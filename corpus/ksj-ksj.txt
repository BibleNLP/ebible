












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Iesu Keriso vouḡa nizeꞌe ꞌahi eꞌe. Aniꞌe kini Davida mariga ebu zuni Aberahamo mariga.
Aberahamoꞌe Isako moga, Isakoꞌe Iakobo moga, Iakoboꞌe Iuda zu ane negoḡa duḡuru moze.
Iudaꞌe Feresi zu Zera moze ebu Tamaraꞌe zeḡe vize. Feresiꞌe Esiromo moga, Esiromoꞌe Ramo moga.
Ramoꞌe Aminadabo moga, Aminadaboꞌe Nasona moga, Nasonaꞌe Salemona moga.
Salemonaꞌe Boaza moga ebu Rahaboꞌe Boaza viꞌa. Boazaꞌe Obedi moga ebu Rutaꞌe Obedi viꞌa. Obediꞌe Iese moga.
Ieseꞌe kini Davida moga. Davidaꞌe Solomona moga ebu Basebaꞌe Solomona viꞌa. Basebaꞌe ibite Urea inuga.
Solomonaꞌe Rehoboamo moga, Rehoboamoꞌe Abia moga, Abiaꞌe Asa moga.
Asaꞌe Iehosafate moga, Iehosafateꞌe Ioramo moga, Ioramoꞌe Uzia moga.
Uziaꞌe Iotamo moga, Iotamoꞌe Ahaza moga, Ahazaꞌe Hezekia moga.
Hezekiaꞌe Manase moga, Manaseꞌe Amono moga, Amonoꞌe Iosia moga.
Iosiaꞌe Iekonia zu ani negoḡa duḡuru moze. Eꞌe madaḡano Babilonia azaḡaniꞌa Isaraela azaḡa teite utitaduni, Isaraela azaḡa Babilonia habaꞌa tutuze onamiro.
Babilonia habaꞌa tutuze onamiroteꞌe ḡarugano, Iekoniaꞌe Sealatiela moga, Salatielaꞌe Zerubabela moga.
Zerubabelaꞌe Abiuda moga, Abiudaꞌe Eliakima moga, Eliakimaꞌe Azora moga.
Azoraꞌe Zadoka moga, Zadokaꞌe Akima moga, Akimaꞌe Eluida moga.
Eliudaꞌe Eleazara moga, Eleazaraꞌe Matana moga, Matanaꞌe Iakobo moga.
Iakoboꞌe Iosefa moga ebu Iosefa inugaꞌe Maria. Mariaꞌa Keriso rae huniroteꞌe vazeḡa, Iesu fureniro.
Eꞌanoꞌo Aberahamoꞌonoꞌo onao Davida madaḡano, zeḡe ega niduꞌaꞌe 14, Davidaꞌonoꞌo onao Isaraela azaḡa Babilonia habaꞌa tutuze onamiroteꞌe madaḡano zeḡe ega niduꞌaꞌe 14 ebu Babilonia habaꞌa tutuze onamiroteꞌe madaḡanonoꞌo onao Keriso madaḡano zeḡe ega niduꞌaꞌe 14.
Iesu Kerisoꞌe ꞌahige fureraro. Ani viꞌa Mariaꞌe Iosefa iraꞌauḡa. Anianine izema hahurogano, Vine Zaḡoḡaonoꞌo Mariaꞌe ahiꞌeta reiro.
Maria iꞌa, Iosefaꞌe haḡai duduḡa vazeḡa, eꞌanoꞌo hunihunio Maria mene mazagaronihi radu ani sifu tuḡune modiꞌuma rae zamariro.
Ani ꞌouge rae zamarirotene, Zuhiꞌa Boro tuḡure viga ꞌahoganiꞌa iḡunao fureraro. Ebu raenaꞌa, “Iosefa, Davida mariga! Maria teite hahuroga ago rihanoꞌi. Mazaḡa Mariaꞌe Vine Zaḡoḡaonoꞌo ene teha.
Aniꞌe ubuga ꞌahoga furenoꞌidene, ani niḡaꞌe Iesu rae turahoꞌi. Mazaḡa aniꞌe ane vaze sauꞌazenonoꞌo ḡaboziꞌuma.
Aꞌe ibite peroveta vazeḡaniꞌa Zuhiꞌa Boro ḡoere reiroteꞌeꞌa hudaro, raenaꞌa,
'Ḡianoꞌi! Ohoze teite ize mene hidiroteꞌe nogobaḡa ꞌahoganiꞌa ahiꞌeta reꞌuma, ebu ubuga ꞌahoga fureniꞌuma. Vazeꞌa ubugaꞌe Emanuela rae huniꞌuma. Eꞌe huganiꞌe, “Badiꞌaꞌe emeḡe teite” raꞌohe.'”
Iosefaꞌa bazunanoꞌo evatirotene, Zuhiꞌa Boro tuḡure vigaꞌa ḡoere niroteꞌe idunaḡano haḡaadu inuga Maria zamaharo.
Rehano Iosefaꞌa Maria teite tibano mene bazido, onamo ubuga fureniro. Ebu ubuga niḡaꞌe Iesu rae turahiro.
Herodaꞌe Iudea habaꞌa kiniḡa madaḡano Iesuꞌe Iudea habaꞌano ne ꞌahoga Betelehemao fureraro. Eꞌe madaḡano, edeḡa azaḡa nuꞌa madaꞌa iteꞌeteꞌe moneonoꞌo Ierusalema feuri onairo. Zeꞌe buzuva moneo edeḡa boro azaḡa. Ebu ze vaze ḡadiziro, raenaꞌa,
“Iuda azaḡa kini raꞌeteꞌe vazeḡaꞌe mouma fureraneha? Mazaḡa eme madaꞌa iteꞌeteꞌe moneḡa habaꞌano buzuva ꞌahoga horoniro. Aꞌe kiniḡaniꞌa fureranateꞌe tahiḡa radu ani mazao kuranoga veize areha.”
kini Herodaꞌa ḡoere eꞌe igirotene, zamaḡaniꞌa adudaro. Ebu Ierusalema azaḡa niduꞌa zuni zamazeꞌa adudaro.
Eꞌanoꞌo Herodaꞌa dibuꞌo azaḡa ḡihiꞌaḡa niduꞌa zu Mose goro ḡoeꞌa ihozeꞌeteꞌe azaḡa niduꞌa nuꞌozadu ḡadiziro, raenaꞌa, “Keriso aniꞌe noumao fureraꞌuma?”
Zeḡeꞌa naenaeninaꞌa, “Aniꞌe Iudea habaꞌano Betelehema neḡano fureraꞌuma. Mazaḡa peroveta vazeḡaꞌe ꞌahige mirihiro, raenaꞌa,
'O Iudea habaꞌano Betelehema neḡa, ḡaꞌe Iudea neḡa boroboro zamaḡano mene zuhuꞌa. Mazaḡa ḡaeꞌonoꞌo ibitoziniꞌeteꞌe vazeḡa ꞌahoganiꞌa onaiꞌuma. Aniꞌe, mamoe taufeꞌeteꞌe teige, Isaraela azaḡa, Badiꞌa vaze ibitoziniꞌuma zu taufiꞌuma.'”
Ebu Herodaꞌa edeḡa azaḡa sifu huzadu noꞌe madaḡa huneo buzuvaꞌa fureraroteꞌe ederiro.
Ebu edeḡa azaḡa Betelehema neḡano tuḡuzeꞌenaꞌa, ziro, raenaꞌa, “Onamadu tahiꞌa komeꞌa eꞌe faine vaḡoꞌi. Horonoꞌidene, eḡe zuni onamadu ani mazao kurafine, ihohoꞌi.”
Ze Heroda ḡoere igi hauḡirotene, ibio onamiro. Ze ibio onameꞌenogano, ibite madaꞌa iteꞌeteꞌe moneḡa habaꞌano horonirotaꞌaꞌe, eꞌe buzuvaḡaniꞌa bare fureraro. Zeḡeꞌa horonadu matuꞌe rudaro. Ebu buzuva eꞌeꞌa ze ibitozenadu tahiꞌa komeꞌaꞌa radiuꞌeteꞌe habaꞌa ragano tue radiro.
<range>
Zeḡeꞌa ne zamaḡa diuḡiro ebu tahiꞌa komeꞌaꞌe viꞌa Maria teite radiuꞌeteꞌe horoniro. Edeḡa azaḡaniꞌa ḡuḡuradu Iesu matuꞌo haro. Ebu ꞌumaze ḡau manomanoḡeta fuhiꞌadu ḡahuno nu ani haro. Aꞌe golo, ꞌuvahu hohoḡa manoḡa ebu murava hohoḡa manoḡa.
Ebu Badiꞌaꞌa iḡunao edeḡa azaḡa ihoziro, raenaꞌa, “Heroda vaḡe ago bare onamoꞌi.” Eꞌanoꞌo zeꞌe ibi ꞌahoganonoꞌo zeḡe haba bare onamiro.
Edeḡa azaḡaniꞌa iḡuniroteꞌe enogano Zuhiꞌa Boro tuḡure viganiꞌa iḡunao Iosefa zamao fureraro, raenaꞌa, “Iḡunoꞌi. Ene komeꞌa viꞌeta zamazadu Izipi habaꞌa ferau onamoꞌi. Ebu eꞌea radoꞌi, onamo eḡeꞌa iḡunoꞌi rae ziꞌuma. Mazaḡa kini Herodaꞌa ane uti azaḡa tuḡuzadu ene komeꞌa manoga veize vaḡiꞌuma.”
Eꞌanoꞌo Iosefa ani ene komeꞌa viꞌeta zamazadu ohere zamaḡano Izipi habaꞌa onamiro.
Ebu eꞌea radiro, onamo Herodaꞌa rudaro. Aꞌe Zuhiꞌa Boroꞌa ibite peroveta vazeḡa mazao reiroteꞌe ḡoeꞌaniꞌa hudaro, raenaꞌa, “Izipi habaꞌanonoꞌo eḡe ubude hune ariro.”
Kini Herodaꞌe edeḡa azaḡaniꞌa soꞌoniroteꞌe vesuꞌu ederirotene, ani maḡune rudaro. Aniꞌe edeḡa azaḡaniꞌa ihoniroteꞌe madaḡa idunaḡano meꞌodadu eneꞌe muri ꞌaheu heuḡa rae zamariro. Eꞌanoꞌo ane uti azaḡa tuḡuzadu Betelehema neḡa zu uhiḡa habaꞌa niduꞌa zamaḡano ohoze komeꞌa muri ꞌaheuonoꞌo oname guraḡa ḡonaga niduꞌa zimi hauḡiro.
Aꞌe peroveta vazeḡa Eremiaꞌa Badiꞌa ḡoere reiroteꞌeꞌa hudaro, raenaꞌa,
“Rama neḡano roḡae ꞌahoganiꞌa zamaḡa are rudanadu kuau niaroteꞌe igiro. Rahelaꞌa ubugaubuga rudaroteꞌe uꞌano niaro, ebu ani vazeꞌa naminoga hezahoziniro.”
Kini Herodaꞌa rudaroteꞌe enogano, Zuhiꞌa Boro tuḡure viga ꞌahoganiꞌa Izipi habaꞌano Iosefa mazao iḡunao fureraro, ninaꞌa,
“Iḡunoꞌi. Tahiꞌa komeꞌa viꞌeta Isaraela habaꞌa tutuze onamoꞌi. Mazaḡa tahiꞌa komeꞌa matihi reiroteꞌe azaḡa ꞌai rudau hauḡeha.”
Eꞌanoꞌo Iosefaꞌa iḡunadu tahiꞌa komeꞌa viꞌeta Isaraela habaꞌa tutuze onamiro.
Rehano Akelaoꞌe moga Heroda iḡuri madu Iudea habaꞌa kiniḡa reiroteꞌe igirotene ani Iudea habaꞌa onamogaꞌe riharo. Eꞌanoꞌo iḡunao niroteꞌe idunaḡano, ze Galilea habaꞌa onamiro.
Ze onamadu ne ꞌahoga Nazaretao radiro. Aꞌe peroveta vazeḡaniꞌa Badiꞌa ḡoere reiroteꞌeꞌa hudaro, raenaꞌa, “Iesuꞌe Nazareta vazeḡa rae reꞌuma.”
Eꞌe madaḡano Ioane Babatisoꞌa Iudea habaꞌano haba bohaꞌa onaadu haramiro, raenaꞌa,
“Sauꞌanonoꞌo ḡihuroꞌi, mazaḡa Badiꞌaꞌa ibitoziniꞌeteꞌe madaḡa ꞌai haniteha.”
Ibite peroveta vazeḡa Isaiaꞌa Ioane Babatiso moneo ꞌahige reiro, raenaꞌa, “Vaze ꞌahoganiꞌa haba bohaꞌano huauꞌohe, raenaꞌa, 'Zuhiꞌa Boroꞌa onaꞌiuma! Ani ibi ruhiboꞌi, zu ani veize ibi mae dudunoꞌi.'”
Ioane dabuaꞌe kamelo ogaḡa hina haḡairo zu boromakau ogaḡa miniḡa hina gabaiḡano utiro. Ebu fihore zu Avore godaga aro.
Ierusalemaonoꞌo, Iudea habaꞌa niduꞌanonoꞌo zu Ioridana vuḡa ḡenaḡa neḡa niduꞌanonoꞌo vazevazeꞌa Ioane vaḡe onamiro.
Ebu zeꞌa sauꞌaze rae furenirotene Ioridana vuḡano bapatizoziro.
Farisea azaḡa zu Sadukea azaḡa ḡehaḡaniꞌa bapatizo mouga radu Ioane vaḡe onairo. Ebu aniꞌa ze horozirotene ziro, raenaꞌa, “Zaꞌe Zarama ubugaubuga heuḡa! Vazeꞌa zae mazao, 'Badiꞌaꞌonoꞌo maḡunuꞌa onaine ferau muhinoꞌi,' rae reiro. Rehano feranogaꞌe mene idaraꞌuma.
U ibite haḡai sau'aono'o ḡihuriroteꞌe haḡaiḡa furenoꞌi.
Ebu ago ꞌahige zamaroꞌi, 'Emeꞌe Aberahamo mariga, eꞌanoꞌo Badiꞌaꞌa mene maḡunofiꞌuma.' Mazaḡa, e ziꞌohe, Badia'a hadi ꞌadi hina Aberahamo mariga haḡaine zuni idaḡa.
Izidi Badiꞌaꞌa ḡiro 'ai ire taigano teha. Eꞌanoꞌo huga manoḡa mene iniꞌeteꞌe ireḡa niduꞌa'e udi higonadu ire rogao feuniꞌuma.
Zaeꞌa sauꞌanonoꞌo ḡihurine, eꞌe tahiḡa veize, eḡeꞌa vu hina bapatizoziꞌohe. Rehano eḡe ḡaruna onaiteꞌe vazeḡa ani gigiꞌaniꞌe ufeta ḡihiꞌa. Aniꞌe eḡe vitihoga. Eḡe'a ani tamaka odoheꞌeteꞌe tuḡureḡa vazeḡa rae rouga zuni mene idaḡa. Aniꞌe Vine Zaḡoḡa ebu ire roga hina bapatizoziꞌuma.
Maho hiriveꞌeteꞌe madaḡano, vazeꞌa kari hina rouḡa tenadu maho huꞌiꞌohe, ebu iguḡa manoneꞌohe zu meba hare deheneꞌohe. Ebu hugaꞌe nuꞌonadu suaba zamaḡano tiꞌohe, rehano iguḡaꞌe mene vidauꞌeteꞌe ire rogaḡano hufi haoneꞌohe. Eꞌe teige, Badiꞌaꞌa vazevaze rovoziꞌuma.”
Eꞌe madaḡano Iesuꞌe Ioaneꞌa bapatizonoga radu Galilea habaꞌanonoꞌo Ioane vaḡe Ioridana vuḡa onairo.
Rehano Ioaneꞌa Iesu garariro, raenaꞌa, “Ḡaeꞌa eḡe bapatizohifo. Nougaꞌahi ḡaꞌe eḡe vaḡe onaeha?”
Iesuꞌa naenaeniro, raenaꞌa, “Izidiꞌe ꞌouge haḡaoꞌi. Eme Badiꞌaꞌa urateꞌeteꞌe haḡaiḡa niduꞌa haḡaifine, ꞌougiꞌuma.” Ebu Ioaneꞌa Iesu ḡoere mae ḡihinadu bapatizoniro.
Iesu bapatizoniroteꞌe enogano ani vuonoꞌo gaba tire onamiro. Tire onamirotene, adureꞌa bohatanadu Iesuꞌa Badiꞌa Viganiꞌa Tubugo niniḡa teige ane vaḡe ovairoteꞌe horoniro.
Ebu ago ꞌahoganiꞌa adureꞌono'o ḡoeriro, raenaꞌa, “ꞌAdiꞌe eḡe ubude. Eḡeꞌa zamare borofeꞌohe. E ani mazao matu'e rudau'ohe.”
Eꞌe ḡarugano, Diaboloꞌa Iesu tuhune nuroga veize, Vine Zaḡoḡaniꞌa Iesu haba bohaꞌa tutune onamiro.
Iesuꞌe eꞌea mada 40 zamaḡano ohere zu madai niduꞌa ogomu mene aro. Eꞌanoꞌo aniꞌe vinine runiro.
Ebu Diavoloꞌa tuhunoga radu ani vaḡe onairo, ninaꞌa, “Ḡaꞌe Badiꞌa Ubuga roꞌidene, hadi ꞌadi ninaꞌa, 'Beredio ḡihunoꞌi,' rae noꞌi.”
Rehano Iesuꞌa naenaeniro, raenaꞌa, “Mene! Buka Zaḡoḡano ꞌahige mirihiro, raenaꞌa, 'Vaze'e beredio da'o mene ḡabode radi'uma, rehano Badiꞌa hebeꞌonoꞌo buauꞌeteꞌe ḡoeꞌa niduꞌao ḡabode radiꞌuma.'”
Ebu Diaboloꞌa Iesu Ierusalema neḡa boro zaḡoḡa tutune onamadu kuru neḡa hitaga huneno ohoniro.
Ebu aniꞌa niro, raenaꞌa, “Ḡaꞌe Badiꞌa Ubuga roꞌidene, rafatoꞌi! Mazaḡa Buka Zaḡoḡano ꞌahige mirihiro, raenaꞌa, 'Badi'aꞌa dana'oga veize ane tuḡure viga ḡae vaḡe tuḡuziꞌuma. Ze'a ꞌevoreze hina mae ḡihi'i'uma ꞌahine, ḡae odaꞌe hadio mene tutuhaꞌuma.'”
Iesu'a naenaeninaꞌa, “Mene! Buka Zaḡoḡano ꞌahige mirihiro, raenaꞌa, 'Zuhiꞌa Boro ḡae Badi'a ago tuhuno'i.'”
Ebu Diaboloꞌa Iesu maḡa hitaga hune tutune itadu kini'a ibitohauꞌeteꞌe haba'a boroboro niduꞌa zu zeḡe ḡau manomano niduꞌa ihoniro.
Ebu ninaꞌa, “Ḡaeꞌa eḡe zamao ḡuḡuradu kuraune, deꞌe niduꞌa ḡae ḡaniꞌuma.”
Iesuꞌa ninaꞌa, “Mene! Eḡe mazaonoꞌo vaḡinoꞌi! Buka Zaḡoḡano ꞌahige mirihiro, raenaꞌa, 'Zuhiꞌa Boro ḡae Badi'a mazao da'o kuranohano'i, zu ane veize daꞌo gauoꞌi.'”
ꞌOugadu Diaboloꞌa Iesu mazaonoꞌo vaḡine onamiro. Ebu tuḡure viganiꞌa onaadu dananiro.
Iesuꞌa Ioane Babatiso ḡuꞌa neḡano ohoniroteꞌe egadu Iudea habaꞌaonoꞌo Galilea habaꞌa bare onamiro.
Galilea habaꞌano ani Nazareta neḡano radiro. Ebu neḡa eꞌe modadu Kaperanauma neḡa boro onamirotene eꞌea radiunu. Kaperanauma neḡa boroꞌe Zebuloni zu Nafatali habaꞌano ebu Galilea duꞌura genaḡano.
Ibite peroveta vazeḡa Isaiaꞌa Badiꞌa ḡoere reiroteꞌeꞌa hudaro, raenaꞌa,
“Zebuloni zu Nafatali habaꞌaꞌe Galilea duꞌura genaḡano zu Ioridana vuḡa moneafao. Aꞌe Galilea habaꞌa raꞌohe, ebu eꞌe habaꞌano Iuda mene azaḡaniꞌa zuni radiuꞌohe.
Uzabo zamaḡano radiuꞌeteꞌe azaḡaniꞌa agaḡa boro horoneha. Rune zauhaḡa habaꞌano radiuꞌeteꞌe azaḡa rana agaḡaniꞌa agazeha.”
Eꞌe madaḡanonoꞌo Iesuꞌa haramoḡa ḡadaheniro, raenaꞌa, “Sauꞌanonoꞌo ḡihuroꞌi, mazaḡa Badiꞌaꞌa ibitohauꞌeteꞌe madaḡa ꞌai haniteha.”
Mada ꞌahogano Iesuꞌa Galilea duꞌuraḡa genaḡano onameꞌenogano, vaze ꞌaheu horoziro. Zeꞌe ḡozone mauꞌeteꞌe azaḡa. Vaze tibaꞌe Simona, niḡa ꞌahogaꞌe Petero, ebu negoḡa Anderea. Ze duꞌurao reꞌeva feune radiunu.
Ebu Iesuꞌa ziro, raenaꞌa, “Eḡe ḡaruna hegotoꞌi. Vaze reꞌevaziꞌeteꞌe vazeḡa rouga veize ihoziꞌuma.”
ꞌOugirotene zeꞌe zogone reꞌeva modadu ane hegote onamiro.
Iesuꞌa Galilea duꞌura genaḡano bare onamiro ebu vaze ꞌaheu negoḡeta horoziro. Anianineꞌe Zebedeo ubuga, Iakobo zu Ioane. Zeꞌe moze teite ḡasi zamaḡano reꞌeva zigoga faine radiunu. Ebu Iesuꞌa zeḡe ꞌaheu huziro. “Eḡe hegotoꞌi.”
ꞌOugirotene zeꞌe zogone ḡasize zu moze modadu ane hegote onamiro.
Iesuꞌa Galilea habaꞌa niduꞌa zamaḡano ragaveꞌenaꞌa, Iuda azaḡa zeḡe nuꞌonuꞌo neḡano ihoziro zu Badiꞌaꞌa ibitoziniꞌeteꞌe moneo hari manoḡa haramiro. Ebu ugi nunu niduꞌa faiziro.
Ebu Iesu hariḡaniꞌa bororanadu Siria habaꞌa niduꞌa igiro. Zeꞌa ugi azaḡa niduꞌa tutuze ani vaḡe ariro. Ugi nunu uꞌano ahirizeꞌa gigize ruzeꞌeteꞌe azaḡa, vine sauꞌaniꞌa ragano reiroteꞌe azaḡa, ketoketeꞌeteꞌe azaḡa zu ahirize haganoga mene idaḡa azaḡa tutuze onairotene, Iesuꞌa ze faiziro.
Galilea habaꞌa, Dekapolisi neḡa boro, Iudea habaꞌa, Ierusalema zu Ioridana vuḡa moneafa habaꞌanonoꞌo vaze ḡuḡuvaḡaniꞌa onaadu Iesu hegotiro.
Iesuꞌa vaze ḡuḡuvaḡa horozirotene, ani maḡa ꞌahoga itadu eꞌea ehoriro. Ebu ane tahiꞌatahiꞌaniꞌa ane vaḡe onairo.
Onairotene Iesuꞌa ihoziro, raenaꞌa,
“Zamaze zaharaḡa azaḡaꞌe Badiꞌa manohugazeta, mazaḡa Badiꞌaꞌa ibitoziniꞌohe.
Zamaze areꞌenaꞌa, niauꞌeteꞌe azaḡaꞌe Badiꞌa manohugazeta, mazaḡa zeꞌe Badiꞌaꞌa namiziꞌuma.
Zamaze roḡeḡa azaḡaꞌe Badiꞌa manohugazeta, mazaḡa zeḡe ꞌevorao haba riꞌiniꞌuma.
Badiꞌaꞌa urateꞌetaꞌaꞌe haḡaihi rae inareꞌeteꞌe azaḡaꞌe Badiꞌa manohugazeta, mazaḡa Badiꞌaꞌa danazadu zeꞌa ꞌouge haḡaiꞌuma.
Vaze vetuḡaziꞌeteꞌe azaḡaꞌe Badiꞌa manohugazeta, mazaḡa Badiꞌaꞌa ze vetuḡaziꞌuma.
Zamaze deheḡa azaḡaꞌe Badiꞌa manohugazeta, mazaḡa zeꞌe Badiꞌa horoniꞌuma.
Vazevaze uniho mae manofeꞌeteꞌe azaḡaꞌe Badiꞌa manohugazeta, mazaḡa Badiꞌaꞌa zeꞌe ane ubuga rae huziꞌuma.
Badiꞌa ura haḡaeꞌeteꞌe uꞌano, vazeꞌa sausauziꞌeteꞌe azaḡaꞌe Badiꞌa manohugazeta, mazaḡa zeꞌe Badiꞌaꞌa ibitoziniꞌohe.
Zaꞌe eḡe hegoteꞌeteꞌe uꞌano, vazeꞌa rae sausauzine, agirezinine ga ḡurireꞌenaꞌa ḡoere sauꞌa nunu niduꞌa zae rana tine, Badiꞌa manohuga hideꞌohe.
Za, matuꞌe rudanoꞌi, mazaḡa Badiꞌaꞌa adureo naeḡaꞌe boro bagaḡa ziniꞌuma. Vouḡazeꞌa peroveta ibiꞌa azaḡa zuni deꞌuge sausauzido.
Damaꞌe ḡau manoḡa raꞌeteꞌe teige, zaꞌe, eḡe hegoteꞌeteꞌe azaḡa, raha ꞌadao dama heuḡa. Rehano dama iniganiꞌa dauḡine, iniga bare furenoga mene idaḡa. Ḡau ꞌahoga veize mene manoḡa. Aꞌe mae modadu vazeꞌa edene oname onaeꞌohe.
Zaꞌe, eḡe hegoteꞌeteꞌe azaḡa, raha ꞌada aganeꞌeteꞌe ihure agaḡa heuḡa. Maḡa hitagano radiuꞌeteꞌe neḡa boroꞌe ꞌuꞌuranoga mene idaḡa.
Vazeꞌa ihure hofadu siuva ꞌuꞌuḡano mene teꞌohe, rehano ihure tiꞌeteꞌe habaꞌano teadu ne zamaḡano radiuꞌeteꞌe azaḡa niduꞌa agazeꞌohe.
Ihure agaḡaniꞌa vaze niduꞌa agazeꞌeteꞌe teige, zae haḡai manoḡa vaze mazao ago uꞌure toꞌi, rehano furenoꞌi. ꞌOugine, vazeꞌa zae haḡai manoḡa horonadu Moze adureo niguniꞌuma.
Zaꞌe, eḡeꞌa Mose goro ḡoeꞌa zu peroveta azaḡa ḡoere fahoga radu onairo rae ago zamaroꞌi. Eꞌe zeḡe ḡoereꞌa hudanoga veize onairo.
E hube hune ziꞌohe, adure zu raha izema dauḡogano Mose goro ḡoeꞌa mirihoḡa komeꞌa fase zuni mene dauḡiꞌuma, rehano goro ḡoeꞌa niduꞌaꞌe hudaꞌuma.
Eꞌanoꞌo iniuꞌa Mose goro ḡoeꞌa komeꞌa ꞌahoga zuni variꞌine ebu vaze ꞌouge ihozine, aniꞌe Badiꞌaꞌa ibitoziniꞌeteꞌe azaḡa boꞌaḡano niḡa mae ovoiꞌuma. U iniuꞌa goro ḡoeꞌa tihitihinine ebu vaze ꞌouge ihozine, aniꞌe Badiꞌaꞌa ibitoziniꞌeteꞌe azaḡa boꞌaḡano niḡa mae itiꞌuma.
E ziꞌohe, zaꞌa Badiꞌa ḡoere hegoteꞌetaꞌaꞌe, Mose goro ḡoeꞌa ihozeꞌeteꞌe azaḡa zu Farisea azaḡa haḡaiḡa mene vitizine, Badiꞌaꞌa za mene ibitoziniꞌuma.
Ibiꞌa azaḡa mazao reiroteꞌe goro ḡoeꞌa ꞌadi zaeꞌa igiro, raenaꞌa, 'Vaze ago mau runoꞌi. Iniuꞌa vaze ꞌahoga maune, kotaniꞌuma.'
Rehano e ziꞌohe, iniuꞌa negoḡa mazao maḡunine, kotaniꞌuma. Iniuꞌa negoḡa ḡoere sauꞌa nine, Iuda azaḡa nuꞌonuꞌo zamaḡano kotaniꞌuma. Ebu iniuꞌa 'Ḡa hahizaḡa,' rae reine, ire roga zamaḡano mae feuniꞌuma.
Eꞌanoꞌo ḡaeꞌa dibuꞌo fataḡano ḡahunoḡo hauꞌeteꞌe madaḡano negoḡo ꞌahoganiꞌa ḡae mazao maḡuniroteꞌe zamaroꞌidene,
ḡahunoḡoꞌe fata ḡenaḡano modoꞌi, ebu negoḡo vaḡe onamadu ane teite uniho manofoꞌi. Eꞌe ḡaruganobuꞌu bare onaadu ḡahunoḡo hanoꞌi.
Ḡaꞌe vaze ꞌahoga moni madu mene bare haune, aniꞌa ḡae kotao ohoꞌihi radu ani teite kota onamiꞌuma. Eꞌe madaḡano ḡanine ge ibio uniho manofoꞌi. Mene ꞌougine, aniꞌa ḡa kota vazeḡa ꞌevorao ohoꞌiꞌuma, ebu ḡuꞌa neḡa taufeꞌeteꞌe vazeḡa ꞌevorao ohoꞌadu ḡuꞌa neḡano ohoꞌiꞌuma.
E hube hune ḡaꞌohe, ḡa mene buaꞌuma onamo ḡaeꞌa ani moni niduꞌa bare haꞌuma.
Zaꞌe edeḡa, Mose goro ḡoeꞌano ꞌahige reiro, raenaꞌa, 'Ubuma ago ḡezanoꞌi.'
Rehano e ziꞌohe, iniuꞌa roḡae ḡiaḡianeꞌenaꞌa, ane zamao roḡae omo teite bazihi rae zamarine, ani ꞌai zamao ubuma ḡezaneha.
Ḡae edaꞌe ubumaḡaniꞌa haḡai sauꞌa haḡaoꞌidene, eꞌe ubumaḡa ḡude modoꞌi. Mazaḡa ahiriḡo tahiḡa modeꞌetaꞌaꞌe aduga komeꞌa, u ahiriḡo niduꞌa ire roga zamaḡano mae feuꞌeꞌetaꞌaꞌe ufeta aduga boro.
Ebu ḡae edaꞌe ꞌevoꞌaniꞌa haḡai sauꞌa haḡaoꞌidene, eꞌe ꞌevoꞌaꞌe variꞌe modoꞌi. Mazaḡa ahiriḡo tahiḡa modeꞌetaꞌaꞌe aduga komeꞌa, u ahiriḡo niduꞌa ire roga zamaḡano mae feuꞌeꞌetaꞌaꞌe ufeta aduga boro.
Za edeḡa, Mose goro ḡoeꞌano ꞌahige reiro, raenaꞌa, 'Iniuꞌa inuga modoꞌidene, aniꞌa ihore soꞌaḡa mirihadu inuga hanoꞌi.'
Rehano e ziꞌohe, iniuꞌa inugaꞌe mene ubuma ḡezaro rehano, inuga modine, iꞌaniꞌa ubuma ḡezo ibiḡano inuga tuḡuneꞌeteꞌe heuḡa. Ebu iniuꞌe iꞌaniꞌa modiroteꞌe roḡaeḡa teite hahurine, ani zuni ubuma ḡezauꞌeteꞌe heuḡa.
Ibiꞌa azaḡa mazao reiroteꞌe goro ḡoeꞌa ꞌadi zaeꞌa igiro, raenaꞌa, 'Nagni ḡoitoroꞌidene, ago variꞌoꞌi. Badiꞌa mazao ḡoitoroꞌidene huga haḡaoꞌi!'
Rehano e ziꞌohe, ḡoere nagiga ꞌahoga ago ḡoitoroꞌi. Adure niḡano ago ḡoitoroꞌi, mazaḡa adureꞌe Badiꞌaꞌa ehoreꞌeteꞌe habaꞌa.
Raha niḡano ago ḡoitoroꞌi, mazaḡa rahaꞌe Badiꞌaꞌa odaḡa tiꞌeteꞌe habaꞌa. Ierusalema niḡano ago ḡoitoroꞌi, mazaḡa Ierusalemaꞌe Kini Boro, Badiꞌa neḡa boro.
Ḡoitoriroteꞌe mene haḡaine rudaꞌuma rae ago ḡoitoroꞌi, mazaḡa ḡaboneze zu zaeꞌa mene haḡairo. Zaꞌe iguze tiba zuni mae ꞌurunoga zu mae ḡunoga mene idaḡa.
Zaeꞌa nagini ꞌahoga haḡaiꞌuma roꞌidene, 'Oꞌe, e haḡaiꞌuma', ga 'Mene, e mene haḡaiꞌuma' daꞌo rae roꞌi. Ḡoere ꞌahogaꞌahoga ragatine, aꞌe Sataniꞌonoꞌo fureruꞌohe.
Zaꞌe edeḡa Mose goro ḡoeꞌano ꞌahige reiro, raenaꞌa, 'Vaze ꞌahoganiꞌa ḡae ubuma sausaunoꞌidene ga ḡae ḡonone vahegoꞌidene, vazeḡa eꞌe ubuma zu sausaunoꞌi ebu ane ḡonone zu vahegoꞌi.'
Rehano e ziꞌohe, vaze sauꞌa mazao ago naenaetitoꞌi. Vaze ꞌahoganiꞌa zae edaꞌe ḡaniga faꞌoꞌnoꞌidene, aniꞌa bare faꞌoꞌnoga veize zae kauri ḡaniga zuni notonohanoꞌi.
Vazeꞌa dabuꞌaze mouga rae kotazihi roꞌidene, raga dabuꞌaḡa zuni hanoꞌi.
Vaze ꞌahoganiꞌa riḡa tuḡuzenaꞌa, zaeꞌa ane ḡau odohadu kilomita tiba onamoga uratoꞌidene, kilometa ꞌaheu zuni onamoꞌi.
Iniuꞌa umizoꞌidene hau tauḡoꞌi, zu ḡauze ꞌahoga umizadu vesu baroniꞌuma rae roꞌidene, ago hezahohanoꞌi.
Zaꞌe edeḡa Mose goro ḡoeꞌano ꞌahige reiro, raenaꞌa, 'Ḡae nabudi zamaroꞌi, ebu ḡae agire vazeḡa heꞌeheꞌenoꞌi'
Rehano e ziꞌohe, zae agire azaḡa zamaroꞌi, ebu zae sausauziꞌeteꞌe azaḡa veize kuranoꞌi.
ꞌOugine, zaꞌe Moze adureo ani ubuga rae reꞌuma. Mazaḡa Mozeꞌe vaze manoḡa zu sauꞌa veize idane mada aganoziniꞌohe, ebu vaze haḡai duduḡa zu veꞌoḡa veize idane irugu tuḡunadu ruꞌauꞌohe.
Zaꞌe zae zamareꞌeteꞌe azaḡa daꞌo zamarine, Badiꞌaꞌa eꞌe naeḡa mene ziniꞌuma. Takesi azaḡaꞌe haḡai sauꞌa azaḡa rehano, zeḡe zuni ze zamareꞌeteꞌe azaḡa zamareꞌohe.
Zaꞌe zae nabudi mazao daꞌo manoḡa haḡaine, vaze mene vitiziꞌuma. Badiꞌa aḡuꞌa azaḡa zuni ꞌouge haḡaeꞌohe.
Eꞌanoꞌo agire azaḡa zu zamare hunoꞌi. Badiꞌa mazaoꞌe veꞌoḡa oꞌoꞌa teige, za zu veꞌoḡa ꞌahoga ago haḡaoꞌi.”
Ḡianoꞌi, zaꞌe vazeꞌa ḡianoga veize vaze zamao haḡai manoḡa ago haḡaoꞌi, mazaḡa zae Moze adureo naeḡa mene ziniꞌuma.
Eꞌanoꞌo ḡau ꞌahoga zahara vazeḡa haune, zama guhi azaḡa teige ago hirihiroꞌi. Zama guhi azaḡaꞌe vazeꞌa niguzoga veize nuꞌonuꞌo neḡano zu ibio haḡae fureneꞌohe. E hube hune ziꞌohe, zeꞌe naeze niduꞌa mae hauḡeha.
Ḡau ꞌahoga zahara vazeḡa haune, zae nabudi uhiḡa vazeḡa zu ago ihonoꞌi.
Vaze ꞌahoganiꞌa mene ederoga veize sifu kaḡuso hanoꞌi. ꞌOugine, Mozeꞌa zaꞌa sifu haḡateꞌe haḡaiḡa horonadu naeḡa ziniꞌuma.
Zaꞌe kuranoꞌidene, zama guhi azaḡa teige ago kuranoꞌi. Mazaḡa zeꞌe vazeꞌa horozoga veize nuꞌonuꞌo neḡano zu ibi boro ḡenaḡano edauꞌenaꞌa, kuranoga urateꞌohe. E hube hune ziꞌohe, ze naeḡa niduꞌa mae hauḡiro.
Zaꞌe kuranoꞌidene, bazuni habaꞌa diuḡadu ibiheta haranadu Moze, zaꞌa horonoga mene idaḡa raꞌetaꞌaꞌe, mazao kuranoꞌi. ꞌOugine, zaꞌa sifu haḡateꞌe haḡaiḡa Mozeꞌa horonadu naeḡa ziniꞌuma.
Ebu za kuranoꞌidene, Badiꞌa aḡuꞌa azaḡa teige, huga oꞌoꞌa ḡoeꞌa hina ago barebare kuranoꞌi. Mazaḡa zeꞌe ḡoere ḡehaḡa hina kuraune, Badiꞌaꞌa igiꞌuma rae zamareꞌohe.
Ze ago hegotoꞌi, mazaḡa Mozeꞌe zaeꞌa izima umidogano nagini urateꞌetaꞌaꞌe edeḡa.
Eꞌanoꞌo ꞌahige kuranoꞌi: Emeḡe Mama adureo, eme umiꞌeꞌohe, vazeꞌa ḡae gubaꞌeꞌenaꞌa ḡa niḡoꞌe zaḡoḡa reꞌuma,
ebu ḡaꞌa vaze niduꞌa ibitoziꞌuma, ebu adureo ḡae uraꞌa hudauꞌeteꞌe teige, raha adao zuni hudaꞌuma.
Izidi ogomuḡa rifeꞌenoꞌi,
ebu emeḡeꞌa eme sausaufeꞌeteꞌe azaḡa zeḡe sauꞌa rae modeꞌeteꞌe teige, emeḡe sauꞌa zu rae modofoꞌi.
Emeḡeꞌa haḡai sauꞌa haḡaihi rae reine, sauꞌano ago tutufoꞌi, ebu Sataniꞌonoꞌo mae vaḡifoꞌi.
Zaeꞌa vaze sauꞌa rae modine, zae Moze, adureo radiuꞌeteꞌeꞌa, zae sauꞌa zuni rae modiꞌuma.
Rehano zaeꞌa vaze sauꞌa mene rae modine, zae Mozeꞌa zuni zae sauꞌa mene rae modiꞌuma.
Zaeꞌa zaḡozaḡoꞌidene, zama guhi azaḡa teige, ago vetuḡarau radoꞌi. Zeꞌe, vazeꞌa horozadu zeḡeꞌa zaḡozaḡeꞌeteꞌe ederoga veize, mene vireꞌohe zu iguze mene siꞌeꞌohe. E hube hune ziꞌohe, zeꞌe naeḡa niduꞌa mae hauḡiro.
Rehano zaeꞌa zaḡozaḡoꞌidene, viradu iguze siꞌoꞌi.
ꞌOugine, vazeꞌa zaꞌe zaḡozaḡeꞌeteꞌe mene ederiꞌuma. U zaꞌa horonoga mene idaḡa raꞌetaꞌaꞌe, Moze daꞌo ederiꞌuma. Ebu Mozeꞌa zaꞌa sifu haḡaateꞌe haḡaiḡa horonadu naeḡa ziniꞌuma.
Zae veize raha ꞌadao ḡau manomano ago nuꞌone toꞌi. Deꞌeaꞌe zuhiꞌa sausauneꞌohe zu atenarauꞌohe ebu ḡonoreꞌa varade diuḡadu ḡonotuꞌohe.
Rehano zae veize ḡauze manomanoꞌe adureo nuꞌone toꞌi. Deꞌeaꞌ zuhiꞌa mene sausauneꞌohe zu mene atenarauꞌohe ebu ḡonoreꞌa varade diuḡadu mene ḡonotuꞌohe.
Mazaḡa zaꞌa ḡauze manomano nouma tine, zamaroneze zu deꞌea tiꞌuma.
Zae ubumaꞌe ahirize ihureḡa heuḡa. Ubumaze manoḡa reine, zae ahiri niduꞌaꞌe agaḡaniꞌa irivaꞌiꞌuma.
Rehano zae ubumaꞌe sautaune, zae ahiri niduꞌaꞌe uzaboꞌa irivaꞌiꞌuma. Eꞌanoꞌo zae ahiri zamaḡano agaḡaꞌe uzaboraune, ahirize niduꞌaꞌe uzabo gigiꞌa reꞌuma!
Vazeꞌe zuhiꞌa ꞌaheu veize gauoga mene idaḡa. ꞌOugine ani ꞌahogaꞌe zamariꞌuma, u ꞌahogaꞌe heꞌeheꞌeniꞌuma. Ebu ꞌahoga veize faine gauiꞌuma, u ꞌahogaꞌe turuniꞌuma. Eꞌe teige, zaꞌe Badiꞌa ebu moni, ꞌaheu veize gauoga mene idaḡa.
Eꞌanoꞌo e ziꞌohe. Zae ḡabone veize nagi ogomu aꞌuma ga nagini gagiꞌuma ebu ahirize veize nagi dabua vidiꞌuma rae ago zamare adudanoꞌi. Mazaḡa ḡabone zu ahiriꞌe ogomu zu dabua vitinoga.
Hitanao rafiuꞌeteꞌe niniḡa ḡianoꞌi. Ze ezone mene ḡorauꞌohe, mene hiriveꞌohe, zu ogomuze godogo neḡano mene nuꞌone tiꞌohe. Rehano zae Moze, adureo radiuꞌeteꞌeꞌa, ḡubuzeꞌohe. Zaꞌe nini vitize huneꞌohe.
Zae boꞌaḡano iniuꞌe zamare adudaune, ḡaboneꞌa tahiḡa nu faraꞌumahe? Mene.
Za nougaꞌahi dabua uꞌano zamare aduduꞌohe? Butu kakaḡaꞌe nougenouge ḡuhureꞌeteꞌe ḡianoꞌi. Ze mene gaueꞌohe zu dabuaze mene turineꞌohe.
Rehano e ziꞌohe, butu kakaḡa ꞌahogaꞌe maꞌora vazeḡa kini Solomonaꞌa haḡairoteꞌe dabuaḡa manomano vitinoga.
Butu veḡaꞌe izidi ḡaboga, hena ohoḡoreꞌe vazeꞌa masinadu ireo hufi hauniꞌuma, rehano Badiꞌaꞌa faifaine manohuniꞌohe. Zaꞌe ve vitinoga ꞌahine, Badiꞌaꞌa hube hune dabua vidauziniꞌuma. Rehano zaꞌe Badiꞌa mazao fieꞌetaꞌaꞌe komeꞌa.
Eꞌanoꞌo ago zamare adudanoꞌi, raenaꞌa, 'Nagini aꞌuma?', 'Nagini gagiꞌuma?' ga 'Nagi dabua vidaꞌuma?'
Badiꞌa aḡuꞌa azaḡaniꞌa ꞌahiguḡa niduꞌa vaḡeꞌohe. Zae Moze, adureo radiuꞌetaꞌaꞌe, zaꞌa eꞌe ḡauḡa urateꞌetaꞌaꞌe edeḡa.
Badiꞌaꞌa ibitoziniꞌeteꞌe zu urateꞌeteꞌe daꞌo gezo vaḡoꞌi. ꞌOugine eꞌe ḡauga niduꞌa zuni ziniꞌuma.
Eꞌanoꞌo za ohoḡore veize ago zamare adudanoꞌi. Mazaḡa ohoḡore gauḡaꞌe ohoḡoruꞌu zamariꞌuma. Izidiꞌe izidi aduga daꞌo zamariꞌuma.
Badiꞌaꞌa zaꞌe sauꞌa azaḡa rae mene ziꞌeteꞌe uratine, vaze mazao sauꞌa azaḡa rae ago zoꞌi.
Mazaḡa zaeꞌa ḡau ꞌahoga moneo vaze mazao sauꞌa rae reine, eꞌe moneo Badiꞌaꞌa zuni zaꞌe sauꞌa reꞌuma. Zaꞌa vaze mazao nagini haḡaine, Badiꞌaꞌa zae mazao ꞌouge haḡaiꞌuma.
Ḡaꞌe nabugo ubumao beꞌa dinunuḡa ḡianeꞌohe. Rehano nougadu ḡae ubumao beꞌa gado ireḡa mene ḡianeꞌohe?
Ḡae ubumaḡo beꞌa gado ireḡa ꞌeꞌe rehano, ḡaꞌe negoḡo mazao ꞌahige raꞌohe, raenaꞌa, 'Negohe, ubumaḡo beꞌa dinunu eꞌe mae vaḡinihi.'
Ḡa, zama guhi vazeḡa, ibite geno ḡae ubumao gado ireḡa eꞌe mae vaḡinoꞌi. Ebu ḡaꞌa faine ehamanadu negoḡo ubuma mazaonoꞌo dinunuḡa mae vaḡiniꞌuma.
Ḡau zaḡoḡa ḡuni ago hanoꞌi. ꞌOugine ze vaetadu zae vihoziꞌuma. Zae hadi manomano aba zamao ago feunoꞌi. ꞌOugine, zeꞌe oda hina edene ḡuzuhiꞌuma.
Za nagini uratoꞌidene, Badiꞌa mazao umidoꞌi, ꞌougine ziniꞌuma. Za nagini vaḡoꞌidene, Badiꞌa mazao umidoꞌi, ꞌougine hidiꞌuma. Badiꞌaꞌa danazoga uratine, ibihetao toketokeroꞌi, ꞌougine ibiheta vavaoziniꞌuma.
Iniuꞌa umidine haꞌuma, iniuꞌa vaḡine hidiꞌuma ebu iniuꞌa toketokerine ibiheta vavaohaꞌuma.
Zae boꞌaḡano iniuꞌa ubugaꞌa beredi umidine hadi haꞌumahe?
Ebu aneꞌa ḡozone umidine, mohe haꞌumahe?
Zaꞌe sauꞌa azaḡa rehano, ḡau manomano ubudeze zenoga urateꞌohe. Eꞌe teige, zae Moze, adureo radiuꞌetaꞌaꞌe, ane mazao umideꞌeteꞌe azaḡa hube hune ḡau manoḡa ziniꞌuma.
Eꞌanoꞌo vazeꞌa zae mazao haḡai manoḡa haḡaeꞌeteꞌe uratoꞌidene, zae zuni zeḡe mazao haḡai manoḡa haḡaoꞌi. ꞌAdiꞌe Mose goro ḡoeꞌa zu peroveta azaḡaniꞌa ihoziroteꞌe ḡoeꞌa raꞌohe.
Ibiheta kokosiḡano diuḡoꞌi. Mazaḡa runeo diuḡiteꞌe ibiḡa ibihetaḡaꞌe rafaḡa zu boro, eꞌanoꞌo eꞌe ibiḡano diuḡeꞌeteꞌe azaḡaꞌe ḡehaḡa.
U ḡabone tuḡutuḡu diuḡeꞌeteꞌe ibiḡa ibihetaḡaꞌe kokosiḡa zu eꞌe ibiḡano onamogaꞌe riḡa, eꞌanoꞌo eꞌe ibiḡano diuḡeꞌeteꞌe azaḡaꞌe tahiḡa.
Ḡuriro peroveta azaḡa ḡianoꞌi. Ze mamoe naminamiḡa teige onaiꞌuma, rehano zeḡe zamaꞌe butu ḡuniḡa vihovihoḡa heuḡa.
Ireꞌe maḡa horonadu nagi ireḡa ederiꞌuma. Vaini maḡaꞌe ire renogaꞌonoꞌo mene iniꞌohe zu figi maḡaꞌe ḡunu renogaꞌonoꞌo mene iniꞌohe.
Eꞌe teige, ire manoḡa niduꞌaꞌe maḡa manoḡa iniꞌohe, u ire sauꞌaꞌe maḡa sauꞌa iniꞌohe.
Ire manoḡaꞌe maḡa sauꞌa mene iniꞌohe, u ire sauꞌaꞌe maḡa manoḡa mene iniꞌohe.
Maḡa manoḡa mene iniꞌeteꞌe ireḡa niduꞌaꞌe udi modeꞌohe ebu ire rogao hufi haoneꞌohe.
Eꞌanoꞌo zeḡe haḡai horonadu zeꞌe vaze nagiḡa ederiꞌuma.
Eḡe mazao, 'Zuhia Boro, Zuhia Boro,' rae huheꞌeteꞌe azaḡa mene niduꞌaꞌe Badiꞌaꞌa ibitoziniꞌuma. Rehano eḡe Mama, adureo radiuꞌeteꞌeꞌa urateꞌeteꞌe haḡaiḡa haḡaeꞌeteꞌe vazeḡaniꞌa daꞌo ibitohaꞌuma.
Badiꞌa kota madaḡano, vaze ḡehaḡaniꞌa eḡe ihiꞌuma, raenaꞌa, 'Zuhiꞌa Boro, Zuhiꞌa Boro, emeꞌe ḡae nio Badiꞌa ḡoere ihozido, zu ḡae nio vine sauꞌa hegoze buzido zu ḡae nio gigiꞌa haḡaiḡa ḡehaḡa haḡaido'.
ꞌOugine, eḡeꞌa dehene ziꞌuma, raenaꞌa, 'E zaꞌe mene ederiro. Za, haḡai sauꞌa azaḡa, eḡe mazaonoꞌo vaḡinoꞌi.'
Eḡe ḡoere egadu haḡaeꞌeteꞌe vazeḡaꞌe huhuzaḡa. Aniꞌe vatava rana neḡa ogoraroteꞌe vazeḡa heuḡa.
Iruguꞌa ruꞌanadu zobozoboꞌa bororarotene ebu zavara boroꞌa feuradu neḡa beirotene, eꞌe neḡaꞌe mene higaro, mazaḡa vatava rana ogoraro.
U eḡe ḡoere egadu mene haḡaeꞌeteꞌe vazeḡaꞌe hahizaḡa. Aniꞌe niꞌuri rana neḡa ogoraroteꞌe vazeḡa heuḡa.
Iruguꞌa ruanadu zobozoboꞌa bororarotene ebu zavara boroꞌa feuradu neḡa beirotene, eꞌe neḡa higau bauradu fatariro.”
Iesuꞌa eꞌe ḡoeꞌa niduꞌa hauḡirotene, vaze ḡuḡuvaḡaniꞌa ane ihore uꞌano zaguzagaro.
Mazaḡa Mose goro ḡoeꞌa ihozeꞌeteꞌe azaḡa teige mene ihoziro, rehano Badiꞌa gigiꞌa hina ihoziro.
Iesuꞌa maḡanonoꞌo ovairotene, vaze ḡuḡuvaḡaniꞌa ane hegote onamiro.
Lefera vazeḡa ꞌahoganiꞌa ani vaḡe onairo, ebu ane zamao obena hina tuḡadu niro, raenaꞌa, “Zuhiꞌa Boro, ḡa uratoꞌidene faihoꞌi!”
Iesuꞌa ꞌevoꞌa einadu vaze eꞌe oboniro, ebu raenaꞌa, “E urateꞌohe. Ḡae manoroꞌi!” ꞌOugadu lefara eꞌeꞌa zogone dauḡiro.
Ebu Iesuꞌa ninaꞌa, “Vaze ꞌahoga ago noꞌi. Rehano dibuꞌo vazeḡa vaḡe onamadu ahiꞌo ihonoꞌi! Ebu ḡaeꞌa manorateꞌe vazeꞌa ederifine, Moseꞌa reiroteꞌe gahunoḡa mae onamadu Badiꞌa dibuꞌo hanoꞌi.”
Iesuꞌa Kaperanauma neḡa boro diuḡirotene, Roma uti azaḡa ḡihiꞌa ꞌahoganiꞌa onaadu dananoga uminiro,
raenaꞌa, “Zuhiꞌa Boro, eḡe tuḡure vazeḡa ꞌahogaꞌe ahiꞌa haganoga mene idaḡa radu neo bazeꞌohe. Ahiꞌaniꞌa giginadu ḡaniḡanau radiuꞌohe.”
Iesuꞌa ninaꞌa, “Eḡeꞌa onamadu fainiꞌuma.”
Rehano uti azaḡa ḡihiꞌaniꞌa naenaeninaꞌa, “Zuhiꞌa Boro, eꞌe mene vaze manoḡa, eꞌanoꞌo ḡaeꞌa eḡe ne diuḡogaꞌe mene manoḡa. Rehano ḡoere daꞌo roꞌi, ꞌougine eḡe tuḡure vazeḡaꞌe manoriꞌuma.
Mazaḡa eꞌe zuni vaze ꞌahoga ꞌuꞌuḡano gaueꞌohe, zu eḡe uti azaḡaꞌe eḡe ꞌuꞌuḡano gaueꞌohe. Eḡeꞌa vaze ꞌahi ninaꞌa, 'Onamoꞌi' reine, aniꞌe onameꞌohe, ebu ꞌahoga omo ninaꞌa, 'Aroꞌi' reine, aniꞌe areꞌohe. Eḡeꞌa eḡe tuḡure vazeḡa ꞌahoga ninaꞌa, 'ꞌAdi haḡaoꞌi' reine, aniꞌe haḡaeꞌohe.”
Iesuꞌa eꞌe ḡoeꞌa igirotene zaguzagaro, ebu ani hegotiroteꞌe azaḡa ziro, raenaꞌa, “Eḡeꞌa hube hune ziꞌohe, Badiꞌa mazao ꞌahige fie gigaruꞌeteꞌe vazeḡaꞌe Isaraela azaḡa zamaḡano ize mene horoneha!
E ziꞌohe, Iuda mene azaḡa ḡehaḡaniꞌa madaꞌa iteꞌeteꞌe moneonoꞌo zu madaꞌa zubureꞌeteꞌe moneonoꞌo onaiꞌuma, ebu Badiꞌaꞌa ibitohauꞌeteꞌe zamaḡano Aberahamo, Isako zu Iakobo teite ehoradu ogau tiburaꞌuma.
Rehano Iuda azaḡa, Badiꞌaꞌa ibitoziniꞌohe rae zamarirotaꞌaꞌe, enona mae feuzadu uzabo zamaḡano radiꞌuma. Ze eꞌea niaꞌuma zu ḡononeze atitiꞌuma.”
Ebu Iesuꞌa uti azaḡa ḡihiꞌaḡa niro, raenaꞌa, “Onamoꞌi. Ḡaꞌe eḡe mazao fieꞌeteꞌe teige, ḡae tuḡure vazeḡaꞌe manoriꞌuma.” Aniꞌa ꞌouge reirotene madaḡano tuḡure vazeḡa eꞌe manoriro.
Ebu Iesuꞌa Petero ne diuḡirotene Petero emoḡa roḡaeḡaꞌe uginadu baze radoga horoniro. ꞌAhiꞌaꞌe gigiꞌa bagaḡa.
Iesuꞌa roḡae ꞌevoꞌa obonadu ahiꞌa gigiꞌa ꞌai dauḡiro. Ebu ani iḡunadu Iesu veize ogomu ḡorohe haro.
Ḡoravareꞌeteꞌe zamaḡano, vine sauꞌaniꞌa ragano reiroteꞌe azaḡa ḡehaḡa Iesu vaḡe tutuze onairo. Aniꞌe ḡoere hina vine sauꞌa hegoze buziro ebu ugi azaḡa niduꞌa faiziro.
Aꞌe peroveta vazeḡa Isaiaꞌa Badiꞌa ḡoere reiroteꞌeꞌa hudaro, raenaꞌa, “Ani emeḡe gigiꞌa meiro ebu emeḡe ugi mae vaḡiniro.”
Iesu vaze ḡuḡuvaḡaniꞌa ane mazao nuꞌoru radoga horozirotene, ane tahiꞌatahiꞌa ziro, raenaꞌa, “Duꞌura moneafa fare onamihi.”
Eꞌe madaḡano Mose goro ḡoeꞌa ihozeꞌeteꞌe vazeḡa ꞌahoganiꞌa Iesu vaḡe onaadu niro, raenaꞌa, “Ihore vazeḡa, ḡaeꞌa noꞌe onamine, e ḡae hegotiꞌuma.”
Iesuꞌa naenaeninaꞌa, “Butu ḡuniḡaꞌe bazuni habaꞌazeta, ebu hitana niniḡaꞌe nezeta. Rehano eḡe, Vaze Ubuḡaꞌe bazunihe habaꞌaꞌe oꞌoꞌa.”
Iesu tahiꞌa ꞌahoganiꞌa niro, raenaꞌa, “Zuhiꞌa Boro, e geno mamahe guri onamihi.”
Rehano Iesuꞌa ninaꞌa, “Ḡaꞌe eḡe hegotoꞌi. Vine ruga azaḡaniꞌa rune azaḡa ḡuriꞌuma.”
Ebu Iesuꞌa ḡasio tirirotene, ane tahiꞌatahiꞌaꞌa ani hegote tiriro.
Eꞌe enogano, zavara boroꞌa duꞌurao feuriro ebu saꞌuꞌa ḡasio kafere diuḡiro. Rehano Iesu baze radiro.
Eꞌanoꞌo zeꞌa ane vaḡe onamadu evaniro, raenaꞌa, “Zuhiꞌa Boro, emeḡe ḡabofoꞌi! Eme nariga zubureꞌohe!”
Ebu aniꞌa naenaezinaꞌa, “Za nougadu rihauꞌohe? Zaꞌe Badiꞌa mazao fieꞌetaꞌaꞌe komeꞌa!” Ebu ani iḡunadu zavara zu saꞌu roziro. ꞌOugirotene, zavara zu saꞌuꞌe roḡeru hauḡiro.
Iesu tahiꞌatahiꞌaꞌa zaguzagaro, raenaꞌa, “Vaze ꞌahiꞌe nagi vaze? Zavara zu saꞌuꞌa ane ḡoere egohuꞌohe.”
Iesuꞌa duꞌura moneafa, Gadara habaꞌano feurirotene, vine sauꞌaniꞌa ragano reiroteꞌe vazeḡa ꞌaheuꞌa idu habaꞌanonoꞌo onaadu Iesu hidiro. Zamaze ufeta ḡugiꞌeta ꞌahine, eꞌe ibiḡano vazeꞌa onamoga mene idaḡa reiro.
Ebu ze ḡihau bagaḡa ani ḡoreniro, raenaꞌa, “Badiꞌa ubuga! Ḡaꞌe emeḡe mazao nagini urateꞌohe? Ḡaꞌe, kota madaḡa ḡonaga ꞌizema mougano, aduga rifoga veize emeḡe vaḡe onahehe?”
U tahiḡa faḡano aba ḡehaḡaniꞌa ogau radiunu.
Ebu vine sauꞌaniꞌa Iesu uminiro, raenaꞌa, “Ḡaeꞌa eme hegofe bufoꞌidene, aba ḡuḡuvaḡa ꞌomo mazao tuḡufoꞌi.”
Ani vine sauꞌa zinaꞌa, “Onamoꞌi!” ꞌOuge reirotene, ze vaze ꞌaheu mazaonoꞌo buanadu aba zamaḡano diuḡiro. Ebu aba eꞌe niduꞌa maḡa gagagaꞌonoꞌo dure ovoadu duꞌurao diuḡiro ebu hunuhune rudaro.
ꞌOugadu aba taufeꞌeteꞌe azaḡaꞌe dure neze onamiro, ebu vine sauꞌaniꞌa ragano reiroteꞌe azaḡa mazao naginiꞌa fureraroteꞌe hariḡa niduꞌa meꞌodoziniro.
Ebu eꞌe neḡa azaḡa niduꞌaniꞌa buanadu Iesu hidoga veize onairo. Ze Iesu hidirotene, aniꞌe zeḡe habaꞌanonoꞌo vaḡinoga uminiro.
Iesuꞌa ḡasio tiradu duꞌura moneafa fariro ebu aneꞌa radiunuteꞌe neḡa boro Kaperanauma bare onamiro.
Ebu vaze nuꞌa ahiꞌa mene haganeꞌeteꞌe vazeḡa faratao bazune teadu ani vaḡe herate onairo. Zeḡeꞌa Iesu mazao fieꞌeteꞌe Iesuꞌa horonirotene, ahiꞌa mene haganeꞌeteꞌe vazeḡa niro, raenaꞌa, “Ubude, zamaḡo rinedoꞌi. Ḡae sauꞌa ꞌai aḡutu modeha.”
ꞌOugirotene, Mose goro ḡoeꞌa ihozeꞌeteꞌe azaḡa nuꞌe zeḡeꞌa bare zamariro, raenaꞌa, “Vaze ꞌadiꞌe ane bare Badiꞌa rae rahehe? Badiꞌa ni rae sausauneꞌohe!”
Iesu ani zeḡeꞌa nagini zamareꞌeteꞌe ederadu ziro, raenaꞌa, “Nougadu za zamarone sauꞌa zamareꞌohe?
Ani mazao nougenouge nine, ufiḡa? 'Ḡae sauꞌa ꞌai rae modeha' rae niꞌeteꞌe ga 'Iḡunadu onamoꞌi' rae niꞌeteꞌe?
Rehano e ani manoniꞌuma ebu ani sauꞌa zu rae modiꞌuma, mazaḡa eḡe, Vaze Ubuḡaꞌe raha ꞌadao vaze sauꞌa rae modeꞌeteꞌe gigiꞌaḡa meiroteꞌe zuni za ihoziꞌuma.” Ebu Iesuꞌa ahiꞌa mene haganeꞌeteꞌe vazeḡa eꞌe niro, raenaꞌa, “Eḡeꞌa ḡaꞌohe, iḡunoꞌi ebu farataḡo odohadu neḡo onamoꞌi”
Ebu vaze ꞌai iḡunadu neḡa onamiro.
Vaze ḡuḡuvaḡaꞌe eꞌe horonirotene riharo ebu Badiꞌaꞌa ꞌuguḡa gigiꞌaḡa vaze ziniroteꞌe uꞌano Badiꞌa niguniro.
Iesuꞌa eꞌeanoꞌo ibio onamiro. Ebu vaze ꞌahoga niḡa Mataioꞌa takesi habaꞌano ehoreꞌenogano horoniro. Ebu Iesuꞌa niro, raenaꞌa, “Eḡe hegotoꞌi.” ꞌOugirotene ani iḡunadu Iesu hegotiro.
Iesuꞌa Mataio neo ogaroteꞌe madaḡano, takesi azaḡa zu haḡai sauꞌa azaḡa ḡehaḡaniꞌa Iesu zu ane tahiꞌatahiꞌa teite ogau tiburaro.
Farisea azaḡaniꞌa eꞌe horonirotene, Iesu tahiꞌatahiꞌa ḡadiziro, raenaꞌa, “Nougadu zae ihore vazeḡaꞌe takesi azaḡa zu haḡai sauꞌa azaḡa teite ogau tiburuꞌohe?”
Iesuꞌa eꞌe egadu ziro, raenaꞌa, “Ugi oꞌoꞌa azaḡaꞌe gohe vazeḡa mene vaḡeꞌohe, rehano ugi azaḡaniꞌa ani vaḡeꞌohe.
Eꞌe teige, zeḡe bare haḡai duduḡa rae zamareꞌeteꞌe azaḡa huzoga radu eḡeꞌa mene onairo. Rehano zeḡe bare haḡai sauꞌa rae zamareꞌeteꞌe azaḡa huzoga radu onairo. Badiꞌaꞌa ꞌahige reiro, raenaꞌa, 'Eꞌe zaeꞌa dibuꞌo inoga daꞌo mene urateꞌohe, rehano vaze vetuḡazoga ufeta urateꞌohe.' Za onamadu ḡoere huga eꞌe ederoꞌi.”
Ebu Ioane tahiꞌatahiꞌaꞌa Iesu vaḡe onaadu ḡadiniro, raenaꞌa, “Emeḡe zu Farisea azaḡaꞌe ogomu moneo mada ḡehaḡa zaḡozaḡeꞌohe. Rehano ḡae tahiꞌatahiꞌaꞌe nougadu mene zaḡozaḡeꞌohe?”
Iesuꞌa ziro, raenaꞌa, “Hahureꞌeteꞌe madaḡano, ohoze hahu iziganiꞌa huzeꞌeteꞌe azaḡaꞌe ane teite ogau tiburaune, ze mene zaḡozaḡeꞌohe. Rehano zeḡe mazaonoꞌo ohoze hahu izigaꞌe mae vaḡiniꞌuma madaḡaniꞌa onaine, zeꞌe vetuḡa ranadu zaḡozaḡiꞌuma.
Vaze ꞌahoganiꞌa dabua iziga variꞌe madu dabua amahiḡa mene baniniꞌohe, mazaḡa dabuꞌaḡa vuzuine, dabua siꞌiga izigaꞌe ḡuanadu amahiḡa hutubadu borofe zigaꞌuma.
Ebu vaze ꞌahoganiꞌa vaini vuḡa fuse amahiḡa zamaḡano vaini vuḡa iziga mene beꞌune ufiꞌohe. Beꞌune ufine, vaini vuḡa iziga aneꞌa bare busure bororadu fuse amahiḡaꞌe zigaꞌuma. Ebu sore rururanadu fuse amahiḡa sausauniꞌuma. Eꞌanoꞌo vaini vuḡa izigaꞌe fuse izigano beꞌune ufiꞌohe ebu anianineꞌe manoḡa radiuꞌohe.”
Iesuꞌa eꞌe ḡoeꞌa ziniroteꞌe zamaḡano, nuꞌonuꞌo neḡa ḡihiꞌaḡa ꞌahoganiꞌa Iesu vaḡe onairo. Ebu ani zamao ḡuḡuradu niro, raenaꞌa, “Eḡe aboeꞌe iziduꞌu rudaneha. Rehano ḡaeꞌa onaadu ane rana ꞌevoꞌo tine, ani ḡabodiꞌuma.”
Ebu Iesu zu ane tahiꞌatahiꞌaꞌe iḡunadu ane teite onamiro.
Onamiroteꞌe zamaḡano roḡae ꞌahoga, roḡae ugi madu muri 12 radiunuteꞌeꞌa, Iesu ḡarunio onairo ebu ani dabua ꞌariḡa oboniro.
Mazaḡa aniꞌe zamareꞌenaꞌa, 'Eꞌa dabuaḡa tahiḡa obonine manoriꞌuma.'
Ebu Iesuꞌa tehadu roḡae eꞌe ḡianiro, raenaꞌa, “Aboe, zamaḡo rinedoꞌi! Ḡaeꞌa eḡe mazao fiateꞌe uꞌano ugiḡoꞌa manoreha.” ꞌOuge reiroteꞌe madaḡano roḡae ꞌai manoriro.
Iesuꞌa nuꞌonuꞌo neḡa ḡihiꞌaḡa neo feurirotene, rune badaḡa haḡaeꞌeteꞌe azaḡa zu vaze ḡuḡuvaḡaniꞌa haraeꞌeteꞌe horoziro.
Ebu aniꞌa ziro, raenaꞌa, “Zae niduꞌa buanoꞌi! Roḡae tahiꞌaḡaꞌe mene rudaneha. Aniꞌe bazeꞌohe.” Rehano zeꞌe Iesu eḡofoharo.
Vaze ḡuḡuvaḡa enoneo tuḡuze buziroteꞌe ḡarugano, Iesuꞌa ne zamaḡa diuḡadu roḡae tahiꞌaḡa ꞌevore oboniro. ꞌOugadu aneꞌa iḡuniro!
Ebu eꞌe hariḡaꞌe eꞌe habaꞌa niduꞌa zamaḡano ḡehararo.
Iesuꞌe deꞌea mode onamiroteꞌe madaḡano, ubuma kuru vazeḡa ꞌaheuꞌa ani hegotiro. Zeꞌa ḡihau huaro, raenaꞌa, “Davida mariga, eme vetuḡafoꞌi!”
Iesuꞌa ne diuḡirotene, ubuma kuru azaḡaniꞌa ane vaḡe onairo. Iesuꞌa ḡadiziro, raenaꞌa, “Za eḡeꞌa faiziꞌuma rae fieꞌehe?” Zeꞌa naenaeninaꞌa, “Oꞌe, Zuhiꞌa Boro.”
Ebu aniꞌa ubumaze obonadu ziro, raenaꞌa, “Zaeꞌa eḡe mazao fieꞌeteꞌe idunaḡano ubumazeꞌa manoriꞌuma.”
Ebu ubumazeꞌa raꞌaro. ꞌOugadu Iesuꞌa riḡa hune ziro, raenaꞌa, “Zae mazao fureranateꞌe ḡauḡa vaze ꞌahoga ago noꞌi.”
Rehano ze onamadu eꞌe habaꞌa niduꞌa zamaḡano ani hari rae ḡehaniro.
Ebu ze neonoꞌo buau onamirotene, vaze nuꞌa vaze ꞌahoga Iesu vaḡe tutune onairo. Vine sauꞌaniꞌa vaze eꞌe ragano radu aniꞌe ḡoeroga mene idararo.
Ebu Iesuꞌa vine sauꞌa ane mazaonoꞌo hegone bunadu mumutafa vazeḡaniꞌa ḡoeriro. Vaze ḡuḡuvaḡaniꞌa eꞌe horonadu zaguzagaro, ebu raenaꞌa, “Ibite Isaraela habaꞌano ꞌahiguḡa mene fureraro.”
Rehano Farisea azaḡaniꞌa raenaꞌa, “Aniꞌe vine sauꞌa zuhiꞌaḡa gigiꞌaḡano vine sauꞌa hegone buneha.”
Iesuꞌa habaꞌahabaꞌa zu ne niduꞌa ragaveꞌenaꞌa, zeḡe nuꞌonuꞌo neḡano ihozinu zu Badiꞌaꞌa ibitoziniꞌeteꞌe hariḡa manoḡa haraminu ebu ugi nunu niduꞌa faizinu.
Iesuꞌa vaze ḡuḡuvaḡa horozirotene, vetuḡaziro, mazaḡa zamazeꞌe adudaro zu zeꞌe dana mene hidiro. Zeꞌe vazeꞌa mene taufeꞌeteꞌe mamoeḡa heuḡa.
Ebu ani ane tahiꞌatahiꞌa ziro, raenaꞌa, “Hiriveꞌeteꞌe ḡauḡaꞌe ḡehaḡa, rehano gau azaḡaꞌe tahiḡa.
Eꞌanoꞌo hiriveꞌeteꞌe Zuhiꞌaḡa, Badiꞌa mazao gau azaḡa ane mebao tuḡuzoga veize uminoꞌi.”
Iesuꞌa ane tahiꞌatahiꞌa 12 huze nuꞌoziro ebu vine sauꞌa hegoze buzeꞌeteꞌe zu ugi nunu niduꞌa faizeꞌeteꞌe gigiꞌaḡa ziniro.
Iesu tahiꞌa 12 nizeꞌe ahi eꞌe: Ibiꞌaꞌe Simona, niḡa ꞌahogaꞌe Petero zu ane negoḡa Aniderea, Zebedeo ubuga ꞌaheu Iakobo zu ane negoḡa Ioane,
Filipo, Batolomeo, Tomasi, takesi vazeḡa Mataio, Alefeo ubuga Iakobo, Tadeo,
Roma gavamani utitoziniꞌeteꞌe duḡuruḡa vazeḡa niḡa Simona ebu Iesu revoharotaꞌaꞌe, Isakariota vazeḡa niḡa Iuda.
Iesuꞌa ane tahiꞌa 12 tuḡuzeꞌenaꞌa, ꞌahige ihoziro, raenaꞌa, “Iuda mene azaḡa habaꞌa ago onamoꞌi ebu Samaria habaꞌano neḡa ꞌahogani ago diuḡoꞌi.
Rehano Isaraela habaꞌano dauḡiroteꞌe mamoeḡa ꞌuꞌa onamoꞌi.
Ebu neḡaneḡa diuḡe onamoꞌidene 'Badiꞌaꞌa ibitoziniꞌeteꞌe madaḡa ꞌai haniteha,' rae haramozenoꞌi.
Ugi azaḡa faizoꞌi, rune azaḡa ḡabozoꞌi, lefera azaḡa faizoꞌi ebu vine sauꞌa hegoze buzoꞌi. Zaeꞌa hidirotaꞌaꞌe naeḡa mene haḡairo, eꞌanoꞌo naeḡa ago maeꞌenaꞌa ḡahugoꞌi.
Moni niharazeo ago odohoꞌi.
Ragavo zamaḡano nihara ga dabua ꞌahoga ga tamaka ga tuḡu ago odohoꞌi, mazaḡa gau vazeḡaꞌe nagini urateꞌeteꞌe ḡauḡaꞌe hidiꞌuma.
Habaꞌahabaꞌa zu neḡaneḡa diuḡine, deꞌea mae ḡihiziꞌuma vazeḡa vaḡoꞌi ebu ane neo radoꞌi onamo eꞌe neḡa mode iḡunoꞌi.
Ani ne diuḡoꞌidene, 'Badiꞌaꞌa manohuga ziniꞌuma,' rae zenoꞌi.
Ebu eꞌea radiuꞌeteꞌe azaḡaꞌe manoḡa roꞌidene, zaeꞌa rateꞌe Badiꞌa manohuga zeḡe rana radiꞌuma. U mene manoḡa roꞌidene, zaeꞌa rateꞌe Badiꞌa manohugaꞌe zae bare vaḡiꞌuma.
Habaꞌa ga neḡa ꞌahoga azaḡaniꞌa zae mene mae ḡihizoꞌidene ga ḡoereze mene egozenoꞌidene, odaze huꞌuruḡa zauhe mode manahadu eꞌe habaꞌa ga neḡa mode iḡunoꞌi.
E hube hune ziꞌohe. Ibite Sodoma zu Gomora habaꞌa azaḡaꞌe sauꞌaze boro uꞌano, Badiꞌaꞌa ruiziro. Rehano Badiꞌa kota madaḡano zae mene mae ḡihiziroteꞌe neḡa azaḡaꞌe ufeta aduga boro hidiꞌuma.
Butu ḡuniḡa boꞌaḡano mamoe tuḡuzeꞌeteꞌe teige, e za agire azaḡa boꞌaḡano tuḡuzeꞌohe. Eꞌanoꞌo mohe teige edaꞌe edaꞌoꞌi zu Tubugo niniḡa teige sauꞌa ago haḡaoꞌi.
Rehano vaze ḡiazoꞌi, mazaḡa zeꞌa oboze teadu kotao ohoziꞌuma ebu zeḡe nuꞌonuꞌo neḡano masiziꞌuma.
Eḡe uꞌano gavana azaḡa zu kini mazao riꞌiziꞌuma, ebu zaeꞌa eḡe hari zeḡe zu Iuda mene azaḡa rae fureniꞌuma.
Rehano noꞌe madaḡano zeꞌa kotao obozetoꞌidene, zaeꞌa nagini reꞌuma ga nougenouge reꞌuma moneo ago zamare borofoꞌi. Mazaḡa eꞌe madaḡano zaꞌa reꞌuma ḡoeꞌaꞌe ihoziꞌuma.
Ḡoeꞌazeꞌe mene zae mazaonoꞌo, rehano Moze viganiꞌa zae mazaonoꞌo ḡoeriꞌuma.
Negoḡaniꞌa negoḡa revohanadu runeo tuḡuniꞌuma. Ebu moganiꞌa ubuga revohanadu runeo tuḡuniꞌuma. Ebu ubudezeꞌa vize moze agirezadu runeo tuḡuziꞌuma.
Eḡe uꞌano vaze niduꞌaꞌa zae heꞌeheꞌeziꞌuma. Rehano edau gigaru onamo ḡonaga meiteꞌe vazeḡaꞌe ḡabone hidiꞌuma.
Haba ꞌahogano za sausauzoꞌidene, feranadu haba ꞌahoga onamoꞌi. E hube hune ziꞌohe, za Isaraela habaꞌa niduꞌa izema harame oname hauḡogano, eḡe, Vaze Ubuganiꞌa onaiꞌuma.
Tahiꞌaꞌe ane ihore vazeḡa mene vitiniꞌuma ebu tuḡure vazeḡaꞌe ane zuhiꞌa mene vitiniꞌuma.
Tahiꞌaꞌe ane ihore vazeḡa teigiꞌuma reine idaḡa ebu tuḡure vazeḡaꞌe ane zuhiꞌa teigiꞌuma reine idaḡa. Vazeꞌa eḡe, zae Zuhiꞌa, Belezebulo rae huhine, zae, eḡe tahiꞌatahiꞌa, ufeta sauꞌano huziꞌuma.
Eꞌanoꞌo vazeꞌa sausauzoꞌidene, ago ze rihozoꞌi, mazaḡa uꞌuruḡa ḡauꞌa niduꞌa Badiꞌaꞌa furene hauḡiꞌuma.
Eꞌa zae daꞌo ziꞌetaꞌaꞌe zaeꞌa vaze niduꞌa zoꞌi. Ebu eḡe mazaonoꞌo zaeꞌa daꞌo igiꞌetaꞌaꞌe ne azaḡa niduꞌa ḡihau rae furenoꞌi.
ꞌAhiri daꞌo maꞌeteꞌe u vine manoga mene idaḡa raꞌeteꞌe azaḡaꞌe ago rihozoꞌi. Rehano Badiꞌa daꞌo rihonoꞌi, mazaḡa aniꞌe vine zu ahiriꞌe ire rogao hufi haonoga idaḡa.
Tiburi niniḡa ꞌaheuꞌe moni komeꞌa hina hoiteꞌohe. Zeꞌe mene ḡau boro rehano, Badiꞌaꞌa mene uratine, ze ꞌahogani rahao mene uitiꞌuma.
Badiꞌaꞌa zae vadini iguḡa niduꞌa nugu zuni edeḡa.
Eꞌanoꞌo ago rihanoꞌi, mazaḡa zaꞌe Badiꞌa ubumao Tiburi niniḡa vitine ḡihiꞌaḡa.
Iniuꞌa vaze ubumao eḡe moneo edaune, eḡeꞌa zuni adureo Mamahe ubumao ane moneo edaꞌuma.
Rehano iniuꞌa vaze ubumao e oꞌohine, eḡeꞌa zuni adureo Mamahe ubumao ani oꞌoniꞌuma.
Eꞌe uniho manoḡa rahao ꞌada mae ariro rae ago zamaroꞌi. Eꞌe uniho manoḡa mene mae ariro, rehano benisi mae ariro.
Eꞌa onairiotaꞌaꞌe, ubugaꞌe moga teite agiretitoga, avoꞌaꞌe viꞌa teite agiretitoga, roḡaeꞌe ani hadoga roḡaeḡa teite agiretitoga veize raꞌohe.
Agire azaḡaꞌe zae ne tiba azaḡa reꞌuma.
Iniuꞌa moga ga viꞌa ufeta zamarine, aniꞌe mene eḡe tahiꞌa reꞌuma, ebu iniuꞌa ubuga ga aboḡa ufeta zamarine, aniꞌe mene eḡe tahiꞌa reꞌuma.
Iniuꞌa ane satauro odohadu eḡe ḡaruna mene hegotine, aniꞌe mene eḡe tahiꞌa rae reꞌuma.
Iniuꞌa ane ḡabone obone giganine, ani ḡabone tuḡutuḡu mene hidiꞌuma. Rehano iniuꞌa ane ḡabone eḡe ꞌuano modine, ḡabone tuḡutuḡu hidiꞌuma.
Iniuꞌa zae mae ḡihizine aniꞌe eḡe mae ḡihiheꞌohe, zu iniuꞌa eḡe mae ḡihihine aniꞌe eḡe tuḡuhiroteꞌe vazeḡa mae ḡihineꞌohe.
Iniuꞌa peroveta vazeḡaꞌe Badiꞌa ḡoere raꞌeteꞌe vazeḡa rae mae ḡihinine, aniꞌe peroveta vazeḡa hidiꞌeteꞌe naeḡa hidiꞌuma. Iniuꞌa duduḡa vazeꞌe vaze duduḡa rae mae ḡihinine, aniꞌa vaze duduḡa naeḡa hidiꞌuma.
Ebu iniuꞌa eḡe tahiꞌatahiꞌa, huga oꞌoꞌa azaḡa raꞌetaꞌaꞌe boꞌaḡano ꞌahoga vu nahuga bioḡa haune, e hube hune zinaꞌa, aniꞌe Badiꞌaꞌa eꞌe naeḡa haꞌuma.
Iesuꞌa ane tahiꞌa 12 ihoze hauḡirotene, deꞌeanoꞌo iḡunadu ne uhiḡauhiḡano ihozifine zu haramifine omamiro.
Ioane Babatisoꞌa ḡuꞌa neḡano radiroteꞌe zamaḡano, Kerisoꞌa nagini haḡairoteꞌe hariḡa igiro. Ebu ani Iesu ḡadinoga veize tahiꞌaḡa tuḡuziro.
Ebu ze Iesu mazao feurirotene ḡadiniro, raenaꞌa “Ioane Babatisoꞌa ꞌahige ḡadiꞌeꞌohe, 'Onaiꞌuma reiroteꞌe vazeḡaꞌe ḡahe ga eme vaze ꞌahoga guhiniꞌuma?'”
Iesuꞌa naenaeziro, raenaꞌa, “Bare onamadu zaeꞌa egateꞌe zu horonateꞌe Ioane ihonoꞌi:
Ubuma kuru azaḡaꞌe ehamuꞌohe, oda sauꞌa azaḡaꞌe ragaveꞌohe, lefera azaḡaꞌe manoreꞌohe, teḡaze uhuḡa azaḡaꞌe igiꞌohe zu rune azaḡaꞌe bare ḡabozeꞌohe. Ebu zahara azaḡa hari manoḡa haramoziniꞌohe.
Eḡe mazao fieꞌetaꞌaꞌe mene modeꞌeteꞌe vazeḡaꞌe manohugaḡeta.
Ioane tahiꞌaꞌa iḡunirotene, Iesuꞌa Ioane moneo vaze ḡuḡuvaḡa ziro, raenaꞌa, “Za vaze nagiḡa horonoga veize haba bohaꞌa onamiro? Zavaraꞌa Imi veḡa hudi naeninaeniꞌeteꞌe horonoga radu onamirohe? Mene.
ꞌOugadu za vaze nagiḡa horonoga veize onamiro? Dabua manomano vidauꞌeteꞌe vazeḡahe? Mene. Dabua manomano vidauꞌeteꞌe azaḡaꞌe kini neo radiuꞌohe.
ꞌOugadu vaze nagiḡa horonoga veize onamiro? Peroveta vazeḡahe? Oꞌe. E ziꞌohe, peroveta azaḡa niduꞌa vitizeꞌeteꞌe vazeḡaꞌe Ioane.
Ioane moneo Buka Zaḡoḡano ꞌahige mirihiro, raenaꞌa, 'Ḡianoꞌi. Badiꞌaꞌa ḡae zamao vaze ꞌahoga ibite tuḡuniꞌuma. Aniꞌe ḡae zamao ḡae ibi ruhibiꞌuma.'
E hube hune ziꞌohe, Ioaneꞌa Keriso ibi ruhibiroteꞌe uꞌano, aniꞌe rahao ꞌada radiuꞌeteꞌe vazeḡa boꞌaḡano vaze niduꞌa vitinoga. Rehano, Badiꞌaꞌa ibitoziniꞌeteꞌe zamaḡano ḡonaga vazeḡa zuni Ioane vitinoga raꞌohe.
Ioane Babatisoꞌa haramiroteꞌe madaḡaonoꞌo onao izidi, Badiꞌaꞌa ibitoziniꞌeꞌetaꞌaꞌe riḡa harame onaeꞌohe. Ebu Badiꞌaꞌa ibitoziniꞌeteꞌe uratihi radu vazeꞌa gigau edauꞌenaꞌa, inareꞌohe.
Ioane Babatisoꞌa izema onairoteꞌe madaḡano, peroveta azaḡa zu Mose goro ḡoeꞌaꞌe Badiꞌaꞌa ibitoziniꞌetaꞌaꞌe ihoziro.
Ebu zae eḡeꞌa raꞌeteꞌe ḡoeꞌa mae ḡihinine, egoꞌi. Ioaneꞌe, vaze anoganiꞌa ariꞌuma rae reirotaꞌaꞌe, Elia heuḡa.
Teḡaḡeta vazeḡaꞌe faifaine egadu huga ederoꞌi.
Izidi egaꞌe naginio idaziꞌuma? Zeꞌe tahiꞌa komeꞌakomeꞌaniꞌa ne hunio ehoradu araheꞌeteꞌe heuḡa. Ze rovonadu none tahiꞌaḡaniꞌa mone tahiꞌaḡa mazao harae huhuꞌuhiꞌohe, raenaꞌa,
'Eme muio zavonoga radu suraꞌi hodeha, rehano za mene zavoneha. Ebu eme rune habaꞌano niau ḡoinaheha, rehano za mene nianeha.'
Ioane Babatisoꞌa onaadu ogomu mene audo zu vaini vuḡa mene gagido. ꞌOugadu za raenaꞌa, 'Ioaneꞌe vine sauꞌaḡeta.'
U eḡe, Vaze Ubugaꞌe onaadu ogomu auꞌohe ebu vaini vuḡa gageꞌohe. Rehano za raenaꞌa, 'Aniꞌe ogomu fuꞌa zu vaini vuḡa fuꞌa. Ebu ani takesi azaḡa zu haḡai sauꞌa azaḡa teite tiburuꞌohe.' Rehano Badiꞌa hegoteꞌeteꞌe azaḡa huhuzaḡaꞌe eḡe zu Ioaneꞌe duduḡa rae reꞌuma.
Ebu Iesuꞌe aneꞌa haḡai gigiꞌaḡa ḡehaḡa haḡairoteꞌe habaꞌahabaꞌano roziro, mazaḡa zeꞌe sauꞌanonoꞌo mene ḡihuriro.
Aniꞌa zinaꞌa, “Korasini azaḡa zu Betesaida azaḡa, za fase vetuḡaḡa, aduga boro hidiꞌuma. Zae mazao haḡai gigiꞌaḡa haḡainutaꞌaꞌe Turo zu Sidona azaḡa mazao haḡaro reifone, zeꞌe sauꞌaonoꞌo garihe zamare ḡihurifo. Ze dabua ḡuꞌa vidau ehoradu vega vadinizeo rurubeꞌenaꞌa, zeḡeꞌa zamare ḡihurifo.
E ziꞌohe, Badiꞌa kota madaḡano, zaꞌe Turo zu Sodoma azaḡa aduga vitine hidiꞌuma.
Kaperanauma azaḡa, za Badiꞌa habaꞌao gubaziꞌuma rae zamareꞌehe? Mene! Zaꞌe rune habaꞌano mae feuziꞌuma. Zae mazao haḡairoteꞌe haḡai gigiꞌaḡa Sodoma azaḡa mazao haḡaifo reifone, zeꞌe sauꞌaꞌonoꞌo ḡihuradu izidi ize radiuꞌefo.
Rehano e ziꞌohe, Badiꞌa kota madaḡano, zaꞌe Sodoma azaḡa aduga vitine hidiꞌuma.
Eꞌe madaḡano Iesuꞌa kuraro, raenaꞌa, “Mama, ḡaꞌe adure zu raha Zuhiꞌaḡa. E niguꞌeꞌohe, mazaḡa ḡaeꞌa huhuzaḡa zu edeḡa boro azaḡa mazao huga ꞌahi uꞌuꞌrutiro. Rehano tahiꞌa teige, edeḡa oꞌoꞌa rae zamareteꞌe azaḡa mazaoꞌe fureniro.
Mama, a hube, ꞌouge haḡairotaꞌe ḡaeꞌa urateꞌeteꞌe ḡauḡa.”
Ebu aniꞌa vaze ziro, raenaꞌa, “Eḡe Mamaꞌa ḡau niduꞌa eḡe iniro. Vaze ꞌahogaꞌe eꞌe aḡuꞌa, rehano eḡe Mama daꞌo edeḡa. Ebu vaze ꞌahogaꞌe eḡe Mama aḡuꞌa, rehano eḡe, Ane Ubuga daꞌo edeḡa. Ebu e eḡe Mama moneo ihozoga veize ohoteꞌeteꞌe azaḡa daꞌo eḡe Mama edeḡa.
Taoḡa zu aduga odoheꞌetꞌe azaḡa, eḡe vaḡe aroꞌi, ꞌougine eḡeꞌa ahirize ohoniꞌuma.
Eḡe ihorogaꞌe mene riḡa zu eꞌe hegotogaꞌe mene aduga. Eꞌanoꞌo eḡe ihore mae ḡihinadu eḡeꞌonoꞌo ederoꞌi. ꞌOugine vineze ohoniꞌuma, mazaḡa eꞌe namiḡa zu roḡeḡa.
<range>
Eꞌe madaḡano, Iesuꞌe Bana Madaḡano vuidi mebaḡa zamaḡano onamiro. Ani tahiꞌatahiꞌaꞌe viniziroteꞌe uꞌano, vuidi maḡa ririꞌe madu aro.
Farisea azaḡaniꞌa eꞌe horonirotene aꞌe gaueꞌohe radu Iesu niro, raenaꞌa, “Ḡianoꞌi, ḡa tahiꞌatahiꞌaꞌe Bana Madaḡa goroḡa varadeꞌenaꞌa, vuidi hiriveha.”
Aniꞌa naenaeziro, raenaꞌa, “Zaꞌe Buka Zaḡoḡa zamaḡano Davidaꞌa nagini haḡairotaꞌaꞌe meꞌodiro ga? Davidaꞌa ane ḡatiniroteꞌe azaḡa teite ogomuze hauḡadu vinize ruziro.
Eꞌanoꞌo aniꞌe Badiꞌa ne diuḡadu dibuꞌo azaḡaniꞌa daꞌo auꞌeteꞌe dibuꞌo berediḡa ane ḡatiniroteꞌe azaḡa teite aro. Zeḡeꞌa Mose goro ḡoeꞌa varadiro.
Zu zaꞌe Mose goro ḡoeꞌa meꞌodirohe? Ani raenaꞌa, 'Bana Madaḡano dibuꞌo azaḡaniꞌa kuru neḡao gaueꞌetaꞌaꞌe mene veꞌoḡa.'
E ziꞌohe, kuru neḡa vitine huneꞌeteꞌe vazeḡa ḡihiꞌaḡaꞌe ꞌahi eꞌe.
Buka Zaḡoḡao Badiꞌaꞌa raenaꞌa, 'E dibuꞌone daꞌo mene urateꞌohe, rehano zaꞌe vaze vetuḡazoga urateꞌohe.' Za ḡoeꞌa eꞌe huga ederifone, duduḡa azaḡa mazao veꞌoḡa rae mene zifo.
Eḡe, Vaze Ubugaꞌe, Bana Madaḡa Zuhiꞌaḡa.”
Ebu Iesuꞌa eꞌe haba modadu zeḡe nuꞌonuꞌo neḡa diuḡiro.
Eꞌea ꞌevoꞌa rudanoga veze ꞌahoganiꞌa radiunu. Farisea azaḡaꞌe, Iesuꞌa vaze eꞌe fainine zeḡe kotao ohonihi radu, ani ḡadiniro, raenaꞌa, “Bana Madaḡano ugi azaḡa faizine idaḡahe?”
Aniꞌa ziro, raenaꞌa, “Zae boꞌaḡano iniuꞌa mamoe tibuhugaḡeta radu Bana Madaḡano mamoeḡaniꞌa iduo uite ovoine, iduonoꞌo mae vaḡiniꞌuma.
Vazeꞌe mamoe ufeta vitizoga zu ḡihiꞌaḡa. Eꞌanoꞌo Bana Madaḡano manoḡa haḡaeꞌeteꞌe idaḡa.”
Ebu aniꞌa vaze eꞌe niro, raenaꞌa, “ꞌEvoꞌo einoꞌi.” Aniꞌa ꞌevoꞌa einirotene naeḡa ꞌevoꞌa teige ꞌevoꞌaḡaniꞌa manoriro.
Rehano Farisea azaḡaniꞌa buanadu Iesu manoga ibiḡa ḡoane vaḡiro.
Iesuꞌe Farisea azaḡaniꞌa manoga rae ḡoꞌaninutaꞌaꞌe ederirotene, eꞌe habaꞌa mode vaḡiniro. Vaze ḡuḡuvaḡaniꞌa ani hegotiro ebu aniꞌa ugi azaḡa niduꞌa faiziro.
Rehano ani riḡa ḡoeziro, raenaꞌa, “Eꞌe iniu rae vaze ago ihozoꞌi.”
Aꞌe peroveta vazeḡa Isaiaꞌa Badiꞌa ḡoere reiroteꞌeꞌa hudaro, raenaꞌa,
“ꞌAhiꞌe eꞌa ohotirotaꞌaꞌe, eḡe tuḡure vazeḡa. Aniꞌe eḡe zamarone, eḡe matuꞌoniꞌeteꞌe vazeḡa. Eḡeꞌa Vinehe ane rana ohoniꞌuma, ebu aniꞌa habaꞌahabaꞌano Badiꞌa kota moneo harame fureniꞌuma.
Aniꞌe mene rotetiꞌuma ga mene hounaiꞌuma, ebu aniꞌa ne hunio mene hounae ḡoeriꞌuma.
Roratihi raꞌeteꞌe veḡa mene mae vaḡineꞌeteꞌe ga vidatihi raꞌeteꞌe ihure mene hudi viniꞌeteꞌe teige, aniꞌa Badiꞌa mazao fieꞌetꞌaꞌaꞌe komeꞌa raꞌeteꞌe azaḡa mene mae vaḡiziꞌuma, onamo ḡau veꞌoḡa niduꞌa mae vaḡinadu ibitoziniꞌuma.
Ebu Badiꞌa aḡuꞌa azaḡaꞌe ani niḡano ḡabone hidiꞌuma rae reꞌuma.”
Ebu vazeꞌa vine sauꞌaniꞌa agatoharoteꞌe vaze ꞌahoga Iesu vaḡe tutune ariro. Aniꞌe ubumaḡa kuruḡa zu mumutafa. Iesuꞌa ani fainadu aniꞌe ḡoeriro zu ehamaro.
Vaze ḡuḡuvaḡa niduꞌa zaguzaganadu raenaꞌa, “Ahiꞌe kini Davida mariga, Keriso gaogi!”
Rehano Farisea azaḡaniꞌa ḡoereze igirotene, raenaꞌa, “Aniꞌe vine sauꞌa zuhiꞌaḡa Belezebulo inaraḡa hina vine sauꞌasauꞌa hegoze buzeꞌohe.”
Iesuꞌa ze nouge rae zamareꞌeteꞌe ederadu ziro, raenaꞌa, “Haba tiba zamaḡano zeḡeꞌa rovotadu utitifone, eꞌe habaꞌaꞌe aneꞌa bare ruiniꞌuma. Ebu neḡa ga ne tiba zamaḡano zeḡeꞌa rovotadu utitifone, neḡa ga ne aꞌe mene edau gigaraꞌuma.
Eꞌanoꞌo Sataniꞌa Satani nabuga hegozine, zeḡeꞌa bare rovozadu utitiꞌuma. ꞌOugadu zeḡe habaoꞌe nougenouge edau gigaraꞌuma?
Eḡeꞌa Belezebulo inaraḡa hina vine sauꞌa hegoze buzifone, zae tahiꞌatahiꞌaꞌe iniu inara hina vine sauꞌa hegoze buzeꞌohe? Zae tahiꞌatahiꞌaꞌe zae mazao veꞌoḡa rae reꞌuma.
Rehano eḡeꞌa vine sauꞌaꞌe Badiꞌa Vine hina hegoze buzine, za ederoꞌi, Badiꞌaꞌa amahi zae ibitozi radiuꞌohe.
Vazeꞌa ibite gezo inara vazeḡa ogoru teadu ani ne diuḡiꞌuma, ebu ani tohe ḡonotaꞌuma.
Iniuꞌe eḡe mene teite reine, aniꞌe eḡe agirehiꞌeteꞌe vazeḡa. Ebu iniuꞌe Badiꞌa mazao vaze nuꞌozeꞌohe radu eḡe mene danahine, aniꞌe Badiꞌa mazaoꞌonoꞌo vaze rovozeꞌeteꞌe vazeḡa.
E ziꞌohe, vaze sauꞌa niduꞌa ebu Badiꞌa rae sausauneꞌeteꞌe ḡoeꞌaꞌe Badiꞌaꞌa rae modiꞌuma. Rehano Vine Zaḡoḡa rae sausaunine, eꞌe sauꞌaḡaꞌe mene aḡutu modiꞌuma.
Iniuꞌa eḡe, Vaze Ubuga agire ḡerehine sauꞌaḡa rae modiꞌuma. Rehano iniuꞌa Vine Zaḡoḡa agire ḡorenine, raha adao zu zazore moneo sauꞌaḡaꞌe mene rae modiꞌuma.
Ire manoḡaꞌe maḡa manoḡa iniꞌuma zu ire sauꞌaꞌe maḡa sauꞌa iniꞌuma. Nagi ireḡaꞌe maḡa horonadu edereꞌohe.
Zaꞌe Zarama mariga heuḡa! Zaꞌe sauꞌa azaḡa uꞌano, ḡoere manoḡa ꞌahoga mene raꞌohe. Naginiꞌa zamao iriꞌave radiuꞌetaꞌaꞌe hebeonoꞌo buauꞌohe.
Vaze manoḡaꞌe zamaḡano manoḡa nuꞌonadu manoḡa fureneꞌohe, ebu sauꞌa vazeḡaꞌe zamaḡano sauꞌa nuꞌonadu sauꞌa fureneꞌohe.
E ziꞌohe, Badiꞌa kota madaḡano vaze niduꞌa aneaneꞌa huga oꞌoꞌa ḡoeꞌaḡoeꞌa reiroteꞌe bare rae fureniꞌuma.
Mazaḡa zaꞌe reiroteꞌe ḡoeꞌa idunaḡano, Badiꞌaꞌa zaꞌe duduga ga veꞌoḡa rae ziꞌuma.”
Ebu Mose goro ḡoeꞌa ihozeꞌeteꞌe azaḡa zu Farisea azaḡaniꞌa Iesu vaḡe aradu niro, raenaꞌa, “Ihore vazeḡa, eme ḡaꞌa haḡai nu badeḡa haḡaeꞌeteꞌe ḡianoga urateꞌohe.”
Iesuꞌa naenaeziro, raenaꞌa, “Sauꞌa zu Badiꞌa mazao mene hune fieꞌeteꞌe azaḡaꞌe haḡai nu badeḡa daꞌo urateꞌohe, rehano eḡeꞌa mene haḡaiꞌuma. Eꞌa ihoziꞌumaꞌe peroveta vazeḡa Iona haḡai nu badeḡa daꞌo.
Ionaꞌe mada uḡidu zu ohere uḡidu ḡozone boro isio radiro. Eꞌe teige, eḡe, Vaze Ubuganiꞌa mada uḡidu zu ohere uḡidu raha zamaḡano radiꞌuma.
Ibite madaḡano Nineva azaḡaꞌe Iona haramo abitadu sauꞌaonoꞌo ḡihure ḡouriro. Izidi Iona vitinoga vazeḡaꞌe eḡe, rehano zaꞌe eḡe ḡoere abitoga mene urateꞌohe ebu mene ḡihureꞌohe. Eꞌanoꞌo Badiꞌa kota madaḡano Nineva azaḡaniꞌa izidi ega zamao edanadu 'Zaꞌe veꞌoḡa' rae ziꞌuma.
Ibite madaḡano Siba habaꞌa kini roḡaeḡaniꞌa haba faḡanonoꞌo kini Solomona ḡoere abitoga veize onairo. Izidi Solomona vitinoga vazeḡaꞌe eḡe, rehano za eḡe ḡoere abitoga mene urateꞌohe ebu mene ḡihureꞌohe. Eꞌanoꞌo Badiꞌa kota madaḡano Siba kini roḡaeḡaniꞌa izidi ega zamao edanadu 'Zaꞌe veꞌoḡa' rae ziꞌuma.
Vine sauꞌa ꞌahoganiꞌa vaze ꞌahoga mazaꞌonoꞌo buauꞌetene, ani haba bohaꞌano ragaveꞌohe ebu ahiꞌa ohonoga radu haba ꞌahoga vaḡeꞌohe. Rehano mene horoneꞌohe.
Ebu ani ꞌahige raꞌohe, raenaꞌa, 'E eḡeꞌa vaḡinateꞌe vazeḡa vaḡe bare onamiꞌuma.' Ani baradu vaze eꞌe horoneꞌetene, vazeḡaꞌe, neḡa huga oꞌoꞌa, deheḡa hune zu idaidane touga heuḡa.
Ebu vine sauꞌa eꞌeꞌa onamadu vine sauꞌa niduꞌa fuꞌo ꞌaheu fare, aꞌe ufeta hune sauꞌa, zamazeꞌohe, ebu vaze eꞌe mazao diuḡe radiuꞌohe. ꞌOugadu vaze eꞌe ufeta hune sautuꞌohe, ibite mene heuḡa. Deꞌeguḡaꞌe izidi ega sauꞌa mazao fureraꞌuma.”
Iesuꞌa ꞌize vaze ḡuḡuvaḡa ḡoreziroteꞌe zamaḡano viꞌa zu negoḡa duḡuruꞌa feuradu ani teite ḡoeroga veize enona edaro.
Vaze ꞌahoganiꞌa Iesu ninaꞌa, “Ḡa viꞌu zu negoḡo duḡuruꞌe ḡa teite ḡoerihi radu enona edauꞌohe.”
Aniꞌa naenaeninaꞌa, “Iniuꞌe eḡe nanu? Iniuꞌe eḡe nego duḡuru?”
Ebu aniꞌa ane tahiꞌatahiꞌa surizadu raenaꞌa, “Eḡe nanu zu eḡe negohe duḡuruꞌe ꞌahi eꞌe.
Iniuꞌa Badiꞌa eḡe Mama adureo urateꞌetaꞌaꞌe haḡaine, eḡe nego, eze, ebu nanu rae raꞌohe.”
Eꞌe madaḡano Iesuꞌa neonoꞌo iḡunadu duꞌura genaḡano ehoriro.
Vaze ḡuḡuvaḡaniꞌa ani babaḡano nuꞌorarotene, ani ꞌai ḡasio tiradu zamaḡano ehoriro. Vaze ḡuḡuvaḡa niduꞌaꞌe duꞌura genaḡano edaro.
Ebu aniꞌa hari idaidaḡa hina ḡau ḡehaḡa ihoziro, raenaꞌa, “Egoꞌi! Hihi vazeḡa ꞌahoganiꞌa mebaḡano ezone ḡora onamiro.
Feune ḡuzuhirotene, nuꞌe ibio rururaro, ebu niniꞌa onaadu au hauḡiro.
Nuꞌe hadi habaꞌano rururaro. Rahaḡaꞌe severaḡa. Ezoganiꞌe ḡarihe ḡuhuriro, mazaḡa rahaḡaꞌe mene baruḡa.
Ebu madaꞌa hiarotene, ane gigiꞌaḡaniꞌa ḡuhuḡa manadu roraro, mazaḡa taiga oꞌoꞌa.
Ezone nuꞌe ve renogano rururaro. Ve renoganiꞌa ḡuhure bororanadu ezone ḡuhuḡa simariniro.
U ezone nuꞌe raha manoḡano rururanadu faine ḡuhure bororaro. Ebu nuꞌe huga ḡae 100, nuꞌe huga ḡae 60 ebu nuꞌe huga ḡae 30 hudaro.
Teḡaḡeta vazeḡaꞌe faifaine egadu huga ederoꞌi!”
Ebu ane tahiꞌatahiꞌaꞌa ane vaḡe onaadu niro, raenaꞌa, “Ḡa nougaꞌahi hari idaidaḡa hina ḡoerezeꞌohe?”
Iesuꞌa naenaezinaꞌa, “Badiꞌaꞌa ibitoziniꞌeteꞌe moneo ꞌuꞌuru tirotaꞌaꞌe zae mazao fureneha, rehano vaze ꞌahogaꞌahoga mazao mene fureneha.
Faifaine zamare igiꞌeteꞌe azaḡaꞌe, Badiꞌaꞌa edeḡa boro zenadu zeḡe edeḡaꞌe ufeta bororaꞌuma. U mene faine zamare igiꞌeteꞌe azaḡaꞌe, Badiꞌaꞌa zeḡe edeḡa zuni mae vaḡiniꞌuma.
Eꞌanoꞌo eꞌa hari idaidaḡa hina ihozeꞌohe, mazaḡa, 'Zeꞌe horoneꞌohe rehano, mene hune horoneꞌohe. Zeꞌe igiꞌohe rehano, mene hune igiꞌohe ga mene hune edereꞌohe.'
Aꞌe peroveta vazeḡa Isaiaꞌa reirotaꞌaꞌe hudaro, raenaꞌa, 'Zeꞌe Badiꞌaꞌa nagini raeꞌetaꞌaꞌe igiꞌuma rehano, mene hune ederiꞌuma. Zeꞌe Badiꞌaꞌa nagini haḡaeꞌetaꞌaꞌe horoniꞌuma rehano, mene hune horoniꞌuma.
Zamazeꞌe riḡa uꞌano, teḡaze uꞌadu mene igiꞌohe, zu ubumaze kuranadu mene ehamuꞌohe. Ze mene ꞌougine, ubumazeꞌe Badiꞌaꞌa haḡaeꞌeteꞌe horoniꞌuma, teḡazeꞌe Badiꞌa raꞌeteꞌe igiꞌuma zu zamazeo Badiꞌa ederiꞌuma, ebu hena ze Badiꞌa vaḡe aradu aniꞌa ḡaboziꞌuma.'
Rehano za Badiꞌa manohugazeta, mazaḡa naginiꞌa fureruꞌetaꞌaꞌe horoneꞌohe zu igiꞌohe.
Eꞌa hube hune ziꞌohe. Peroveta azaḡa zu duduḡa azaḡa ḡehaḡaniꞌa, zaeꞌa horoneꞌetaꞌaꞌe ḡianihi reinu, rehano mene horoniro. Ebu zaeꞌa igiꞌetaꞌaꞌe igihi reinu, rehano mene igiro.
Ezone feune ḡorauꞌeteꞌe hariḡa idaidaḡa huga ꞌahi egoꞌi.
Ezone ibio rururarotaꞌaꞌe ꞌahiguḡa: Badiꞌaꞌa ibitoziniꞌeteꞌe hariḡa vazeꞌa egadu hugaꞌe mene edereꞌeteꞌe uꞌano, Sataniꞌa aradu ani zamao ḡorarotaꞌaꞌe mae vaḡineꞌohe.
Ezone hadi habaꞌano rururarotaꞌaꞌe ꞌahiguḡa: Vazeꞌa Badiꞌa ḡoere igiꞌetene matuꞌuzeta zogone mae ḡihineꞌohe.
Rehano ze Badiꞌa mazao fieꞌeteꞌe ire taiga oꞌoꞌa heuḡa. Ze mene faḡa edau gigaruꞌohe. Ebu Badiꞌa ḡoere mae ḡihineꞌeteꞌe uꞌano, aduga ḡehaḡa hidiꞌetene, zogone uiteꞌohe.
Ezone ve renoga zamaḡano rururarotaꞌaꞌe ꞌahiguḡa: Vazeꞌa Badiꞌa ḡoere igiꞌohe. Rehano raha ḡauḡa zamare aduduꞌohe zu oboneꞌeteꞌe toheḡa ufeta zamareꞌohe. Aꞌe Badiꞌa ḡoere uadu ze mene iniꞌohe.
Ezone raha manoḡano rururarotaꞌaꞌe ꞌahiguḡa: Badiꞌa ḡoere igiꞌohe zu eꞌe hugaꞌe edereꞌohe. Ebu hudauꞌenaꞌa, ḡorarotaꞌaꞌe vitineꞌohe, ḡae 100, ḡae 60 ga ḡae 30 iniꞌohe.
Iesu'a hari idaidaḡa ꞌahoga ziro, raenaꞌa, “Badiꞌaꞌa Ibitoziniꞌetaꞌaꞌe vaze ꞌahoganiꞌa ani mebao ezone manoḡa ḡoraroteꞌe heuḡa.
Rehano vaze niduꞌa bazeꞌeteꞌe zamaḡano, ane agire vazeḡaniꞌa aradu vuidi boꞌaḡano ve ḡoraro ebu vaḡiniro.
Vuidiꞌa ḡuhuradu maḡa haḡairotene ve zuni ḡuhuriro.
Eꞌanoꞌo meba vazeḡa tuḡure azaḡaniꞌa aradu niro, raenaꞌa, ꞌVaze boro, ḡaꞌa ḡae mebao vuidi ezone manoḡa ḡoraro. Rehano ve eꞌe noumanoꞌo?'
Aniꞌa naenaeniro, raenaꞌa, 'Agire vazeḡa ꞌahoganiꞌa ꞌougiro.' Tuḡure azaḡaniꞌa ḡadininaꞌa, 'Ḡaꞌe eme onamadu ve eꞌe ḡoroga uratehehe?'
Aniꞌa naenaezinaꞌa, 'Mene, zaꞌa ve ḡurine vuidi zuni ḡuriꞌuma gaogi.
Modoꞌi ebu zeḡe tibano ḡuhuriꞌuma oname hiriveꞌeteꞌe madaḡa. Hiriveꞌeteꞌe madaḡano eḡeꞌa hiriveꞌeteꞌe azaḡa ziꞌuma, raenaꞌa, 'Ve geno ibite ḡoroꞌi, ebu tibano utadu hofoꞌi. Hena vuidiꞌe tibano nuꞌonadu eḡe suabao zounoꞌi.'”
Aniꞌa hari idaidaḡa ꞌahoga ziro, raenaꞌa, “Badiꞌaꞌa ibitoziniꞌetaꞌaꞌe Kuava* maḡa tiba vaze ꞌahoganiꞌa madu nebaḡano ḡoraroteꞌe heuḡa.
Aniꞌe maḡa niduꞌa boꞌaḡano komeꞌa fase, rehano ḡuhurine meba ḡauḡa niduꞌa boꞌaḡano ufeta bororanadu ire boro raꞌohe. Ebu butu niniꞌa rafiu are ezagano kamadu neze ogoraꞌuma.”
Aniꞌa hari idaidaḡa ꞌahoga ziro, raenaꞌa, “Badiꞌaꞌa ibitoziniꞌetaꞌaꞌe isiti heuḡa. Roḡae ꞌahoganiꞌa isiti tahiḡa madu uvahuḡa ḡehaḡa teite mirune tibuneꞌohe ebu hena uvahu niduꞌaꞌe ubaruꞌohe.”
Iesuꞌa hari idaidaḡa hina ḡoere ꞌahi niduꞌa vaze ḡuḡuvaḡa ziro. Aniꞌe hari idaidaḡa hina daꞌo vaze mazao ḡoeriro.
Aꞌe, peroveta vazeḡaniꞌa Badiꞌa ḡoere reiroteꞌeꞌa hudaro, raenaꞌa, “Eꞌe hari idaidaḡa hina ziꞌuma. Raha ꞌadi haḡairoteꞌe madaḡanonoꞌo ꞌuꞌuru tirotaꞌaꞌe eḡeꞌa fureraꞌuma.”
Ebu aniꞌa vaze ḡuḡuvaḡa muhizadu ne zamaḡa diuḡiro. Ane tahiꞌatahiꞌaꞌa hegote diuḡadu niro, raenaꞌa, “Mebao ḡoraroteꞌe ve hari idaidaḡa huga ihofoꞌi.”
Aniꞌa naenaezinaꞌa, “Ezone manoḡa ḡoraroteꞌe vazeḡaꞌe eḡe, Vaze Ubuga.
Mebaꞌe raha ꞌadi. Ezone manoḡaꞌe Badiꞌaꞌa ibitoziniꞌeteꞌe azaḡa, u veꞌe Satani hegoteꞌeteꞌe azaḡa.
Agire vazeḡaniꞌa ve ḡorarotaꞌaꞌe Diabolo. Hiriveꞌeteꞌe madaḡaꞌe mada ḡonaḡa, ebu hiriveꞌeteꞌe azaḡaꞌe tuḡure viga.
Mada ḡonaḡaꞌe ve ḡoradu ire rogao hufi haozeꞌeteꞌe teigiꞌuma.
Eḡe, Vaze Ubuḡaniꞌa, eḡe tuḡure viga tuḡuziꞌuma ebu zeꞌa, Badiꞌaꞌa ibitoziniꞌeteꞌe azaḡaꞌonoꞌo, vaze ibi sauꞌao tutuzeꞌeteꞌe azaḡa niduꞌa zu haḡai sauꞌa azaḡa niduꞌa rovoze nuꞌoziꞌuma.
Zeḡe niduꞌaꞌe ire roga gigiꞌaḡano mae feuzadu eꞌea niaꞌuma zu ḡononeze atitiꞌuma.
Ebu duduḡa azaḡaꞌe Mozeꞌa ibitoziniꞌeteꞌe zamaḡano mada teige hiaꞌuma. Teḡaḡeta vazeḡaꞌe egadu faine ederoꞌi!
Badiꞌaꞌa ibitoziniꞌetaꞌaꞌe mebao ḡau manomano uꞌuruga heuḡa. Vaze ꞌahoganiꞌa horonirotene bare uꞌuranadu matuꞌuḡeta ne onamiro. Ebu ane ḡau niduꞌa seronadu meba eꞌe hoitiro.
Bare hena, Badiꞌaꞌa ibitoziniꞌetaꞌaꞌe hadi manomano vaḡeꞌeteꞌe vazeḡa heuḡa. Hadi eꞌe moni boro zu iraḡa manoḡa uꞌano, hoitihi radu ragave vaḡiro.
Aniꞌa hadi manomano eꞌe horonirotene, ne onamadu ane ḡau niduꞌa seroniro ebu hadi eꞌe hoitiro.
Bare hena, Badiꞌaꞌa ibitoziniꞌetaꞌaꞌe reꞌeva heuḡa. Davarao einadu ḡozone nunu niduꞌa oḡaro.
Reꞌevaꞌe irivaꞌirotene, vazeꞌa mae hesao rehaniro. Ebu zeꞌa ehoradu ḡozone manoḡaꞌe inahe tunahuo mae ufiro ebu sauꞌasauꞌaꞌe mae modiro.
Mada ḡonagaꞌe ꞌahiguḡa reꞌuma. Tuḡure viganiꞌa onaadu duduḡa azaḡa mazaꞌonoꞌo sauꞌa azaḡa mae rovoziꞌuma.
Ebu zeꞌa ire roga gigiꞌaḡano mae feuzadu eꞌea niaꞌuma zu ḡononeze atitiꞌuma.”
Ebu Iesuꞌa ḡadiziro, raenaꞌa, “Zaꞌe eḡe ḡoere niduꞌa hugaꞌe ederahe?” Zeꞌa naenaeninaꞌa, “Oꞌe.”
Aniꞌa ziro, raenaꞌa, “Mose goro ḡoeꞌa ihozeꞌeteꞌe azaḡa niduꞌaꞌe Badiꞌaꞌa ibitoziniꞌeteꞌe moneo ederifone, zeꞌe godogo neḡa ḡianeꞌeteꞌe azaḡa ḡihiꞌaḡaḡihiꞌaḡa heuḡa reifo. Zeꞌe godogo zamaḡano ḡau manomano amahiḡa zu ḡau manomano iziga ederadu vaze ihozeꞌohe.”
Iesuꞌa hari idaidaḡa eꞌe hauḡirotene eꞌeanoꞌo vaḡiniro.
Ebu ane haba, Nazareta neḡa onamadu zeḡe nuꞌonuꞌo neḡano ihoze ḡadahiro. Ze ani ḡoere egadu zaguzagaro, raenaꞌa, “Vaze adiꞌe noumaꞌonoꞌo zamarone manoḡa zu haḡaiḡa gigiꞌa inaraḡa ꞌahi meiro?
Ahiꞌe ne ogoruꞌeteꞌe vazeḡa ubuga. Ani viꞌaꞌe Maria, ani negoḡanegoḡaꞌe Iakobo, Iosefa, Simona zu Iuda.
Ani ezeḡa niduꞌaꞌe ahao eme teite. Aniꞌa ḡau niduꞌa ꞌahi noumaꞌonoꞌo meiro?”
Ebu zeꞌa ani hezahoharo. ꞌOugadu Iesuꞌa ziro, raenaꞌa, “Haba nunu niduꞌa zamaḡano vazeꞌa peroveta azaḡa gubazeꞌohe, rehano peroveta azaḡa zeḡe habao zu nezeno daꞌo vazeꞌa mene gubazeꞌohe.”
Ebu aniꞌa eꞌe neḡano haḡai gigiꞌa ḡehaḡa mene haḡairo, mazaḡa zeꞌe ani mazao mene fiiro.
Eꞌe madaḡano Galilea habaꞌa kiniḡa Herodaꞌa Iesu hariḡa igiro.
Ebu ane gau azaḡa ziro, raenaꞌa, “Iesuꞌe Ioane Babatiso gaogi. Aneꞌa runeonoꞌo bare ḡabodeha! Eꞌanoꞌo aneꞌa haḡai gigiꞌa inaraḡa hina gauꞌeꞌohe.”
Ibite Herodaꞌa negoḡa, niḡa Filipo, inuga meiro. Inuga niḡaꞌe Herodia. Ebu Ioaneꞌa Heroda mazao barebare niro, raenaꞌa, “Ḡaeꞌa negoḡo inuga meirotaꞌaꞌe Badiꞌa goro variꞌeha.” Eꞌanoꞌo, Herodaꞌa Ioane obone tiro, ebu ḡuꞌa neḡano ohoniro.
<range>
Herodaꞌa Ioane matihi reiro, rehano aniꞌe vaze ḡuḡuvaḡa rihoziro, mazaḡa zeꞌe Ioaneꞌe peroveta vazeḡa rae mae ḡihiniro.
Herodaꞌa fureraroteꞌe madaḡa meirotene, Herodia aboḡaniꞌa vazevaze zamao zavonadu Heroda zama ufeta matuꞌoharo.
Eꞌanoꞌo Herodaꞌa ani mazao ḡoitoriro, raenaꞌa, “Ḡa nagini urateꞌetaꞌaꞌe eḡeꞌa ḡaniꞌuma.”
Ebu ani viꞌa ḡoere egadu Heroda niro, raenaꞌa, “Ioane Babatiso vadini siuvao ofadu izidi ꞌada enoꞌi.”
Eꞌe igirotene, Herodaꞌe zamaḡa adudaro. Rehano aniꞌa eꞌea vaze zamao ḡoitoriroteꞌe ꞌahine, roḡae tahiꞌaḡaniꞌa urateꞌeteꞌe ḡauḡa hanoꞌi rae reiro.
Eꞌanoꞌo aniꞌa uti vazeḡa tuḡunadu ḡuꞌa neḡano Ioane Babatiso ꞌunu variꞌe riꞌiro.
Vadigaꞌe siuvao teadu odohe ariro, ebu roḡae tahiꞌaḡa hanadu aneꞌa viꞌa haro.
Ebu Ioane tahiꞌatahiꞌaꞌa onaadu ane ahiri mae guriro. Eꞌe enogano zeꞌe Iesu vaḡe onamadu meꞌodoharo.
Iesuꞌa Ioane hariḡa igirotene, ani eꞌe habaꞌa modadu ḡasi hina vaze oꞌoꞌa habaꞌa sifu ruhau onamiro. Rehano vaze ḡuḡuvaḡaniꞌa eꞌe egadu nezeonoꞌo odao Iesu hegote onamiro.
Iesuꞌa ḡasiꞌonoꞌo buanadu vaze ḡuḡuvaḡa horoziro. Ebu vetuḡazeadu ugi azaḡa faiziro.
Ḡoravararotene, ane tahiꞌatahiꞌaꞌe ane vaḡe onaadu niro, raenaꞌa, “Ahiꞌe haba bohaꞌa ebu mada ꞌai zubureha. Eꞌanoꞌo vaze ḡuḡuvaḡa ꞌadi tuḡuzoꞌi, ebu ze uhiḡauhiḡa neḡa onamadu ogomuze hoitiꞌuma.”
Rehano aniꞌa naenaezinaꞌa, “Mene ꞌougiꞌuma. Zaeꞌa ogomu nu zenoꞌi.”
Zeꞌa ninaꞌa, “Eme mazaoꞌe beredi fuꞌo zu ḡozone ꞌaheu daꞌo.”
Aniꞌa zinaꞌa, “Eḡe vaḡe mae aroꞌi.”
Ebu aniꞌa vaze ḡuḡuvaḡa ve rana ehoroga radu ziro. Aniꞌa beredi fuꞌo zu ḡozone ꞌaheu madu adure ite ḡianeꞌenaꞌa, Badiꞌa mazao kuraro. Ebu vahege tahitahadu tahiꞌaḡa ziniro ebu zeḡeꞌa vaze ḡahuge ziniro.
ꞌOugadu zeḡe niduꞌa ogau idararo. Ebu Iesu tahiꞌatahiꞌaꞌa ogomu ḡahaꞌaḡahaꞌaꞌe nuꞌonadu tunahu 12 iriꞌavoniro.
Eꞌea ogaroteꞌe azaḡa boꞌaḡano ohoze isoiso niduꞌaꞌe 5000, u roḡaeroḡae zu tahiꞌa komeꞌakomeꞌaꞌe mene meꞌodiro.
Eꞌe enogano Iesuꞌa tahiꞌaḡa zogone ibite tuḡuzenaꞌa, ziro, raenaꞌa, “Ḡasio tiradu duꞌura moneafa fare onamoꞌi.” U Iesu ꞌize vaze ḡuḡuvaḡa tuḡuziro.
Tuḡuze hauḡadu ane daꞌo maḡa itadu kuraro. Madaꞌa ḡoravararotene eꞌea ane daꞌo radiunu.
Eꞌe madaḡano ḡasiꞌe hesaꞌonoꞌo fararo. Ebu zavara boroboro onainu ꞌahine, saꞌu boro ragatadu ḡasi ḡihuḡihuniro.
Iraranae reirotene, Iesuꞌe vu rana edauꞌenaꞌa, ane tahiꞌatahiꞌa vaḡe ariro.
Ane tahiꞌatahiꞌaꞌa Iesu vu rana edau onairoteꞌe horonirotene, rihau rudauꞌenaꞌa, huau ḡaniḡanaro, raenaꞌa, “Aꞌe vine!”
Rehano Iesuꞌa zogone ziro, raenaꞌa, “Ago rihanoꞌi! ꞌAdi eḡe. Zamaze rinedoꞌi.”
Peteroꞌa ninaꞌa, “Zuhiꞌa Boro, a hube hune ḡa roꞌidene, e zuni vu rana ḡae vaḡe amoga veize huhoꞌi.”
Iesuꞌa ninaꞌa, “Aroꞌi.” Ebu Peteroꞌa ḡasionoꞌo buanadu vu rana Iesu vaḡe edau onamiro.
Rehano aniꞌa zavara boro horonirotene, rihanadu vu zamaḡa zubure ovoiro, ebu ḡaniḡaniniro, raenaꞌa, “Zuhiꞌa Boro, e ḡabohoꞌi!”
Iesuꞌa zogone evoꞌa ꞌeinadu ani hutube ḡihiniro, ebu ninaꞌa, “Ḡa, mene gigaru fieꞌeteꞌe vazeḡa, nougadu ꞌadaꞌadeha?”
Anianine ḡasio tirirotene, zavara ꞌai dauḡiro.
Ebu ḡasi rana azaḡaꞌe Iesu niguniro, raenaꞌa, “Hube hune ḡaꞌe Badiꞌa ubuga.”
Zeḡeꞌa duꞌura faradu Genesareta habaꞌano hebetiro.
Haba eꞌe azaḡaniꞌa Iesuꞌa onairoteꞌe ederadu ne uhiḡauhiḡa azaḡa niduꞌa veize ḡoere tuḡuriro. Ebu zeḡeꞌa ugi azaḡa niduꞌa Iesu vaḡe tutuze ariro.
Ebu ugi azaḡaniꞌa ani dabuaḡa ꞌariḡa tahiḡano daꞌo tuꞌinoga veize ze uminiro. ꞌOugadu tuꞌiniroteꞌe azaḡa niduꞌaꞌe ugizeꞌa manoriro.
Ebu Farisea azaḡa zu Mose goro ḡoeꞌa ihozeꞌeteꞌe azaḡa nuꞌa Ierusalemaꞌonoꞌo Iesu vaḡe onaadu ḡadiniro, raenaꞌa,
“Ḡa tahiꞌatahiꞌaꞌe izema oganogano ꞌevoreze mene vuzuꞌeꞌohe. Nougadu zeꞌa eme vouḡa goro ḡoeꞌa variꞌeꞌohe?”
Iesuꞌa naenaeziro, raenaꞌa, “Zaꞌe nougadu Badiꞌa goro ḡoeꞌaꞌe variꞌadu vouḡaze goro ḡoeꞌa tihitihineꞌohe?
Badiꞌaꞌa raenaꞌa, 'Viꞌu mogo gubazoꞌi', ebu 'Iniuꞌa ane viꞌa moga rae sausauzoꞌidene, mau runoꞌi.'
Rehano iniuꞌa viꞌa moga mazao raenaꞌa, 'Fase, e zae danazoga mene idaḡa, mazaḡa danaziꞌuma raꞌeteꞌe ḡauḡa ꞌahiꞌe eḡeꞌa Badiꞌa haꞌuma,' rae reine, zaeꞌa ani idaḡa rae raꞌohe.
Vazeꞌa vize moze mene gubaneꞌohe rehano, zaꞌa ze duduḡa rae ihoneꞌohe. Eꞌe teige, zaeꞌa vouḡaze goro ḡoeꞌa uꞌano, Badiꞌa goro ḡoeꞌa rae modeꞌohe.
Za, zama guhi azaḡa! Peroveta vazeḡa Isaiaꞌa zae moneo reirotaꞌaꞌe duduḡa raꞌohe, raenaꞌa,
ꞌVazevaze ꞌahiꞌe hebe hina daꞌo Badiꞌa gubaneꞌohe, rehano zamazeꞌe Badiꞌa mazaonoꞌo faḡa hune.
Zeꞌa Badiꞌa mazao kurauꞌetaꞌaꞌe huga oꞌoꞌa, ebu zeꞌe vazeꞌa tiroteꞌe goro ḡoeꞌa ihozeꞌohe.'”
Iesuꞌa vaze ḡuḡuvaḡa huze ane vaḡiro ebu ziro, raenaꞌa, “Egadu ederoꞌi.
Hebeo diuḡeꞌeteꞌe ḡauḡaꞌe vaze mene toratoraneꞌohe. Rehano hebeꞌonoꞌo buauꞌeteꞌe ḡauḡaniꞌa vaze toratoraneꞌohe.”
Ebu Iesu tahiꞌatahiꞌaꞌa ane vaḡe onaadu niro, raenaꞌa, “Ḡaꞌe Farisea azaḡaniꞌa ḡae ḡoere egadu maḡunataꞌaꞌe edeḡahe?”
Iesuꞌa naenaezinaꞌa, “Adureo eḡe Mamaꞌa mene ḡoraroteꞌe ḡauḡa niduꞌa taigaꞌonoꞌo ḡuri modiꞌuma.
Ze mode tauḡoꞌi! Zeꞌe vaze ibitoziniꞌohe, rehano ubuma kuruga azaḡa heuḡa. Kuruga vazeḡaniꞌa kuruḡa vazeḡa ibitohaune, anianine hoꞌona bohire ovoiꞌuma.”
Peteroꞌa ninaꞌa, “Auꞌeteꞌe ḡauḡaꞌe vaze mene toratoraneꞌeteꞌe hari idaidaḡa huga ihofoꞌi.”
Iesuꞌa zinaꞌa, “Eꞌa ihozataꞌaꞌe ꞌize mene edeḡahe?
Zaꞌe edeḡa, ogomuꞌe vaze hebeꞌonoꞌo diuḡe isi zamaḡa ovoadu vesu ahiriꞌonoꞌo buauꞌohe.
Rehano hebeꞌonoꞌo buaueꞌtaꞌaꞌe zamaonoꞌo buanadu vaze toratorazeꞌohe.
Vaze zamaonoꞌo buauꞌetaꞌaꞌe zamarone sauꞌa, gorugoru, hahuꞌa daroꞌeteꞌe, ubuma ḡezo, ḡonore, kotao ḡurire ḡoereꞌeteꞌe zu vaze rae sausauzeꞌeteꞌe raꞌohe.
Deꞌeguḡaniꞌa vaze toratoraneꞌohe. Rehano ꞌevore mene vuzuadu ogomu auꞌeteꞌeꞌa vaze mene toraneꞌohe.”
Iesuꞌa Galilea habaꞌa modadu Turo zu Sidono habaꞌa onamiro.
Eꞌe habaꞌano Kanana roḡaeḡa ꞌahoganiꞌa ani vaḡe aradu ḡihau huniro, raenaꞌa, “Zuhiꞌa Boro, Davida mariga, eḡe vetuḡahoꞌi! Vine sauꞌaniꞌa eḡe abohe rana radu ani ufeta sausauneꞌohe.”
Rehano Iesuꞌa ḡoere ꞌahoga mene naenaeniro. Ebu ani tahiꞌatahiꞌaꞌa aradu uminiro, raenaꞌa, “Ani tuḡune vaḡinoꞌi, mazaḡa eme hegoteꞌenaꞌa, barebare huau ḡunuḡunufeꞌohe.”
ꞌOugadu Iesuꞌa roḡae eꞌe niro, raenaꞌa, “E ḡa mene danaꞌiꞌuma. Eꞌe Isaraela azaḡa, dauḡiroteꞌe mamoeḡa veize daꞌo tuḡuhiro.”
Rehano roḡaeḡaniꞌa aradu ani zamao ḡuḡuriro ebu raenaꞌa, “Zuhiꞌa Boro, danahoꞌi!”
Iesuꞌa naenaeninaꞌa, “Tahiꞌa ogomu madu ḡuni hanogaꞌe mene idaḡa.”
Roḡaeḡaꞌe ninaꞌa, “A hube, Zuhiꞌa Boro, rehano ḡuni zuni ane zuhiꞌa ogomu mumuḡa fataꞌonoꞌo buauꞌetaꞌaꞌe auꞌohe.”
Iesuꞌa naenaeninaꞌa, “Roḡae, ḡaꞌe eḡe mazao fieꞌetaꞌaꞌe boro! Ḡaꞌa urateꞌetaꞌaꞌe hidiꞌuma.” Eꞌe madaḡano ani aboḡa ꞌai manoriro.
Iesuꞌa haba eꞌe modadu Galilea duꞌuraḡa uni onamiro. Ebu maḡa itadu eꞌea ehoriro.
ꞌOugadu vaze ḡuḡuvaḡaniꞌa mene edauꞌeteꞌe azaḡa, ubuma kuru azaḡa, oda sauꞌa azaḡa, mumutafa azaḡa zu ugi azaḡa nunu ḡehaḡa tutuze ane vaḡe ariro. Ebu zeꞌe ane oda babaḡano bazuze teadu aniꞌa faiziro.
Vaze ḡuḡuvaḡaniꞌa mumutafa azaḡaꞌe ḡoereꞌeteꞌe, oda sauꞌa azaḡaꞌa manorateꞌe, mene edauꞌeteꞌe azaḡaꞌe ragaveꞌeteꞌe zu ubuma kuru azaḡaꞌe ehamaneꞌeteꞌe horozirotene, zaguzagaro. Ebu zeꞌe Isaraela azaḡa Badiꞌaḡa matuꞌoharo.
Ebu Iesuꞌa ane tahiꞌatahiꞌa huzadu ziro, raenaꞌa, “'Eꞌe ꞌahi duḡuru vetuḡaziꞌohe, mazaḡa ze ꞌahao mada uḡidu eḡe teite radiuꞌohe zu ogomuze oꞌoꞌa. Eꞌe ze vinini tare nezeo tuḡuzoga mene urateꞌohe, mazaḡa ibio higau bauriꞌuma.”
Tahiꞌaḡaniꞌa ninaꞌa, “Haba bohaꞌano ꞌada, noumao ogomu ḡehaḡa horonadu vaze ḡuḡuvaḡa ꞌahi ḡubuziꞌuma?”
Iesuꞌa ḡadizenaꞌa, “Za mazao berediꞌe nugu?” Zeꞌa naenaeninaꞌa, “Berediꞌe fuꞌo ꞌaheu fare zu ḡozone komeꞌa tahiḡa.”
Ebu aniꞌa vaze ḡuḡuvaḡa rahao ehoroga radu ziro.
ꞌOugadu beredi fuꞌo ꞌaheu fare zu ḡozone madu Badiꞌa mazao kuraro. Ebu vahegadu vaze ḡuḡuvaḡa zenoga veize tahiꞌaḡa ziniro. Ebu tahiꞌaḡaniꞌa ḡahugiro.
Zeḡe niduꞌa au idararo. Ebu ogomu ḡahaꞌaḡahaꞌa mae ofadu tunahu fuꞌo ꞌaheu fare irivaꞌoniro.
Ogaroteꞌe azaḡa boꞌaḡano ohoze daꞌo niduꞌaꞌe 4000, u roḡae zu tahiꞌa komeꞌakomeꞌaꞌe mene meꞌodiro.
Ani vaze ḡuḡuvaḡa tuḡuziroteꞌe ḡarugano, ḡasiꞌo ehoradu Magadana habaꞌa onamiro.
Farisea zu Sadukea azaḡaniꞌa Iesu tuhune nuroga radu ane vaḡe onairo ebu uminiro, raenaꞌa, “Badiꞌa mazaononoꞌo haḡai nu badeḡa ihofoꞌi.”
Aniꞌa naenaeziro, raenaꞌa, “Zaꞌe, 'Ḡorava madaꞌa kanaru zuburine, ohoḡore madaꞌa manoriꞌuma,' rae raꞌohe.
Ebu 'Oherebau adureꞌa ḡutanoga horonine iruguꞌa ruꞌaꞌuma,' rae raꞌohe. Zaꞌe adure iraḡa horonine naginiꞌa fureraꞌuma rae edereꞌohe. U izidi madaḡano naginiꞌa fureruꞌetaꞌaꞌe hugaꞌe mene edereꞌohe.
Sauꞌa azaḡa zu Badiꞌa mazao mene hune fieꞌeteꞌe azaḡaꞌe haḡai nu badeḡa daꞌo urateꞌohe, rehano mene ziniꞌuma. Eꞌa ziniꞌumaꞌe peroveta vazeḡa Iona haḡai nu badeḡa daꞌo.” Ebu aniꞌa zeḡe mazaonoꞌo vaḡinadu onamiro.
Iesu tahiꞌatahiꞌaꞌe duꞌura moneafa farirotene beredi odohoga aḡutaro.
Iesuꞌa ziro, raenaꞌa, “Tohutohoꞌi, Farisea zu Sadukea azaḡa isiti faine ḡianoꞌi.”
ꞌOugadu ze zeḡeꞌa bare ḡoꞌaniro, raenaꞌa, “Emeꞌa beredi mene odoheha ꞌahine, ani ꞌouge raꞌohe.”
Iesuꞌa ze nagini ḡoꞌaniroteꞌe ederirotene, ziro, raenaꞌa, “Zae Badiꞌa mazao fieꞌetaꞌaꞌe komeꞌa! Nougadu beredi nu mene odohateꞌe ḡoꞌaneꞌohe?
Za ize mene edeḡahe? Eḡeꞌa beredi fuꞌo hina vaze 5000 ḡubuzadu ḡahaꞌaḡahaꞌaꞌe tunahu nugu nuꞌonirotaꞌaꞌe mene zamareꞌehehe?
Zuni beredi fuꞌo ꞌaheu fare hina vaze 4000 ḡubuzadu ḡahaꞌaḡahaꞌaꞌe tunahu nugu nuꞌonirotaꞌaꞌe mene zamareꞌehehe?
Eꞌa beredi moneo mene raꞌetaꞌaꞌe nougadu zaꞌe mene edereꞌohe? E bare ziꞌohe, Farisea zu Sadukea azaḡa isiti faine ḡianoꞌi!”
ꞌOugadu zeꞌe ederiro, aniꞌe beredi isitiḡa moneo mene reiro, rehano Farisea zu Sadukea azaḡaniꞌa ḡuriro ihoreḡa ḡianoga veize reiro.
Iesuꞌa Kaisaria Filipi habaꞌa onairotene, ane tahiꞌatahiꞌa ḡadiziro, raenaꞌa, “Vazeꞌa eḡe, Vaze Ubuga, iniu rae raꞌohe?”
Zeꞌa naenaeninaꞌa, “Nuꞌe Ioane bapatizo, nuꞌe Elia raꞌohe. Nuꞌe Ieremia ga amahi peroveta vazeḡa ꞌahoga raꞌohe.”
Ebu aniꞌa ḡadizenaꞌa, “Zaꞌa raꞌetene eꞌe iniu?”
Simona Peteroꞌa naenaeninaꞌa, “Ḡaꞌe Keriso, ḡabone Badiꞌaḡa Ubuga.”
Iesuꞌa naenaeninaꞌa, “Iona ubuga Simona, matuꞌoꞌi, mazaḡa vazeꞌa ḡa mazao eꞌe meme ihoꞌeha, rehano adureo eḡe Mamaꞌa ḡa ihoꞌeha.
Ebu e ḡaꞌohe. Ḡaꞌe Petero, hugaꞌe vatava. Eḡeꞌa vatava eꞌe rana ekalesia, eḡe mazao fieꞌeteꞌe azaḡa, ohoziꞌuma, ebu rune gigiꞌaꞌe mene ḡuiziꞌuma.
Badiꞌaꞌa ibitoziniꞌeteꞌe ibihetaḡa vavaꞌoga veize kiḡa eḡeꞌa ḡaniꞌuma. Eꞌanoꞌo ḡaꞌe nagini rahao gararine, Badiꞌa adureo zuni garariꞌuma, ebu ḡaꞌa nagini rahao ahetine, Badiꞌa adureo zuni ahetiꞌuma.”
Ebu Iesuꞌa ḡoere riḡa ziro, raenaꞌa, “Eꞌe Keriso rae vaze ago zoꞌi!”
Eꞌe madaḡanonoꞌo, Iesuꞌa ane rune moneo ane tahiꞌatahiꞌa ḡadahe ihoziro, raenaꞌa, “Eḡeꞌa Ierusalema onamehuniꞌuma, ebu vaze boroboro, dibuꞌo vazeḡa ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡa mazaonoꞌo aduga ḡehaḡa hidiꞌuma. Zeꞌa uḡuhiꞌuma, rehano eꞌa mada uḡiduḡa zamaḡano bare ḡabode iḡuniꞌuma.”
Ebu Peteroꞌa Iesu ane genaḡano zamahu onamadu roniro, raenaꞌa, “Mene, Zuhiꞌa Boro, Badiꞌaꞌa ḡae mazao ꞌouge mene fureniꞌuma!”
Rehano aniꞌa tehadu Petero niro, raenaꞌa, “Satani, eḡe mazaonoꞌo vaḡinoꞌi! Ḡaꞌa eḡeꞌa uitoga veize ḡoereꞌohe, mazaḡa ḡaꞌe Badiꞌa ibio mene zamareꞌohe, rehano vaze ibio zamareꞌohe.”
Ebu Iesuꞌa ane tahiꞌatahiꞌa ziro, raenaꞌa, “Iniuꞌa eḡe ḡaruna hegotihi are roꞌidene, ane ura haḡaiḡa niduꞌa modadu ane satauro odoheꞌenaꞌa, eḡe hegotoꞌi!
Iniuꞌa ane ḡabone obone giganine, ani ḡabone tuḡutuḡu mene hidiꞌuma. Rehano iniuꞌa ane ḡabone eḡe ꞌuano modine, ḡabone tuḡutuḡu hidiꞌuma.
Vaze ꞌahoganiꞌa haba niduꞌa madu ḡaboneḡa mae vaḡinine, nagi manoḡa hidiꞌuma? Ḡau ꞌahoga hina zu ḡabone tuḡutuḡu mouga mene idaḡa.
Eḡe, Vaze Ubugaꞌe eḡe Mama agaḡa zamaḡano tuḡure viga teite onaiꞌuma, ebu vazeꞌa nagini haḡairoteꞌe idunaḡano aneane naeḡa ziniꞌuma.
E hube hune ziꞌohe, izidi zae boꞌaḡano vaze nunuꞌa izema rudanogano, eḡe, Vaze Ubuganiꞌa aradu vaze ibitoziniꞌeteꞌe horoniꞌuma.
Mada fuꞌo tiba fare ḡaruḡano Iesuꞌa Petero, Iakobo zu Iakobo negoḡa Ioane zamazadu zeḡe daꞌo maḡa boro itiro.
Eꞌea ani iraḡaniꞌa ze ubumao nufiro. Iraḡaniꞌa mada teige agararo ebu dabuaḡaniꞌa agaḡa teige uraro.
Eꞌe madaḡano ze ubumao Mose zu Eliaꞌa fureranadu Iesu teite ḡoeriro.
Peteroꞌa Iesu niro, raenaꞌa, “Zuhia Boro, eme ꞌahao radiuꞌetaꞌaꞌe monoḡa! Ḡaꞌa uratine e taruha uḡidu ogoraꞌuma, tibaꞌe ḡae veize, tibaꞌe Mose veize ebu tibaꞌe Elia veize.”
Ani ḡoere radiuꞌenogano ḡoze vazavazahoganiꞌa ovadu ze ogoziro, ebu ḡoze zamaḡanonoꞌo ago ꞌahoga igiro, raenaꞌa, “Ahiꞌe eḡe zamarone, ubudehe. E ani mazao matue rudauꞌohe. Ani ḡoere egohanoꞌi.”
Iesu tahiꞌatahiꞌaꞌa ago eꞌe igirotene, rihau rudanadu rahao higau ḡuḡuriro.
Rehano Iesuꞌa aradu oboziro, ebu raenaꞌa, “Iḡunoꞌi. Ago rihanoꞌi.”
Zeꞌa dude ehamarotene, vaze nu mene horoziro, rehano Iesu daꞌo horoniro.
Ze maḡanonoꞌo ovairoteꞌe madaḡano Iesuꞌa ziro, raenaꞌa, “Zaꞌa horonataꞌaꞌe vaze mazao ago rae furenoꞌi, onamo eḡe, Vaze Ubuganiꞌa runeonoꞌo bare ḡabode iḡuniꞌuma.”
ꞌOugadu ane tahiꞌatahiꞌaꞌa ḡadiniro, raenaꞌa, “Nougadu Mose goro ḡoeꞌa ihozeꞌeteꞌe azaḡaniꞌa, ꞌEliaꞌe ibite onaiꞌuma,' rae raꞌohe?”
Iesuꞌa naenaezinaꞌa, “Aꞌe hube. Eliaꞌe ḡau niduꞌa ruhiboga veize ibite onaiꞌuma.
Ebu e ziꞌohe, Elia ꞌai amahi onairo. Rehano vazeꞌa mene ederadu ani mazao zeḡeꞌa uratiroteꞌe haḡaiḡa haḡairo. Eꞌe teige, eḡe, Vaze Ubuga zuni zeḡe mazaonoꞌo aduga hidiꞌuma.”
ꞌOugadu ane tahiꞌatahiꞌaꞌa Iesuꞌa Ioane Babatisoꞌe Elia idaneꞌenaꞌa, ḡoerateꞌe ederiro.
Zeꞌa maḡaꞌonoꞌo vaze ḡuḡuvaḡa vaḡe ovairotene vaze ꞌahoganiꞌa Iesu vaḡe aradu ane zamao tue ḡuḡuriro, ebu raenaꞌa,
“Zuhia Boro, eḡe ubude vetuḡanoꞌi! Aniꞌe ketoketeꞌohe ebu ahiriꞌe gigiꞌa boro maꞌohe. Aniꞌa mada ḡehaḡa ire roga rana ga vu rana higauꞌohe.
Eꞌa ani tutune ḡae tahiꞌatahiꞌa vaḡe areha, rehano zeꞌa ani manonoga mene idaraneha.”
Iesuꞌa naenaeziro, raenaꞌa, “Zaꞌe Badiꞌa mazao mene fiꞌeꞌeteꞌe zu veꞌoḡa haḡaeꞌeteꞌe azaḡa! E za teite noꞌe faḡa radiꞌuma? E noꞌe faḡa zae mazao zamahe gigau oboniꞌumahe?” Ebu tahiꞌa eꞌe moga ninaꞌa, “Ubugo odohe eḡe vaḡe aroꞌi.”
Ebu Iesuꞌa vine sauꞌa ronadu ane mazaonoꞌo buaro. Eꞌe madaḡano tahiꞌa eꞌe zogone manoriro.
Ebu ani tahiꞌatahiꞌaꞌa zeḡe daꞌo Iesu vaḡe aradu ḡadiniro, raenaꞌa, “Emeꞌa nougadu vine sauꞌa hegone bunoga mene idaraneha?”
Aniꞌa ziro, raenaꞌa, “Mazaḡa zae fieꞌetaꞌaꞌe tahiḡa fase. E hube hune ziꞌohe, zaꞌa eḡe mazao fieꞌetaꞌaꞌe fufu maḡa komeꞌa tiba heuḡa radu za maḡa ꞌahi mazao ninaꞌa, 'ꞌAhaonoꞌo vaḡinadu omo onamoꞌi,' rae reine, aniꞌa ꞌouge haḡaiꞌuma. Zaꞌe eḡe mazao fiine, ḡau niduꞌa haḡaogaꞌe idaḡa.”

Zeꞌa Galilea habaꞌano nuꞌorarotene, Iesuꞌa ziro, raenaꞌa, “Eḡe, Vaze Ubugaꞌe agirehe ꞌevoreo riꞌihiꞌuma.
Zeꞌa uḡuhiꞌuma, ebu mada uḡiduḡano eꞌa bare iḡuniꞌuma.” ꞌOugadu Iesu tahiꞌatahiꞌaꞌe zamaze are rudaro.
Zeꞌa Kaperanauma neḡa boro feuriroteꞌe enogano, kuru neḡa takesi azaḡaniꞌa Petero vaḡe aradu niro, raenaꞌa, “Ḡa miriho vazeḡaꞌe kuru neḡa takesi mene haḡaeꞌehehe?”
Aniꞌa raenaꞌa, “Oꞌe, eḡe ihore vazeḡaꞌe takesi haḡaeꞌohe.” Peteroꞌa ne diuḡirotene, Iesuꞌa ibite ḡadiniro, raenaꞌa, “Petero, ḡa nouge rae zamareꞌohe? Haba kiniḡaꞌe iniu mazao takesi ufeꞌohe, ani haba azaḡa mazao ga avoꞌa azaḡa mazao?”
Aniꞌa naenaeninaꞌa, “Avoꞌa azaḡa mazao ufeꞌohe.” Ebu Iesuꞌa ninaꞌa, “Oꞌe, ane haba azaḡaꞌe takesi mene haḡaeꞌohe.
Rehano eme mene maḡunozifine takesi haḡaiꞌuma. Ḡaꞌe duꞌura ovoadu kimai feunoꞌi. Ebu ḡozone tiba kimainoꞌidene, hebeꞌa mae nahanoꞌi, ebu siliva moniḡa tiba horoniꞌuma. Eꞌe madu emetane veize zenoꞌi.”
Eꞌe madaḡano Iesu tahiꞌatahiꞌaꞌa Iesu vaḡe onaadu ḡadiniro, raenaꞌa, “Badiꞌaꞌa ibitoziniꞌeteꞌe zamaḡano iniuꞌe ḡihiꞌa hune?”
Iesuꞌa tahiꞌa komeꞌa ꞌahoga hune onaadu zeḡe boꞌaḡano mae ohoniro,
ebu raenaꞌa, “E hube hune ziꞌohe, zaꞌa ḡihuradu tahiꞌa komeꞌa ꞌahi mene teigine, Badiꞌaꞌa za mene ibitoziniꞌuma.
Iniuꞌa, tahiꞌa komeꞌa teige, aneꞌa bare mae ovoine, Badiꞌaꞌa ibitoziniꞌeteꞌe zamaḡano aniꞌe ḡihiꞌa hune rae raꞌohe.
Ebu eḡe mazao fieꞌeteꞌe uꞌano tahiꞌa komeꞌa ꞌahiguḡa mae ḡihinine, aniꞌe eḡe mae ḡihiheꞌohe.
Iniuꞌa, tahiꞌa komeꞌa ꞌahiguḡa eḡe mazao fieꞌetaꞌaꞌe boꞌaḡano, tahiꞌa ꞌahogaꞌe haḡai sauꞌano tutune veꞌonine, aniꞌe hadi boro bagaḡa ꞌunuḡano autadu davara guniḡano mae feunineꞌe ufeta manoḡa.
Raha ꞌadi azaḡa, fase vetuḡaḡa, aduga hidiuma, mazaḡa vaze ibi veꞌoḡano tutuzeꞌeteꞌeꞌe ḡauḡa uꞌano, sauꞌa haḡaeꞌohe. Deꞌeguḡaꞌe fureruꞌohe rehano, vaze haḡai sauꞌano tutuzeꞌeteꞌe azaḡaꞌe, fase vetuḡaḡa, aduga hidiꞌuma.
ꞌEvoreḡo ga odaḡoꞌa tutuꞌe veꞌoꞌoꞌidene, variꞌe modoꞌi. ꞌEvore tibaḡota ga odaḡo tibaḡota daꞌo ḡabone tuḡutuḡu hidogaꞌe ufeta manoḡa. U ꞌevoreḡo ꞌaheu ga odaḡo ꞌaheuḡota ire roga mene hauḡeꞌeteꞌe zamaḡano mae feuꞌine ufeta aduga.
Ubumaḡoꞌa tutuꞌe veꞌoꞌoꞌidene, gude modoꞌi. Ubumaḡo naeḡaḡota daꞌo ḡabone tuḡutuḡu hidogaꞌe ufeta manoḡa. U ubumaḡo ꞌaheuḡota ire roga mene hauḡeꞌeteꞌe zamaḡano mae feuꞌine ufeta aduga.
Tahiꞌa komeꞌa ꞌahiguḡa tiba zuni gubanoꞌi. Mazaḡa, e ziꞌohe, zeḡe taufeꞌeteꞌe tuḡure vigaꞌe eḡe Mama adureo teite iḡaiḡa radiuꞌohe.

Zaꞌe nouge zamareꞌohe? Vaze ꞌahoga mazao mamoeḡa 100, rehano tibaniꞌa dauḡine, ani nougiꞌuma? Aniꞌe mamoeḡa 99 maḡa habaꞌano modadu dauḡoga mamoeḡa vaḡe ragaviꞌuma.
E hube hune ziꞌohe, aniꞌa mamoe tiba eꞌe vaḡe meine, mamoe 99 mene dauḡoḡa ḡauḡaꞌe vitize matuꞌe rudaꞌuma.
Eꞌe teige, zae Moze adureo tahiꞌa komeꞌa ꞌahiguḡa tiba zu dauḡogaꞌe mene urateꞌohe.
Ekalesia nabuḡoꞌa ḡae mazao sauꞌa haḡaoꞌidene ane vaḡe onamadu ḡanine daꞌo boꞌaḡano sauꞌaḡa ihonoꞌi. Aniꞌa egoḡanadu sauꞌaonoꞌo ḡihurine, ḡa ꞌai nabudiḡota bare tiburaneha.
U aniꞌa mene egoḡanoꞌidene, vaze tiba ga ꞌaheu zamazadu bare onamoꞌi, mazaḡa ḡanine nagini raꞌeteꞌe vaze ꞌaheu ga uḡidu zu ederiꞌuma.
Aniꞌa ze zu mene egozinine, ekalesia zamaḡano rae furenoꞌi. Aniꞌa ekalesia zuni mene egozenoꞌidene, aniꞌe Badiꞌa aḡuꞌa vazeḡa ga takesi vazeḡa sauꞌa teigeꞌohe rae zamaroꞌi.
E hube hune ziꞌohe, zaꞌa nagini rahao gararine, Badiꞌa adureo zuni garariꞌuma, ebu zaꞌa nagini rahao ahetine, Badiꞌa adureo zuni ahetiꞌuma.
E bare hube hune ziꞌohe, rahao ꞌada ḡanine zamaze tiba hina nagini umidine, eḡe Mama adureo zae veize haḡaoziniꞌuma.
Mazaḡa eḡe niḡano ꞌaheu ga uḡiduꞌa nuꞌoraune, eꞌe zeḡe boꞌaḡano radiuꞌohe.
Ebu Peteroꞌa Iesu vaḡe aradu ḡadiniro, raenaꞌa, “Zuhia Boro, eḡe nabudiꞌa eḡe mazao sauꞌa haḡaine, ḡae nuḡu e ani sauꞌa rae modiꞌuma? Ḡae fuꞌo ꞌaheu fare ga?”
Iesuꞌa naenaeniro, raenaꞌa, “E ḡaꞌohe, mene ḡae fuꞌo ꞌaheu fare, rehano barebare rae modoꞌi!
Eꞌanoꞌo Badiꞌaꞌa ibitoziniꞌetaꞌaꞌe hari idaidaḡa ꞌahi heuḡa. Kini ꞌahoganiꞌa ane mazaonoꞌo moni meiroteꞌe tuḡure azaḡa huzadu ani moni bare meihi rae reiro.
Aniꞌa ꞌouge haḡairotene, moni borofe meiroteꞌe vazeḡa ꞌahoga ani vaḡe tutune ariro.
Aniꞌe moni baronoga mene idaḡa ꞌahine, kiniꞌa riḡa ḡoreniro, raenaꞌa, 'Ḡae inuḡo, ubuḡo zu ḡae mazao ḡau niduꞌa seronadu eḡe moni baronoꞌi!'
ꞌOugadu tuḡure vazeḡaniꞌa ani zamao obena hina tuḡiro, ebu raenaꞌa, 'Geno mada enoꞌi, ebu e moni niduꞌa baroniꞌuma.'
ꞌOuge reirotene, zuhiꞌaḡaniꞌa vetuḡaniro ebu moniḡa ahiḡa radu ani tuḡuniro.
Eꞌe ḡarugano tuḡure vazeḡaniꞌa ani mazaonoꞌo moni nu meiroteꞌe tuḡure vazeḡa ꞌahoga, ani teite tiburu gauꞌeteꞌe, vaḡe onamiro. Aniꞌa ani matanadu oḡorabiḡa harinoharo. Ebu raenaꞌa, 'Eḡe moni baronoꞌi!'
ꞌOugadu ane vaze tuḡure vazeḡaꞌe obena hina tuḡaro, ebu umininaꞌa, 'Geno mada enoꞌi, ebu ḡae moni baroniꞌuma!'
Rehano ani hezahiro ebu onamadu ane vazeḡa ꞌai ḡuꞌa neḡano mae ohoniro, onamo ani moni eꞌe baroniꞌuma.
Tuḡure azaḡa nunuꞌa naginiꞌa fureraroteꞌe horonirotene, ze maḡune rudanadu zeḡe zuhiꞌa vaḡe onamiro. Ebu hariḡa niduꞌa ani mazao ihoniro.
ꞌOugadu zuhiꞌaḡaniꞌa tuḡure vazeḡa ibiꞌa ibite hunadu niro, raenaꞌa, 'Ḡaꞌe tuḡure vazeḡa sauꞌa! Ḡaꞌa umihadu ḡa eḡe mazaonoꞌo meiroteꞌe moniḡa niduꞌa ahiḡa reiro.
Eḡeꞌa ḡae vetuḡaḡadateꞌe teige, ḡaeꞌa zuni ḡae vaze tuḡure vazeḡa vetuꞌaḡanifo!'
Zama ḡugiꞌano zuhiꞌaḡaniꞌa ani aduga hanoga veize ḡuꞌano ohoniro, onamo ane moni niduꞌa barone hauḡiꞌuma.
Eꞌe teige, zaꞌa zae nego nabudi zamaze niduꞌa hina zeḡe sauꞌa mene rae modine, eḡe Mama adureo zuni zae mazao ꞌouge haḡaiꞌuma.”
Iesuꞌa eꞌe ḡoeꞌa hauḡirotene Galilea habaꞌa modadu Ioridana vuḡa moneafa Iudea habaꞌa onamiro.
Vaze ḡuḡuvaḡaniꞌa ani hegotiro ebu aniꞌa ugi azaḡa faiziro.
Ebu Farisea azaḡa nuꞌa Iesu tuhune nurifine ani vaḡe aradu ḡadiniro, raenaꞌa, “Goro zamaḡano, ohoze ꞌahoganiꞌa haḡai nunu uꞌano inuga modeꞌeteꞌe idaḡahehe?”
Aniꞌa naenaeziro, raenaꞌa, “Za Buka Zaḡoḡa mene meꞌodirohehe? Ḡadaheḡano Badiꞌaꞌa ḡau niduꞌa haḡairotene ohoze zu roḡae haḡairo.
Ebu ani raenaꞌa, ꞌEꞌanoꞌo ohozeꞌe viꞌa moga modadu roḡae teite tiburaꞌuma ebu anianine ahiri tiba reꞌuma.'
Eꞌanoꞌo zeꞌe mene ꞌaheu rehano tiba, ebu Badiꞌaꞌa tibuzirotaꞌaꞌe vazeꞌa mene rovoniꞌuma.”
Zeꞌa ḡadinenaꞌa, “ꞌOugine nougadu Mose goro ḡoeꞌaꞌe raenaꞌa, 'Ohozeꞌe inuga modine fefa mirihadu roḡaeḡa hanoꞌi ebu modoꞌi,' rae raꞌohe?”
Iesuꞌa naenaezinaꞌa, “Za teḡaze riḡa ꞌahine, Moseꞌa roḡae modineꞌe idaḡa reiro. Rehano ḡadaheḡanonoꞌo aꞌe mene Badiꞌa urateꞌeteꞌe haḡaeḡa raꞌohe.
E ziꞌohe, inugaꞌe ubuma ḡezo haḡaiḡa mene haḡaeꞌeteꞌe rehano, iꞌaniꞌa ani modadu roḡae ꞌahoga teite hahurine, aniꞌe ubuma ḡezo haḡaiḡa haḡaeꞌohe.”
Iesu tahiꞌatahiꞌaꞌa Iesu niro, raenaꞌa, “ꞌAhiguḡaniꞌa iꞌa inuga mazao fureraune, guruvorau radiuꞌetaꞌaꞌe ufeta manoḡa gaogi!”
Iesuꞌa naenaezinaꞌa, “Vaze niduꞌa ḡoere ꞌahi mae ḡihinogaꞌe mene idaḡa. Rehano Badiꞌaꞌa danazeꞌeteꞌe azaḡa daꞌo idaḡa.
Vaze nuꞌe fureraroteꞌe madaḡanonoꞌo ahiri ugiḡeta radu mene hahureꞌohe. Nuꞌe vazeꞌa ahiri ariro. Nuꞌe Badiꞌaꞌa ibitoziniꞌeteꞌe veize gauihi radu zeꞌe mene hahuriro. Iniuꞌa ꞌahi ḡoeꞌa mae ḡihinoga idaḡa reine, aniꞌa mae ḡihiniꞌuma.”
Vazevazeꞌa tahiꞌa komeꞌakomeꞌa tutuze Iesu vaḡe onairo, mazaḡa aniꞌa ze rana ꞌevore teadu kuranoga uratiro. Rehano ane tahiꞌatahiꞌaꞌa tutuze ariroteꞌe azaḡa roziro.
Iesuꞌa ziro, raenaꞌa, “Tahiꞌa komeꞌakomeꞌa eḡe vaḡe onaetaꞌaꞌe ago gararoꞌi. Mazaḡa Badiꞌaꞌa tahiꞌa komeꞌakomeꞌa teigeꞌeteꞌe azaḡa ibitoziniꞌohe.”
Ebu aniꞌa ze rana ꞌevore teadu kuraroteꞌe ḡaruḡano, eꞌea iḡune onamiro.
Vaze ꞌahoganiꞌa Iesu vaḡe aradu ḡadiniro, raenaꞌa, “Ihore vazeḡa, e nagini manoḡa haḡaine ḡabone tuḡutuḡu hidiꞌuma?”
Iesuꞌa naenaeniro, raenaꞌa, “Ḡaꞌe nougadu eḡe mazao naginiꞌe manoḡa rae ḡadimuꞌohe? Manoḡaꞌe Badiꞌa, tibuhuga daꞌo. Ḡaꞌa ḡabone tuḡutuḡu hidihi roꞌidene, Badiꞌa goro ḡoeꞌa hegotoꞌi.”
Vaze eꞌeꞌa ḡadinenaꞌa, “Noꞌe goro ḡoeꞌa hegotiꞌuma?” Iesuꞌa naenaeninaꞌa, “'Vaze ago manoꞌi, ubuma ago ḡezanoꞌi, ago ḡonotanoꞌi, kota zamaḡano ḡoere veꞌoḡa ago ḡoeroꞌi,
viꞌu mogo gubazoꞌi ebu ḡaꞌa ḡae bare zamareꞌeteꞌe teige nabuḡo zamaroꞌi.'”
Ene iziganiꞌa niro, raenaꞌa, “E goro ḡoeꞌa ꞌahi niduꞌa haḡae onaeꞌohe. Hena nagini haḡaiꞌuma?”
Iesuꞌa ninaꞌa, “Ḡaꞌe Badiꞌa ubumao manoḡa hune reꞌuma rae uratine, onamadu ḡauḡo niduꞌa seronoꞌi ebu eꞌe moniḡa zahara azaḡa zenoꞌi. ꞌOugine ḡa adureo ḡau manomano meꞌuma. Ebu aradu eḡe hegotoꞌi.”
Rehano ene iziganiꞌe maꞌora ufeta boro vazeḡa ꞌahine, Iesu ḡoeꞌa igirotene, zamaḡaniꞌa adudu bororeꞌenaꞌa, iḡuniro.
Iesuꞌa ane tahiꞌatahiꞌa ziro, raenaꞌa, “E hube hune ziꞌohe, maꞌora vazeḡaꞌe Badiꞌaꞌa ibitohauꞌeteꞌe vazeḡa rougaꞌe riḡa bagaḡa.
Bare ziꞌohe, kameroꞌe niduru hoꞌoga diuḡogaꞌe riḡa. Rehano maꞌora vazeḡaꞌe Badiꞌaꞌa ibitohauꞌeteꞌe vazeḡa rougaꞌe ufeta riḡa.”
Ane tahiꞌaḡaniꞌaꞌa eꞌe igirotene, zaguzagau rudaro ebu ḡadininaꞌa, “ꞌOugine iniuꞌa ḡabone hidiꞌuma?”
Iesuꞌa ḡiazadu zinaꞌa, “'Vazevaze zeḡeꞌa bare ḡabone hidogaꞌe mene idaḡa, rehano Badiꞌaꞌa vaze ḡaboziꞌuma. Mazaḡa aniꞌe ḡau niduꞌa haḡaoga idaḡa.”
Ebu Peteroꞌa niro, raenaꞌa, “Eme ḡa hegotoga veize ḡau niduꞌa modiro. ꞌOugadu emeꞌe naeḡa nagini hidiꞌuma?”
Iesuꞌa ziro, raenaꞌa, “E hube hune ziꞌohe. Raha ꞌahi niduꞌaꞌe bare izidaꞌuma madaḡano, eḡe, Vaze Ubuganiꞌa kini ehore habaꞌano ehoradu raha niduꞌa ibitohaꞌuma. Ebu zae, eḡe hogoteꞌeteꞌe azaḡa zuni kini ehoro habaꞌa 12 rana ehoradu Isaraela azaḡa, 12 urabo, kotaziꞌuma.
Ebu iniuꞌa eḡe ꞌuano neḡa, negoḡa, ezeḡa, viꞌa, moga, eneḡa ga habaꞌa modirotaꞌaꞌe naeḡa ḡae 100 meꞌuma zu ḡabone tuḡutuḡu hidiꞌuma.
Rehano ibiteꞌeteꞌe azaḡa ḡehaḡaꞌe ḡonagano reꞌuma, u ḡonaga azaḡa ḡehaḡaꞌe ibitiꞌuma.”
Iesuꞌa hari idaidaḡa ꞌahoga ziro, raenaꞌa, “Badiꞌaꞌa ibitoziniꞌetaꞌaꞌe hari ꞌahi heuḡa. Haba vazeḡa ꞌahoganiꞌa ane vaini meba veize gauꞌeteꞌe azaḡa vaḡihi radu oherebau uzeuze onamiro.
Ebu vaze nu horozirotene ziro, raenaꞌa, 'Eḡe meba onamadu gauoꞌi. Mada tiba gauḡa moniḡa ziniꞌuma.' ꞌOugadu ani ze mebaḡano tuḡuziro.
Oherebau mada fuꞌo ḡazaḡa fare meirotene ani bare onamiro. Ebu maketi habaꞌano mene gauꞌeteꞌe vaze nuꞌa edau radoga horoziro.
Aniꞌa zinaꞌa, 'Za zu eḡe vaini mebaḡa onamoꞌi, ebu gauḡa moniḡa idane ziniꞌuma.'
Ebu ze ane meba onamiro. Aniꞌa madai zu mada uḡidu ḡoravaḡano bare onamadu ꞌouge haḡairo.
Mada fuꞌo ḡoravaḡano ani onamirotene vaze nuꞌe edau ragaveꞌeteꞌe horozadu ḡadiziro, raenaꞌa, 'Za nougadu mada niduga mene gaueꞌenaꞌa edau tauḡeꞌohe?'
Zeꞌa naenaeninaꞌa, 'Mazaḡa vaze ꞌahoganiꞌa eme gau ꞌahoga mene refeha.' Aniꞌa zinaꞌa, 'Za zuni eḡe vaini mebaḡa onamadu gauꞌoꞌi.'
Madaꞌa ovorirotene vaini mebaḡa vazeḡaniꞌa meba taufeꞌeteꞌe vazeḡa niro, raenaꞌa, 'Gau azaḡa huzadu ḡonaga vazeḡanonoꞌo ibite vazeḡa gau moniḡa zenoꞌi.'
Mada fuꞌo ḡoravaḡano huzateꞌe azaḡaꞌe onairotene aneane mada tiba gau moniḡa meiro.
Ebu ibite gauiroteꞌe azaḡaniꞌa onairotene, ze moni ufeta boro meꞌuma rae zamariro. Rehano aneane mada tiba gau moniḡa idane meiro.
Zeꞌa eꞌe moniḡa madu haba vazeḡa mazao maḡuniro, ebu tururuꞌenaꞌa, niro, raenaꞌa,
'Vesu onaateꞌe azaḡaꞌe mada tahiḡa daꞌo gauꞌeha. U emeꞌa mada gigiꞌa zamaḡano mada niduga gau boro haḡaeha. Rehano ḡaꞌe zeḡe moniꞌe emeḡe teite idane zeneha!'
Haba vazeḡaniꞌa zeḡe boꞌaḡano ꞌahoga naenaeniro, raenaꞌa, 'Eḡe vaze, eꞌe mene nae daꞌo badareha. Ḡaꞌe gauadu mada tiba gau moniḡa meꞌuma rae ḡaha.
Eꞌanoꞌo moniḡo madu onamoꞌi. Eꞌe vesu onateꞌe vazeḡa gau moniꞌe ḡae moni teite idane ḡanihi raꞌohe.
Eḡeꞌa eḡe moni hina nagini urateꞌeteꞌe haḡaine, veꞌoḡahe? Eḡeꞌa vaze mazao ufeta manoḡa radu ḡaꞌe ahiahiheꞌehehe?'”
Ebu Iesuꞌa ziro, raenaꞌa, “Eꞌanoꞌo ḡonaḡa azaḡaꞌe ibitiꞌuma zu ibiteꞌeteꞌe azaḡaꞌe ḡonagano reꞌuma.”
Iesuꞌa Ierusalema itiroteꞌe zamaḡano, ane tahiꞌa 12 daꞌo huzadu ibio ziro, raenaꞌa,
“Ḡianoꞌi, emeꞌe Ierusalema iteꞌohe. Ebu eḡe, Vaze Ubuganiꞌe, dibuꞌo vazeḡa ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡaniꞌa obohe teadu uḡuhihi reꞌuma.
Ebu Badiꞌa aḡuꞌa azaḡa ꞌevoreo riꞌihadu zeḡeꞌa ḡirihohiꞌuma, masihiꞌuma zu sataurohiꞌuma. Rehano mada uḡiduḡano eḡeꞌa bare iḡuniꞌuma.”
Zebede ubuga, Iakobo zu Ioane, vizeꞌa zeḡe zamazadu Iesu vaḡe ariro, ebu obena hina tuḡadu uminiro.
Iesuꞌe ḡadiniro, raenaꞌa, “Ḡaꞌe nigini urateꞌohe?” Aniꞌa naenaeninaꞌa, “Ḡaꞌa ibitoziniꞌeteꞌe madaḡa moꞌidene, eḡe ubude ꞌaheu ohozadu ḡihiꞌaḡa iḡuꞌa zenoꞌi.”
Iesuꞌa niro, raenaꞌa, “Zaꞌe nagini umiheꞌetaꞌaꞌe aḡuꞌa. Eḡeꞌa gagiꞌuma bioḡaꞌe aduga hidiꞌeteꞌe bioḡa. Zae zuni eꞌe gagiꞌumahehe?” Zeḡeꞌa naenaeninaꞌa, “Oꞌe.”
Iesuꞌa ziro, raenaꞌa, “Eḡeꞌa gagiꞌuma bioḡaꞌe, zae zuni gagiꞌuma. Rehano ḡihiꞌaḡa iḡuꞌa meꞌuma azaḡaꞌe eḡeꞌa meme ohoziꞌuma. U eḡe Mamaꞌa ohoziꞌuma reiroteꞌe azaḡaniꞌa daꞌo aniꞌa ruhibiroteꞌe iḡuꞌa meꞌuma.”
Iesu tahiꞌa gaubananaꞌa eꞌe igirotene, Iakobo zuni Ioane mazao maḡuniro.
Rehano Iesuꞌa huze nuꞌozadu ziro, raenaꞌa, “Za edeḡa, Badiꞌa aḡuꞌa azaḡa habaꞌano, zuhiꞌaḡazuhiꞌaḡaniꞌa eꞌe habaꞌa azaḡa ibitoziniꞌohe, ebu zeḡe ḡihiꞌaḡa iḡuri azaḡaniꞌa inaraze hina habaꞌa azaḡa rana edauꞌohe.
Rehano zaꞌe ago ꞌouge haḡaoꞌi. Zae boꞌaḡano iniuꞌe ḡihiꞌa reihi reine, aniꞌe zae uꞌuḡano gauꞌeteꞌe vazeḡa rae reꞌuma.
Ebu iniuꞌe zae boꞌaḡano ibitone vazeḡa reihi reine, aniꞌe zae tuḡure vazeḡa rae reꞌuma.
Zaꞌe eḡe teige haḡaoꞌi, mazaḡa eḡe, Vaze Ubuganiꞌa vazeꞌe eḡe tuḡure azaḡa reꞌuma radu mene ariro, rehano eꞌe vaze tuḡure vazeḡa reꞌuma radu ariro. Ebu vaze ḡehaḡa sauꞌa uꞌano, eḡe ḡabone hina Badiꞌa dibuꞌo hanoga veize ariro.”
Iesu ani tahiꞌatahiꞌa teite Ieriko neḡa boronoꞌo iḡunirotene, vaze ḡuḡuvaḡaniꞌa ani hegotiro.
Ebu ubuma kuru azaḡa ꞌaheuꞌe ibi ḡenaḡano ehore radiunu. Ze Iesuꞌa vitau onameꞌeteꞌe egadu huaro, raenaꞌa, “Zuhiꞌa Boro, Davida mariḡa, eme vetuḡafoꞌi!”
Vaze ḡuḡuvaḡaniꞌa horozadu roziro, raenaꞌa, “Hezoa!” Rehano zeꞌe ufeta ḡihau huaro. “Zuhiꞌa Boro, Davida mariḡa, eme vetuḡafoꞌi!”
Ebu Iesuꞌa edanadu huziro, raenaꞌa, “Eḡeꞌa zae veize nagini haḡaiꞌuma?”
Zeꞌa naenaeninaꞌa, “Zuhiꞌa Boro, eme ehamatihi!”
Ebu Iesuꞌa vetuḡazeadu ubumaze oboniro. Obozirotene zogone ubumazeꞌa raꞌaro ebu ani heḡotiro.
Iesuꞌa ane tahiꞌatahiꞌa teite Ierusalema hanitadu Oliva maḡano Benefage neḡano feuriro. Ebu tahiꞌaḡa ꞌaheu tuḡuzeꞌenaꞌa, ziro,
raenaꞌa, “Zama mone neḡa onamoꞌi. Eꞌe neḡa diuḡine, doniki ꞌahoga ꞌute touga ubuḡeta horoziꞌuma. Horozoꞌidene, fuhiꞌadu eḡe vaḡe odohe aroꞌi.
Iniu vazeꞌa ḡoere nu zoiꞌdene, 'Zuhiꞌa Boroꞌa urateꞌohe,' rae noꞌi. ꞌOugine ani zogone tuḡuziꞌuma.”
Aꞌe peroveta vazeḡaniꞌa Badiꞌa ḡoere reirotaꞌaꞌe hudaro, raenaꞌa,
“Ierusalema azaḡa mazao ꞌahige zoi, 'Ḡianoꞌi! Zae Kiniꞌe zae vaḡe areꞌohe. Aniꞌe vaḡuꞌa ebu doniki rana ehoreha. Doniki ubuga rana ehoradu areꞌohe.'”
Ebu tahiꞌaḡa ꞌaheuꞌa onamadu Iesuꞌa nagini ziroteꞌe haḡairo.
Ze doniki ubuḡeta odohe ane vaḡe onamadu dabuaze doniki ubuga ḡarunio zahariro, ebu Iesu ani rana tiriro.
Vaze ḡehaḡaniꞌa zeḡe dabua ibio hirau tiro, u vaze nuꞌe ire ezaga variꞌe madu ibi rana hiraro.
Iesu zamao onamiroteꞌe azaḡa zu ḡaruna hegotiroteꞌe azaḡaniꞌa huaro, raenaꞌa, “Davida mariḡa nigunoꞌi! Zuhiꞌa Boro niḡano onaeꞌeteꞌe vazeḡa matuꞌohatihi!' Badiꞌa hitanao nigunoꞌi!”
Ebu Iesuꞌa Ierusalema diuḡirotene, ne azaḡa niduꞌa haraeꞌenaꞌa ḡadimutitiro, raenaꞌa, “ꞌAdi iniu?”
Ebu vaze ḡuḡuvaḡaniꞌa naenaezinaꞌa, “ꞌAdiꞌe Iesu, peroveta vazeḡa. Galilea habaꞌa Nazareta neḡa vazeḡa.”
Ebu Iesuꞌa kuru neḡa habaꞌano diuḡiro. Diuḡadu dibuꞌo veize ḡahunone hoiteꞌeteꞌe zu seroneꞌeteꞌe azaḡa uhize ḡururuziro. Moni senise ziniꞌeteꞌe azaḡa fata zu Tubugo niniḡa seroneꞌeteꞌe azaḡa ehoro habaꞌa mae ḡihuniro.
Ebu ani zinaꞌa, “Buka Zaḡoḡa zamaḡano ꞌahige mirihiro, raenaꞌa, 'Badiꞌa neꞌe vazeꞌa kurauꞌeteꞌe neḡa reꞌuma.' Rehano zaꞌa kuru neḡaꞌe ḡonore azaḡa habaꞌa teige haḡaeꞌohe!”
Ubuma kuru azaḡa ebu oda sauꞌa azaḡaniꞌa ani vaḡe kuru neḡa aradu aniꞌa faiziro.
Ebu dibuꞌo vazeḡa ḡihiꞌagihiꞌaḡa zu Mose goro ḡoeꞌa ihozeꞌeteꞌe azaḡaniꞌa ani haḡai gigiꞌa haḡairoteꞌe horoniro. Ebu tahiꞌa komeꞌakomeꞌa kuru neḡa habaꞌano huauꞌenaꞌa, “Davida mariḡa nigunoꞌi,” rae reiroteꞌe igiro. ꞌOugadu ze maḡune rudaro.
Ebu Iesu ḡadiniro, raenaꞌa, “Ḡa tahiꞌa komeꞌakomeꞌaniꞌa nagini raꞌetaꞌaꞌe igiꞌohe? Ze gararoꞌi!” Aniꞌa naenaezinaꞌa, “E igiꞌohe. Rehano zaꞌe Buka Zaḡoḡa mene hune meꞌodirohe? Aꞌe raenaꞌa, 'Badiꞌaꞌa tahiꞌa komeꞌakomeꞌa zu ḡuraḡaḡuraḡaniꞌa ani nigunoga ihoziro.'”
Eꞌe enogano ani ze muhizadu Betani neḡa onamiro ebu ohere eꞌea baziro.
Irarirotene oherebau uzeuze Iesuꞌa Ierusalema bare onamiroteꞌe zamaḡano ani vininiro.
Ebu figi ireḡa ibi ḡenaḡano horonadu huga vaḡe onamiro. Rehano ire huga oꞌoꞌa zu rouḡa daꞌo horoniro. Aniꞌa ire eꞌe niro, raenaꞌa, “Ḡa mene bare hudaꞌuma!” Ebu ire eꞌeꞌa zogone roraro.
Ane tahiꞌaḡaniꞌa eꞌe horonirotene, ze zaguzaganadu ḡadiniro, raenaꞌa, “Nougenouge figi ireḡaniꞌa ḡarihe roraneha?”
Iesuꞌa naenaezinaꞌa, “E hube hune ziꞌohe, za Badiꞌa mazao fiine zu mene ꞌadaꞌadine, eꞌa figi ire mazao haḡaꞌateꞌe zaeꞌa zuni haḡaiꞌuma. Ebu maḡa ninaꞌa, 'Ḡihitadu davara zamaḡano buanoꞌi,' rae reine, aniꞌe zae ḡoere igiꞌuma.
Zaꞌa fieꞌenaꞌa, nagini kuruo umineꞌeteꞌe ḡauḡaꞌe hidiꞌuma.”
Eꞌe ḡarugano, Iesuꞌa kuru neḡa diuḡadu vaze ihozirotene, dibuꞌo vazeḡa ḡihiꞌaḡaḡihiꞌaḡa zu vaze boroboroꞌa ani vaḡe onairo. Ebu ze Iesu ḡadiniro, raena, “Ḡa noꞌe gigiꞌaḡa hina ꞌahiguḡa haḡaeꞌohe? Iniuꞌa ꞌahi gigiꞌaḡa ḡaniro?”
Iesuꞌa naenaeziro, raenaꞌa, “Eḡe zuni ḡadimu ꞌahoga zinihi. Zaꞌa naenaehine, e zuni noꞌe gigiꞌaḡa hina ꞌahi ḡauḡa haḡaeꞌeteꞌe ihoziꞌuma.
Ioaneꞌa bapatizo haḡainutaꞌaꞌe Badiꞌa mazaonoꞌo ga vaze mazaonoꞌo?” Ze zeḡeꞌa bare ḡoaniro, raenaꞌa, “Badiꞌa mazaonoꞌo reine, 'Za nougadu Ioane ḡoere mene mae ḡihinido?' rae ifiꞌuma.
Rehano vazeꞌonoꞌo reine, vaze ḡuḡuvaḡaniꞌa eme mazao maḡuniꞌuma rihoneꞌohe, mazaḡa zeḡe niduꞌa Ioaneꞌe hube hune peroveta vazeḡa rae mae ḡihineꞌohe.”
Eꞌanoꞌo ze naenaeninaꞌa, “Eme aḡuꞌa.” Ebu Iesuꞌa zinaꞌa, “Eḡe zuni noꞌe gigiꞌa hina ꞌahiguḡa haḡaeteꞌe mene ihoziꞌuma.”
Ebu Iesuꞌa dibuꞌo azaḡa ḡihiꞌaḡaḡihiꞌaḡa zu vaze boroboro mazao hari idaidaḡa ꞌahoga ziro, raenaꞌa, “Za hari idaidaḡa ꞌahi abitadu huga zamaroꞌi. Vaze ꞌahoganiꞌa ubuga ꞌaheu teite radiunu. Ani ene ibiꞌa vaḡe onamadu niro, raenaꞌa, 'Ubude, ḡa izidi vaini mebaḡano gaui onamoꞌi.'
Ebu ubuganiꞌa naenaeninaꞌa, 'E mene onamiꞌuma.' Rehano ani vesuꞌu zamaḡa ḡihunadu onamiro.
Ebu moganiꞌa ubuga veḡa vaḡe onamadu ene ibiꞌa niroteꞌe ḡoeꞌa niro. Ene veḡaniꞌa naenaeninaꞌa, ꞌOꞌe, onamiꞌuma.' Rehano ani mene onamiro.
Zaꞌa zamareꞌetene, ubuga ꞌaheu boꞌaḡano iniuꞌa moga ura haḡairo?” Zeꞌa naenaeninaꞌa, “Ene ibiꞌa.” Ebu Iesuꞌa hari hugaꞌe ihoziro, raenaꞌa, “E hube hune ziꞌohe, takesi azaḡa zu moni veize ahirize seroneꞌeteꞌe azaḡaꞌe Badiꞌaꞌa ibite ibitoziniꞌuma. Zeḡeꞌa zae vitiziꞌuma.
Ioane Babatisoꞌe ibi duduḡa ihozoga radu zae vaḡe onairo, rehano za mene mae ḡihiniro. U takesi azaḡa zu moni veize ahirize seroneꞌeteꞌe azaḡaꞌe ani ḡoere mae ḡihiniro. Za zeꞌa haḡairotaꞌaꞌe horoniro rehano, zae sauꞌanonoꞌo mene ḡihuradu ani mene mae ḡihiniro.”
Iesuꞌa bare ziro, raenaꞌa, “Hari idaidaḡa ꞌahoga egoꞌi. Vaze ꞌahoganiꞌa vaini mebaḡa ḡoraro, ebu hadi ḡabiriḡa meraro. Aniꞌa vaini vuḡa gigeꞌeteꞌe ḡauḡa haḡairo zu ehamuꞌeteꞌe taruhaḡa hitanao hadi hina haḡairo. Ebu hihi azaḡa nu ꞌevoreo teadu hiriveꞌeteꞌe madaḡano huga nuꞌe aniꞌa meꞌuma rae reiro. Ebu aniꞌe haba ꞌahoga onamadu mada faḡa ragaviro.
Hiriveꞌeteꞌe madaḡa hanitirotene, vaini maḡa nu mouga radu ani tuḡureḡa azaḡaꞌe hihi azaḡa eꞌe vaḡe tuḡuze onamiro.
Rehano zeꞌa tuḡure azaḡa obone teadu tibaꞌe bouniro, ꞌahogaꞌe maro ebu ꞌahogaꞌe hadi hina mau bohiniro.
Hena aniꞌa tuḡureḡa azaḡa ibiꞌa vitine ufeta ḡehaḡa ze vaḡe bare tuḡuziro. Ebu zeꞌa tuḡure azaḡa eꞌe mazao haḡai tiba eꞌe bare haḡairo.
Ḡonaḡano, aniꞌa ubuga ze vaḡe tuḡuniro ebu raenaꞌa, 'Zeꞌe eḡe ubude uꞌu ḡubaniꞌuma gaogi.'
Rehano hihi azaḡaniꞌa ubuga horonirotene, zeḡeꞌa neneḡaniro, raenaꞌa, 'Aniꞌe vaini mebaḡa ꞌadi meꞌuma vazeḡa. Aro matihi, ebu vaini mebaḡa ꞌadi emeḡeꞌa meꞌuma!'
Eꞌanoꞌo zeꞌa ani obone teadu vaini mebaḡanonoꞌo ani uhine bunadu mau runiro.”
Ebu Iesuꞌa dibuꞌo azaḡa ḡihiꞌaḡaḡihiꞌaḡa zu vaze boroboro ḡadizeꞌenaꞌa, “ꞌOugadu vaini mebaḡa vazeḡaꞌe hihi azaḡa eꞌe vaḡe onaine, ze mazao nagini haḡaiꞌuma?”
Ze naenaeninaꞌa, “Aniꞌa hihi azaḡa eꞌe mau ruziꞌuma. Ebu vaini mebaḡaꞌe hihi azaḡa ꞌahoga nu ziniꞌuma, ebu hiriveꞌeteꞌe madaḡano zeḡeꞌa ani huga nu haꞌuma.”
Iesuꞌa ziro, raenaꞌa, “Zaꞌe Buka Zaḡoḡa mene meꞌodirohe? Aꞌe raenaꞌa, 'Vazeꞌa hadi hina ne ogorarotene, zeꞌa mene uratadu mae modiroteꞌe hadiḡaꞌe, gauḡa boro hadiḡa raha. ꞌAdiꞌe Zuhiꞌa Boroꞌa haḡairoteꞌe haḡaiḡa. Emeḡeꞌa ḡianeꞌetene, manoḡa tauḡi.'
Eꞌanoꞌo eḡeꞌa ziꞌohe, Badiꞌaꞌa zae Isaraela azaḡa mene ibitoziniꞌuma ebu Badiꞌaꞌa ane ura haḡaeꞌeteꞌe habaꞌa ꞌahoga azaḡa ibitoziniꞌuma.
Iniuꞌa hadi eꞌe rana higaune, ani vahegu tahitahiꞌuma, zu hadi eꞌeꞌa iniu rana higaune, aniꞌe seꞌetiꞌuma.”
Dibuꞌo azaḡa ḡihiꞌaḡihiꞌaḡa zu Farisea azaḡaniꞌa Iesu hari idaidaḡa igirotene, Iesuꞌa zeḡe moneo reirotaꞌaꞌe ederiro.
Eꞌanoꞌo zeꞌe ani obone tihi reiro. Rehano vaze ḡuḡuvaḡaniꞌa ze mazao maḡuniꞌuma radu rihoziro, mazaḡa ze aniꞌe peroveta vazeḡa rae mae ḡihiniro.
Iesuꞌa hari idaidaḡa ꞌahoga hina bare ḡoreziro, raenaꞌa,
“Badiꞌaꞌa ibitoziniꞌetaꞌaꞌe kini ꞌahoga heuḡa. Aniꞌa ubuga veize hahu muiḡa haḡairo.
Ebu huziroteꞌe azaḡa mui augoga veize tuḡure azaḡa zeḡe vaḡe tuḡuziro. Rehano zeꞌe onaoga hezahiro.
Ebu aniꞌa tuḡure azaḡa nu ꞌahoga bare tuḡuziro, raenaꞌa, 'Eḡeꞌa huzateꞌe azaḡa ꞌahige zoꞌi. “Zae veize eḡeꞌa mui ruhibeha. Boromakau zu mani igaḡa maneha ebu ḡau niduꞌa ꞌai ruhibeha. Hahu muiḡa uꞌa aroꞌi!”
Rehano ze teḡa riraro. ꞌAhogaꞌe mebaḡa onamiro, ebu ꞌahogaꞌe moni vaḡi onamiro.
Nuꞌe tuḡure azaḡa oboze teadu rae sausauziro ebu zimi ruziro.
Kiniꞌa eꞌe igirotene, ani maḡune rudaro. Ebu uti azaḡa tuḡuzadu gorugoru azaḡa eꞌe zimi hauḡiro zu neze zuni hufi haoniro.
Ebu ane tuḡure azaḡa huzadu ziro, raenaꞌa, 'E hahu muiḡa ꞌai ruhibe idaneha, rehano eꞌa huziroteꞌe azaḡaꞌe onaoga mene idaḡa.
Eꞌanoꞌo ibi boro onamadu horoziteꞌe azaḡa niduꞌa mui aroga veize huzoꞌi!”
Ebu ane tuḡure azaḡaniꞌa ibi boro onamadu hidiroteꞌe azaḡa niduꞌa, manoḡa zu sauꞌa azaḡa nuꞌoziro. Ebu tutuze onamadu mui neḡa nuꞌoru irivaꞌoniro.
Ebu kiniꞌa iꞌudi azaḡa diuḡe ḡiazirotene, vaze ꞌahoganiꞌa hahu mui dabuaḡa mene vidanoga horoniro.
Ani ḡadiniro, raenaꞌa, ꞌEḡe vaze, ḡaꞌe hahu dabuaḡa mene vidaneha. Nougenouge ꞌadi diuḡi areha?' Rehano ani ḡoere ꞌahoga mene reiro.
Ebu kiniḡaniꞌa ane gau azaḡa zinaꞌa, 'ꞌEvoꞌa zu odaḡa batunoꞌi, ebu enone uzaboḡano duine feunoꞌi! Ane eꞌea niaꞌuma zu ḡononeḡa atitiꞌuma.'”
Ḡonagano Iesuꞌa ziro, raenaꞌa, “Badiꞌaꞌa vaze ḡehaḡa huzeꞌohe, rehano aniꞌa ibitoziniꞌeteꞌe azaḡa veize ohotirotaꞌaꞌe tahiḡa daꞌo.”
Ebu Farisea azaḡaniꞌa onamadu Iesuꞌa ḡoere veꞌoḡa ꞌahoga rouga veize nougenouge soꞌonihi radu tiburu neneḡaniro.
Ebu zeꞌa zeḡe tahiꞌatahiꞌa zu kini Heroda mone azaḡaꞌe Iesu mazao tuḡuziro. Ze ani vaḡe onamadu niro, raenaꞌa, “Ihore vazeḡa, eme edeḡa ḡaꞌe huga daꞌo ḡoereꞌohe zu Badiꞌaꞌa urateꞌeteꞌe ibiḡa hugano daꞌo ihozeꞌohe. Ebu vaze boro zu komeꞌa idaidazadu vaze uꞌano zamaḡo mene haganeꞌohe.
Eꞌanoꞌo eme efoꞌi. Ḡaꞌe nouge rae zamareꞌohe? Roma kiniḡa takesi moniḡa haune, idaḡa ga mene?”
Rehano Iesuꞌe zeḡe zama sauꞌaꞌe ederadu ziro, raenaꞌa, “Zaꞌe, zama guhi azaḡa! Nougadu e soꞌohihi rae tuhuheꞌohe?
Takesi moniḡa nugo ihohoꞌi.” Ze Roma moniḡa tiba mae harotene,
aniꞌa ḡadiziro, raenaꞌa, “Iniu viga zu iniu niḡaꞌe eꞌe rana mirihoga?”
Ze raenaꞌa, “Aꞌe Roma kiniḡa viga zu niḡa.” Ebu aniꞌa zinaꞌa, “Tena Roma kiniḡa ḡauꞌe Roma kiniḡa hanoꞌi, u Badiꞌa ḡauꞌe Badiꞌa hanoꞌi.”
Zeꞌa ani ḡoere eꞌe igirotene ze zaguzagaro ebu muhinadu oname ḡouriro.
Eꞌe madaḡano Sadukea azaḡa nuꞌa Iesu vaḡe onairo. Sadukea duḡuruꞌe vazeꞌa runeonoꞌo mene bare iḡuniꞌuma rae reiro. Ebu ze Iesu ḡadiniro, raenaꞌa,
“Ihore vazeḡa, Moseꞌa goro ḡoeꞌa ꞌahige mirihiro. 'Ohoze ꞌahoganiꞌa rudanadu ani inugaꞌe ubuga oꞌoꞌa reine, ohoze negoḡaniꞌa ḡozobaḡa teite hahuradu negoḡa rudaroteꞌe niḡa mouga veize ene furenohaꞌuma.
Hari ꞌahi zamaroꞌi. Negoḡa niduꞌa fuꞌo ꞌaheu fareꞌa radiunu. Ibiꞌaniꞌa hahuriro ebu ubuga oꞌoꞌano rudaro. Eꞌanoꞌo negoḡa ꞌaheuḡaniꞌa ḡozobaḡa teite hahuriro.
Rehano ani zuni ubuga oꞌoꞌano rudaro. Ebu negoḡa uḡiduḡa zu onamo fuꞌo ꞌaheu fareḡa mazao haḡai idaḡaniꞌa fureraro.
Ḡonaḡano ḡozoba zuni rudaro.
ꞌOugadu runeonoꞌo bare iḡuniꞌuma madaḡano roḡae aꞌe iniu inuga reꞌuma? Mazaḡa ohoze niduꞌa fuꞌo ꞌaheu fare ani teite hahuriro.”
Iesuꞌa naenaeziro, raenaꞌa, “Zaꞌa zamareꞌetaꞌaꞌe veꞌoḡa, mazaḡa Buka Zaḡoḡa ga Badiꞌa gigiꞌaꞌe aḡuꞌa.
Runeonoꞌo bare iḡuniꞌuma madaḡano, vazeꞌe mene hahuriꞌuma, rehano zeꞌe tuḡure viga adureo heuḡa reꞌuma.
Runeonoꞌo bare iḡuneꞌeteꞌe moneo, Badiꞌaꞌa reirotaꞌaꞌe za mene meꞌodirohehe? Aniꞌa ꞌahige reiro, raenaꞌa,
'Eꞌe Aberahamo Badiꞌa, Isako Badiꞌa zu Iakobo Badiꞌa.' Ze amahi rudaro, rehano ze vineꞌe ḡabodeꞌeteꞌe uꞌano, Badiꞌaꞌe zeḡe Badiꞌa rae reiro. Badiꞌaꞌe mene rune azaḡa Badiꞌa, rehano ḡabone azaḡa Badiꞌa.”
Vaze ḡuḡuvaḡa aniꞌa ihoziroteꞌe ḡoeꞌa igirotene, zaguzagaro.
Ebu Farisea azaḡaniꞌa Iesuꞌa Sadukea azaḡa ḡadimu naenaenadu hebeze huniroteꞌe hariḡa igirotene, ze nuꞌoraro.
Zeḡe boꞌaḡano Mose goro ihozeꞌeteꞌe vazeḡa ꞌahoganiꞌa Iesu tuhune nurihi radu ḡadiniro, raenaꞌa,
“Ihore vazeḡa, Mose goro ḡoeꞌa niduꞌa zamaḡano noꞌe goro ḡoeꞌaꞌe ḡihiꞌaḡa hune?”
Iesuꞌa naenaeniro, raenaꞌa, “Goro ḡoeꞌa ḡihiꞌaḡa huneꞌe ꞌahiꞌeꞌe. 'Ḡae Badiꞌa Zuhiꞌa Boro, zamaḡo niduꞌa hina, vineḡo niduꞌa hina zu zamaroneḡo niduꞌa hina zamaroꞌi.'
Aꞌe goro ibiꞌa zu ḡihiꞌaḡa hune raꞌohe.
Ebu goro ḡihiꞌaḡan hune ꞌahogaꞌe ꞌahiguḡa. 'Ḡaeꞌa ḡae bare zamareꞌeteꞌe teige, ḡae nabugo zamaroꞌi.'
Mose goro ḡoeꞌa niduꞌa ebu peroveta azaḡaniꞌa ihoziroteꞌe ḡoeꞌa niduꞌaꞌe goro ꞌaheu eꞌe rana edau haḡairo.”
Farisea azaḡaniꞌa nuꞌoraroteꞌe zamaḡano, Iesuꞌa ḡadiziro, raenaꞌa,
“Zaꞌa Kerisoꞌe nouge rae zamareꞌohe? Aniꞌe iniu mariga?” Ze naenaeninaꞌa, “Davida mariga.”
Iesuꞌa ḡadizenaꞌa, “ꞌOugadu Davidaꞌe nougadu Vine Zaḡoḡaniꞌa ibitohanadu Keriso mazao 'Zuhiꞌa Boro,' rae hunehehe? Davida ꞌahige reiro, raenaꞌa,
'Badiꞌaꞌa eḡe Zuhiꞌa Keriso niro, raenaꞌa, “Eḡe edaꞌe moneo ehoroꞌi, onamo eḡeꞌa agireḡo niduꞌa madu odaḡo ꞌuꞌuḡano tiꞌuma.”'
Davidaꞌa Keriso mazao 'Zuhiꞌa Boro,' rae huniro. Eꞌanoꞌo Kerisoꞌe mene Davida mariga raꞌohe.”
Ebu vaze tibaniꞌa zuni Iesu mene naenaeni ḡoreniro. Eꞌe enoganonoꞌo vaze ꞌahoganiꞌa Iesu inare ḡadimuꞌeteꞌe mene bare haḡairo.
Ebu Iesuꞌa vaze ḡuḡuvaḡa zu ane tahiꞌatahiꞌa ziro, raenaꞌa,
“Mose goro ḡoeꞌa ihozeꞌeteꞌe azaḡa zu Farisea azaḡaꞌe Mose goro ḡoeꞌa vaze ihozeꞌeteꞌe iḡuꞌano ehoreꞌohe.
Eꞌanoꞌo zeꞌa nagini raeꞌeteꞌe egozenadu haḡaoꞌi. Rehano zeḡe haḡaiꞌe ago hegotoꞌi, mazaḡa zeꞌe zae ihozeꞌeteꞌe idunaḡano mene haḡaeꞌohe.
Ze ihoreꞌe riga hune, eꞌanoꞌo vazeꞌa hegotoga mene idaḡa. Zeꞌe vaze daꞌo aduga boro ziniꞌohe, rehano ze ꞌevore huduꞌa tiba hina zu mene hune danazeꞌohe.
Zeꞌa, vazeꞌa horozoga veize, ḡau niduꞌa haḡaeꞌohe. Badiꞌa ḡoere fefaḡa ufeꞌeteꞌe umaḡa ufeta rafane haḡaadu amusize rana tatuhe uteꞌohe zu dabuaze faḡafeꞌohe.
Mui zamaḡano ehoro habaꞌa manoḡano zu nuꞌonuꞌo neḡa zamaḡano vaze boroboroꞌa ehoreꞌeteꞌe habaꞌano ehorihi raꞌohe.
Vazevazeꞌa ne hunio hidine, 'Ihore Vazeḡa,' rae gubaze zouga urateꞌohe.
Rehano vaze ꞌahoganiꞌa zae mazao 'Ihore Vazeḡa' rae huzoꞌidene gararozoꞌi, mazaḡa eḡe daꞌo zae ihore vazeḡa zu zae niduꞌaꞌe idaḡa daꞌo nego zu eze tiba heuḡa.
Ebu rahao ꞌada vaze ꞌahoga 'Mama,' rae ago hunoꞌi, mazaḡa adureo Badiꞌa daꞌoꞌe zae Moze.
Ebu vaze ꞌahoganiꞌa zae mazao 'Ibitohauꞌeteꞌe Vazeḡa' rae huzoꞌidene garazoꞌi, mazaḡa eḡe, Keriso daꞌo ibitoze vazeḡa.
Zae boꞌaḡano vaze ḡihiꞌa reine, zae tuḡure azaḡa rae reꞌuma.
Iniuꞌa bare niḡa mae itine, Badiꞌaꞌa niḡa mae ovoiꞌuma, u iniuꞌa bare niḡa mae ovoine, Badiꞌaꞌa niḡa mae ḡihiniꞌuma.
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa! Fase vetuḡaḡa, aduga hidiꞌuma, mazaḡa zaꞌe Badiꞌaꞌa ibitozenoga urateꞌeteꞌe azaḡa ibize ꞌueꞌohe. Zaeꞌa bare mene urateꞌohe ebu urateꞌeteꞌe azaḡa zuni garareꞌohe.
<range>
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa, fase vetuḡaḡa, aduga hidiꞌuma. Vaze tiba zamaḡa ḡihunadu zae ihore hegotoga veize za davara zu haba rana ragave onameꞌohe. Ebu vaze tiba maꞌetene, ani ihonadu zae teige haḡai sauꞌano hegoteꞌohe. Ebu zae teige, aniꞌa ire roga tuḡutuḡu diuḡadu adugaꞌe zae vitize ḡae ꞌaheu hide ibitohauꞌohe.
Zaꞌe ubuma kuru azaḡa heuḡa, rehano ubuma kuru azaḡa ibitoziniꞌohe. Fase vetuḡaḡa, aduga hidiꞌuma. Zaꞌa raenaꞌa, 'Iniuꞌa kuru neḡa niḡano ḡoitoreꞌetaꞌaꞌe huga oꞌoꞌa. Ḡoitore aꞌe mene haḡaine zuni idaḡa. Rehano iniuꞌa kuru neḡa zamaḡano golo hina ḡoitorineꞌe riḡa, eꞌanoꞌo aniꞌa ane ḡoitore tihitihiniꞌuma.'
Zaꞌe ubuma kuruga kauriḡa azaḡa! Za goloꞌe kuru neḡa vitine ufeta ḡihiꞌa rae raꞌohe. Rehano kuru neḡaꞌe ufeta ḡihiꞌa, mazaḡa goloꞌe kuru neḡa zamaḡano tiꞌeteꞌe uꞌano golo eꞌe zaḡoḡa rae raꞌohe.
Ebu zaꞌe raenaꞌa, 'Iniuꞌa dibuꞌo fataḡa niḡano ḡoitoreꞌetaꞌaꞌe huga oꞌoꞌa. Ḡoitore eꞌe mene haḡaine zuni idaḡa. Rehano iniuꞌa dibuꞌo fataḡano ḡahunoneḡa hina ḡoitorine riḡa, eꞌanoꞌo aniꞌa ane ḡoitore tihitihiniꞌuma.'
Zaꞌe hube hune ubuma kuru azaḡa! Za ḡahunoneꞌe dibuꞌo fataḡa vitine ufeta ḡihiꞌa rae raꞌohe. Rehano dibuꞌo fataḡaꞌe ufeta ḡihiꞌa, mazaḡa ḡahunoneꞌe dibuꞌo fataḡa rana tiꞌeteꞌe uꞌano ḡahunoneḡa eꞌe zaḡoḡa rae raꞌohe.
Eꞌanoꞌo iniuꞌa dibuꞌo fataḡa niḡano ḡoitoreꞌetaꞌaꞌe dibuꞌo fataḡa ebu eꞌe ranao ḡau niduꞌa hina ḡoitoreꞌohe raꞌohe.
Ebu iniuꞌa kuru neḡano ḡoitoreꞌetaꞌaꞌe kuru neḡa niḡano ebu deꞌea radiuꞌetaꞌaꞌe, Badiꞌaḡa niḡano ḡoitoreꞌohe raꞌohe.
Zu iniuꞌa adure niḡano ḡoitoreꞌetaꞌaꞌe, Badiꞌa ehoro habaꞌa hina zu eꞌe rana ehoreꞌetaꞌaꞌe, Badiꞌaḡa niḡano ḡoitoreꞌohe raꞌohe.
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa, fase vetuḡaḡa, aduga hidiꞌuma. Mazaḡa zaꞌe tirara mebaḡano eḡa ga murari teige komeꞌa fase veize gaubanana tiba Badiꞌa hauꞌohe. Rehano Mose goro ḡoeꞌano ḡau ufeta boroꞌe igi modeꞌohe. Aꞌe haḡai duduḡa haḡaeꞌeteꞌe, vaze vetuḡaziꞌeteꞌe zu mene ḡurineꞌenaꞌa, zama niduꞌa hina haḡaeꞌeteꞌe raꞌohe. Za ḡau boro ꞌadiꞌe haḡaoꞌi, ebu komeꞌakomeꞌa zuni haḡaoꞌi.
Zaꞌe ubuma kuruḡa azaḡa heuḡa ebu ubuma kuruḡa azaḡa ibitoziniꞌohe! Zaꞌe vu zamaḡano ofene horoneꞌetene beuꞌe modadu gageꞌohe, rehano kameloꞌe une tauḡeꞌohe.
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa, fase vetuḡaḡa, aduga hidiꞌuma! Zaꞌe bioze zu siuvaze enoga daꞌo vuzuꞌe deheneꞌeteꞌe azaḡa, mazaḡa zamazeꞌe toraḡa zu ununuꞌa iriꞌaveꞌohe.
Ubuma kuruḡa Farisea azaḡa! Bio zu siuva zamaḡa geno vuzuꞌe dehenoꞌi, ꞌougine enoga zu deheraꞌuma.
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa, fase vetuḡaḡa, aduga hidiꞌuma! Zaꞌe rune iduḡa uruḡa hina feninoga heuḡa. Rune iduḡa enoga ḡianine manoḡa tauḡi, rehano zamaḡaꞌe rune azaḡa isine zu torare niduꞌa iriꞌaveꞌohe.
Eꞌe teige, vazeꞌa zae ḡiazeꞌetene, duduḡa azaḡa rae zamareꞌohe, rehano zamazeꞌe zama guhi zu haḡai sauꞌaniꞌa iriꞌaveꞌohe.
Mose goro ḡoeꞌa ihozeꞌeteꞌe azaḡa zu Farisea azaḡa, zaꞌe zama guhi azaḡa, fase vetuḡaḡa, aduga hidiꞌuma! Zaꞌe vouḡazeꞌa ibite zimiroteꞌe peroveta azaḡa ebu haḡai duduḡa azaḡa, zeḡe rune iduḡa neḡa ogoruꞌohe ebu rohorohoneꞌohe.
Ebu za raenaꞌa, 'Eme vouḡafe madaḡano radifone, peroveta azaḡa goruzihi radu zeḡe teite mene tiburafo.'
Zaꞌa ꞌouge raꞌetaꞌaꞌe, zaꞌe zae bare peroveta azaḡa goruziroteꞌe azaḡa mariḡa rae raꞌohe.
Vouḡazeꞌa peroveta azaḡa goruziroteꞌe teige, zae zuni ꞌouge haḡaoꞌi!
Zaꞌe mohe! Zarama ubugaubuga! Ire rogao mae feuzine feranogaꞌe mene idaḡa.
Eꞌanoꞌo eḡeꞌa peroveta azaḡa, huhuzaḡa azaḡa zu Mose goro ḡoeꞌa ihozeꞌeteꞌe azaḡa zae vaḡe tuḡuziꞌuma. Rehano nuꞌe zaꞌa goruziꞌuma zu nuꞌe satauroziꞌuma, ebu nuꞌe zae nuꞌonuꞌo neḡano masiziꞌuma zu haba ꞌahoganonoꞌo haba ꞌahoga ze hegotadu sausauziꞌuma.
Vouḡazeꞌa duduḡa azaḡa niduꞌa goruziro. Aꞌe ibite Adamu ubuga, duduḡa vazeḡa Abela mau runiroteꞌe eꞌeanoꞌo onao ḡonaḡano Berekia ubuga Zakaria maro. Zakariaꞌe dibuꞌo fataḡa zu Badiꞌa ne zaḡoḡa hune boꞌaḡano mau runiro. ꞌOugadu eꞌe naeḡa niduꞌaꞌe zaꞌa meꞌuma.
E hube hune ziꞌohe, eꞌe aduga niduꞌaꞌe izidi eganiꞌa meꞌuma.
O, Ierusalema azaḡa, Ierusalema azaḡa! Zaeꞌa peroveta azaḡa zimiro zu Badiꞌaꞌa tuḡuziroteꞌe azaḡa hadi hina zimi ruziro. Kokoroku roḡaeḡaniꞌa isaḡa zamaḡano ubuga gugubeꞌeteꞌe teige, e mada ḡehaḡa zae nuꞌozihi reiro, rehano zaꞌe mene uratiro.
Eꞌanoꞌo ḡianoꞌi, neze fahau radiꞌuma!
Ebu zaꞌe eḡe mene bare horohiꞌuma onamo zaeꞌa raenaꞌa, 'Zuhiꞌa Boro niḡano onaeꞌeteꞌe vazeḡa mae ḡihinoꞌi!'”
Iesuꞌa kuru neḡanonoꞌo iḡune buau onamirotene, ane tahiꞌatahiꞌa ani vaḡe onaadu kuru neḡa iraḡa nunu manomano ihoniro.
Rehano aniꞌa ziro, raenaꞌa, “Za ḡau ꞌadi niduꞌa horoneꞌehehe? Eꞌe hube hune ziꞌohe, hadi ꞌahoganiꞌa hadi ꞌahoga ranao mene radiꞌuma madaḡa onaiꞌuma. Agire azaḡaniꞌa eꞌe niduꞌa fahe ruruniꞌuma!”
Iesuꞌa Olive maḡano ehorirotene, ane tahiꞌatahiꞌa zeḡe daꞌo ani vaḡe sifu onamadu ḡadiniro, raenaꞌa, “Ḡa efoꞌi, kuru neḡa mazao ꞌahi ḡauḡaꞌe naniꞌa fureraꞌuma? Mada ḡonaḡano zu ḡaꞌa bare onaiꞌuma madaḡano, nagi haḡai nu badeḡaniꞌa fureraꞌuma?”
Aniꞌa naenaeziro, raena'a, “Vazeꞌa zae mene tutuze veꞌozoga veize ḡianoꞌi.
Vaze ḡehaḡaniꞌa eḡe nio aradu, 'Eꞌe Keriso' rae reꞌuma. Ebu zeꞌa vazevaze tutuze veꞌoziꞌuma.
Zaꞌe uti hariḡa zu uti ḡoeꞌa nunu raꞌeteꞌe igiꞌuma, rehano ago rihanoꞌi. ꞌAhiguḡaꞌe ibite fureraꞌuma, rehano mada ḡonagaꞌe zogone mene ariꞌuma.
Habaꞌa ꞌahoganiꞌa habaꞌa ꞌahoga teite utitiꞌuma, zu gavamani ꞌahoganiꞌa gavamani ꞌahoga teite utitiꞌuma. Haba nunu zamaḡano zagaꞌa hiaꞌuma zu habaꞌa hagareteꞌeꞌa fureraꞌuma.
Eꞌe niduꞌaꞌe aduga ḡadaheḡa rae reꞌuma, rehano aduga nu ize fureraꞌuma.
Ebu vazeꞌa za oboze teadu sausauziꞌuma, zu zimi ruziꞌuma. Eḡe uꞌano haba azaḡa niduꞌaniꞌa heꞌeheꞌeziꞌuma.
Eꞌe madaḡano vaze ḡehaḡaniꞌa eḡe mazao fieꞌeteꞌeꞌa dauḡiꞌuma, revotitiꞌuma zu heꞌeheꞌetitiꞌuma.
Ḡuriro peroveta azaḡa ḡehaḡa zuni iḡunadu vaze ḡehaḡa soꞌoziꞌuma.
Vaze sauꞌaniꞌa ufeta bororuꞌeteꞌe uꞌano, vaze ḡehaḡaniꞌa zeḡe nabudize mene zamariꞌuma.
Rehano iniuꞌa zamaḡa obone gigane onamo ḡonaga meine, aniꞌe ḡabone tuḡutuḡu hidiꞌuma.
Ebu Badiꞌaꞌa ibitoziniꞌeteꞌe hari manoḡaꞌe raha ꞌadi niduꞌa zamaḡano bororanadu habaꞌahabaꞌa azaḡa niduꞌa igiꞌuma. Eꞌe enogano mada ḡonaganiꞌa onaiꞌuma.
Ibite peroveta vazeḡa, Danielaꞌa ḡau niduꞌa ruineꞌeteꞌe vazeḡa sauꞌa ꞌahoga moneo ḡoeriro. Vaze eꞌeꞌa haba zaḡoḡa sausauneꞌeteꞌe zaꞌa horoniꞌuma madaḡaniꞌa ariꞌuma. (Buka Zaḡoḡa meꞌodeꞌeteꞌe vazeḡa, ḡoere huga ꞌadi faine ederoꞌi.)
Eꞌe madaḡano Iudea habaꞌano radiuꞌeteꞌe azaḡaꞌe maḡa ferau itoꞌi.
Iniuꞌa ne enona radiuꞌeteꞌe vazeḡaꞌe ḡauḡa mouga veize neḡa zamaḡa ago diuḡoꞌi.
Meba zamaḡano hiheꞌeteꞌe vazeḡa zuni dabua mouga veize ago bare onamoꞌi.
Eꞌe madaḡano ahiꞌeta roḡaeḡa zu nune hina ene guraḡa ḡubuzeꞌeteꞌe roḡaeḡa, zeꞌe fase vetuḡaḡa, feranoga mene idaḡa uꞌano, aduga hidiꞌuma.
Irugu madaḡano ga Bana Madaḡano mene feranoga veize kuranoꞌi,
mazaḡa eꞌe madaḡano vaze niduꞌa aduga boro hidiꞌuma. Badiꞌaꞌa ḡadaheḡano ḡau niduꞌa haḡairoteꞌeꞌonoꞌo onao izidi, aduga ꞌahiguḡa mene fureraro. Vehuꞌu zuni mene bare fureraꞌuma.
Zuhiꞌa Boroꞌa eꞌe madaḡa mene futufine, vaze tiba zuni mene ḡabode radiꞌuma. Rehano aneꞌa mae ohotiroteꞌe azaḡa uꞌano, eꞌe madaḡa futufiꞌuma.
Ebu vaze ꞌahoganiꞌa zinaꞌa, 'Ḡianoꞌi, Kerisoꞌe ꞌahi eꞌe!' ga 'Omo ꞌeꞌe!' rae zoꞌidene, eꞌe ḡoeꞌa ago mae ḡihinoꞌi.
Mazaḡa ḡuriro kerisoḡa zu ḡuriro peroveta azaḡaniꞌa fureranadu haḡai nu badeḡa boro bagaḡa zu zaguzagaꞌuma haḡaiḡa haḡaeꞌenaꞌa, vaze soꞌoziꞌuma. Zeꞌa, Badiꞌaꞌa ohotiroteꞌe azaḡa zuni tutuze soꞌozoga idaḡa reine, ꞌougiꞌuma.
Zamare radoꞌi! Eꞌe madaḡaniꞌa izema furarogano, eḡeꞌa zae ibite ihozeha.
Eꞌanoꞌo vaze ꞌahoganiꞌa zinaꞌa, 'Ḡianoꞌi, Kerisoꞌe haba bohaꞌano,' roꞌidene, ḡianihi radu ago onamoꞌi, ga 'Ḡianoꞌi, aniꞌe ne zamaḡano,' roꞌidene, eꞌe ḡoeꞌa ago mae ḡihinoꞌi.
E, Vaze Ubuganiꞌa bare onaine, vaze niduꞌa huneꞌa horohiꞌuma. Aꞌe, viriꞌa vazahadu madaꞌa iteꞌeteꞌe moneꞌonoꞌo ovoeꞌeteꞌe moneo aganadu vaze niduꞌa horoneꞌeteꞌe heuḡa.
Naginiꞌa rudanateꞌe habaꞌano gaozaꞌa nuꞌoraꞌuma.
Ebu aduga madaḡaniꞌa hauḡine, zogone ꞌahaꞌa fureraꞌuma: 'Madaꞌa uzaboraꞌuma ebu batoꞌe mene agaraꞌuma. Buzuvaꞌe adureonoꞌo rururu buaꞌuma, ebu inaraḡa adureo hagahaganiꞌuma.'
Ebu haḡai nu badeḡaniꞌa adureo fureranadu eḡe, Vaze Ubuganiꞌa ovaeꞌeteꞌe ihoziꞌuma. Eꞌe horozine, raha ꞌahao habaꞌahabaꞌa azaḡa niduꞌa niau ḡouriꞌuma. Ebu eḡe, Vaze Ubuganiꞌa adureo ḡoze zamaḡano gigiꞌa zu agaḡa manoḡa madu ovaiꞌuma ebu vazevazeꞌa eꞌe horoniꞌuma.
Ebu hena, suraꞌi boro ḡihau hudadu eḡeꞌa eḡe tuḡure viga tuḡuziꞌuma. Ebu zeḡeꞌa haba niduꞌa, haba ḡonaganonoꞌo haba ḡonagano, Badiꞌaꞌa ohotiroteꞌe azaḡa nuꞌoziꞌuma.
Figi ireḡa mazao naginiꞌa fureruꞌeteꞌe ḡianadu ederoꞌi. Ezaganiꞌa butiru itadu rouḡaniꞌa udufaꞌoga horonetene irugu madaḡa haniteha rae edereꞌohe.
Eꞌe teige, eꞌa rateꞌe ꞌahiguḡaniꞌa fureranoga horonoꞌidene, eḡe, Vaze Ubuganiꞌa bare ovaiteꞌe haniteha rae ederoꞌi.
E hube hune ziꞌohe, izidi egaꞌe mene hauḡiꞌuma onamo ꞌahiguḡa niduꞌaniꞌa fureraꞌuma.
Adure zu rahaꞌe hauḡiꞌuma, rehano eḡe ḡoereꞌe mene hauḡiꞌuma.
Rehano naniꞌa ꞌahiguḡaniꞌa fureraꞌumaꞌe emeḡe niduꞌa aḡuꞌa. Adureo tuḡure viga ebu eḡe, Badiꞌa Ubuga zuni aḡuꞌa. U eḡe Mama daꞌo edeḡa.
Eḡe, Vaze Ubuganiꞌa bare onaiꞌuma madaḡanoꞌe Noa madaḡa teigiꞌuma.
Zobo boroꞌa izema zubuzoga madaḡano vazevazeꞌa radiunuteꞌe radoneḡano ogaunu, gaginu zu hahurinu onamo Noaꞌa ḡasi boro diuḡiro.
Rehano zeꞌa naginiꞌa fureraꞌuma mene ederiro, onamo zobo boroꞌa zubuzadu hunuhune ḡouriro. Eḡe, Vaze Ubuganiꞌa bare onaine, eꞌe madaḡa teigiꞌuma.
Eꞌe madaḡano vaze ꞌaheuꞌe mebao gaue radiuꞌeteꞌe zamaḡano, ꞌahogaꞌe zamahaꞌuma, u ꞌahogaꞌe mode iḡuniꞌuma.
Roḡae ꞌaheuꞌe uvahu mirune radiꞌuꞌeteꞌe zamaḡano, ꞌahogaꞌe zamahaꞌuma, u ꞌahogaꞌe mode iḡuniꞌuma
Eꞌanoꞌo fairu ḡianoꞌi, mazaḡa za aḡuꞌa noꞌe madaḡano zae Zuhiꞌa Boroꞌa onaiꞌuma.
Zaꞌe ꞌadi zamaroꞌi. Ne vazeḡaniꞌa ḡonore vazeḡaꞌe noꞌe madaḡano ani ne onaiꞌuma rae ederine, aniꞌe neḡa faine taufiꞌuma ebu ḡonore vazeḡaꞌe diuḡoga mene idaraꞌuma.
Eꞌanoꞌo zae zuni ruhibe radoꞌi, mazaḡa eḡe, Vaze Ubugaꞌe zaꞌa mene edereꞌeteꞌe madaḡano bare onaiꞌuma.
Tuḡure vazeḡa ꞌahogaꞌe huhuzaḡa zu zama tibano gauine, zuhiꞌaḡaꞌe ani teite matuꞌiꞌuma. Ebu vaze aꞌe tuḡure azaḡa ḡihiꞌaḡa mae ohonadu ꞌahige reꞌuma, raenaꞌa, 'Tuḡure azaḡa niduꞌa taufoꞌi. Ogomuze zuni mada idunane zenoꞌi.' ꞌOugadu aniꞌe haba ꞌahoga onamiꞌuma.
Tuḡure vazeḡaꞌe ꞌouge gauine, zuhiꞌaḡaniꞌa bare feuradu horoniꞌuma ebu ani matuadu manohuga haꞌuma.
E hube hune ziꞌohe, aniꞌe zuhiꞌaḡaniꞌa ane tohe niduꞌa taufeꞌeteꞌe vazeḡano ohoniꞌuma.
Rehano tuḡure vazeḡaꞌe sauꞌa reine, aneꞌa bare raenaꞌa, 'Eḡe zuhiꞌaꞌe vehuꞌu faḡanobuꞌu onaiꞌuma,' rae zamariꞌuma.
Ebu tuḡureḡa azaḡa niduꞌa bouziꞌuma zu gagone azaḡa teite ufeta ogau gage sautaꞌuma.
Ebu zuhiꞌaḡaꞌe, aneꞌa mene edereꞌeteꞌe zu mene zamareꞌeteꞌe madaḡano bare onaadu,
ahiriḡa udi tahitahiꞌuma ebu zama guhi azaḡaniꞌa radiuꞌeteꞌe habaꞌano ohoniꞌuma. Eꞌea, ani niaꞌuma zu ḡonone atitiꞌuma.”
Iesuꞌa bare ziro, raenaꞌa, “Eꞌe madaḡano Badiꞌaꞌa ibitoziniꞌetaꞌaꞌe nogoba ḡaubanana teigiꞌuma. Ze ihureze meiro ebu hahu ohoze iziga hidihi radu mui habaꞌa onamiro.
Zeḡe boꞌaḡano fuꞌoꞌe hahizaḡa ebu fuꞌoꞌe huhuzaḡa.
Hahizaḡa azaḡaꞌe ihureze odohiro, rehano ihure vuḡaꞌe mene meiro.
U huhuzaḡa azaḡaꞌe ihurezeta ihure vuḡa biozeo abe odohiro.
Ebu hahu ohoze iziganiꞌa mene ḡarihe arirotene, ze ubumaze anozadu bazubazu uhiro.
Ohere nemanema ze ago ꞌahoḡa igiro, raenaꞌa, 'Hahu ohoze iziganiꞌa feureha! Buanadu mae zounoꞌi!'
ꞌOugirotene nogoba niduꞌa evatadu ihureze ruhibiro.
Ebu hahizaḡa azaḡaniꞌa huhuzaḡa azaḡa umiziro, raenaꞌa, 'Za ihure vuḡa nuḡo eme rifoꞌi, mazaḡa eme ihureꞌe vidauꞌohe.'
Ze naenaezinaꞌa, 'Mene, 'ahiꞌe za zu emeḡe niduꞌa veize mene idaḡa. Ihure vuḡa seroneꞌeteꞌe vazeḡa vaḡe onamadu zae veize hoitoꞌi.'
Rehano ze ihureze vuḡa hoitoḡa uꞌa onamiroteꞌe enogano, hahu ohoze izganiꞌa feuriro. Ebu ihureze zu ihureze vuḡa ruhibiroteꞌe azaḡaniꞌa ani teite mui habaꞌa diuḡiro ebu ibihetaḡaꞌe hararo.
Vesuꞌu hahizaḡa nogobaḡaniꞌa feuradu raenaꞌa, 'Zuhiꞌa Boro! Zuhiꞌa Boro! Ibiheta vavaofoꞌi!'
Rehano ani zinaꞌa, 'E hube hune ziꞌohe, e za aḡuꞌa.'
Eꞌanoꞌo tohutohe radoꞌi, mazaḡa eḡeꞌa bare onaiꞌuma madaḡaꞌe zaꞌe aḡuꞌa.
Badiꞌaꞌa ibitoziniꞌetaꞌaꞌe haba faḡa ragaveꞌeteꞌe vazeḡa ꞌahoga hariḡa heuḡa. Aniꞌa iḡunirotene, tuḡureḡa azaḡa huzadu ani ḡau taufoga veize ḡauḡa ziniro.
Zeḡe tibatiba inaraze idunaḡano, ꞌahogaꞌe moni silivaḡa fuse fuꞌo, ꞌahogaꞌe fuse ꞌaheu ebu ꞌahogaꞌe fuse tiba ziniro. Ebu aniꞌa haba faḡa ragaviro.
Moni silivaḡa fuseḡa fuꞌo meiroteꞌe vazeḡaꞌe zogone onamadu eꞌe moniḡa hina gauadu moni silivaḡa fuseḡa fuꞌo ragate hidiro.
Moni silivaḡa fuseḡa ꞌaheu meiroteꞌe vazeḡa zuni ꞌouge haḡaadu moni silivaḡa fuseḡa ꞌaheu ragate hidiro.
Rehano moni silivaḡa fuseḡa tiba meiroteꞌe vazeḡaꞌe onamadu rahao idu huꞌiro ebu zuhiꞌaḡa moni eꞌea ḡure tiro.
Mada faḡa ḡarugano tuḡure azaḡa zuhiꞌaꞌa bariro. Ebu ze ani moni hina nougenouge gauiroteꞌe ederifine huziro.
Moni silivaḡa fuseḡa fuꞌo meiroteꞌe vazeḡaniꞌa moni fuseḡa fuꞌo bare ragate hidirotaꞌaꞌe odohe aradu niro, raenaꞌa, 'Zuhiꞌa, ḡaꞌa moni silivaḡa fuseḡa fuꞌo iniro. Ebu eḡeꞌa moni eꞌe hina gauadu bare fuse fuꞌo raḡate hideha.'
Zuhiꞌaḡaniꞌa ninaꞌa, 'Manoḡa tauḡi, ḡaꞌe tuḡure vazeḡa manoḡa ebu zamaḡo niduꞌa hina faine gaueha. Ḡaꞌa ḡau tahiḡa veize zamaḡo niduꞌa faine gauateꞌe uꞌano, eḡeꞌa ḡau ḡehaḡa taufeꞌeteꞌe vazeḡano ohoꞌiꞌuma. Aroꞌi, eḡe teite matuꞌihi!'
Ebu moni silivaḡa fuseḡa ꞌaheu meiroteꞌe vazeḡaniꞌa aradu niro, raenaꞌa, 'Zuhiꞌa, ḡaꞌa moni silivaḡa fuseḡa ꞌaheu iniro. Ebu eḡeꞌa moni eꞌe hina gauadu bare fuse ꞌaheu raḡate hideha.'
Zuhiꞌaḡaniꞌa ninaꞌa, 'Manoḡa tauḡi, ḡaꞌe tuḡure vazeḡa manoḡa ebu zamaḡo niduꞌa hina faine gaueha. Ḡaꞌa moni tahiḡa hina zamaḡo niduꞌa faine gauateꞌe uꞌano, eḡeꞌa moni boro taufeꞌeteꞌe vazaḡano ohoꞌiꞌuma. Aroꞌi, eḡe teite matuꞌihi!'
Ebu moni siliva fuseḡa tiba meiroteꞌe vazeḡaniꞌa aradu niro, raenaꞌa, 'Zuhiꞌa, ḡaꞌe vaze riḡa. E ederiro vazeꞌa ḡoraroteꞌe ḡauḡa ḡaꞌa hiriveꞌohe ebu vazeꞌa taufiroteꞌe ḡauḡa ḡaꞌa maꞌohe.
Eꞌanoꞌo ḡa moniꞌa dauḡiꞌuma rae rihonadu rahao ḡure tiro. Ḡae moni ꞌahi bare moꞌi.'
Zuhiꞌaḡaniꞌa naenaeniro, raenaꞌa, 'Ḡaꞌe tuḡure vazeḡa sauꞌa ebu tubuḡa! Vazeꞌa ḡoraroteꞌe ḡauḡa zu vazeꞌa taufiroteꞌe ḡauḡa eḡeꞌa maꞌohe rae zamarirohe?
ꞌOugiritene ḡa nougadu moni tiꞌeteꞌe neḡano eḡe moni mene tiro? ꞌOugifone e bare aradu moni eꞌe ragate meifo.'
Hena zuhiꞌaḡaniꞌa niro, raenaꞌa, 'Moni silivaḡa fuseḡa tiba ani mazaonoꞌo bare madu ḡau banana meiroteꞌe vazeḡa hanoꞌi.
Iniuꞌa nagini hidiroteꞌe faine odohe gauine, ani borofe hidiꞌuma. Rehano iniuꞌa nagini hidiroteꞌe mene faine odohe gauine, ani mazao nagini komeꞌa zuni meiniꞌuma.
Ebu tuḡure vazeḡa sauꞌa ꞌahi enona uzabo zamaḡano mae feunoꞌi. Deꞌea ani niaꞌuma ebu ḡonoḡa atitiꞌuma.”
Ebu Iesuꞌa raenaꞌa, “Eḡe, Vaze Ubuganiꞌa agaḡa inaraḡaḡeta tuḡure viga niduꞌa teite onaiꞌuma madaḡano, eꞌa kini ehoro habaꞌano ehoradu vaze ibitoziniꞌuma.
Haba azaḡa niduꞌa eḡe zamao nuꞌozadu vaze rovoziꞌuma. Aꞌe mamoe taufeꞌeteꞌe vazeḡaniꞌa mamoe goutiꞌonoꞌo rovozeꞌeteꞌe teigiꞌuma.
Ebu iniu vaze mamoe heuḡaꞌe eḡe edaꞌe moneo zu iniu vaze gouti heuḡaꞌe eḡe kauri moneo ohoziꞌuma.
Ebu eḡe, kinizeꞌa edaꞌe mone azaḡa ziꞌuma raenaꞌa, 'Zae, eḡe Mamaꞌa manohuga ziniꞌeteꞌe azaḡa, aroꞌi, ebu eḡeꞌa ibitohauꞌeteꞌe zamaḡano radoꞌi. Aꞌe Badiꞌaꞌa raha ꞌahi haḡairoteꞌe madaḡanonoꞌo ruhiniro.
Mazaḡa e vinihinutene, zaꞌa ogomu inido, e irinehe moꞌohinutene, vu inido ebu e iꞌudo vazeḡa reinutene, zae neo huhe zouhido.
Dabuahe oꞌoꞌa reinutene, dabua inido, ugihinutene eḡe taufido ebu ḡuꞌa neḡano radiunutene, ḡiahiro.'
Ebu duduḡa azaḡaniꞌa naenaeniꞌuma, raenaꞌa, 'Zuhiꞌa Boro, eme naniꞌa ḡaꞌe viniꞌoga horoadu ogomu ḡanido? Naniꞌa eme ḡaꞌe irigo moꞌoꞌoga horonadu vu ḡanido?
Naniꞌa eme ḡaꞌe iꞌudo vazeḡa reiroteꞌe horonadu neo huḡade zouꞌido? Naniꞌa eme dabuaḡo ꞌoꞌoꞌa reiroteꞌe horonadu dabua ḡanido?
Naniꞌa eme ḡa ugiꞌiroteꞌe ga ḡuꞌa neḡano radiroteꞌe horonadu ḡa ḡiaꞌi amido?'
Ebu eḡe, kinizeꞌa naenaeziꞌuma, raenaꞌa, 'E hube hune ziꞌohe, eḡe negohe ga ezehe ꞌahi boꞌaḡano ḡonaḡa vazeḡa ꞌahoga veize ꞌouge haḡaidotaꞌaꞌe, eḡe veize haḡaido raꞌohe.'
Ebu eḡe, kinizeꞌa vaetadu kauri mone azaḡa ziꞌuma, raenaꞌa, 'Zae, Badiꞌaꞌa maḡunoziniꞌeteꞌe azaḡa, eḡe mazaonoꞌo vaḡinoꞌi, ebu Satani zu ane tuḡure viga veize ruhiniroteꞌe radiu tuḡutuḡu ire rogaḡa zamaḡa diuḡoꞌi.
Mazaḡa e vinihinutene, zaꞌa ogomu men inido, e irinehe moꞌohinutene, vu mene inido.
E iꞌudo vazeḡa reinutene, neo mene huhe zouhido, dabuhe oꞌoꞌa reinutene, dabua mene inido, ebu ugihinutene zu ḡuꞌa neḡano radiunutene, mene taufido.'
ꞌOugadu zeꞌa naenaeniꞌuma, raenaꞌa, 'Zuhiꞌa Boro, naniꞌa eme ḡaꞌe viniꞌiroteꞌe ga irigo moꞌoꞌiroteꞌe ga iꞌudo vazeḡa reiroteꞌe ga dabuaḡo ꞌoꞌoꞌa reiroteꞌe ga ugiꞌiroteꞌe ga ḡuꞌano radiroteꞌe horoꞌadu mene danaꞌido?'
Eḡeꞌa naenaeziꞌuma, raenaꞌa, 'E hube hune ziꞌohe, ꞌahi azaḡa boꞌaḡano ḡonaḡa vazeḡa ꞌahoga veize mene haḡairotaꞌaꞌe, eḡe veize mene haḡairoteꞌe raꞌohe.'
Ebu kauri mone azaḡaꞌe vaḡine ḡouradu aduga tuḡutuḡu hidiꞌuma, u duduḡa azaḡaꞌe ḡabone tuḡutuḡu hidiꞌuma.”
Iesuꞌa ḡoere eꞌe niduꞌa rae hauḡirotene, ane tahiꞌatahiꞌa ziro, raenaꞌa,
“Zae edeḡa, mada ꞌaheu enogano Iḡine Modeꞌeteꞌe Muiḡaꞌe meꞌuma ebu eḡe, Vaze Ubugaꞌe sataurohihi radu vazeꞌa obohe tiꞌuma.”
Eꞌe madaḡano dibuꞌo azaḡa ḡihiꞌaḡaḡihiꞌaḡa zu vaze boroboroꞌa dibuꞌo azaḡa ḡihiꞌaḡa, niḡa Kaiafa, ane neo nuꞌoraro.
Ebu Iesu sifu obone teadu manoga veize ibiḡa ḡoꞌane vaḡiro.
Rehano ze raenaꞌa, “Iḡine Modeꞌeteꞌe Muiḡa madaḡanoꞌe mene idaḡa. ꞌOugine vaze ḡuḡuvaḡaniꞌa utitofiꞌuma.”
Iesuꞌe Betania neḡano, ibite leferaꞌa meiroteꞌe vazeḡa, Simona neo radiro.
Ani ogomu fataḡa zamao tave ehoreꞌenaꞌa, ogaueꞌeteꞌe zamaḡano, roḡae ꞌahoganiꞌa dehoro hohoga manoḡa naeḡa boroꞌe bioḡa komeꞌa manohuga irivaꞌonadu mae onairo. Ebu Iesu vadinio beuꞌiro.
Iesu tahiꞌatahiꞌaꞌa ꞌeꞌe horonirotene, ze maḡuniro, raenaꞌa, “Nougadu dehoro ꞌahiꞌe hauḡe tauḡeꞌohe?
Aꞌe moni boro hina seronadu zahara azaḡa zinifo!”
Iesuꞌa tahiꞌaḡa nagini reiroteꞌe ederadu ziro, raenaꞌa, “Za nougadu roḡae ꞌadi aduga hauꞌohe? Aniꞌe eḡe veize manoḡa hune haḡaeha.
Zahara azaḡaꞌe mada niduꞌa zae boꞌaḡano radiꞌuma, u eꞌe mada niduꞌa zae teite mene radiꞌuma.
Aniꞌa dehoro hohoḡa manoḡa eḡe ahiri rana beuꞌataꞌaꞌe, eḡe rune veize ruhineha.
E hube hune ziꞌohe. Raha niduꞌa zamaḡano noꞌe habaꞌano Badiꞌa hari manoḡa haramine, aniꞌa haḡataꞌaꞌe meꞌodadu ani zamariꞌuma.”
Eꞌe enogano Iesu tahiꞌaḡa 12 zamaḡano tahiꞌa ꞌahoga, niḡa Iuda Isakariotaꞌe dibuꞌo azaḡa ḡihiꞌaḡaḡihiꞌaḡa vaḡe onamiro,
ebu ḡadiziro, raenaꞌa, “Iesu zae ꞌevoreo riꞌinine, moni nugu iniꞌuma?” ꞌOugirotene ze moni silivaḡa 30 meꞌodadu haro.
Eꞌe madaḡanonoꞌo ani Iesu zeḡe evorao riꞌinoga veize ibiḡa vaḡiro.
Isiti Oꞌoꞌa Berediḡa Muiḡa madaḡa ibiꞌaꞌe Iḡine Modeꞌeteꞌe Muiḡa rae reiro. Iesu tahiꞌatahiꞌa ane vaḡe onaadu ḡadiniro, raenaꞌa, “Ḡa uraꞌe eme Iḡine Modeꞌeteꞌe Muiḡa ogomuḡaꞌe nouma ruhibe tiꞌuma?”
Aniꞌa naenaeziro, raenaꞌa, “Ierusalema diuḡe onamadu vaze ꞌahoga vaḡoꞌi ebu noꞌi, 'Ihore vazeḡaniꞌa ꞌahige raꞌohe: Eḡe mada ꞌai haniteha. E tahiꞌaheta ḡa neo Iḡine Modeꞌeteꞌe Muiḡa ogomuḡa au tiburaꞌuma.'”
Ebu Iesu tahiꞌatahiꞌaꞌe Iesuꞌa ziroteꞌe haḡaiḡa haḡaadu Iḡine Modeꞌeteꞌe Muiḡa ruhibiro.
Ḡorava uḡano reirotene, Iesu ani tahiꞌaḡa 12 teite ogau tiburaro.
Ebu ze ogauꞌeteꞌe zamaḡano, Iesuꞌa ziro, raenaꞌa, “E hube hune ziꞌohe, zae boꞌaḡano vaze ꞌahoganiꞌa eḡe revoniꞌuma.”
Ebu ze zamaze adudanadu ḡaruga ḡarugano Iesu ḡadiniro, raenaꞌa, “Zuhiꞌa Boro, eḡehehe?”
Aneꞌa naenaezinaꞌa, “Izidi eḡe teite idaḡa siuvao tare auꞌeteꞌe vazeḡaniꞌa revoniꞌuma.
Ibite Buka Zaḡoḡano mirihiroteꞌe ḡoeꞌa idunaḡano, eḡe, Vaze Ubuganiꞌa hube rudaꞌuma. Rehano revoniꞌuma vazeḡaniꞌe, fase vetuꞌaḡa, aduga hidiꞌuma. Aniꞌe mene furerafone manoḡa reifo.”
Ebu ani revohaꞌuma vazeḡa, Iudaꞌa ninaꞌa, “Ihore vazeḡa, eḡehehe?” Iesuꞌa naenaeninaꞌa, “Oꞌe, vazeḡaꞌe ḡae.”
Ze ogauꞌeteꞌe zamaḡano, Iesuꞌa beredi madu kuraro, ebu vahegadu ane tahiꞌatahiꞌa ziniro. Ebu raenaꞌa, “ꞌAdiꞌe eḡe ahiri. Madu anoꞌi.”
Ebu aniꞌa vaini vuḡa bioḡa madu kuraro, ebu ziniꞌenaꞌa ziro, raenaꞌa, “Zae niduꞌa, ꞌahi gagoꞌi.
Mazaḡa bio ꞌadi zamaḡanoꞌe eḡe ru. Eḡeꞌa vaze ḡehaḡa sauꞌaze rae modoga veize rudanadu ruheꞌa beꞌutiꞌuma. Aꞌe, Badiꞌaꞌa vaze teite ḡoitoriroteꞌe ḡoeꞌaꞌe eḡe ru hina bare idaneꞌohe.
E ziꞌohe, vaini vuḡa ꞌahi mene bare gagiꞌuma, izidiꞌonoꞌo onamo eḡe Mamaꞌa ibitohauꞌeteꞌe madaḡano zae teite vaini vuḡa iziga gagiꞌuma.”
Ebu ze bada ꞌahoga mae hauḡadu Olive maḡa onamiro.
Ebu Iesuꞌa ane tahiꞌatahiꞌa ziro, raenaꞌa, “Izidi ohere zae niduꞌa eḡe uꞌano muhihe feraꞌuma. Mazaḡa Buka Zaḡoḡa zamaḡano ꞌahige mirihiro, raenaꞌa, 'Badiꞌaꞌa mamoe taufeꞌeteꞌe vazeḡa mau runiꞌuma. Ebu mamoeꞌe ferau ḡouriꞌuma.'
Rehano eꞌa runeonoꞌo bare iḡunine, Galilea habaꞌa ibite onamadu eꞌea zae hidiꞌuma.”
Peteroꞌa Iesu niro, raenaꞌa, “Zeḡe niduꞌa ferau muhiꞌiꞌuma rehano, eꞌe mene ferau muhiꞌiꞌuma!”
Iesuꞌa naenaeninaꞌa, “E hube hune ḡaꞌohe, izidi ohere izema kokorokuꞌa uganogano, ḡaꞌe ḡae uḡidu eḡe oꞌohiꞌuma.”
Rehano Peteroꞌa ḡoere ḡiharo, raenaꞌa, “E mene oꞌoꞌiꞌuma. Ḡae teite rudaune zuni idaḡa!” Ebu ane tahiꞌatahiꞌa niduꞌa zu ꞌouge reiro.
Ebu Iesu ane tahiꞌatahiꞌa teite Getesemane habaꞌa onamiro. Onamirotene, Iesuꞌa ziro, raenaꞌa, “ꞌAdao ehore radoꞌi, u eꞌe kuranoga veize omo onamiꞌuma.”
Ebu aniꞌe Petero zu Zebedeo ubuga ꞌaheu, Iakobo zu Ioane, tutuze onamiro. Ani zamaḡa ariro zu adudaro.
Hena ani zinaꞌa, “Eꞌe zamahe are rudauꞌohe. ꞌAdao radadu eḡe teite evate radoꞌi.”
Ebu ani tahiḡa faḡa onamadu rahao ḡuḡureꞌenaꞌa kuraro, raenaꞌa, “Eḡe Mama, idaḡa roꞌidene eḡe mazaonoꞌo bio ꞌadi mae vaḡinoꞌi. Rehano mene eḡe ura, ḡae ura daꞌo haḡaoꞌi.”
Ebu Iesu ane tahiꞌa uḡidu vaḡe bare onairotene, ze bazuna haniziro. Ani Petero niro, raenaꞌa, “Za mada tahiḡa zuni eḡe teite mene evate radiuhehe?
Zaꞌa haḡai veꞌoḡa ꞌahoga mene haḡaifine, evate radiuꞌenaꞌa, kuranoꞌi. Zamazeꞌe hube hune kuranoga urateꞌohe, rehano ahirizeꞌe inaraḡa oꞌoꞌa.”
Ebu Iesuꞌa bare onamadu ḡae ꞌaheuḡa kuraro, raenaꞌa, “Eḡe Mama, e bio ꞌahi hube hune gagiꞌuma reine, ḡae ura haḡaoꞌi.”
Ani bare onairotene, ze bazuna haniziro, mazaḡa ubumazeꞌa anoziro.
Ani ze muhizadu bare onamiro. Ebu ḡae uḡiduḡa kurauꞌenaꞌa, ibite kuraroteꞌe ḡoeꞌa bare reiro.
Ebu Iesuꞌa ane tahiꞌatahiꞌa vaḡe bare onaadu ziro, raenaꞌa, “Za ize bazeꞌehehe zu ahirize ohoneꞌehehe? Madaḡa ꞌai maha. Eḡe, Vaze Ubugaꞌe, haḡai sauꞌa azaḡa ꞌevorao riꞌihiꞌuma.
Iḡunadu onamihi. Ḡianoꞌi! E revoniꞌeteꞌe vazeḡa ꞌai feureha.”
Iesu ani ize ḡoereꞌeteꞌe zamaḡano, ane tahiꞌa 12 boꞌaḡano ꞌahoga, Iudaꞌa vaze ḡuḡuvaḡa teite feuriro. Vaze ḡuḡuvaḡa eꞌe dibuꞌo azaḡa ḡihiꞌaḡaḡihiꞌaḡa zu vaze boroboroꞌa tuḡuzadu benisi zu somori boro mae ariro.
Ebu Iesu revohaueꞌeteꞌe vazeḡaniꞌa, aneꞌa haḡaiꞌuma gauḡa ibite ihoziro, raenaꞌa, “Eḡeꞌa hidadu furaꞌiniꞌuma vazeḡaniꞌe Iesu. Ani obone toꞌi.”
Ebu aniꞌa zogone Iesu vaḡe onamadu niro, raenaꞌa, “Ihore vazeḡa! Manoḡahehe?” Ebu furaꞌiniro.
Iesuꞌa naenaeniro, raenaꞌa, “Vazehe, ḡaꞌa ahao nagini haḡaiꞌuma ḡauḡa haḡaoꞌi.” Ebu Iuda teite onairoteꞌe azaḡaniꞌa onamadu Iesu obone tiro.
Rehano Iesu ḡati vazeḡa ꞌahoganiꞌa benisiḡa ahase bunadu dibuꞌo azaḡa ḡihiꞌaḡa tuḡure vazeḡa udiro, ebu teḡaḡa variꞌe butiro.
ꞌOugadu Iesuꞌa niro, raenaꞌa, “Benisiḡo bare iḡuꞌano toꞌi! Benisi hina vaze matihi raeteꞌe azaḡaꞌe zeḡe zuni benisi uꞌano rudaꞌuma.
Eḡeꞌa Mamahe uminine, aneꞌa tuḡure viga ḡehaḡa bagaḡa ḡarihe tuḡuzadu emeḡe biriꞌuma. Aꞌe ḡa aḡuꞌahehe?
Rehano Buka Zaḡoḡano eḡe mazao ꞌahiguḡaniꞌa fureraꞌuma reiroteꞌe ḡoeꞌaꞌe izidi hudanoga veize, eḡeꞌa mene ꞌouge uminiꞌuma.”
Ebu Iesuꞌa vaze ḡuḡuvaḡa ziro, raenaꞌa, “Zaꞌe ḡonore vazeḡa obone tiꞌeteꞌe teige, benisi ebu somori boro madu eḡe obohe touga veize arahehe? Mada niduꞌa eꞌe kuru neḡa habaꞌano ihore radiunu. Eꞌe madaḡano zaꞌe mene obohe tiro.
Rehano peroveta azaḡaniꞌa mirihiroteꞌe ḡoeꞌaniꞌa hudafine, ꞌahiguḡaniꞌa fureraneha.” Ebu ane tahiꞌatahiꞌa niduꞌaꞌe muhine feraro.
Ebu Iesu obonetiroteꞌe azaḡaniꞌa dibuꞌo azaḡa ḡihiꞌaḡa, niḡa Kaiafasi ne tutune onamiro. Mose goro ḡoeꞌa ihozeꞌeteꞌe azaḡa zu vaze boroboroꞌe irina deꞌea nuꞌoraro.
Eꞌe madaḡano, Peteroꞌe faḡanonoꞌo Iesu hegotadu dibuꞌo azaḡa ḡihiꞌaḡa ne habaꞌano feuriro. Ne diuḡadu kuru neḡa taufeꞌeteꞌe azaḡa teite ehoreꞌenaꞌa, naginiꞌa fureraꞌuma veize ḡiane radiro.
Dibuꞌo azaḡa ḡihiꞌaḡaḡihiꞌaḡa zu nuoꞌnuꞌo boro auḡeꞌeteꞌe azaḡaꞌe Iesu manoga veize ḡuriro ḡoeꞌaḡoeꞌa vaze mazao vaḡiro.
Vaze ḡehaḡaniꞌa ḡuriro ḡoeꞌa ani mazao reiro, rehano ḡau veꞌoḡa ꞌahoga mene horoniro. Ḡonagano vaze ꞌaheuꞌa iḡune edaro.
Ebu raenaꞌa “Vaze ꞌadaꞌa ꞌahige reiro. 'Eꞌa Badiꞌa kuru neḡa ruinadu mada uḡidu zamaḡano bare ogoraune idaḡa.'”
ꞌOuge reirotene dibuꞌo azaḡa ḡihiꞌaḡaniꞌa iḡune edanadu Iesu niro, raenaꞌa, “Ḡa ze ḡoere mene naenaeniꞌumahe? Zeꞌa ḡaꞌe veꞌoḡa rae ḡoereꞌohe. Ḡa ze mazao ḡoere nu reꞌumahe?”
Rehano Iesuꞌe sifu radiro. Ebu dibuꞌo azaḡa ḡihiꞌaḡaniꞌa niro, raenaꞌa, “Radiuꞌeteꞌe Badiꞌaꞌaḡa niḡano ḡadimuꞌohe. Badiꞌa zamao huga roꞌi. Ḡaꞌe Keriso, Badiꞌa Ubuga ga mene? Efoꞌi.”
Iesuꞌa naenaeniro, raenaꞌa, “Oꞌe, ḡaꞌa eꞌe Keriso rae eheha. Rehano e ziꞌohe, zama moneo eḡe, Vaze Ubugaꞌe Gigiꞌa Boro Badiꞌaḡa edaꞌe moneo ehoradu ibitozenoga zu adure ḡozeḡa zamaḡano ovaoga horoniꞌuma.”
ꞌOuge reirotene, dibuꞌo azaḡa ḡihiꞌaḡaniꞌa dabuaḡa zegadu ziro, raenaꞌa, “Vaze ꞌadiꞌe Badiꞌa rae sausauneꞌohe! Eme aniꞌe veꞌoḡa rae raꞌeteꞌe vazeḡa mene bare vaḡiꞌuma. Izidi aniꞌa Badiꞌa rae sausaunataꞌe zae niduꞌa egeha!
Za ani mazao nagini haḡaiꞌuma rae zamareꞌohe?” Zeꞌa naenaeniro, raenaꞌa, “Aniꞌe veꞌoḡa. Runeo tuḡuniꞌuma.”
Ebu zeꞌa iraḡa ꞌue soꞌabide vaniro zu evoreze hina bouniro. Vaze nuꞌa ubumaḡa dabua hina uꞌadu faꞌone arahiro,
ebu raenaꞌa, “Hei, Keriso! Iniuꞌa faꞌoꞌeha efoꞌi.”
Peteroꞌa dibuꞌo azaḡa ḡihiꞌaḡa ne habaꞌano ehore radirotene, tuḡure roḡaeḡa ꞌahoganiꞌa ane uꞌa onaadu niro, raenaꞌa, “Ḡae zu Galilea vazeḡa Iesu teite radiudo.”
Rehano Peteroꞌa zeḡe niduꞌa zamao ꞌoꞌoniro, raenaꞌa, “E ḡa nagini raꞌetaꞌaꞌe e aḡuꞌa!”
Ebu aniꞌa haba ḡabiriḡa ibihetaḡa uꞌa onamirotene, tuḡure roḡaeḡa ꞌahoganiꞌa horonadu vaze ziro, raenaꞌa, “ꞌAdiꞌe Nazareta vazeḡa Iesu teite radiudo.”
Ebu ani bare riḡa ꞌoꞌoniro, raenaꞌa, “Eꞌe hube hune vaze aꞌe aḡuꞌa!”
Mene mada faḡa enogano, eꞌea edaroteꞌe azaḡaniꞌa Petero vaḡe onaadu niro, raenaꞌa, “Hube ḡa zuni ane tahiꞌa ꞌahoga, mazaḡa ḡae ago iraḡaꞌe Galiliea habaꞌa ago iraḡa.”
Ebu aniꞌa ḡihau teꞌoteꞌau ḡoeriro, raenaꞌa, “E ḡuririne aduga hidiꞌuma! E vaze aꞌe aḡuꞌa!” Ani Ꞌouge reirotene, kokorokuꞌa ugaro.
Ebu Peteroꞌa Iesu ibite niroteꞌe ḡoeꞌa zamariro. Iesuꞌa raenaꞌa, “Kokorokuꞌa ꞌizema uganogano, ḡaꞌa eḡe ḡae uḡidu ꞌoꞌohiꞌuma.” Ebu ani haba ḡabiriḡa mode buanadu niau rudaro.
Oherebau uzeuze dibuꞌo azaḡa ḡihiꞌaḡaḡihiꞌaḡa zu vaze boroboroꞌa nuꞌoranadu Iesu manoga veize ḡoaniro.
Ebu ze ani autadu Roma vazeḡa gavana, Pilato vaḡe tutune onamiro.
Iesu revoharoteꞌe vazeḡa, Iudaꞌa Iesu rudaꞌuma reiroteꞌe ḡoeꞌa igirotene, ani haḡairoteꞌe uꞌano zamaḡaniꞌa adudaro. Eꞌanoꞌo siliva moniḡa 30 madu dibuꞌo azaḡa ḡihiꞌaḡaḡhiꞌaḡa zu vaze boroboro bare ziniro.
Ebu raenaꞌa, “E sauꞌa oꞌoꞌa vazeḡa revohaneha ꞌahine, sauꞌa haḡaeha.” Rehano zeḡeꞌa raenaꞌa, “Aꞌe ḡaꞌa bare haḡaeha, mene emeḡe. Ḡae edeḡano haḡaoꞌi.”
ꞌOugirotene, Iudaꞌa kuru neḡa zamaḡano moniḡa feuniro ebu onamadu ane bare bodane runiro.
Dibuꞌo azaḡa ḡihiꞌaḡaḡihiꞌaḡaniꞌa moniḡa madu raenaꞌa, “ꞌAdiꞌe vaze manoga moniḡa ꞌahine, kuru neḡa moniḡa teite tibune tougaꞌe mene idaḡa.”
Ze ḡoꞌaniroteꞌe enogano, eꞌe moniḡa hina ḡoḡore haḡaeꞌeteꞌe vazeḡa haba ꞌahoga hoitiro, ebu raenaꞌa, “ꞌAhao avoꞌa azaḡa guriꞌuma.”
Eꞌanoꞌo haba eꞌe, 'Ru Habaꞌa' rae hunadu izidi zuni deꞌuge rae huneꞌohe.
Aꞌe peroveta vazeḡa, Ieremiaꞌa ibite reiroteꞌe ḡoeꞌaniꞌa hudaro, raenaꞌa, “Zeḡeꞌa siliva moniḡa 30 meiro. Aꞌe Isaraela azaḡaniꞌa vaze eꞌe naeḡa reiro.
Ebu Zuhiꞌa Boroꞌa ihiroteꞌe teige, zeꞌa moniḡa eꞌe hina ḡoḡore haḡaeꞌeteꞌe vazeḡa haba hoitiro.”
Ebu Iesuꞌe Roma vazeḡa gavana, Pilato zamao edau radiro. Pilatoꞌa Iesu ḡadiniro, raenaꞌa, “Ḡaꞌe Iuda azaḡa kinihehe?” Iesuꞌa naenaeninaꞌa, “Oꞌe, ḡa hube raꞌohe.”
Rehano dibuꞌo azaḡa ḡihiꞌaḡaḡihiꞌaḡa zu vaze boroboroꞌa ani mazao veꞌoḡa rae riḡa ḡoerirotene ani mene naenaeziro.
Pilatoꞌa hena ḡadiniro, raenaꞌa, “Zeꞌa ḡaꞌe veꞌoḡa raꞌeteꞌe ḡoeꞌa ḡehaḡa hina ḡa agiroḡaneꞌeteꞌe mene igiꞌehehe?”
Rehano Iesuꞌa zeḡe ḡoere riḡa ꞌahoga zu mene naenaeziro. Eꞌanoꞌo Pilatoꞌa zaguzagaro.
Iḡine Modeꞌeteꞌe Muiḡa madaḡanoꞌe Roma azaḡa gavanaꞌa Iuda azaḡaniꞌa umideꞌeteꞌe idunaḡano ḡuꞌa neḡa vazeḡa ꞌahoga tuḡune bunido.
Eꞌe madaḡano ḡuꞌa neḡano vaze ꞌahoga, niḡa Barabasiꞌa radiunu. Aniꞌe niḡa boro.
Vaze ḡuḡuvaḡaniꞌa nuꞌorarotene, Pilatoꞌa ḡadiziro, raenaꞌa, “Za uraꞌe iniu tuḡune buniꞌuma, Baraba ga Keriso raeꞌeteꞌe vazeḡa, Iesu?”
Mazaḡa Pilatoꞌe, zeꞌa Iesu ahiꞌahiniroteꞌe uꞌano, ane evorao Iesu riꞌiniroteꞌe edeḡa.
Ebu Pilatoꞌa kota habaꞌano ehorinuteꞌe zamaḡano, inuganiꞌa ani veize ḡoere tuḡuriro, raenaꞌa, “Vaze eꞌe mazao ḡau ꞌahoga ago haḡaoꞌi. Aniꞌe sauꞌaḡa oꞌoꞌa. Eꞌe ohoḡore ohere ani iḡunanadu zamaheꞌa adudaneha.”
Rehano Barabasiꞌe tuḡune bunadu Iesuꞌe manoga veize, dibuꞌo azaḡa ḡihiꞌaḡaḡihiꞌaḡa zu vaze boroboroꞌa vaze ḡuḡuvaḡa tuḡutuḡuziro.
Pilatoꞌa bare ḡadiziro, raenaꞌa, “Vaze ꞌaheu zamaḡano, za uraꞌe eꞌa iniu tuḡune buniꞌuma?” Ze ninaꞌa, “Barabasi!”
Ebu Pilatoꞌa ḡadizenaꞌa, “Hena Keriso raeꞌeteꞌe vazeḡa, Iesuꞌe nougiꞌuma?” Zeḡe niduꞌa raenaꞌa, “Satauronoꞌi!”
Pilatoꞌa ḡadizenaꞌa, “Nougaꞌahi? Ani nagini sauꞌa haḡaeha?” Rehano zeḡeꞌa bare bare hounaꞌe huauꞌenaꞌa, “Satauronoꞌi!”
Pilatoꞌe zeḡeꞌa ani ḡoere mene igiꞌuma rae ederiro. Ebu vaze ḡuḡuvaḡaniꞌa ufeta maḡune haraeteꞌe horonirotene, vaze ḡuḡuvaḡa ubumao vu tahiḡa madu ꞌevoꞌa vuzuꞌiro. Ebu zinaꞌa, “E ꞌevorehe vuzuꞌeha, eꞌanoꞌo vaze ahaꞌa rudaune eḡe sauꞌaꞌe oꞌoꞌa reꞌuma. Zae daꞌo eꞌe naeḡa moꞌi.”
ꞌOugadu vaze niduꞌa naenaeninaꞌa, “Ani rudaune, eꞌe naeḡaꞌe emeḡe zu mariḡafeꞌa meꞌuma!”
Ebu ani zeḡe veize Barabasi ḡuꞌanonoꞌo mae buniro. Rehano Iesuꞌe uti azaḡa tuḡuzadu masine sausauniro ebu ani satauronoga veize zeḡe ꞌevora riꞌiniro.
Gavana uti azaḡa nuꞌa Iesuꞌe gavana ne zamaḡa tutune onamiro ebu uti azaḡa niduꞌa huze nuꞌoziro.
Ebu ze dabuaḡa fuhiꞌohanadu dabua kanaḡa duhuḡa hune vidanoharo.
Ebu hena ire ezaga meigameiga ḡurunadu vadinigano redoharo zu Gubu somoriḡa edaꞌe evoꞌano obonoharo. Ebu obena hina ani mazao ḡuḡureꞌenaꞌa ḡirihoraro, raenaꞌa, “Nigunihi, Iuda azaḡa kini!”
Ebu soꞌabidevaniro zu somori eꞌe bare madu vadigano mau radiro.
Ḡirihohau hauḡirotene, vidanoharoteꞌe dabuaḡa fuiꞌadu ane dabua bare vidoharo. Ebu satauronoga radu tutune onamiro.
Uti azaḡaniꞌa Iesu tutune onamiroteꞌe zamaḡano, Kurene vazeḡa ꞌahoga, niḡa Simona, aniꞌe ane habaonoꞌo onaeꞌenogano hidiro. Zeꞌa ani obone teadu Iesu satauro mae heratoharo.
Ebu ze Gorogota rae huneꞌeteꞌe habaꞌa onamiro. Gorogota hugaꞌe 'Vadini Isiga'.
Eꞌe habaꞌano feurirotene, ze vaini vuḡa ḡau ꞌahoga ḡiḡiꞌa bagaḡa teite mirunadu gagoharo. Rehano tuhune nuradu ani gagoga mene uratiro.
Ze Iesu satauroniroteꞌe ḡarugano, kaḡusi arahoḡa arahadu zeḡe boꞌaḡano dabuaḡa ḡahugotitiro.
Ebu eꞌea ze ehoradu Iesu taufe radiro
Iesu satauro hitagano, aniꞌa nagi haḡai sauꞌa haḡairoteꞌe ihozifine, 'Adiꞌe Iesu, Iuda Azaḡa Kini' rae mirihiro.
Ebu ḡonore azaḡa ꞌaheu zuni ani teite idaḡa satauroziro. ꞌAhogaꞌe ane edaꞌe moneo zu ꞌahogaꞌe ane kauri moneo ikokoziro.
Ebu uhiḡano vitau onamiroteꞌe azaḡaniꞌa, vadinize miruneꞌenaꞌa, Iesu rae sausauniro, raenaꞌa,
“Ḡaꞌe kuru neḡa fahadu mada uḡidu zamaḡano bare ohoniꞌuma reiro. Ḡa Badiꞌa Ubuga roꞌidene satauroꞌonoꞌo buanadu ḡae bare ḡaboꞌoꞌi!”
Ebu dibuꞌo azaḡa ḡihiꞌaḡaḡihiꞌaḡa, Mose goro ḡoeꞌa ihozeꞌeteꞌe azaḡa zu vaze boroboroꞌa zuni ḡirihoharo.
Ze raenaꞌa, “Aniꞌa vaze ḡabozinu, rehano aneꞌa ane bare mene ḡaboneꞌohe! Aniꞌe Iuda azaḡa kini raꞌohe. Eꞌanoꞌo izidi hune satauronoꞌo bua ovaine eme ani mazao fiꞌuma!
Aniꞌe Badiꞌa mazao fieꞌohe. Eꞌanoꞌo Badiꞌaꞌe uratine, izidi ani ḡabonifo, mazaḡa ani raenaꞌa, 'E Badiꞌa Ubuga,' rae reiro.”
Ebu ḡonore azaḡa ꞌaheu ani teite idaḡa satauroziroteꞌeꞌa zuni ani ḡirihoharo.
Madai kirikiri meirotene, haba niduꞌa uzaboꞌa ꞌuiro onamo ḡorava mone mada uḡidu.
Ḡorava madaḡa uḡidu meirotene, Iesuꞌa ḡihau huaro, raena, “Eli, Eli, lama sabatani?” Ḡoere eꞌe huganiꞌe, 'Eḡe Badiꞌa, eḡe Badiꞌa, ḡa nougadu ḡiahe modeha?'
Deꞌea edau radiroteꞌe azaḡa nuꞌa ḡoere eꞌe egadu ze raenaꞌa, “Ani peroveta vazeḡa Elia huneꞌohe.”
Ebu ze boꞌaḡano ꞌahoganiꞌa duradu vu romane zouneꞌeteꞌe ḡauḡa meiro. Ebu vaini vuḡa ḡiḡiꞌa iriꞌavonadu Iesuꞌa gagoga veize Gubu somoriḡa rana teadu ite haro.
Rehano vaze nuꞌa raenaꞌa, “Ago, ḡezo! Eliaꞌa ovaadu ḡaboniꞌuma ga mene ḡianihi.”
Ebu Iesuꞌa bare ḡihau huanadu iriga riꞌiro.
Eꞌe madaḡano kuru neḡano zaḡoḡa hune habaꞌa ueꞌeteꞌe dabuaḡaniꞌa hitaganonoꞌo ꞌuꞌuḡa zigau ꞌaꞌadaro. Ebu rahaꞌa hagariro zu vatavaꞌa ꞌaꞌadu bohatu ḡouriro.
Ebu rune iduḡa ꞌaꞌadaro zu Badiꞌa moneo azaḡa ḡehaḡa ahirizeꞌa ḡabode iḡune ḡouriro.
Ebu ze rune iduḡa habaꞌanonoꞌo iḡuniro. Iesuꞌa ḡabode iḡuniroteꞌe enogano, ze Ierusalema onamadu deꞌea vaze ḡehaḡa mazao fureraro.
Roma uti azaḡa ḡihiꞌaḡa zu ane uti azaḡa Iesu taufe radirotaꞌaꞌe rahaꞌa hagariroteꞌe zu naginiꞌa deꞌea fureraroteꞌe horonirotene, ze rihau rudaro, ebu raenaꞌa, “Hube hune vaze adiꞌe Badiꞌa Ubuga!”
Deꞌea roḡae ḡehaḡa zuni faḡanonoꞌo ehamu radiro. Zeꞌe Iesu dananoga veize Galilea habaꞌanonoꞌo ani hegotiro.
Zeḡe boꞌaḡano Magadala roḡaeḡa Maria ebu Iakobo zu Iosefa vize Maria ebu Zebedeo ubuga, Iakobo zu Ioane, zeḡe vizeꞌa radiro.
Ḡorava mone madaꞌa zuburirotene, maꞌora vazeḡa niḡa Iosefaꞌa ariro. Aniꞌe Arimatea habaꞌa vazeḡa zu Iesu tahiꞌa ꞌahoga.
Ani Iesu ahiri guroga veize Filato umini onamiro. Uminirotene, Filatoꞌa uti azaḡa zeadu Iesu ahiri ani evora riꞌiniro.
Ebu Iosefaꞌa Iesu ahiri maadu dabua iziga uruḡa hina umiro,
ebu Iosefa ane rune iduḡa iziga, vatava huꞌiroteꞌe zamaḡano Iesu ahiri tiro. Ebu hadi boro hina ibihetaḡa kiune ꞌuadu mode onamiro.
U Magadala roḡaeḡa Maria zu Maria ꞌahogaꞌe idu moneḡano ehoradu murire radiro.
Irarirotene, aꞌe Bana Madaḡa. Dibuꞌo azaḡa ḡihiꞌaḡaḡihiꞌaḡa zu Farisea azaḡaniꞌa Filato vaḡe onamiro.
Ebu Filato niro, raenaꞌa, “Vaze boro, ḡuriro vazeḡa aꞌaꞌe ani ize ḡaboga zamaḡano reiroteꞌe ḡoeꞌa emeꞌa zamare radiuꞌohe. Ani raenaꞌa, 'E mada uḡiduḡano runeonoꞌo bare ḡabode iḡuniꞌuma.'
Eꞌanoꞌo mada uḡidu zamaḡano uti azaḡaniꞌa ani idu faine taufoga veize eme umiꞌeꞌohe. Mene ꞌougine, ane tahiꞌatahiꞌaꞌa aradu ani ahiri ḡonotaꞌuma, ebu vazevaze zinaꞌa, 'Ani runeonoꞌo bare iḡuneha,' rae reꞌuma. ꞌOugine zeꞌa vaze ufeta soꞌoziꞌuma. Aꞌe ibite soꞌozirotaꞌaꞌe vitiniꞌuma.”
Ebu Filatoꞌa naenaeziro, raenaꞌa, “Uti azaḡa nu madu idu faine taufe radoꞌi.”
ꞌOugirotene ze uti azaḡa teite onamadu idu ibiheta hadiḡa faifaine hararo ebu vazeꞌa mene vavaꞌifine gudune ꞌahoga tiro. Ebu uti azaḡaniꞌa idu taufe radiro.
Bana Madaḡa ḡarugano, fura oherebau uzeuze, Magadala roḡaeḡa Maria zu Maria ꞌahoganiꞌa idu ḡianoga radu onamiro.
Eꞌe madaḡano tabara habaꞌa borofe hagariro. Ebu Zuhiꞌa Boro tuḡure viganiꞌa adureꞌonoꞌo ovaadu idu hadiḡa kiune vaḡiniro ebu eꞌe rana ehoriro.
Ani iraḡaꞌe vazavazaheꞌeteꞌe teige ebu dabuaḡaꞌe ḡoze teige uraro.
Idu taufeꞌeteꞌe azaḡaꞌe ani rihanadu rereraro ebu rune azaḡa teigiro.
Ebu tuḡure viganiꞌa roḡae ꞌaheu ziro, raenaꞌa, “Ago rihanoꞌi. Eḡe edeḡa zaꞌe satauroniroteꞌe vazeḡa, Iesu vaḡeꞌohe.
Aniꞌe ahao oꞌoꞌa, mazaḡa ani reiroteꞌe teige, runeonoꞌo iḡuneha. Aroꞌi ebu aniꞌa bazateꞌe habaꞌa ḡianoꞌi.
Ebu za ḡarihe onamadu ane tahiꞌatahiꞌa zoꞌi, raenaꞌa, 'Aniꞌe runeonoꞌo iḡuneha. Ebu ibite Galilea habaꞌa onamadu eꞌea zaꞌa ani horoniꞌuma.' Eḡeꞌa zeateꞌe faine egoꞌi.”
Eꞌanoꞌo roḡaeroḡaeꞌa rihozeta zu matuꞌuzeta idu habaꞌanonoꞌo ḡarihe iḡunadu Iesu tahiꞌatahiꞌa zouga veize zeḡe vaḡe dure onamiro.
Eꞌe madaḡano Iesuꞌa tabara ze hidiro, ebu raenaꞌa, “Za manoḡahehe?” ꞌOuge reirotene ze ani uhiḡa ariro ebu odaḡa obonadu matuꞌoharo.
Ebu Iesuꞌa zinaꞌa, “Ago rihanoꞌi. Onamadu eḡe nego duḡuru zinaꞌa, 'Galilea habaꞌa onamoꞌi,' rae zoꞌi. Eꞌea zeḡeꞌa eḡe hidiꞌuma.”
Roḡaeroḡaeꞌa onamiroteꞌe zamaḡano, idu taufiroteꞌe azaḡaniꞌa ne onamiro ebu naginiꞌa fureraroteꞌe hariḡa dibuo azaḡa ḡihiꞌaḡaḡihiꞌaḡa ihoziro.
Dibuꞌo azaḡa ḡihiꞌaḡaḡihiꞌaḡaniꞌa vaze boroboro teite nuꞌoranadu ḡoaniro ebu idu taufiroteꞌe uti azaḡa moni boro ziniro.
Ebu zinaꞌa, “Zaꞌe ꞌahiḡe rae roi, 'Ane tahiꞌatahiꞌa ohere aradu eme bazuꞌenona ani ahiri ḡonotu feraneha.'
ꞌAhi hariḡaniꞌa Roma gavana vazeḡa mazao feurine, eme zae uꞌano ani mazao ḡoeriꞌuma ebu zaꞌa baziroteꞌe moneo aduga mene hidiꞌuma.”
Eꞌanoꞌo idu taufiroteꞌe uti azaḡaniꞌa moni madu zeḡeꞌa ziroteꞌe idunaḡano ḡoeriro. Ebu eꞌe hariḡaꞌe Iuda azaḡa zamaḡano bororaro zu izidi madaḡano zuni vazeꞌa ꞌouge raꞌohe.
Ebu Iesu tahiꞌa 11 Galilea habaꞌa onamadu aniꞌa reiroteꞌe maḡano feuriro.
Feurirotene, ze ani horonadu ani mazao kuraro. Rehano nu zamazeꞌa tugahiro.
Ebu Iesuꞌa ze vaḡe aradu ziro, raenaꞌa, “Gigiꞌaḡa adureo ebu rahao niduaꞌe eḡe eneha.
Eꞌanoꞌo zaꞌe onamadu habaꞌahabaꞌa azaḡa niduꞌa eḡe tahiꞌatahiꞌa rouga veize zamazoꞌi. Moga, Ubuga zu Vine Zaḡoḡa niḡano bapatizozoꞌi,
ebu eḡeꞌa ḡoereziroteꞌe ḡoeꞌa niduꞌa zeḡeꞌa hegotoga veize ihozoꞌi. Ebu ꞌahi zamaroꞌi: E iḡaiḡa zae teite radiuꞌohe onamo mada ḡonaga reꞌuma.”
Badiꞌa Ubuga, Iesu Keriso hari manoḡa*niꞌe ꞌahige fureraro.
Peroveta vazeḡa* niḡa Isaia*ꞌa, buka zaḡoḡa* zamaḡano tinaꞌa, ꞌahige reiro. 'Ḡianoꞌi! Badiꞌaꞌa ḡae zamao hari odohe dureꞌeteꞌe vazeḡa ꞌahoga ibite tuḡuniꞌuma, ḡae veize ibi fainifine.
Haba bohaꞌanonoꞌo, rae huauꞌohe. “Zuhiꞌa Boro* ibi faine haḡae toꞌi! Ane ibi mae dudunoꞌi!” '
Ebu hari odohe dureꞌeteꞌe vazeḡa, niḡa Ioane Babatisoꞌa haba bohaꞌa onairo. Ani harameꞌenaꞌa, ꞌahige reiro. 'Sauꞌanonoꞌo ḡihuradu bapatizo moꞌi! Zae sauꞌa Badiꞌaꞌa mae vaḡinifine.'
Iudea* habaꞌa azaḡa niduꞌa zuni Ierusalema ne azaḡa niduꞌa, Ioane vaḡe onamiro, hariḡa egoga veize. Ebu ane ane sauꞌa rae furenadu, Ioridana vuḡano bapatizo meiro.
Ioane, ani dabuaꞌe kamelo iguḡa, kibaiḡaꞌe boromakau ogaḡa, ogomuḡaꞌe fihore ebu ꞌavore godaḡa.
Ani harameꞌenaꞌa, ꞌahige reiro. 'Vaze ꞌahoga, eḡe ḡarunio onaiꞌuma vazeḡa, ani gigiꞌaꞌe ḡihiꞌa, u e gigiꞌaꞌe zuhuꞌa. Ane teite mene idaḡa. E ani oda babaḡano ḡuḡuraduni, ani oda ḡauḡa miniḡa fuhiꞌohanoga zuni mene idaḡa.
Eꞌe vu hina bapatizozeha. U aniꞌe Vine Zaḡoḡa* hina bapatizoziꞌuma.'
Eꞌe madaḡano, Galilea habaꞌano ne niḡa Nazareta, eꞌanoꞌo Iesuꞌa onairo. Ebuni Ioridana vuḡano, Ioaneꞌa Iesu bapatizoniro.
Iesuꞌa vuonoꞌo gaba tireꞌenogano, adureꞌa ꞌaꞌaduꞌeteꞌe zogone horoniro. Ebu Vine Zaḡoḡa tubugo niniḡa teige horoniro. Ani Iesu vaḡe ovairo.
Ebu adureonoꞌo ago ꞌahoga igiro. ꞌAhige reiro, 'Ḡaꞌe eḡe ubude, eḡe zamarone. E ḡa mazao matuꞌu boro.'
Ebuni Vine Zaḡoḡaniꞌa Iesu, haba bohaꞌa tuḡune onamiro.
Mada ḡae ḡazaḡa gaubanana (40) deꞌea radiro. Satani*ꞌa soꞌonido. Agire ḡauḡa zuni deꞌea radiro. Rehano tuḡure viga* nuꞌa ovaadu dananiro.
Ioane ḡuꞌano ohoniroteꞌe ḡarugano, Iesu ani Galilea onamiro. Ebu Badiꞌa hari manoḡa harame ragaviro.
'Badiꞌaꞌa reiroteꞌe madaḡa ꞌai feureha. Badiꞌaꞌa gigiꞌa iziga hina ibito ziniꞌeteꞌe* madaḡa ꞌai haniteha. Haḡai sauꞌa sauꞌa modoꞌi ebu Badiꞌa hari manoḡa mae ḡihinoꞌi!'
Galilea duꞌuraḡa boro* genaḡano, Iesuꞌa onameꞌenogano, vaze aheuꞌa reꞌeva feuniroteꞌe horoziro, Simona ebu negoḡa Aniderea teite. Zeḡe gauꞌe ḡozone mauꞌeteꞌe.
Ebu Iesuꞌa ziro, raenaꞌa, “Eḡe ḡaruna hegotoꞌi! Vaze reꞌevaziꞌeteꞌe vazeḡa rouga veize ihoziꞌuma.”
Ze ai zogone reꞌeva modadu ane hegote onamiro.
Tahiḡa faḡa onamiro. Eꞌe zamaḡano, vaze aheu negoḡeita horoziro, Iakobo ebu Ioane, Zebedeo ubuga. Zeꞌe zeḡe ḡasi ranao reꞌeva faine radiro.
Horozirotene, huziro. Ebu zeḡe moze Zebedeoꞌe ḡasi rana mode onairo. Aneꞌa meiroteꞌe azaḡa teite muhize onairo. Ebu Iesu ḡarunio hegote onamiro.
Iesu ebu ane ḡarunio hegotiroteꞌe azaḡa, ne niḡa Kaperanaumao feuriro. Bana Madaḡa* madaḡano ani Iuda kuru neḡa diuḡiro, ebu ihoziro.
Vaze vazeꞌa ani ihozoga igirotene, zamaze zaguzagaro. Mazaḡa Mose goro ḡoeꞌa* ihozeꞌeteꞌe azaḡa* teige mene haramiro, rehano Badiꞌa ḡoere gigiꞌa hina ihoziro.
Eꞌe zamaḡano, vine sauꞌa*ꞌa ragano reiroteꞌe vazeḡa ꞌahoganiꞌa, Iuda kuru neḡa diuḡiro, ebu ꞌahige hounaꞌe ḡoeriro.
'Iesu, Nazareta ne vazeḡa! Eme vaḡe nagini uꞌano onaeha? Ḡa emeḡe uḡufoga radu, onaa ga? E edeḡa ḡa iniu. Ḡaꞌe Badiꞌa gigiꞌa vazeḡa!'
Iesuꞌa vine sauꞌa taꞌiroharo. 'Ago ḡoeroꞌi! Vaze ꞌadi mazaonoꞌo buanoꞌi!'
Ebu vine sauꞌaniꞌa, buanoga rae, ketoketeꞌenaꞌa, ḡihau ḡaniḡanaro. Ebu vine sauꞌa ai buaro.
Vaze niduꞌa horonadu, zamaze niduꞌa zaguzagaro. Zeꞌe zeḡeꞌa bare ḡadititiro. 'ꞌAdi nagini? Nagini iziga ihofeꞌohe? Vaze ꞌadiꞌe gigiꞌeta. Vine sauꞌa zuni ziꞌetene, egadu, egohuꞌohe.'
Eꞌebanoꞌo, Iesu hariḡa, Galilea habaꞌano ḡarihe bororaro. Ebu haba niduꞌa igi hauḡiro.
Eꞌebuꞌu, Iesu ani Iuda kuru neḡanonoꞌo buau onamiro. Simona ebu Aniderea duḡuru ne diuḡiro. Iakobo ebu Ioane zu zeḡe teite diuḡiro.
Simona emoḡa roḡaeḡaꞌe uginiro ꞌahine, baze radiro. Ahiꞌaꞌe gigiꞌa bagaḡa. Iesuꞌa feurirotene, ihoniro.
Iesuꞌa ane vaḡe onamadu evoꞌano meiro, ebu mae ohonirotene, ahiꞌa gigiꞌani ai dauḡiro. Ebu aniꞌa iḡunadu Iesu veize ogomu ḡorohe haro.
Ḡorava moneo, madaꞌa ovoeꞌeteꞌe zamaḡano, ugi azaḡa ebu vine sauꞌaniꞌa ranao reiroteꞌe azaḡa, ane vaḡe tutuze onairo.
Ebu ne azaḡa niduꞌaꞌeꞌe ane ibihetao muririro.
Ugi nunu azaḡa ḡehaḡa aniꞌa faiziro. Ebu vine sauꞌa sauꞌa ḡehaḡa hegoze buziro. Aniꞌa, vine sauꞌa sauꞌaꞌa ḡoeroga ꞌuiro, mazaḡa zeḡe edeḡa ani iniu.
Irara moneo, mada ize mene agaranogano, Iesuꞌa iḡunadu, haba bohaꞌa ꞌahoga onamiro, ebu eꞌa kuraro.
Ebu Simona nabugeta Iesu vaḡe vaḡe onamiro.
Horonirotene, ꞌahige rae niro. 'Vaze niduꞌa ḡa vaḡeꞌohe.'
Ebu aniꞌa zinaꞌa, 'Eme ne uhiḡa uhiḡa onamihi, eꞌea zuni haramoga. Mazaḡa eꞌe deꞌe uꞌano onairo.'
Ebu ani, Galilea habaꞌano neḡa neḡa niduꞌa onamadu, Iuda kuru neḡa zamaḡano haramiro, ebu vine sauꞌa sauꞌa hegoze buziro.
Lefera vazeḡa ꞌahoganiꞌa ani vaḡe onairo, ebu ane zamao obena hina tuḡadu niro, raenaꞌa, “Zuhiꞌa Boro, ḡa uratoꞌidene faihoꞌi!”
Iesuꞌa vetuḡaniro, eꞌanoꞌo ꞌevoꞌa einadu vaze eꞌe oboniro, ebu raenaꞌa, “E urateꞌohe. Ḡae manoroꞌi!” ꞌOugadu lefara eꞌeꞌa zogone dauḡiro. ebu niro. 'E urateꞌohe. Ḡa ai manoroꞌi!'
Ebu ani leferaꞌa tabara dauḡiro, ebu ani ꞌai manoriro.
Ebu zogone tuḡuneꞌenaqa, ḡoere riḡa hina niro,
naenaꞌa, “Naginiꞌa ḡae mazao fureranataꞌaꞌe vaze ꞌahoga ago noꞌi! Rehano dibuꞌo vazeḡa vaḡe onamadu ahiriḡo ihonoꞌi! Ebu leferaonoꞌo manoreha rouga veize, Moseꞌa reiroteꞌe dibuꞌoḡa Badiꞌa hanoꞌi! ꞌOugine vazeꞌa ḡa ꞌai manore huneha rae ederiꞌuma.”
Rehano vaze eꞌeꞌa onamadu, hari eꞌe, vaze vaze mazao rae ḡehaniro. Eꞌe uꞌano, Iesuꞌe ne hunio diuḡoga mene idararo. Eꞌanoꞌo haba bohaꞌano radiro. Ebu vaze vazeꞌa, haba ꞌahoga ꞌahoganonoꞌo, ane vaḡe onaido.
Mada nu ḡarugano, Iesu ani Kaperanauma neḡa bare onamiro. Ebu aniꞌa ane bazuni neḡano diuḡiroteꞌe hariḡa, ne azaḡaniꞌa igiro.
Eꞌanoꞌo vaze ḡehaḡaniꞌa Iesuꞌa radiroteꞌe neḡa onairo. Eꞌanoꞌo ehoro habaꞌa niduꞌa vazeꞌa iriꞌaviro. Ibiheta habaꞌano zuni iriꞌaviro. Iesuꞌa Badiꞌa hari manoḡa haramo ziniro.
Vaze ḡazaḡaniꞌa, Iesu vaḡe, ahiꞌa mene haganeꞌeteꞌe vazeḡa odohe onairo.
Rehano vaze ḡehaḡa ꞌahine, Iesu uhiḡa onamoga mene idararo. Mene idararotene, Iesuꞌa ehoriroteꞌe hitagano binu fahiro. Ebu ahiꞌa mene haganeꞌeteꞌe vazeḡaniꞌa bazeꞌeteꞌe farataḡa, mini hina ovoe dabaniro.
Zeḡeꞌa Iesu mazao fieꞌeteꞌe, Iesuꞌa horonirotene, ahiꞌa mene haganeꞌeteꞌe vazeḡa niro. ꞌAhige reiro. 'Ubude! Ḡa sauꞌa ꞌai rae ꞌueha.'
Mose goro ḡoeꞌa ihozeꞌeteꞌe vazeḡa nuꞌe, eꞌe zamaḡano ehoriro, ebu zamazeo zamariro.
ꞌAhige reiro. 'Nougaꞌahi vaze ꞌahi ꞌouge ḡoereꞌohe? ꞌAdiꞌe Badiꞌa ni sausauneꞌeteꞌe ḡoeꞌa. Iniuꞌa daꞌo sauꞌa mae vaḡiniꞌuma? Badiꞌaꞌa daꞌo haḡaiꞌuma.'
Zeḡeꞌa ꞌouge zamarirotene, Iesu ani zeḡeꞌa zeḡe zeḡe zamao ꞌouge zamariroteꞌe, ane zamao ederiro. Ebu ziro. 'Za nougaꞌahi zae zamao ꞌouge rae zamareꞌohe?
Ahiꞌa mene haganeꞌeteꞌe vazeḡa nouge nouge rae nine, ḡoeꞌaꞌe ufiḡa? 'Ḡae sauꞌa ꞌai rae modeha' rae niꞌeteꞌe ga 'Iḡunadu onamoꞌi' rae niꞌeteꞌe?
Rehano e ani manoniꞌuma ebu ani sauꞌa zu rae modiꞌuma, mazaḡa eḡe, Vaze Ubuḡaꞌe raha ꞌadao vaze sauꞌa rae modeꞌeteꞌe gigiꞌaḡa meiroteꞌe zuni za ihoziꞌuma.” Ebu Iesuꞌa ahiꞌa mene haganeꞌeteꞌe vazeḡa eꞌe ninaꞌa,
“Eḡeꞌa ḡaꞌohe. Iḡunoꞌi ebu farataḡo odohadu neḡo onamoꞌi!”
Ani iḡuniro. Ebu Farataḡa mae ḡihinadu, vaze niduꞌa ubumao eꞌe neḡanonoꞌo buaro. Ebu zeḡe niduꞌa zaguzaganadu, Badiꞌa niḡa mae ḡihiniro, ebu ꞌahige reiro. 'Ibite ꞌahiguḡa mene horoniro.'
Iesu ani Galilea duꞌuraḡa boro genaḡa bare onamiro. Vaze ḡuḡuvaḡa niduꞌa, ani vaḡe onairo, ebu aniꞌa ihoziro.
Iesuꞌa bare ibio onamiroteꞌe zamaḡano, Alefeo ubuga Levi horoniro. Ani |itakesi moni|rḡa* ufeꞌeteꞌe neḡano ehoriro, ebu Iesuꞌa niro. 'Eḡe ḡaruna aroꞌi!' Ebu aniꞌa iḡunadu, Iesu ḡaruna hegotiro.
Iesuꞌa Levi neo ogaroteꞌe zamaḡano, takesi azaḡa zu haḡai sauꞌa azaḡa ḡehaḡaniꞌa Iesu zu ane tahiꞌatahiꞌa teite ogau tiburaro. Mazaḡa vaze ḡehaḡa bagaḡaniꞌa, Iesu ḡaruna iḡaiḡa hegotido ꞌahine.
Ebu Mose goro ḡoeꞌa ihozeꞌeteꞌe Farisea azaḡaniꞌa, Iesu horoniro, |itakesi moni|rḡa gugeꞌeteꞌe azaḡa zu, sauꞌa azaḡa rae ziꞌeteꞌe teite ogauꞌenogano. Ebu Iesu tahiꞌa tahiꞌa ḡadiziro. 'Nougadu Iesuꞌe |itakesi moni|rḡa gugeꞌeteꞌe azaḡa zu, sauꞌa azaḡa rae ziꞌeteꞌe teite ogau tiburuꞌohe?'
Ebu Iesuꞌa eꞌe egadu ziro, raenaꞌa, “Ugi oꞌoꞌa azaḡaꞌe gohe vazeḡa mene vaḡeꞌohe, rehano ugi azaḡaniꞌa ani vaḡeꞌohe. Eꞌe teige, eꞌe haḡai duduḡa rae zamareꞌeteꞌe azaḡa huzoga radu mene onairo. Rehano haḡai sauꞌa rae zamareꞌeteꞌe azaḡa huzoga radu onairo.”
Mada ꞌahogano, Ioane tahiꞌa tahiꞌa zuni Farisea azaḡa*niꞌa, Mose goro ḡoeꞌa idunaḡano zaḡozaḡiro. Mene ogaro. Vaze nuꞌa onaadu, Iesu ḡadiniro. ꞌAhige reiro. 'Ioane tahiꞌa tahiꞌa, zuni Farisea tahiꞌaḡaꞌe zaḡozaḡeꞌohe. Rehano nougadu ḡae tahiꞌaꞌe mene zaḡozaḡeꞌohe?'
Iesuꞌa ziro. ꞌAhige reiro. 'Zamaroꞌi! Hahureꞌeteꞌe madaḡano, ohoze hahu izigaꞌa, aneꞌa huzeꞌeteꞌe vazeḡa teite ogauꞌeteꞌe zamaḡano, ze zaḡozaḡiꞌuma ga mene? Zeḡeꞌa ohoze hahu iziga teite radiuꞌeteꞌe madaḡano mene zaḡozaḡiꞌuma.
Rehamo eꞌe madaḡa onaiꞌuma. Agire azaḡaniꞌa ohoze hahu iziga, ane vaze niduꞌa mazaonoꞌo mae vaḡiniꞌuma. Eꞌe madaḡano zeḡeꞌa zaḡozaḡeꞌenaꞌa, mene ogaꞌuma.'
Vaze ꞌahoganiꞌa dabua iziga variꞌe madu dabua amahiḡa mene baniniꞌuma, mazaḡa dabua siꞌiga izigaꞌa amahiḡa hutubadu borofe zigaꞌuma.
Vaze tibuhuga zuni mani ogaḡa mahiḡa zamaḡano |ivaini|r vuḡa* iziga mene iḡiꞌuma. (Aꞌe |ifainafu|r vuḡa heuḡa) Iḡine, vehuꞌu mani ogaḡa fuꞌuradu, zigaꞌuma. Ebu |ivaini|r vuḡaniꞌa soriꞌuma. |iVaini|r vuḡa zu mani ogaḡaniꞌa sautaꞌuma. Eꞌanoꞌo |ivaini|r vuḡa izigaꞌe mani ogaḡa iziga zamaḡano daꞌo iḡiꞌuma.'
Bana Madaḡa ꞌahogano, Iesu ani, tahiꞌaḡa teite |iuiti|r* (wheat) mebaḡa genaḡano onamiro. Ebu tahiꞌaḡaꞌe |iuiti|r maḡa ririꞌe madu, au onamiro.
Farisea azaḡaniꞌa Iesu ḡadiniro. 'Ḡianoꞌi! Zeꞌe nougadu Bana Madaḡa goroḡa varadeꞌenaꞌa, |iuiti|r hiriveꞌohe?'
Ebu Iesuꞌa naenaeziro. 'Za buka zaḡoḡa zamaḡano, Davidaꞌa nagini haḡairotaꞌaꞌe, meꞌodiro ga? Davida ani, ane uti azaḡa teite ogomuzeꞌa hauḡadu, vinize ruziro.
Abiata aniꞌe, Badiꞌa ḡahunohauꞌeteꞌe neḡa zuhiꞌaḡa ḡihiꞌa reiroteꞌe madaḡano, Davidaꞌa Badiꞌa ne diuḡiro. Badiꞌa ubumao tiroteꞌe |iberedi|rḡa* Abiataꞌa mae hanadu, aro. Aꞌe Badiꞌa ḡahunohauꞌeteꞌe neḡa zuhiꞌaḡaniꞌa daꞌo auꞌeteꞌe |iberedi|rḡa, rehano aro. Ebu ane teite onairoteꞌe azaḡa zuni mae ziniro.'
Ebu Iesuꞌa ziro. 'Badiꞌaꞌa, Bana Madaḡaꞌe, vazeꞌa manoḡa hidifine haḡairo. Badiꞌaꞌa vaze mene haḡairo, Bana Madaḡa veize.
Eꞌanoꞌo, eḡe, Vaze Ubugaꞌe, Bana Madaḡa ibitohauꞌeteꞌe zuhiꞌaḡa.'
Iesu ani Iuda kuru neḡano bare diuḡiro. Evoꞌa beoḡa vazeḡa ꞌahoga zuni eꞌema.
Farisea azaḡa zuni eꞌea Iesu murirohaudo. Iesuꞌa Bana Madaḡa madaḡano, vaze eꞌe fainiꞌuma ga mene rae zamare radiro, kotao mae ohonoga veize.
Ebu Iesuꞌa evoꞌa beoḡa vazeḡa ninaꞌa, ꞌahige reiro. 'Iḡunadu aroꞌi!'
Ebuni Iesuꞌa murireꞌeteꞌe azaḡa ḡadizeꞌenaꞌa, ꞌahige reiro. 'Mose goro ḡoeꞌaꞌe, Bana Madaḡa madaḡano nagini haḡaine idaḡa raꞌohe? Vaze danaziꞌuma ga sausauziꞌuma? Ḡaboziꞌuma ga zimiꞌuma?' Rehano ze mene naenaeniro.
Eꞌanoꞌo Iesu ani maḡuneꞌenaꞌa, ehamu ragaviro, zuni zeḡe zama tuhiḡa uꞌano, vetuḡazi ruziro. Ebuni evoꞌa beoḡa vazeḡa niro. 'Evoꞌo einoꞌi!' reiro. Ani einiro, ebu evoꞌa ai manoriro.
Eꞌebone, Farisea azaḡa ai Iuda kuru neḡanonoꞌo buau ḡouriro. Ebu Heroda teite rauꞌeteꞌe azaḡa teite nuꞌoranadu, Iesu manoga ibiḡa vaḡido.
Iesuꞌe, ane tahiꞌa tahiꞌa teite Galilea duꞌuraḡa boro onamiro. Ebuni Galilea habaꞌanonoꞌo vaze ḡuḡuvaḡa ani teite ḡiriu onamiro. Ebu ḡuḡuva boroꞌa, Iudea habaꞌanonoꞌo,
Ierusalema neḡanonoꞌo, Idumea habaꞌanonoꞌo, Ioridana vuḡa mone afaonoꞌo, ebu Turo ebu Sidona habaꞌanonoꞌo onairo, mazaḡa zeꞌe Iesuꞌa nagini haḡairoteꞌe hariḡa niduꞌa igiro ꞌahine.
Ebuni ane tahiꞌa ziro. 'Eḡe veize ḡasi ꞌahoga mae toꞌi, vaze ḡuḡuvaḡaniꞌa tuꞌihe ruhiꞌuma bobo.'
Mazaḡaniꞌe, ibite aniꞌa ugi azaḡa ḡuḡuva ai faiziroteꞌe uꞌano, ugi azaḡa niduꞌa bibititiro, ꞌevoreze ani mazao ꞌuꞌutoga rae.
Ebuni vine sauꞌaniꞌa ragano reiroteꞌe azaḡaꞌa Iesu horonidotene, ane zamao ḡuḡuradu, hounaꞌe ḡoerido. 'Ḡaꞌe Badiꞌa Ubuga!'
Rehano aniꞌa ḡoere riḡa hina zinaꞌa, 'Ago rae furenoꞌi!' rae reido.
Eꞌe ḡarugano, Iesu ani maḡa ꞌahoga itiro. Aneꞌa uratiroteꞌe azaḡa huziro, ebuni ze ani vaḡe onamiro.
Ebuni aniꞌa gaubanana aheu fare (12) zamaziro, zeḡeꞌa ane ḡatinoga, zuni haramo tuḡuzoga veize,
zuni Badiꞌa gigiꞌa zenadu, vine sauꞌa hegoze buzoga veize.
Simonaꞌe niḡa ꞌahoga Petero rae turahiro.
Iakobo ani negoḡeta Ioane, zeꞌe Zebedeo ubuga. Nize ꞌahogaꞌe Boanere. Eꞌe huganiꞌe 'adureꞌa ḡudauꞌeteꞌe, eꞌe ubuga.'
ebu Aniderea, Filifo, Batolomeo, Mataio, Tomasi, Iakobo, ani Alefeo ubuga, Tadeo, Simona, ani Zelote vazeḡa,
ebu Iuda Isakariota, ani vesuꞌu Iesu revoharoteꞌe* vazeḡa.
Ebu Iesu ani bazuni neḡa onamiro. Rehano vaze ḡuḡuvaḡa hena bare nuꞌoraroteꞌe uꞌano, ani, tahiꞌaḡa teite oganoga zuni mene idararo.
Nabuganiꞌa hariḡa igiro, ebu ani bare tutune onamoga veize onairo. Mazaḡa vaze ai raenaꞌa, 'Ani ai baboraneha.' reiro.
Ierusalema neḡanonoꞌo, Mose goro ḡoeꞌa ihozeꞌeteꞌe azaḡa ovairo. Ebu ꞌahige reiro. 'Aniꞌe Satani, niḡa Belezebulo, eꞌeꞌa ragano reiro. Ebu aniꞌe, Belezebulo inaraḡa hina vine sauꞌa sauꞌa hegoze buzeꞌohe.'
Ebuni Iesuꞌa huzadu, hari idaidaḡa* ꞌahoga ziro. ꞌAhige reiro. 'Sataniꞌa satani ꞌahoga nouge nouge hegoze buziꞌuma?'
'|iGavamani|r neḡa tiba zamaḡano, zeḡeꞌa rovotadu, utitifone, eꞌe |igavamani|r neḡaniꞌe mene edau gigarafo.
Ebu iduhu tiba zamaḡano, zeḡeꞌa rovotadu, utitifone, eꞌe iduhuḡaniꞌe mene edau gigarafo.
Ebu satani zamaḡano, zeḡeꞌa bare utitadu, rovotifone, ze mene edau gigarafo, rehamo hauḡifo.
Vaze ꞌahoganiꞌa ize gezo inara vazeḡa ogoru tadu ane neo diuḡiꞌuma zu ani tohe ḡonotaꞌuma.
Hubehune eḡeꞌa ziꞌohe. vaze sauꞌ a niduꞌ a ebu Badiꞌ a rae sausauneꞌ eteꞌ e ḡoeꞌ a zu Badiꞌ aꞌ a rae modiꞌ uma.
U Vine Zaḡoḡa rae sausaunine, ani sauꞌaꞌe mene aḡutu modiꞌ uma, rehano iḡaiḡa ane mazao radiu tuḡutuḡu.'
Iesuꞌa hari idaidaḡa ꞌouge reirotaꞌaꞌe, ze raenaꞌa, 'Aniꞌe vine sauꞌaḡeita.' reiro ꞌahine.
Eꞌe ḡarugano, Iesu viꞌa ebu negoḡaniꞌa Iesu vaḡe onairo. Ne enogano edanadu, ḡoere tuḡuriro, Iesu hunoga veize.
Vaze ḡehaḡaniꞌa ḡurune ehoriro, ebu zeḡeꞌa ninaꞌa, 'Ḡianoꞌi! Viꞌu ebu negoḡoꞌe enoneo edauꞌohe. Ḡa vaḡeꞌohe.'
Aniꞌa naenaezinaꞌa, ꞌahige reiro. 'Nanuhe ebu negoheꞌe iniu?'
Ebuni aniꞌa, ḡurune ehoridoteꞌe azaḡa ehamu ragaveꞌenaꞌa, ziro. ꞌAhige reiro. 'Nanuhe ebu negoheꞌe ꞌadiꞌeꞌe.
Badiꞌa ura haḡaeꞌeteꞌe azaḡa, zeꞌe negohe, ezehe ebu nanuhe.'
Iesuꞌa duꞌura boro genaḡano bare ihoziro. Ebu vaze ḡuḡuvaḡaniꞌa ani babaḡano nuꞌorarotene, ani ai ḡasio tiradu, zamaḡano ehoriro duꞌura ragano. Vaze ḡuḡuvaḡa niduꞌaꞌe rahao duꞌura boro genaḡano nuꞌoraro.
Ebu aniꞌa hari idaidaḡa hina ḡau ḡehaḡa ihoziro. Ihozeꞌenaꞌa, ziro, raenaꞌa,
'Egoꞌi! Hihi vazeḡa ꞌahoganiꞌa mebaḡano ezone ḡora onamiro.
Ebu feune ḡuzuhirotene, nuḡone ibio buaro, ebu niniꞌa onaadu, au hauḡiro.
Nuꞌe hadi habaꞌano buaro. Rahaḡaꞌe severaḡa. Ezoganiꞌe ḡarihe ḡuhuriro, mazaḡa rahaḡaꞌe mene baruḡa.
Ebu madaꞌa hiarotene, ane gigiꞌaniꞌa ḡuhuḡa manadu imiraro, mazaḡa taiga oꞌoꞌa.
Ezone nuꞌe ve renogano rururaro. Ve renoga ḡuhure bororadu ezone ḡuhuḡa simariniro, ebu mene iniro.
Rehamo ezone nuꞌe haba manoḡano buarotaꞌaꞌe, faine ḡuhuriro. Faine bororaro, ebu faine hudaro. Hudarotene, nuꞌe huga ḡae uḡidu gaubanana (30) haḡairo. Nuꞌe huga ḡae fuꞌo tu tiba fare gaubanana (60) haḡairo. Nuꞌe huga ḡae gaubanana gaubanana (100) haḡairo.'
Ebu Iesuꞌa reiro. “Teḡaḡeta vazeḡaꞌe faifaine egadu huga ederoꞌi!”
Neganuꞌu, Iesu ane daꞌo rougano, iniu iniu ane teite rauꞌeteꞌe azaḡaniꞌa ane tahiꞌa tahiꞌa teite Iesu vaḡe onamaduni, hari idaidaḡa reiroteꞌe ḡadimaro.
Ebu aniꞌa ziro, “Zaꞌe Badiꞌaꞌa ibitoziniꞌeteꞌe moneo ꞌuꞌuru tiꞌeteꞌe ihozeꞌohe. Vaze ꞌahoga ꞌahogaꞌe hari huga niduꞌa hari idaidaḡa hina daꞌo ihozeꞌohe.
Aꞌaꞌe ꞌahiguḡaniꞌa furerafine. Zeḡe ehamatiteꞌeba, mene horonoga, zeḡe abitiꞌudemo, mene ederoga, Zeḡe zama Badiꞌa mazao mene ḡihuroga veize, ebu Badiꞌaꞌa zeḡe sauꞌa mene rae modoga veize.'
Ebu Iesuꞌa ḡadiziro. 'Za hari idaidaḡa ꞌahi mene edereꞌehehe? ꞌOugine, hari idaidaḡa ꞌahoga ꞌahoga hugaꞌe nouge nouge ederiꞌuma?
Ezone ḡorauꞌeteꞌe vazeḡaniꞌa Badiꞌa hari ḡorauꞌohe.
Ibio buauꞌeteꞌe ezogaꞌe ꞌahiguḡa. Ze ḡoere igiꞌeteꞌe zamaḡano, sataniꞌa ḡarihe onaadu, zeḡe zamao ḡoraroteꞌe hariḡa mae vaḡineꞌohe.
Ezone hadi habaꞌano rururuꞌetaꞌ e, Badiꞌ a ḡoere igiꞌetene matuꞌuzeta mae ḡihineꞌohe.
Rehano ze taiga oꞌoꞌa ꞌahine, mene faḡa radiꞌuma. Badiꞌa ḡoere uꞌano, aduga ḡehaḡa hidiꞌetene, zogone uiteꞌohe.
Ezone ve renoga zamaḡano rururuꞌ etaꞌe, ze Badiꞌa ḡoere igiꞌohe.
Rehano raha ḡauḡa ufeta zamareꞌohe, oboneꞌeteꞌe toheḡa ufeta zamareꞌohe, ebu ḡau nu ḡehaḡa urateꞌohe. Eꞌanoꞌo Badiꞌa ḡoere ꞌuadu mene iniꞌohe.
Rehano ezone raha manoḡano rururarotaꞌaꞌe, Badiꞌa ḡoere igiꞌohe zu mae ḡihineꞌohe. Ebu hudauꞌenaꞌa, nuꞌe huga ḡae 30, nuꞌe huga ḡae 60, nuꞌe huga ḡae 100 iniꞌohe.
Iesuꞌa hena ziro. ꞌAhige reiro. 'Ihure meineꞌe, siuva ꞌuꞌuḡano ga bazuni naꞌaḡa ꞌuꞌuḡano mene tiꞌuma. Ihure tiꞌeteꞌe habaꞌano tiꞌuma.
ꞌUꞌuru radiuꞌeteꞌe toheḡa niduꞌa fureraꞌuma. Ebu ogone tiꞌeteꞌe toheḡa zuni ḡianiꞌuma.
Teḡaḡeta vazeḡaꞌe igiꞌuma.'
Ebu ziro. 'Igiꞌeteꞌe ḡoeꞌa zamare radoꞌi! Badiꞌa ḡoereꞌe ꞌahiguḡa. Ḡa nouge nouge igiꞌeteꞌe, eꞌe idane, Badiꞌaꞌa ḡaniꞌuma, ebu ḡoere ꞌahoga ꞌahoga zuni ḡaniꞌuma.
Igiꞌeteꞌe vazeḡaniꞌe, zamaḡa ꞌaꞌadaꞌuma. Mene igiꞌeteꞌe vazeḡaniꞌe, zamaḡa tahiḡa ꞌaꞌaduꞌeteꞌe zuni, Badiꞌaꞌa mae vaḡiniꞌuma.'
Iesuꞌa bare ziro. 'Badiꞌaꞌa ibito ziniꞌuma ibiḡaniꞌe ꞌahiguḡa. Vaze ꞌahoganiꞌa mebao ezone feune ḡorauꞌohe.
Ohere bazeꞌohe. Madai ragaveꞌohe. Ebu ezoneꞌa ḡuhureꞌohe, ebu farauꞌohe. Rehamo ḡoranoga vazeḡaniꞌe aḡuꞌa nouge nouge ḡuhuradu, farauꞌohe.
Raha aneꞌa bare ḡuhunadu, huga haḡaeꞌohe: Ibite ḡuhureꞌohe, ebu diꞌiruꞌohe. Ebu ḡonagano diꞌiruꞌeteꞌe zizugano huga haḡaeꞌohe.
Huganiꞌa hudauꞌetene, kari hina variꞌeꞌohe, mazaḡa hiriveꞌeteꞌe madaḡaniꞌa feuraꞌahi.'
Ebu Iesuꞌa bare reiro. 'Badiꞌaꞌa ibitoziniꞌetaꞌaꞌe nagini hina idaniꞌuma, ga nagi hari idaḡa hina idaniꞌuma?
Aꞌe ire niḡa fufu, eꞌe ezoga heuḡa. Rahao ḡorauꞌeteꞌe zamaḡano, maḡaꞌe komeḡa fase, haba niduꞌa zamaḡano.
Rehano ḡoraune, ḡuhuradu faraꞌuma, ebu bororaꞌuma. Ire fouḡa ꞌahoga ꞌahoga vitine faraꞌuma. Ebu ezaga boro boroꞌa faraꞌuma. Ebu eꞌe zauhaḡano niniꞌa onaadu, neze haḡaiꞌuma.'
Iesu ani hari idaidaḡa, ꞌahiguḡa ḡehaḡa hina vaze mazao haramiro. Zeḡe edeḡa idane haramiro.
Aniꞌe hari idaidaḡa hina daꞌo ziro. Rehamo ane tahiꞌa tahiꞌa teite daꞌo radiroteꞌe madaḡano bone, aniꞌa huga niduꞌa ihoziro.
Eꞌe madaḡano ḡorava moneo Iesuꞌa ane tahiꞌa tahiꞌa zinaꞌa, “Eme duꞌura mone afa farihi.”
Iesu tahiꞌa tahiꞌaꞌa vaze ḡuḡuvaḡa muhizadu, ḡasio ehoriro, Iesuꞌa ehoriroteꞌe ḡasiḡano. Ebu onamiro. Ḡasi nu zuni tibano onamiro.
Ebu zavara boroꞌa onairo. Saꞌuꞌa ḡasio kafere diuḡiro, ḡasi hoꞌogano. Ebu vuꞌa ḡasio ꞌariga irivaꞌiro.
Rehamo Iesu ani ḡasi ariḡa ḡuzuo evane kobeḡa hina ḡatite baziro. Ebu ze onamadu Iesu evaniro, ebu niro. 'Ihore vazeḡa, ḡa mene zamareꞌehehe, eme ꞌariga rudauꞌetaꞌaꞌe?'
Ebu Iesuꞌa evatadu zavara riḡa ḡoeriro, ebu saꞌu niro. 'Ago haḡaoꞌi! Ago hagaroꞌi!' Zavaraꞌa dauḡiro. Hagani oꞌoꞌa ebu ḡokeni oꞌoꞌa.
Ebu ziro. 'Za nougadu rihauꞌohe? Za Badiꞌa mazao ize mene fieꞌehehe?
Rehano zeꞌe riho boro ebu ḡoretitiro. 'Vaze ꞌahiꞌe nagi vaze? Zavara zu saꞌuꞌa zuni ani ḡoere egohuꞌohe.'
Iesu ebu ane tahiꞌa tahiꞌaniꞌa, Galilea duꞌuraḡa mone afao feuriro. Haba niḡa Gerasa, eꞌa feuriro.
Iesu aniꞌa ane tahiꞌa tahiꞌa teite ḡasionoꞌo buarotene, rune habaꞌanonoꞌo onairoteꞌe vazeḡa teite hidiro. Aniꞌe vine sauꞌaniꞌa ragano reiroteꞌe vazeḡa.
Aniꞌe idu habaꞌano radiudo. Vaze ꞌahoganiꞌa batunoga zuni mene idaḡa.
Ḡae ḡehaḡa ani odaḡa zu evoꞌa batunido, rehamo mene idaraudo. Iḡaiḡa batu riꞌido, ebu odaḡa batuniroteꞌe auriḡa mau riꞌi ḡuzuhido. Vazeꞌa obone toga zuni mene idaraudo.
Madai ebu ohere niduꞌa idu habaꞌano zuni haba maḡano ḡaniḡanau ragavido, ebu ahiꞌa hadi hina ruꞌido.
Aniꞌa faḡanonoꞌo Iesu horonirotene, ane uꞌa dure onairo, ebu ane zamao obena hina tuḡadu ḡuḡuriro.
Ebu vine sauꞌaniꞌa, ane mazaonoꞌo ḡihau hounaꞌe ḡoeriro. ꞌAhige reiro. 'Iesu, Badiꞌa, Niḡa Boro Ubuga, Ḡaꞌe eḡe mazao nagini urateꞌohe? Badiꞌa niḡano e ḡa umiꞌeꞌohe. Aduga ago enoꞌi!'
Mazaḡa Iesuꞌa ibite niro. ꞌAhige reiro. 'Vine sauꞌa, vaze ꞌahi mazaonoꞌo buanoꞌi!'
Ebu Iesuꞌa vaze ꞌahi ḡadiniro. 'Ḡa niḡo iniu?' Ebu raenaꞌa, 'E niꞌe “Legioni”, mazaḡa emeꞌe ḡehaḡa ꞌahine.'
Ebu Iesu bare bare uminiro, eꞌe habaꞌanonoꞌo mene tuḡuze buzoga.
U maḡa kobeḡa ꞌahogano, aba ḡehaḡaniꞌa ogau radiro.
Eꞌanoꞌo vine sauꞌa sauꞌaniꞌa Iesu uminiro. 'Eme tuḡufoꞌi aba mazao, emeḡe zeḡe ragano rouga.'
Iesuꞌa tuḡuziro. Ebu vine sauꞌa sauꞌaniꞌa vaze eꞌe mazaonoꞌo buanadu, aba ragano reꞌ onamiro. Eꞌebone aba niduꞌa, daha aheu (2000)ꞌa maḡa duduḡa tauḡionoꞌo dure dure ovoadu, duꞌura boroo rafatadu, hunuhuniro.
Aba taufeꞌeteꞌe azaḡaniꞌa feraro, ebu ne boro zu ne kobeḡa kobeḡa azaḡa mazao hariḡa haire ḡehaniro. Ebu vaze vazeꞌa naginiꞌa fureraroteꞌe ḡianoga radu, onamiro.
Ebu zeꞌa Iesu vaḡe onairotene, vine sauꞌa ḡehaḡaniꞌa ragano reiroteꞌe vazeḡaniꞌa, ehore radiuꞌenogano horoniro. Aniꞌe dabua haḡairo. Zamaḡaniꞌe idaḡa horonirotene, ze riharo.
Eꞌe horoniroteꞌe azaḡaniꞌa meꞌodo ziniro. Vine sauꞌaniꞌa ragano reiroteꞌe vazeḡa, zu abaꞌa nougiroteꞌe meꞌodo ziniro.
Ebu Iesu mazao umidiro, Iesuꞌa zeḡe habaonoꞌo vaḡinoga.
Iesuꞌa ḡasio diuḡeꞌenogano, vine sauꞌaꞌa ragano reiroteꞌe vazeḡa ani uminiro, raenaꞌa, 'Eḡe zuni ḡae teite amihi.'
Rehano Iesuꞌa ani gararenaꞌa, ꞌahige rae niro. 'Nabugo vaḡe onamoꞌi! Ebu Zuhiꞌaꞌa ḡae veize haḡao ḡanateꞌe haḡaiḡa boro niduꞌa meꞌodo zenoꞌi! Ebu zuhiꞌaꞌa ḡa nouge nouge vetuḡaḡadateꞌe meꞌodo zenoꞌi!'
Ebu ani baradu, eꞌe habaꞌa, neḡa gaubanana onamiro, ebu Iesuꞌa ani ranao nagini haḡairoteꞌe hariḡa rae fureniro. Eꞌe igiroteꞌe azaḡa niduꞌa zaguzagaro.
Iesu ebu ane tahiꞌa tahiꞌaniꞌa, duꞌura boro mone afa fare onamirotene, eꞌea bone duꞌura genaḡano, vaze ḡehaḡaniꞌa ane mazao nuꞌoraro.
Iuda kuru neḡa ḡianeꞌeteꞌe vazeḡa* ꞌahoga, niḡaꞌe Iairoꞌa onairo. Iesu horonirotene, odaḡa babaḡano ḡuḡuradu,
zamaḡa niduꞌa hina Iesu uminiro, raenaꞌa, 'Aboehe komeꞌaꞌe ugi boroꞌa madu, ꞌariga rudauꞌohe. Eꞌanoꞌo e umiꞌeꞌohe. Aroꞌi ebu evoꞌo ani ranao toꞌi, ane manoradu ḡabodoga.'
Ebu Iesuꞌa ane teite onamiro. Vaze ḡehaḡa bagaḡa zuni ḡiriu onamiro ꞌahine, naenaeonoꞌo bibine onamiro.
Bato ugiḡaniꞌa madu, muri gaubanana aheu fare (12) zamaḡano, iḡaiḡa ruau radiroteꞌe roḡaeḡa eꞌea.
Gohe vazeḡa ḡehaḡaniꞌa ḡianiro, rehano adudu radiro. Toheḡa niduꞌa mode hauḡiro, rehano ufeta hune sautaro.
Ani Iesu hariḡa igirotene, vaze ḡehaḡa ḡunuḡano diuḡiro Iesu ḡarunio, ebu dabuaḡa oboniro.
Mazaḡa aniꞌe ꞌahige zamariro. 'Eꞌa dabuaḡa tahiḡa obonine zuni, manoriꞌuma.'
Ebu ḡarihe hune ruaroteꞌe ai hauḡiro. Roḡae aneꞌa, ane ahiri zamaḡano, ane ugi ai hauḡiroteꞌe ederiro.
Ebu Iesu ani, ane mazaonoꞌo gigiꞌa inaraḡaniꞌa buaroteꞌe ederiro. Eꞌanoꞌo vaze ḡehaḡa ḡunuḡano ḡarihe tehiro. Ebu vaze vaze ḡadiziro. 'E dabua iniuꞌa oboneha?'
Ebu Iesu tahiꞌa tahiꞌaniꞌa naenaeniro. 'Ḡae eꞌe horoneꞌohe, vaze ḡehaḡaniꞌa bibiꞌeꞌeteꞌe. Ḡa nougadu ꞌahige raꞌohe, “Iniuꞌa eḡe dabua oboneha?” '
Rehano tehe vaḡo vaḡiro. Iniuꞌa oboneha radu, vaḡiro.
Roḡae eꞌeꞌa, naginiꞌa ane mazao fureraroteꞌe ederiro ꞌahine, ḡiḡaroneꞌenaꞌa, rereranadu onairo. Ebu ane zamao ḡuḡuriro. Ebu ane hari huga niduꞌa Iesu niro.
Iesuꞌa roḡae niro. 'Aboe, Ḡaeꞌ a eḡe mazao fiateꞌ e uꞌ ano ugiḡoꞌ a manoreha. Matuꞌuḡota onamoꞌi, ebu ahiꞌo ugiḡa oꞌoꞌa radoꞌi!'
Iesu ani ize, ꞌadige rae ḡoereꞌeteꞌe zamaḡano, tuḡure azaḡa, Iuda kuru neḡa ḡianeꞌeteꞌe vazeḡa neonoꞌo onairo, ebu Iairo ninaꞌa, 'Ḡa aboḡo ai rudaneha. Ḡa nougaduni ihore vazeḡa mazao ize umideꞌohe?'
Iesuꞌa ze hari ꞌomo igirotene, ani reꞌoreꞌiro, ebu kuru neḡa ḡianeꞌeteꞌe vazeḡa ninaꞌa, 'Zamaḡo ago adufoꞌi! Eḡe mazao zamaḡo tiba hanadu, inaroꞌi!'
Ebu ani vaze ḡuḡuvaḡa ane teite onamoga garariro, rehano Petero, Iakobo, ebu Iakobo negoḡa, Ioane, zeḡe daꞌo tutuze onamiro.
Ze, kuru neḡa ḡianeꞌeteꞌe vazeḡa neo feurirotene, vaze ḡehaḡaniꞌa harae ḡunuḡuniroteꞌe horoniro. Ze niau ḡaniḡanau radiro.
Ani diuḡadu, ꞌahige rae ziro. 'Za nougadu ufeta niau ḡunuḡuneꞌohe? Roḡae kobeꞌa ani mene rudaneha. Ani bazeꞌohe.'
Ze eḡofoharo. Rehano zeḡe niduꞌa enona tuḡuze buziro. Roḡae kobeꞌa viꞌa moga ebu ane teite onairoteꞌe azaḡa uḡidu daꞌo tutuze diuḡiro, roḡae kobeꞌaꞌa bazeꞌeteꞌe habaꞌano.
Ebu Iesuꞌa evoꞌa maduni, ꞌahige rae niro. 'Tarita kumi' Ḡoere eꞌe huganiꞌe 'Roḡae kobeꞌa, eḡeꞌa ḡaꞌohe. Iḡunoꞌi!'
Ebu roḡae kobeꞌaꞌa ḡarihe hune iḡunadu, edau ragaviro. Ani muriꞌe gaubanana aheu fare (12). Ze eꞌe horonirotene, zaguzagaro.
Iesuꞌe ḡoere riḡa hina iraduguziro. 'Roḡae kobeꞌa ꞌadi ḡabonateꞌe hariḡa ago rae ḡehanoꞌi!' Ebu zinaꞌa, 'Roḡae kobeꞌa ꞌadi ogomu nu hanoꞌi!'
Iesuꞌa haba eꞌe modadu, aneꞌa bororaroteꞌe habaꞌa onamiro. Ane tahiꞌa tahiꞌa zuni ane teite onamiro.
Bana Madaḡa madaḡano, Iuda kuru neḡa zamaḡano ihoziro. Ebu vaze ḡehaḡaniꞌa ani haramo igirotene, zeḡe niduꞌa zaguzagaro. ꞌAhige reiro. 'Vaze ꞌadi gigiꞌa niduꞌa noumaonoꞌo meiro? Nagi edeḡa haro? Gigiꞌa inaraḡa haḡaeꞌeteꞌe haḡaiḡa nouge nouge haḡaeꞌohe?
Ani ne ogoruꞌeteꞌe vazeḡa. Ani Maria ubuga, Iakobo, Iosefa, Iuda ebu Simona negoḡa. Ani ezeḡa nu zu emeḡe habao ꞌada radiuꞌohe.' ꞌOuge rae radu, ze Iesu ḡoere mene mae ḡihiniro.
Ebu Iesuꞌa ziro. 'Peroveta vazeḡaniꞌe gubaneꞌohe, rehano aneꞌa bororaroteꞌe habaꞌano, zu nabuga ubumao, ebu ane neoꞌe, mene gubaneꞌohe.'
Eꞌea gigiꞌa inaraḡa haḡaeꞌeteꞌe haḡaiḡa haḡaoga mene idararo. Rehano ugi azaḡa tiba tiba daꞌo ꞌevoreḡa ranao teadu, faiziro.
Ani ꞌahige rae zamariro. 'ꞌAhi duḡuru haḡaiꞌe ꞌahiguḡahehe?' Mazaḡa zeꞌe Iesu ḡoere mene mae ḡihiniro. Eꞌebuꞌu Iesu aniꞌe eꞌe habaꞌano, neḡa neḡano Badiꞌa ḡoere ihoze ragavido.
Ebu aniꞌa vaze gaubanana aheu fare huziro, ebu aheu aheu tuḡuziro. Vine sauꞌa hegoze buzeꞌeteꞌe gigiꞌaḡa ziniro.
Ebu ꞌahige rae ziro. 'Zae ragavo madaḡano oꞌoꞌa huga ago moꞌi. |iBeredi|r, tunahu ago moꞌi. |iMoni|r vainao ago odohoꞌi. Rehano tuḡuze daꞌo moꞌi.
Tamakazeꞌe haḡaoꞌi. Dabua tiba daꞌo haḡaoꞌi. ꞌAhogani zu ago moꞌi.'
Ebu ꞌadige rae ziro. 'Noꞌe habaꞌano ne ꞌahoga diuḡoꞌidene, eꞌea daꞌo radoꞌi, oganoꞌi, ebu bazoꞌi. Onamoꞌi. Ebuni eꞌe habaꞌanonoꞌo iḡunoꞌi.
Haba ꞌahogano ne azaḡa mene mae zouzadu, mene ego zenoꞌidene, haba modoꞌi, odaze huꞌuruḡa fode buno zenoꞌi, zeꞌa nagini haḡaateꞌe ederoga veize.'
Vaze gaubanana aheu fare (12) onamiro, ebu haramiro vaze vaze zeḡe sauꞌanonoꞌo ḡihuroga.
Zeḡeꞌa vine sauꞌa ḡehaḡa hegoze buziro. Ebu ugi azaḡa ḡehaḡa mazao dehoro aso ziniro, ebu faiziro.
Zuhiꞌa Heroda*ꞌa Iesu hariḡa igiro, mazaḡa Iesu niḡa vaze ḡehaḡaniꞌa ederiro. Vaze nuꞌe ꞌahige reiro. 'Ioane Babatisoꞌa runeonoꞌo bare ḡabodiro. Eꞌebanoꞌo aniꞌa gigiꞌa inaraḡa hina ꞌahige haḡaeꞌohe.'
Rehano vaze nuꞌe ꞌahige reiro. 'Aniꞌe Elia.' Ebu vaze ꞌahoga ꞌahogaꞌe ꞌahige reiro. 'Aniꞌe peroveta vazeḡa ꞌahoga. Peroveta ibiꞌa heuḡa.'
Rehano Heroda aniꞌa eꞌe igirotene, ꞌahige reiro. 'Eḡeꞌa radu, ꞌunuḡa variꞌe riꞌiroteꞌe vazeḡa, niḡa Ioane, aneꞌa bare ḡabodiro.'
Ibite Herodaꞌa negoḡa, niḡa Filipo, inuga meiro. Inuga niḡaꞌe Herodia. Ebu Ioaneꞌa ani mazao bare bare niro, raenaꞌa, “Ḡaeꞌa negoḡo inuga meirotaꞌaꞌe Badiꞌa goro variꞌeha.” Eꞌanoꞌo, Herodaꞌa vaze tuḡunadu Ioane obone tiro, ebu ḡuꞌano ohoniro.
<range>
Eꞌanoꞌo Firifo inuga Herodiaꞌa Ioane maḡunoharo, ebu matihi reiro. Rehano mene idararo.
Mazaḡa Herodaꞌe Ioane rihonadu, tuḡaniro. Heroda ani edeḡa, Ioane ani haḡai manoḡa haḡaeꞌeteꞌe vazeḡa, zu gigiꞌa vazeḡa. Eꞌanoꞌo manoga mene uratiro. Heroda ani Ioane haramo igirotene, adaꞌadaniro, rehano matuꞌiro.
Rehano madaḡa ai onairo. Herodaꞌa fureraroteꞌe madaḡa zamariroteꞌea, ogomu boro haḡairo. Ebu ne zuhiꞌaḡa zuhiꞌaḡa, zuni uti ḡihiꞌaḡa ḡihiꞌaḡa, ebu Galilea haba vaze boro boro* huziro, onaoga veize.
Eꞌe zamaḡano Herodia aboḡaniꞌa diuḡiꞌ onaadu, zavonirotene, Heroda zuni eꞌea ehoriroteꞌe azaḡa matuꞌiro. Ebu Herodaꞌa roḡae tahiꞌaḡa niro. ꞌAhige reiro. 'Ḡa nagini urateꞌeteꞌe toheḡa umidoꞌi! Eḡeꞌa ḡaniꞌuma.'
Aniꞌa hubehune raenaꞌa, ꞌahige rae niro. 'Ḡa nagini urateꞌeteꞌe toheḡa umidine, eḡeꞌa ḡaniꞌuma. Eḡeꞌa ḡiane radiuꞌeteꞌe habaꞌa ruga zuni ḡaniꞌuma.'
Ebu roḡae tahiꞌaḡa buanadu, viꞌa ḡadiniro. ꞌAhige reiro. 'E nagini umidiꞌuma?' Viꞌaniꞌa raenaꞌa, 'Ioane Babatiso vadiga' reiro.
Ebu roḡae tahiꞌaḡaniꞌa Heroda vaḡe ḡarihe bare onamiro. Ebu ꞌahige reiro. 'Ioane Babatiso vadiga siuvao teadu, izidi ꞌada inine manoḡa.'
Eꞌe igirotene, Heroda aniꞌe zamaḡa adudaro, zuni zamaḡa ariro. Rehano aniꞌa hubehune rae niroteꞌe uꞌano, zuni eꞌe igiroteꞌe azaḡa uꞌano, ane ḡoere variꞌoga mene uratiro.
Ebu ane uti vazeḡa ꞌahoga tuḡuniro, Ioane Babatiso vadini variꞌe reꞌadu, odohe aroga veize. Ani onamadu, ḡuꞌano Ioane ꞌunu variꞌe riꞌiro.
Vadigaꞌ e siuvao teadu odohe ariro, ebu roḡae tahiꞌ aḡa hanadu aneꞌ a viꞌ a odohe haro.
Ioane tahiꞌa tahiꞌaniꞌa eꞌe igirotene, onamadu, Ioane ahiꞌa meiro. Ebu rune habaꞌa iduḡano teadu hararo.
Apostolo azaḡa* Iesu vaḡe bare onairo. Ebu zeḡeꞌa nagini haḡairoteꞌe zu vaze vaze ihoziroteꞌe hariḡa niduꞌa meꞌodoharo.
Ebu Iesuꞌa rae ziro. 'Eḡe teite aroꞌi! Vaze oꞌoꞌa habaꞌa onamihi! Ebu eꞌea ahirize ohonoꞌi!' rae reiro. Mazaḡa vaze ḡehaḡaniꞌa zeḡe vaḡe oname onairo. Eꞌanoꞌo ogauꞌeteꞌe madaḡa zu oꞌoꞌa.
Hena zeḡe daꞌo ḡasi hina vaze oꞌoꞌa habaꞌa onamiro.
Vaze ḡehaḡaniꞌa zeḡeꞌa onamiroteꞌe horozadu, ze zeḡe zeḡeꞌa zamariro. Ebu zeḡe niduꞌa zeḡe zeḡe neꞌonoꞌo buaro. Ebu dure dure onamiro. Ebu ibite feuriro, Iesuꞌa tahiꞌaḡa teite onamiroteꞌe habaꞌano.
Zeḡeꞌa hebetadu, Iesuꞌa ḡasionoꞌo buarotene, vaze ḡuḡuvaḡa boro horoziro, ebu vetuḡaziro. Mazaḡa zeꞌe mamoe heuḡa. Ḡiazeꞌeteꞌe azaḡa oꞌoꞌa. Eꞌanoꞌo hari ḡehaḡa ihoziro.
Ḡoravararotene, Iesu tahiꞌa tahiꞌaniꞌa onaadu, Iesu niro, raenaꞌa, “'Ahiꞌe haba bohaꞌa ebu mada ꞌai zubureha.
Vaze ḡuḡuvaḡa tuḡuzoꞌi, ne uhiḡa ꞌahoga ꞌahoga onamadu ogomuze hoitiꞌuma.”
Aneꞌa naenaezinaꞌa, ꞌahige reiro. 'Zaeꞌa ogomu zenoꞌi!' Ebu hena zeꞌa niro, raenaꞌa, 'ꞌAhi eme nougiꞌuma? Emeḡeꞌa onamadu, sinahu aheu (200) kina hina |iberedi|r hoitadu, ziniꞌumahehe?'
Iesuꞌa ḡadiziro. ꞌAhige reiro. 'Zae mazao |iberedi|r nugu? Onamadu ḡianoꞌi!' Zeꞌa horonirotene, niro. '|iBeredi|r fuꞌo zu ḡozone aheu.'
Hena Iesuꞌa ane tahiꞌa tahiꞌa ziro, vaze niduꞌa ve ragano ꞌaꞌane ꞌaꞌane ehoroga rae.
Amaḡe vaze vazeꞌa sinahu tiba tiba (100), ebu ḡae fuꞌo gaubanana, ḡae fuꞌo gaubanana (50) ehoriro.
Ebu Iesuꞌa |iberedi|r fuꞌo zu ḡozone aheu madu, adure ite ḡianiro, ebu Badiꞌa uminiro, ebu |iberedi|r vahegadu, ane tahiꞌa tahiꞌa ziniro, vaze vaze zenoga veize. Ebu ḡozone aheu zuni vahegadu ḡahugiro.
Zeḡe niduꞌa au ubararo.
Ane tahiꞌaꞌa tunahuo |iberedi|r ḡahaꞌa ḡahaꞌa zu ḡozone ḡahaꞌa ḡahaꞌa ufirotene, tunahu gaubanana aheu fare (12) irivaꞌoniro.
Ogaroteꞌe zamaḡano, ohoze daꞌo meꞌodirotene, daha fuꞌo (5000) hidiro.
Eꞌe enogano Iesuꞌa tahiꞌaḡa ziro, raenaꞌa, “Ḡasio tiradu ibite mone afa fare onamoꞌi” U Iesuꞌa ꞌize eꞌea vaze ḡuḡuvaḡa tuḡuziro.
Tuḡuze modiroteꞌe enogano, ani haba maḡa itaduni, Badiꞌa mazao kuraro.
Ohereraroteꞌe zamaḡano, ḡasiꞌe duꞌura boro nemaḡano, ebu Iesuꞌe ane daꞌo gabao radiro.
Zavara boroꞌa zeḡe zamao hudi onairo ꞌahine, zeꞌe revo revo ḡiziro. Iesuꞌa eꞌe horoniro. Eꞌebuni oheredaꞌo, Iesu ani zeḡe vaḡe duꞌura ragano edau onamiro. Ebu aniꞌa vitize onamihi reiro.
Iesuꞌa duꞌura ragano edau onamiroteꞌe horonirotene, ze ꞌane, aniꞌe vine raduni, huaro.
Zeḡe niduꞌa horonadu, riharo. Rehano Iesuꞌa ḡarihe ḡoreziro, ebu ꞌahige reiro. 'Zamaze rinedoꞌi! ꞌAhi eḡe. Ago rihanoꞌi!'
Aniꞌa zeḡe teite ḡasio ehoriro, ebu zavaraꞌa dauḡiro. Zavaraꞌa dauḡirotene, zeꞌe zaguzagau ḡouriro.
Mazaḡa zeꞌe gigiꞌa inaraḡa hina vaze ḡuḡuvaḡa ḡubuziroteꞌe haḡaiḡa huga, mene fairu zamariro. Zeḡe zamaꞌe mene ꞌaꞌadaro ꞌahine.
Zeḡeꞌa duꞌura boro farirotene, Genesareta habaꞌano hebetiꞌ onamiro, ebu ḡasi eꞌa ute tiro.
Ḡasionoꞌo buarotene, vazeꞌa Iesu iraḡa horoniro.
Ebu ze eꞌe haba zamaḡano dure onamiro. Ebu ne azaḡa Iesu hariḡa igirotene, ugi azaḡa farata hina odohe onaido.
Ne boro, ne komeḡa niduꞌa, aneꞌa noꞌe noꞌe onamidotene, ugi azaḡa ne hunio tiro. Ebu Iesu uminiro, ani dabua ariḡa tahiḡa zuni obonoga radu. Ebu iniuꞌa oboniroteꞌe azaḡaꞌe manoriro.
Farisea azaḡa Iesu teite nuꞌoraro. Mose goro ḡoeꞌa ihozeꞌeteꞌe azaḡa nu zuni, Ierusalemaonoꞌo onaadu, zeḡe teite nuꞌoraro.
Ebuni Iesu tahiꞌa nuꞌa ꞌevoreze torahoo ogaudoteꞌe horoziro. Aꞌe zeḡe goro ibiḡano mene vuzuꞌido.
Farisea azaḡa zuni Iuda azaḡa* niduꞌa zeḡe haḡaiꞌe, ibiꞌa azaḡaꞌa ihoziroteꞌe idunaḡano, ꞌevoreze mene faine vuzuꞌine, mene ogaꞌuma.
Ebu hoihoi habaꞌanonoꞌo barine zuni, mene ogaꞌuma. Rehano zeḡeꞌa gezo vire deheraꞌuduꞌu, ogaꞌuma. Ebu ibiꞌa azaḡa goro ḡehaḡa zuni haḡaido, bio zuni ḡoḡore vuzuꞌeꞌeteꞌe goroḡa.
Eꞌanoꞌo Farisea azaḡa zuni Mose goro ḡoeꞌa ihozeꞌeteꞌe azaḡaniꞌa ḡadiniro, raenaꞌa, 'Nougaduni ḡae tahiꞌa tahiꞌaꞌe ibiꞌa azaḡa goroꞌe mene zamare borofeꞌohe? Rehano ꞌevoreze torahoo ogauꞌohe?'
Iesu ani naenaezinaꞌa, ꞌahige reiro. 'Peroveta vazeḡa Isaiaꞌe za, zamaze aheu azaḡa rae zamareꞌenaꞌa, buka zaḡoḡa zamaḡano ꞌahige tirotaꞌaꞌe, hubehune tiro. ꞌAdi azaḡaniꞌe hebe hina daꞌo rae ḡihiheꞌohe. U zamazeꞌe nuo.
Eḡe mazao kurau tauḡeꞌohe. Zeḡe ꞌiradugu ḡoeꞌaniꞌe vaze goro ḡoeꞌa daꞌo.
Zaꞌe Badiꞌa goro ḡoeꞌa enonaniꞌohe. U vaze goro ḡoeꞌa uratohau rinedeꞌohe.'
Hena bare zinaꞌa, 'Zaꞌe Badiꞌa goro ḡoeꞌa zamare doḡoꞌarauꞌenaꞌa, enonaniꞌohe, zae ibiꞌa azaḡaꞌa ihozidoteꞌe ḡoeꞌa daꞌo obone radoga veize.
Mazaḡa Mose ani raenaꞌa, “Viꞌu mogo gubazoꞌi.” ebu 'Iniuꞌa ane viꞌa moga rae sausauzoꞌidene, mau runoꞌi.'
Rehano zaꞌe ꞌahige raꞌohe. Vaze ꞌahoganiꞌa moga ga viꞌa nifo, raenaꞌa, “E ḡa danaꞌoga mene idaḡa, mazaḡa eḡe toheꞌe ḡa ḡanifo, rehano Badiꞌa haꞌuma.”
ꞌOuge reifone, zaꞌe, eꞌe vazeḡaniꞌa, viꞌa ga moga mene dananiꞌuma raꞌohe.
Eꞌanoꞌo zaꞌe, zaeꞌa ihoze onameꞌeteꞌe ibiꞌa azaḡaꞌa ihozidoteꞌe ḡoeꞌa uꞌano, Badiꞌa ḡoere rae modeꞌohe. Za haḡai ꞌuguḡa ḡehaḡa haḡaeꞌohe.'
Ebuni Iesuꞌa vaze ḡuḡuvaḡa bare huziro. Ebu raenaꞌa, 'Zae niduꞌa, egoꞌi, ebu ederoꞌi!
Enoneonoꞌo hebeo diuḡeꞌeteꞌe ogomuḡaniꞌe vaze mene sausauneꞌohe. Rehano zamaonoꞌo buaꞌ onaeꞌeteꞌe ḡauḡaniꞌa vaze sausauneꞌohe.
Teḡaḡeta vazeḡaniꞌe igiꞌuma.'
Iesu ani vaze ḡuḡuvaḡa muhizadu, ne diuḡe onamiro. Ebu ane tahiꞌa tahiꞌaꞌa, ḡoere eꞌe huga ihozoga veize ani ḡadiniro.
Ebuni aniꞌa naenaezinaꞌa, ahige reiro. 'Zae zuni zamaze mene ꞌaꞌaduꞌehehe? Enoneꞌonoꞌo hebeo diuḡeꞌeteꞌe ogomuḡaniꞌe vaze mene sausauneꞌohe.
Mazaḡaniꞌe zamao mene diuḡeꞌohe. Rehamo isio daꞌo diuḡeꞌohe. Ebuni modeꞌeteꞌe habaꞌanonoꞌo buauꞌohe.' Ḡoere ꞌadi raꞌetaꞌaꞌe, Iesu ani, ogomu niduꞌa aꞌaꞌe anoga idaḡa rae raꞌohe.
Hena bare ziꞌenaꞌa, 'Zamaonoꞌo buaꞌ onaeꞌeteꞌe ḡauḡaniꞌa, vaze sausauneꞌohe.
Mazaḡaniꞌe vaze zamaonoꞌo zamarone sauꞌaniꞌa buaꞌ onaeꞌohe: nogoba teite ḡiriu bazeꞌeteꞌe,
ḡonore, gorugoru, vaze hahu teite bazeꞌeteꞌe, teꞌone, haḡai sauꞌa, ḡuriro, ubuma ḡezoḡa, ahiahi, ḡuriro ḡoeꞌa aduga, niḡa bare ḡihine, ebuni haḡai tauḡi tauḡe.
ꞌAdi sauꞌa niduꞌaniꞌe vaze zamaonoꞌo fureruꞌohe. Ebu vaze sausauneꞌohe.'
Iesu eꞌanoꞌo iḡunadu, Turo zuni Sidono habaꞌa onamiro. Ebuni ne ꞌahogano diuḡiro. Ani uraꞌe aneꞌa onairoteꞌe, vazeꞌa ederoga mene uratiro. Rehamo vazeꞌa mene ederadu, Iesuꞌa ꞌuꞌuru radoga ibiḡa oꞌoꞌa.
U roḡae ꞌahoga aboḡaniꞌe, vine sauꞌaniꞌa rana reiroteꞌe. Eꞌe roḡaeḡaniꞌa Iesu hariḡa igirotene, onairo. Ebu Iesu odaḡa babaḡano ḡuḡuriro.
Aniꞌe |iGuriki|r* roḡaeḡa, TuroFenise habaꞌano bororaro. Ani Iesu uminiro, vine sauꞌa aboḡa mazaonoꞌo hegone bunoga veize.
Rehano Iesuꞌa ninaꞌa, ꞌahige reiro. 'Ne tahiꞌaḡa isize ge au usuranoga. Mazaḡa tahiꞌa ogomu madu, ḡuni veize feuno zenogaꞌe mene manoḡa.'
Roḡae ani naenaeniro. ꞌAhige reiro. 'Zuhiꞌa Boro, hube, rehano ḡuniꞌe fata ꞌuꞌuḡano tahiꞌa ogomu mumuḡa auꞌohe.'
Ebuni aniꞌa roḡae bare ninaꞌa, ꞌahige reiro. 'Ḡa ḡoereꞌe idaḡa bobo, ne onamoꞌi. Vine sauꞌa ai aboḡo mazaonoꞌo buaneha.'
Ebuni roḡae ai ane ne onamiro. Aboḡaniꞌe ane bazuni fataḡano bazeꞌenogano haniniro. U vine sauꞌaniꞌe ani zamaonoꞌo buaro.
Ebuni Iesu ani Turo habaꞌa modirotene, Sidono ebu ne gaubanana habaꞌanonoꞌo vitau onamiro. Ebu Galilea duꞌuraḡano feuriꞌ onamiro.
Ebuni vaze nuꞌa teḡa ꞌuhu zu ḡoeꞌa oꞌoꞌa vazeḡa, Iesu vaḡe zamahu onairo. Ebu uminiro, ane evoꞌa ane ranatoga veize.
Iesuꞌa ḡuḡuva zamaḡanonoꞌo zamahu vaḡiniro. Ebu evoꞌa huduꞌa hina teḡaḡa hoꞌoga ruꞌuniro. Ebu soꞌabidadu, mazaḡa oboniro.
Ebu adure ite ḡianeꞌenaꞌa, heriro. Ebu ꞌahige rae niro. 'Efata' (Ḡoere eꞌe huganiꞌe 'Teḡaḡo bohatanoꞌi')
Ebu teḡaḡaniꞌa bohataro, mazaḡa zu manoradu, fairu ḡoeriro.
Iesuꞌa ziro, vaze ꞌahoga ꞌahoga mazao mene hairoga. Rehano aniꞌa bare bare zirotene, zeꞌe bare bare haire ragaviro.
Zeḡe zama niduꞌa zaguzagaro, raenaꞌa, 'Ani, gau niduꞌa faifaine haḡaeꞌohe. Teḡaze ꞌuhuḡa azaḡa faizadu, ḡoere igiꞌohe. Ebu ḡoeꞌa oꞌoꞌa azaḡa faizadu, ḡoereꞌohe.'
Eꞌe madaḡano, vaze ḡuḡuvaḡaniꞌa bare nuꞌoraro. Zeꞌe ogomuze oꞌoꞌa. Iesuꞌa tahiꞌaḡa huziro, ebu ziro.
'Eꞌe ꞌahi duḡuru vetuḡaziꞌohe, mazaḡa ze mada uḡidu eḡe teite radeha, zu ogomuze oꞌoꞌa.
Vinini tare nezeo tuḡuzine, ibio higau bauriꞌuma. Nuꞌe haba faḡanonoꞌo onaeha.'
Ebu tahiꞌaḡaniꞌa ane ḡadiniro. 'Haba bohaꞌano ꞌada, noumao ogomu ḡehaḡa horonadu, ꞌahi duḡuru ḡubuziꞌuma?'
Iesuꞌa ḡadizenaꞌa, ꞌahige reiro. 'Zae mazao |iberedi|r nuguꞌeꞌe?' Ebu zeꞌa, 'Fuꞌo tu aheu fare (7)' rae reiro.
Ebu vaze ḡuḡuvaḡa zinaꞌa, 'Rahao ehoroꞌi!' ꞌOugadu beredi fuꞌo aheu fare madu Badiꞌa uminiro. Ebu vahegadu vaze ḡuḡuvaḡa zenoga veize ane tahiꞌaḡa ziniro. Ebu tahiꞌaḡaꞌa ḡahugiro.
Zeꞌe ḡozone komeḡa nu zuniꞌeꞌe. Iesuꞌa eꞌe veize kuraro, ebu tahiꞌaḡa zinaꞌa, 'Ḡahuge ragavoꞌi!' reiro.
Zeḡe niduꞌa au ubararo. Vaze niduꞌaꞌe 4000. Ebu iberedi ḡahaꞌaḡahaꞌa tunahuo mae mae ufiro. Tunahu fuꞌo aheu fare irivaꞌoniro.
<range>
Ebu zeḡe niduꞌa tuḡuziro. Iesu ani zogone iḡunadu, tahiꞌaḡa teite ḡasio ehoradu, Dalumanuta habaꞌa mone onamiro.
Farisea azaḡaniꞌa onairo, ebu Iesu teite ḡoere hina naenaetitiro. Iesu soꞌonoga rae, Iesuꞌa, Badiꞌa gigiꞌa hina haḡai nu badeḡa* haḡaoga uratiro.
Iesu ani hereꞌenaꞌa, zamaḡaniꞌa adudaro, ebu ꞌahige reiro. 'Nougadu ꞌahi azaḡaꞌe haḡai nu badeḡa urateꞌohe? E hubehune zae ziꞌohe. ꞌAhi duḡuru veize haḡai nu badeḡaꞌe mene haḡaiꞌuma.'
Ebu aniꞌa muhiziro. Bare ḡasio ehoradu, duꞌura mone afa fare onamiro.
Iesu tahiꞌaꞌe |iberedi|r mouga aḡutaro ꞌahine, zeꞌe tiba daꞌo ḡasio ufi odohiro.
Iesuꞌa iraduguzenaꞌa ꞌahige reiro. 'Faine ḡianoꞌi! Heroda zu Farisea azaḡa |iisiti|r ḡianoꞌi!'
Zeꞌa ḡoꞌaneꞌenaꞌa, “Emeꞌa iberedi mene odoheha ꞌahine, ꞌouge raꞌohe.”
Iesuꞌa ze nagini ḡoꞌanirotaꞌaꞌe ederirotene, ziro, raenaꞌa, “Nougadu beredi nu mene odohateꞌeanoꞌo ḡoꞌaneꞌohe? Zaꞌe ize mene ederehehe ga mene zamarehehe? Zamaze uzaboḡahehe?'
Ubumazeta, rehano mene ehamuꞌehehe? Teḡazeta, rehano mene igiꞌehehe? Za mene zamareꞌehehe,
eḡeꞌa vaze daha fuꞌo (5000) veize, |iberedi|r fuꞌo (5) vahegirotaꞌaꞌe? |iBeredi|r ḡahaꞌa ḡahaꞌaꞌe tunahu nugu irivaꞌoniro?' Zeḡeꞌa ninaꞌa, 'Gaubanana aheu fare (12)' reiro.
Iesuꞌa zinaꞌa, 'Ebu vaze daha ḡazaḡa (4000) veize, |iberedi|r fuꞌo tu aheu fare (7) vahegirotene, |iberedi|r ḡahaꞌa ḡahaꞌaꞌe tunahu nugu irivaꞌoniro?' Zeḡeꞌa naenaeniꞌenaꞌa, 'Fuꞌo tu aheu fare (7)' reiro.
'Za ize mene zamareꞌehehe?' Iesuꞌa ꞌouge rae ḡadiziro.
Iesuꞌa tahiꞌaḡa teite Betesaida neḡano feuriro. Feurirotene, vaze nuꞌa vaze ubumaḡa kuruḡa, Iesu vaḡe abine onairo. Ebu ubumaḡa obonoga rae, umidiro.
Iesuꞌa vaze ubumaḡa kuruḡa evoꞌano abinadu, ne huni enoga tutune onamiro. Ebu vaze ubumaḡano soꞌabidadu, evoꞌa ubumaḡa ranatiro. Iesuꞌa ḡadiniro. 'Ḡa ḡau nu horoneꞌehehe?'
Vaze ubumaḡa kuruḡaniꞌa, dude ehamanadu, ꞌahige naenaeniro. 'Vaze horozeꞌe rehano, ire teige edau ragaveꞌohe.'
Ebuni Iesuꞌa evoꞌa bare ubumaḡa ranatirotene, vaze ubumaḡa kuruḡa riḡa ehamaro, ebuni ubumaḡa manoriro. Ḡau niduꞌa faine horoniro.
Iesuꞌa ane ne tuḡune onameꞌenaꞌa, ꞌahige reiro. 'Betesaida neḡa ize ago diuḡoꞌi!'
Ebu Iesuꞌa tahiꞌaḡa teite Kaisaria Filipi habaꞌa neḡa neḡa onamiro. Onamiroteꞌe zamaḡano, Iesuꞌa tahiꞌaḡa ḡadiziro. ꞌAhige reiro. 'Vaze vazeꞌa raenaꞌa, eꞌe iniu rae raꞌohe?'
Ebu zeḡeꞌa niro. 'Vaze nu ꞌane, ḡaꞌe Ioane Babatiso rae raꞌohe. Nuꞌe raenaꞌa, Elia* rae raꞌohe, ebu vaze nuꞌe raenaꞌa, peroveta vazeḡa ꞌahoga rae raꞌohe.'
Aneꞌa ḡadiziro, raenaꞌa, 'Zaꞌa raꞌetene, eꞌe iniu?' Peteroꞌa raenaꞌa, 'Ḡaꞌe Keriso.' reiro.
Iesuꞌa iraduguziro. 'Peteroꞌa izidi raꞌetaꞌaꞌe, vaze ꞌahoga ꞌahoga ago zoꞌi!'
Ebu Iesuꞌa ḡadahe ihoziro, raenaꞌa, 'Eḡe, Vaze Ubuga*niꞌa aduga ḡehaḡa hidiꞌuma. Ebu vaze boro boro, zuni Badiꞌa ḡahunohauꞌeteꞌe neḡa zuhiꞌaḡa boro boro, ebu Mose goro ḡoeꞌa ihozeꞌeteꞌe azaḡaniꞌa heꞌeheꞌehiꞌuma, ebu uḡuhiꞌuma. Ebuni mada uḡidu zamaḡano bare ḡabode iḡuniꞌuma.'
Aniꞌa ḡoere ꞌadi doḡoꞌani rae fureniro. Ebu Peteroꞌa Iesu ane genaḡano mae niro, ebu 'Ḡaꞌe ago ꞌouge roꞌi!' rae roniro.
Ronirotene, Iesuꞌa tehadu, ane tahiꞌa tahiꞌa ḡiazeꞌenaꞌa, Petero taꞌiroharo. ꞌAhige reiro. 'Eḡe mazaonoꞌo vaḡinoꞌi! Satani! Ḡaꞌa zamareꞌetaꞌaꞌe, Badiꞌa ibio mene zamareꞌohe, rehano vaze ibio zamareꞌohe.'
Ebuni aniꞌa vaze ḡuḡuvaḡa zuni ane tahiꞌa huziro. Ebu ꞌahige rae ziro. 'Iniuꞌa eḡe ḡarunio hegotiꞌuma roꞌidene, ane edeḡa haḡaiḡa modoꞌi, ebuni ane satauro* heratadu, eḡe ḡarunio hegotoꞌi!
Mazaḡa ahiri moneo daꞌo zamareꞌeteꞌe vazeḡaniꞌe, ḡaboneḡa sausauniꞌuma. Eḡe veize zuni Badiꞌa hari manoḡa veize, ahiri moneo mene zamareꞌeteꞌe vazeḡaꞌe, ḡabone manoḡa hidiꞌuma.
Vaze ꞌahoganiꞌa haba niduꞌa uꞌano, ḡaboneḡa modine, nagini manoḡa hidiꞌuma?
Aneꞌa ane ḡabone mouga veize, nagini hina eꞌe naeḡa haḡaiꞌuma?
Izidiꞌe vazeꞌa Badiꞌa mazao mene fieꞌohe, ebu haḡai sauꞌa haḡaeꞌohe. Vazeꞌa eḡe uꞌano zuni eḡe ḡoere uꞌano mazagaronine, eḡe, Vaze Ubuga zuni ani uꞌano mazagarohiꞌuma. Eꞌe madaḡano, eḡe Mama agaḡa manoḡa* zamaḡano, tuḡure viga zaḡoḡa zaḡoḡa teite eḡeꞌa ovaiꞌuma.
Ebu hena ꞌahige rae ziro. 'E hubehune ziꞌohe. Za nu ꞌada radiuꞌetaꞌaꞌe, mene rudaꞌuma, onamo Badiꞌaꞌa gigiꞌa inaraḡa hina ibitohanoga veize onaiꞌuma. Eꞌe horoniꞌuma.'
Mada fuꞌo tu tiba fare enogano Iesuꞌa Petero, Iakobo ebu Ioane zamazadu, zeḡe daꞌo maḡa boro itiro. Ebuni zeḡe ubumao Iesu iraḡaniꞌa nufiro.
Zuni dabuaḡaniꞌa ꞌuranadu, vazavazahiro. Haba niduꞌa zamaḡano vazeꞌa mene ꞌouge vuzuꞌe deheneꞌohe.
Ebuni Eliaꞌa Mose* teite zeḡe mazao fureranadu, Iesu ḡoreniro.
Peteroꞌa Iesu ninaꞌa, 'Ihore vazeḡa! Eme ꞌadama radiuꞌetaꞌaꞌe manoḡa tauḡi. Nugo taruha uḡidu ogoratihi, tiba ḡae veize, tiba Mose veize ebu tiba Elia veize.'
Ani aḡuꞌa, nagini reꞌumaꞌe. Eꞌanoꞌo ꞌouge reiro, ze rihau rudaro ꞌahine.
Ebu ḡozeꞌa feuradu, zeḡe ꞌuiro. Ebu ḡoze zamaḡanonoꞌo ago ꞌahoga igiro, raenaꞌa, 'ꞌAdiꞌe eḡe Ubude, eḡe zamarone. Ḡoeꞌa egohanoꞌi!'
Zeḡeꞌa ehamarotene, vaze ꞌahoga mene horoniro, rehano Iesu daꞌo horoniro.
Zeꞌa maḡanonoꞌo ovairoteꞌea, Iesuꞌa ziro, raenaꞌa, “Zae ubumao fureranateꞌe ḡauḡaniꞌe, vaze mazao ago rae furenoꞌi, onamo Vaze Ubuganiꞌa runeonoꞌo bare ḡabode iḡunogano.”
Zeḡeꞌa ani ḡoere egoharo. Rehano zeḡe daꞌo bone ḡoꞌane vaḡiro, raenaꞌa, 'Iesuꞌa runeonoꞌo bare ḡabode iḡuniꞌuma raꞌetaꞌaꞌe nagini?'
Ebuni zeḡeꞌa Iesu ḡadinenaꞌa, 'Nougadu Mose goro ḡoeꞌa ihozeꞌeteꞌe azaḡaniꞌa raenaꞌa, “Ibiteꞌe Eliaꞌa onaiꞌuma.” raꞌohe?'
Iesuꞌa naenaezinaꞌa, ꞌahige reiro. 'Eliaꞌe hubehune ibite onaiꞌuma, ḡau niduꞌa mae izifoga. Nougadu ibite bone buka zaḡoḡa zamaḡanoꞌe raenaꞌa, “Vaze Ubugaꞌe aduga ḡehaḡa hidiꞌuma, ebu rae oꞌoꞌniꞌuma.” reido?
Rehano eḡeꞌa ziꞌohe. Elia ai onaeha, ebu vaze nuꞌa ane mazao zeḡe ura haḡaiḡa haḡaeha, ibite buka zaḡoḡa zamaḡano tiroteꞌe teigenaꞌa.'
Iesu zuni Petero, Iakobo ebu Ioane, zeḡe ḡazaḡaꞌa ane tahiꞌa fuꞌo tu ḡazaḡa fare mazao feuri ꞌovoiro. Vaze ḡuḡuvaḡaniꞌa, zeḡe fuꞌo tu ḡazaḡa fare edau ḡeḡezoga horoziro. Ebu Mose goro ḡoeꞌa ihozeꞌeteꞌe azaḡaniꞌa, Iesu tahiꞌa tahiꞌa teite rotetiro.
Ebu vaze ḡuḡuvaḡaniꞌa Iesu horonirotene, zaguzaganadu, ane vaḡe dure onamiro, ebu hidadu matuꞌoharo.
Iesuꞌa ane tahiꞌa ḡadizenaꞌa, 'Zeḡe teite nagini uꞌano roteteꞌohe?' rae ziro.
Ebu vaze ꞌahoganiꞌa ḡuḡuva zamaḡanonoꞌo naenaeniꞌenaꞌa, 'Ihore vazeḡa, e ubudehe ḡae vaḡe tutune onaeha, mazaḡa aniꞌe vine sauꞌaniꞌa ragano radu, ḡoeroga mene idaḡa.
Vine sauꞌaniꞌa agatiniꞌetene, rahao mae feuneꞌohe. Hebeꞌanonoꞌo busureꞌohe. Ḡonoga atiteꞌohe, ebu ahiꞌaniꞌa taiduꞌohe. E ḡae tahiꞌa tahiꞌa mazao, vine sauꞌa hegone bunoga veize ḡadimana rehano, ze hegone bunihi ra, rehano mene idaraneha.'
Amaḡe Iesuꞌa zinaꞌa, 'O! Za Badiꞌa mazao mene fieꞌeteꞌe azaḡa! E za teite nouge daꞌo radiu onaꞌuma? E nouge ihoze onameꞌeꞌuma? Tahiꞌa kobeꞌa tutune aroꞌi eḡe vaḡe.' reiro.
Zeḡeꞌa ane vaḡe tutune ariro. Vine sauꞌaniꞌa Iesu horonirotene, tahiꞌa komeꞌa mae ketoketoniro. Rahao higau bauriro, ebu kiure ragaviro, ebu hebeꞌanonoꞌo busuriro.
Iesuꞌa moga ḡadiniro. ꞌAhige reiro. 'Noꞌe madaḡano ani ugi ꞌahi meiro?' Moganiꞌa ninaꞌa, 'Ani komeꞌa madaḡano meiro.'
Ebu raenaꞌa, 'Iḡaiḡa ire roga zamaḡano zu vu zamaḡano, vine sauꞌaniꞌa mae feuneꞌohe, ani uraꞌe ḡaboneḡa sausaunihi raduni. Ḡa fainoga edeḡa roꞌidene, vetuḡafoꞌi ebu danafoꞌi!'
Iesuꞌa niro. ' “Ḡa edeḡa roꞌidene” rae ihiꞌehehe? Badiꞌa mazao fieꞌeteꞌe vazeḡaniꞌe, nagi gauḡa haḡaogaꞌe edeḡa.
Tahiꞌa komeꞌa moganiꞌa ḡarihe ḡihau niro. ꞌAhige reiro. 'E Badiꞌa mazao fieꞌohe. Rehano eḡeꞌa mene idaruꞌeteꞌe moneo, danahoꞌi!'
Iesuꞌa vaze ḡehaḡaniꞌa dure onairoteꞌe horozirotene, vine sauꞌa taꞌiroharo. 'Ḡa, vaze mae uhuneꞌeteꞌe zu mae baboneꞌeteꞌe vineḡa sauꞌa! Eḡeꞌa ḡaꞌohe. Ane mazaonoꞌo buanoꞌi! Ane ragano bare ago roꞌi!'
Vine sauꞌaniꞌa ḡihau ḡaniḡanauꞌenaꞌa, tahiꞌa komeꞌa mae ketoketonadu, buaro. Ebu tahiꞌa komeꞌaniꞌa rune teige baziro. Vaze ḡehaḡaniꞌa ani horonadu, ze ꞌane ani rudaneha reiro.
Rehano Iesuꞌa evoꞌano mae ḡihiniro, ebu tahiꞌa komeꞌaniꞌa iḡune edaro.
Iesuꞌa ne ꞌahoga diuḡirotene, tahiꞌaḡaniꞌa sifu sifu ḡadiniro. 'Nougaꞌahi emeḡeꞌa vine sauꞌa hegone bunoga mene idaraneha?'
Iesuꞌa zinaꞌa, 'Vine sauꞌa ꞌahiguḡaꞌe kuru hina daꞌo hegoze buzeꞌohe. Mene kurauneꞌe, vine sauꞌa ꞌuguḡaniꞌe hegoze buzogaꞌe mene idaḡa.'
Iesuꞌa ane tahiꞌa tahiꞌa teite eꞌe habaꞌa mode iḡunadu, Galilea habaꞌano vitau onamiro. Ebu Iesuꞌe aneꞌa noumao radiuꞌeteꞌe, vazeꞌa ederoga mene uratiro.
Mazaḡa aniꞌe tahiꞌaḡa ihozeꞌenaꞌa, onamiro ꞌahine. ꞌAhige reiro. 'Eḡe, Vaze Ubuganiꞌe, vazeꞌa meꞌuma, ebu uḡuhiꞌuma. Ebu mada uḡidu zamaḡano bare ḡabode iḡuniꞌuma.'
Rehano zeꞌe, aniꞌa ḡoerirotaꞌaꞌe mene zamariro, ebu zeꞌa ḡadinoga riharo.
Zeꞌa Kaperanauma neḡano feuriro. Zeḡeꞌa ne diuḡirotene, Iesuꞌa tahiꞌaḡa ḡadiziro. 'Za ibio onaateꞌe zamaḡano, nagini ḡoꞌane onaeha?' reiro.
Rehano zeꞌe mene ḡoreniro, ibio onaateꞌe zamaḡano iniu niḡa boro raenaꞌa, zeḡeꞌa zeḡe bare ḡoꞌaziro ꞌahine.
Ebu Iesuꞌa ehoradu, ane tahiꞌa gaubanana aheu fare (12) huziro. Ebu ꞌahige rae ziro. 'Iniuꞌa niḡa boro reihi reine, aniꞌa ane bare ꞌuꞌuḡano reꞌuma, ebu tuḡure vazeḡa reꞌuma.
Ebu aniꞌa ohoze komeꞌa zamahanadu, zeḡe zamao ohoniro, ebu evoꞌa hina ohanadu, ꞌahige rae ziro.
'Iniuꞌa eḡe uꞌano tahiꞌa komeꞌa ꞌahiguḡa mae ḡihinine, aniꞌe eḡe mae ḡihiheꞌohe. Ebu iniuꞌa eḡe mae ḡihihine, aniꞌe eḡe daꞌo mene mae ḡihiheꞌohe, rehano Badiꞌa, eḡe Mama zuni mae ḡihineꞌohe.'
Ioaneꞌa Iesu niro. 'Ihore vazeḡa, vaze ꞌahoganiꞌa ḡae niḡano vine sauꞌa sauꞌa hegoze buziroteꞌe emeḡeꞌa horoniro, ebu emeḡeꞌa ani garariro, aniꞌe emeḡe teite mene rauꞌe ꞌahine.'
Rehano Iesuꞌa ziro. 'Ani ago gararoꞌi! Mazaḡa eḡe nio gigiꞌa inaraḡa haḡaeꞌeteꞌe haḡaiḡa* haḡaeꞌeteꞌe vazeḡa, eꞌe haḡaiḡa enogano, eḡe ni mene sausaune ḡoeriꞌuma.
Mazaḡa eme mene rofeꞌeteꞌe vazeḡaniꞌe, emeḡe danafeꞌeteꞌe vazeḡa.
E hubehune ziꞌohe. Ḡaeꞌa Keriso niḡa mae ḡihineꞌeteꞌe uꞌano, iniuꞌa gagone vuḡa ḡanine, aniꞌe hubehune eꞌe naeḡa meꞌuma.'
'Tahiꞌa komeꞌa ꞌahiguḡa eḡe mazao fieꞌeteꞌe zamaḡano, iniuꞌa haḡai sauꞌano tutune veꞌonihi reine, aniꞌe hadi boro bagaḡa ꞌunuḡano autadu, davarao mae feunine, manoḡa.
Ebu evoꞌoꞌa mae veꞌoꞌoꞌidene, variꞌe modoꞌi! Evoꞌo naeḡa oꞌoꞌa reꞌudemo, ꞌouge ḡabone hidogaꞌe manoḡa. Hena evoꞌo aheu radu, radiu tuḡutuḡu ireḡa* diuḡogaꞌe sauꞌa.

Ebu odaḡoꞌa tutuꞌe veꞌoꞌoꞌidene, variꞌe modoꞌi! Odaḡo naeḡa oꞌoꞌa reꞌudemo, ꞌouge ḡabone hidogaꞌe manoḡa. Hena odaḡo aheu radu, radiu tuḡutuḡu ireḡa diuḡogaꞌe sauꞌa.

Ebu ubumaḡoꞌa tutuꞌe veꞌoꞌoꞌidene, ḡude modoꞌi! Ubumaḡo tiba reꞌudemo, ꞌouge Badiꞌaꞌa ibitohauꞌeteꞌe habaꞌa diuḡogaꞌe manoḡa. Hena ubumaḡo aheu radu, radiu tuḡutuḡu ireḡa diuḡogaꞌe sauꞌa.
Eꞌe habaꞌano radiu tuḡutuḡu idiḡa ḡehaḡaniꞌa, vaze ahiꞌa au radiuꞌeꞌuma, zuni ireḡaniꞌe mene vidaꞌuma.
Vaze niduꞌaꞌe ire hina deheziꞌuma.
Damaꞌe manoḡa, rehamo damaꞌa aberaune, nouge nouge bare ininiꞌuma? Zamaꞌa manorifine, dama zamao toꞌi, zuni nabudizeta tone radiu tiburanoꞌi!'
Iesuꞌa eꞌe habaꞌa mode iḡunadu, Iudea habaꞌa onamiro. Ebu Ioridana vuḡano fariro. Ebu vaze ḡuḡuvaḡaniꞌa ane vaḡe bare isau onairo. Iesu ani, aneꞌa iḡaiḡa haḡaidoteꞌe teige, ihoziro.
Ebu Farisea azaḡa nuꞌa Iesu tuhune nurifine ani vaḡe aradu ḡadiniro, raenaꞌa, “Vaze ꞌahoganiꞌa inuga hegonogaꞌe idaḡahehe?”
Iesuꞌa naenaezinaꞌa, ꞌahige reiro. 'Mose goro ḡoeꞌaꞌe nouge raꞌohe?'
Zeḡeꞌa niro. 'Moseꞌa raenaꞌa, ohozeꞌa inuga hegonoga veize, fefa teadu, inuga haꞌuma, ebu hegoniꞌuma.'
Rehano Iesuꞌa ziro. 'Zaꞌe teḡaze riḡa ꞌahine, Moseꞌa goro ḡoeꞌa ꞌadi tiro.
Rehano ḡadaheḡano, Badiꞌaꞌa haba niduꞌa haḡairoteꞌe zamaḡano, “Badiꞌaꞌa ohoze zu roḡae haḡairo.
Eꞌanoꞌo ohozeꞌa viꞌa moga muhiziꞌuma, ebu ani inugeta tiburaꞌuma,
ebu ani anine aheu rehano tiba reꞌuma.” Eꞌanoꞌo zeꞌe mene aheu, rehano tiba.
Eꞌebanoꞌo Badiꞌaꞌa tibunirotaꞌaꞌe, vazeꞌa mene ꞌaꞌaniꞌuma.'
Vesuꞌu zeḡeꞌa neo diuḡiꞌ onamirotene, Iesu, tahiꞌaḡaniꞌa ḡadiniro. Aniꞌa ihoziroteꞌe moneo ḡadimaro.
Ebu Iesuꞌa ziro. 'Iniuꞌa inuga hegonadu, roḡae ꞌahoga meine, aꞌe aniꞌa inuga ḡahine aheteꞌeteꞌe haḡaiḡa teite idaḡa.
Ebu roḡaeꞌa iꞌa modadu, ohoze ꞌahoga meine, ani zuni iꞌa ḡahine aheteꞌeteꞌe haḡaiḡa haḡaeꞌohe.'
Vaze nuꞌa Iesu vaḡe eneze zamaze onairo, Iesuꞌa evoꞌa ranao touga veize. Rehano Iesu tahiꞌa tahiꞌaꞌa roziro.
Iesuꞌa eꞌe horonirotene, zamaḡa ḡuginiro. Ebu tahiꞌaḡa ziro. 'Tahiꞌa komeꞌa komeꞌa tuḡuzoꞌi, eḡe vaḡe aroga! Ago gararoꞌi! Mazaḡa Badiꞌaꞌa ibitohauꞌeteꞌe vazeḡaꞌe, tahiꞌa komeꞌa komeꞌa teige Badiꞌa ḡoere igiꞌeteꞌe vazeḡa.
E hubehune ziꞌohe. Iniuꞌa tahiꞌa komeꞌa teige, Badiꞌaꞌa ibitohauꞌeteꞌe mene mae ḡihinine, Badiꞌaꞌa mene ibitohaꞌuma.'
Ebu Iesuꞌa tahiꞌa komeꞌa tiba tiba ohane ḡihinadu, manina tiro, ebu evoꞌa zeḡe ranao teadu, Badiꞌa uminiro.
Iesu aniꞌa iḡunadu, ibio onamirotene, ohoze ꞌahoganiꞌa dure onairo, ebu Iesu babaḡano obena hina tuḡadu, ḡadiniro. 'Ihore vazeḡa manoḡa, e nagini haḡaine, ḡabone tuḡutuḡu hidiꞌuma?'
Ebu Iesuꞌa ninaꞌa, ꞌahige reiro. 'Ḡa nougaduni “E manoḡa” raꞌohe? Vaze manoḡaꞌe oꞌoꞌa. Rehano Badiꞌa daꞌoꞌe manoḡa.
Ḡaꞌe Mose goro ḡoeꞌa edeḡa. Aꞌe “Vaze ago manoꞌi. Inugo ago ḡahine ahetoꞌi. Ago ḡonotanoꞌi. Ago ḡurire ḡoeroꞌi. Ago ꞌuꞌuru moꞌi. Viꞌu mogo gubazoꞌi.” '
Ebu aniꞌa Iesu niro. 'Ihore vazeḡa, eꞌe kobeḡanonoꞌo onao izidi, Mose goro ḡoeꞌa eꞌe niduꞌa haḡaido.'
Iesuꞌa ubuma ꞌue, ane ḡianiro, matuꞌoharo, ebu ꞌahige rae niro. 'Ḡaꞌe gau ꞌahoga ize mene haḡaeha. Onamoꞌi! Ḡae tohe zuni habaḡo niduꞌa hoite modoꞌi, ebu eꞌe |imoni|rḡaꞌe toheze oꞌoꞌa azaḡa zenoꞌi! ꞌOugine, ḡabone manoḡa meꞌuma Badiꞌa mazao. Ebuni eḡe ḡarunio aroꞌi!'
Aniꞌa eꞌe ḡoeꞌa igirotene, vetuḡararo. Ebu zamaḡa areꞌenaꞌa, onamiro, mazaḡa aniꞌe maꞌora* vazeḡa ꞌahine.
Iesuꞌa tahiꞌaḡa ḡiaze ragavadu, ꞌahige rae ziro. 'Maꞌora vazeḡaꞌe, Badiꞌaꞌa ibitohauꞌeteꞌe vazeḡa rougaꞌe riḡa bagaḡa.'
Ebu zeḡeꞌa eꞌe ḡoeꞌa igirotene, zaguzagaro. Rehano Iesuꞌa bare ziro. 'Eḡe tahiꞌa tahiꞌa, Badiꞌaꞌa ibitohauꞌeteꞌe vazeḡa rougaꞌe riḡa bagaḡa.
Kameroꞌe niduru hoꞌoga diuḡogaꞌe riḡa. Rehano maꞌora vazeḡaꞌe Badiꞌaꞌa ibitohauꞌeteꞌe vazeḡa rougaꞌe ufeta riḡa.”
Ze eꞌe igirotene, zamaze niduꞌa zaguzagaro, ebu Iesu niro. ꞌAhige reiro. 'ꞌOugine, iniuꞌa daꞌo ḡabone hidiꞌuma?'
Iesuꞌa ḡiazadu, ziro. 'Vaze aneꞌa bare ḡabone hidogaꞌe mene idaḡa, rehano Badiꞌaꞌa vaze ḡaboziꞌuma. Mazaḡa aniꞌe gau niduꞌa haḡaoga idaḡa.'
Peteroꞌa Iesu ḡoreniro. 'Ḡianoꞌi! Eme tohe niduꞌa modadu, ḡae ḡaruna hegoteꞌohe'
Iesuꞌa rae ziro. 'E hubehune ziꞌohe. Vaze ꞌahoganiꞌa neḡa, negoḡa, ezeḡa, viꞌa, moga, eneḡa ga habaꞌa, eḡe uꞌano zu Badiꞌa hari manoḡa uꞌano modine,
ani izidi madaḡano ḡae sinahu eꞌe bare meꞌuma. Neḡa, negoḡa, ezeḡa, viꞌa, eneḡa ebu habaꞌa bare meꞌuma, rehano aduga zuni hidiꞌuma. Ebu mada ḡonaganiꞌa onaine, ḡabone tuḡutuḡu* meꞌuma.
Rehano ibiteꞌeteꞌe azaḡa ḡehaḡaꞌe vesiꞌuma, u veseꞌeteꞌe azaḡa ḡehaḡaꞌe ibitiꞌuma.'
Iesu ebu ane tahiꞌa tahiꞌaꞌa, Ierusalema ibiḡano onameꞌegano, Iesuꞌa ibitiro. Eꞌe ḡianirotene, zeꞌe zaguzagaro. Hegotiroteꞌe azaḡa zuni riharo. Ebu Iesuꞌa ane tahiꞌa gaubanana aheu fare (12) bare huze onairo. Ebu naginiꞌa ane mazao fureraꞌuma, eꞌe ihoziro.
ꞌAhige reiro. “Ḡianoꞌi, emeꞌe Ierusalema iteꞌohe, ebu eḡe, Vaze Ubuganiꞌe dibuꞌo vazeḡa ḡihiꞌaḡihiꞌa zu Mose goro ḡoeꞌa ihozeꞌeteꞌe azaḡaniꞌa obohe tiꞌuma. Ebu zeḡeꞌa raenaꞌa, 'Ḡaꞌe rudaꞌuma,' reꞌuma. Ebu Baduꞌa aḡuꞌa azaḡa* ꞌevoreo riꞌihiꞌuma.
Zeḡeꞌa ḡirihoniꞌuma, soꞌabide vahiꞌuma, masihiꞌuma, ebu uḡuhiꞌuma. Ebuni mada uḡidu zamaḡano, bare ḡabode iḡuniꞌuma.'
Zebedeo ubuga, Iakobo zuni Ioaneꞌa Iesu vaḡe onaadu, ꞌahige rae niro. 'Ihore vazeḡa, eme gau ꞌahoga ḡaeꞌa haḡaofoga raꞌohe.'
Iesuꞌa ḡadizeꞌenaꞌa, 'Za uraꞌe, eꞌa nagini haḡao zinihi raꞌohe?'
Zeꞌa raenaꞌa, 'Ḡaeꞌa zuhiꞌa meꞌuma madaḡa moꞌidene, eme aheu, ꞌahoga edaꞌe moneo, ꞌahoga kauri moneo ohofoꞌi, eme nife boro reifine.'
Rehano Iesuꞌa zinaꞌa, 'Zaꞌe aḡuꞌa, nagini umideꞌetaꞌaꞌe. Eḡeꞌa gageꞌeteꞌe bioḡaꞌe aduga hidiꞌeteꞌe bioḡa, zae zuni eꞌe hina gagiꞌumahehe? Zuni eḡe bapatizohiꞌuma bapatizoḡa hina zae zuni bapatizoziꞌumahehe?'
Zeḡeꞌa 'Oꞌe' rae niro. Ebu Iesuꞌa zinaꞌa, 'Eḡeꞌa gagiꞌuma bioḡaꞌe, zae zuni eꞌe hina gagiꞌuma, zuni eḡe bapatizohiꞌuma bapatizoḡa hina, zae zuni bapatizoziꞌuma.
Rehano edaꞌehe naeo zuni kaurihe naeo ehoriꞌuma azaḡaꞌe, eḡe ꞌane mene reꞌuma. Rehamo eꞌe habaꞌaꞌe, Badiꞌaꞌa ohoziꞌuma reiroteꞌe azaḡaniꞌa daꞌo ehoriꞌuma.'
Iesu tahiꞌa gaubanana (10)ꞌa eꞌe igirotene, Iakobo zuni Ioane mazao maḡuniro.
Ebu Iesuꞌa huze nuꞌozadu ziro. 'Za edeḡa, avoꞌa habaꞌa zamaḡano, zuhiꞌa rae ziꞌeteꞌe azaḡaniꞌa, eꞌe ne azaḡa ibitoziniꞌohe ebu zeḡe ḡihiꞌa azaḡaniꞌa ze urateꞌeteꞌe idunaḡano ne azaḡa raḡano haḡaeꞌohe.
Rehano zaꞌe ago ꞌouge haḡaoꞌi! Zae boꞌaḡano iniuꞌe ḡihiꞌa reihi reine, aniꞌe zae tuḡure vazeḡa heuḡa rae reꞌuma.
Ebu iniuꞌa niḡa boro reihi reine, aniꞌe, zae niduꞌa veize tuḡure igiꞌeteꞌe vazeḡa reꞌuma.
Mazaḡa eḡe, Vaze Ubuganiꞌa onairotaꞌaꞌe, mene vazeꞌa eḡe tuḡure egoga veize, rehamo eḡeꞌa vaze tuḡure haḡaoga veize, ebuni vaze ḡehaḡa sauꞌa uꞌano, eḡe ḡabone hina Badiꞌa dibuꞌohanoga veize.'
Iesu ebu ane tahiꞌa tahiꞌaniꞌa Ieriko neḡano feuriro. Ebuni Iesu ani, ane tahiꞌa tahiꞌa ebu vaze ḡuḡuvaḡa teite Ieriko neḡa mode onameꞌenogano, ubumaḡa kuruḡa zuni umido vazeḡa, niḡa Batimeoꞌa ibi genaḡano ehore radiro. Aniꞌe Timeo ubuga.
Aniꞌa Iesu, Nazareta ne vazeḡa hanite onairoteꞌe igirotene, huau iḡuniro. 'Iesu, Davida Ubuga, eḡe vetuḡahoꞌi!'
Vaze ḡehaḡaniꞌa roneꞌenaꞌa, 'Hezoa!' rae niro. Rehano ani bare ḡihau bagaḡa huaro. 'Davida Ubuga, eḡe vetuḡahoꞌi!'
Ebu Iesuꞌa edanadu, ꞌahige reiro. 'Hune aroꞌi.' Ebu ubumaḡa kuruḡa vazeḡa huniro. ꞌAhige rae niro. 'Zamaḡo tiba hanoꞌi! Iḡunoꞌi! Aniꞌa huḡadeꞌohe.'
Aneꞌa ogoteꞌeteꞌe dabuaḡa modadu, ḡarihe iḡuniro, ebu Iesu vaḡe onamiro.
Iesuꞌa ḡadiniro. 'Ḡa ura ḡa mazao nagini haḡaihi?' Ubumaḡa kuruḡa vazeḡaniꞌa niro. 'Ihore vazeḡa, e ehamatihi raꞌohe.'
Ebu Iesuꞌa niro. 'Onamoꞌi! Ḡaeꞌa Badiꞌa mazao fieꞌeteꞌeꞌa ḡae bare faiꞌeha.' Ebu ḡarihe hune ubumaḡa raꞌarotene, Iesu ḡarunio hegotiro.
Iesuꞌa, ane tahiꞌa tahiꞌa teite Ierusalema neḡa hanitiro, ebu ne aheu, niḡa Betefage ebu Betania zuni hanitiro. Ebu Olive maḡa uhiḡano bone, Iesuꞌa tahiꞌaḡa aheu tuḡuziro,
ebu ziro. 'Zazore mone neḡa onamoꞌi. Eꞌe neḡano feurine, vazeꞌa ize mene ehoriroteꞌe |idoniki|r ubuga batune touga horoniꞌuma. Fuhiꞌadu mae onaoꞌi.
Vazeꞌa ḡadizenaꞌa, “Za nagini nougeꞌohe?” roꞌidene, ꞌahige rae zoꞌi. “Zuhiꞌa Boroꞌa urateꞌohe. Vesuꞌu bare mae onaiꞌuma.” '
Ze onamiro, ebu |idoniki|r ubuga ibiheta genaḡano batune touga horoniro. Aniꞌe ibio edau radiro, ebu zeḡeꞌa fuhiꞌiro.
Eꞌea edau radiroteꞌe azaḡaniꞌa ḡadiziro. ꞌAhige reiro. 'Za nougadu |idoniki|r ubuga eꞌe fuhiꞌeꞌohe?'
Ebu zeꞌa naenaezinaꞌa, Iesuꞌa ziroteꞌe ḡoeꞌa zirotene, tuḡuze onamiro.
Zeꞌa |idoniki|r ubuga Iesu vaḡe mae onairo. Ebu zeḡe dabua |idoniki|r ḡarugano hirau tirotene, Iesuꞌa eꞌe rana ehoriro.
Ebu vaze ḡehaḡaniꞌa zeḡe dabua ibio hirau tiro. Vaze nuꞌe, ire ezaga rouḡeita butuonoꞌo variꞌe madu, ibi rana tiro.
Ebu Iesu zamao onamiroteꞌe, zu ḡaruna onamiroteꞌe azaḡaniꞌa, rae huauꞌenaꞌa, ꞌahige reiro. 'Hosana!* Badiꞌa niḡa mae ḡihinoꞌi! Zuhiꞌa Boro niḡano onaeꞌeteꞌe vazeḡa matuꞌohatihi!'
Emeḡe mama Davidaꞌa ibitoharoteꞌe eꞌe madaḡaniꞌa onaiꞌuma. Matuꞌohatihi! Hosana! Hitanao Badiꞌa niḡa mae ḡihinoꞌi!'
Aniꞌe Ierusalema neḡano feuriro, ebu Badiꞌa ḡahunohauꞌeteꞌe Neḡa* zamaḡano diuḡiro. Ḡau niduꞌa ḡiane ragave hauḡirotene, ḡoravararo ꞌahine, tahiꞌaḡa teite Betania neḡa bare onamiro.
Irarirotene, oherebau Iesu ebu ane tahiꞌa tahiꞌaꞌa, Betania neḡanonoꞌo vinini tare onairo.
Ebu |ifigi|r ireḡa rouḡeta haba faḡanonoꞌo moneni horonirotene, Iesuꞌa |ifigi|r ireḡa uꞌa onamiro, huga ḡianoga rae. Aniꞌa uhiḡa onairotemo, huga oꞌoꞌa. Rouḡa daꞌo horoniro. Mazaḡa |ifigi|rꞌa mene hudauꞌeteꞌe madaḡa.
Ebu Iesuꞌa |ifigi|r ireḡa niro. 'Vazeꞌa ḡa hugo mene bare aꞌuma onamo tuḡutuḡu, mazaḡa ḡaꞌe mene bare hudaꞌuma.' Ebu ane tahiꞌa tahiꞌaꞌa Iesuꞌa reiroteꞌe igiro.
Iesu ebu ane tahiꞌa tahiꞌa, Ierusalema neḡa bare itirotene, Badiꞌa ḡahunohauꞌeteꞌe Neḡa diuḡiro. Iesu ani, Badiꞌa ḡahunohauꞌeteꞌe Neḡa zamaḡano, ḡahunohanoga veize hoiteꞌeteꞌe hoihoi azaḡa, uhize ḡururuziro. Iudea |imoni|r hina seniseꞌeteꞌe azaḡa fataḡa, zuni tubugo niniḡa hoiteꞌeteꞌe azaḡa ehoro ḡauḡa mae ḡihuniro.
Ebu vaze garariro. Badiꞌa ḡahunohauꞌeteꞌe Neḡa zamaḡano tohe odohe diuḡe oname buanoga mene uratiro.
Ebu aniꞌa ihozeꞌenaꞌa, ꞌahige rae ziro. 'Buka zaḡoḡa zamaḡano ꞌahige tiro ga? “Eḡe neꞌe vaze niduꞌa kuru neḡa reꞌuma” Rehano zaeꞌa eḡe kuru neḡa zamaḡano ḡonore monede haḡaeꞌohe.'
Badiꞌa ḡahunohauꞌeteꞌe neḡa zuhiꞌaḡa, zuni Mose goro ḡoeꞌa ihozeꞌeteꞌe azaḡaniꞌa, eꞌe hariḡa igirotene, Iesu manoga ibiḡa vaḡiro. Mazaḡa vaze niduꞌa aniꞌa ihozeꞌeteꞌe egadu, zaguzagaro ꞌahine, Iesu rihoniro.
Ḡorava urirotene, Iesu ebu ane tahiꞌa tahiꞌa, Ierusalema neḡanonoꞌo bare Betania neḡa onamiro.
Oherebau ibio onamiroteꞌeba, |ifigi|r ireḡa horoniro. Ane huga moꞌaḡanonoꞌo rorau ovoiro taiga.
Ebu Peteroꞌa, Iesuꞌa |ifigi|r ireḡa niroteꞌe ḡoeꞌa zamariro. Ebu Iesu niro, raenaꞌa, 'Ihore vazeḡa, ḡianoꞌi! Ḡaeꞌa rone sausaunateꞌe |ifigi|r ireḡa roraneha.'
Ebu Iesuꞌa naenaeziro. 'Badiꞌa mazao fioꞌi!
E hubehune ziꞌohe. Iniuꞌa maḡa ꞌadi ninaꞌa, “Ḡihitadu, davara zamaḡano buanoꞌi” rae reꞌuma. Ebu zamaḡa mene ꞌadaꞌadiꞌuma. Zuni aneꞌa rateꞌe haḡaiḡa hubehune fureraꞌuma rae zamariꞌuma. ꞌOuge Badiꞌa mazao fine, huganiꞌa ane mazao fureraꞌuma.
Eꞌanoꞌo ziꞌohe. Nagini nagini kurauꞌenaꞌa, umidiꞌuma. Ebu hubehune eꞌe hidiꞌuma rae zamaradu, fiꞌuma. ꞌOuge haḡaine, huga hidiꞌuma.
Zaꞌa edanadu, kuraune, vazeꞌa zae mazao haḡai sauꞌa haḡaateꞌe rae modoꞌi. ꞌOugine, moze adureo radiuꞌeteꞌeꞌa zae haḡai sauꞌa zuni rae modiꞌuma.'

Ze Ierusalema neḡano bare feuriro. Iesuꞌa, Badiꞌa ḡahunohauꞌeteꞌe Neḡa zamaḡano onameꞌenogano, Badiꞌa ḡahunohauꞌeteꞌe neḡa zuhiꞌaḡa boro boro, zuni Mose goro ḡoeꞌa ihozeꞌeteꞌe azaḡa, ebu vaze boro boroꞌa, ani vaḡe onairo.
Ebu zeḡeꞌa ḡadiniro. 'Noꞌe gigiꞌaḡa hina haḡai eꞌe haḡaeꞌohe? Iniuꞌa eꞌe gigiꞌaḡa ḡaniro?'
Iesuꞌa naenaeziro. 'Eḡeꞌa ḡadimu tiba ḡadiziꞌuma. Zaeꞌa naenaehine, eḡeꞌa ziꞌuma, noꞌe gigiꞌaḡa hina haḡai ꞌahi haḡaeꞌohe.
Ioaneꞌa ziniroteꞌe bapatizoḡaꞌe, Badiꞌaonoꞌo ga vazeonoꞌo? Naenaehoꞌi.'
Zeḡeꞌa zeḡe daꞌo neneḡaniro. ꞌAhige reiro. 'Badiꞌaonoꞌo reine, ani ꞌahige reꞌuma. “Tena nougadu ani ḡoere mene mae ḡihinido?”
U “Vazeonoꞌo reine, ...” ' Vaze ḡehaḡaniꞌa maḡuniꞌuma rihoniro. Mazaḡa vaze niduꞌa ꞌahige rae zamariro, Ioaneꞌe hubehune peroveta vazeḡa.
Eꞌanoꞌo Iesu naenaeniro. ꞌAhige reiro. 'Eme aḡuꞌa.' Ebu Iesuꞌa ziro. 'Eḡe zuni noꞌe gigiꞌaḡa hina haḡai ꞌahi haḡaeꞌetadi mene ihoziꞌuma.'
Iesuꞌa hari idaidaḡa hina ḡoreziro. 'Vaze ꞌahoganiꞌa |ivaini|r mebaḡa ḡoraro, ebu hadi ḡabiriḡa meraro. |iVaini|r maḡa edene gigeꞌeteꞌe iduḡa hadi rana huꞌiro. Ehamuꞌeteꞌe taruhaḡa hitanao hadi hina haḡairo. Ebu eꞌe mebaḡa, meba ḡianeꞌeteꞌe azaḡa ziniro, ane veize gauoga veize. Ebu avoꞌa habaꞌa onamiro.
|iVaini|r maḡa hiriveꞌeteꞌe madaḡa feurirotene, tuḡure vazeḡa meba ḡianeꞌeteꞌe azaḡa vaḡe tuḡune onamiro, |ivaini|r maḡa nu mouga veize.
Rehano zeꞌa obone teadu bouniro, ebuni evoꞌa isoḡa tuḡune baroniro.
Tuḡure vazeḡa ꞌahoga hena bare tuḡuniro. Rehano zeꞌa vadigano maro, ebu mazagarone runiro.
Hena ꞌahoga tuḡuniro, rehano mau runiro. Vaze ḡehaḡa zuni tuḡuziro, rehano nu bouziro, nu zimi ruziro.
Ane mazao ize tiba daꞌoꞌeꞌe, ane ubuga zamarone. Ḡonagano, ani tuḡuneꞌenaꞌa, ꞌahige reiro. 'Ani eḡe ubude ꞌahine, ḡoeꞌa egohaꞌuma.'
Rehano aniꞌa feurirotene, meba ḡianeꞌeteꞌe azaḡaniꞌa neneḡaneꞌenaꞌa, ꞌahige reiro. 'Tahiꞌa ꞌadiꞌe meba vazeḡa iḡuꞌa meꞌuma vazeḡa. Aro matihi! Mebaḡaꞌe emeḡeꞌa meꞌuma.'
Ebu zeꞌa obone teadu, mau runiro, ebuni |ivaini|r mebaḡa enogano modiro.
|iVaini|r mebaḡa vazeḡaꞌe nagini nougiꞌuma? Aniꞌe onaadu, meba ḡianeꞌeteꞌe azaḡa zimi hauḡiꞌuma. Ebuni |ivaini|r mebaḡa vaze ꞌahoga ꞌahoga ziniꞌuma.
Za buka zaḡoḡa zamaḡano, ꞌahige tiroteꞌe ḡoeꞌaꞌe meꞌodiro ga? “Ne ogoruꞌeteꞌe azaḡaniꞌa mene uratadu, mae modiroteꞌe hadiḡaniꞌe, gauḡa boro hadiḡa reꞌuma.
ꞌAdiꞌe Zuhiꞌa Boroꞌa haḡairoteꞌe haḡaiḡa. Emeḡeꞌa ḡianeꞌetene, manoḡa tauḡi.'
Iesu teite ḡoeriroteꞌe azaḡaniꞌa, hari idaidaḡa ꞌahiꞌe zeḡe veize reiroteꞌe ederirotene, ze ura Iesu obone tihi reiro. Rehano vaze ḡuḡuvaḡa rihoziro. Eꞌanoꞌo Iesu modadu onamiro.
Iudea vaze boro boroꞌa, Farisea azaḡa zu Heroda teite rauꞌeteꞌe azaḡa Iesu mazao tuḡuziro, ane ḡoere ḡonaga egoga raduni.
Ze ani vaḡe onairo, ebu ꞌahige reiro. 'Ihore vazeḡa, eme edeḡa, ḡaꞌe huga daꞌo raꞌeteꞌe vazeḡa, zuni vaze mazao mene rihauꞌeteꞌe vazeḡa. Mazaḡa ḡa vaze tohe mene ḡianeꞌeteꞌe vazeḡa. Rehano ḡoere huga hina Badiꞌa ibi ihofeꞌohe. Eꞌanoꞌo ḡadimuꞌohe. Roma zuhiꞌaḡa |itakesi moni|rḡa haune, idaḡa ga mene? Eme |itakesi|r naeḡa haꞌuma ga mene?'
Rehano Iesu ani edeḡa, ze zamaze nufe zamariro. Zeḡe ḡoere teite mene idaḡa. Ebu ꞌahige reiro. 'Za nougadu soꞌohihi raꞌohe? |iMoni|r hadiḡa odohe aroꞌi, eḡe ḡianifine.'
Ze tiba odohe ariro. Iesuꞌa madu ḡadiziro. 'Iniu vine ebu iniu ni ꞌahiꞌeꞌe?' Zeḡeꞌa naenaeniro. 'Roma zuhiꞌaḡa ni ebu viga.'
Iesuꞌa ziro. 'Roma zuhiꞌaḡa* |imoni|rꞌe Roma zuhiꞌaḡa ane hanoꞌi, ebu Badiꞌa |imoni|rꞌe Badiꞌa ane hanoꞌi!' Ebu zeḡe huga ani ḡoereonoꞌo zaguzagaro.
Sadukea azaḡa* Iesu vaḡe onairo. Zeꞌe ꞌahige zamariro. Rune azaḡaniꞌe mada ḡonagano mene iḡuniꞌuma. Zeḡeꞌa Iesu ḡadiniro. ꞌAhige reiro.
'Ihore vazeḡa, Moseꞌa emeḡe veize ꞌahige tiro. “Vaze ꞌahoga negoḡa rudaune, rehano ane inuga ubuga oꞌoꞌa reine, ane negoḡaniꞌa bare meꞌuma, ebu negoḡa veize ubuga fureniꞌuma”
Negoḡa niduꞌa fuꞌo tu aheu fare (7) radiudo. Negoḡa ibiꞌaꞌe hahuriro, ebu rudaro, rehano ubuga oꞌoꞌa.
Negoḡa aheuḡaniꞌa ḡozobaḡa teite hahuriro. Rehano rudaro, ebu ubuga oꞌoꞌa. Ebu negoḡa uḡiduḡa zuni hahuriro, rehano haḡai idaḡaniꞌa fureraro.
Ebu negoḡa niduꞌa fuꞌo tu aheu fareꞌa tiba tiba ḡozoba teite hahuriro, rehano niduꞌa rudau hauḡadu, ubudeze oꞌoꞌa. Hena vesuꞌu ḡozoba zuni rudaro.
Runeonoꞌo bare iḡuniꞌuma madaḡano, aniꞌe iniu inuga reꞌuma? Mazaḡa ohoze fuꞌo tu aheu fare teite hahuriro ꞌahine.'
Iesuꞌa ꞌahige rae ziro. 'Za hube veꞌoreꞌohe. Buka zaḡoḡa huga mene maꞌohe, zuni Badiꞌa gigiꞌa aḡuꞌa.
Runeonoꞌo bare iḡuniꞌuma madaḡano, zeꞌe mene hahuriꞌuma, rehamo zeꞌe adureo radiuꞌeteꞌe aneruḡa heuḡa.
Zaꞌe runeonoꞌo iḡuniꞌuma ga mene, ḡadimuꞌehehe? Mose buka zamaḡano butu hariḡaꞌeꞌe. Za eꞌe hariḡa meꞌodiro ga, Badiꞌaꞌa Mose nouge nouge niroteꞌe? Aꞌe ꞌahige reiro. “Eꞌe Aberahamo* Badiꞌa, zu Isako* Badiꞌa, ebu Iakobo* Badiꞌa.”
Aniꞌe mene rune azaḡa Badiꞌa, rehamo ḡabone azaḡa Badiꞌa. Ze ahirizeꞌe rudaro, rehano vineze ize ḡaboga. Zaꞌe veꞌoḡa boro bagaḡa.'
Mose goro ḡoeꞌa ihozeꞌeteꞌe vazeḡa ꞌahoganiꞌa onairo, ebu zeḡeꞌa ḡoꞌaniroteꞌe igiro. Iesuꞌa faifairu naenaeziroteꞌe igirotene, Iesu ḡadiniro. 'Goro ḡoeꞌa niduꞌa zamaḡano noꞌe goro ḡoeꞌaꞌe ḡihiꞌa?'
Iesuꞌa naenaeniro, raenaꞌa, 'Goro ḡoeꞌa ḡihiꞌa huneꞌe ꞌahiꞌeꞌe. “Isaraela* azaḡa, egoꞌi! Zuhiꞌa Boro, emeḡe Badiꞌaꞌe ane daꞌo Zuhiꞌa tibuhuga.
Ebu zamaḡo niduꞌa hina, ḡaboneḡo niduꞌa hina, zamaroḡo niduꞌa hina, inaraḡo niduꞌa hina Zuhiꞌa Boro, ḡae Badiꞌa zamaroꞌi!”
Goro ḡoeꞌa ꞌahoga, eꞌe hegotogaꞌe ꞌahiꞌeꞌe. “Ḡaeꞌa ḡae bare zamareꞌeteꞌe teige, nabugo zuni zamaroꞌi!” Goro ḡoeꞌa aheu ꞌadiꞌe ḡoere boro. Goro ḡoeꞌa ꞌahoga ꞌahoganiꞌa ḡoere aheu ꞌadi mene vitinoga.'
Mose goro ḡoeꞌa ihozeꞌeteꞌe vazeḡaniꞌa naenaeniro, raenaꞌa, 'Manoḡa tauḡi! Ihore vazeḡa, ḡaꞌe hube hugano ḡoereꞌohe. Badiꞌaꞌe tiba. ꞌAhogaꞌe oꞌoꞌa.
Ebu zamaḡa niduꞌa hina, edeḡa niduꞌa hina, inaraḡa niduꞌa hina, Badiꞌa zamareꞌeteꞌe, zuni vazeꞌa ane bare zamareꞌeteꞌe teige, nabuga zuni zamareꞌeteꞌe, eꞌe haḡaiḡaꞌe boro bagaḡa. Ḡau nunu Badiꞌa hauꞌeteꞌe haḡaiḡa zaḡoḡaꞌe, eꞌe haḡaiḡaniꞌa vitinoga.'
Ebu aniꞌa doḡoꞌani naenaeniroteꞌe, Iesuꞌa igirotene, ꞌahige rae niro. 'Ḡa nariga Badiꞌaꞌa ibitohauꞌeteꞌe vazeḡa raꞌohe.' Eꞌe enogano vaze niduꞌa ani ḡadinoga riharo.
Ebu Iesu Badiꞌa ḡahunohauꞌeteꞌe Neḡa zamaḡano ihoziroteꞌea, ꞌahige reiro. 'Nougaꞌahi Mose goro ḡoeꞌa ihozeꞌeteꞌe azaḡaniꞌe ꞌahige raꞌohe, Kerisoꞌe Davida ubuga?
Mazaḡa Davida ani, Vine Zaḡoḡaniꞌa edeḡa hanadu, ꞌahige reiro. “Badiꞌaꞌa eḡe Zuhiꞌa, Keriso ꞌahige rae niro. Eḡe edaꞌe moneo ehoroꞌi, onamo ḡae teite utiteꞌeteꞌe azaḡa odaḡo ꞌuꞌuḡano edeze ḡahiziꞌuma.”
Davida ꞌaneꞌa, eꞌe vazeḡa huneꞌenaꞌa, Zuhiꞌa reiro. ꞌOugine, aniꞌe nouge nouge Davida ubuga?' Ebu vaze ḡuḡuvaḡa matuꞌuzeta Iesu ḡoere igiro.
Iesuꞌa ihoziroteꞌe zamaḡano, ꞌahige reiro. 'Mose goro ḡoeꞌa ihozeꞌeteꞌe azaḡa ḡiazoꞌi! Ze niguzoga raduni, dabua faḡa haḡaadu, oname onaeꞌohe, ebu vaze vazeꞌa ne hunio hidine, zuhiꞌa raduni, gubaze ḡorezihi raꞌohe.
Iuda kuru neḡa zamaḡano, vaze boro boroꞌa ehoreꞌeteꞌe habaꞌano ehorihi raꞌohe, ebu tiburu ogauꞌeteꞌe habaꞌano zuni, ehoro habaꞌa manoḡano daꞌo ehorihi raꞌohe.
Ebu ḡozoba soꞌonadu, toheḡa niduꞌa meineꞌohe, zuni kuru faḡa ḡurire kurauꞌohe. Eꞌanoꞌo zeḡe haḡai sauꞌa, eꞌe naeḡaꞌe boro bagaḡa meꞌuma.'
Iesu ani, Badiꞌa ḡahunaniꞌeteꞌe |imoni|r mauḡaḡa uhiḡano ehoriro. Vaze ḡehaḡaniꞌa mauḡa zamaḡano |imoni|r ufiroteꞌe ḡiane radiro. Maꞌora azaḡa ḡehaḡaniꞌa |imoni|r boro ufiro.
U toheḡa oꞌoꞌa ḡozobaḡaniꞌa onaadu, |imoni|r komeḡa aheu ufiro. Aꞌe toea aheu heuḡa.
Ebu Iesuꞌa tahiꞌaḡa huze nuꞌoziro, ebu ꞌahige rae ziro. 'E hubehune ziꞌohe. Toheḡa oꞌoꞌa ḡozobaḡaniꞌa ofataꞌaꞌe, vaze ꞌahoga ꞌahoganiꞌa ofateꞌe teite mene idaḡa. Ḡozobaꞌe boro bagaḡa ofeha.
Mazaḡa maꞌora azaḡaniꞌa ofataꞌaꞌe, zeḡe |imoni|r ḡehaḡaonoꞌo tahiḡa daꞌo ofeha. Rehano ḡozoba ꞌadiꞌe ane mazao radiuꞌeteꞌe moniḡa niduꞌa ofeha. Aniꞌa ogomuḡa hoite aꞌuma moniḡa niduꞌa ufi hauḡeha.'
Iesu ani Badiꞌa ḡahunohauꞌeteꞌe Neḡanonoꞌo buarotene, ane mazaonoꞌo edeḡa maꞌeteꞌe vazeḡa ꞌahoganiꞌa ꞌahige rae niro. 'Ihore vazeḡa, ḡianoꞌi! Hadi iraḡa zuni ne iraḡa ꞌadi nugo ḡianoꞌi! Manohuga tauḡi!'
Rehano Iesuꞌa ninaꞌa, ꞌahige reiro. 'Ne boro ꞌadi horoneꞌehehe? Hadi ꞌahoga hadi ꞌahoga ani ranao mene radiꞌuma madaḡa onaiꞌuma. Agire azaḡa niduꞌa fahe ruruniꞌuma.'
Iesu ani Olive maḡano, aꞌe Badiꞌa ḡahunohauꞌeteꞌe Neḡa naenaeḡano ehorirotene, Petero, Iakobo, Ioane ebu Aniderea zeḡeꞌa sifu ḡadiniro.
'Efoꞌi! Aꞌe noꞌe madaḡano? Eꞌe haḡaiḡa niduꞌa fureraꞌuma madaḡano, nagi haḡai nu badeḡaniꞌa ibite fureraꞌuma?'
Iesuꞌa zinaꞌa, ꞌahige reiro. 'Za Ḡianoꞌi! Hena vazeꞌa tutuze soꞌoziꞌuma.
Vaze ḡehaḡaniꞌa eḡe ni radu onaiꞌuma, ebu ꞌahige reꞌuma. “Eꞌe Keriso” Ebu vaze ḡehaḡa tutuze soꞌoziꞌuma.
Uti hariḡa, haba haniꞌa, ga haba faḡanonoꞌo egoꞌidene, ago rihanoꞌi! ꞌAdiꞌe fureraꞌuma ḡauḡa, rehano mada ḡonagaꞌe ize, izema.
Mazaḡa avoꞌa neḡaniꞌa, avoꞌa neḡa teite utitiꞌuma. |iGavamani|r ꞌahoganiꞌa, |igavamani|r ꞌahoga teite utitiꞌuma. Haba nunu zamaḡano habaꞌa hagariꞌuma. Zaga zuni hiaꞌuma. Rehano aꞌe ḡadaheḡano aduga hidiꞌeteꞌe daꞌo. Aduga nu ize mene fureraneha.
Zaeꞌa bare dugute toꞌi! Mazaḡaniꞌe kanisoro azaḡa zamao ohoze tiꞌuma. Ebuni Iuda kuru neḡa zamaḡano bouziꞌuma. Eḡe uꞌano, |igavamani|r vazeḡa zu zuhiꞌa, zeḡe zamao edaꞌuma. Ebu zeḡe ubumao eḡe hari manoḡa rae fureniꞌuma.
Mada ḡonaga ize, izema mougano, Badiꞌa hari manoḡaꞌe, haba niduꞌa zamaḡano haramo ziniꞌuma.
Ebu noꞌe madaḡano oboze teadu, kotao ohozoꞌidene, nagini ḡoeꞌa reꞌuma rae, ago zamare borofoꞌi! Madaḡaniꞌa feuroꞌidene, zaeꞌa ḡoeriꞌuma ḡoeꞌa ziniꞌuma. Zaꞌe eꞌe daꞌo rae furenoꞌi! Mazaḡa zaeꞌa ḡoeriꞌuma ḡoeꞌaꞌe, zaeꞌa mene ḡoereꞌohe. Rehamo Vine Zaḡoḡaniꞌa ḡoereꞌohe.
Negoḡaniꞌa negoḡa revohanadu, maꞌuma. Ebu moganiꞌa ubuga revohanadu, maꞌuma. Ebu ubudezeꞌa viꞌa moga maḡuno ziniꞌuma, ebu runeo tuḡuziꞌuma.
Vaze vaze niduꞌa eḡe ni uꞌano, za heꞌeheꞌeziꞌuma. Rehano edau gigaru onamo meiteꞌe vazeḡaꞌe ḡabone hidiꞌuma.
Rehano sausauzeꞌeteꞌe riho ḡauḡa ani, aneꞌa mene edaꞌuma habaꞌano edaꞌuma. Eꞌe horonoꞌidene, Meꞌodeꞌeteꞌe vazeḡa ederoꞌi! Iudea habaꞌano radiuꞌeteꞌe azaḡa haba maḡa uꞌa ferau onamoꞌi!
Ne touḡariḡano ahiꞌa ohoneꞌeteꞌe vazeḡaniꞌe bare ovoadu, ne mene diuḡiꞌuma, ane tohe mouga veize. Rehano feraꞌuma.
Mebao gaueꞌeteꞌe vazeḡaniꞌe, ane dabua mouga veize mene bariꞌuma. Rehano feraꞌuma.
Eꞌe madaḡano, ahiꞌeta roḡaeḡa zuni, nune hina ene guraḡa ḡubuzeꞌeteꞌe roḡaeḡa, zeꞌe vetuḡaḡa. Feranoga mene idaḡa.
Irugu madaḡano, eꞌe madaḡaniꞌa mene fureranoga veize kuranoꞌi!
Mazaḡa eꞌe madaḡano vaze niduꞌa aduga hidiꞌuma. Badiꞌa aniꞌa ḡadaheḡano ḡau niduꞌa haḡairoteꞌeanoꞌo onao izidi, ꞌahiguḡa haḡaiḡa mene fureraro. Vehuꞌu zuni ꞌahiguḡa mene bare fureraꞌuma.
Zuhiꞌa Boro aniꞌa, eꞌe madaḡa mene futufine, vaze tiba zuni mene ḡabode radiꞌuma. Rehamo aneꞌa mae tiroteꞌe azaḡa* uꞌano, eꞌe madaḡa futufiꞌuma reiro.
Ebu vaze ꞌahoganiꞌa zinaꞌa, 'Ḡianoꞌi, Kerisoꞌe ꞌahi eꞌe!' ga 'Omo ꞌeꞌe!' rae zoꞌidene, eꞌe ḡoeꞌa ago mae ḡihinoꞌi.
Mazaḡa ḡuriro Kerisoḡa zuni ḡuriro peroveta azaḡa fureraꞌuma. Ebu Badiꞌaꞌa rae tiroteꞌe azaḡa tutuze soꞌozihi radu haḡai nu badeḡa boro bagaḡa zu zaguzagaꞌuma haḡaiḡa haḡaiꞌuma.
Eꞌanoꞌo zaeꞌa bare dugute toꞌi! Haḡai niduꞌa, aneꞌa ize, izema fureranogano, zae veize rae fureneꞌohe.'
Ebu aduga hidiꞌuma madaḡa hauḡine, eꞌe madaḡano madaꞌe uzaboraꞌuma. Batoꞌe mene agaraꞌuma.
Buzuvaꞌe adureonoꞌo rururu buaꞌuma. Ebu adure ḡianeꞌeteꞌe gigiꞌaḡaniꞌe hagahagariꞌuma.
Ebu eꞌe madaḡano eḡe, Vaze Ubuganiꞌa ḡoze zamaḡano ovaiꞌuma. Gigiꞌa inaraḡa boro zuni agaḡa manoḡa madu ovaiꞌuma. Ebu vaze vazeꞌa eꞌe horoniꞌuma.
Ebu hena eḡeꞌa tuḡure viga tuḡuziꞌuma. Ebu haba niduꞌanonoꞌo, Badiꞌaꞌa rae tiroteꞌe azaḡa nuꞌoziꞌuma. Haba ḡonaganonoꞌo haba ḡonaga azaḡa nuꞌoziꞌuma.
Figi ireḡa mazao naginiꞌa fureruꞌeteꞌe ḡianadu, ederoꞌi. Ezaganiꞌa butiru itadu rouḡaniꞌa udufaꞌoga horonetene irugu madaḡa haniteha rae edereꞌohe.
Eꞌe teige ꞌahiguḡaniꞌa fureruꞌeteꞌe horonineꞌe, eḡe, Vaze Ubuganiꞌa adureonoꞌo bare ovaiteꞌe ederoꞌi.
Hubehune ziꞌohe. Izidi radiuꞌeteꞌe azaḡa mene hauḡiꞌuma, onamo ꞌahiguḡaguḡa niduꞌa fureraꞌuma.
Adure zu rahaꞌe hauḡiꞌuma. U eḡe ḡoereꞌe radiu tuḡutuḡu.
Rehano naniꞌa ꞌahiguḡaniꞌa fureraꞌuma, emeḡe niduꞌa aḡuꞌa. Adureo radiuꞌeteꞌe aneruḡa zuni aḡuꞌa. Badiꞌa Ubuga zuni aḡuꞌa. U eḡe Mama daꞌo edeḡa.
Zaeꞌa dugute toꞌi! Ḡiane radoꞌi! Mazaḡa za aḡuꞌa, eꞌe madaḡa naniꞌa onaiꞌuma.
Aꞌe, vazeꞌa ane ne modadu, onameꞌeteꞌe heuḡa. Aniꞌa iḡuneꞌeteꞌe madaḡano, ane tuḡure azaḡa mazao, gau tiba tiba ziniꞌuma. Ebu ibiheta ḡianeꞌeteꞌe vazeḡa ninaꞌa, “Ehamu radoꞌi!” reꞌuma.
Eꞌanoꞌo fairu ḡianoꞌi! Mazaḡa za aḡuꞌa ne zuhiꞌaḡa naniꞌa bare onaiꞌuma. Ḡorava oheꞌano ga, ohere nemanema ga, irara moneo ga, oheredaꞌo, za aḡuꞌa.
Aniꞌe, za aḡuꞌa madaḡano, bare onaiꞌuma. Ebu zaeꞌa bazeꞌenogano hanizine, nougiꞌuma?
Eḡeꞌa zae ziꞌeteꞌe ḡoeꞌaꞌe, vaze niduꞌa zuni ziꞌohe: Ḡiane radoꞌi!'
ꞌAhi madaḡaꞌe, Pasika muiḡa* zuni |iisiti|r oꞌoꞌa |iberedi|rḡa auꞌeteꞌe muiḡa madaḡa*, mada aheu izema mougano. Badiꞌa ḡahunohauꞌeteꞌe neḡa zuhiꞌaḡa boro boro, zuni Mose goro ḡoeꞌa ihozeꞌeteꞌe azaḡa, ze ꞌuꞌuru monede, Iesu obone teadu, manoga ibiḡa vaḡiro.
Mazaḡa ze raenaꞌa, 'Pasika muiḡa madaḡano mene haḡaiꞌuma. Hena vaze ḡuḡuvaḡaniꞌa utitofiꞌuma.'
Iesu aniꞌe Betania neḡano, Simona, ibite leferaꞌa meiroteꞌe vazeḡa ne zamaḡano radiro. Ze ehore ogauꞌenogano, roḡae ꞌahoganiꞌa botoroḡeta diuḡiro. Botoro hadi niḡa Alabasita*, zamaḡanoꞌe dehoro, niḡa Narudo, naeḡaꞌeꞌe boro, eꞌe varadadu, Iesu vadini rana ovoe beuꞌiro.
Rehano vaze nu deꞌea bone maḡunadu, ḡadititinaꞌa, 'Nagini uꞌanonoꞌo dehoro manoḡa mode tauḡeꞌohe?
Aꞌe hoitifone, kina sinahu uḡidu (300) vitinifo. Eꞌe |imoni|rḡaꞌe toheḡa oꞌoꞌa azaḡa zinifo.' ꞌOuge rae roniro.
Rehano Iesuꞌa raenaꞌa, 'Ago gararoꞌi! Nougaduni ani aduga hauꞌohe? Aniꞌe haḡai manoḡa eḡe mazao haḡaeha.
Mazaḡa tohe oꞌoꞌa azaḡaniꞌe, zae teite iḡaiḡa radiuꞌohe. Vesuꞌu za faizine, idaḡa. U eꞌe zae teite iḡaiḡa mene radiꞌuma.
Aniꞌe ane edeḡa haḡaiḡa haḡaeha. E ize mene gurogano, aniꞌe, dehoro eḡe ahirio ibite beꞌuneha, vesuꞌu eḡe ahiri guroga veize.
E hubehune ziꞌohe. Haba niduꞌa zamaḡano noꞌe habaꞌano Badiꞌa hari manoḡa haramine, aniꞌa haḡaateꞌe haḡaiḡa hariḡa reꞌuma, ane zamaroga veize.
Iuda Isakariota, Iesu mazaonoꞌo edeḡa maꞌeteꞌe vazeḡa ꞌahoga, Badiꞌa ḡahunohauꞌeteꞌe neḡa zuhiꞌaḡa boro boro vaḡe onamiro, Iesu revohanoga veize.
Ze eꞌe ḡoeꞌa igirotene, matuꞌe rudaro. Ebu '|iMoni|r ḡaniꞌuma' rae niro. Iuda ani, Iesu revohaꞌuma madaḡa manoḡa vaḡiro.
|iIsiti|r oꞌoꞌa |iberedi|rḡa auꞌeteꞌe muiḡa madaḡa ibiꞌano, aꞌe Pasika zamarifine, dibuꞌo mamoeḡa ubuga mauꞌeteꞌe madaḡa, Iesu tahiꞌa tahiꞌaꞌa, Iesu ḡadiniro. 'Noꞌe onamadu, ḡae veize Pasika ogomuḡa haḡae tiꞌuma?'
Ane tahiꞌa aheu tuḡuzeꞌenaꞌa, ꞌahige rae ziro. 'Ierusalema neḡa itoꞌi! Ohoze ꞌahoganiꞌa vu ḡoḡoreḡa ḡuduꞌoga horoniꞌuma. Ebu ani ḡaruna hegotoꞌi!
Aneꞌa diuḡiꞌuma neḡano, eꞌe neḡa vazeḡa ḡorenoꞌi. “Ihore vazeḡa ꞌahige raꞌohe. Eḡeꞌa, eḡe tahiꞌa tahiꞌa teite, Pasika muiḡa aꞌuma neḡa zamaḡaꞌe, nouꞌeꞌe?”
Aniꞌa hitanao ne boro zamaḡa ꞌahoga ihoziꞌuma. Aneꞌa eḡe Pasika muiḡa veize, ne zamaḡa ruhine teateꞌe horoniꞌuma. Deꞌea haḡae toꞌi.'
Ani anine iḡunadu, ne boro itiro. Ebu Iesuꞌa ziroteꞌe horoniro. Ze Pasika muiḡa ruhine tiro.
Ḡoravararotene, Iesu ani, ane tahiꞌa tahiꞌa gaubanana aheu fare teite onairo.
Ze ehore ogaroteꞌe zamaḡano, Iesuꞌa ꞌahige rae ziro. 'E hubehune ziꞌohe. Za ꞌahoganiꞌa revoniꞌuma. Ani, eḡe teite idaḡa ogauꞌeteꞌe vazeḡa.'
Ze zamaze adudaro, ebu ane aneꞌa, 'E mene hehe?' rae niro.
Iesuꞌa naenaeziꞌenaꞌa, 'Aꞌe zae ꞌahoga, gaubanana aheu fare zamaḡano, |iberedi|r eḡe teite idaḡa siuvao ꞌuꞌune auꞌeteꞌe vazeḡa.
Eḡe, Vaze Ubuganiꞌe, buka zaḡoḡa zamaḡano tiroteꞌe idaḡano onamiꞌuma. Rehano, eḡe, Vaze Ubuga revoniꞌuma vazeḡaꞌe, fase vetuḡaḡa! Aniꞌe mene furerafone, manoḡa.'
Ze ogaroteꞌe zamaḡano, Iesuꞌa |iberedi|r madu, Badiꞌa uminiro. Ebu |iberedi|r vahegaduni, ḡahugiro. Ebu raenaꞌa, 'Madu, anoꞌi. ꞌAdi eḡe ahiri.'
Hena |ivaini|r vuḡa bioḡa ꞌahoga meiro. Badiꞌa mazao matuꞌohanadu, ziniro. Ebu ze bio tibanonoꞌo tahi tahe gagiro.
Ebu Iesuꞌa ziro. 'ꞌAdi eḡe ru. Vaze ḡehaḡa uꞌano beꞌuteꞌohe. Eḡe ru hina Goro Iziga tiꞌohe.
E hubehune ziꞌohe. E |ivaini|r vuḡa mene bare gagiꞌuma, onamo Badiꞌaꞌa ibitohauꞌeteꞌe habaꞌanobuꞌu iziga gagiꞌuma.'
Ebu ze badahadu, Olive maḡa buau onamiro.
Iesuꞌa ane tahiꞌa tahiꞌa zinaꞌa, ꞌahige reiro. 'Zae niduꞌa muhihe feraꞌuma. Mazaḡa buka zaḡoḡa zamaḡano ꞌahige tiro. “Badiꞌaꞌa mamoe ḡianeꞌeteꞌe vazeḡa mau runiꞌuma. Ebu mamoeꞌe ferau ḡouriꞌuma.”
Rehano e rudanadu, runeonoꞌo bare ḡabode iḡuniꞌuma. Eꞌe enogano, e ibite Galilea onaꞌuma, ebu zae teite hidiꞌuma.'
Peteroꞌa raenaꞌa, 'Vaze niduꞌa muhiꞌe feraꞌuma, rehano eꞌe mene feraꞌuma.'
Iesuꞌa Petero niro. 'E hubehune ḡaꞌohe. Izidi ohere kokorokuꞌa ḡae aheu ize, izema uganogano, ḡaꞌe ḡae uḡidu eḡe oꞌohiꞌuma.'
Rehano Petero ani ḡoere ḡiharo. 'Naginiꞌa eḡe mazao fureraune, e ḡae teite rudaꞌuma madaḡano zuni, eꞌe ḡa mene rae oꞌoꞌiꞌuma.' Ane tahiꞌa niduꞌa ꞌouge reiro.
Iesu ebu ane tahiꞌa tahiꞌaniꞌa, Getesemane habaꞌa onairo. Ebu Iesuꞌa tahiꞌaḡa zinaꞌa, ꞌahige reiro. 'E kurauꞌe bobo, ꞌaha geno ehore radoꞌi!'
Ebu Petero, Iakobo ebu Ioane, zeḡe uḡidu zamaze onamiro. Onamirotene, Iesu ani zamaḡa ufeta riharo, zuni zamaḡa adudaro.
Ebu ꞌahige rae ziro. 'Eꞌe zamahe are rudauꞌohe. ꞌAdao radadu, zaeꞌa zae bare duguzoꞌi!'
Hena tahiḡa mo bade onamiro. Ebu rahao ḡuḡuradu, kuraro, raenaꞌa, 'Idaḡa roꞌidene, mada aduga ꞌadi mae vaḡinoꞌi!'
Ebu ꞌahige reiro. 'Eḡe Mama, ḡa gau niduꞌa haḡaoga edeḡa. Eḡe mazaonoꞌo bio ꞌadi, gau aduga ꞌadi mae vaḡinoꞌi! Rehano mene eḡe ura. Aꞌe ḡae ura daꞌo haḡaoꞌi!'
Hena baradu, ane tahiꞌa uḡidu bazeꞌenogano, horoziro. Ebu Petero ninaꞌa, ꞌahige reiro. 'Simona, ḡa bazeꞌehehe? Mada tiba (1 hour) zu duguꞌogani mene idaranahehe?
Dugute toꞌi ebu kuranoꞌi, soꞌosoꞌo ḡoeꞌa mene egaduni, haḡai sauꞌa mene haḡaifine! Zamazeꞌe hubehune urateꞌe rehano, ahirizeꞌe zorereꞌohe.'
Ebu ani bare onamaduni, ibite kuraroteꞌe teige kuraro.
Hena aniꞌa bare onaadu, zeḡe uḡidu bazeꞌenogano horoziro. Mazaḡa ubumazeꞌa ufeta anoziro. Zeꞌe aḡuꞌa nouge nouge Iesu naenaeniꞌuma.
Iesuꞌa bare onamadu, kuranadu, ḡae uḡiduḡano bare onairo. Ebu ꞌahige rae ziro. 'Za ize bazeꞌehehe, ebu ahirize ohoneꞌehehe? Eꞌe daꞌo. Madaḡa ꞌai onaeha. Ḡianoꞌi! Eḡe, Vaze Ubuganiꞌe, vaze sauꞌa sauꞌaniꞌa meꞌuma.
Iḡunoꞌi! Eme haoze onamihi! Ḡianoꞌi! Revoniꞌeteꞌe vazeḡa ꞌai onaeha.'
Iesu ani ize ḡoereꞌeteꞌe zamaḡano, Iuda, gaubanana aheu fare (12) vazeḡa ꞌahoganiꞌa onairo. Vaze ḡehaḡa zuni kari ebu somori boro madu, ane teite onairo. Zeꞌe Badiꞌa ḡahunohauꞌeteꞌe neḡa zuhiꞌaḡa boro boro zuni, Mose goro ḡoeꞌa ihozeꞌeteꞌe azaḡa ebu, vaze boro boroꞌa, tuḡuziro.
Reva vazeḡaniꞌa, aneꞌa haḡaiꞌuma gauḡa ibite ihoziro, raenaꞌa, 'Eḡeꞌa hidadu, furaꞌiniteꞌe vazeḡaniꞌe, eiꞌeꞌe. Obone toꞌi, ebu faine zamahu onamoꞌi.'
Iudaꞌa feurirotene, Iesu vaḡe onamiro. Ebu 'Ihore vazeḡa boro!' rae ninaꞌa, furaꞌiniro.
Ebu zeꞌa Iesu evoꞌano obone tiro.
Ane teite edau radiroteꞌe vazeḡa ꞌahoganiꞌa, kariḡa ahase bunadu, Badiꞌa ḡahunohauꞌeteꞌe neḡa zuhiꞌaḡa ḡihiꞌa tuḡure vazeḡa agatinirotene, teḡaḡa variꞌe buniro.
Iesuꞌa zinaꞌa, ꞌahige reiro. 'Zaꞌe, ḡonore vazeḡa obone tiꞌeteꞌe teige, kari ebu somori boro madu, eḡe obohe touga veize onaahehe?
Mada niduꞌa eꞌe zae teite Badiꞌa ḡahunohauꞌeteꞌe Neḡa zamaḡano ihozido. Eꞌe zamaḡano zaꞌe mene obohe tido. Rehano ꞌadiꞌe buka zaḡoḡa zamaḡano tiroteꞌe fureraꞌuma haḡaiḡa.'
Ebu tahiꞌaḡa niduꞌa ani muhine feraro.
Ohoze tahiꞌaḡa ꞌahoganiꞌe, Iesu ḡarunao hegotiro. Aniꞌe ahiꞌa isoḡa, rehano dabua afaꞌa vidaro. Iesu obone tiroteꞌe azaḡaniꞌa, ane zuni obone tihi reirotene,
dabuaḡa daꞌo meiro. Ane hugaꞌe firina feraro.
Badiꞌa ḡahunohauꞌeteꞌe neḡa zuhiꞌaḡa ḡihiꞌa* uꞌa, Iesu zamahu onamiro. Ebu Badiꞌa ḡahunohauꞌeteꞌe neḡa zuhiꞌaḡa boro boro, zuni vaze boro boro, ebu Mose goro ḡoeꞌa ihozeꞌeteꞌe azaḡa niduꞌa nuꞌoraro.
Petero aniꞌe, Iesu hegohegote onamiro. Ebu Badiꞌa ḡahunohauꞌeteꞌe neḡa zuhiꞌaḡa ḡihiꞌa ḡabiri zamaḡano diuḡiro. Ani, ne eꞌea gaueꞌeteꞌe azaḡa teite ehoradu, ireo idiro.
Badiꞌa ḡahunohauꞌeteꞌe neḡa zuhiꞌaḡa boro boro, zuni Iudea kanisoro azaḡa* niduꞌa, Iesu matiteꞌe veize, nouge nouge kotaiꞌuma ḡoeꞌa vaḡiro, rehano mene horoniro.
Mazaḡa vaze ḡehaḡaniꞌa Iesu ḡuriro hariḡa rae fureniro ꞌahine, ḡoereze mene tiba.
Ebu vaze nuꞌe iḡunadu, Iesu ḡuriro hariḡa ꞌahige rae fureniro.
'Emeꞌe aniꞌa ꞌahige reiroteꞌe igiro. “Eꞌe Kuru Neḡa Zaḡoḡa* ꞌadi, vazeꞌa haḡairoteꞌe ḡauḡa fahadu, mada uḡidu zamaḡano, Badiꞌa ne ꞌahoga, vazeꞌa mene haḡaiꞌuma ḡauḡa, ohoniꞌuma.” '
Rehano eꞌe hariḡa zuni mene idararo.
Badiꞌa ḡahunohauꞌeteꞌe neḡa zuhiꞌaḡa ḡihiꞌaꞌa, zeḡe zamao iḡunadu, Iesu ḡadiniro. ꞌAhige reiro. 'Ḡa mene naenaeziꞌehehe? Vaze vaze ꞌahaꞌa ḡoere aduga ḡae rana tiꞌetaꞌaꞌe, ḡa nouge reꞌuma?'
Rehano Iesu aniꞌe sifu radiro, mene naenaeniro. Badiꞌa ḡahunohauꞌeteꞌe neḡa zuhiꞌaḡa ḡihiꞌaꞌa bare ḡadiniro. ꞌAhige reiro. 'Ḡa Keriso, emeḡeꞌa mae ḡihineꞌeteꞌe vazeḡa ubuga hehe?'
Iesuꞌa naenaeniꞌenaꞌa, ꞌahige reiro. 'Oꞌe, eꞌe Keriso. Zaꞌe eḡe, Vaze Ubuganiꞌa, Badiꞌa gigiꞌeta edaꞌe moneo, ehoriteꞌea horohiꞌuma. Ebu adure ḡoze zamaḡano ovaiteꞌea horohiꞌuma.'
Badiꞌa ḡahunohauꞌeteꞌe neḡa zuhiꞌaḡa ḡihiꞌaꞌa dabuaḡa obonadu, zigiro. Ebu ꞌahige reiro. 'Eiꞌeꞌe. Ani matiteꞌe veize mazaḡa mene vaḡiꞌuma.
Badiꞌa ni sausauneꞌeteꞌe ḡoeꞌa za egeha. Za nouge zamareꞌohe?' Zeḡe niduꞌa ani maune, manoḡa rae reiro.
Ebu vaze nuꞌe soꞌabide vaniro. Ebu hena ubumaḡa aute ꞌuadu, bouniro. Ebu ꞌahige reiro. 'Ḡaꞌe peroveta vazeḡa! Roꞌi! Iniuꞌa bouꞌeha?' Ebu tuḡure vazeḡa nuꞌa hena faꞌoniro.
Petero aniꞌa ne ꞌuꞌuḡano radirotene, Badiꞌa ḡahunohauꞌeteꞌe neḡa zuhiꞌaḡa ḡihiꞌa veize gaueꞌeteꞌe roḡae tahiꞌaḡa ꞌahoganiꞌa onairo.
Ani Peteroꞌa ireo idiroteꞌe horonirotene, ane ḡiane runiro. Ebu ꞌahige rae niro. 'Ḡae zuni Iesu, Nazareta ne vazeḡa teite radiudo.'
Rehano Petero ani eꞌe ḡoeꞌa oꞌoniro, raenaꞌa, 'Ḡaeꞌa nagini raꞌetaꞌaꞌe, eꞌe aḡuꞌa. E mene zamareꞌohe.' Ebu buauꞌeteꞌe ḡabiriḡa ibihetaḡa uꞌa onamiro. Ebu kokorokuꞌa ugaro.
Roḡae tahiꞌaḡa ani horonadu, ani uhiḡano edaroteꞌe azaḡa bare zinaꞌa, ꞌahige reiro. 'Vaze ꞌadiꞌe Iesu mazaonoꞌo edeḡa maꞌeteꞌe vazeḡa ꞌahoga.'
Rehano Peteroꞌa bare rae oꞌoniro. Vesuꞌu ani uhiḡano edaroteꞌe azaḡa, bare Petero ninaꞌa, ꞌahige reiro. 'Hubehune ḡaꞌe ane vaze ꞌahoga. Mazaḡa ḡae zuni Galilea vazeḡa.'
Rehano Petero ani, ḡoere huga ḡoeꞌa hina rae fureniro. Ebu hubehune raenaꞌa, ꞌahige reiro. 'Ḡaꞌa raꞌeteꞌe ohozeḡa aꞌaꞌe, e aḡuꞌa.'
Ebu hena kokorokuꞌa bare ugaro. Ebu Peteroꞌe Iesuꞌa ꞌahige niroteꞌe ḡoeꞌa zamariro. 'Kokorokuꞌa ḡae aheu izema uganogano, ḡaꞌe ḡae uḡidu eḡe oꞌohiꞌuma.' Eꞌe zamarirotene, ani niau rudaro.
Oheredao uzeuze, Badiꞌa ḡahunohauꞌeteꞌe neḡa zuhiꞌaḡa boro boroꞌa, vaze boro boro, ebu Mose goro ḡoeꞌa ihozeꞌeteꞌe azaḡa, kanisoro azaḡa niduꞌa teite ḡoꞌaniro. Ebu Iesu utadu, tutune onamiro. Roma gavana*, Iudea habaꞌa ḡianeꞌeteꞌe vazeḡa, niḡa Pirato, ani evora riꞌiniro.
Piratoꞌa ḡadiniro. 'Ḡaꞌe Iuda azaḡa zuhiꞌaḡahehe?' Iesuꞌa naenaeninaꞌa, 'Ḡaeꞌa eꞌe raꞌeteꞌe.'
Badiꞌa ḡahunohauꞌeteꞌe neḡa zuhiꞌaḡa boro boroꞌa ḡoere aduga aduga ḡehaḡa ani rana ḡoeriro.
Piratoꞌa hena bare ḡadiniro. 'Ḡa mene naenaeziꞌehehe? Ḡianoꞌi, ḡoere aduga aduga ḡehaḡa ḡae rana ḡoereꞌeteꞌe!'
Rehano Iesu ani mene bare ḡoeriro. Eꞌebone Pirato ani doudiro.
Pasika muiḡa madaḡano iḡaiḡa, Iudea azaḡaniꞌa umidiroteꞌe idunaḡano, ḡutaudoteꞌe vazeḡa ꞌahoga tuḡune bunido.
Eꞌe madaḡano ḡuꞌa neḡano ḡutaroteꞌe azaḡa teite vaze ꞌahoga niḡa Barabasiꞌa radiudo. Aniꞌe utitiroteꞌe zamaḡano vaze ꞌahoga maroteꞌe vazeḡa.
Vaze ḡuḡuvaḡaniꞌa Pirato vaḡe onairoteꞌea, uminiro, aneꞌa iḡaiḡa haḡaidoteꞌe haḡaiḡa haḡaoga.
Piratoꞌa ḡadiziro, raenaꞌa, 'Zaꞌe zae veize Iuda azaḡa zuhiꞌaḡa ꞌomo tuḡune bunoga urateꞌehehe?'
Mazaḡa Pirato ani edeḡa, Badiꞌa ḡahunohauꞌeteꞌe neḡa zuhiꞌaḡa boro boroꞌa ane evora Iesu riꞌinirotaꞌaꞌe, zeḡeꞌa ahiahiniro ꞌahine.
Rehano Badiꞌa ḡahunohauꞌeteꞌe neḡa zuhiꞌaḡa boro boroꞌa Barabasi tuḡune bunoga rae, vaze ḡuḡuvaḡa ḡunuḡano inare ḡoeriro.
Ebu Piratoꞌa hena bare ḡadiziro. 'Tena, zaeꞌa Iuda azaḡa zuhiꞌaḡa rae huneꞌetaꞌaꞌe nougiꞌuma?'
Ze naenaeni hounaꞌiro, raenaꞌa, 'Satauronoꞌi!'
Piratoꞌa hena ḡadiziro. 'Nouga ꞌahi? Ani nagini haḡai sauꞌa haḡairo?' Rehano ze bare bare hounaꞌenaꞌa, 'Satauronoꞌi!' reiro.
Eꞌanoꞌo Pirato ani, vaze ḡuḡuvaḡa zamaꞌa ehoroga rae, Barabasi tuḡune buniro. Ebu Iesu ani, Pirato ḡoere idunaḡano masinadu, satauronoga veize tuḡuniro.
Uti azaḡaniꞌa Iesu gavana ne zamaḡa tutune onamiro. Ebu zeꞌa nabudize niduꞌa huze nuꞌoziro.
Ebu dabua kanaḡa vidoharo. Vadiganoꞌe ire renoga mae ḡuadu, ovoe redoharo, zuhiꞌa rouga raduni.
Ebu ꞌevore ḡihineꞌenaꞌa, ꞌahige reiro. 'Iuda azaḡa zuhiꞌaḡa o! Mada manoḡa!'
Gubu hina vadigano bouniro, ebu soꞌabide vaniro, ebu obena hina tuḡadu, soꞌone kuraro. Zeḡe niduꞌa tibutibe ꞌouge haḡairo.
Ebu ḡirihohau hauḡirotene, dabua kanaḡa fuhiꞌohanadu, ane dabua hina bare vidoharo. Ebu satauronoga rae, tutune buniro.
Kurune ne vazeḡa, niḡa Simonaꞌa guniꞌa neḡanonoꞌo onairo. Aniꞌe Alesana ebu Rufo moze. Ebu uti azaḡaniꞌa tuḡutuḡuniro, Iesu satauro odohoga veize.
Ebu Iesu tutune onamiro, habaniḡa Gologota. Eꞌe ḡoeꞌa huganiꞌe 'Vadini isiga habaꞌa'.
Murava niḡa muro*, eꞌe teite tibune beꞌuniroteꞌe |ivaini|r vuḡa Iesu haro, ane ahiriꞌa mene ufeta giginoga veize. Rehano mene gagiro.
Ebu Iesu satauroniro. Iesu dabua niduꞌaꞌe hadi arahohanadu, iniuꞌa meꞌuma radu, ḡahugotitiro.
Ani satauronirotaꞌaꞌe, oherebau mone mada fuꞌo ḡazaḡa (9am) zamaḡano.
Nagini uꞌano satauroniroteꞌe ḡoeꞌaꞌe ꞌahige tiro. 'IUDA AZAḠA ZUHIꞌAḠA'
Ḡonore azaḡa aheu ane teite idaḡa satauroziro, ꞌahoga ane edaꞌe moneo, ebu ꞌahoga ane kauri moneo.
Aꞌe buka zaḡoḡa zamaḡano tiroteꞌe ḡoeꞌaniꞌa fureraro. ꞌAhige reiro. 'Aniꞌe haḡae tauḡi tauḡeꞌeteꞌe azaḡa teite tibune meꞌodiro.'
Uhiḡano vitau onamiroteꞌe azaḡaniꞌa, vadinize miruneꞌenaꞌa, roniro. ꞌAhige reiro. 'Uuu! Ḡa Kuru Neḡa Zaḡoḡa fahadu, mada uḡidu zamaḡano ohoniꞌuma reiroteꞌe vazeḡa!
Satauroonoꞌo buanadu, ḡaeꞌa ḡae bare ḡaboꞌoꞌi!'
Badiꞌa ḡahunohauꞌeteꞌe neḡa zuhiꞌaḡa boro boroꞌa, Mose goro ḡoeꞌa ihozeꞌeteꞌe azaḡa teite Iesu ḡirihohauꞌenaꞌa, ḡoretitiro. ꞌAhige reiro. 'Ani vaze ḡabozido. Rehano aniꞌa ane bare mene ḡaboneꞌohe.
Keriso, Isaraela azaḡa zuhiꞌaḡa, satauroonoꞌo buanoꞌi, emeḡeꞌa ḡiaꞌadu, ḡae mazao fioga veize.' Ane teite idaḡa satauroziroteꞌe azaḡa zuni ḡoere sauꞌa hina roniro.
Madai madaḡa (12am) reirotene, haba niduꞌa uzaboraro, onamo ḡorava madaḡa uḡidu (3pm) meiro.
Ḡorava madaḡa uḡidu (3pm) meirotene, Iesuꞌa ḡihau huaro. 'Eloi, Eloi, lama sabatani?' Ḡoere eꞌe huganiꞌe, 'Eḡe Badiꞌa, eḡe Badiꞌa, ḡa nougadu ḡiahe modeha?'
Satauro uhiḡano edaroteꞌe azaḡa nu, eꞌe igirotene, ꞌahige reiro. 'Ḡianoꞌi! Ani Elia huneꞌohe.'
Vaze ꞌahoganiꞌa dure onaadu, vari maḡa fuꞌureꞌeteꞌe heuḡa ꞌuruḡa, |ivaini|r vuḡa ḡiḡiꞌa zamaḡano taradu, gubu somoḡano autiro. Ebu Iesu ḡohani haro, gagoga veize. Ebu ꞌahige reiro. 'Guhianoꞌi, nugo ḡianihi, Eliaꞌa ovaadu, mae buniꞌuma ga mene.'
Iesu ani ḡihau huaro. Ebu iriga reꞌadu, rudaro.
Ebu eꞌe zamaḡano, Kuru Neḡa Zaḡoḡa ꞌueꞌeteꞌe dabuaḡa hitanaonoꞌo zigau ꞌaꞌadu ovoiro, ebu aheu reiro.
Uti vazeḡa boro ꞌahoganiꞌa, Iesu satauro zamao edanadu, ḡiane radiro. Aniꞌa Iesuꞌa ꞌouge rudaroteꞌe horonirotene, ꞌahige reiro. 'Hubehune vaze ꞌadiꞌe Badiꞌa Ubuga.'
Roḡae nu zuni monoꞌo edanadu, ḡianiro. Zeḡe boꞌaḡanoꞌe, Maria, ani Magadala neḡa roḡaeḡa; zuni Maria, ani Iakobo zuhuꞌa zu Iosefa viꞌze; ebu roḡae ꞌahoga, niḡa Salome.
Zeꞌe, Iesuꞌa Galilea habaꞌano radiroteꞌe madaḡano, ane teite onamiro, ebu tuḡureḡa egoharoteꞌe roḡaeḡa. Ebu Iesu teite Ierusalema neḡa eriroteꞌe roḡaeḡa ḡehaḡa zuni eꞌea.
Ḡoravararo. Aꞌe Bana Madaḡa izema mougano, ogomu haḡae tiꞌeteꞌe madaḡano,
Iosefa, Arimatea ne vazeḡa, Iudea kanisoro vaze boro ꞌahoga, ani zuni Badiꞌaꞌa ibitohaꞌuma madaḡa guhiniroteꞌe vazeḡa. Ani Pirato vaḡe onamoga mene riharo. Ani onamadu, Iesu ahiri umidiro.
Pirato ani, Iesuꞌa hube rudana ga mene rae zamariro. Uti vazeḡa boro ꞌahoga hunadu, Iesuꞌa hube rudana ga mene rae ḡadiniro.
Ani mazaonoꞌo Iesuꞌa rudaroteꞌe igirotene, Iosefa tuḡuniro, Iesu ahiri mouga veize.
Iosefa ani, dabua ꞌuruḡa manoḡa hoitiro. Iesu satauroonoꞌo mae bunadu, dabua hina ꞌumiro. Ebu hadi iduḡa zamaḡano tiro. Eꞌe iduḡaꞌe vatava huꞌiroteꞌe iduḡa. Ebu hadi boro hina idu ibihetaḡa kiune ꞌuiro.
Maria, Magadala ne roḡaeḡa, zuni Maria, Iosefa viꞌa, anianine Iesu tiroteꞌe habaꞌa ḡiane radiro.
Bana Madaḡa madaḡa hauḡirotene, Maria, ani Magadala neḡa roḡaeḡa, zu Maria, ani Iakobo viꞌa, ebu roḡae ꞌahoga, niḡa Salome, zeḡe uḡiduni murava hohoḡa manoḡa hoitiro, Iesu ahiri zauhohanoga veize.
Fura madaḡano, irarirotene, zeꞌe idu habaꞌa onamiro.
Zeḡe daꞌo neneḡaniro, raenaꞌa, 'Iniuꞌa idu ꞌuoga hadiḡa ꞌomo kiune vaḡinofiꞌuma?'
Ebuni zeꞌa dude iḡunirotene, hadiꞌe avoꞌao kiune touga horoniro. Hadiḡaꞌe boro bagaḡa.
Zeḡe huga idu habaꞌa zamaḡa diuḡirotene, ene maraḡaḡa ꞌahoganiꞌa, edaꞌe moneo ehoriroteꞌe horoniro. Dabuaḡaniꞌe ꞌuruḡa bagaḡa zuni faḡa bagaḡa. Roḡae uḡidu ai vineze deꞌoriro.
Rehano aniꞌa ziro, raenaꞌa, 'Ago rihanoꞌi! Zaꞌe Iesu, Nazareta neḡa vazeḡa, satauroniroteꞌe vazeḡa vaḡeꞌohe. Ani ai ḡabode iḡuneha. Ani ꞌadao oꞌoꞌa. Ane ahiꞌa tiroteꞌe iḡuꞌa ḡianoꞌi!
Ai onamoꞌi! Iesu tahiꞌa tahiꞌa ebu Petero zoꞌi! ꞌAhige rae zoꞌi, “Iesuꞌa ibite Galilea onamiꞌuma. Eꞌeabuꞌu, aniꞌa ziroteꞌe idunaḡano, ane teite hidiꞌuma.” '
Ebuni zeḡe huga idu habaꞌanonoꞌo ferau buaro, mazaḡa ahirize rereraro, ebu vineze zuni deꞌoriro. Ebuni ḡoere ꞌahogani zuni vaze ꞌahoga mene ziro, mazaḡa riharo ꞌahi.
Fura madaḡano, oherebau uzeuze, Iesu ani ḡabode iḡuniro, ebuni Maria, Magadala ne roḡaeḡa, ani mazao ibite fureraro. Aniꞌe vine sauꞌa fuꞌo tu aheu fare (7) ane mazaonoꞌo hegoze buziroteꞌe roḡaeḡa.
Ani onamadu, Iesu teite radiudoteꞌe azaḡa, zeḡe zamaze areꞌenaꞌa, niaroteꞌe zizugano ziro.
Zeꞌe, Iesu ai runeonoꞌo bare gabode iḡuniroteꞌe, zuni Mariaꞌa ani horoniroteꞌe hariḡa igiro. Rehano ani ḡoere mene mae ḡihiniro.
Vesuꞌu ani anine Ierusalema ne guniꞌaḡa onamirotene, Iesuꞌa zeḡe zamao fureraro, rehano iraḡaꞌe nufiro.
Ani anine baradu, nabudize ziro, rehano zeḡe ḡoere mene mae ḡihiniro.
Hena mada ꞌahogano, Iesu tahiꞌa gaubanana tiba fare (11) zeꞌa ogaudoteꞌe zamaḡano, Iesuꞌa zeḡe mazao fureraro. Ebuni taꞌiro zini ḡoreziro, vaze ḡoere rae modeꞌeteꞌe uꞌano, zuni zeḡeꞌa fefeneꞌeteꞌe uꞌano. Mazaḡa aniꞌa ḡabode iḡuniroteꞌea horoniroteꞌe azaḡa ḡoereꞌe mene mae ḡihiniro.
Aniꞌa ziro, raenaꞌa, 'Haba niduꞌa onamoꞌi! Hari manoḡa, vaze niduꞌa mazao haramoꞌi!
Haramo mae ḡihiniꞌuma zuni bapatizoniꞌuma vazeḡaniꞌe, Badiꞌaꞌa ḡaboniꞌuma. U mene mae ḡihiniꞌuma vazeḡaniꞌe, Badiꞌa kota boro madaḡano, ibiḡaniꞌa turaꞌuma.
Haramo mae ḡihiniꞌuma azaḡaniꞌe haḡai nu badeḡa ꞌadi haḡaiꞌuma: vine sauꞌa eḡe niḡano hegoze buziꞌuma, ago izigano ḡoeriꞌuma,
mohe sauꞌa mae ḡihiniꞌuma, rune muravaḡa gagiꞌuma, rehano mene sausauziꞌuma, ꞌevoreze ugi azaḡa ragano tiꞌuma, ebu manoriꞌuma.'
Zuhiꞌa Iesuꞌa ḡoreze hauḡirotene, Badiꞌaꞌa ani adure ḡoha, mae ḡihine itiro. Ebu Badiꞌa edaꞌe moneo ehoriro.
Ze ai onamadu, haba niduꞌa zamaḡano haramiro. Zuhiꞌa Boro zuni zeḡe teite gaue tiburaudo, ebuni gigiꞌa inaraḡa haḡaeꞌeteꞌe haḡaiḡa hina zeḡe ḡoere idaneete.
Vaze boro Teofirasi, eḡe Luka, ḡae veize buka ꞌadi miriheꞌohe. Iesuꞌa gauḡa ḡadaheniroteꞌanoꞌo onamo aneꞌa runeonoꞌo bare iḡuniroteꞌe zamaḡano, emeḡe boꞌaḡano Iesuꞌa haḡainuteꞌe horoniroteꞌe azaḡaꞌe radiunu. Zeꞌe Iesu hari zu ani ihore moneo vaze meꞌodiroteꞌe tuḡure azaḡa, ebu ze emeḡe zuni ihofiro. Vesu vaze ḡehaḡaniꞌa zu tuḡure azaḡa meꞌodiroteꞌe idunaḡano Iesu hari moneo mirihiro.
<range>
Eḡeꞌa zuni eꞌe hariḡa niduꞌaꞌe ḡadaheḡanonoꞌo onao izidi faifaine udahiro. Ebu eḡeꞌa ḡae veize hari ꞌadi faine doḡoꞌani ti miriho ḡaneꞌetaꞌaꞌe manoḡa rae zamariro,
mazaḡa ibite vazeꞌa ḡae ihoꞌiroteꞌe hariḡaꞌe hari huga rae ḡaeꞌa ederifine.
Heroda ani Iudea habaꞌa kiniḡa reiroteꞌe madaḡano, Badiꞌa dibuꞌo hauꞌeteꞌe vazeḡa ꞌahoga niḡa Zakariaꞌa radiunu. Aniꞌe Abia urabo vazeḡa ꞌahoga ebu Abia rae raꞌetaꞌaꞌe Badiꞌa dibuꞌo hauꞌeteꞌe azaḡa urabo ꞌahoḡa. Ani ebu inuga niḡa Elisabetaꞌe Arona mariga azaḡa.
Zakaria zu Elisabetaꞌe Badiꞌa goro ḡoeꞌa haḡaiḡa niduꞌa faifaine haḡaido zu mene veꞌonido. Eꞌanoꞌo zeꞌe Badiꞌa zamao duduḡa rae reiro.
Rehano ze ubudeze oꞌoꞌa, mazaḡa Elisabeta aniꞌe gabani zuni anianineꞌe ufeta vouriro.
Mada ꞌahogano Abia urabo azaḡaniꞌa gauꞌeteꞌe madaḡa meiro. Eꞌanoꞌo Zakaria ani zuni kuru neḡano ane urabo azaḡa teite Badiꞌa dibuꞌo hauꞌeteꞌe gauḡa haḡainu.
ꞌOugirotene zeꞌe zeḡe haḡai idunaḡano, kuru neḡano diuḡadu uvahu hohoḡa hufiteꞌe vazeḡa vaḡiro. Ebu eꞌe veize kaḡusi arahoḡa haḡairotene, Zakaria meiro.
Ebu Zakariaꞌa uvahu hohoḡa hufiꞌeteꞌe habaꞌa zamaḡa diuḡiro zu vaze ḡuḡuvaḡaꞌe kuru neḡa enoneo kurau radiunu.
Eꞌe zamaḡano Zuhiꞌa Boro tuḡure vigaꞌa* Zakaria mazao fureraro. Aniꞌe uvahu hohoḡa hufiꞌeteꞌe fataḡa edaꞌe moneo edaro.
Ebu Zakariaꞌa eꞌe horonirotene, viga deꞌoniro zu rihau rudaro.
Rehano tuḡure vigaꞌa niro, raenaꞌa, “Zakaria! Ago rihanoꞌi! Badiꞌaꞌa ḡae kuru igiro, eꞌanoꞌo ḡa inugo Elisabetaꞌe ubugo ꞌahoga fureniꞌuma. Ebu niḡaꞌe Ioane rae turahoꞌi!
Ḡaꞌe ani uꞌano matuꞌe rudaꞌuma, ebu vaze ḡehaḡa zuni aneꞌa fureranateꞌe moneo matuꞌiꞌuma.
Mazaḡa aniꞌe Zuhiꞌa Boro zamao niḡa boro reꞌuma. Ebu vaini vuḡa zu vu sauꞌa mene gagiꞌuma. Zu viꞌa isi zamaḡanonoꞌo Vine Zaḡoḡaniꞌa ani ibito haꞌuma.
Aniꞌe Isaraela azaḡa ḡehaḡa sauꞌazeonoꞌo mae ḡihuzadu Zuhiꞌa Boro zeḡe Badiꞌa vaḡe tutuze onaiꞌuma.
Ani viga zu gigiꞌaḡaꞌe peroveta vazeḡa Elia teigiꞌuma. Aniꞌe Zuhiꞌa Boro izema onaogano onaiꞌuma. Ebu Moga zu ubuḡa zamaze mae tibuzifine danaziꞌuma. Zu Badiꞌa mene hegoteꞌeteꞌe azaḡaꞌe duduḡa azaḡa horozadu Badiꞌa hegotifine tutuziꞌuma, ebu vazeꞌa Zuhiꞌa Boro veize ruhibifine ihoziꞌuma.”
Zakariaꞌa tuḡure viga niro, raenaꞌa, “E voureha ebu eḡe roḡae zuni voureha. Ḡae ḡoereꞌa fureraꞌumaꞌe, e nougenouge ederiꞌuma?”
Ebu tuḡure vigaꞌa naenaeninaꞌa, “Eꞌe Gabiriera. Eꞌe Badiꞌa zamao edauꞌenaꞌa, tuḡure igiꞌeteꞌe aneruḡa. Badiꞌaꞌa ḡae hari manoḡa ꞌadi ḡouga radu eḡe tuḡuheha.
Ḡianoꞌi! Madaḡaniꞌa onaine, eḡeꞌa rateꞌe ḡoeꞌa huganiꞌa fureraꞌuma. Mazaḡa ḡaꞌe eḡe ḡoere mene mae ḡihinateꞌe uꞌano, ḡaꞌe ḡoeroga mene idaraꞌuma, onamo ḡae ubugoꞌa fureraꞌuma.”
U vaze ḡuḡuvaḡaꞌe enonao Zakaria guhiniꞌenaꞌa, ani nougadu kuru neḡa zamaḡano faḡahune radiuꞌohe rae zamarinu.
Ebu Zakaria kuru neḡanonoꞌo buarotene, ani ze ḡorezoga mene idararo. Ani ꞌevore hina daꞌo ḡorezido, zu hebeꞌaꞌe adudaro. Eꞌanoꞌo zeꞌe aniꞌa kuru neḡa zamaḡano iḡunu teiḡe horoniroteꞌe ederiro.
Ebu Zakaria kuru neḡano Badiꞌa mazao gaueꞌeteꞌe madaḡa hauḡirotene, Ierusalema habaꞌa modadu neḡa onamiro.
Eꞌe enogano ani inuga Elisabetaꞌe ene tiro, ebu bato fuꞌo ani neo radiunu.
Ani raenaꞌa, “Zuhiꞌa Boroꞌa danahadu e ene teha! Ene mene meiroteꞌe mazagaroḡa izidi Zuhiꞌa Boroꞌa mae vaḡineha!”
Elisabetaꞌa ene tiroteꞌe enogano bato 6 radirotene, Badiꞌaꞌa tuḡure viga Gabiriera Galilea habaꞌa Nazareta neḡano Maria vaḡe ovoe tuḡuniro.
Mariaꞌe ohoze teite ize mene baziroteꞌe nogobaḡa. Aniꞌe Davida mariga vazeḡa ꞌahoga niḡa Iosefa teite iraꞌauniro.
Gabirieraꞌa Maria vaḡe onairotene, ani niro, raenaꞌa, “Badiꞌaꞌa manoḡa ḡanateꞌe roḡaeḡa! Matuꞌoꞌi! Zuhiꞌa Boroꞌe ḡae teite radiuꞌohe.”
Maria ani eꞌe igirotene, zaguzagaro zu adaꞌadaniro, ebu 'Ḡoere ꞌadi hugaꞌe nagini?' rae zamarinu.
Ebu tuḡure vigaꞌa ninaꞌa, “Maria! Ago rihanoꞌi! Mazaḡa Badiꞌaꞌe ḡae mazao matuꞌeꞌohe.
Ḡianoꞌi! Ḡaꞌe ene teꞌadu ubugo ꞌahoga fureniꞌuma ebu niḡaꞌe Iesu rae turahiꞌuma.
Aniꞌe niḡa boro reꞌuma ebu vazeꞌa aniꞌe Badiꞌa ḡihiꞌa ubuga rae reꞌuma. Ebu ane vouḡa kini Davida teige, Zuhiꞌa Boro Badiꞌaꞌa aniꞌe kini rae reꞌuma.
Aniꞌa Isaraela azaḡa kiniḡa tugutuguḡa re onamiꞌuma, zu ibito ziniꞌeteꞌe mene hauḡiꞌuma.”
Ebu Mariaꞌa tuḡure viga ninaꞌa, “Eꞌe ohoze teite bazoga ize aḡuꞌa. Nougenouge uguḡaniꞌa fureraꞌuma?”
Ebu tuḡure vigaꞌa naenaeninaꞌa, “Vine Zaḡoḡaniꞌa ḡae vaḡe ovaiꞌuma, zu Badiꞌa ḡihiꞌa gigiꞌaꞌe ḡae zauha ḡadiꞌuma. Eꞌanoꞌo fureraꞌuma tahiꞌaḡaꞌe zaḡoḡa reꞌuma zuni Badiꞌa ubuga rae huniꞌuma.
Ḡianoꞌi! Ḡa nabugo Elisabeta zuni vouḡa ebu aniꞌe gabani rae huniro. Rehano ene ohozeḡa teadu izidi bato 6 ꞌai maha.
Badiꞌaꞌe gau niduꞌa haḡaoga idaḡa!”
Ebu Mariaꞌa tuḡure viga ninaꞌa, “Eꞌe Zuhiꞌa Boro tuḡure roḡaeḡa. Ḡaeꞌa rataꞌaꞌe eḡe mazao fureraune manoḡa.” Ebu tuḡure vigaꞌa ani mazaonoꞌo vaḡiniro.
Eꞌe ḡarugano Maria ani ḡarihe iḡunadu Iudea guniꞌa neḡa ꞌahoga onamiro.
Ani feuradu Zakaria ne diuḡiro. Ebu Elisabeta niro, raenaꞌa, “Manoḡahehe?”
Elisabetaꞌa Maria ago igirotene, ubugaꞌe isi zamaḡano hagariro, ebu Vine Zaḡoḡaniꞌa Elisabeta mazao iriꞌaviro.
Ebu aniꞌa Maria ḡihau ninaꞌa, “Badiꞌaꞌa manohuga ḡaneha. Ḡaeꞌa roḡae niduꞌa vitizoga. Ḡaꞌa fureniteꞌe tahiꞌaḡa zuni Badiꞌaꞌa manohuga haꞌuma.
Eḡe Zuhiꞌa Boro viꞌaꞌe eḡe vaḡe onaeha! Badiꞌaꞌa eḡe veize manoḡa boro haḡaeha!
Eꞌe ḡa ago egatene, eḡe isi zamaḡano tahiꞌa kobeꞌaꞌe matuꞌeꞌenaꞌa hagareha.
Ḡaꞌe Badiꞌa manohuga hideꞌeteꞌe roḡaeḡa, mazaḡa Zuhiꞌa Boroꞌa ḡaniroteꞌe ḡoeꞌa mae ḡihiniro.”
Ebu Mariaꞌa reiro, raenaꞌa, “Eḡe Zuhiꞌa Boro niguneꞌohe!
Ebu zamaheꞌe eḡe sauꞌanonoꞌo ḡaboheꞌeteꞌe Badiꞌaḡa mazao matuꞌe rudauꞌohe,
mazaḡa eꞌe tuḡure roḡaeḡa zu nihe zuhuꞌa rehano, Badiꞌaꞌa e mene aḡutaro. Izidionoꞌo onamo mada niduꞌa, vaze niduꞌaꞌa reꞌuma, raenaꞌa, 'Gaꞌe Badiꞌaꞌa manohuga ḡaneꞌohe!'
mazaḡa inaraḡo gigiꞌa Badiꞌaḡaniꞌa gau boro eḡe veize haḡaeha. Ebuni aniꞌe zaḡoḡa!
Badiꞌaꞌe ane gubazeꞌeteꞌe azaḡa zu ze mariga niduꞌa vetuḡaziꞌohe.
Aniꞌe evoꞌa inaraḡa hina gau gigiꞌaḡa haḡairo, ebu zeḡe bare mae ḡihizeꞌeteꞌe azaḡa hegoze ḡururuziro.
Aniꞌe kini zeḡe ehoro habaꞌanonoꞌo hegoze vaḡiziro, ebu nize mae ovoeꞌeteꞌe azaḡa mae ḡihiziro.
Aniꞌa vinizeꞌeteꞌe azaḡa ḡau manoḡa zenadu ze idararo. U maꞌora azaḡaꞌe ꞌevore isoḡa tuḡuze onamiro.
Badiꞌaꞌa emeḡe vouḡa Aberahamo zu ane mariga veize ḡoitoriro, raenaꞌa, 'E zae izidiꞌonoꞌo mada tuḡutuḡu vetuḡaziꞌeꞌuma.' Ebu izidi aniꞌa ḡoitoriroteꞌe ḡoeꞌa zamaradu eḡe zu ane Isaraela tuḡure azaḡa danafiro.”
<range>
Ebu Maria ani Elisabeta teite bato uḡidu radadu bare neḡa onamiro.
Elisabetaꞌa ene maꞌeteꞌe madaḡa meirotene, ani ubuga fureniro.
Ebu neḡa azaḡa zu nabuganiꞌa Elisabetaꞌe Badiꞌaꞌa manohuga boro haroteꞌe egadu ze ane teite matuꞌiro.
Ebu mada 8 meirotene, ze tahiꞌa ꞌadi ahiꞌa ogaḡa rana iḡuri haḡaeꞌeteꞌe haḡaiḡa ḡianifine onairo. Zeḡe tahiꞌa ꞌadi niḡaꞌe moga Zakaria ni turahihi reiro.
Rehano viꞌaniꞌa ziro, raenaꞌa, “Mene, ani niḡaꞌe Ioane rae turahiꞌuma.”
Ebu zeꞌa naenaeninaꞌa, “Ioanehe? Ḡa nabugo boꞌaḡano ni ꞌadiꞌe oꞌoꞌa!”
Ebu ze ꞌevore hina moga ḡoreniro. “Ḡaꞌa zamareꞌetene, niḡa iniu rae reꞌuma?”
Ebu Zakariaꞌa ire rafaḡa umidadu eꞌe rana mirihiro. 'Niḡaꞌe Ioane reꞌuma.' Zeꞌa eꞌe horonirotene, zeḡe niduꞌa zaguzagaro.
Eꞌe madaḡano Zakaria hebeꞌa ꞌai zogone nahanadu ḡoerirotene agoḡaniꞌa buaro, ebu Badiꞌa niguniro!
Ne azaḡa niduꞌa naginiꞌa fureraroteꞌe horonadu riharo. Ebu Iudea guniꞌa neḡa azaḡa niduꞌa zuni eꞌe hari niduꞌa igiro.
Eꞌe igiroteꞌe azaḡa niduꞌaꞌe ꞌahige zamariro. 'Tahiꞌa ꞌadiꞌe zama moneo vaze nagiḡa reꞌuma?' Mazaḡa Zuhiꞌa Boro ꞌevore gigiꞌaḡaniꞌa hubehune ane mazao radiunu.
Eꞌe enoḡano Vine Zaḡoḡaniꞌa Ioane moga Zakaria zamao irivaꞌiro, ebu aniꞌa Badiꞌaꞌonoꞌo ḡoere reiro, raenaꞌa,
“Zuhiꞌa Boro Isaraela azaḡa Badiꞌa mazao matuꞌo hanoꞌi! Mazaḡa aniꞌe Isaraela azaḡa vaḡe onadu danaziro, ebu agire azaḡa evoraꞌonoꞌo mae vaḡiziro.
Aꞌe ibite Badiꞌaꞌa ane peroveta zaḡoḡa azaḡa hebeonoꞌo reiroteꞌe ḡoeꞌaniꞌa hudaro. Badiꞌaꞌe emeḡe sauꞌaonoꞌo ḡabofifine, ane tuḡure vazeḡa Davida marigaꞌonoꞌo Keriso tuḡuniro.
<range>
Kerisoꞌe emeḡe agire azaḡa mazaonoꞌo ḡabofiꞌuma, ebu emeḡe heꞌeheꞌefeꞌeteꞌe azaḡa evoraꞌonoꞌo mae vaḡifiꞌuma.
Badiꞌaꞌe vouḡafe vetuḡaziro, ebu zeḡe teite ḡoitoriroteꞌe ḡoeꞌa zamariro,
aꞌe vouḡafe Aberahamo mazao ḡoitoriroteꞌe ḡoeꞌa.
Badiꞌaꞌe emeḡe agire azaḡa evoraꞌonoꞌo mae vaḡifiꞌuma, eꞌanoꞌo emeḡe mene rihauꞌenaꞌa, ane gau haḡaiꞌuma.
Ebu emeḡe ḡabone zamaḡano, zamafe niduꞌa Badiꞌa hanadu ane zamao haḡai duduḡa daꞌo haḡaeꞌenaꞌa, gauḡa haḡaiꞌuma.”
Ebu Zakariaꞌa ubuga ninaꞌa, “Ioane ubude, ḡaꞌe Hitagahune Badiꞌaḡa veize gauꞌeteꞌe peroveta vazeḡa rae huḡadiꞌuma, mazaḡa ḡaꞌe Zuhiꞌa Boro ibi ruhiboga veize ane zamao onamiꞌuma.
Ebu vaze haḡai sauꞌaꞌonoꞌo ḡabone ziniꞌeteꞌe ibiḡa Isaraela azaḡa ihoziꞌuma.
Badiꞌaꞌa emeḡe vetuḡafi rufeꞌeteꞌe uꞌano, emeḡe ḡabofoga veize Keriso tuḡuniꞌuma. Madaꞌa iḡunadu hitanaꞌonoꞌo emeḡe rana agaḡaniꞌa hiauꞌeteꞌe teige, Kerisoꞌa onaiꞌuma.
Ebu Kerisoꞌa uzabo zu rune zamaḡano radiuꞌeteꞌe agaḡa ziniꞌuma, ebu uniho manoḡa ibiḡano ibitofiꞌuma.”
Eꞌe enoḡano Ioane ꞌai bororaro, ebu vine moneo inariro. Ani haba bohaꞌano radiudo, onamo Isaraela azaḡa mazao feure haraminu.
Eꞌe madaḡano Roma habaꞌa kiniḡa niḡa Augusto, aniꞌa ane gau haḡaeꞌeteꞌe azaḡa veize ḡoere ꞌahige tuḡuriro. “Za Roma habaꞌa niduꞌa zamaḡano radiuꞌeteꞌe azaḡa niduꞌa nize moꞌi!”
Kurenioꞌe Siria habaꞌa gavana vazeḡa raꞌeteꞌe zamaḡano ni maꞌeteꞌe ibiꞌaḡa meiro.
Eꞌanoꞌo vaze niduꞌaꞌe nize zouzifine, zeḡe zeḡe haba onamiro.
Iosefaꞌe Galilea habaꞌano Nazareta neḡano radiunu. Aniꞌe Davida mariga zu Beterehema neḡaꞌe Davida haba, eꞌanoꞌo ani Iudea habaꞌano Beterehema neḡa onamiro.
Iosefaꞌe Maria iraꞌauniro, eꞌanoꞌo aniꞌe Maria teite nize zounoga veize onamiro. Mariaꞌe ahiꞌeta.
Zeꞌa Beterehema neḡano feurirotene, iꞌudo neḡa zamaḡanoꞌe bazuni habaꞌa oꞌoꞌa. Eꞌanoꞌo zeꞌe boromakau neḡano radiro. Eꞌea radinuteꞌe zamaḡano, ene fureniꞌuma madaḡa meiro. Ebu Mariaꞌe ubuga ibiꞌa fureniro, zu dabua hina ꞌumadu, boromakau ḡubuneꞌeteꞌe siuvaḡa zamaḡano ufi tiro.
<range>
Eꞌe oheꞌano, mamoe taufeꞌeteꞌe azaḡaꞌe Beterehema neḡa uhiḡano haba tauḡiḡano mamoe taufe radiudo.
Ebu Zuhiꞌa Boro tuḡure vigaꞌa tabara zeḡe mazao fureraro. Ebu Zuhiꞌa Boro agaḡaniꞌa agazirotene, zeꞌe rihau rudaro.
Rehano tuḡure vigaꞌa ziro, raenaꞌa, “Ago rihanoꞌi, rehano abitoꞌi! E hariḡa manoḡa zae ihozoga radu areha. Vaze niduꞌaniꞌa eꞌe igine matuꞌiꞌuma.
Izidi zae sauꞌaꞌonoꞌo ḡaboziꞌuma vazeḡa, Keriso Zuhiꞌa Boroꞌe Davida habao fureraneha.
Zaꞌe tahiꞌa komeꞌa dabua hina ꞌumadu boromakau ḡubuneꞌeteꞌe siuvaḡa zamaḡano bazunoga horonine, za tahiꞌaḡaꞌe Keriso rae ederiꞌuma.”
Aneru eꞌeꞌa ꞌouge reirotene, tabara adureꞌonoꞌo tuḡure viga ḡuḡuvaḡaniꞌa fureranadu ani teite Badiꞌa matuꞌo haro, raenaꞌa,
“Hitanaoꞌe Badiꞌa niguneꞌohe! U rahaoꞌe Badiꞌaꞌa matuꞌo ziniꞌeteꞌe azaḡa boꞌaḡano uniho manofeꞌohe!”
Aneru niduꞌaꞌa ḡoere hauḡirotene muhizadu adure itiro. Ebu mamoe taufeꞌeteꞌe azaḡaꞌe zeḡeꞌa bare neneḡaniro, raenaꞌa, “Aro, Zuhiꞌa Boroꞌa edemafeꞌateꞌe ḡauḡaniꞌa hudanateꞌe ḡianoga veize Beterehema neḡa onamihi!”
ꞌOugadu ze ḡarihe Beterehema neḡa onamiro. Ebu Maria zu Iosefa vaḡadu tahiꞌa komeꞌa boromakau ḡubuneꞌeteꞌe siuvaḡa zamaḡano bazeꞌenoga horoniro.
Ebu ze tahiꞌa komeꞌa moneo tuḡure vigaꞌa ḡoeriroteꞌe ḡoeꞌa ihoziro.
Vaze niduꞌaꞌe mamoe taufeꞌeteꞌe azaḡaniꞌa reiroteꞌe ḡoeꞌa igirotene zaguzagau ḡouriro.
Rehano Maria ani ꞌouge fureraroteꞌe haḡaiḡa niduꞌa mae zamao ofadu zamare radiu tauḡinu.
Mamoe taufeꞌeteꞌe azaḡaꞌe tuḡure vigaꞌa ziroteꞌe ḡoeꞌa niduꞌa fureraroteꞌe horoniro zu igiro. Eꞌanoꞌo ze Badiꞌa niguneꞌenaꞌa, bare mamoeze ꞌuꞌa onamiro.
Mada 8 meiroteꞌe zamaḡano, tahiꞌa ꞌadiꞌe ahiꞌa ogaḡa rana iḡuri haḡairo, ebu viꞌa moganiꞌa niḡa Iesu rae turahiro. Aꞌe viꞌa ize ene mene tougano tuḡure vigaꞌa reiroteꞌe niḡa.
Mariaꞌa Iesu fureniroteꞌe enoḡano, mada 40 ꞌai vitaro. Eꞌanoꞌo Mose goro ḡoeꞌa idunaḡano, Iosefa zu Mariaꞌe ahirize deheneꞌeteꞌe madaḡa meirotene, tahiꞌa komeꞌa Zuhiꞌa Boro zamao ohonifine, Ierusalema habaꞌa zamahu itiro.
Mazaḡa Zuhiꞌa Boro goro ḡoeꞌaꞌe raenaꞌa, 'Ene ohozeḡa ibiꞌaꞌe niduꞌa Badiꞌa veize radu zaḡozaḡoniꞌuma ebu Zuhiꞌa Boro haꞌuma,'
ebu Zuhiꞌa Boro goro ḡoeꞌaꞌe bare raenaꞌa, 'Badiꞌa dibuꞌo hafine, viꞌa zu mogaꞌe Tubugo niniḡa ꞌaheu ga nini komeḡa ꞌaheu Badiꞌa haꞌuma.' Eꞌanoꞌo ze tahiꞌa komeꞌa zamahanadu Ierusalema habaꞌa itiro.
Eꞌe madaḡano Ierusalema habaꞌano ohoze ꞌahoga niḡa Simeonaꞌa radiunu. Aniꞌe haḡaiḡa duduḡa zu Badiꞌa ḡoere hegoteꞌeteꞌe vazeḡa. Aniꞌe Isaraela azaḡa ḡaboziꞌuma vazeḡa Keriso guhine onainu, ebu Vine Zaḡoḡaꞌe ani mazao radiunu.
Vine Zaḡoḡaniꞌa Simeona ibite ꞌahige ihoniro, raenaꞌa, “Ḡaꞌe mene rudaꞌuma onamo Keriso horoniꞌuma.”
Ebu Simeonaꞌe Vine Zaḡoḡaniꞌa ibito hanadu kuru neḡa diuḡiro. Eꞌe madaḡano Mose goro ḡoeꞌa idunaḡano haḡaoga veize Iesuꞌe viꞌa moganiꞌa zamahu diuḡiro.
Ebu Simeonaꞌa Iesu mae ohanadu Badiꞌa matuꞌo haro, raenaꞌa,
“Zuhiꞌa Boro, ḡaꞌa ibite ihiro, raenaꞌa, 'Simeona, ḡa izema rudanoḡano vaze sauꞌaꞌonoꞌo ḡaboziteꞌe vazeḡa, Keriso horoniꞌuma.' E izidi ubumahe hina ani horoneha! Eꞌanoꞌo eḡe, ḡae tuḡure vazeḡaꞌe zama roḡeḡaheta rune moneo tuḡuhe onamoꞌi!
<range>
Zuhiꞌa Boro, ḡaꞌe vaze niduꞌa zamao Keriso ruhibiro.
Agaḡa teiḡe, aniꞌe Iuda mene azaḡa Badiꞌa ihoziꞌuma. Zu ani uꞌano, ḡae tahiꞌa Isaraela azaḡa nize rae ḡihiziꞌuma.”
Iesu viꞌa mogaꞌe Simeonaꞌa Iesu moneo reiroteꞌe ḡoeꞌa igirotene zaguzagaro.
Ebu Simeonaꞌa ze veize kuraro, zu viꞌa Maria niro, raenaꞌa, “Tahiꞌa ꞌadiꞌe Badiꞌaꞌa ohotiro. Isaraela azaḡa nuꞌe ani mene mae ḡihinine, zeꞌe ḡabone ibiḡanonoꞌo buaꞌuma. U vaze nuꞌe ani mae ḡihinine, zeꞌe ḡabone ibiḡano edaꞌuma. Ebu vazeꞌa ani mazaonoꞌo Badiꞌaꞌa gaueꞌeteꞌe horoniꞌuma, rehano vazevazeꞌa ani ꞌuꞌuꞌiꞌuma.
Ebu hena, vaze zamaroneze sauꞌa niduꞌa fureraꞌuma. Ebu zama moneoꞌe tahiꞌa ꞌahi uꞌano, benisiꞌa ḡouneꞌeteꞌe teige, zamaḡoꞌe adudaꞌuma.”
Peroveta roḡaeḡa ꞌahoga niḡa Ana, ani zuni Ierusalema habaꞌano radiunu. Aniꞌe Fanuela aboḡa ebu Asera mariga roḡaeḡa. Aniꞌe roḡae vouḡaḡa. Ani hahuradu muri 7 enoḡano iꞌaniꞌa rudaro.
Ebu ḡozoba radiu onamo izidi muriḡa 84 ꞌai meiro. Aniꞌe iḡaiḡa kuru neḡa onaminu ebu madai zu ohere zaḡozaḡeꞌenaꞌa, Badiꞌa mazao kuraunu.
Simeonaꞌe Maria zu Iosefa teite ḡoeriroteꞌe zamaḡano, Anaꞌa zeḡe vaḡe onadu Badiꞌa matuꞌo haro. Ebu tahiꞌa eꞌe moneo vaze ziro, raenaꞌa, “Vaze niduꞌaꞌe Ierusalema agire azaḡa ꞌevoreonoꞌo mae buziteꞌe vazeḡa faḡa hune guhine onaeꞌohe. Tahiꞌa ꞌahiꞌe zeḡeꞌa guhineꞌeteꞌe vazeḡa!”
Iosefa zu Mariaꞌe Badiꞌa goro goeꞌa idunaḡano Ierusalema habaꞌano gau niduꞌa hauḡirotene, ze Galilea habaꞌano onamadu Nazareta neḡa bare feuriro.
Tahiꞌa komeꞌa Iesu ꞌai bororaro zu inariro. Ebu ani vaze huhuzaḡa reiro, zu Badiꞌa manoḡaꞌe ane mazao radiunu.
Muri niduꞌa Iḡine Modeꞌeteꞌe Muiḡa madaḡano Iesu viꞌa mogaꞌe Ierusalema habaꞌa itido.
Iesu ani muri 12 meirotene, iḡaiḡa haḡaidoteꞌe teiḡe, eꞌe Muiḡa augifine zeḡeꞌa Ierusalema habaꞌa itiro.
Ebu Mui hauḡadu Iesu viꞌa mogaꞌe neze onamiro. Rehano ze Iesuꞌe Ierusalema habaꞌano muhinirotaꞌe aḡuꞌa.
Iosefa zu Maria zeꞌe ꞌahige zamariro, 'Iesuꞌe vaze ḡunuḡano onameꞌohe.' Ze ibio onameꞌenaꞌa mada tiba vitinirotuꞌu, nabudize zu zeḡe teite onamiroteꞌe azaḡa boꞌaḡano Iesu vaḡiro.
Ebu ani mene horonirotene, ze bare ani vaḡeꞌenaꞌa Ierusalema habaꞌa itiro.
Ebu mada uḡiduḡa zamaḡano, kuru neḡano Iesu horoniro. Aniꞌe Mose goro ḡoeꞌa ihozeꞌeteꞌe azaḡa teite ehore radiunu, ebu zeḡe ḡoere iginu, zu ḡadimu nu haḡainu.
Vaze niduꞌaꞌe Iesu edeḡa zu aneꞌa naenaeziroteꞌe ḡoeꞌa igirotene zaguzagaro.
Viꞌa moganiꞌa horonandu ze zuni zaguzagaro. Viꞌaniꞌa Iesu niro, raenaꞌa, “Ubude! Nougadu ꞌougeha? Eme zamafe aduduꞌenaꞌa ḡae vaḡeha!”
Ebu Iesuꞌa naenaeniro, raenaꞌa, “Za nougadu e vaḡeha? ꞌAhiꞌe eḡe mama ne, eꞌanoꞌo e radeha. Za aꞌe mene ederahehe?”
Rehano viꞌa mogaꞌe aniꞌa nagini reirotaꞌaꞌe mene ederiro.
Eꞌe enoḡano Iesu ani zeḡe teite Nazareta neḡa ovoiro, ebu zeḡe tuḡure igiro. Viꞌaꞌe Iesu mazao fureraroteꞌe ḡauḡa niduꞌa ane zamao zamare radiunu.
Iesu ani zamaroneḡaniꞌa faine bororaunu zu ahiꞌaniꞌa farau bororu itinu. Ebu Badiꞌa zu vazeꞌa ane mazao matuꞌinu.
Tiberio Kaisara ani Roma habaꞌa niduꞌa kiniḡa radu muri 15 zamaḡano ibitohaunu. Eꞌe madaḡano Ponitio Pilato'e Iudea habaꞌa gavanaḡa. Heroda'e Galilea habaꞌa kiniḡa, negoḡa Firifo'e Iturea zu Tarakonito habaꞌa kiniḡa ebu Rusaniaꞌe Abirene habaꞌa kiniḡa.
U Anasi zu Kaiafaꞌe Badi'a dibuꞌo hau'eteꞌe azaḡa ḡihi'aḡa reiro. E'e zamaḡano Zakaria ubuga Ioane'e haba boha'ano radiunu ebu Badi'a ḡoere'a ane mazao buaro.
Ani'e Ioridana vuḡa uhiḡano haba'a haba'a nidu'a onamadu haramiro, raenaꞌa, “Sauaꞌono'o ḡihuradu bapatizo moꞌi! ꞌOugine, Badia'a sau'aze rae modiꞌuma!”
Amahi Peroveta vazeḡa Isaiaꞌa bukao Ioane moneo ꞌahige mirihiro. “Vaze ꞌahoganiꞌa haba boha'ano huau'ohe, raenaꞌa, 'Zuhiꞌa Boro'a onai'uma ibiḡa ruhiboꞌi! Ane ibi mae dudunoꞌ!
Ebu do'oḡa nidu'a tuniꞌuma, maḡa boro zu maḡa zuhu'a nidu'a mae rahaniꞌuma, ibi beꞌoḡa beꞌoḡa duduniꞌuma, haba bekuḡa bekuḡa nidu'a sebaniꞌuma.
Ebu vaze nidu'a Badiꞌa'a vaze sauꞌazeꞌonoꞌo ḡaboze'ete'e horoni'uma.'”
Ebu vaze ḡuḡuvaḡa bapatizo mouga radu Ioane vaḡe arirotene, Ioaneꞌa ziro, raenaꞌa, “Zaꞌe, Zarama moheḡa ubuga ubuga! Vazeꞌa zae mazao ꞌahige reiro, raenaꞌa, 'Badiꞌaꞌonoꞌo maḡunuꞌa onaine ferau muhinoꞌi!' Rehano feranogaꞌe mene idaraꞌuma!
U ibite haḡai sau'aono'o ḡihuriroteꞌe haḡaiḡa furenoꞌi! Ebu ago ꞌahige zamaroꞌi, 'Emeꞌe Aberahamo mariga, eꞌanoꞌo Badiꞌaꞌa mene maḡunofiꞌuma.' Mazaḡa, e zae ziꞌohe, Badia'a hadi ꞌadi madu Aberahamo mariga nufine zuni idaḡa.
Ḡiro 'ai ire taigano teha. Eꞌanoꞌo huga manoḡa mene iniꞌeteꞌe ireḡa'e udi higonadu ire rogao feuniꞌuma.”
Ioaneꞌa ꞌouge reirotene, vaze ḡuḡuvaḡani'a ḡadiniro, raenaꞌa, “Eme nouge haḡaifone manoḡa?”
Ebu ani'a naenaeziro. “Iniu dabuaḡa ꞌaheu ro'idene tibaꞌe dabuaḡa o'o'a vazeḡa hano'i, ebu iniu ogomuḡeta roꞌidene vininateꞌe vazeḡa teite ḡahugotito'i!”
Takesi ufe'ete'e azaḡa zuni bapatizo mouga radu ariro ebu Ioane ḡadiniro, raena'a, “Ihore vazeḡa, eme nouge haḡaifone manoḡa?”
Aniꞌa naenaeziro. “Takesi ufoꞌidene, gavamaniꞌa raꞌeteꞌe idunaḡano daꞌo ufo'i, zu ago vitau ufoꞌi!”
Ebu uti azaḡani'a zu ḡadiniro, raenaꞌa, “Eme nouge haḡaifone manoḡa?” Ani'a naenaeziro. “Vaze moni ago meize tauḡo'i, ebu ḡuriro moneo vaze ago debaze tauḡo'i! Zae moni gauḡano daꞌo matu'o'i!”
Mazaḡa vazevazeꞌe Kerisoꞌa areꞌeteꞌe guhininu, ze ꞌane, 'Ioaneꞌe Keriso!', rae zamariro.
Ebu Ioane'a zeḡe nidu'a naenaeziro, raenaꞌa, “E'e vu hina bapatizozeha. Rehano onaiꞌuma vazeḡa'e gigi'aḡa ḡihiꞌa. Aniꞌe eḡe vitihoga zu eḡe'a ani tamaka miniḡa fuhiꞌeꞌeteꞌe tuḡureḡa vazeḡa rae rouga zuni mene idaḡa. Ani'e Vine Zaḡoḡa zu ire roga hina abatisozi'uma.
Maho hiriveꞌeteꞌe madaḡano, vazeꞌa kari hina rouḡa tenadu maho huꞌiꞌohe, ebu iguḡa manoneꞌohe zu meba hare deheneꞌohe. Ebu hugaꞌe suaba zamaḡano tiꞌohe, rehano iguḡaꞌe ire rogao hufi haoneꞌohe. Eꞌe teige, aniꞌa vazevaze rovoziꞌuma.”
Ebu Ioane'a ḡoere ḡehaḡa nunu hina vazevaze iraduguzeꞌenaꞌa, hari manoḡa hina haramoziniro.
Ioane'a Galilea habaꞌa kiniḡa Heroda Antifasi zuni ta'iroharo. Mazaḡa aniꞌe negoḡa inuga niḡa Herodia meinadu ane teite hahuriro, zu haḡai sau'a sau'a ḡehaḡa haḡaido.
Ebu Heroda'e sauꞌa eꞌe nidu'a ranao ꞌahoga ragatiro. Aꞌe Ioane ḡu'ano zouniro.
Ioaneꞌe izema ḡutanogano, vaze nidu'a bapatizo meirotene, Iesu zuni bapatizo meiro. ꞌOugadu Iesu ani kurau'eteꞌe zamaḡano adure'a bohataro,
ebu Vine Zaḡoḡani'a Tubugo niniḡa teige ane rana ehori ovairo. Ebu ago ꞌahoganiꞌa adureꞌono'o ḡoeriro, raenaꞌa, “Ḡa'e eḡe ubude. Eḡeꞌa ḡae zamare borofeꞌohe ebu ḡa mazao matu'e rudau'ohe.”
Iesu'e muriḡa 30 reirotene, ani gauḡa ḡadaheniro. Vazeꞌa ani'e Iosefa ubuga rae zamariro. Iosefa'e Heli ubuga,
Heli'e Matati ubuga, Matati'e Levi ubuga, Levi'e Melki ubuga, Melki'e Ianai ubuga, Ianai'e Iosefa ubuga,
Iosefa'e Matatia ubuga, Matatiaꞌe Amosi ubuga, Amosiꞌe Nahumu ubuga, Nahumꞌe Esli ubuga, Esliꞌe Nagai ubuga,
Nagaiꞌe Maꞌati ubuga, Maꞌatiꞌe Matatia ubuga, Matatiaꞌe Semein ubuga, Semeinꞌe Ioseka ubuga, Iosekaꞌe Ioda ubuga,
Iodaꞌe Ioanan ubuga, Ioananꞌe Resa ubuga, Resaꞌe Zerubabele ubuga, Serubabeleꞌe Sealtiele ubuga, Sealtieleꞌe Neri ubuga,
Neriꞌe Melki ubuga, Melkiꞌe Adi ubuga, Adiꞌe Kosam ubuga, Kosamꞌe Elmadam ubuga, Elmadamꞌe Ere ubuga,
Ereꞌe Iosua ubuga, Iosuaꞌe Eliesere ubuga, Eliesereꞌe Iorim ubuga, Iorimꞌe Matat ubuga, Matatꞌe Levi ubuga,
Leviꞌe Simeon ubuga, Simeonꞌe Iuda ubuga, Iudaꞌe Iosefa ubuga, Iosefaꞌe Ionam ubuga, Ionamꞌe Eliakim ubuga,
Eliakimꞌe Melea ubuga, Meleaꞌe Mena ubuga, Menaꞌe Matata ubuga, Matataꞌe Natana ubuga, Natanaꞌe Davida ubuga,
Davidaꞌe Iese ubuga, Ieseꞌe Obed ubuga, Obedeꞌe Boa ubuga, Boaꞌe Salmon ubuga, Salmonꞌe Nason ubuga,
Nasonꞌe Aminadaba ubuga, Aminadabaꞌe Admina ubuga, Adminaꞌe Areni ubuga, Areniꞌe Hesron ubuga, Hezronꞌe Perez ubuga, Perezꞌe Iuda ubuga,
Iudaꞌe Iakobo ubuga, Iakoboꞌe Isako ubuga, Isakoꞌe Aberahamo ubuga, Aberahamoꞌe Tera ubuga, Teraꞌe Nahoro ubuga,
Nahoroꞌe Seruga ubuga, Serugaꞌe Reu ubuga, Reuꞌe Pelegi ubuga, Pelegiꞌe Ebere ubuga, Ebereꞌe Sela ubuga,
Selaꞌe Kenana ubuga, Kenanaꞌe Afasada ubuga, Afasadaꞌe Sema ubuga, Semaꞌe Noa ubuga, Noaꞌe Lameki ubuga,
Lamekiꞌe Metusela ubuga, Metuselaꞌe Enoka ubuga, Enokaꞌe Iaredi ubuga, Iarediꞌe Mahalalela ubuga, Mahalalelaꞌe Kenana ubuga,
Kenanaꞌe Enosi ubuga, Enosiꞌe Seti ubuga, Setiꞌe Adamu ubuga, Adamuꞌe Badiꞌa ubuga.
Iesuꞌe Ioridana vuḡa mode iḡunirotene, Vine Zaḡoḡani'a ane rana inare hune radadu haba boha'a tutune onamiro.
E'ea, mada 40 zamaḡano Sataniꞌa Iesu tuhune nuriro. E'e madaḡano ani ogomu 'ahoga mene aro, eꞌanoꞌo mada ḡonagano ani vinine runiro.
Ebu Satani'a Iesu niro, raena'a, “Ḡaꞌe Badi'a ubuga ro'idene, hadi ꞌadi neadu ḡihune beredio noꞌi!”
Iesu'a naenaenina'a, “Mene! Buka Zaḡoḡano raenaꞌa, 'Vaze'e beredio da'o mene ḡabode radi'uma. Rehano vine ogomuḡano zuni radiꞌuma.'”
Ebu Satani'a Iesu tutunadu hitaga haba'a itadu zogone vaze'a ibitohauꞌeteꞌe haba'a boroboro niduꞌa ihoniro.
Ebu aniꞌa nina'a, “Eḡeꞌa ḡaꞌe haba boroboro deꞌe ibito ha'uma gigi'aḡa zu manohuga nidu'a ḡani'uma. Aꞌe eḡe enoga ḡauḡa 'ahine, eḡe'a urateꞌeteꞌe vaze hau tauḡoga zuni idaḡa daꞌo.
E'ano'o ḡa e mazao kuraune, de'e nidu'a ḡae ḡaniꞌuma!”
Ebu Iesu'a naenaenina'a, “Mene! Buka Zaḡoḡano raenaꞌa, 'Zuhiꞌa Boro ḡae Badi'a mazao da'o kurano hano'i, zu ane gau daꞌo haḡaoꞌi!'”
Ebu Satani'a zamahanadu Ierusalema habaꞌa onamiro. Ebu kuru neḡa hitaga huneo ohonadu niro, raenaꞌa, “Ḡa Badi'a ubuga ro'idene adaꞌono'o rafato'i!
Mazaḡa Buka Zaḡoḡano raenaꞌa, 'Badi'aꞌa dugu'oga veize aneruḡa tuḡuziꞌuma.
Ze'a ꞌevoreze hina mae ḡihi'i'uma ꞌahine, ḡae odaꞌe hadio mene tutuhaꞌuma.'”
Rehano Iesu'a naenaeniro. “Mene! Buka Zaḡoḡano raenaꞌa, 'Zuhiꞌa Boro ḡae Badi'a ago tuhuno'i!'”
Ebu Sataniꞌe Iesu tuhune hauḡirotene, mada manoḡa 'ahoganobu'u bare tuhuniꞌuma radu mode iḡuniro.
Iesuꞌe Vine Zaḡoḡa gigi'aḡani'a iri'avonadu bare Galilea habaꞌa onamiro. Ebu ane hariꞌe haba nidu'a zamaḡano bororaro.
Aniꞌa nuꞌonuꞌo neḡano ihozido ebu zeḡe nidu'aꞌe ani niguniro.
Ebu Iesuꞌe Nazareta neḡa onamiro. Eꞌe Neḡaꞌe ane'a bororarote'e habaꞌa. Bana Madaḡano ane'a iḡaiḡa haḡainute teige, nuꞌonuꞌo neḡano diuḡi onamiro. Ebu Buka Zaḡoḡa meꞌodoga radu iḡune edaro.
Iḡune edarotene kuru neḡa ḡianeꞌeteꞌe vazeḡaniꞌa Isaia perovetaꞌa mirihiroteꞌe bukaḡa mae haro. Ebu aniꞌa vavaꞌadu meꞌodiꞌuma habaꞌa horoniro. Aꞌe ꞌahige rae mirihiro.
“Zuhiꞌa Boro Vigaꞌe eḡe rana reiro. Zahara azaḡa mazao hari manoḡa haramoga veize aniꞌa eḡe ohotiro. Ebu Sauꞌaniꞌa batuziroteꞌe azaḡa fuhiꞌe ahetiꞌuma, ubuma kuru azaḡaniꞌa ehamaꞌuma zu aduḡaniꞌa ḡahiziroteꞌe azaḡaꞌe ahete modiꞌuma', rae furenoga veize, Badiꞌaꞌa eḡe tuḡuhiro.
Ebu zuni Zuhiꞌa Boroꞌa ane vaze ḡabozeꞌeteꞌe madaḡa momeo furenoga radu tuḡuhiro.”
Iesuꞌa buka meꞌode hauḡirotene buka ꞌuadu mae haroteꞌe vazeḡa bare haro ebu ehoriro. Nuꞌonuꞌo neḡa zamaḡano vaze niduꞌa ani ḡiaḡianiro.
Ebu Iesuꞌa ḡadaheni ziro, raenaꞌa, “Zaꞌa egateꞌe Buka Zaḡoḡano ḡoeꞌa eꞌe ꞌai izidi ꞌada hudaneha.”
Zeḡe niduꞌa ani mae ḡihine ḡoeriro zu ani hebeonoꞌo buaudoteꞌe ḡoeꞌa manoḡa egadu zaguzagaro. Rehano, ze raenaꞌa, “Aniꞌe Iosefa ubuga! Emeꞌe ani ḡoere mene igiꞌuma.”
Ebu Iesuꞌa ziro. “E edeḡa zaꞌe eḡe mazao ḡoere ꞌahi raꞌohe, raenaꞌa, 'Gohe vazeḡa, ibite ḡaeꞌa ugiḡo fainoꞌi, ebu vaze ꞌahoga ugi fainoꞌi!' Ebu raenaꞌa, 'Iesu, ḡa Kaperanauma neḡano haḡai gigiꞌa haḡairoteꞌe teige, ḡae haba ꞌadao zuni haḡaoꞌi! ꞌOugine, emeḡeꞌa ḡae ḡoereꞌe mae ḡihiniꞌuma.'
E hube hune ziꞌohe. Zaeꞌa eḡe ḡoere mene mae ḡihineꞌeteꞌe teige, peroveta azaḡa zuni zeḡe habao vazeꞌa mene mae ḡihizeꞌohe.
Rehano zamaroꞌi! Peroveta vazeḡa niḡa Elia madaḡano, muri uḡidu zu ḡahaꞌa zamaḡano iruguꞌa mene ruꞌaro, eꞌanoꞌo Isaraela habaꞌa niduꞌa zamaḡano zahara boroꞌa buaro. Eꞌe madaḡano ḡozoba ḡehaḡaꞌe Isaraela habaꞌano radiunu.
Rehano Elia'e Badiꞌa'a Isaraela ḡozoba azaḡa mazao mene tuḡuniro. Aniꞌe Sidoni haba'a uhiḡano ne 'ahoga niḡa Zarepatio radiunuteꞌe ḡozobaḡa 'ahoga mazao tuḡuniro. Zarepati neḡaꞌe mene Isaraela habaꞌa
Ebu peroveta vazeḡa niḡa Elisa madaḡano Isaraela habaꞌano lefera azaḡa ḡehaḡaniꞌa radiunu, rehano ze mene dehene faiziro. U Siria habaꞌa vazeḡa niḡa Na'amani da'o dehene fainiro. Siria habaꞌa zu mene Isaraela habaꞌa. Eḡe zuni adama haḡai gigiꞌa mene haḡaiꞌuma, rehano ne ꞌahoga vaḡe onamiꞌuma, mazaḡa zaꞌe mene mae ḡihiheꞌohe.”
Iesuꞌa ꞌouge reirotene, nu'onu'o neḡa zamaḡano vaze nidu'a maḡune rudaro.
Zeḡe nidu'a iḡunadu, e'e haba'anono'o ani tuḡune vaḡiniro. Ebu dofarao duine feunoga radu, neze ogorarote'e haba'a hitaga tutune itiro.
Rehano Iesuꞌa vaze ḡunuḡano onamadu ane edeḡano dauḡiro.
Ebu Iesuꞌa Galilea haba'ano Kaperanauma neḡa ovoadu Bana Madaḡano nuꞌonuꞌo neḡano vaze ihoziro.
Vaze nidu'a aniꞌa ihozoga igirotene zaguzagaro, mazaḡa ani ḡoere'e gigi'a, Badiꞌa ḡoere heuḡa.
Bana Madaḡa 'ahogano vine sau'aḡeta vazeḡa ꞌahogaꞌe nu'onu'o neḡano radiro. Aniꞌa hounaꞌiro, raenaꞌa,
“Iesu Nazareta vazeḡa! Eme ago ḡunuḡunuꞌoꞌi! Ḡa eme ruifoga radu arahehe? Ḡa iniuꞌe e edeḡa. Ḡa'e Badi'a vaze zaḡoḡa!”
Iesu'a vine sau'a taꞌiroharo, raena'a, “Hezo'a! Vaze e'e mazaono'o buanoi!” Ebu vine sau'ani'a zeḡe nidu'a boꞌaḡano vaze e'e mae rahao higonadu buau dauḡiro. Rehano vaze a'e mene omatiro.
Vaze nidu'a zaguzagaro ebu zeḡe zeḡe'a bare raenaꞌa, “Ani ḡoereꞌe nagiḡa? Aniꞌa inaraḡa zu gigiꞌaḡa hina vine sauꞌa zeatene ze egohanadu buaneha!”
Ebu Iesu hariḡaꞌe uhiḡa uhiḡa haba'a niduꞌa bororaro.
Iesu'e nu'onu'o neḡa modadu Simona ne onamiro. De'ea Simona emoḡa roḡaeḡaꞌe ahiꞌaniꞌa gigine runiro, eꞌanoꞌo ani fainoga veize vazeꞌa Iesu uminiro.
Ebu Iesuꞌe ani uhiḡano edanadu ahiꞌa gigiꞌa eꞌe ḡoere riga hina hegone buniro. ꞌOugadu ugi e'e'a ani mazaonoꞌo vaḡiniro. Ebu Simona emoḡaniꞌa zogone iḡunadu zeḡe veize ogomu ḡorohe ziniro.
Ebu mada'a ovoe'eteꞌe zamaḡano, vazevaze'a ugi iraḡa nunu Iesu vaḡe tutuze onamiro, ebu Iesuꞌa evo'a zeḡe tiba tiba rana teadu manore hauḡiro.
Vine sau'a sau'aꞌe Iesuꞌe Keriso rae ederiroteꞌe uꞌano, ze vazevaze mazaonoꞌo buarotene, huaro, raenaꞌa, “Iesu, ḡa'e Badi'a ubuga!” Rehano Iesuꞌe, zeꞌa ani rae furenoga mene uratiro, eꞌanoꞌo ani'a tairo zenadu ḡoereze gararoziro.
Oherebau uzeuze Iesuꞌe ane daꞌo radoga radu vaze oꞌoꞌa habaꞌa onamiro. U vaze ḡuḡuvaḡaniꞌa Iesu vaḡe onaadu mene muhize iḡunoga veize uminiro.
Rehano Iesuꞌa ziro, raenaꞌa, “Eꞌe haba ꞌahoga ꞌahogano zuni Badiꞌaꞌa ibitohauꞌeteꞌe habaꞌa hariḡa manoḡa haramiꞌuma, mazaḡa deꞌe uꞌano, eḡe tuḡuhiro.”
Ebu ani Iudea habaꞌano nuꞌonuꞌo neḡano harame ragaviro.
Mada ꞌahogano Iesu'a Galilea duꞌura ḡenaḡano edauꞌenaꞌa, Badiꞌa ḡoere haraminu. Ebu vaze ḡuḡuvaḡaꞌe ani haramo abitoga veize bibitite onamiro.
Iesuꞌa duꞌura ḡenaḡano ḡasi ꞌaheu horoniro, u ḡasi azaḡaꞌe buanadu re'evaze vuzuꞌe radiunu.
Iesu'a Simona ḡasio tiradu niro, raena'a, “Tahiḡa duine buno'i!” Ebu Iesuꞌe ḡasi zamaḡano ehoradu vaze ḡuḡuvaḡa haramo ziniro.
Ani harame hauḡirotene, Simona niro. “Hoeꞌa mone onamoꞌi, ebu reꞌeva feunadu ḡozone reꞌevanoꞌi!”
Simonaꞌa naenaeniro, raenaꞌa, “Eme ohere faḡa gau boro haḡaeꞌenaꞌa reꞌeva rehano, mene maneha. Rehano e ḡa ḡoere mae ḡihinadu reꞌeva feuniꞌuma.”
Ebu zeꞌa reꞌeva feunirotene, reꞌeva zamaḡanoꞌe ḡozone ḡehaḡaniꞌa oḡanadu reꞌevaꞌe zigaro.
Eꞌanoꞌo danazoga veize ḡasi ꞌahoḡano nabudize huze zaveziro. Ebu ze aradu ḡasi ꞌaheuꞌe ḡozone hina irivaꞌonadu ariga zuburiro.
Simona zu ane teite radiroteꞌe azaḡa niduꞌa ḡozone ḡehaḡa eꞌe horonirotene, ze zaguzagau rudaro. Zebedi ubuga ꞌaheu nize Iakobo zu Ioaneꞌe Petero teite gauinu, eꞌanoꞌo zeḡe zuni zaguzagaro. Ebu Simona, niḡa ꞌahogaꞌe Petero, aniꞌa haḡai ꞌuguḡa horonadu Iesu oda babaḡano higau bauriro. Ebu raenaꞌa, “Zuhiꞌa Boro! E'e sauꞌa vazeḡa, eꞌanoꞌo eḡe mazaonoꞌo vaḡinoꞌi!” Iesuꞌa naenaeniro. “Ago rihanoꞌi! Izidionoꞌo onamo mada nidua ḡaꞌe vaze reꞌevaziꞌuma.”
<range>
<range>
Ebu ze hebeti onaadu ḡauze niduꞌa modadu ane hegote onamiro.
Iesuꞌe neḡa 'ahogano radiroteꞌe zamaḡano, lefera vaze 'ahoganiꞌa ane vaḡe onairo. Ani'a Iesu horonadu ane zamao rahao ḡuḡuriro, ebu uminiro, raena'a, “Zuhiꞌa Boro, ḡa uratoꞌidene, faihoꞌi!”
Ebu Iesuꞌa ꞌevoꞌa einadu vaze eꞌe oboniro, ebu raenaꞌa, “E urateꞌohe. Ḡae manoroꞌi!” ꞌOugadu lefara eꞌeꞌa zogone dauḡiro.
Ebu Iesuꞌa ḡoere riḡa hina niro, raenaꞌa, “Naginiꞌa ḡae mazao fureranataꞌaꞌe vaze ꞌahoga ago noꞌi! Rehano Badiꞌa dibuꞌo hauꞌeteꞌe vazeḡa vaḡe onamadu ahiriḡo ihonoꞌi! Ebu leferaonoꞌo manoreha rouga veize, Moseꞌa reiroteꞌe dibuꞌoḡa Badiꞌa hanoꞌi! ꞌOugine vazeꞌa ḡa ꞌai manore huneha rae ederiꞌuma.”
Rehano Iesu hariꞌe ḡarihe bororu onamiro. Ebu vaze ḡuḡuvaḡaniꞌa Iesu ḡoere abitoga zu ugizeꞌa manoroga radu ane vaḡe onairo.
Rehano mada rae rae Iesu ane daꞌo vazeḡa oꞌoꞌa habaꞌa onamadu eꞌea kuraudo.
Mada ꞌahogano Iesuꞌa harameꞌeteꞌe zamaḡano, Farisea azaḡa zu Mose goro ḡoeꞌa ihozeꞌeteꞌe azaḡaniꞌa Iesu uhiḡano ehore radiunu. Zeꞌe Galilea habaꞌa zu Iudea habaꞌano neḡa ꞌahoga ꞌahogaꞌonoꞌo ebu Ierusalema habaꞌaonoꞌo onairo. Ebu Zuhiꞌa Boro gigiꞌa inaraḡaꞌe Iesuꞌa vaze faizoga veize ane rana reiro.
Eꞌe madaḡano vaze nuꞌe ahiꞌa mene haganeꞌeteꞌe vazeḡa farata hina herate onamadu Iesu zamao bazune tihi reiro.
Rehano zeꞌa vaze ḡuḡuvaḡa ꞌahine, ibihetaonoꞌo odohe diuoga mene idararo. Eꞌanoꞌo ze binu hitaga itadu binu mae bohaniro. Ebu vaze ḡuḡuvaḡa boꞌaḡano farata mini hina ovoe dabanadu Iesu zamao bazune tiro.
Zeꞌa Iesu mazao fieꞌeteꞌe Iesuꞌa horonirotene, ani raenaꞌa, “Vazehe, ḡa sauꞌa ꞌai rae modeha!”
Farisea azaḡa zu Mose goro ḡoeꞌa ihozeꞌeteꞌe azaḡaꞌe zeḡeꞌa bare zamariro, raenaꞌa, “Aniꞌe nagi vazeḡa? Nougadu Badiꞌa sausaune ḡoereꞌohe? Badiꞌaꞌa daꞌo vaze sauꞌa rae modeꞌohe!”
Iesu ani zeḡeꞌa nouge rae zamarirota ꞌai ederadu naenaeziro, raenaꞌa, “Za nougadu eḡe ḡoere ꞌadi zamareꞌohe?
Ani mazao nougenouge nine, ḡoeꞌaꞌe ufiḡa? 'Ḡae sauꞌa ꞌai rae modeha' rae niꞌeteꞌe ga 'Iḡunadu onamoꞌi' rae niꞌeteꞌe?
Rehano e ani manoniꞌuma ebu ani sauꞌa zu rae modiꞌuma, mazaḡa eḡe, Vaze Ubuḡaꞌe raha ꞌadao vaze sauꞌa rae modeꞌeteꞌe gigiꞌaḡa meiroteꞌe zuni za ihoziꞌuma.” Ebu Iesuꞌa ahiꞌa mene haganeꞌeteꞌe vazeḡa eꞌe ninaꞌa, “Eḡeꞌa ḡaꞌohe. Iḡunoꞌi ebu farataḡo odohadu neḡo onamoꞌi!”
Ebu vaze eꞌeꞌa zogone zeḡe zamabeꞌanoꞌo iḡune edanadu farataḡa meiro ebu Badiꞌa ni mae ḡihineꞌenaꞌa neḡa onamiro.
Vaze niduꞌaꞌe zaguzaganadu rihau radaro. Ebu Badiꞌa ḡihiniro, raenaꞌa, “Eme izidi haḡai nu badeḡa horoneha!”
Eꞌe enogano Iesuꞌe haba eꞌe mode iḡunirotene takesi vazeḡa ꞌahoga, niḡaꞌe Levi horoniro. Aniꞌe takesi habaꞌano ehore radiunu. Ebu Iesuꞌa niro, raenaꞌa, “Eḡe hegotoꞌi!”
Ebu Levi ani ḡauḡa niduꞌa modadu ani hegotiro.
Leviꞌa ane neo Iesu veize ogomu boro haḡairo. Eꞌea takesi azaḡa ḡehaḡa zu vaze nunu zeḡe teite ogau tiburaunu.
Rehano Farisea azaḡa zu zeḡe moneo Mose goro ḡoeꞌa ihozeꞌeteꞌe azaḡaniꞌa Iesu tahiꞌatahiꞌa mazao maḡune ḡoeriro, raenaꞌa, “Zaꞌe nougadu takesi azaḡa zu sauꞌa azaḡa teite ogau tiburuꞌohe?”
Ebu Iesuꞌa naenaeziro, raenaꞌa, “Ugi oꞌoꞌa azaḡaꞌe gohe vazeḡa mene vaḡeꞌohe, rehano ugi azaḡaniꞌa ani vaḡeꞌohe.
Eꞌe teige, eꞌe duduḡa rae zamareꞌeteꞌe azaḡa huzoga radu mene onairo. Rehano haḡai sauꞌa rae zamareꞌeteꞌe azaḡa huzadu zeḡe sauꞌanonoꞌo ḡihuroga veize onairo.”
Ebu hena vaze nuꞌa Iesu niro, raenaꞌa, “Ioane bapatizo tahiꞌatahiꞌaꞌe ogomu moneo mada ḡehaḡa zaḡozaḡeꞌohe zu kurauꞌohe. Farisea azaḡa tahiꞌatahiꞌa zuni ꞌouge haḡaeꞌohe. Rehano nougadu ḡa tahiꞌatahiꞌaꞌe iḡaiḡa ogauꞌohe?”
Ebu Iesuꞌa ziro, raenaꞌa, “Hahureꞌeteꞌe madaḡano, ohoze hahu iziganiꞌa huzeꞌeteꞌe azaḡaꞌe ane teite ogau tiburaune, ze mene zaḡozaḡiꞌuma.
Rehano zeḡe mazaonoꞌo ohoze hahu izigaꞌe mae vaḡiniꞌuma madaḡaniꞌa onaine, zeꞌe vetuḡa ranadu zeḡeꞌa zaḡozaḡiꞌuma.”
Ebu Iesuꞌa bare hari ꞌahoga idaniro, raenaꞌa, “Vaze ꞌahoganiꞌa dabua iziga variꞌe madu dabua amahiḡa mene baniniꞌuma. Baninine, dabua izigaꞌe mae zigi borofiꞌuma, ebu dabua izigaꞌe amahiḡa teite horone tibunoga zuni mene manoḡa reꞌuma.
Ebu vaze ꞌahoganiꞌa vaini vuḡa baige amahiḡa zamaḡano vaini vuḡa iziga mene beꞌune ufiꞌuma. Beꞌune ufine, vaini vuḡaniꞌa baige eꞌe iriꞌavadu beꞌutiꞌuma. Ebu vaini vuḡaꞌe sore rururanadu baige amahiḡa sausauniꞌuma.
Eꞌanoꞌo vaini vuḡa izigaꞌe, baige izigano beuꞌe ufiꞌuma.
Rehano vaini vuḡa amahiḡa gagidoteꞌe azaḡaꞌe vaini vuḡa iziga mene urateꞌohe, mazaḡa zeꞌe raenaꞌa, “Amahiḡaꞌe ufeta manoḡa!”
Bana Madaḡa ꞌahogano Iesuꞌa ane tahiꞌatahiꞌa teite vuidi mebaḡa zamaḡano onamiro. Ebu ane tahiꞌatahiꞌaꞌa vuidi maḡa ririꞌe madu ꞌevoreze hina hasiga mute vaḡinadu huga aro.
Rehano Farisea azaḡa nuꞌa horozadu ziro, raenaꞌa, “Zaꞌe nougadu Bana Madaḡa goroḡa varadeꞌenaꞌa, vuidi hiriveꞌohe?”
Iesuꞌa naenaeziro, raenaꞌa, “Zaꞌe Buka Zaḡoḡa zamaḡano, Davidaꞌa nagini haḡairotaꞌaꞌe meꞌodiro ga? Davida ani ane ḡatiniroteꞌe azaḡa teite ogomuze hauḡadu vinize ruziro.
Eꞌanoꞌo aniꞌe Badiꞌa ne diuḡadu dibuꞌo azaḡaniꞌa daꞌo auꞌeteꞌe dibuꞌo berediḡa aro. Aniꞌe goro ḡoeꞌa varadiro ebu ane ḡatiniroteꞌe azaḡa zuni ziniro.”
Ebu Iesuꞌa zinaꞌa, “Eḡe, Vaze Ubugaꞌe, Bana Madaḡa Zuhiꞌaḡa.”
Ebu Bana Madaḡa ꞌahogano, Iesuꞌa nuꞌonuꞌo neḡa diuḡadu vazevaze ihoziro. Eꞌea edaꞌe nae ꞌevoꞌa rudanoga vazeḡa zuni radiunu.
Mose goro ḡoeꞌa ihozeꞌeteꞌe azaḡa zu Farisea azaḡaꞌe Iesuꞌa Bana Madaḡano vaze eꞌe fainiꞌuma ga mene rae ehamu radiro. Mazaḡa aniꞌa vaze eꞌe fainine, zeḡe kotao ohonoga uratiro.
Rehano Iesu aniꞌe zeꞌa nouge rae zamarinutaꞌaꞌe ederiro. Ebu ꞌevoꞌa rudanoga vazeḡa niro, raenaꞌa, “Iḡunadu vaze ḡuḡuvaḡa zama ꞌada eda aroꞌi!” Ebu ani eda onamiro.
Ebu Iesuꞌa zinaꞌa, “E za ḡadizeꞌohe. Mose goro ḡoeꞌaꞌe Bana Madaḡa zamaḡano nagini haḡaine idaḡa raꞌohe? Manoḡa haḡaiꞌuma ga sauꞌa haḡaiꞌuma? Ḡaboziꞌuma ga zimiꞌuma?”
Iesuꞌa zeḡe niduꞌa ḡiaze ḡemadu vaze eꞌe niro, raenaꞌa, “ꞌEvoꞌo einoꞌi!” Aniꞌa einirotene, ꞌevoꞌaniꞌa manoriro.
Rehano ze maḡune rudanadu zeḡe zeḡeꞌa Iesu mazao nagini haḡaiꞌuma rae ḡoaniro.
Eꞌe madaḡano Iesu ani maḡa onamadu ohere faḡa Badiꞌa mazao kuraro.
Ebu oherebau moneo ani tahiꞌatahiꞌa huze tibuziro. Ebu tahiꞌa 12 daꞌo zamazadu Apostolo azaḡa rae huziro.
Nizeꞌe ꞌahiꞌeꞌe: Simona niḡa ꞌahoḡaꞌe Petero, Petero negoḡa niḡa Aniderea, Iakobo, Ioane, Filipo, Batolomeo,
Mataio, Tomasi, Alefeo ubuḡa niḡa Iakobo, Roma gavamani utito ziniꞌeteꞌe duḡuruḡa vazeḡa niḡa Simona,
Iakobo ubuḡa niḡa Iuda ebu Iesu revoharoteꞌe vazeḡa, Isakariota vazeḡa niḡa Iuda.
Eꞌe enogano, Iesu ani tahiꞌatahiꞌa teite maḡanonoꞌo ovaradu haba sebaḡano edaro. Eꞌe habaꞌanoꞌe ane hegoteꞌeteꞌe azaḡa ḡuḡuvaḡa ebu haba nunu azaḡa ḡehaḡaniꞌa radiunu. Zeꞌe Iudea habaꞌa, Ierusalema neḡa boro zu davara genaḡa neḡa boro Taea ebu Sidonaonoꞌo Iesu hari abitoga zu ugize faizoḡa radu ariro.
Ebu Iesuꞌa vine sauꞌaniꞌa diuḡadu sausauziroteꞌe azaḡa zuni faiziro.
Zeḡe niduꞌa ani ahiri obonihi reiro, mazaḡa ugi faineꞌeteꞌe inaraḡaꞌe ani mazaonoꞌo buanadu zeḡe nidua manoriro.
Ebu Iesuꞌa ane tahiꞌatahiꞌa ḡiazeꞌenaꞌa ziro, raenaꞌa, “Za, zahara azaḡaꞌe Badiꞌa manohugazeta, mazaḡa Badiꞌaꞌa ibitoziniꞌohe.
Izidi za, vinizeꞌeteꞌe azaḡaꞌe Badiꞌa manohugazeta, mazaḡa isize miniꞌuma. Izidi za, niauꞌeteꞌe azaḡaꞌe Badiꞌa manohugazeta, mazaḡa vesuꞌu matuꞌe eḡofiꞌuma.
Eḡe, Vaze Ubuga, hegoteꞌeteꞌe uꞌano, vazeꞌa heꞌeheꞌezine, hezahine, ḡoere sauꞌa zine ebu za sauꞌa rae reine, zaꞌe Badiꞌaꞌa manohuga hidiꞌuma.
Zae vouḡaꞌa peroveta azaḡa mazao zuni ꞌouge haḡaido. ꞌUguḡaniꞌa za mazao fureranoꞌidene matueꞌenaꞌa zavonoꞌi! Mazaḡa peroveta azaḡa teige, Badiꞌaꞌa adureo zae naeḡa boro raꞌohe.
Rehano za, maꞌora azaḡaꞌe fase, Badiꞌa aduga hidiꞌuma. Mazaḡa zaꞌe ibite ḡau manoḡa niduꞌa mae hauḡiro ꞌahine, vesuꞌu mene bare meꞌuma.
Izidi za, ogau isi miniꞌeteꞌe azaḡaꞌe fase, Badiꞌa aduga hidiꞌuma, mazaḡa vesuꞌu viniziꞌuma. Izidi za, matuꞌe eḡofeꞌeteꞌe azaḡaꞌe fase, Badiꞌa aduga hidiꞌuma. mazaḡa vesuꞌu niauꞌenaꞌa vetuḡaraꞌuma.
Vaze niduꞌaꞌa za niguzine, fase, Badiꞌa aduga hidiꞌuma, mazaḡa vouḡazeꞌa zuni ḡuriro perovetaḡa azaḡa ꞌouge niguzido.
Eḡe ḡoere egoniꞌeteꞌe azaḡaꞌe ziꞌohe. Agireze azaḡa zamaroꞌi zu heꞌeheꞌeꞌeteꞋe azaḡa mazao manoḡa haḡaoꞌi!
Za rae sausauzeꞌeteꞌe azaḡaꞌe Badiꞌa manohuga hidoga veize uminoꞌi zu zae mazao haḡai sauꞌa haḡaeꞌeteꞌe azaḡa veize kuranoꞌi!
Vazeꞌa ḡanigo faꞌonoꞌidene, naeḡa zu notonohanoꞌi! Vazeꞌa dabuaḡo meiꞌadu hena bare ꞌahoga zuni meihi roꞌidene, aꞌa zu hanoꞌi!
Iniuꞌa nagini umiꞌoꞌidene hau tauḡoꞌi, ebu iniuꞌa ḡauḡo mae buroꞌidene, ago bare moꞌi!
Vazeꞌa zae mazao haḡai manoḡa haḡaeꞌeteꞌe uratoꞌidene, zae zuni zeḡe mazao haḡai manoḡa haḡaoꞌi!
Zaꞌa zae vetuḡaziꞌeteꞌe azaḡa daꞌo vetuḡazine, Badiꞌaꞌa mene niguziꞌuma. Sauꞌa azaḡa zuni zeḡe vetuḡaziꞌeteꞌe azaḡa vetuḡaziꞌohe.
Ebu zaꞌe zae mazao manoḡa haḡaeꞌeteꞌe azaḡa mazao daꞌo manoḡa haḡaine, Badiꞌaꞌa mene niguziꞌuma. Sauꞌa azaḡa zuni ꞌouge haḡaeꞌohe.
Ebu zaꞌe ḡauze bare ziniꞌuma raꞌeteꞌe azaḡa daꞌo zinihi reine, Badiꞌaꞌa mene niguziꞌuma. Sauꞌa azaḡa zuni ḡauze bare meiniꞌuma rae zamareꞌenaꞌa, sauꞌa azaḡa ḡauze ziniꞌohe.
Rehano agireze azaḡa vetuḡazoꞌi, zu zeḡe mazao manoḡa haḡaoꞌi! Ebu bare naenaeniꞌuma rae mene zamareꞌenaꞌa zenoꞌi! ꞌOugine, Badiꞌaꞌa naeḡa boro ziniꞌuma, ebu zaꞌe Ḡihiꞌa Hune Badiꞌa ubuga reꞌuma. Mazaḡa Badiꞌa mene matuꞌo hauꞌeteꞌe azaḡa ebu sauꞌa haḡaeꞌeteꞌe azaḡa zuni Badiꞌaꞌa vetuḡaziꞌohe.
Zae Mama Badiꞌaꞌa vaze vetuḡaziꞌeteꞌe teige, zae zuni vaze vetuḡazoꞌi!
Vaze mazao sauꞌa azaḡa rae ago zoꞌi! ꞌOugine Badiꞌaꞌa zae zuni sauꞌa azaḡa rae mene ziꞌuma. Vazeꞌa sauꞌa haḡaoꞌidene, riḡa ago ḡorezoꞌi! ꞌOugine Badiꞌaꞌa zuni zae sauꞌa riḡa mene ḡoreziꞌuma. Zeḡe sauꞌa rae modoꞌi! ꞌOugine Badiꞌaꞌa zuni zae sauꞌa rae modiꞌuma.
Ḡauze zenoꞌi! ꞌOugine Badiꞌaꞌa manohuga ziniꞌuma. Badiꞌaꞌa zaꞌe iriꞌavone fosafosanoga, taugoga, zuꞌizuꞌinoga ebu foraꞌaḡa beuꞌe ruruno ziniꞌuma. Zaꞌa vaze mazao nagini haḡaine, Badiꞌaꞌa zae mazao ꞌouge haḡaiꞌuma.”
Iesuꞌa hari ꞌahoga idaniro, raenaꞌa, “Kuruḡa vazeḡaniꞌa kuruḡa vazeḡa ibitohaune, anianine hoꞌona ꞌuite ovoiꞌuma.
Tahiꞌaꞌe ani ihore vazeḡa mene vitiniꞌuma. Rehano iniu faifaine ihonine, ani zuni ihore vazeḡa teigiꞌuma.
Ḡaꞌe nabugo ubumao beꞌa dinunuḡa ḡianeꞌohe. Rehano nougadu ḡae ubumao beꞌa gado ireḡa mene ḡianeꞌohe?
Ḡaeꞌa ubumaḡo beꞌa gado ireḡa izema ḡianogano, negoḡo mazao ꞌahige raꞌohe. 'Negohe, ubumaḡo beꞌa dinunu eꞌe mae vaḡinihi!' Ḡa, zama guhi vazeḡa! Ibite geno ḡae mazao gado ireḡa eꞌe mae vaḡinoꞌi! Ebu ḡaꞌa faine ehamanadu negoḡo mazao ubuma dinunuḡa mae vaḡiniꞌuma.
Eꞌe teige, ire manoḡaꞌe maḡa sauꞌa mene iniꞌohe, u ire sauꞌaꞌe maḡa manoḡa mene iniꞌohe.
Ireꞌe maḡa horonadu nagi ireḡa edereꞌohe. Figi maḡaꞌe ire renoga zamaḡano mene iniꞌohe zu vaini maḡaꞌe ḡunu renoga zamaḡano mene iniꞌohe.
Eꞌe teige, vaze manoḡaꞌe zamaḡano manoḡa zamaradu manoḡa fureneꞌohe, ebu sauꞌa vazeḡaꞌe sauꞌa zamaradu sauꞌa fureneꞌohe. Mazaḡa nagini zamaḡano iriꞌave radiuꞌetaꞌaꞌe hebeꞌaꞌonoꞌo buauꞌohe.
Zaꞌe eḡe mazao, 'Zuhia Boro, Zuhia Boro,' rae huheꞌohe, rehano nougadu eꞌa ḡoereꞌeteꞌe haḡaiḡaꞌe mene haḡaeꞌohe?
Eḡe vaḡe onaadu ḡoerehe egadu haḡaeꞌeteꞌe vazeḡaꞌe iniu heuḡa rae eḡeꞌa ihoziꞌuma.
Aniꞌe raha huꞌi vohutuna ovoadu vatava riḡa rana neḡa ohoneꞌeteꞌe vazeḡa heuḡa. Zobozoboꞌa feuradu ne eꞌe haganine, ne aꞌe edau gigaraꞌuma, mazaḡa haba riḡano ogoraro.
Rehano eḡe ḡoere egadu haḡaiḡa mene haḡaeꞌeteꞌe vazeḡaꞌe, haba zoreḡano neḡa ogoruꞌeteꞌe heuḡa. Zobozoboꞌa feuradu ne eꞌe haganine, zogone higanadu fahau ḡuzuhiꞌuma.
Iesu ani vazevaze veize eꞌe ḡoeꞌa niduꞌa rae hauḡiroteꞌe enogano, ani ane tahiꞌatahiꞌa teite Kaperanauma neḡa onamiro.
Eꞌea Roma uti azaḡa ḡihiꞌa ꞌahoganiꞌa radiunu. Aneꞌa borofe vetuḡaniꞌeteꞌe tuḡureḡa vazeḡaꞌe ugine sausaunadu nariga rudaro.
Uti azaḡa ḡihiꞌaꞌe Iesu hariḡa igirotene, Iesuꞌa onaadu ane tuḡure vazeḡa faine ḡabonoga uratiro. Eꞌanoꞌo ani Iuda vaze boroboroꞌa Iesu uminoga veize tuḡuziro.
Ebu zeꞌe Iesu mazao feuri aradu, zamaze niduꞌa hina uminiro, raenaꞌa, “Uti azaḡa ḡihiꞌa ani manoḡa tauḡi! Mazaḡa ani eme vetuḡafeꞌohe ebu eme veize nuꞌonuꞌo neḡa ogoraro. Ḡa ani dananine manoḡa!”
<range>
Eꞌanoꞌo Iesuꞌe zeḡe teite uti azaḡa ḡihiꞌa ne onamiro. Ze ani ne uhigano feurirotene, uti azaḡa ḡihiꞌaꞌa ane vaze nu Iesu vaḡe tuḡuziro. Ebu zeꞌa Iesu mazao aradu niro, raenaꞌa, “Uti azaḡa ḡihiꞌaꞌe ꞌahige raha. 'Zuhia Boro, ḡa e neo diuḡoga rae ago zamaroꞌi, mazaḡa eꞌe mene vaze manoḡa.
Eꞌanoꞌo ḡa vaḡe mene ameha. Ḡoere daꞌo roꞌi! ꞌOugine eḡe tuḡure vazeḡaniꞌa manoriꞌuma.
Mazaḡa eꞌe vaze ꞌahoga ꞌuꞌuḡano gaueꞌohe, zu uti azaḡa eḡe ꞌuꞌuḡano gaueꞌohe. Eḡeꞌa vaze ꞌahi ninaꞌa, 'Onamoꞌi!' reine, aniꞌe onameꞌohe, ebu ꞌahoga omo ninaꞌa, 'Aroꞌi!' reine, aniꞌe areꞌohe. Eḡeꞌa tuḡure vazeḡa ꞌahoga ninaꞌa, 'ꞌAdi haḡaoꞌi!' reine, aniꞌe haḡaeꞌohe.”
Iesuꞌa eꞌe ḡoeꞌa igirotene, ani zaguzagaro. Ebu ani vaetadu ane hegotiroteꞌe azaḡa ziro, raena, “Eḡeꞌa ziꞌohe. Badiꞌa mazao ꞌahige fie gigaruꞌeteꞌe vazeḡaꞌe Isaraela azaḡa zamaḡano ize mene horoneha!”
Ebu ze bare uti azaḡa ḡihiꞌa ne onamirotene tuḡure vazeḡaꞌe manoroga haniniro.
Eꞌe enogano, Iesuꞌa ne ꞌahoga niḡa Naina onamiro. Ane tahiꞌatahiꞌa zu vaze ḡehaḡaniꞌa ani ḡatiniro.
Ebu ze onamadu ne ḡutuꞌaḡano feurirotene, ne azaḡaꞌe rune vazeḡa herate buni ariro. Aꞌe ḡozoba ꞌahoḡa ubuḡa. Ani tibuhuga eꞌe daꞌo fureniro. Ne azaḡa ḡehaḡa zuni ḡozoba eꞌe teite ariro.
Iesuꞌa ḡozoba eꞌe horonirotene, ani vetuḡaniro, ebu ninaꞌa, “Ago nianoi!”
Iesuꞌa ꞌouge rae neadu mauḡa heratiroteꞌe azaḡa vaḡe onamadu mauḡa obonirotene ze tue edaro. Ebu ani raenaꞌa, “Ene iziga, eḡeꞌa ḡaꞌohe. Iḡunoꞌi!”
ꞌOuge rae nirotene, rune vazeḡaniꞌa iḡune ehoradu ḡoeꞌa ḡadaheniro! Ebu Iesuꞌa bare viꞌa ꞌevoreo modiro.
Zeḡe niduꞌa rihau rudaro zu Badia matuo haro, raenaꞌa, “Peroveta boroꞌa eme boꞌaḡano fureraneha! Badiꞌaꞌa ane vaze, emeḡe danafeha!”
Ebu Iesuꞌa nagini haḡairoteꞌe hariḡaniꞌa Iuda habaꞌa ebu uhiḡa habaꞌa niduꞌano bororaro.
Ioane Babatisoꞌe ḡuꞌa neḡano radiuteꞌe zamaḡano tahiꞌaḡaniꞌa ane vaḡe onamadu Iesuꞌa haḡairoteꞌe hariḡa niduꞌa meꞌodo haro. Ebu Ioaneꞌa ane tahiꞌa ꞌaheu huze onaadu ziro.
“Zuhiꞌa Boro Iesu vaḡe onamadu ꞌahige ḡadinoꞌi, 'Onaiꞌuma raꞌeteꞌe vazeḡa Kerisoꞌe ḡahe ga eme vaze ꞌahoga guhiniꞌuma?'”
Ebu zeꞌe Iesu mazao feurirotene, ani niro, raenaꞌa, “Ioane Babatisoꞌa ḡadinoga veize eme tuḡufeha. Ani raenaꞌa, 'Onaiꞌuma raꞌeteꞌe vazeḡa Kerisoꞌe ḡahe ga eme vaze ꞌahoga guhiniꞌuma?'”
Eꞌe madaḡano Iesuꞌa ugi nunu meiroteꞌe vazeḡa ḡehaḡa faiziro, vine sauꞌa sauꞌa hegoze buziro ebu ubuma kuru azaḡa ḡehaḡa bare ehamanoga radu faiziro.
Eꞌanoꞌo Iesu ani vaze ꞌaheu eꞌe naenaeziro, raeaꞌa, “Bare onamadu zaꞌe nagini horonateꞌe zu egateꞌe moneo Ioane ihonoꞌi! Ubuma kuru azaḡaꞌe ehamuꞌohe, oda sauꞌa azaḡaꞌe edauꞌohe, lefera azaḡaꞌe manore deheruꞌohe, teḡaze uhuḡa azaḡaꞌe igiꞌohe zu rune azaḡaꞌe bare ḡabozeꞌohe. Ebu zahara azaḡa hari manoḡa haramo ziniꞌohe.
Eḡe mazao fi mene modeꞌeteꞌe vazeḡaꞌe manohuga hidiꞌuma!”
Ioaneꞌa tuḡuziroteꞌe azaḡaniꞌa iḡunirotene, Iesuꞌa Ioane moneo vaze ḡuḡuvaḡa ziro, raenaꞌa, “Za vaze nagiḡa horonoga veize haba bohaꞌa onamiro? Zavaraꞌa imi veḡa hudi naeninaeniꞌeteꞌe horonoga radu onamirohe? Mene!
ꞌOugadu za vaze nagiḡa horonoga veize onamiro? Naeḡa boro dabuaḡa vidauꞌeteꞌe vazeḡahe? Mene! Dabua manomano vidauꞌeteꞌe zu ḡau manomanoḡeta radiuꞌeteꞌe vazeḡaꞌe kini neo radiuꞌohe.
ꞌOugadu vaze nagiḡa horonoga veize onamiro? Peroveta vazeḡahe? Oꞌe! Eḡeꞌa ziꞌohe. Peroveta azaḡa niduꞌa vitizeꞌeteꞌe vazeḡaꞌe Ioane.
Ioane moneo Buka Zaḡoḡano ꞌahige mirihiro, raenaꞌa 'Ḡianoꞌi! Badiꞌaꞌa ḡae zamao vaze ꞌahoga ibite tuḡuniꞌuma. Aniꞌe ḡae zamao ḡae ibi ruhibiꞌuma.'
Ioaneꞌa Keriso ibi ruhibiroteꞌe uꞌano, aniꞌe rahao ꞌada radiuꞌeteꞌe vazeḡa boꞌaḡano vaze niduꞌa vitineꞌohe. Rehano, Badiꞌaꞌa ibitoziniꞌeteꞌe zamaḡano ḡonaga vazeḡa zu Ioane vitineꞌohe.”
Ebu Iesu ḡoere igiroteꞌe azaḡa niduꞌa zu takesi azaḡa raenaꞌa, “Hube, Badiꞌa haḡaeꞌeteꞌe ibiꞌaꞌe duduḡa!”, mazaḡa zeꞌe Ioaneꞌa bapatizozadu ḡihuriro.
U Farisea azaḡa zu Mose goro ḡoeꞌa ihozeꞌeteꞌe azaḡaꞌe Ioane bapatizo hezaho hanadu mene ḡihuriro. ꞌOugadu zeḡe veize Badiꞌaꞌa urateꞌeteꞌe haḡaiḡa zu hezaho haro.
Iesuꞌa bare raenaꞌa, “Izidi azaḡaꞌe naginio idaziꞌuma? Ze iniu heuḡa?
Zeꞌe tahiꞌa komeꞌa komeꞌaniꞌa ne hunio ehoradu araheꞌeteꞌe heuḡa. Ze rovonadu none tahiꞌaḡaniꞌa mone tahiꞌaḡa mazao harae huhuꞌuhiꞌenaꞌa, 'Eme muio zavonoga radu suraꞌi hodeha, rehano za mene zavoneha. Ebu eme rune habaꞌano niau ḡoinaheha, rehano za mene nianeha.'
Ioane bapatizoꞌa onaadu ogomu mene audo zu vaini vuḡa mene gagido. ꞌOugadu za rae modiro, raenaꞌa, 'Ioaneꞌe vine sauꞌaḡeta.'
U eḡe, Vaze Ubugaꞌe onaadu ogomu auꞌohe ebu vaini vuḡa gageꞌohe. Rehano za e rae modeꞌohe, raenaꞌa, 'Aniꞌe ogomu fuꞌa zu vaini vuḡa fuꞌa. Ebu ani takesi azaḡa zu haḡai sauꞌa azaḡa teite tiburuꞌohe.'
Rehano Badiꞌa hegoteꞌeteꞌe azaḡa huhuzaḡaꞌe eḡe zu Ioaneꞌe duduḡa rae reꞌuma.”
Mada ꞌahogano Farisea vazeḡa ꞌahoga niḡa Simonaꞌa Iesu ane teite oganoga veize huniro. Ebu Iesu ani Farisea vazeḡa ne onamadu ogaꞌuma habaꞌano taviro.
Eꞌe habaꞌanoꞌe haḡai sauꞌa haḡainuteꞌe roḡaeḡa ꞌahoganiꞌa radiunu. Aniꞌe Iesuꞌa Farisea vazeḡa neo ogaueteꞌe ederirotene, dehoro hohoga manoḡa naeḡa boro bio komeꞌa manohuga irivaꞌonadu mae onamiro.
Ebu roḡaeꞌa ne diuḡadu Iesu ḡaruḡa onamadu niauꞌenaꞌa, odaḡa babaḡano ḡuḡuriro. Ebu niḡa vuḡaniꞌa Iesu oda rana sore buanadu abune vanirotene, iguḡa hina odaḡa zauhe iminiro. Ebu gubaneꞌenaꞌa, odaḡa furaꞌinadu dehoro beuꞌiro.
Iesu oganoga radu huniroteꞌe Farisea vazeḡa Simonaꞌa roḡae eꞌeꞌa ꞌouge haḡairoteꞌe horonirotene, ani ane zamao zamariro, raenaꞌa, “Vaze ꞌadiꞌe peroveta vazeḡa reine, ani roḡae nagiḡaniꞌa oboneꞌetaꞌe ederiꞌuma. Ebu roḡae ꞌahiꞌe sauꞌa rae ederiꞌuma!”
Ebu Iesuꞌa niro, raenaꞌa, “Simona, e hari ꞌahoga ḡeꞌuma.” Simonaꞌa ninaꞌa, “Ihore vazeḡa, ehoꞌi!”
Ebu Iesuꞌa hari meꞌodo haro, raenaꞌa, “Vaze ꞌaheuꞌa vaze ꞌahoḡa mazao moni gezo madu bare haꞌuma reiro. ꞌAhoganiꞌa moni 500 meiro, aꞌe 500 mada gauḡa moniḡa. U ꞌahoḡaniꞌaꞌe moni 50 meiro, aꞌe 50 mada gauḡa moniḡa.
Ebu vaze ꞌaheuꞌe moni vazeḡa mazao moni baronoga mene idararo, eꞌanoꞌo moni vazeḡaniꞌa zinaꞌa, 'Ahiga, ago baronoꞌi!'” Iesuꞌa hari eꞌe hauḡirotene, Simona ḡadiniro, raenaꞌa, “ꞌOugine, anianine boꞌaḡanoꞌe iniuꞌa moni vazeḡa mazao ufeta zamare borofiꞌuma?”
Simonaꞌa naenaeniro. “E zamarone, vaze moni 500 madu moni vazeḡaniꞌa ḡararo haroteꞌe vazeḡa.” Ebu Iesuꞌa ninaꞌa, “Ḡa naenaeꞌe duduga.”
Ebu Iesuꞌa roḡae tehe ḡianadu Simona niro, raenaꞌa, “Ḡa roḡae ꞌadaꞌa eḡe mazao haḡateꞌe horonahe? E ḡa ne diuḡatene, ḡaꞌe odahe vuzuꞌoga veize vu mene eneha. Rehano roḡae ꞌahiꞌe eḡe oda ani ni vuḡa hina abunadu iguḡa hina zauhe imineha.
Ḡaꞌe mene gubahe furaꞌiheha, rehano roḡae ꞌahiꞌe eḡeꞌa diuḡi arateꞌeꞌanoꞌo odahe mene riꞌiriꞌi furaꞌineha.
Ḡaꞌe vadiniheo dehoro mene beuꞌeha, rehano aniꞌa e odao dehoro hohoga manoḡa beuꞌeha.
Eꞌanoꞌo eḡeꞌa ḡaꞌohe. Moni 500 madu moni vazeḡaꞌa ḡararo haroteꞌe vazeḡa teige, roḡae ꞌahiꞌe ane sauꞌa ḡehaḡa ꞌai rae modeha, eꞌanoꞌo ani eḡe zamare borofadu ꞌouge haḡaeha. Rehano moni 50 madu moni vazeḡaꞌa ḡararo haroteꞌe vazeḡa teige, sauꞌa ufiḡa haḡaeꞌeteꞌe vazeḡaꞌe ane sauꞌa tahife rae modiꞌuma ebu e tahife zamariꞌuma.”
Ebu Iesuꞌa roḡae ninaꞌa, “Ḡa sauꞌa ꞌai rae modeha.”
ꞌOugirotene, Iesu teite ogaroteꞌe azaḡaꞌe zamariro, raenaꞌa, “ꞌAhiꞌe iniu? Ani vaze sauꞌa zuni rae modehehe?”
Ebu Iesuꞌa roḡae niro. “Ḡaꞌe eḡe mae ḡihiheha, eꞌanoꞌo ḡae sauꞌanonoꞌo ḡabodeha. Zamaḡo roḡenadu onamoꞌi!”
Eꞌe enogano Iesuꞌe haba nunu zu ne ꞌahoga ꞌahoga onamadu Badiꞌaꞌa ibitohauꞌeteꞌe habaꞌa, hariḡa manoḡa haraminu ebu tahiꞌaḡa 12 zuni ane ḡatininu.
Ebu vine sauꞌaniꞌa ragano reiroteꞌe zu ugi nunuꞌa meiroteꞌe roḡaeḡa roḡaeḡaꞌe ugize manoradu Iesu duḡuru danaziro. Ze boꞌaḡano Magadala neḡa roḡae niḡa Maria aniꞌe vine sauꞌa 7 raganonoꞌo hegone buniroteꞌe roḡaeḡa.
Ebu Kuza inuḡa niḡa Ioana. Kuza aniꞌe kiniḡa Heroda gau zu neḡa taufeꞌeteꞌe vazeḡa. Roḡae ꞌahoga niḡa Susana zu roḡae ꞌahoga ꞌahoganiꞌa zeḡe zeḡe ḡau hina Iesu ebu ane tahiꞌatahiꞌa danaziro.
Mada ꞌahogano vaze ḡuḡuvaḡaniꞌa Iesu haba nunuonoꞌo Iesu vaḡe ariro. ꞌOugadu Iesuꞌa hari ꞌahoga idaniro, raenaꞌa,
“Hihi vazeḡa ꞌahoganiꞌa mebaḡano ezone ḡora onamiro. Ani mebaḡano ezone feune ragavirotene, nuꞌe oda ibiḡano rururaro. Eꞌe ezoneḡaꞌe vazeꞌa rana edau oname onainu zu niniꞌa onadu au hauḡiro.
Ezone nuꞌe hadi habaꞌano rururaro. Eꞌe ezoneḡaꞌe ḡuhuriro, rehano roraro, mazaḡa rahaꞌe mene abuꞌa.
Ezone nuꞌe ve renogano rururaro. Ebu ezone zu ve renoga tibano ḡuhure bororaro. Rehano ve renoganiꞌa ezone ḡuhuḡa simarinadu mene iniro.
U ezone nuꞌe raha manoḡano rururadu faine ḡuhure bororaro, ebu vesu hugaꞌe ḡae 100 hudaro.” Iesu ani ḡoere hauḡirotene, ani ḡihau ḡoeriro, raenaꞌa, “Teḡaḡeta vazeḡaꞌe faifaine egadu huga ederoꞌi!”
Ebu Iesu tahiꞌatahiꞌaꞌa hari eꞌe huga ani ḡadiniro.
Iesuꞌa naenaeziro, raenaꞌa, “Zaꞌe Badiꞌaꞌa ibitoziniꞌeteꞌe moneo ꞌuꞌuru tiꞌeteꞌe ihozeꞌohe. Rehano vaze nuꞌe hari huga niduꞌa hari idaidaḡa hina ihozeꞌohe, eꞌanoꞌo zeꞌe huga mene ederiꞌuma. Peroveta azaḡaniꞌa amahi ꞌahige reiro, raenaꞌa, 'Zeꞌe Badiꞌaꞌa nagini haḡaeꞌetaꞌe horoneꞌohe rehano, hugaꞌe mene horoniꞌuma. Zeꞌe Badiꞌaꞌa nagini raꞌetaꞌe igiꞌohe rehano, eꞌe hugaꞌe mene ederiꞌuma.'
Eḡeꞌa ezone feune ḡorauꞌeteꞌe hariḡa idaidaḡa hugaꞌe rae deheniꞌuma. Ezoneꞌe Badiꞌa ḡoere.
Ezone ibio ruruneꞌetaꞌaꞌe, vazeꞌa Badiꞌa ḡoere igiꞌohe. Rehano zeꞌa Badiꞌa ḡoere mene mae ḡihinadu ḡabone mene hidifine, Sataniꞌa zeḡe zamaonoꞌo Badiꞌa ḡoere mae vaḡineꞌohe.
Ezone hadi habaꞌano rururuꞌetaꞌe, Badiꞌa ḡoere igiꞌetene matuꞌuzeta mae ḡihineꞌohe. Rehano ze fieꞌe ire taiga oꞌoꞌa heuḡa, eꞌanoꞌo mada tahiḡa daꞌo fieꞌohe. Ebu Sataniꞌa tuhuze nuriꞌetene uiteꞌohe.
Ezone ve renoga zamaḡano rururuꞌetaꞌe, ze Badiꞌa ḡoere igiꞌohe. Rehano radiuꞌeteꞌe madaḡano, zamarone aduga borofeꞌohe, haba toheḡa ufeta zamareꞌohe zu haba ḡauḡa manomano hina ufeta matuꞌeꞌohe. Eꞌanoꞌo zeꞌe mene iniꞌohe.
U ezone raha manoḡano rururuꞌetaꞌe, mene ḡurireꞌenaꞌa zama manoḡano Badiꞌa ḡoere igiꞌohe. Ebu zeꞌe aduga hideꞌe rehano, Badiꞌaꞌa matuꞌeꞌeteꞌe haḡaiḡa haḡaeꞌenaꞌa, hudauꞌohe.
Vaze ꞌahoganiꞌa ihure hufine siuva hina mene ogone tiꞌuma ga fata ꞌuꞌuḡano mene tiꞌuma. Rehano ne diuḡeꞌeteꞌe vazeꞌa agaḡa horonoga veize, midau tiꞌeteꞌe habaꞌano midauꞌohe.
Ihureꞌa ḡau niduꞌa aganeꞌeteꞌe teige, ꞌuꞌuru radiuꞌeteꞌe ḡauḡa niduꞌa fureraꞌuma. Ebu ogone ḡahineꞌeteꞌe ḡauḡa zuni horoniꞌuma.
Eꞌano'o eḡeꞌa ziꞌeteꞌe ḡoeꞌa faine zamare egoꞌi! Faifaine zamare igiꞌeteꞌe azaḡaꞌe, Badiꞌaꞌa edeḡa boro ziniꞌuma. U mene faine zamare igiꞌeteꞌe azaḡaꞌe, Badiꞌaꞌa zeꞌe tahiḡa edeḡa rae zamareꞌeteꞌe zuni mae vaḡiniꞌuma.
Eꞌe enogano Iesu viꞌa ebu negoḡa duḡuruꞌa ani vaḡe onamiro, rehano vaze ḡuḡuvaḡa ꞌahine ani uhiḡa onamoga mene idararo.
Ebu vaze ꞌahoḡaniꞌa Iesu niro, raenaꞌa, “Ḡa viꞌu zu negoḡo duḡuruꞌa ḡiaꞌihi radu ne enona edau radiuꞌohe.”
Ebu Iesuꞌa naenaeziro, raenaꞌa, “Badiꞌa ḡoere egadu haḡaiḡa haḡaeꞌeteꞌe azaḡaꞌe eḡe nanu zu eḡe nego.”
Mada ꞌahogano Iesuꞌa ane tahiꞌatahiꞌa teite ḡasio tiradu ze ziro, raenaꞌa, “Aro, duꞌura moneafa fare onamihi.” Ebu ze fare onamiro.
Ze fare onameꞌeteꞌe zamaḡano, Iesu ani baziro. Ebu zavara boroꞌa feuradu vuꞌa ḡasi kafere diuḡadu foꞌariro. Zeꞌe ariga runeo diuḡiro!
ꞌOugirotene, Iesu tahiꞌatahiꞌaꞌa ani evaniro, raenaꞌa, “Zuhiꞌa Boro, Zuhiꞌa Boro, eme izidi hunuhuneꞌohe!” Ebu Iesuꞌa evatadu zavara zu saꞌu riḡa ḡoreziro, raenaꞌa, “Sifu radadu roḡeranoꞌi!” Ani ꞌouge reirotene, zavara zu saꞌuꞌa hauḡiro zu duꞌuraꞌa roḡeraro.
Ebu Iesuꞌa ziro, raenaꞌa, “Za eḡe mazao mene fieꞌohe!” Rehano, zeḡe niduꞌa rihauꞌenaꞌa zu zaguzagauꞌenaꞌa, ḡadititiro. “Ahiꞌe iniu? Aniꞌa zavara zu saꞌu riḡa ḡorezitene, ḡoeꞌa egohuꞌohe!”
Eꞌe enogano, Iesu zu ane tahiꞌatahiꞌaꞌa Galilea duꞌuraḡa moneafa ruhau faradu Gerasa azaḡa habao hebetiro.
Iesu ani ḡasionoꞌo buarotene, eꞌe habaꞌano vine sauꞌa sauꞌaḡeta vazeḡa ꞌahoganiꞌa Iesu hidiro. Aniꞌe mada faḡa firina zu neḡano mene radiunu, rehano ꞌidu habaꞌano radiudo.
Vine sauꞌaniꞌa vaze ꞌadiꞌe mada ḡehaḡa ibitohaudoteꞌe uꞌano, haba eꞌe azaḡaniꞌa auri miniḡa riḡa hina evoꞌa zu odaḡa batune teadu taufe radiudo. Rehano aniꞌa mini eꞌe riꞌi ḡuzuhadu vine sauꞌaniꞌa tuḡune haba bohaꞌa onamido. Aniꞌa Iesu horonirotene, Iesuꞌa riḡa ḡoreniro, raenaꞌa, “Vine sauꞌa toraga, ani mazaonoꞌo buanoꞌi!” Ani Iesu zamao hiḡau bauradu ḡaniḡanaro, raenaꞌa, “Iesu, Ḡihiꞌahune Badiꞌaḡa Ubuga! Ḡaꞌe eḡe mazao nagini urateꞌohe? E umiꞌeꞌohe, aduga aḡo enoꞌi!”
<range>
Ebu Iesuꞌa ḡadiniro, raenaꞌa, “Ḡa niḡo iniu?” Ebu aniꞌa naenaeniro. “E niꞌe Legioni!”, mazaḡa vine sauꞌa ḡehaḡa vaze eꞌe ranao radiunu.
Vine sauꞌa sauꞌaniꞌa Iesu uminiro, raenaꞌa, “Eme hoꞌone ḡonaga oꞌoꞌano ago tuḡufoꞌi!”
Eꞌe madaḡano aba ḡehaḡaꞌe haba maḡano ogaunu. Eꞌanoꞌo vine sauꞌa sauꞌaꞌa bare Iesu uminiro. “Eme aba eꞌe mazao diuḡoga tuḡufoꞌi!” Iesuꞌa naenaezinaꞌa, “Idaḡa, buꞌanadu onamoꞌi!”
Ebu vine sauꞌa sauꞌa ꞌai vaze eꞌe mazaonoꞌo buanadu aba ḡehaḡa mazao diuḡe ḡouriro. Aba ḡehaḡa ꞌai maḡa beꞌanoꞌo dure ovoadu duꞌurao hunuhune rudaro.
Aba taufeꞌeteꞌe azaḡaniꞌa naginiꞌa fureraroteꞌe horonadu, ferau uhiḡa neḡa zu habaꞌa habaꞌa onamiro. Ebu eꞌe hariḡa vazevaze mazao meꞌodiro.
Vaze ḡehaḡaꞌa naginiꞌa fureraroteꞌe ḡianoga veize Iesu vaḡe onamiro. Ze onamirotene, vine sauꞌaḡeta vazeḡa eꞌe dabua vidanadu zamarone manoḡano Iesu oda babaḡano ehoriroteꞌe horoniro. Eꞌanoꞌo zeꞌe rihau ḡouriro.
Ebu fureraroteꞌe haḡaiḡa niduꞌa horoniroteꞌe azaḡaniꞌa haba ꞌahoga ꞌahoganonoꞌo onairoteꞌe azaḡa mazao Iesuꞌa vine sauꞌaḡeta vaze eꞌe nougenouge ḡaboniroteꞌe meꞌodoziniro.
ꞌOugadu Gerasa habaꞌa azaḡa niduꞌaꞌe rihoꞌa mae ḡouriro. Ebu zeꞌe Iesuꞌa eꞌe habaꞌanonoꞌo vaḡinoga veize uminiro. Eꞌanoꞌo Iesuꞌe ḡasio tiradu bare duꞌura moneafa fare onamiro.
Vine sauꞌaonoꞌo manoriroteꞌe vazeḡaꞌe Iesu teite onamoga veize uminiro. Rehano Iesuꞌa ani tuḡuneꞌenaꞌa, niro.
“Mene. Ḡa bare neḡo onamadu Badiꞌaꞌa ḡae mazao haḡai manoḡa haḡateꞌe nabuḡo ihozoꞌi!” Eꞌanoꞌo ani bare onamadu ne niduꞌa ragaveꞌenaꞌa, Iesuꞌa ani mazao nagini haḡairoteꞌe haḡaiḡa meꞌodo ziniro.
Iesuꞌa faradu ruhau hebetirotene, vaze ḡehaḡaniꞌa hidadu mae ḡihiniro, mazaḡa zeꞌe mada faḡa guhiniro.
Ebu vaze ꞌahoga niḡa Iairoꞌa onamadu Iesu oda babaḡano ḡuḡuriro. Aniꞌe nuꞌonuꞌo neḡa ḡianeꞌeteꞌe vazeḡa ḡihiꞌaḡa. Aniꞌa Iesu uminiro, raenaꞌa, “E ne aradu aboehe fainoꞌi!”
Ani aboḡaꞌe tibuhuga eꞌe daꞌo zu muriḡaꞌe 12. Aniꞌe ugine sausaunadu ariga rudaro. Ebu Iesuꞌa Iairo teite ane ne onamiroteꞌe zamaḡano vaze ḡuḡuvaḡaniꞌa naenaenoꞌo bibine runiro.
Vaze ḡehaḡa boꞌaḡano, roḡae ꞌahogaꞌe roḡae ugiꞌa madu muri 12 zamaḡano adudu radiro. Rehano gohe vazeḡa ꞌahoganiꞌa zu manonoga mene idararo.
Ebu aniꞌe ugiḡaniꞌa manoroga veize Iesu ḡaruna hegote aradu dabuaḡa ariḡa tuꞌiniro. ꞌOugirotene, ugiḡaniꞌa ḡarihe hune hauḡiro!
Ebu Iesuꞌa ḡadimaro, raenaꞌa, “Iniuꞌa e tuꞌiheha?” Vaze niduꞌaꞌa naenaeninaꞌa, “Eme mene tuꞌiꞌeha.” Ebu Peteroꞌa raenaꞌa, “Zuhia Boro, vaze ḡuḡuvaḡaniꞌa bibiꞌeꞌeteꞌe uꞌano, vaze ḡehaḡaniꞌa ḡa tuꞌiꞌeha.”
Rehano Iesuꞌa niro, raenaꞌa, “E edereha, vaze ꞌahoḡaniꞌa tuꞌihadu e mazaonoꞌo gigiꞌa inaraheꞌa buaneha, ebu vaze eꞌe faineha.”
Iesuꞌa ꞌouge zirotene roḡae eꞌe ani mazao naginiꞌa fureraroteꞌe uꞌuranoga mene idaḡa rae zamariro. Ebu ani rihauꞌenaꞌa rereru Iesu vaḡe onadu ani oda babaḡano tuḡe ḡuḡuriro. Ebu ani nougadu Iesu dabuꞌa tuꞌinateꞌe, zu ḡarihe manorateꞌe hariḡa vaze niduꞌa ziro.
Ebu Iesuꞌa roḡae eꞌe ninaꞌa, “Aboe, ḡaꞌe eḡe mazao fiateꞌe uꞌano, ugiḡoꞌa manoreha. Eꞌanoꞌo matuꞌuḡota onamoꞌi!”
Iesu ani roḡae eꞌe ḡoreneꞌenoḡano vaze ꞌahoganiꞌa Iairo neonoꞌo onaadu Iairo niro, raenaꞌa, “Ḡa aboḡo ꞌai rudaneha. Eꞌanoꞌo ihore vazeḡaꞌa ḡa ne onamoga veize ago umine banoꞌi!”
Rehano Iesuꞌa hari eꞌe egadu, Iairo ninaꞌa, “Zamaḡo ago adufoꞌi! Eḡe mazao fioꞌi! ꞌOugine, ḡa aboḡoꞌe bare ḡabodiꞌuma.”
Ebu ze oname Iairo neo feuriro. Iesuꞌa Petero, Iakobo, Ioane zu roḡae komeꞌa viꞌa moga daꞌo tutuze neo diuḡiro, u vaze ꞌahoga ꞌahogaꞌe mene zamaze zouziro.
Ze diuḡirotene, vaze niduꞌaꞌa ne zamaḡano harae niau radiunu. Ebu Iesuꞌa ziro, raenaꞌa, “Ago nianoꞌi! Aniꞌe mene rudaneha, rehano bazeꞌohe.”
Zeꞌa ani eḡofoharo, mazaḡa zeꞌe roḡae tahiꞌaꞌa rudanataꞌaꞌe edeḡa.
Ebu Iesuꞌa roḡae komeꞌa abine ḡihinadu hune niro, raenaꞌa, “Eḡe tahiꞌa, iḡunoꞌi!”
Eꞌe zamaḡano ani viganiꞌa bare onaadu ḡarihe hune ḡabode iḡuniro. Ebu Iesuꞌa eꞌea radiroteꞌe azaḡa ziro, raenaꞌa, “Ogomu nu hanoꞌi!”
Ani viꞌa mogaꞌe zaguzagau rudaro. Rehano Iesuꞌa ḡoere riḡa zinaꞌa, “Naginiꞌa fureranataꞌe vaze ago zoꞌi!”
Iesuꞌa ane tahiꞌatahiꞌa 12 huze nuꞌoziro. Ebu vine sauꞌa niduꞌa uhize buzeꞌeteꞌe zu ugi azaḡa faizeꞌeteꞌe gigiꞌaḡa ziniro.
Ebu Badiꞌaꞌa ibitohauꞌeteꞌe habaꞌa moneo vaze ihozoga zu ugi azaḡa faizoga veize tuḡuziro.
Izema aniꞌa ze tuḡuzogano, raenaꞌa, “Zae ragavo zamaḡano oꞌoꞌa huga ago moꞌi! Tuḡu, tunahu, ogomu, moni zu dabuꞌa ꞌahoga zuni ago odohoꞌi!
Noꞌe habaꞌano ne ꞌahoga diuḡoꞌidene, eꞌea daꞌo radoꞌi! Ebu zaeꞌa haba eꞌe modeꞌeteꞌe madaḡa roꞌidene, ne eꞌe mode iḡunoꞌi!
Haba ꞌahogano ne azaḡaniꞌa zae mene mae zouzadu ne eꞌe modoꞌidene, odaze huꞌuruḡa zauhe mode manahoꞌi! Aꞌe zeꞌa mene ḡihurine, aduga hidiꞌuma rae ihoziꞌuma.”
Ebu Iesu tahiꞌatahiꞌa 12 neḡa neḡano ragavadu hari manoḡa haramiro zuni ugi azaḡa manoziro.
Heroda Antipasi, Galilea habaꞌa kiniḡaꞌe Iesu hariḡa igirotene, aniꞌe zamaḡa ꞌadaꞌadiro, mazaḡa vaze nuꞌa raenaꞌa, “Iesuꞌe Ioane Babatiso. Aniꞌa ibite rudanadu bare ḡabodeha.”
U vaze nuꞌe raenaꞌa, “Aniꞌe peroveta vazeḡa, Elia. Aniꞌa bare fureraneha,” ebu vaze nuꞌe raenaꞌa, “Aniꞌe peroveta ibiꞌaḡa vazeḡa ꞌahoga, ebu bare ḡabodeha.”
Rehano Herodꞌa ꞌahiḡe reiro, “Ahiꞌe mene Ioane, mazaḡa aniꞌe goruniro. Nougadu vazeꞌa 'Aniꞌe Ioane,' rae ḡoaneꞌohe?” Eꞌanoꞌo ani Iesuꞌe iniu vaze rae ḡianihi reiro.
Apostolo azaḡaniꞌa Iesu vaḡe bare onairo. Ebu zeḡeꞌa nagini haḡairoteꞌe niduꞌa Iesu meꞌodo haro. Ebu Iesuꞌa sifu zeḡe teite vaḡinadu Betesaida habaꞌa onamiro.
Rehano vaze ḡuḡuvaḡa ze aniꞌe noꞌe onameꞌetaꞌe ederadu zeḡe niduꞌa ani hegotiro. Ebu Iesuꞌa ze mae ḡihizadu Badiꞌaꞌa ibitohauꞌeteꞌe habaꞌa ziro zu ugi azaḡa faiziro.
Ḡorava rarotene, Iesu tahiꞌatahiꞌa 12 ani vaḡe aradu niro, “ꞌAhiꞌe haba bohaꞌa. Ogomu vaḡoga ebu ohere bazoga veize, vaze niduꞌa ne uhiḡa uhiḡano tuḡuzoi!”
Rehano Iesuꞌa reiro, raenaꞌa, “Zaeꞌa ogomu zenoꞌi!” Ebu ze ani naenaeniro. “Mene idaḡa! Eme mazaoꞌe beredi fuꞌo ebu ḡozone ꞌaheu daꞌo. Vaze ḡehaḡa ꞌahi ḡubuzoga veize, ogomu ḡehaḡa hoitine manoḡa!”
Eꞌea vaze niduꞌa boꞌaḡano ohoze daꞌoꞌe niduꞌa 5,000 radiunu. Iesuꞌa ane tahiꞌatahiꞌa ziro, raenaꞌa, “Ze ꞌahige zoꞌi, '50 rovonerovone ehoroꞌi'”
ꞌOugadu Iesu reiroteꞌe idunaḡano vaze niduꞌa ehoriro.
Eꞌe ḡarugano Iesuꞌa beredi fuꞌo zu ḡozone ꞌaheu madu adure ḡianeꞌenaꞌa, Badiꞌa mazao manoḡa tauḡi reiro. Ebu beredi zu ḡozone tahi tahe vaheḡe ane tahiꞌatahiꞌa zinadu ze ḡahuḡe ḡemiro.
Zeḡe niduꞌa au ubararo ebu Iesu tahiꞌatahiꞌa ogomu ḡahaꞌa ḡahaꞌaꞌe tunahu niduꞌa 12 irivaꞌoniro.
Mada ꞌahogano Iesuꞌe ane daꞌo kurau radiro, ebu ane tahiꞌatahiꞌa daꞌo ane teite radiro. Ebu Iesuꞌa ze ḡadiziro, “Vazeꞌa eꞌe iniu rae raꞌohe?”
Zeḡeꞌa naenaeninaꞌa, “Nuꞌe 'Ioane Babatiso', nuꞌe 'Elia,' raꞌohe. Nuꞌe raenaꞌa, 'Amahi rudaroteꞌe peroveta vazeḡa ꞌahoganiꞌa ḡabode iḡuniro.'”
Ebu Iesuꞌa ḡadiziro, raenaꞌa, “U zaꞌa raꞌetene eꞌe iniu?” Peteroꞌa ninaꞌa, “Ḡaꞌe Badiꞌaꞌa tuḡuꞌiroteꞌe vazeḡa, Keriso!”
Iesuꞌa ḡoere riḡa ziro, raenaꞌa, “ꞌAdi ḡoeꞌa vaze ꞌahoga ago zoꞌi!”
Ebu ani raenaꞌa, “Eḡe, Vaze Ubuganiꞌa aduga ḡehaḡa hidiꞌuma. Vaze boroboro, Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡaniꞌa heꞌeheꞌehiꞌuma zu uḡuhiꞌuma. Rehano mada uḡidu zamaḡano bare ḡabode iḡuniꞌuma.”
Ebu Iesuꞌa zeḡe niduꞌa zinaꞌa, “Iniuꞌa eḡe ḡaruna hegotiꞌuma roꞌidene, ane ura haḡaiḡa niduꞌa modadu, mada niduꞌa ane satauro odoheꞌenaꞌa, eḡe hegotoꞌi!
Mazaḡa iniu vaze ane ḡabone obone giganine, ani ḡabone tuḡutuḡu mene hidiꞌuma. Rehano iniu vaze ane ḡabone eḡe ꞌuano ahetine, ḡabone tuḡutuḡu hidiꞌuma.
Vaze ꞌahoganiꞌa haba niduꞌa madu ḡaboneḡa mae vaḡinine, nagini manoḡa hidiꞌuma?
Vazeꞌa eḡe zu eḡe ḡoere oꞌonine, eḡeꞌa eḡe agaḡano, mamahe aḡaḡano ebu tuḡure viga zaḡoḡa aḡaḡano bare ovaine, eḡe, Vaze Ubuga zu ani oꞌoniꞌuma.
E hube hune ziꞌohe, faifaine egoꞌi! Izidi zae boꞌaḡano vaze nunuꞌa, izema rudanogano, Badiꞌaꞌa ibitohauꞌeteꞌe habaꞌa horoniꞌuma.
Mada fuꞌo uḡidu fare ḡarugano Iesuꞌa Petero, Iakobo ebu Ioane zamaze maḡa rana kuranoḡa radu itiro.
Ani kurauꞌeteꞌe zamaḡano, iraḡaniꞌa nufiro zu dabuaḡaniꞌa uranadu vazavazahiro.
Eꞌe madaḡano vaze ꞌaheu, Mose zu Eliaꞌa fureradu ze Iesu teite ḡoaniro.
<range>
Petero zu Iesu tahiꞌa ꞌaheuꞌe baze rudaro. Zeꞌa evatirotene Iesu agaḡa zu ani uhiḡano vaze ꞌaheu edanoga horoziro.
Mose ebu Eliaꞌa Iesu muhinoga madaḡa meirotene, Peteroꞌa Iesu niro, raenaꞌa, “Zuhiꞌa Boro, eme ꞌadama radiuꞌeteꞌe manoḡa tauḡi! Emeḡe uḡiduꞌa nugo taruha uḡidu ogoratihi, tibaꞌe ḡae veize, tibaꞌe Mose veize ebu tibaꞌe Elia veize.” Petero aniꞌa nagini raꞌetaꞌe aḡuꞌa.
Ani ꞌouge reirotene ḡozeꞌa ovadu ogoziro, eꞌanoꞌo ze rihau rudaro.
Ebu ḡoze zamaḡanonoꞌo Badiꞌa ago ꞌahoga igiro, raenaꞌa, “ꞌAhiꞌe eḡe Ubude, eḡeꞌa ohotiroteꞌe vazeḡa. Ani ḡoere egohanoi!”
Agoꞌa hauḡirotene Iesu ane daꞌo horoniro. Zeḡe uḡiduꞌa nagini horoniroteꞌe vaze ꞌahoganiꞌa mene rae fureniro.
Mada eꞌe ḡarugano Iesu zu ane tahiꞌatahiꞌa teite maḡanonoꞌo ovairo, ebu vaze ḡuḡuvaḡa hidiro.
Vaze ḡuḡuva zamaḡanonoꞌo vaze ꞌahoganiꞌa Iesu huniro, raenaꞌa, “Ihore vazeḡa, e ḡa umiꞌeꞌohe. Eḡe ubude tibuhuga ꞌadi ḡabonoꞌi!
Vine sauꞌaniꞌa ani agatohauꞌetene, tabara huau ḡaniḡanaꞌenaꞌa, beroꞌude ḡemeꞌohe zu hena hebeꞌanonoꞌo busureꞌohe. Vine sauꞌaꞌa mada niduꞌa ani zamao radiuꞌenaꞌa, ahiꞌa sausauneꞌohe.
Eḡeꞌa ḡae tahiꞌatahiꞌa mazao vine sauꞌa eꞌe hegone bunoga radu umizeha, rehano ze mene idaraneha.”
Iesuꞌa vaze ḡuḡuvaḡa eꞌe naenaeziro, raenaꞌa, “Zaꞌe Badiꞌa mazao mene fiꞌeꞌeteꞌe zu veꞌoreꞌeteꞌe azaḡa! E mada faḡa zae teite zamahe gigane mene obone tiꞌuma!” Ebu tahiꞌa eꞌe moga ninaꞌa, “Ubugo odohe ꞌadi aroꞌi!”
Moganiꞌa tahiꞌa eꞌe tutune onaꞌeteꞌe zamaḡano, vine sauꞌaniꞌa ahiꞌa rana radu higau bauriro zu beroꞌude ḡemiro. Ebu Iesuꞌa vine sauꞌa roniro, raenaꞌa, “Tahiꞌa ahiꞌaꞌonoꞌo buanoꞌi!” ꞌOugadu vine sauꞌaꞌe zogone buanadu tahiꞌa eꞌe manoriro. Iesuꞌa ani moga bare haro.
Ebu vaze niduꞌa Badiꞌa gigiꞌaḡa boro horonadu zaguzagaro. Vaze niduꞌa Iesuꞌa haḡairoteꞌe haḡaiḡa horonadu zaguzagarotene, Iesuꞌa ane tahiꞌatahiꞌa ziro, raenaꞌa,
“Ḡoere ꞌadi faifaine zamaroꞌi! Eḡe, Vaze Ubuḡa, agirehe ꞌevorao riꞌihiꞌuma.”
Rehano ane tahiꞌatahiꞌaꞌe aniꞌa nagi raꞌetaꞌaꞌe mene zamariro, mazaḡa zeꞌa mene ederoga veize huga eꞌe uꞌuruḡa. Ebu zeꞌe aniꞌa raꞌetaꞌe moneo bare ḡadimanogaꞌe riharo.
Iesu tahiꞌatahiꞌa boaḡano iniuꞌe niḡa ḡihiꞌaḡa radu zeḡeꞌa bare tairotitiro.
Iesuꞌa ze nagini zamareꞌeteꞌe horonadu tahiꞌa komeḡa zamahu ane babaḡano ohoniro.
Ebu ziro, raenaꞌa, “Iniuꞌa eḡe uꞌano tahiꞌa komeḡa ꞌahiguḡa mae ḡihinine, aniꞌe eḡe mae ḡihiheꞌohe. Ebu iniuꞌa eḡe mae ḡihihine, aniꞌe eḡe daꞌo mene mae ḡihiheꞌohe, rehano eḡe tuḡuhiroteꞌe Badiꞌa zuni mae ḡihineꞌohe. Zae boaḡano iniuꞌa ane bare niḡa mae ovoine, Badiꞌa ubumao aniꞌe niḡa ḡihiꞌaḡa rae raꞌohe.”
Ioaneꞌa Iesu niro, raenaꞌa, “Zuhiꞌa Boro, vaze ꞌahoganiꞌa ḡae niḡano vine sauꞌa sauꞌa hegoze buziroteꞌe emeḡeꞌa horoniro, ebu emeḡeꞌa ani garariro, mazaḡa aniꞌe emeḡe teite mene tiburuꞌohe.”
Rehano Iesuꞌa ziro. “Ani ago gararoꞌi! Za mene agireꞌeteꞌe vazeḡaniꞌe, zae mone vazeḡa.”
Iesuꞌe adure itiꞌuma madaḡaniꞌa hanitirotene ani Ierusalema habaꞌa onamoga radu inare zamariro.
Ebu ani vaze nu ibite tuḡuziro. Zeꞌe Iesu veize ruhibifine Samaria neḡa onamiro.
Rehano ne azaḡaniꞌa Iesu mene mae ḡihiniro, mazaḡa aniꞌe Ierusalema habaꞌa onaminu.
Iesu tahiꞌa ꞌaheu, Iakobo zu Ioaneꞌa horonadu Iesu ḡadiniro. “Zuhiꞌa Boro, ḡa uratine, emeꞌa Badiꞌa uminadu adureonoꞌo ire roga tuḡuniꞌuma ebu ze hufi haoziꞌuma!”
Rehano Iesuꞌa tehadu roziro. “Ago ꞌouge roꞌi!”
Ebu ze ne ꞌahoga onamiro.
Ze ibio onameꞌenogano, vaze ꞌahoganiꞌa aradu Iesu niro, raenaꞌa, “Ḡaꞌa noꞌe onamine, e ḡa hegotiꞌuma.”
Iesuꞌa naenaeninaꞌa, “Butu ḡuniḡaꞌe bazuni habaꞌazeta, ebu hitana niniḡaꞌe nezeta. Rehano eḡe, Vaze Ubuḡaꞌe bazunihe habaꞌaꞌe oꞌoꞌa.”
Ebu Iesuꞌa vaze ꞌahoga huniro, raenaꞌa, “Eḡe hegotoꞌi!” Rehano vaze eꞌeꞌa raenaꞌa, “Zuhia Boro, e geno mamahe guri onamihi raꞌohe.”
Iesuꞌa ninaꞌa, “Vine ruga azaḡaꞌa rune azaḡa guriꞌuma. U ḡaꞌe aradu Badiꞌaꞌa ibitoziniꞌeteꞌe moneo harame ragavoꞌi!”
Ebu vaze ꞌahoganiꞌa raenaꞌa, “Zuhiꞌa Boro, e ḡa hegotiꞌuma. Rehano e ize ibite nabudihe uhizi onamihi.”
Iesuꞌa naenaeneninaꞌa, “Mene. Iniuꞌa teheꞌenaꞌa mebaḡa afidaune, mene faine afidaꞌuma. Eꞌe teige, iniuꞌa eḡe hegotadu tehe gau nunu zamarine, aniꞌe Badiꞌaꞌa ibitohauꞌeteꞌe habaꞌa veize gauoga mene idaḡa.”
Eꞌe ḡarugano Iesu Zuhiꞌa Boroꞌa vaze 72 zamaziro. Ebu aneꞌa onamihi reinuteꞌe neḡa niduꞌa zu habaꞌa niduꞌano ꞌaheu ꞌaheu ibite tuḡuziro.
Ebu Iesuꞌa ziro, raenaꞌa, “Hiriviꞌuma ḡauḡaꞌe ḡehaḡa bagaḡa, rehano gauḡa azaḡaꞌe mene ḡehaḡa. Eꞌe teige, Badiꞌa ederihi raꞌeteꞌe azaḡaꞌe ḡehaḡa bagaḡa, rehano ani ḡoere haramoga veize gauḡa azaḡaꞌe oꞌoꞌa. Eꞌanoꞌo gauḡa azaḡa nu tuḡuzadu ani ḡoere haramozoga veize hiriveꞌeteꞌe Zuhiꞌaḡa, Badiꞌa uminoꞌi!
Onamoꞌi! Butu ḡuniḡa boꞌaḡano mamoe tuḡuzeꞌeteꞌe teige, e za agire azaḡa boꞌaḡano tuḡuzeꞌohe.
Moni, nihara ga tamaka ꞌahoga ago mae odohoꞌi! Ebu ibio vaze ꞌahoga hidoꞌidene mada hauḡenaꞌa ago ḡorenoꞌi!
Vaze ꞌahoga neo diuḡoꞌidene ibite ꞌahige roꞌi, 'Badiꞌaꞌa zama roḡeḡa ziniꞌuma!'
Ne eꞌe zamaḡano vaze ꞌahogaꞌe zama roḡeḡa vazeḡa reine, zaꞌa rateꞌe zama roḡeḡaꞌe ani rana radiꞌuma. U mene reine, zama roḡeḡa eꞌe zae bare vaḡiꞌuma.
Diuḡeꞌeteꞌe neḡano daꞌo radoꞌi! Ebu zeḡeꞌa ziniꞌeteꞌe ogomuḡa anoꞌi zu gagoꞌi, mazaḡa gauḡa azaḡaniꞌa naeḡa maꞌeteꞌe teige, zae zuni ogomu ziniꞌuma. Ne ꞌahoga ꞌahoganoꞌe ago edau ragavoꞌi!
Neḡa ꞌahoga onamadu mae ḡihizoꞌidene, nagi ogomuḡa ziniꞌeteꞌe anoꞌi!
Ebu eꞌea ugi azaḡa faizadu haramozenoꞌi, raenaꞌa, 'Badiꞌaꞌa ibitoziniꞌeteꞌe zae uhiḡano feureha.'
U neḡa ꞌahoga onamadu mene mae ḡihizoꞌidene, ibi boro onamoꞌi!
Ebu zoꞌi, raenaꞌa, 'Badiꞌaꞌa zae sauꞌa ederifine, zae haba konoḡa odafeo kadaranateꞌe ꞌada zauhe mode manaheꞌohe. Rehano ederoꞌi, Badiꞌa ibitoziniꞌeteꞌe zae uhiḡano feureha!'”
Ebu Iesuꞌa bare ziro, raenaꞌa, “Ḡianoꞌi, e hube hune ziꞌohe! Ibite Sodoma habaꞌa azaḡaꞌe sauꞌa boro uꞌano, Badiꞌaꞌa ruiziro. Rehano Badiꞌaꞌa sauꞌa manoḡa rovoniꞌuma madaḡa meine, zae mene mae ḡihizeꞌeteꞌe neḡa azaḡaꞌe ufeta aduga boro vitine hidiꞌuma.
Korasini azaḡa zu Betesaida azaḡa, za fase vetuḡaḡa, aduga boro hidiꞌuma! Zae mazao haḡai gigiꞌaḡa haḡainutaꞌaꞌe Turo zu Sidona azaḡa mazao haḡaifone, zeꞌe sauꞌaonoꞌo garihe zamare ḡihurifo. Ze dabua ḡuꞌa vidau ehoradu vega vadinizeo ase ḡuzuheꞌenaꞌa, zeḡeꞌa zamare ḡihurifo.
Kota madaḡano, zaꞌe Turo zu Sidono azaḡa aduga vitine hidiꞌuma.
Zae Kaperanauma azaḡa, zaeꞌa zamareꞌetene za Badiꞌa habaꞌao gubaziꞌuma raꞌehe? Mene! Zaꞌe rune habaꞌano mae feuziꞌuma.
Iniuꞌa zae ḡoere egozinine, aꞌe eḡe egoniꞌohe, zu iniuꞌa za hezahozinine, aꞌe eḡe hezahoniꞌohe. Ebu iniuꞌa eḡe hezahonine, eḡe tuḡuhiroteꞌe Badiꞌa hezahohauꞌohe.”
Ebu Iesu tahiꞌa 72 onamadu aneꞌa ziroteꞌe gauḡa haḡairo. Ze barirotene, matuꞌuzeta feuriro. Ebu Iesu meꞌodoharo, raenaꞌa, “Zuhia Boro, eme ḡa niḡano vine saua hegozatene, ze eme ḡoere egadu feraneha!”
Iesuꞌa ziro, raenaꞌa, “Oꞌe, vazabu adureonoꞌo agaru ovaoga teige, Sataniꞌa ḡarihe fase vaḡinateꞌe horoneha.
Ḡianoꞌi! Mohe ga asiasi edeze ruzoga teige, emeḡe agire Satani gigiꞌa vitinifine, eḡeꞌa inara gigiꞌaḡa ziniro. Ḡau ꞌahoganiꞌa mene sausauziꞌuma.
Rehano vine sauꞌa sauꞌaniꞌa za ḡoere egateꞌe veize ago matuoꞌi! U matuoꞌi, mazaḡa Badiꞌaꞌa za niꞌe ane habao mirihiro.”
Eꞌe madaḡano Iesuꞌe Vine Zaḡoḡaniꞌa ragano radu matuꞌe rudaro. Ebu Badiꞌa kurau niro, raenaꞌa, “Mama, ḡaꞌe adure zu raha Zuhiꞌaḡa! E niguꞌeꞌohe, mazaḡa ḡaeꞌa edaꞌeḡa zu edeḡa boro azaḡa mazao hube hune haḡaiḡa ꞌahi uꞌuꞌrutiro. Rehano tahiꞌa teige, edeḡa oꞌoꞌa rae zamareteꞌe azaḡa mazaoꞌe fureniro. Mama, a hube! ꞌOuge haḡirotaꞌe ḡaeꞌa urateꞌeteꞌe ḡauḡa.”
Ebu vaze zinaꞌa, “Eḡe Mamaꞌa ḡau niduꞌa eḡe iniro. Vaze ꞌahogaꞌe eꞌe aḡuꞌa, rehano eḡe Mama daꞌo edeḡa. Ebu vaze ꞌahogaꞌe eḡe Mama aḡuꞌa, rehano eḡe, Ane Ubuga daꞌo edeḡa. Ebu e eḡe Mama moneo ihozoga veize ohoteꞌeteꞌe azaḡa daꞌo eḡe Mama edeḡa.”
Ebu Iesuꞌa ane tahiꞌatahiꞌa tehe ḡiazadu sifu ziro, raenaꞌa, “Za, matuꞌoꞌi, mazaḡa naginiꞌa fureruꞌeteꞌe haḡaiḡa horoneꞌohe.
Eḡeꞌa ziꞌohe. Peroveta zu kini azaḡaniꞌa, zaeꞌa horoneꞌeteꞌe haḡaiḡa ꞌadi ḡianihi reinu, rehano mene horoniro. Ebu zaeꞌa igiꞌeteꞌe hariḡa ꞌadi igihi reinu, rehano mene igiro.”
Mada ꞌahogano Mose goro ḡoeꞌa ihozeꞌeteꞌe vazeḡa ꞌahoganiꞌa iḡunadu Iesu tuhune nurihi rae zamareꞌenaꞌa, ḡadiniro, raenaꞌa, “Ihore vazeḡa, e nougenougine, ḡabone tuḡutuḡu hidiꞌuma?”
Ebu Iesuꞌa naenaeninaꞌa, “Goro ḡoeꞌanoꞌe nouge rae mirihiro? Ḡaꞌa nouge meꞌode horoneꞌohe?”
Ebu vaze eꞌeꞌa naenaeninaꞌa, “Goro ḡoeꞌa ꞌahige raꞌohe, 'Ḡae Badia Zuhiꞌa Boroꞌe, zamaḡo niduꞌa hina, vineḡo niduꞌa hina, inaraḡo niduꞌa hina zu zamaroneḡo niduꞌa hina zamaroꞌi! Ebu ḡaeꞌa ḡae bare zamareꞌeteꞌe teige nabugo zu zamaroꞌi!'”
Ebu Iesuꞌa ninaꞌa, “Oꞌe, a hube. Ḡa ꞌouge haḡaine, ḡabone tuḡutuḡu hidiꞌuma.”
Ebu vaze eꞌeꞌa, Iesuꞌa ani mazao 'Ḡaꞌe duduḡa,' raꞌeteꞌe uratiro, eꞌanoꞌo Iesu bare ḡadiniiro. “Iniuꞌe eḡe nabudihe?”
Ebu Iesuꞌa hari ꞌahoga idane naenaeniro. “Mada ꞌahogano Iuda vazeḡa ꞌahogaꞌe Ierusalema habaonoꞌo Ieriko neḡa boro ovoinu. Ebu ibi nemao ḡonore azaḡa hidiro. Ze dabuaḡa ni fuhiꞌadu ḡauḡa niduꞌa meiro. Ebu bouneꞌenaꞌa ariga mau runiro, zu eꞌea bazune mode feraro.
Eꞌe madaḡano, Badiꞌa dibuꞌo hauꞌeteꞌe vazeḡa ꞌahoganiꞌa eꞌe ibiḡano ovoiro. Ebu omatiroteꞌe vazeḡa eꞌe horonirotene, ḡenaḡano teiḡe vitaro.
Vesu kuru neḡano gaueꞌeteꞌe Levi iduꞌu vazeḡa ꞌahoga zuni eꞌe ibiḡano ovoadu vazeḡa eꞌe horoniro, rehano ani zu ḡenaḡano teiḡe vitaro.
Eꞌe enoḡano Samaria vazeḡa ꞌahoganiꞌa eꞌe ibiḡano ovoiro ebu vaze eꞌe horonadu vetuḡani runiro.
Ebu ane vaḡe onamadu ḡabonihi radu dehoro zu vaini vuḡa hina idiriḡa rana beuꞌadu ꞌumiro. Ane doniki rana mae ohonadu iꞌudo neḡa tutune onamadu eꞌea taufe radiro.
Ebu baze irarirotene, aniꞌa ne izema mode rafogano, moni nu madu iꞌudo neḡa vazeḡa haro. Ebu ninaꞌa, 'Ani taufe radoꞌi! Moni ꞌahiꞌe mene idaḡa roꞌidene, eḡeꞌa barine, ragate bare ḡaniꞌuma.'”
Iesu hari eꞌe hauḡirotene, Mose goro ḡoeꞌa ihoziꞌeteꞌe vaze eꞌe ḡadiniro, raenaꞌa, “Vaze uḡidu ꞌadi boꞌaḡano, ḡae zamaroneꞌe iniuꞌe ḡonore azaḡa hidiroteꞌe vazeḡa nabuga?”
Aniꞌa Iesu naenaeninaꞌa, “Ane vetuḡaniroteꞌe ebu dananiroteꞌe vazeḡa.” Iesuꞌa ninaꞌa, “Oꞌe, izidi onamoꞌi, ebu ḡae zu ani teige ꞌouge haḡaoꞌi!”
Eꞌe ḡaruḡano Iesuꞌa ane tahiꞌatahiꞌa teite aune onamadu ne ꞌahogano feuriro. Ebu roḡae niḡa Maretaꞌa neḡano mae zouziro.
Ebu negoḡa niḡa Maria, aniꞌe Zuhiꞌa Boro oda babaḡano ehoradu nagini reinuteꞌe igi radiunu.
U Maretaꞌe iꞌudo vazeḡa veize ruhibeꞌenaꞌa, zamaḡa ḡugine radiro. Eꞌanoꞌo Iesu vaḡe onaadu ninaꞌa, “Zuhiꞌa Boro, negoheꞌe reꞌoreꞌadu mene danaheꞌohe. Eḡe daꞌo gaueꞌohe! Ḡa eꞌe mene zamareꞌehe? Ane danahoga veize noꞌi!”
Zuhiꞌa Boroꞌa naenaeniro, raenaꞌa, “Mareta, eḡe vaze, ḡaꞌe gau ḡehaḡa uꞌano zamaḡoꞌe aduduꞌohe zu ḡunuḡunuꞌeꞌohe.
Rehano gau boroꞌe tiba daꞌo, aꞌe eḡe ḡoere igiꞌeteꞌe! Mariaꞌa eꞌe ederadu eḡe babaḡano ehoreꞌenaꞌa abiteꞌohe, eꞌanoꞌo vaze ꞌahoganiꞌa ani mene gararohaꞌuma.
Mada ꞌahogano Iesuꞌe haba ꞌahogano kurau radiro. Kuru hauḡirotene, ane tahiꞌa tibaniꞌa aradu niro, raenaꞌa, “Zuhiꞌa Boro, Ioane Babatizoꞌa ane tahiꞌatahiꞌa kuru ibiḡa ihoziroteꞌe teige, emeḡe zuni nougenouge kurauꞌeteꞌe ihofoꞌi!”
Ebu Iesuꞌa ziro, raenaꞌa, “Kuranoꞌidene ꞌahige kuranoꞌi! 'Mama! Eme umiꞌeꞌohe, vazeꞌa ḡae gubaꞌeꞌenaꞌa ḡa niḡoꞌe zaḡoḡa reꞌuma, ebu ḡaꞌa vaze niduꞌa ibitoziꞌuma.
Mada tiba tiba emeꞌa auꞌeteꞌe ogomuḡa rifeꞌenoꞌi!
ebu emeḡeꞌa eme sausaufeꞌeteꞌe azaḡa niduꞌa zeḡe sauꞌa rae modeꞌeteꞌe teige, emeḡe sauꞌa zu rae modofoꞌi! Ebu Emeḡeꞌ a haḡai sauꞌ a haḡaihi raꞌ etaꞌ aꞌ e ago tutufoꞌ i'”
Ebu Iesuꞌa zinaꞌa, “Hari ꞌahoga idaniꞌuma. Zae boꞌaḡano vaze tibaꞌe vazeḡeta reifo. Ohere nema ꞌahogano ani ane vaze vaḡe onamadu uminifo, raenaꞌa, 'Vazehe, fase, beredi uḡidu nu enoꞌi,
mazaḡa e vazehe ꞌahoganiꞌa iziduꞌu iꞌudoni feureha, rehano e neheo nagini haꞌuma ogomuḡa oꞌoꞌa.'”
Iesuꞌe ane tahiꞌatahiꞌa ḡadiziro, raenaꞌa, “Ane vazeꞌa ne zamaḡanonoꞌo ꞌahige naenaeniꞌuma ga? 'Nagini huḡane irareꞌohe! Ibiheta ꞌai bireha, ebu e tahiꞌaheta bazeꞌe ꞌahine, iḡunadu ḡau ni ꞌahoga mene ḡaniꞌuma!' Mene, aniꞌe mene ꞌouge reꞌuma!
E ziꞌohe, ane vaze uꞌano daꞌo, iḡunadu berediḡa mene haꞌuma, rehano aniꞌa bare bare umineꞌeteꞌe uꞌano, iḡunadu umideꞌeteꞌe ḡauḡa haꞌuma.
Eꞌanoꞌo eꞌe ziꞌohe. Za nagini uratoꞌidene, Badiꞌa mazao umidoꞌi, ꞌougine ziniꞌuma. Za nagini vaḡoꞌidene, Badiꞌa mazao umidoꞌi, ꞌougine hidiꞌuma. Badiꞌaꞌa danazoga uratine, ibihetao toketokeroꞌi, ꞌougine ibiheta vavaoziniꞌuma.
Umideꞌeteꞌe vazeḡaꞌe haꞌuma, vaḡeꞌeteꞌe vazeḡaꞌe hidiꞌuma ebu toketokereꞌeteꞌe vazeḡaꞌe ibiheta vavaohaꞌuma.
Zae boꞌaḡano moze nagiḡaꞌe, ane ubuganiꞌa ḡozone umidine, mohe haꞌumahe?
Ebu ubuganiꞌa bare kokoro maḡa umidine, moganiꞌa asiasi haꞌumahe? Mene ꞌougiꞌuma!
Zaꞌe haḡai sauꞌa azaḡa rehano, ḡau manomano ubudeze zenoga urateꞌohe. Eꞌe teige, zae Moze, adureo radiuꞌetaꞌaꞌe, ane mazao umideꞌeteꞌe azaḡa, Vine Zaḡoḡa hube hune ziniꞌuma!”
Mada ꞌahogano Iesuꞌa mene ḡoereꞌeteꞌe vaze ꞌahoga mazao vine sauꞌa hegone buniro. Ani bare ḡoerirotene, vaze ḡuḡuvaḡaꞌe zaguzagaro.
Rehano vaze nuꞌe horonadu raenaꞌa, “Iesuꞌa vine sauꞌa sauꞌa zuhiꞌaḡa Satani, niḡa ꞌahoga Belezebulo, ane inaraḡa hina vine sauꞌa hegoze buzeꞌohe.”
U nuꞌe Iesu obone tihi radu tuhune nuriꞌenaꞌa reiro. 'Badiꞌaꞌonoꞌo haḡai nu badeḡa haḡaoꞌi!'
Rehano Iesuꞌa ze nouge rae zamarirotaꞌe ederadu ziro, raenaꞌa, “Haba tiba zamaḡano zeḡeꞌa rovotadu utitifone, eꞌe habaꞌe ane bare ruiniꞌuma. Ebu ne tiba zamaḡano zeḡeꞌa rovotadu utitifone, ne eꞌe ane bare ruiniꞌuma.
Zaꞌe eḡeꞌa Belezebulo inaraḡa hina vine sauꞌa hegone buneꞌohe rae raꞌohe. Rehano ꞌougine, Sataniꞌe zeḡe bare rovozadu utitiꞌuma ebu zeḡe habaꞌe mene edau gigaraꞌuma. Eꞌanoꞌo e inaraꞌe mene Belezebuloꞌonoꞌo, rehano Badiꞌaonoꞌo!
Eḡeꞌa Belezebulo inaraḡa hina vine sauꞌa hegoze buzifone, zae tahiꞌatahiꞌaꞌe iniu inara hina vine sauꞌa hegoze buzeꞌohe? Zae tahiꞌatahiꞌaꞌe zae mazao veꞌoḡa rae reꞌuma.
Rehano eḡeꞌa vine sauꞌaꞌe Badiꞌa inaraḡa hina hegoze buzine, za ederoꞌi, Badiꞌaꞌa zae ibitoziniꞌohe.
E hari ꞌahoḡa idaidaniꞌuma. Inara vazeḡaꞌe uti ḡauḡa ḡauḡa hina neḡa taufine, ani ḡauḡa niduꞌa manoḡa radiꞌuma.
Rehano inaraḡa ufeta boro vazeḡa ꞌahoganiꞌa aradu vaze ꞌadi utite raharahanine, ane bireꞌeteꞌe uti ḡauḡa niduꞌa meine hauḡiꞌuma. Ebu ane ne ḡauḡa zu niduꞌa meinadu ḡahuge ḡuzuhiꞌuma. Hari ꞌahi teige, eꞌe Satani inaraḡa vitinoga, eꞌanoꞌo hegoze buzeꞌohe.
Iniu e mene teite reine, ani eḡe agirehiꞌeteꞌe vazeḡa. Ebu iniu Badiꞌa mazao vaze nuꞌozeꞌohe radu eḡe teite mene gaue tiburuꞌeteꞌe reine, ani Badiꞌa mazaoꞌonoꞌo vaze rovozeꞌeteꞌe vazeḡa.”
Ebu Iesuꞌa zinaꞌa, “Vine sauꞌa ani vaze ꞌahoga mazaꞌonoꞌo buauꞌetene, ani haba bohaꞌano ragaveꞌohe ebu ahiꞌa ohonoga radu haba ꞌahoga vaḡeꞌohe. Rehano mene horoneꞌetene, ani ꞌahige raꞌohe, raenaꞌa, 'E eḡeꞌa vaḡinateꞌe vazeḡa vaḡe bare onamihi.'
Ani baradu vaze eꞌe horonetene, aniꞌe neḡa deheḡa hune zu idaidane touga heuḡa.
Ebu vine sauꞌa eꞌeꞌa onamadu hena vine sauꞌa niduꞌa fuꞌo ꞌaheu fare, aꞌe ufeta hune sauꞌa, zamazeꞌohe, ebu vaze eꞌe mazao diuḡe radiuꞌohe. Ebu vaze eꞌe ani ufeta hune sautuꞌohe, ibite mene heuḡa.”
Iesuꞌa goereꞌeteꞌe zamaḡano roḡae ꞌahoḡaniꞌa vaze ḡuḡuvaḡa boꞌaḡanonoꞌo ḡoere iḡuniro, raenaꞌa, “Ḡae fureꞌiroteꞌe zu ḡubue borofiroteꞌe viꞌuḡaꞌe Badiꞌaꞌa manohuga haro!”
Rehano Iesuꞌa naenaeninaꞌa, “Badiꞌa ḡoere egadu haḡaiḡa haḡaeꞌeteꞌe azaḡaꞌe Badiꞌa manohuga hideꞌohe.”
Iesu vaḡe onairoteꞌe azaḡaꞌe ufeta ḡehararotene, Iesuꞌa ziro, raenaꞌa, “Izidi egaꞌe sauꞌa, 'Haḡai nu badeḡa ihofoꞌi!' rae raꞌohe. Rehano e haḡai nu badeḡaꞌe mene furenoziniꞌuma, u peroveta vazeḡa Iona mazao fureraroteꞌe haḡai nu badeḡa reꞌuma.
Iona mazao naginiꞌa fureniroteꞌe haḡaiḡaꞌe Nineva azaḡa mazao haḡai nu badeḡa reiro. Eꞌe teige, eḡe mazao naginiꞌa fureraꞌuma haḡaiḡaꞌe izidi ega mazao haḡai nu badeḡa reꞌuma.
Ibite madaḡano Siba habaꞌa kini roḡaeḡaniꞌa haba faḡanonoꞌo kini Solomona ḡoere abitoga veize onamiro. Izidi Solomona vitinoga vazeḡaꞌe eḡe, rehano za eḡe ḡoere abitoga mene urateꞌohe. Eꞌanoꞌo Badiꞌa kota madaḡano Siba kini roḡaeḡaniꞌa izidi ega zamao edanadu ziꞌuma, raenaꞌa, 'Zaꞌe veꞌoga!'
Ibite madaḡano Nineva azaḡaꞌe Iona haramo abitadu sauꞌaonoꞌo ḡihure ḡouriro. Izidi Iona vitinoga vazeḡaꞌe eḡe, rehano zaꞌe eḡe ḡoere abitoga mene urateꞌohe ebu mene ḡihureꞌohe. Eꞌanoꞌo Badiꞌa kota madaḡano Nineva azaḡaniꞌa izidi ega zamao edanadu ziꞌuma, raenaꞌa, 'Zaꞌe veꞌoga!'”
Ebu Iesuꞌa ziro, raenaꞌa, “Vaze ꞌahoganiꞌa ihure hufine mene ꞌuꞌuru tiꞌuma ga tunahu hina mene ogone modiꞌuma. U vazeꞌa ne diuḡine agaḡa horoniꞌuma radu midau tiꞌeteꞌe habaꞌano midau tiꞌuma.
Ḡa ubumaꞌe ahiꞌo ihureḡa heuḡa. Ḡa ubumaḡo manoḡa reine, ḡa ahiriꞌe agaḡaniꞌa irivaꞌiꞌuma. Rehano sautaune, ḡa ahiriꞌe uzaboꞌa irivaꞌiꞌuma.
Eꞌanoꞌo ḡae zamao agaḡaꞌe uzabo ga mene ḡianoꞌi!
Ḡa ahiriꞌe agaḡaniꞌa irivaꞌadu uzaboḡa ꞌahoga oꞌoꞌa reine, aꞌe agaḡa bagaḡa ihureḡa ḡae rana agaruꞌeteꞌe heuḡa.”
Iesuꞌa ḡoere hauḡirotene, Farisea vazeḡa ꞌahoganiꞌa ane teite oganoga veize uminiro. Ebu Iesuꞌa ani ne onamadu ogomu fataḡa zamaine ehoriro.
Farisea vazeḡaꞌe Iesuꞌa izema oganogano ꞌevoꞌa mene vuzuꞌiroteꞌe horonirotene ani zaguzagaro, mazaḡa zeḡe vouḡa haḡaio, 'Evoꞌa ibite vuzuꞌadu ogafo,' rae reiro.
Ebu Zuhiꞌa Boroꞌa Farisea azaḡa ziro, raenaꞌa, “Farisea azaḡa, zaꞌe bioze zu siuvaze enoga daꞌo vuzuꞌe deheneꞌeteꞌe azaḡa heuḡa, mazaḡa ꞌevoreze vuzuꞌeꞌohe rehano, zamazeꞌe ununu zu sauꞌa toraḡa hina iriꞌaveꞌohe.
Zaꞌe mene huhuzaḡa! Badiꞌaꞌa enone daꞌo mene haḡairo, rehano zama zuni haḡairo. Evoreze daꞌo ago vuzuꞌoꞌi, rehano zamaze zuni dehenoꞌi!
Eꞌanoꞌo zae mereki zamaḡano ḡauze zahara azaḡa zenoꞌi! ꞌOugine zaꞌe Badiꞌa ubumaoꞌe deheḡa taugi reꞌuma.
Farisea azaḡa, zae fase vetuḡaḡa, aduga boro hidiꞌuma! Mazaḡa zaꞌe tirara nebaḡano eḡa zu murari teige komeꞌa fase gaubanana tiba Badiꞌa hauꞌohe. Rehano vaze mazao haḡai duduḡa haḡaeꞌeteꞌe zu Badiꞌa zamareꞌeteꞌe igi modeꞌohe. Za ḡau boro ꞌadiꞌe haḡaoꞌi, ebu komeꞌa komeꞌa zuni haḡaoꞌi!
Farisea azaḡa, zae fase vetuḡaḡa, aduga boro hidiꞌuma! Mazaḡa zaꞌe nuꞌonuꞌo neḡano vaze boroboroꞌa ehoreꞌeteꞌe habaꞌano ehorihi raꞌohe. Ebu vazevazeꞌa nuꞌonuꞌo habaꞌano hidine, 'Zuhiꞌa' rae gubaze ḡorezihi raꞌohe.
Zae, fase vetuḡaḡa, aduga boro hidiꞌuma! Mazaḡa zaꞌe rune iduḡa uꞌuruḡa heuḡa. Rune ahiꞌaꞌe idu zamaḡano ruhuḡa rehano, vazeꞌa eꞌe rana oname onaeꞌohe. Eꞌe teige, vazeꞌa horozeꞌetene zamazeꞌe toraḡa rae mene edereꞌohe.”
Mose goro ḡoeꞌa ihozeꞌeteꞌe vazeḡa ꞌahoganiꞌa Iesu niro, raenaꞌa, “Ihore vazeḡa! Ḡa ꞌouge ḡoereꞌeteꞌe eme zu rae sausaufeꞌeteꞌe heuḡa.”
Iesuꞌa naenaeninaꞌa, “Mose goro ḡoeꞌa ihozeꞌeteꞌe azaḡa, zae zuni fase vetuḡaḡa, aduga boro hidiꞌuma! Mazaḡa za ihoreꞌe riga hune, eꞌanoꞌo vazeꞌa hegotoga reine mene idaḡa. Zaꞌe vaze daꞌo aduga boro ziniꞌohe, rehano zae ꞌevore huduꞌa tiba hina zu mene hune danazeꞌohe.
Zae, fase vetuḡaḡa, aduga boro hidiꞌuma! Mazaḡa peroveta azaḡaꞌe vouḡazeꞌa zimiro, ebu zaeꞌa ze rune iduḡa rohorohoneꞌohe.
Vouḡazeꞌa peroveta azaḡa zemadu zaeꞌa iduze rohorohoneꞌetaꞌaꞌe, zaꞌe vouḡazeꞌa haḡai duduga haḡairo rae raꞌohe.
Eꞌanoꞌo Badiꞌa huhuzaḡa, ani reiro, raenaꞌa, 'Eḡeꞌa peroveta azaḡa zu apostolo azaḡa nu zeḡe mazao tuḡuziꞌuma, ebu nuꞌe zimiꞌuma, u nuꞌe sausauziꞌuma,' reiro.
Badiꞌaꞌa raha ꞌadi haḡairoteꞌe madaḡanonoꞌo peroveta azaḡa zimiro. Eꞌanoꞌo eꞌe adugaḡa niduꞌaꞌe, izidi eganiꞌa odohiꞌuma.
Aꞌe ibite Abela mau runiroteꞌe eꞌeanoꞌo onao ḡonaḡanobone Sakaria maro. Zakariaꞌe dibuꞌo fataḡa zu Badiꞌa ne zaḡoḡa hune boꞌaḡano mau runiro. E hube hune ziꞌohe, eꞌe aduga niduꞌaꞌe izidi eganiꞌa odohiꞌuma.
Za, Mose goro ḡoeꞌa ihozeꞌeteꞌe azaḡa, fase vetuḡaḡa, aduga boro hidiꞌuma! Mazaḡa vazeꞌa Badiꞌa edeḡa meꞌuma neḡa ibihetaḡa vavaꞌeꞌeteꞌe kiḡaꞌe, zaeꞌa uꞌuru ti onaeꞌohe. Eꞌanoꞌo zaꞌe mene diuḡiꞌuma, ebu Badiꞌa ederoga veize diuḡihi raꞌeteꞌe azaḡa zuni zaeꞌa ꞌueꞌohe.”
Iesuꞌe ḡoere hauḡadu ne beꞌanoꞌo buarotene, Farisea zu Mose goro ḡoeꞌa ihozeꞌeteꞌe azaḡaniꞌa ane mazao maḡunu monede riḡa ḡadiḡadiniro.
Mazaḡa aniꞌe nagini nu rae veꞌonine adugano mae ohonihi rae inariro.
Eꞌe madaḡano, vaze ḡuḡuvaḡaniꞌa nuꞌoraro ꞌahine, odaze rana edaro. Ebu Iesuꞌa ane tahiꞌatahiꞌa ibite ziro, raenaꞌa, “Farisea azaḡa haḡaize ḡianoꞌi! Mazaḡa zeꞌe zama guhi azaḡa ebu Isiti heuḡa.
Rehano izidi ꞌuꞌuruḡa ḡauꞌa niduꞌa Badiꞌaꞌa furene hauḡiꞌuma.
Eꞌanoꞌo ohere nagini sifu raꞌeteꞌe ḡoeꞌa niduꞌa hunio agao igiꞌuma. Ebu bazuni neḡa zamaḡano nagini gumude raꞌeteꞌe ḡoeꞌa niduꞌa vazeꞌa egoga veize ne binuḡa hitaganonoꞌo haramiꞌuma.
Nego nabudi, egoꞌi, e hube hune ziꞌohe! Ahiri mauꞌeteꞌe azaḡa ago rihozoꞌi, mazaḡa ze ahiri daꞌo mauꞌohe rehano, vine sausaunogaꞌe mene idaraꞌuma.
U rihoniꞌuma vazeḡaꞌe Badiꞌa daꞌo! Mazaḡa aniꞌe vaze manadu ire rogao mae feuzeꞌeteꞌe gigiꞌaḡaꞌe obone tiꞌohe. Hube hune ani daꞌo rihoniꞌuma!
Vazeꞌe tiburi niniḡa fuꞌo moni komeꞌa hina hoiteꞌohe. Zeꞌe mene ḡau boro, rehano Badiꞌaꞌa eꞌe tibuhuga ramo mene agutu modeꞌohe.
Badiꞌaꞌa zae zamaradu vadini iguḡa niduꞌa nuguꞌe edeḡa. Eꞌano ago rihanoꞌi, mazaḡa zaꞌe Badiꞌa ubumao tiburi niniḡa vitinoga.
Ḡianoꞌi! E hube hune ziꞌohe. Iniuꞌa vaze ubumao raenaꞌa, 'Eꞌe Iesu mone,' rae reine, eḡe, Vaze Ubuganiꞌa ani zu Badiꞌa tuḡure viga ubumao raenaꞌa, 'Vaze adiꞌe eḡe none,' reꞌuma.
Ebu iniuꞌa vaze ubumao e rae oꞌohine, eḡe zu Badiꞌa tuḡure viga ubumao ani rae oꞌoniꞌuma.
Iniuꞌa eḡe, Vaze Ubuga rae sausauhine, Badiꞌaꞌa ani sauꞌa rae modohaꞌuma. U iniuꞌa Vine Zaḡoḡa rae sausaunine, ani sauꞌaꞌe mene rae modohaꞌuma.
Zaꞌe e hegoteꞌeteꞌe uꞌano, kota veize tutuze onamadu nuꞌonuꞌo neḡa, zuhiꞌaḡa zu ḡihiꞌaḡa azaḡa zamao ohozoꞌidene, nouge za biriꞌuma zu nouge rae ḡoeriꞌuma moneo ago zamare adaꞌadoꞌi,
mazaḡa za edanadu nouge rae ḡoeriteꞌe moneo Vine Zaḡoḡꞌaniꞌa ihoziꞌuma.”
Vaze ꞌahoganiꞌa vaze ḡuḡuvaḡa boꞌaḡanonoꞌo Iesu niro, raenaꞌa, “Ihore vazeḡa, mamafeꞌa mode rudaroteꞌe toheḡa nu rovonadu naeḡa eḡe enoga veize negohe noꞌi!”
Iesuꞌa naenaeninaꞌa, “Nego, vaze ꞌahoganiꞌa toheze ḡahugeꞌeteꞌe haḡaiḡa veize e mene ohohiro.”
Ebu Iesuꞌa ziro, raenaꞌa, “Za ununu haḡaiḡa mene haḡaifine, zamaze giganoꞌi! Mazaḡa vazeꞌa tohe ḡehaḡaonoꞌo ḡabone mene hideꞌohe.”
Ebu ze hari ꞌahige idaniro, raenaꞌa, “Maꞌora vazeḡa ꞌahogaꞌe mebaḡano ogomu manomanoꞌa hudaro.
Eꞌanoꞌo ani aneꞌa bare zamariro, raenaꞌa, 'E ogomuhe godoḡoga neḡaꞌe oꞌoꞌa. E nagini haḡaiꞌuma?'
Ebu ani raenaꞌa, 'E ꞌadigine manoḡa! Ogomu tiꞌeteꞌe neḡa ibiꞌaꞌe fahadu boro iziga ogoratihi ebu ogomuhe zu tohehe niduꞌa eꞌea zouniꞌuma.'
Ebu ani ane bare raenaꞌa, ꞌE muri faḡa radiu onamite veize ogomu boro hune ruhibe teha. Eꞌanoꞌo eꞌe ogauꞌenaꞌa zu gageꞌenaꞌa matuꞌe onamiꞌuma!'
Rehano Badiꞌaꞌa niro, raenaꞌa, 'Ḡaꞌe mene huhuzaḡa! Eḡeꞌa izidi ohere ḡae ḡabone mae vaginine, ḡaꞌa ruhibateꞌe toheꞌe iniuꞌa meꞌuma?'”
Iesuꞌa ḡoere ḡonagano reiro, raenaꞌa, “Deꞌeguḡa vazeḡaꞌe ane tohe daꞌo ruhibeꞌohe, rehano Badiꞌa moneo aniꞌe mene maꞌora vazeḡa raꞌohe.”
Ebu Iesuꞌa ane tahiꞌatahiꞌa ziro, raenaꞌa, “Eꞌanoꞌo e ziꞌohe. Zae ḡabone veize nagi ogomu aꞌuma ga ahirize veize nagi dabua vidiꞌuma rae ago zamare adudanoꞌi!
Mazaḡa ḡabone zu ahiriꞌ e ogomu zu dabua vitinoga.
Nugo gaoza zamaroꞌi! Ze ezone mene ḡorauꞌohe zu mene hiriveꞌohe. Ogomuze nuꞌoneꞌeteꞌe habaꞌa zu oꞌoꞌa, rehano Badiꞌaꞌa ḡubuzeꞌohe. Zaꞌe nini vitize huneꞌohe!
Zae boꞌaḡano iniuꞌe zamare adudaune, ḡaboneꞌa tahiḡa zuni faraꞌumahe? Mene!
Ḡau komeꞌa eꞌe haḡaoga zu mene idaḡa reine, za nougadu ḡau ꞌahoga veize zamare aduduꞌohe?
Butu kakaḡaꞌe nougenouge ḡuhureꞌeteꞌe ḡianoꞌi! Ze mene gaueꞌohe ga dabuaze mene turineꞌohe. Rehano e ziꞌohe, butu kakaḡa ꞌahogaꞌe maꞌora vazeḡa kini Solomonaꞌa haḡairoteꞌe dabuaḡa manomano vitinoga.
Ebu butu veḡaꞌe izidi ḡaboga, hena ohoḡoreꞌe vazeꞌa masinadu ireo hufi hauniꞌuma, rehano Badiꞌaꞌa faifaine manohuniꞌohe. Zaꞌe ve vitinoga, eꞌanoꞌo Badiꞌaꞌa hubehune dabua vidauziniꞌuma. Rehano zaꞌe Badiꞌa mazao mene borofe fieꞌohe!
Nagini aꞌuma zu gagiꞌuma rae ago zamare adudanoꞌi!
Mazaḡa Badiꞌa aḡuꞌa azaḡaꞌa ꞌahiguḡa niduꞌa vaḡeꞌohe, rehano Mozeꞌe zaꞌa eꞌe ḡauḡa urateꞌetaꞌe edeḡa.
ꞌOugine Badiꞌaꞌa ibitoziniꞌeteꞌe vaḡoꞌi, ebu eꞌe ḡauga niduꞌa zuni ziniꞌuma!
Eꞌanoꞌo zaꞌe, mamoe komeꞌa komeꞌa heuḡa, ago rihanoꞌi, mazaḡa aneꞌa ibitohauꞌeteꞌe habaꞌa zinifine, Moze ani matuꞌe rudauꞌohe.
Ebu toheze seronadu moniḡaꞌe zahara azaḡa zenoꞌi! ꞌOugine mene zigaꞌuma tunahuḡano toheze nuꞌoneꞌeteꞌe teige, toheze adureo nuꞌoniꞌuma. Eꞌea tine, mene hauḡiꞌuma ebu deꞌeaꞌe ḡonore zu zuhiꞌa mene sausauniꞌuma.
Mazaḡa zaꞌa toheze nouma tine, zamaroneze zu deꞌea tiꞌuma.”
Iesuꞌa ziro, raenaꞌa, “Zaꞌe, tuḡure azaḡa teige, gau dabuaḡa haḡae ruhibe radoꞌi, ebu ihureze zu agane modoꞌi!
Ebu zuhiꞌaze hahu muiḡanonoꞌo ne uꞌa bare feuradu ibihetao toketokerine ibiheta ḡarihe vavaꞌeꞌeteꞌe teige, Zuhiꞌa Boroꞌa onaiteꞌe veize ruhiboꞌi!
Zuhiꞌazeꞌa bare onaadu tuḡure azaḡaꞌe ani guhine radiuꞌenaꞌa ruhibeꞌeteꞌe horozine, ani matuꞌo zenadu manohuga ziniꞌuma. E hube hune ziꞌohe, zuhiꞌazeꞌa gau dabuaḡa vidanadu ogauꞌeteꞌe fataḡano ohozadu ogomu ziniꞌuma.
Ebu zuhiꞌazeꞌa ohere ga uzeuze feuradu tuḡure azaḡaniꞌa ani guhine radiuꞌeteꞌe horozine, matuꞌo zenadu manohuga ziniꞌuma.
Zaꞌe ꞌadi zamaroꞌi! Vaze ꞌahoganiꞌa ḡonore vazeḡaꞌe noꞌe madaḡano ani ne onaiꞌuma rae ederine, ḡonore vazeḡaꞌe diuḡoga mene idarafine, aniꞌe neḡa faine taufiꞌuma.
Eꞌanoꞌo zae zuni ruhibe radoꞌi, mazaḡa eḡe, Vaze Ubugaꞌe zaꞌa mene edereꞌeteꞌe madaḡano bare onaiꞌuma.”
Ebu Peteroꞌa niro, raenaꞌa, “Zuhiꞌa Boro, ḡaeꞌa hari ꞌadiꞌe emeḡe veize daꞌo ga vaze niduꞌa veize zuni idaneꞌohe?”
Zuhiꞌa Boroꞌa naenaeninaꞌa, “Eꞌe iniu huhuzaḡa zu zama tibano gauꞌeteꞌe azaḡa ziꞌohe. Tuḡure vazeḡa ꞌahogaꞌe huhuzaḡa zu zama tibano gauine, zuhiꞌaꞌe ani teite matuꞌiꞌuma. Ebu vaze eꞌe tuḡure azaḡa ḡihiꞌaḡa mae ohonadu ꞌahige reꞌuma, raenaꞌa, 'Tuḡure azaḡa niduꞌa taufoꞌi! Ogomuze zuni mada idunane zenoꞌi!' ꞌOugadu aniꞌe onamiꞌuma.
Tuḡure vazeḡaꞌe ꞌouge gauine zu zuhiꞌaḡaniꞌa bare feuradu horonine, ani matuadu manohuga haꞌuma.
E hube hune ziꞌohe, aniꞌe zuhiꞌaḡaniꞌa ane tohe niduꞌa taufeꞌeteꞌe vazeḡano ohoniꞌuma.
Rehano tuḡure vazeḡaꞌe aneꞌa bare raenaꞌa, 'E zuhiꞌaꞌe vehuꞌu faḡanobuꞌu onaiꞌuma,' rae zamaradu tuḡureḡa azaḡa niduꞌa bouzine zu ufeta ogau gage baboraune,
zuhiꞌaḡaꞌe, aneꞌa mene edereꞌeteꞌe madaḡano bare onaadu aduga boro haꞌuma ebu zama tibano mene gauiroteꞌe azaḡaniꞌa radiuꞌeteꞌe habaꞌano ohoniꞌuma.
Tuḡure vazeḡaꞌe ane zuhiꞌaꞌa nagini urateꞌeteꞌe haḡaiḡa edeḡa rehano, mene ruhibine zu haḡaiḡa mene haḡaine, aniꞌe boune sausauniꞌuma.
U tuḡure vazeḡaꞌe ane zuhiꞌa ura mene ederadu veꞌoḡa haḡaine, aniꞌe faꞌone tauḡiꞌuma. Iniuꞌe Badiꞌa mazaonoꞌo manohuga boro hidine, Badiꞌaꞌa ani gau boro haḡaoga uratiꞌuma.
Iesuꞌa bare ziro, raenaꞌa, “Eḡeꞌa raha ꞌadi hufoga radu ire roga mae onairo. Ebu ire rogaꞌe amahi raha ꞌadi iri radiune matuꞌiꞌuma.
Rehano e aduga hiditeꞌe bapatizoḡa ꞌahoga meꞌuma zu zamaheꞌe aduga onamo ḡonaga meꞌuma.
Zaꞌa zamareꞌetene, eḡeꞌa raha ꞌadi uniho manoḡa mae ovairo ga? Mene! Eḡeꞌa rovoze ḡuzuhoga veize ovairo.
Izidionoꞌo onamo zama moneo ne azaḡaꞌe rovotiꞌuma, mazaḡa nuꞌe eḡe mazao fieꞌohe, u nuꞌe mene fieꞌohe. Ne eꞌe azaḡaꞌe fuꞌo reine, zeḡe boꞌaḡano rovotadu uḡiduꞌa ꞌaheu teiteagiretitiꞌuma, ga ꞌaheuꞌa uḡidu teite agiretitiꞌuma.
Aꞌe moganiꞌa ubuga teite agiretitiꞌuma ga ubuganiꞌa moga teite agiretitiꞌuma. Ebu viꞌaniꞌa aboḡa teite agiretitiꞌuma ga aboḡaniꞌa viꞌa teite agiretitiꞌuma. Ebu viꞌaniꞌa ubuga inuga teite agiretitiꞌuma ga ubuga inuganiꞌa iꞌa viꞌa teite agiretitiꞌuma.”
Iesuꞌa vaze ḡuḡuvaḡa ziro, raenaꞌa, “Ḡozeꞌa ḡutanoga horoneꞌetene, zaꞌa raenaꞌa, 'Iruguꞌa ruꞌaꞌuma.' A hube, iruguꞌa ruꞌaꞌuma.
Ebu ohere ḡozeꞌa bororanadu nahuduꞌetene, zaꞌa raenaꞌa, 'Madaꞌa hiaꞌuma.' A hube, madaꞌa hiaꞌuma.
Zae, zama guhi azaḡa! Adure zu raha iraḡa horoneꞌetene naginiꞌa fureraꞌuma zae edeḡa. U izidi madaḡano naginiꞌa fureru radiuꞌeteꞌe mene faine zamare horoneꞌohe.
Zaeꞌa zae bare naginiꞌe haḡai duduḡa rae mene edereꞌohe.
E hari ꞌahoga idaniꞌuma. Ḡaꞌe vaze ꞌahoga moni madu mene bare haune, aniꞌa ḡae kotao ohoꞌihi radu ani teite onamiꞌuma. Eꞌe zamaḡano ḡanine ge ibio uniho manofoꞌi! Mene ꞌougine, aniꞌa ḡa kota ibitohauꞌeteꞌe vazeḡa ꞌevorao ohoꞌiꞌuma, ebu ḡuꞌa neḡa taufeꞌeteꞌe vazeḡa evorao ohoꞌadu ḡuꞌa neḡano ohoꞌiꞌuma.
E hube hune ḡaꞌohe, ḡa mene buaꞌuma onamo ḡaeꞌa ani moni niduꞌa bare haꞌuma.”
Eꞌe madaḡano vaze nuꞌe Iesu vaḡe aradu niro, raenaꞌa, “Galilea azaḡa nuꞌe Badiꞌa dibuo hau radiuꞌeteꞌe zamaḡano Pilato, Roma gavana vazeḡa, aniꞌa uti azaḡa nu tuḡuzadu ze zemeha.”
Iesuꞌa naenaeziro, raenaꞌa, “Zaꞌa zamareꞌetene, ze sauꞌaꞌe Galilea azaḡa nu omo sauꞌa roꞌanoga ꞌahine, ꞌouge rudaneha rae raꞌohe?
Mene! Eḡeꞌa ziꞌohe, zaꞌe zae sauꞌanonoꞌo mene ḡihurine, zae zuni zeḡe teige ꞌouge rudaꞌuma.
Ebu za edeḡa, Siloami habaꞌano ne hitaganiꞌa fahanadu vaze 18 rudaro. Zaꞌa zamaretene, ze sauꞌaꞌe Ierusalema azaḡa niduꞌa sauꞌa roꞌanoga rae raꞌohe?
Mene! Eḡeꞌa ziꞌohe, zaꞌe zae sauꞌanonoꞌo mene ḡihurine, zae zuni ꞌouge rudaꞌuma.”
Ebu Iesuꞌa hari ꞌahoga idaniro. “Vaze ꞌahoganiꞌa vaini nebaḡano figi ireḡa ḡoraro. Eꞌe enogano, aniꞌa huga nu reꞌoga veize onairo, rehano hugaꞌe oꞌoꞌa.
Eꞌanoꞌo neba ḡianeꞌeteꞌe vazeḡa niro, raenaꞌa, 'E muri uḡidu zamaḡano huga reꞌoga veize ona rehano, huga ni ꞌahoga mene horoneha. Eꞌanoꞌo udi higonoꞌi, mazaḡa haba irivaꞌone taugeꞌohe!'
Ebu neba ḡianeꞌeteꞌe vazeḡaniꞌa naenaeninaꞌa, “Eḡe zuhiꞌa, ge muri tiba modoꞌi! Eḡeꞌa mazaḡano busi mumuḡa teadu ḡianiꞌuma.
ꞌOugadu muri tiba zamaḡano hudaune manoḡa, u mene hudanoꞌidene, udi higonoꞌi!'”
Bana Madaḡa ꞌahogano Iesuꞌe nuꞌonuꞌo neḡano Badiꞌa ḡoere ihoze radiunu.
Eꞌea roḡae ꞌahoganiꞌa radiunu. Vine sauꞌaꞌa ani ragano radu ḡaruga mae beonadu muri 18 mene edau faraunu.
Iesuꞌa ani horonirotene, hunadu Iesu vaḡe onairo. Ebu Iesu niro, raenaꞌa, “Roḡae, ḡa ugi ꞌai manoreha.”
Iesuꞌa ꞌevoꞌa ane rana trio, ebu aniꞌa zogone edau fararo zu Badiꞌa matuꞌoharo.
Rehano nuꞌonuꞌo neḡa ḡianeꞌeteꞌe ḡihiꞌaꞌe maḡuniro, mazaḡa Iesuꞌa Bana Madaḡano ugi roḡaeḡa fainiro. Aniꞌe vaze ziro, raenaꞌa, “Eme mada 6 zamaḡano gauiꞌuma. Eꞌanoꞌo ugi azaḡaꞌe eꞌe madaḡano aradu faiziꞌuma, mene Bana Madaḡano!”
Ebu Zuhiꞌa Boroꞌa naenaeziro, raenaꞌa, “Zama guhi azaḡa! Zaꞌe Bana Madaḡa madaḡano boromakau zu donikize vu gagoga veize maḡuonoꞌo fuiꞌe buzeꞌohe.
Eꞌe teige, Sataniꞌa roḡae ꞌadi, Aberahamo mariga, muri 18 ogoru tiro, ebu eḡeꞌa Bana Madaḡano ꞌouge fuiꞌe modiro. Eꞌe haḡai duduḡa haḡaeha!”
Ani ꞌouge reirotene, maḡunoharoteꞌe azaḡa niduꞌaꞌe mazagaroziro, u vaze ḡuḡuvaḡa niduꞌaꞌe, aneꞌa haḡai manomano niduꞌa haḡairoteꞌe uꞌano, matuꞌiro.
Ebu Iesuꞌa zinaꞌa, “Badiꞌaꞌa ibitoziniꞌetaꞌe nagini heuḡa? Nagini hina idaniꞌuma?
Aꞌe Guava maḡa komeꞌa tiba vazeꞌa madu nebaḡano ḡorauꞌeteꞌe heuḡa. Ebu ḡuhure ire boro radu niniꞌa rafiu are ezagano kamadu neḡa ogoraꞌuma.
Iesuꞌa bare zinaꞌa, “Badiꞌaꞌa ibitoziniꞌetaꞌaꞌe nagini hina rae idaniꞌuma?
Aꞌe isiti heuḡa. Roḡaeꞌa isiti tahiḡa madu uvahuḡa ḡehaḡa teite mirune tibuneꞌohe onamo ꞌuvahu niduꞌa miniꞌohe.”
Iesuꞌe Ierusalema habaꞌa onameꞌenaꞌa, habaꞌa habaꞌano zu neḡa neḡano ihoze onaminu.
Ebu vaze ꞌahoganiꞌa ḡadiniro, raenaꞌa, “Zuhiꞌa Boro, Badiꞌaꞌa vaze nuꞌa daꞌo sauꞌazeꞌonoꞌo ḡaboziꞌumahe?” Iesuꞌa naenaeziro, raenaꞌa,
“Ḡabone tuḡutuḡu ibiḡa diuḡihi roidene, ibiheta kokosiꞌano diuḡoꞌi! Eḡeꞌa ziꞌohe, eꞌe diuḡoga veize inare gauoꞌi, mazaḡa vaze ḡehaḡaꞌe eꞌe diuḡihi raꞌohe rehano, mene idaraꞌuma!
Ne vazeḡaniꞌa edanadu ibiheta haraune, zaꞌe enonao edanadu toketokeriꞌuma, raenaꞌa, 'Zuhiꞌa Boro, ibiheta vavaꞌoꞌi!' Rehano ani naenaeziꞌuma, raenaꞌa, 'E za noumaonoꞌo onataꞌe aḡuꞌa.'
Ebu za ꞌai reꞌuma, raenaꞌa, 'Eme ḡae teite ogau tiburaunu zu ḡaꞌe emeḡe ne ibiḡano ihofinu, eꞌanoꞌo ḡaꞌe eme edeḡa!'
Rehano ani naenaeziꞌuma, raenaꞌa, 'Zaꞌe noumanoꞌo onataꞌe e aḡuꞌa. Za haḡai sauꞌa azaḡa, eḡe mazaonoꞌo vaḡinoꞌi!'
Ebu Badiꞌaꞌa ibitohauꞌeteꞌe zamaḡano Aberahamo, Isako, Iakobo zu peroveta azaḡa niduꞌaniꞌa radiuꞌeteꞌe horoziꞌuma, u zaꞌe enona beꞌa ḡiaze mode tauḡiꞌuma. Ebu zaꞌe niaꞌuma zu maḡunadu ḡononeze atitiꞌuma.
Iuda mene azaḡaniꞌa naenaeonoꞌo onadu Badiꞌaꞌa ibitohauꞌeteꞌe zamaḡano ehoradu ogau tiburaꞌuma.
Ḡianoꞌi! Ibiteꞌeteꞌe azaḡaꞌe vesiꞌuma, ebu vesiꞌeteꞌe azaḡaꞌe ibitiꞌuma.
Eꞌe madaḡano Farisea azaḡa nuꞌa Iesu vaḡe onadu niro, raenaꞌa, “ꞌAdanoꞌo vaḡinadu haba ꞌahoga onamoꞌi, mazaḡa kini Herodaꞌe ḡa ḡamihi raꞌohe!”
Iesuꞌa naenaeziro, raenaꞌa, “Aniꞌe butu ḡuniḡa soꞌosoꞌoḡa heuḡa. Ani onamadu ꞌahige noꞌi, 'E mada mene faḡano vine sauꞌa hegoze buziꞌuma zu ugi azaḡa faiziꞌuma, ebu hena eḡe gau niduꞌa haḡae hauḡiꞌuma.
Naginiꞌa eḡe mazao fureraꞌuma rehano, eꞌe izidi oname madaḡano Ierusalema habaꞌa onamiꞌuma. Mazaḡa peroveta azaḡaꞌe Ierusalema habaꞌa enogano mene rudaꞌuma.
O, Ierusalema azaḡa, Ierusalema azaḡa! Zaeꞌa peroveta azaḡa zimiro zu Badiꞌaꞌa tuḡuziroteꞌe azaḡa hadi hina zimi ruziro. Kokorokuꞌa isaḡa zamaḡano ubuga gugubeꞌeteꞌe teige, eꞌe mada ḡehaḡa zae taufihi reiro, rehano zaꞌe mene uratinu!
Eꞌanoꞌo ḡianoꞌi, neze fahiꞌuma! Ebu zaꞌe eḡe mene bare horohiꞌuma onamo zaeꞌa raenaꞌa, 'Zuhiꞌa Boro niḡano onaeꞌeteꞌe vazeḡa mae ḡihinoꞌi!'”
Bana Madaḡa ꞌahogano Iesuꞌa Farisea azaḡa ibitoziniꞌeteꞌe vazeḡa neo ogomu anoga veize onamiro. Ebu vazevazeꞌa ani uhiḡano ḡiaḡianiro.
Eꞌea Iesu zamao vaze ꞌahogaꞌe ahiꞌa uginadu menoga radiunu.
Ebu Iesuꞌa Mose goro ihozeꞌeteꞌe azaḡa zu Farisea azaḡa ḡadiziro, raenaꞌa, “Zaꞌa zamareꞌetene Bana Madaḡano ugi vazeḡa fainoga idaḡa ga mene?”
Zeꞌa mene naenaeniro. Iesuꞌa ꞌevoꞌa ugi vazeḡa oboneꞌenaꞌa, fainadu tuḡune vaḡiniro.
Ebu Iesuꞌa zinaꞌa, “Zae boꞌaḡano Bana Madaḡano iniu ubuga ga boromakauꞌa idu zamaḡa ovoine, ḡarihe mae ḡihiniꞌuma ga mene?”
Zeꞌe mene bare naenaeniro.
Iesuꞌa huziroteꞌe azaḡa hitana ehoroḡano ehoroga horozirotene, aniꞌa hari ꞌahoga idaniro, raenaꞌa,
“Vaze ꞌahoganiꞌa hahu muiḡa auḡoga veize ḡa huḡadine, hitana ehoroḡano ago ehoroꞌi!
Mazaḡa ufeta hitaga vazeḡa zuni hunine, ḡanine huzateꞌe vazeḡaniꞌa onadu ḡaniꞌuma, raenaꞌa, 'Ḡa ehoro habaꞌa vaze ꞌadi hanoꞌi!' ꞌOugine ḡaꞌe nouge rae zamariꞌuma? Eꞌe bone mazagaroꞌadu raha ehoroḡa vaḡe onamiꞌuma.
Eꞌanoꞌo muieꞌeteꞌe vazeḡaniꞌa huḡadoꞌidene, raha ehoroḡano ehoroꞌi! ꞌOugine, mui haḡaeꞌeteꞌe vazeḡaniꞌa horoꞌadu ḡa vaḡe ariꞌuma. Ebu ḡaꞌenaꞌa, 'Vazehe, iḡunadu hitana ehoroḡano ehoroꞌi!' ꞌOugadu ḡae teite huzateꞌe azaḡaniꞌa ḡa niguꞌiꞌuma.
Iniu vaze aneꞌa bare niḡa mae itine, aniꞌe mae ovoiꞌuma, u iniu vaze aneꞌa bare niḡa mae ovoine, aniꞌe mae ḡihiniꞌuma.”
Ebu Iesuꞌa vaetadu ani huniroteꞌe vazeḡa eꞌe niro, raenaꞌa, “Ogomu ga mui veize huzoꞌidene, vazeḡo, negoḡo, nabugo ga ḡae uhiḡano radiuꞌeteꞌe maꞌora azaḡa ago huzoꞌi! ꞌOugine zeꞌa ḡa bare naenaeꞌe huḡadiꞌuma.
Rehano ḡa muioꞌidene, zahara azaḡa, oda sauꞌa azaḡa, edanoga mene idaḡa azaḡa ebu ubumaze kuruḡa azaḡa huzoꞌi!
ꞌOugine zaꞌe Badiꞌaꞌa manohuga ziniꞌuma. Mazaḡa zeꞌe baronogaꞌe mene idaḡa ꞌahine, duduḡa azaḡaniꞌa bare ḡabode iḡuneꞌeteꞌe madaḡano, ḡaꞌe Badiꞌaꞌa naeḡa ḡaniꞌuma.”
Iesu teite ogau radiroteꞌe vazeḡa ꞌahoganiꞌa Iesu ḡoere igirotene, ani Iesu niro, raenaꞌa, “Badiꞌaꞌa ibitohauꞌeteꞌe habaꞌano ogau tiburuꞌeteꞌe azaḡaꞌe matuiꞌuma!”
Ebu Iesuꞌa hari ꞌahoga idaniro, ninaꞌa, “Mada ꞌahogano vaze ꞌahoganiꞌa mui boro ruhibadu vaze ḡehaḡa huziro.
Mui madaḡa reirotene, ani tuḡure vazeḡaꞌe huziroteꞌe azaḡa mazao tuḡunadu ꞌahige ziro. 'Mui boro veize ḡau niduꞌa ruhina ꞌahine, zaꞌe niduꞌa, izidi aroꞌi!'
Ebu tuḡure vazeḡaꞌe ꞌouge ḡoeriro, rehano ze tiba tibaꞌe ḡoere nufenufiro. Ibite niroteꞌe vazeḡaniꞌa raenaꞌa, 'E haba iziga hoiteha, eꞌanoꞌo e eꞌe ḡiani onamihi. E mene amateꞌe moneo ago maḡunoꞌi!'
Ebu vaze ꞌahoganiꞌa raenaꞌa, 'E boromakau 10 hoiteha. Eꞌanoꞌo e ze manoga ga mene rae tuhune nurihi. E mene amateꞌe moneo ago maḡunoꞌi!'
Ebu vaze ꞌahoganiꞌa raenaꞌa, 'E iziduꞌu hahureha, eꞌanoꞌo e mene amiꞌuma.'
Tuḡure vazeḡa aniꞌe bare onamadu zeꞌa reiroteꞌe ḡoeꞌa zuhiꞌaḡa ihoniro. Aniꞌa ihonirotene mui vazeḡaꞌe maḡune rudaro ebu tuḡure vazeḡa niro, raenaꞌa, 'Ne ibiḡano zu ibi kokosiḡano ḡarihe onamadu zahara azaḡa, oda sauꞌa azaḡa, ubumaze kuruḡa azaḡa zu edanoga mene idaḡa azaḡa huzoꞌi!'
Tuḡure vazeḡa onamadu ꞌouge haḡairo. Ebu bare onaadu zuhiꞌaḡa niro, raenaꞌa, 'Zuhiꞌa, ḡaꞌa ehateꞌe ḡauḡa haḡaeha, rehano ne ize mene irivaꞌeha.'
Zuhiꞌaḡaniꞌa tuḡure vazeḡa niro, raenaꞌa, 'Ibi boro zu maḡa neḡa ibiḡano buau onamadu vaze vaḡoꞌi ebu tutuze aroꞌi! Vaze hina eḡe ne irivaꞌoꞌnoꞌi!
Ḡianoꞌi! Eḡeꞌa ibite mui veize huziroteꞌe azaḡa niduꞌaꞌe, eḡe mui tahiḡa zu mene auḡiꞌuma.”
Mada ꞌahogano vaze ḡuḡuvaḡa huneꞌa Iesu ḡaruna hegotinu. Ebu Iesuꞌa vaetadu ziro, raenaꞌa,
“Iniuꞌa eḡe ḡaruna hegotoga uratoꞌidene, eḡe zamare borofoꞌi! Moḡa zu viꞌa, inuḡa zu ubuga, negoḡa zu ezeḡa, ebu ḡaboneḡa zuni ago zamare borofoꞌi! ꞌOuge haḡaine, aniꞌe eḡe tahiꞌa rae reꞌuma.
Iniuꞌa ane satauro odohadu eḡe ḡaruna mene hegotine, aniꞌe eḡe mene tahiꞌa rae reꞌuma.
E hari ꞌahoga idaniꞌuma. Zae boꞌaḡano, vaze ꞌahoganiꞌa ne hitaḡa ogoranoga uratine, ibite geno ehoradu moni nugu hina ogoru hauḡiꞌuma rae ḡianiꞌuma. Zu ani moniḡaꞌe ne eꞌe ogoranoga veize idaḡa ga mene rae ḡianiꞌuma.
Iḡite ohonadu mene ogoru hauḡine, vaze ḡehaḡaniꞌa eꞌe horonadu ḡiriho haꞌuma.
Zeꞌe raenaꞌa, 'Vaze ꞌadiꞌe ne ohoniro, rehano hauḡogaꞌe mene idaraneha!'
Ebu kini ꞌahoganiꞌa kini ꞌahoga teite uti onamine, ani ibite geno ehoradu zamareꞌenaꞌa, 'Eḡe uti azaḡaꞌe 10,000 ebu ꞌahoga uti azaḡaꞌe 20,000. Eꞌe kiniḡa teite utitine, ani vitiniꞌuma ga mene?' rae ḡianiꞌuma.
Ani vitinoga mene idaḡa reine, kiniḡa eꞌe ize faḡano, ani teite uniho manoḡa mouga veize hari odohe dureꞌeteꞌe vazeḡa tuḡuniꞌuma.
Eꞌe teige, zae boꞌaḡano iniu vaze ane ḡau niduꞌa hune modoga moneo ibite mene zamarine, aniꞌe eḡe tahiꞌa rae mene reꞌuma.”
Ebu Iesuꞌa ziro, raenaꞌa, “Zaꞌe dama heuḡa. Damaꞌe manoḡa, rehano iniganiꞌa dauḡine, nougenouge damaḡa bare haḡaiꞌuma?
Damaḡa mene bare haḡaine, raha ga ogomu ḡuhuneꞌeteꞌe busiḡaꞌe mene manoḡa, eꞌanoꞌo mae modiꞌuma. Za teḡazeta roꞌidene, eḡe ḡoere faifaine abitoꞌi!”
Mada ꞌahogano takesi azaḡa ebu haḡai sauꞌa azaḡaniꞌa nuꞌoranadu Iesu ḡoere abitinu.
Rehano Farisea azaḡa ebu Mose goro ḡoeꞌa ihozeꞌeteꞌe azaḡa ze mene matuiro ebu ufeta ḡoereriro, raenaꞌa, “Iesuꞌe haḡai sauꞌa haḡaeꞌeteꞌe azaḡa mae zouzeꞌohe ebu zeḡe teite ogau tiburuꞌohe.”
Ebu Iesuꞌa hari ꞌahoga idaniro.
“Zae boꞌaḡano vaze ꞌahogaꞌe mamoꞌeḡa 100, rehano tibaniꞌa dauḡine, aniꞌe mamoꞌe 99 haba bohaꞌa nobeꞌa modadu dauḡoga mamoꞌeḡa vaḡe ragaviꞌuma.
Ani horone meine, ani matuꞌe rudanadu mae ane herao tiꞌuma.
Ebu ani bare ne onamadu ane vaze, negoḡa zu nabuga huze nuꞌoziꞌuma. Ebu raꞌenaꞌa, 'Eꞌe eḡe mamoꞌe dauḡoga ḡauḡa horoneha, eꞌanoꞌo eḡe teite matuihi!'
E ziꞌohe. Hari eꞌe teige, haḡai sauꞌa vazeḡa tibaꞌe ane sauꞌaꞌonoꞌo ḡihurine, adureo ani mazao ufeta matuꞌiꞌuma. Sauꞌaꞌonoꞌo ḡihuriꞌuma haḡaiḡa oꞌoꞌa raꞌeteꞌe duduḡa azaḡa 99 vitiziꞌuma.”
Iesuꞌa hari ꞌahoga idaniro, raenaꞌa, “Roḡae ꞌahogaꞌe moniḡa niduꞌa 10, rehano tibaniꞌa dauḡine, ani nagini haḡaiꞌuma? Ani ihureḡa tinadu ne fodeꞌenaꞌa, haba niduꞌa faine ḡiane vaḡiꞌuma.
Ebu horone meine, ane vaze, negoḡa zu nabuga huzadu zinaꞌa, 'Eḡeꞌa dauniroteꞌe moni tiba vaḡe horoneha, eꞌanoꞌo eḡe teite matuꞌihi!'
E za ziꞌohe. Eꞌe teiḡe, Exhaḡai sauꞌa vazeḡa tibaniꞌa ane sauꞌaꞌonoꞌo ḡihurine, Badiꞌa tuḡure vigaꞌe matuꞌiꞌuma.”
Ebu Iesuꞌa hari ꞌahoga bare idaniro. “Vaze ꞌahoganiꞌa ubuga ꞌaheu teite radiunu.
Mada ꞌahogano ubuga veḡaniꞌa moga niro, raenaꞌa, 'Mama, ḡae toheḡo zamaḡano einiꞌuma ḡau niduꞌa ꞌai enoꞌi!' Ebu moganiꞌa ane ḡau ubuga ꞌaheu veize aꞌanadu ziniro.
Mada nu ḡarugano, ubuga veḡaniꞌa ḡauḡa niduꞌa nuꞌonadu haba faḡa vaḡine onamiro. Ebu eꞌea ani mene faine zamaradu moniḡa au tauḡeꞌenaꞌa niduꞌa modiro.
Ani moniḡa niduꞌa mode hauḡirotene, eꞌe habaꞌano zahara boroꞌa buaro ebu ani vinine runiro.
Eꞌanoꞌo ani gauoga veize eꞌe habaꞌa vazeḡa ꞌahoga vaḡe onamiro, ebu vazeḡaniꞌa ani haba bohaꞌano aba taufeꞌeteꞌe gauḡa haro.
Ani eꞌea vinine runadu ani ura boroꞌe aba ogomu atihi reinu, rehano vaze ꞌahoganiꞌa ogomu ꞌahoga mene haro.
Ḡonagano zamaḡaniꞌa bohatanadu ani ane bare reiro, raenaꞌa, 'Eḡe mama veize gaueꞌeteꞌe azaḡaꞌe ogomuze ḡehaḡa bagaḡa, u eꞌe ahama vinihe ruheꞌohe.
E mama vaḡe bare onamiꞌuma ebu ꞌahige niꞌuma. “Mama, eꞌe ḡa zu Badiꞌa mazao haḡai sauꞌa haḡaeha.
Eꞌanoꞌo e ḡae ubugo rae ago huhoꞌi, rehano ḡae veize gaueꞌeteꞌe azaḡa teige huhoꞌi!”
ꞌOuge rae zamaradu ani iḡunadu moga vaḡe bare onamiro. Ani ize faḡano onairotene, moganiꞌa horoniro. Aniꞌe vetuḡaneadu ani ubuga ꞌuꞌa dure onamiro ebu ahainadu furaꞌiniro.
Ubuganiꞌa moga niro, raenaꞌa, 'Mama, eꞌe Badiꞌa zu ḡa mazao haḡai sauꞌa haḡaeha, eꞌanoꞌo e ḡae ubugo rae ago huhoꞌi!'
Rehano moganiꞌa tuḡure azaḡa zinaꞌa, 'Dabua manoḡa ḡarihe odohe aradu vidanohanoꞌi! ꞌEvore adiriḡa redohanoꞌi, zu tamaka redohanoꞌi!
Ebu boromakau modohuḡa iga reiteꞌe odohe aradu manoꞌi! Eme au matuꞌiꞌhi!
Mazaḡa e ubude ꞌahiꞌe rudaro ebu bare ḡabodeha, ani dauḡiro ebu bare horone maha!' Eꞌanoꞌo tuḡure azaḡaniꞌa aniꞌa reiroteꞌe ḡauḡa niduꞌa haḡairo. Ebu mui boro haḡadu zeḡe niduꞌa matue tiburaro.
Eꞌe zamaḡano ubuga ibiꞌaniꞌa mebao gaue radiunu. Ani ne uꞌa bare onamadu uhiḡano feurirotene, muie haraoḡa igiro.
Ebu ani tuḡure vazeḡa ꞌahoga hunadu naginiꞌa fureranateꞌe ḡadiniro.
Tuḡure vazeḡaniꞌa naenaeninaꞌa, 'Negoḡo ani manoḡa bare feureha, eꞌanoꞌo mogoꞌa boromakau modohuḡa iga manadu mui boro haḡaeha.'
ꞌOuge reirotene ubuga ibiꞌa ani maḡune rudaro ebu ne zamaḡa diuḡoga mene uratiro. Ebu moganiꞌa buanadu uminiro, raenaꞌa, 'Ne diuḡadu eḡe teite muio matuiꞌhi!'
Rehano aniꞌa naenaeninaꞌa, 'Mama, zamaroꞌi! E muri ḡehaḡa tuḡure vazeḡa teige ḡae veize gauꞌe onaeꞌohe zu ḡae ḡoere mene hezahohaunu. Rehano eꞌe eḡe vazehe duḡuru teite matuꞌu veize ḡaeꞌa gouti ubuga tiba zu mene maro.
U ubugo ahaꞌa ubuma ḡezo haḡaiḡano ḡae moni mode hauḡadu ne uꞌa bare onatene, ḡa boromakau modohuḡa iga mano haneha!'
Ebu moganiꞌa niro, raenaꞌa, 'Eḡe ubude! Ḡa mada niduꞌa eḡe teite radiuꞌohe, eꞌanoꞌo e ḡau niduꞌaꞌe ḡae veize.
U negoḡo aniꞌe rudaro ebu bare ḡabodeha, zu dauḡiro ebu bare horoneha. Eꞌanoꞌo emeḡeꞌa mui haḡadu matuꞌiꞌuma!'”
Iesuꞌa ane tahiꞌatahiꞌa hari ꞌadi idaniro. “Maꞌora vazeḡa ḡau niduꞌa taufeꞌeteꞌe vazeḡaniꞌa radiunu. Mada ꞌahogano maꞌora vaze eꞌeꞌa ane ḡau taufeꞌeteꞌe vazeḡaniꞌa ani moni au hauḡinuteꞌe igiro.
ꞌOugadu maꞌora vazeḡaꞌe ani hunadu niro, raenaꞌa, 'Ḡae moneo hari egataꞌe hubehehe? Ḡaꞌa eḡe moni hina nougenouge gauinuteꞌe faine meꞌodonoꞌi, mazaḡa ḡaꞌe eḡe ḡau mene bare taufiꞌuma!'
ꞌOuge nirotene, aniꞌa ane bare reiro, raenaꞌa, 'Eḡe zuhiꞌaꞌa gauonoꞌo mae vaḡiheha. E izidi nougiꞌuma? E ahiri gauḡa moneo inarahe ꞌoꞌoꞌa zu moni umidoga mazagaroheꞌohe.
O, e nougiꞌumaꞌe edereha! ꞌAhige haḡaine, gau ꞌahi modiꞌuma rehano, vazevazeꞌa zeḡe neo huhe zouhiꞌuma.'
ꞌOugadu aniꞌa ane zuhiꞌa ḡau meiroteꞌe azaḡa tiba tiba huziro. Ebu aniꞌa zeḡe boꞌaḡano vaze tiba ḡadiniro, raenaꞌa, 'Ḡaꞌa eḡe zuhiꞌa ḡauꞌe nugu meiro?'
Vaze eꞌe naenaeninaꞌa, 'E olive dehoroḡa 800 galeni meiro.' Ḡau taufeꞌeteꞌe vazeꞌa niro. 'Ḡaeꞌa meiroteꞌe umine meiroteꞌe soꞌaḡa moꞌi, ebu ehoradu 400 galeniḡa rae bare mirihe toꞌi!'
Ebu hena vaze ꞌahoga ḡadiniro. 'Ḡa eḡe zuhiꞌa ḡau nugu meiro?' Vaze eꞌeꞌa naenaeninaꞌa, '100 vuidi baige boro meiro.' Aniꞌa niro. 'Ḡae soꞌa madu 80 baige rae bare mirihe toꞌi!'
Maꞌora vazeḡaniꞌa ani ḡau taufeꞌeteꞌe vazeḡaniꞌa nagini haḡairoteꞌe igirotene, ani ḡuriro vazeḡa rehano, niguniro, mazaḡa haḡaiḡaꞌe huhuzaḡa.” Iesuꞌa reiro, raenaꞌa, “Eꞌe teige, raha adao Badiꞌa aḡuꞌa azaḡaꞌe zeḡe veize gauoga ufeta huhuzaḡa. Agaḡa azaḡa vitizeꞌohe.
Eḡeꞌa ziꞌohe, zaꞌe raha ada ḡau madu vaze danazoꞌi zu ze teite vazetitoꞌi! Ḡauḡo niduꞌa hauḡadu zae zu rudaune, zaꞌe tuḡutuḡu habaꞌa mae zouziꞌuma.
Iniuꞌa gau komeḡa veize ane zama hina faine haḡaine, gau boro zuni ꞌouge haḡaiꞌuma. U iniuꞌa gau komeꞌano ḡuririne, gau boro zuni ḡuririꞌuma.
Ebu zaꞌa rahao ada ḡau mene faine odohe gauine, Badiꞌaꞌonoꞌo vine maꞌoraḡa huga mene meꞌuma.
Za vaze nu ḡau mene faine odohe gauine, zae ḡauḡa mene meꞌuma.
Tuḡure vazeḡaꞌe zuhiꞌa ꞌaheu veize gauoga mene idaḡa. ꞌOugine ani ꞌahogaꞌe zamariꞌuma, u ꞌahogaꞌe heꞌeheꞌeniꞌuma. Ebu ꞌahoga veize faine gauiꞌuma, u ꞌahogaꞌe turuniꞌuma. Eꞌe teige, zaꞌe Badiꞌa ebu moni veize gauoga mene idaḡa.”
Farisea azaḡaꞌe moni zamare borofeꞌeteꞌe uꞌano, Iesu ḡoere igirotene, ze Iesu eḡofoharo.
ꞌOugadu Iesuꞌa ziro, raenaꞌa, “Vaze ubumao zaꞌe zaeꞌa bare duduḡa raꞌohe, rehano Badiꞌaꞌe zae zamaꞌe sauꞌa rae edeḡa. Vazeꞌa ḡau boro raꞌeteꞌe ḡauḡaꞌe, Badiꞌaꞌa agirohauꞌenaꞌa mene urateꞌohe.
Ioane Babatisoꞌa izema onairoteꞌe madaḡano, Mose goro ḡoeꞌa zu peroveta azaḡaniꞌa mirihiroteꞌe ḡoeꞌa vaze ibitoziniro. Eꞌe ḡarugano Badiꞌa hari manoḡaꞌe eḡeꞌa harameꞌohe, ebu vaze ḡehaḡaꞌe Badiꞌaꞌa ibitohauꞌeteꞌe habaꞌa diuḡoga veize inareꞌohe.
Adure zu rahaꞌe dauḡiꞌuma, rehano Mose goro ḡoeꞌa komeꞌa hune zuni mene dauḡiꞌuma.
Mose goro ḡoeꞌa ꞌahoga idaniꞌuma. Hahu ohozeꞌa inuga modadu roḡae ꞌahoga teite hahurine, aniꞌe daroꞌeꞌohe. Ebu ohoze ꞌahogaꞌe iꞌaniꞌa modiroteꞌe roḡaeḡa teite hahurine, ani zuni daroꞌeꞌohe.”
Iesuꞌa hari ꞌahoga idaniro, raenaꞌa, “Maꞌora vazeḡa ꞌahoganiꞌa radiunu. Ani dabua miriḡa manoḡa vidaunu zu mada niduꞌa ani ogomu manoḡa aunu ebu ne manoḡa huneo radiunu.
U ani ne ḡabiriḡa ibihetaḡano zahara vazeḡa niḡa Lazaroꞌa radiunu. Ani ahiriꞌe idiri ḡunuḡa.
Ani maꞌora vazeḡaniꞌa fatao oganadu mumuḡaniꞌa rururaudoteꞌe ufe atihi reinu. Rehano ḡuniꞌa aradu ane idiri ubidinu.
Ḡonagano Lazaroꞌa rudarotene tuḡure vigaꞌa ovadu Aberahamo vaḡe zamahu itiro. Ebu maꞌora vazeḡa zuni rudanadu guriro.
Maꞌora vazeḡa vigaꞌe rune habaꞌa onamadu ani eꞌea huau ḡaniḡanauꞌenaꞌa ite ehamaro, ebu faḡano Aberahamo babaḡano Lazaro horoniro.
ꞌOugadu aniꞌa huaro, raenaꞌa, 'Aberahamo, mama! Eḡe vetuḡahoꞌi! Lazaro tuḡunadu ane ꞌevoꞌa huduꞌa vuo taradu mazanehe amunanoꞌi! E ire roga duhuḡa zamaḡano gigiꞌa boro hideꞌohe!'
Rehano Aberahamoꞌa naenaeniro, raenaꞌa, 'Ubude, ḡa ꞌahi zamaroꞌi! Ḡaꞌa rahao ḡabode radiudoteꞌe madaḡano ḡau manomano hidinu, u Lazaro ani aduga hidinu. ꞌAhine Lazaro ani izidi ahao matuꞌe rudauꞌohe, u ḡaꞌe gigiꞌa hideꞌohe.
Ḡau ꞌahoga zuni ꞌahi eꞌe, emeḡe boꞌaḡanoꞌe dofara boro. Vaze ꞌahoga ahanoꞌo ḡa mone fare amoga mene idaḡa, ebu eme none fare aroga mene idaḡa.'
ꞌOuge reirotene, maꞌora vazeḡaniꞌa naenaeniro. 'Mama Aberahamo, e ḡa umiꞌeꞌohe. Lazaro eḡe ne tuḡune onamoꞌi!
E negohe niduꞌa fuꞌo. Ze rudaune aduga hideꞌeteꞌe habaꞌa ꞌahi mene aroga veize, Lazaro ane onamadu eḡeꞌa ahao gigiꞌa hideꞌeteꞌe ihoziꞌuma.'
Rehano Aberahamoꞌa ninaꞌa, 'E ꞌouge mene haḡaiꞌuma, mazaḡa Mose zu peroveta azaḡa mirihoꞌe eꞌe radiuꞌohe. Ze uratine mirihoḡa eꞌe meꞌodiꞌuma ebu eꞌe moneo ederiꞌuma.'
Ebu ani ninaꞌa, 'O mene, mama Aberahamo! Vaze ꞌahoga runeonoꞌo zeḡe vaḡe tuḡunine, zeꞌe haḡai sauꞌanonoꞌo ḡihuriꞌuma.'
Rehano Aberahamoꞌa niro. 'Ze Mose zu peroveta azaḡa mene egozinine, runeonoꞌo ḡabode iḡuneꞌeteꞌe vazeḡa zuni mene hune egohaꞌuma.'”
Mada ꞌahogano Iesuꞌa ane tahiꞌatahiꞌa ziro, raenaꞌa, “Vaze sauꞌa moneo tutuzeꞌeteꞌeꞌe ḡauḡaꞌe mada niduꞌa fureraꞌuma, rehano vaze haḡai sauꞌano tutuzeꞌeteꞌe vazeḡaꞌe, fase vetuḡaḡa, aduga hidiꞌuma.
Aniꞌa komeꞌa komeꞌa boꞌaḡano tibani zu sauꞌano tutune ihonine, eꞌe vazeḡaꞌe hadi horeḡa unuḡano aute varahadu davarao feunineꞌe manoḡa.
Eꞌanoꞌo tohutohoꞌi! Ekalesia nabugoꞌa sauꞌa haḡaoꞌidene, riḡa ḡorenoꞌi, raenaꞌa, 'Ḡa veꞌoreha haḡai sauꞌa ago haḡaoꞌi!' Ebu ani haḡai sauꞌanonoꞌo ḡihuroꞌidene, sauꞌaḡa rae modoꞌi!
Aniꞌa mada tiba zamaḡano ḡae 7 sauꞌa ḡae mazao haḡaine zu ḡae 7 bare onaadu 'E ḡa mazao haḡai sauꞌa haḡaeha,' rae roꞌidene, ane sauꞌa aḡutu modoꞌi!”
Mada ꞌahogano apostolo azaḡaniꞌa Zuhiꞌa Boro niro, raenaꞌa, “Eme ḡa mazao fiieꞌeteꞌe ufeta borofoꞌi!”
Zuhiꞌa Boroꞌa naenaezinaꞌa, “Zaꞌa eḡe mazao fieꞌetaꞌaꞌe fufu maḡa komeꞌa tiba heuḡa rehano, zaꞌa Irimo ireḡa ninaꞌa, 'Irimo ire, ḡaeꞌa bare taigota iḡunadu davarao ḡuhuroꞌi,' rae reine, ani za ḡoere egoziniꞌuma.”
Iesuꞌa bare zinaꞌa, “Zae boꞌaḡano vaze ꞌahoganiꞌa tuḡure vazeḡa ꞌahogaḡeta reine, tuḡure vazeḡa eꞌeꞌa mebao raha houniꞌuma ga mamoe taufiꞌuma. Ebu gauonoꞌo bare onaine, ane zuhiꞌaꞌa ꞌahige reꞌumahe, 'Aroꞌi, ehoradu oganoꞌi'? Mene!
Ani zuhiꞌaꞌa ꞌahige reꞌuma, raenaꞌa, 'Eḡe veize ḡorava ogomuḡa ḡorohoꞌi, dabaranoꞌi, ebu e ibite ogaꞌuma zamaḡano danahoꞌi! Eꞌe ḡaruganobuꞌu ḡaꞌa oganoꞌi!'
Ebu tuḡure vazeḡaꞌe gau haḡateꞌe veize ani zuhiꞌaꞌa manoḡa tauḡi rae mene niꞌuma.
Eꞌanoꞌo za zuni Badiꞌaꞌa zeateꞌe gauḡa haḡae hauḡoꞌidene, za ꞌahige roꞌi, 'Eme tuḡure azaḡa roḡeḡa. Emeꞌe gauꞌe tauḡeha.'”
Iesu ani Ierusalema habaꞌa uꞌa onaminu. Ebu ani Samaria zu Galilea habaꞌa nemaḡano onamiro.
Ani deꞌe habaꞌano ne ꞌahoga diuḡirotene, lefera azaḡa 10 faḡano edanadu Iesu horoniro.
Ebu ḡihau huaro, raenaꞌa, “Zuhiꞌa Boro Iesu, eme vetuḡafadu dehefe faifoꞌi!”
Iesuꞌa horozadu ziro, raenaꞌa, “Badiꞌa dibuꞌo hauꞌeteꞌe azaḡa vaḡe onamoꞌi, ebu ahirize ihozoꞌi! Zeꞌa za manora ga mene rae ḡiaziꞌuma.” Ebu ze ibio onameꞌeteꞌe zamaḡano, leferazeꞌa deheru manoriro.
Vaze tibaꞌe leferaḡaniꞌa manoroga horonirotene, Iesu vaḡe bare onadu ḡihau huauꞌenaꞌa, Badiꞌa niḡa niguniro.
Vaze ꞌadiꞌe Samaria vazeḡa. Ani Iesu oda babaḡano rahao ovoe ḡuḡuradu niro, raenaꞌa, “Zuhiꞌa Boro, ḡaꞌa deheheha! Manoḡa tauḡi!”
Ebu Iesuꞌa ḡadiniro, raenaꞌa, “E vaze 10 dehe faizeha, rehano vaze 9 nouꞌeꞌe?
Iuda mene vazeḡa ḡaꞌa daꞌo baradu Badiꞌa nigunahehe?”
Ebu Iesuꞌa vaze eꞌe niro, raenaꞌa, “Iḡune edanadu onamoꞌi! Ḡaeꞌa eḡe mazao fieꞌeteꞌeꞌa ḡaboꞌeha.”
Mada ꞌahogano Farisea azaḡaniꞌa Iesu ḡadiniro, raenaꞌa, “Badiꞌaꞌa ibitohauꞌeteꞌe habaꞌaꞌe naniꞌa ariꞌuma?” Iesuꞌa naenaeziro. “Badiꞌaꞌa ibitohauꞌeteꞌe habaꞌaꞌe onaeꞌeteꞌe vazeꞌa ubumaze hina ḡianoga mene idaḡa.
'Ani ahama raꞌohe,' ga 'Ani omoa raꞌohe,' deꞌuge mene rae reꞌuma, mazaḡa Badiꞌaꞌa ibitohauꞌeteꞌe habaꞌaꞌe zae boꞌaḡano radiuꞌohe.”
Ebu Iesuꞌa ane tahiꞌatahiꞌa ziro, raenaꞌa, “Zaꞌa zazore mone mada ꞌahogano, eḡe, Vaze Ubuga ḡiahihi reꞌuma, rehano zaꞌe e mene horohiꞌuma.
Vazeꞌa raenaꞌa, 'Ḡianoꞌi, Iesu omoꞌeꞌe' ga 'Iesu ꞌahiꞌeꞌe,' rae zoꞌidene, ago buau onamoꞌi zu ago hegotoꞌi!
E, Vaze Ubuganiꞌa bare onaine, vaze niduꞌa huneꞌa horohiꞌuma. Aꞌe, viriꞌa vazahadu adure nae ruganonoꞌo nae ruga aganadu vaze niduꞌa horoneꞌeteꞌe heuḡa.
Rehano eꞌe ḡauḡa izema fureranogano, eꞌe aduga ḡehaḡa hidiꞌuma zu izidi azaḡaniꞌa eḡe hezahohiꞌuma.
Eḡe, Vaze Ubuganiꞌa bare onaiꞌuma madaḡanoꞌe vazevazeꞌa Noa madaḡano haḡainuteꞌe teigiꞌuma.
Eꞌe madaḡano vazevazeꞌa radiunuteꞌe radoneḡano ogaunu, gaginu zu hahurinu onamo Noaꞌa ḡasi boro diuḡiro. ꞌOugadu zoboꞌa onaadu zeḡe niduꞌa ruize hauḡiro.
Ebu eḡe, Vaze Ubuganiꞌa bare onaiꞌuma madaḡanoꞌe vazevazeꞌa Lota madaḡano haḡainuteꞌe teigiꞌuma. Zeḡeꞌa radiunuteꞌe radoneḡano ogaunu, gaginu, maketinu, hihinu ebu neze ogoraunu.
Rehano Lotaꞌa Sodoma habaꞌa mode iḡunirotene, ire roga zu ire roga hadiḡaniꞌa adureonoꞌo iruḡu teige rururu ovoiro ebu niduꞌa hune ruize hauḡiro.
Eḡe, Vaze Ubuganiꞌa adureonoꞌo bare onaine, aꞌe eꞌe madaḡa teigiꞌuma.
Eꞌe madaḡano iniuꞌa ne enona radiuꞌeteꞌe vazeḡaꞌe ḡauḡa mouga veize neḡa mene diuḡiꞌuma! Meba zamaḡano hiheꞌeteꞌe vazeḡa zuni neḡa mene bare onamiꞌuma!
Nugo zamaroꞌi, Lota inugaꞌe nougadu rudaro!
Iniu vaze ane ḡabone obone giganine, ani ḡabone tuḡutuḡu mene hidiꞌuma. Rehano iniu vaze ane ḡabone eḡe ꞌuano ahetine, ḡabone tuḡutuḡu hidiꞌuma.
E ziꞌohe, eꞌe bare onaiteꞌe oheꞌano vaze ꞌaheuꞌe evane tibano baziꞌuma. Eꞌe zamaḡano ꞌahogaꞌe zamahaꞌuma, u ꞌahogaꞌe mode iḡuniꞌuma.
Roḡae ꞌaheuꞌe uvahu mirune radiꞌuꞌeteꞌe zamaḡano, ꞌahogaꞌe zamahaꞌuma, u ꞌahogaꞌe mode iḡuniꞌuma.”

Ebu ane tahiꞌatahiꞌaꞌa ḡadiniro, raenaꞌa, “Zuhiꞌa Boro, ꞌahiꞌe nouma fureraꞌuma?” Iesuꞌa naenaeziro. “Naginiꞌa rudanateꞌe habaꞌano gaozaꞌa nuꞌoraꞌuma.”
Mada ꞌahogano Iesu ane tahiꞌatahiꞌaꞌa kuruo iḡaiḡa kuranoga zu mene ahetoga veize hari ꞌahoga idaniro.
Ani raenaꞌa, “Haba ꞌahogano kota ibitohauꞌeteꞌe vazeḡa ꞌahoganiꞌa radiunu. Aniꞌe Badiꞌa mene rihoninu zu vaze mene gubazinu.
Eꞌe habaꞌano ḡozoba ꞌahoganiꞌa zuni radiunu. Ani mada niduꞌa bare bare kota ibitohauꞌeteꞌe vazeḡa vaḡe onamadu niro, raenaꞌa, 'Eḡe agire vazeḡaꞌa eḡe mazao haḡairoteꞌe haḡaiḡaꞌe mene duduḡa. Eꞌanoꞌo ḡa ani mazao naginiꞌe haḡai duduḡa ihonoꞌi!'
Kota ibitohauꞌeteꞌe vazeḡa ani faḡa hune ḡozoba eꞌe dananoga mene uratiro. Rehano vesuꞌu ani aneꞌa bare raenaꞌa, 'E Badiꞌa mene rihoneꞌohe zu vaze mene gubazeꞌohe.
Rehano ḡozoba adaꞌa, e ufeta ḡunuḡuheꞌohe! Eꞌanoꞌo e ani kota abitiꞌuma ebu aniꞌe duduḡa rae niꞌuma. ꞌOuge mene haḡaine, ani bare bare onaadu ihiꞌuma ebu e fuḡofuḡohe ruhiꞌuma!'”
Ebu Zuhiꞌa Boroꞌa raenaꞌa, “Kota ibitohauꞌeteꞌe vazeḡa ani zuni mene duduḡa vazeḡa. Rehano aniꞌa nagini raꞌeteꞌe faine abitoꞌi!
Badiꞌaꞌe, aneꞌa ohotiroteꞌe azaḡaniꞌa ohere zu madai ani uminine, ani zogone nagini duduḡa raꞌeteꞌe ḡauḡa ziniꞌuma ebu danazogaꞌe mene sasiꞌuma.
E ziꞌohe, Badiꞌaꞌa nagini duduḡa raꞌeteꞌe ḡauḡa ḡarihe ziniꞌuma. Rehano eḡe, Vaze Ubuganiꞌa bare onaiꞌuma madaḡano, Badiꞌa mazao fieꞌeteꞌe vaze nu horoziꞌuma ga mene?”
Iesuꞌa zeḡeꞌa zeḡe bare duduḡa rae raꞌeteꞌe zu vaze edeze ḡahizeꞌeteꞌe azaḡa mazao hari ꞌahoga idaniro.
Ani raenaꞌa, “Mada ꞌahogano vaze ꞌaheu, Farisea vazeḡa zu takesi vazeḡaniꞌa kuranoḡa radu kuru neḡa itiro.
Ebu Farisea vazeḡaniꞌa edanadu ꞌahige kuraro, raenaꞌa, 'Badiꞌa, manoḡa tauḡi! Mazaḡa eꞌe vaze sauꞌazeta nu, aꞌe ḡonore azaḡa, haḡai sauꞌa azaḡa ebu ubuma ḡezo azaḡa mene heuḡa. Takesi ufeꞌeteꞌe vazeḡa omo zu mene heuḡa!
Fura tiba zamaḡano, e ḡae ꞌaheu zaḡozaḡeꞌohe zu eꞌe hideꞌeteꞌe ḡauḡa niduꞌa zamaḡano gaubanana tiba ḡa ḡaneꞌohe.'
U takesi vazeḡa ani faḡano edaro. Ani adure ḡoha zu mene ite ehamanadu ꞌuꞌuga faꞌofaꞌoneꞌenaꞌa kuraro, raenaꞌa, 'Badiꞌa, eꞌe sauꞌa vazeḡa, vetuḡahoꞌi!'”
Ebu Iesuꞌa raenaꞌa, “E ziꞌohe, Badiꞌaꞌa Farisea vazeḡaꞌe mene duduḡa reiro. Rehano takesi vazeḡa ani duduḡa radu ani neḡa onamiro. Iniu vaze aneꞌa bare niḡa mae itine, Badiꞌaꞌa niḡa mae ovoiꞌuma, rehano iniu vaze aneꞌa bare niḡa mae ovoine, Badiꞌaꞌa niḡa mae itiꞌuma.”
Mada ꞌahogano vaze nuꞌa zeḡe tahiꞌa komeꞌa komeꞌa tutuze Iesu vaḡe ariro, mazaḡa Iesuꞌa ꞌevoꞌa zeḡe rana touga uratiro. Rehano ani tahiꞌatahiꞌaꞌa tutuze ariroteꞌe azaḡa roziro.
Rehano Iesuꞌa tahiꞌa komeꞌa komeꞌa huziro ebu vaze eꞌea zinaꞌa, “Tahiꞌa komeꞌa komeꞌa eḡe vaḡe tuḡuzoꞌi, zu ago gararoꞌi! Mazaḡa Badiꞌaꞌa ibitohauꞌeteꞌe vazeḡaꞌe, tahiꞌa komeꞌakomeꞌa teige Badiꞌa ḡoere igiꞌeteꞌe vazeḡa.
E hube hune ziꞌohe. Tahiꞌa komeꞌa teige, iniuꞌa Badiꞌaꞌa ibitohauꞌeteꞌe mene mae ḡihinine, ani Badiꞌaꞌa ani mene ibitohaꞌuma.”
Iuda azaḡa ibitoziniꞌeteꞌe vazeḡa ꞌahoganiꞌa Iesu ḡadiniro, raenaꞌa, “Ihore vazeḡa manoḡa, e nagini haḡaine ḡabone tuḡutuḡu hidiꞌuma?”
Iesuꞌa niro, raenaꞌa, “Ḡa nougadu e manoḡa rae huheꞌohe? Badiꞌa ane daꞌo huga hune manoḡa, u vaze ꞌahogani zu mene hune manoḡa.
Rehano ḡa ḡadimu moneo naenaeꞌihi. Mose goro ḡoeꞌa ḡa edeḡa. Aꞌe ꞌahiꞌeꞌe: Ubuma ago ḡezanoꞌi, vaze ago manoꞌi, ago ḡonotanoꞌi, kota zamaḡano ḡoere veꞌoḡa ago ḡoeroꞌi ebu viꞌu mogo gubazoꞌi! Ḡa goro ḡoeꞌa haḡaiḡa ꞌahi hegoteꞌe ga?”
Aniꞌa naenaeniro, raenaꞌa, “E komeꞌanonoꞌo ꞌahi ḡauḡa niduꞌa haḡae huneꞌohe.”
Iesuꞌa eꞌe igirotene, ani niro, raenaꞌa, “Ḡa ḡau tiba iḡineꞌohe. Ḡauḡo niduꞌa seronadu zahara azaḡa zenoꞌi! ꞌOugine ḡa radone tuḡutuḡu habaꞌano naeḡa meꞌuma. Ebu aradu eḡe hegotoꞌi!”
Aniꞌa Iesu ḡoere igirotene, zamaḡaniꞌa adudu bororaro, mazaḡa aniꞌe ufeta maꞌora vazeḡa ꞌahine.
Ebu Iesuꞌa vaze ꞌeꞌe horonadu niro, raenaꞌa, “Maꞌora azaḡaꞌe Badiꞌaꞌa ibitohauꞌeteꞌe vazeḡa rougaꞌe riḡa bagaḡa.
Kameroꞌe niduru hoꞌoga diuḡogaꞌe riḡa. Rehano maꞌora vazeḡaꞌe Badiꞌaꞌa ibitohauꞌeteꞌe vazeḡa rougaꞌe ufeta riḡa.”
Eꞌe igiroteꞌe azaḡaniꞌa raenaꞌa, “ꞌOugine iniuꞌa daꞌo ḡabone hidiꞌuma?”
Iesuꞌa naenaezinaꞌa, “Vazeꞌa haḡaoga mene idaḡa ḡauḡaꞌe, Badiꞌaꞌa haḡaoga idaḡa.”
Ebu Peteroꞌa niro, raenaꞌa, “Eme ḡau niduꞌa modadu ḡa ḡaruna hegoteꞌohe.”
Iesuꞌa zinaꞌa, “E hube hune ziꞌohe. Vaze ꞌahoganiꞌa Badiꞌaꞌa ibitohauꞌeteꞌe veize, neḡa, inuga, negoḡa, viꞌa moga ga tahiꞌaḡa mode iḡunine,
izidi madaḡano ani naeḡa ḡae ḡehaḡa hidiꞌuma, zu zama moneo ḡabone tuḡutuḡu meꞌuma.”
Ebu Iesuꞌa ane tahiꞌatahiꞌa 12 nuꞌozadu ziro, raenaꞌa, “Zae edeḡa eme Ierusalema habaꞌa iteꞌohe. Eꞌea feurine, peroveta azaḡaniꞌa eḡe, Vaze Ubuga, moneo mirihiroteꞌe ḡauḡaniꞌa hudaꞌuma.
Eꞌe Roma azaḡa evora riꞌihiꞌuma. Ebu zeꞌa ḡirihohiꞌuma, mazagarohiꞌuma zu eḡe rana soꞌabidiꞌuma.
Ebu masihiꞌuma zu uḡuhiꞌuma, rehano mada uḡiduḡano bare ḡabode iḡuniꞌuma.”
Rehano ani ḡoere hugaꞌe ꞌuꞌuruḡa ꞌahine, Iesu tahiꞌatahiꞌaꞌe aniꞌa ziroteꞌe goeꞌa huga mene ederiro.
Iesuꞌe Ieriko habaꞌa hanitiro. Eꞌea ubuma kuruḡa vazeḡa ꞌahogaꞌe ibi genaḡano ehoradu vaze mazao moni umidinu.
Ani vaze ḡuḡuvaḡaniꞌa harae vitauꞌeteꞌe egadu naginiꞌa fureruꞌeteꞌe ḡadimaro.
Zeꞌa ninaꞌa, “Iesu Nazareta vazeḡaniꞌa vitauꞌohe.”
Zeꞌa ꞌouge nirotene, ani huau iḡuniro, raenaꞌa, “Iesu, Davida mariga vazeḡa, eḡe vetuḡahoꞌi!”
Ebu ibiteꞌeteꞌe azaḡaniꞌa riḡa ḡoreniro. “Ḡa sifu radoꞌi!” Rehano ani ḡihau baḡaga huaunaꞌa, “Davida mariga vazeḡa, eḡe vetuḡahoꞌ!”
Iesu ani eꞌe igirotene, tue edanadu ebu zinaꞌa, “Ohoze eꞌe tutune aroꞌi!”
Ubuma kuru vazeḡaniꞌa aradu Iesuꞌa ḡadiniro, raenaꞌa, “Ḡa egeꞌa ḡa veize nagini haḡaoga urateꞌohe?” Aniꞌa naenaeninaꞌa, “Zuhiꞌa Boro, e ehamatihi!”
Iesuꞌa niro, raenaꞌa, “Nugo ehamanoꞌi! Mazaḡa ḡaeꞌa eḡe mazao fieꞌeteꞌeꞌa manoꞌeha.”
Ebu vaze eꞌe ubumaḡaꞌe zogone manoradu ehamu idararo zu Badiꞌa niguneꞌenaꞌa, Iesu ḡaruna hegotiro. Vaze niduꞌa eꞌe horonirotene, zeḡe zuni Badiꞌa niguniro.
Iesu ani Ieriko habaꞌano feuradu vitau onamiro.
Eꞌea vaze ꞌahoga niḡa Zagaioꞌa radiunu. Aniꞌe takesi azaḡa ḡihiꞌaḡa zu maꞌora vazeḡa.
Ani Iesu ḡianihi reiro, rehano aniꞌe vaze futuꞌa ꞌahine vaze ḡuḡuvaḡa boꞌaḡanonoꞌo Iesu horonoḡaꞌe mene idararo.
Eꞌanoꞌo ani Iesu horonoga radu dure ibitadu ibi genaḡano Nuguri ireḡa ꞌahoga sibiriro, mazaḡa Iesu ani eꞌe ibiḡano vitaꞌuma.
Ebu Iesuꞌa eꞌe habaꞌano feurirotene, ani ite ehamanadu Zagaio huniro, raenaꞌa, “Zagaio! Ḡarihe bua ovaoꞌi! E izidi ḡae neo radiꞌuma.”
Zagaio ani ḡarihe sibire buanadu matuꞌu boroḡeta ane neo Iesu mae ḡihiniro.
Vaze vazeꞌa eꞌe horonadu zeḡe niduꞌa gumude ḡoeriro, raenaꞌa, ''Iesu aniꞌe haḡai sauꞌa vazeḡa neo diuḡe radiuꞌohe!”
Ebu ane ne zamaḡano, Zagaioꞌa iḡune edanadu Zuhiꞌa Boro niro, raenaꞌa, “Zuhiꞌa Boro, ḡianoꞌi! E izidi eḡe ḡau ḡahaꞌa zahara azaḡa ziniꞌuma. Zu eḡeꞌa vaze mazao ḡuriradu ḡau ꞌahoga meiniro reine, eḡeꞌa ḡae ḡazaḡa bare barono ziniꞌuma.”
ꞌOugadu Iesuꞌa naenaeniro, raenaꞌa, “Izidi ḡae zu ḡae teite ne tibano radiuꞌeteꞌe azaḡaꞌe Badiꞌaꞌa zeḡe sauꞌanonoꞌo ḡabozeha, mazaḡa ḡae zuni ḡae vouḡa Aberahamo teige Badiꞌa mazao fieꞌohe.
Eḡe, Vaze Ubugaꞌe, dauḡiroteꞌe azaḡa vaḡoga zu ḡabozoga veize onairo.”
Iesuꞌa Ierusalema habaꞌa hanitirotene vazevazeꞌa ꞌahige zamariro, raenaꞌa, 'Iesu ani Ierusalema habaꞌa diuḡine, ani kini reꞌuma ebu Badiꞌaꞌa ibitohauꞌeteꞌe habaꞌaꞌe zogone fureraꞌuma.' Eꞌanoꞌo ze Iesu ḡoere ize abiteꞌeteꞌe zamaḡano, Iesuꞌa hari ꞌahoga idaniro, raenaꞌa,
“Vaze ꞌahogaꞌe niḡa boro. Aniꞌa kini rouga radu haba faḡa onamihi ebu bariꞌuma rae reiro.
ꞌAhine ani izema onamogano, tuḡureḡa azaḡa 10 huzadu zeḡe niduꞌa moni tiba tiba ziniro. Ebu zinaꞌa, 'Moni ꞌahi hina moni borofoꞌi onamo eḡeꞌa bare onaiꞌuma.'
U ane haba azaḡaniꞌa ani kini rouga mene uratiro. Ebu ane ḡaruna hari odohe dureꞌeteꞌe azaḡa tuḡuzadu haba zuhiꞌaḡa mazao uminiro, raenaꞌa, 'Ani emeḡe kini rouga mene urateꞌohe!'
Rehano haba zuhiꞌaḡaniꞌa ani kinio ohonadu bare onairo. Aneꞌa moni ziniroteꞌe tuḡure azaḡa huzadu zeꞌa nougenouge moni borofiroteꞌe ederihi rae reiro.
Ebu tuḡure vazeḡa ibiꞌaniꞌa ane vaḡe onaadu raenaꞌa, 'Zuhiꞌa, ḡaꞌa iniroteꞌe moni tiba hina moni 10 haḡaeha.'
Ane zuhiꞌaꞌa ninaꞌa, 'Manoḡa taugi! Ḡaꞌe tuḡure vazeḡa manoḡa! Ḡa gau komeꞌa faine odohe gaueha uꞌano, neḡa neḡa niduꞌa 10 ḡianeꞌeteꞌe vazeḡano ohoꞌiꞌuma.'
Tuḡure vazeḡa ꞌaheuḡaniꞌa onaadu zuhiꞌaḡa ninaꞌa, 'Zuhiꞌa, ḡa iniroteꞌe moni tiba hina bare moni fuꞌo haḡaeha.'
Ane zuhiꞌaꞌa naenaeniro, raenaꞌa, 'Manoḡa tauḡi! Ḡa zuni neḡaneḡa niduꞌa fuꞌo ḡianeꞌeteꞌe vazeḡano ohoꞌiꞌuma.'
Rehano tuḡure vazeḡa ꞌahoganiꞌa onaadu raenaꞌa, 'Zuhiꞌa, ḡa moni ahiꞌeꞌe. Eḡeꞌa mene daunoga veize dabua hina umadu uꞌuru tiro.
Ḡaꞌe vaze riḡa. Vazeꞌa tiroteꞌe ḡauḡa ḡaꞌa maꞌohe, zu vazeꞌa ḡoraroteꞌe ḡauḡa ḡaꞌa hiriveꞌohe. Eꞌanoꞌo e ḡa mazao rihanadu ꞌouge haḡairo.'
Ane zuhiꞌaꞌa naenaeniro, raenaꞌa, 'Ḡaꞌe tuḡure vazeḡa sauꞌa! Ḡaꞌa raꞌeteꞌe ḡoeꞌa uꞌano, e ḡa aduga ḡaniꞌuma! Eꞌe vaze riḡa radu vazeꞌa tiꞌeteꞌe zu ḡorauꞌeteꞌe ḡauḡa maꞌohe rae ederifone,
ḡa nougadu e moni moni neḡano mene tiro? ꞌOugifone e bare aradu moni eꞌe bare ragate meifo.
Ebu ani vaetadu uhira edaroteꞌe azaḡa ziro. 'Ani mazao moni tiba eꞌe moꞌi, ebu moni 10 mateꞌe tuḡure vazeḡa hanoꞌi!'
Rehano zeꞌa ninaꞌa, 'Zuhiꞌa, ani moni 10 amahi maha.'
Ani naenaezinaꞌa, 'Oꞌe, rehano e ꞌahige rae zihi. Iniu vaze nagini hideꞌeteꞌe faine odohe gauine, ani hena borofe hidiꞌuma. Rehano iniu vaze nagini hideꞌeteꞌe mene faine odohe gauine, ani mazao nagini komeꞌa zuni meiniꞌuma.
Ebu eḡeꞌa kini rouga mene uratiroteꞌe agire azaḡa tutuze aradu eḡe zamao mau ruzoꞌi!”
ꞌOuge radu Iesu ani ane tahiꞌatahiꞌa zamao Ierusalema habaꞌa uꞌa itiro.
Olive maḡano Betefage zu Betania neḡano feurirotene, ane tahiꞌa ꞌaheu tuḡuziro.
Ebu zinaꞌa, “Zama mone neḡa onamoꞌi. Diuḡine, doniki modohuḡa, vaze ꞌahoganiꞌa mene ehoroga ḡauḡa eꞌea ꞌute touga horoniꞌuma. Ebu fuhiꞌadu ꞌahi mae aroꞌi!
Vaze ꞌahoganiꞌa ḡadizenaꞌa, 'Nougadu fuiꞌeꞌohe?' roꞌidene, 'Zuhiꞌa Boroꞌa urateꞌohe,' rae noꞌi!”
Iesuꞌa ziroteꞌe idunaḡano ze onamiro ebu doniki modohuḡa horoniro.
Ze eꞌe fuhiꞌeꞌenogano, doniki modohuḡa eꞌe azaḡaniꞌa ḡadiziro, raenaꞌa, “Za nogadu eꞌe fuhiꞌeꞌohe?”
Zeꞌa naenaeninaꞌa, “Zuhiꞌa Boroꞌa urateꞌohe.” Ze ꞌouge reirotene doniki modohuḡa azaḡaniꞌa ziniro.
Ebu ze doniki modohuḡa mae Iesu vaḡe onamadu dabuaze doniki modohuḡa ḡarunio zahariro, ebu Iesu ani rana tiriro.
Iesuꞌa onameꞌeteꞌe zamaḡano, vaze ḡuḡuvaḡaniꞌa dabuaze ane ibio hirau onamiro.
Ebu ani Olive maḡanonoꞌo ovoeꞌeteꞌe ibiḡa hanitiro. Eꞌea Iesu ḡaruna hegoteꞌeteꞌe vaze ḡuḡuvaḡa niduꞌa onameꞌenogano matuꞌuzeta huauꞌenaꞌa, Badiꞌa niguniro, mazaḡa ze Iesuꞌa haḡainuteꞌe haḡai gigiꞌaḡa niduꞌa horoniro.
Zeꞌa raenaꞌa, “Zuhiꞌa Boro ane niḡano onaeꞌeteꞌe kiniḡa nigunoꞌi! Adureo uniho manoḡa, ebu hitana huneo Badiꞌa nigunoga!”
Rehano vaze ḡuḡuvaḡa boꞌaḡano Farisea azaḡa nuꞌa raenaꞌa, “Ihore vazeḡa, ḡa ḡaruna hegoteꞌeteꞌe azaḡaniꞌa ꞌouge raꞌeteꞌe gararoꞌi!”
Iesuꞌa naenaeziro. “E mene ꞌougiꞌuma. E ziꞌohe, ze mene niguhine, hadi zeḡeꞌa huanadu eḡe niguhiꞌuma.”
Iesuꞌa Ierusalema habaꞌa hanitadu habaꞌa eꞌe horonirotene niaro.
Ebu raenaꞌa, “Ierusalema azaḡa, izidi zaꞌe Badiꞌa teite uniho manoḡa maꞌeteꞌe ibiḡa edeḡa reifone, ḡabone hidifo. Rehano zae fase, izidiꞌe za eꞌe edenoga mene idaḡa.
Mada ꞌahoganiꞌa fureraꞌuma. Eꞌe madaḡano zae agire azaḡaniꞌa raha gabiꞌa merau ganaḡeḡeziꞌuma, ebu zamao haoziꞌuma.
Zeḡeꞌa zae haba zu haba azaḡa niduꞌa rahao zimi feuziꞌuma. Ebu zae ne ogoraroteꞌe hadiḡaꞌe niduꞌa fahe ḡuzuhiꞌuma, mazaḡa Badiꞌaꞌa zae vaḡe onairoteꞌe madaḡa mene ederiro ꞌahine.”
Iesuꞌa Ierusalema habaꞌa diuḡadu kuru neḡa onamiro. Ani deꞌe habaꞌano ḡau nunu seroneꞌeteꞌe azaḡa horozadu hegoze buziro.
Ebu zinaꞌa, “Buka Zaḡoḡa zamaḡano ꞌahige mirihiro, raenaꞌa, 'Badiꞌa neꞌe vazeꞌa kurauꞌeteꞌe neḡa reꞌuma.' Rehano zaeꞌa kuru neḡaꞌe ḡonore habaꞌa teige haḡaeꞌohe!”
Eꞌe ḡarugano Iesuꞌa mada niduꞌa kuru neḡano vaze ihozinu. Rehano Badiꞌa dibuꞌo hauꞌeteꞌe ḡihiꞌaḡaḡihiꞌaḡa, Mose goro ḡoeꞌa ihozeꞌeteꞌe azaḡa zu vaze boroboroꞌa ani matihi reiro.
Rehano ze ani maꞌuma ibiḡa mene hidiro, mazaḡa vaze niduꞌa Iesuꞌa reinuteꞌe ḡoeꞌa faifaine abitinu.
Mada ꞌahogano Iesuꞌa kuru neḡano Badiꞌa hari manoḡa haraminu zu vaze ihozinu. Eꞌe madaḡano Badiꞌa dibuꞌo hauꞌeteꞌe ḡihiꞌaḡaḡihiꞌaḡa, Mose goro ḡoeꞌa ihozeꞌeteꞌe azaḡa zu vaze boroboroꞌa ani vaḡe onamiro.
Ebu ze Iesu ḡadiniro, raena, “Eme efoꞌi, ḡa noꞌe gigiꞌaḡa hina haḡai eꞌe haḡaeꞌohe? Iniuꞌa ꞌahi gigiꞌaḡa ḡaniro?”
Iesuꞌa naenaeziro, raenaꞌa, “Eḡe zuni ḡadimu ꞌahoga zinihi.
Ioaneꞌa bapatizo haḡainutaꞌaꞌe Badiꞌa mazaonoꞌo ga vaze mazaonoꞌo? Ehoꞌi!”
Zeḡeꞌa zeḡe daꞌo neneḡaniro. “Badiꞌa mazaonoꞌo reine, 'Za nougadu Ioane ḡoere mene mae ḡihinido?' rae ifiꞌuma.
U vaze mazaonoꞌo reine, vaze niduꞌa hadi hina uḡue ruiꞌuma, mazaḡa zeḡe niduꞌa Ioane aniꞌe hube hune peroveta vazeḡa rae mae ḡihiniro.”
Eꞌanoꞌo ze naenaeninaꞌa, “Eme aḡuꞌa Ioane gigiꞌaꞌe noumanoꞌo meiro.”
Ebu Iesuꞌa zinaꞌa, “Eḡe zuni noꞌe gigiꞌa hina haḡai ꞌahi haḡaeteꞌe mene ihoziꞌuma.”
Iesuꞌa vaze mazao hari ꞌahi idaniro. “Vaze ꞌahoganiꞌa vaini mebaḡa ḡoranadu hihi azaḡa nuꞌevora tiꞌenaꞌa, ꞌahige reiro. 'Hiriviꞌeteꞌe ḡauḡa nu eꞌa meꞌuma.' Ebu aniꞌa haba ꞌahoga onamadu mada faḡa ragavinu.
Vaini maḡa riꞌiꞌeteꞌe madaḡa reirotene, vaini maḡa nu mouga radu ani tuḡureḡa vazeḡa ꞌahoga hihi azaḡa eꞌe vaḡe tuḡune onamiro. Rehano zeꞌa bounadu ꞌevoꞌa isoḡa tuḡune baroniro.
Ani hena tuḡure vazeḡa ꞌahoga bare tuḡuniro, rehano ani zuni bouniro, mazagarone runiro zu ꞌevoꞌa isoḡa tuḡuniro.
Ebu ani tuḡure vazeḡa uḡiduḡa bare tuḡuniro, rehano eꞌe vazeḡaꞌe ruharo zu uhine baroniro.
Ḡonagano vaini mebaḡa vazeḡaniꞌa ꞌahige reiro. 'E nagini haḡaiꞌuma? Eḡe ubude zamarone tahiꞌaḡa tuḡuniꞌuma, giseha ze ani uꞌu gubaniꞌuma.' ꞌOugadu ani tuḡuniro.
Rehano hihi azaḡaniꞌa horonirotene, zeḡeꞌa neneḡaniro. 'Aniꞌe vaini mebaḡa ꞌadi meꞌuma vazeḡa! 'Aro matihi, ebu vaini mebaḡa ꞌadi emeḡeꞌa meꞌuma!'
Eꞌanoꞌo zeꞌa vaini mebaḡanonoꞌo ani uhine bunadu mau runiro. ꞌOugadu vaini mebaḡa vazeḡꞌe ze mazao nagini haḡaiꞌuma?
Ani onaadu hihi azaḡa eꞌe mau ruziꞌuma ebu vaini mebaḡaꞌe vaze nu ziniꞌuma.” Vazeꞌa hari eꞌe igirotene, ze niro, raenaꞌa, “ꞌAhiguḡa mene fureraune manoḡa!”
Rehano Iesuꞌa ḡiazadu zinaꞌa, “ꞌOuge rouga idaḡa, rehano Buka Zaḡoḡa zamaḡano ꞌahige mirihiroteꞌe ḡoeꞌa hugaꞌe zamaroꞌi! Vazeꞌa hadi hina ne ogorarotene, zeꞌa mene uratadu mae modiroteꞌe hadiḡaniꞌe, gauḡa boro hadiḡa raha.
Vaze ꞌahoga hadiḡa eꞌe rana higaune, ani vahegu tahitahiꞌuma, zu hadiḡa eꞌeꞌa vaze ꞌahoga rana higaune, aniꞌe seꞌetiꞌuma.”
Mose goro ḡoeꞌa ihozeꞌeteꞌe azaḡa zu Badiꞌa dibuꞌo hauꞌeteꞌe ḡihiꞌaḡaḡihiꞌaḡaꞌe Iesu hari idaidaḡa zeḡe veize reiroteꞌe ederirotene, zeꞌe Iesu zogone obone tihi reiro. Rehano ze mene ꞌougiro, mazaḡa vaze ḡuḡuvaḡaniꞌa ze mazao maḡuniꞌuma radu rihoziro.
Mose goro ḡoeꞌa ihozeꞌeteꞌe azaḡa zu Badiꞌa dibuꞌo hauꞌeteꞌe ḡihiꞌaḡaḡihiꞌaḡaniꞌa Iesu faine ḡianiro. Zeꞌe uꞌuru gaueꞌenaꞌa duduḡa rae ḡurireꞌeteꞌe azaḡa madu Iesu mazao tuḡuziro, mazaḡa Iesu ani ḡau nu rae veꞌonine Roma gavana vazeḡa mazao utoga reiro.
Ebu ze Iesu vaḡe onamadu ḡadiniro, raenaꞌa, “Ihore vazeḡa, eme edeḡa ḡaꞌe huga daꞌo ḡoereꞌohe zu ihozeꞌohe. Ebu vaze boro zu komeꞌa idazeꞌohe, zu Badiꞌaꞌa urateꞌeteꞌe ibiḡa hugano daꞌo ihozeꞌohe.
Eꞌanoꞌo ꞌahi ḡadimatihi. Roma kiniḡa takesi moniḡa haune, idaḡa ga mene?”
Iesu ani zeꞌa ani soꞌoneꞌetaꞌaꞌe ederiro, ebu zinaꞌa,
“Roma moniḡa ihohoꞌi! Iniu viga zu iniu niḡa eꞌe rana touga?” Zeꞌa naenaeniro. “Aꞌe Roma kiniḡa viga zu niḡa.”
Ebu aniꞌa ziro. “Tena Roma kiniḡa ḡauꞌe Roma kiniḡa ane hanoꞌi, u Badiꞌa ḡauꞌe Badiꞌa ane hanoꞌi!”
Eꞌanoꞌo ze vazevaze ubumao Iesuꞌa reiroteꞌe ḡoeꞌaꞌe veꞌoga raꞌeteꞌe mene idararo. Ebu Iesuꞌa ḡadimuze naenaeniroteꞌano ze zaguzagadu sifu radiro.
Eꞌe ḡarugano Sadukea azaḡa nuꞌa Iesu vaḡe ariro. Sadukea azaḡaꞌe vazeꞌa runeonoꞌo mene bare ḡabode iḡuniꞌuma rae reiro.
Ze Iesu ḡadiniro, raenaꞌa, “Ihore vazeḡa, Moseꞌa goro ḡoeꞌa ꞌahige mirihiro. 'Ohoze ꞌahoganiꞌa rudanadu ane inugaꞌe eneḡa ꞌoꞌoꞌa reine, ohoze negoḡaniꞌa ḡozobaḡa teite hahuradu ani rune negoḡa niḡa mouga veize ene fureno haꞌuma.
Negoḡa niduꞌa 7 radiudo. Ibiꞌaniꞌa hahuriro ebu ubuga oꞌoꞌano rudaro.
Negoḡa ꞌaheuḡaniꞌa ḡozobaḡa teite hahuriro, rehano ani zuni ubuga oꞌoꞌano rudaro. Ebu negoḡa uḡiduḡa zuni ani teite hahuriro, rehano haḡai idaḡaniꞌa fureraro.
Ebu negoḡa niduꞌa 7 ḡozoba teite hahuriro, rehano niduꞌa rudau hauḡadu, ubudeze ꞌoꞌoꞌa reiro.
Hena vesuꞌu ḡozoba zuni rudaro.
ꞌOugadu runeonoꞌo bare iguniꞌuma madaḡano roḡae aꞌe iniu inuga reꞌuma? Mazaḡa ohoze 7 ani teite hahuriro.”
Iesuꞌa naenaeziro, raenaꞌa, “Hahuꞌe raha azaḡa ꞌadi veize raꞌohe.
Rehano runeonoꞌo bare iḡunadu Badiꞌa habao radoga idaḡa raꞌeteꞌe azaḡaꞌe mene hahuriꞌuma.
Ebu ze mene bare rudaꞌuma, mazaḡa zeꞌe tuḡure viga heuḡa. Zeꞌe runeonoꞌo iḡuniroteꞌe azaḡa uꞌano, Badiꞌa ubuga raꞌohe.
Runeonoꞌo bare iḡuniꞌuma moneo, Moseꞌa zuni Buka Zaḡoḡa zamaḡano mirihiro. Ani butu zamaḡano Badiꞌa hidirotene, ꞌahige huniro, raenaꞌa, 'Aberahamo Badiꞌa, Isako Badiꞌa zu Iakobo Badiꞌa!' Mazaḡa ze amahi rudaro rehano, ze vineꞌe ḡabodeꞌenaꞌa Badiꞌaꞌe zeḡe Badiꞌa rae reiro.
Badiꞌaꞌe mene rune azaḡa Badiꞌa, rehano ḡabone azaḡa Badiꞌa. Zeḡe niduꞌa ani ubumaoꞌe ḡaboḡa.”
Ebu Mose goro ḡoeꞌa ihozeꞌeteꞌe azaḡa nuꞌa naenaeniro. “Ihore vazeḡa, ḡa faifaine raha!”
Eꞌe enogano ze Iesu inare ḡadineꞌeteꞌe mene bare haḡairo.
Ebu Iesuꞌa ziro, raenaꞌa, “Nougadu vazeꞌa Kerisoꞌe Davida mariga raꞌohe?
Davida aneꞌa Keriso moneo Salamo bukaḡano ꞌahige mirihiro. 'Badiꞌaꞌa eḡe Zuhiꞌa Keriso niro, raenaꞌa, “Eḡe edaꞌe moneo ehoroꞌi,
onamo eḡeꞌa agireḡo niduꞌa madu odaḡo ꞌuꞌuḡano tiꞌuma.”
Davidaꞌa Keriso mazao 'Zuhiꞌa' rae huniro. Eꞌanoꞌo Kerisoꞌe Davida mene mariga raꞌohe.”
Vaze niduꞌa abitiroteꞌe zamaḡano, Iesuꞌa ane tahiꞌatahiꞌa ziro, raenaꞌa,
“Mose goro ḡoeꞌa ihozeꞌeteꞌe azaḡa faine ḡiazoꞌi! Ze niguzoga raduni, dabua faḡa haḡadu oname onaihi, ebu vazevazeꞌa ne hunio hidine, 'Vaze boro,' rae gubaze ḡorezihi raꞌohe. Nuꞌonuꞌo neḡa zamaḡano vaze boroboroꞌa ehoreꞌeteꞌe habaꞌano ehorihi raꞌohe, zu muio zuni ehoro habaꞌa manoḡano daꞌo ehorihi raꞌohe.
Ebu zeꞌe ḡozoba soꞌozadu toheze niduꞌa meizeꞌohe, zu kuru faḡafe ḡurire kurauꞌohe. Eꞌanoꞌo zeḡe haḡai sauꞌa uꞌano, aduga boro bagaḡa hidiꞌuma.
Iesu ani kuru neḡano maꞌora azaḡaniꞌa Badiꞌa ḡahunaniꞌeteꞌe moni mauḡaḡano zeḡe ḡahunone ufiꞌeteꞌe horoziro.
U ani zahara ḡozobaḡa ꞌahoga zuni moni komeꞌa ꞌaheu ofoga horoniro.
Ebu ane tahiꞌatahiꞌa ziro, raenaꞌa, “E hube hune ziꞌohe, Zahara ḡozobaḡa ꞌadaꞌa ofataꞌe vaze ꞌahoga ꞌahoganiꞌa ofateꞌe teite mene idaḡa. Ḡozobaꞌe boro hune ofeha.
Maꞌora azaḡaniꞌa zeḡe moni ḡehaḡaonoꞌo tahiḡa daꞌo ofeha. U ḡozoba ꞌadiꞌe zahara roḡaeḡa, rehano ane mazao radiꞌuꞌeteꞌe moniḡa niduꞌa ofeha.”
Iesu tahiꞌatahiꞌa nuꞌa kuru neḡa hadi manoḡa hina ogoraroteꞌe zu Badiꞌa haroteꞌe rohorohoḡa biri ragano tiroteꞌe ḡoꞌaniro. Rehano Iesuꞌa ziro, raenaꞌa,
“Izidi zaeꞌa horoneꞌeteꞌe ḡauḡa eꞌe niduꞌaꞌe agire azaḡaniꞌa ruine hune hauḡiꞌuma. Madaḡaniꞌa onaine hadi ꞌahoga ani ranano mene radiꞌuma.”
ꞌOugadu ze Iesu ḡadiniro, raenaꞌa, “Ihore vazeḡa, ꞌahi ḡauḡaꞌe naniꞌa fureraꞌuma? Eꞌe haḡaiḡa niduꞌa fureraꞌuma madaḡano, nagi haḡai nu badeḡaniꞌa ibite fureraꞌuma?”
Aniꞌa naenaeziro. “Ḡianoꞌi, vazeꞌa tutuze veꞌoziꞌuma! Zeꞌe eḡe ni radu onaiꞌuma, zu ꞌahige reꞌuma, raenaꞌa, 'Eꞌe Keriso,' ebu 'Madaḡa ꞌai haniteha!' Rehano ḡoereze ago egoꞌi!
Uti zu agato hariḡa egoꞌidene, ago rihanoꞌi! ꞌAhi ḡauḡaꞌe ibite fureraꞌuma, rehano mada ḡonagaꞌe zogone mene ariꞌuma.”
Ebu hena ani ziro, raenaꞌa, “Habaꞌa ꞌahoganiꞌa habaꞌa ꞌahoga teite utitiꞌuma, zu gavamani ꞌahoganiꞌa gavamani ꞌahoga teite utitiꞌuma.
Haba nunu zamaḡano habaꞌa hagareꞌeteꞌe boroꞌa fureraꞌuma, zagaꞌa hiaꞌuma zu ugi boroꞌa fureraꞌuma. Ebu adureonoꞌo riho ḡauḡa zu haḡai nu badeḡa boroboroꞌa fureraꞌuma.
Rehano ꞌahi ḡauḡa ize mene fureranogano, vazeꞌa za oboze teadu sausauziꞌuma, zu nuꞌonuꞌo neḡano zu ḡuꞌa neḡano ohoze tiꞌuma. Eḡe uꞌano, kini zu gavana azaḡa mazao riꞌiziꞌuma.
Eꞌeꞌa fureraune, zaeꞌa zeḡe mazao eḡe hari rouga madaḡa reꞌuma.
Zae moneo nagini ḡoeꞌa reꞌuma rae ago ibite zamare borofoꞌi!
Mazaḡa zaꞌa nagini reꞌuma ḡoeꞌaꞌe eḡeꞌa huhuzaziꞌuma, eꞌanoꞌo agireze ꞌahoganiꞌa zuni mene agatoziꞌuma.
Zae vize moze, negoze, nabudize zu vazezeꞌa revoziniꞌuma ebu za nuꞌe runeo tuḡuziꞌuma.
Zaꞌe eḡe hegoteꞌeteꞌe ꞌuꞌano vaze niduꞌaniꞌa heꞌeheꞌeziꞌuma.
Rehano iguze zuni hube hune mene ruiziꞌuma.
Zaeꞌa edau gigaraune zaꞌe ḡabone tuḡutuḡu hidiꞌuma.
Ierusalema habaꞌaꞌe uti azaḡaniꞌa ganaḡeḡanoga horonoꞌidene, aꞌe Ierusalema habaꞌa ruiniꞌuma madaḡa ꞌai haniteha rae ederiꞌuma.
Eꞌe madaḡano Iudea habaꞌano radiuꞌeteꞌe azaḡaꞌe haba maḡa ferau itoꞌi! Ierusalema habaꞌa zamaḡano radiuꞌeteꞌe azaḡaꞌe ferau vaḡinoꞌi! Ierusalema habaꞌa enogano radiuꞌeteꞌe azaḡaꞌe Ierusalema habaꞌa ago diuḡoꞌi!
Mazaḡa eꞌe madaḡano Badiꞌaꞌa Ierusalema azaḡa aduga hune ziniꞌuma. Ebu Buka Zaḡoḡano peroveta azaḡaniꞌa mirihiroteꞌe ḡauḡa niduꞌa hudaꞌuma.
Eꞌe madaḡano ahiꞌeta roḡaeḡa zu nune hina ene guraḡa ḡubuzeꞌeteꞌe roḡaeḡa, zeꞌe fase vetuḡaḡa, feranoga mene idaḡa uꞌano, aduga hidiꞌuma. Raha ꞌahiꞌe aduga boro bagaḡa hidiꞌuma ebu Badiꞌaꞌa vaze mazao maḡuno ziniꞌuma.
Ze nuꞌe venisi hina ḡouze ruziꞌuma, ebu nuꞌe oboze teadu, ḡuꞌa azaḡa teige, ꞌavoꞌa habaꞌa nunuo tutuze onamiꞌuma. Iuda mene azaḡaniꞌa Ierusalema habaꞌa sausaune radiꞌuma onamo zeḡe madaꞌa hauḡiꞌuma.
Mada, bato zu buzuva ragano haḡai nu badeḡa horoniꞌuma. Ebu raha ꞌada haba nunu zamaḡano, davara zu saꞌu boroboro guguḡa uꞌano vaze niduꞌa rihau rudaꞌuma ebu zamazeꞌa adaꞌadiꞌuma.
Vazeꞌa nagini rahao ada fureraꞌuma rae zamareꞌenaꞌa rihau rudanadu higau bauriꞌuma, mazaḡa adure ḡianeteꞌe gigiꞌaḡaniꞌaꞌe hagahagariꞌuma.
Ebu eꞌe madaḡano eḡe, Vaze Ubuganiꞌa ḡoze zamaḡano gigiꞌa inaraḡa boro zuni agaḡa manoḡa madu ovaiꞌuma. Ebu vazevazeꞌa eꞌe horoniꞌuma.
ꞌAhi ḡauḡaniꞌa ḡadahe fureranoꞌidene, iḡunadu dude ehamanoꞌi, mazaḡa Badiꞌaꞌa zae ḡaboziꞌuma madaḡa ꞌai haniteha.”
Ebu Iesuꞌa hari ꞌahoga idaniro, raenaꞌa, “Figi ireḡa zu ire niduꞌa ḡianoꞌi!
Rouḡaniꞌa udufaꞌoga horonoꞌidene, aꞌe irugu madaḡa haniteha rae edereꞌohe.
Eꞌe teige, ꞌahiguḡaniꞌa fureranoga horonoꞌidene, aꞌe Badiꞌaꞌa ibitohauꞌeteꞌe habaꞌa haniteha rae ederoꞌi!
E hube hune ziꞌohe, izidi radiuꞌeteꞌe azaḡaꞌe mene hauḡiꞌuma onamo ꞌahiguḡaguḡaniꞌa fureraꞌuma.
Adure zu rahaꞌe hauḡiꞌuma, rehano eḡe ḡoereꞌe mene hauḡiꞌuma.
Tohutohe radoꞌi! Za mene ꞌougine, reꞌoreꞌeteꞌe, gageꞌeteꞌe zu ḡaboneze zamare borofeꞌeteꞌe uꞌano, zamazeꞌe adudaꞌuma. Ebu eḡeꞌa bare onaeꞌeteꞌe madaḡanoꞌe zaguzagaꞌuma, mazaḡa eꞌe ꞌahiri miniḡaniꞌa mani zu aba tabara ꞌahiriniꞌeteꞌe teigiꞌuma.
Raha ꞌadi azaḡa niduꞌa eꞌe madaḡa hidiꞌuma.
Eꞌanoꞌo aduganiꞌa fureraune, ferauꞌeteꞌe zu eḡe, Vaze Ubuga zamao edauꞌeteꞌe veize, mada niduꞌa kurauꞌenaꞌa tohutohe radoꞌi!”
Mada niduꞌa Iesu ani kuru neḡano ihozinu, u ohere niduꞌaꞌe vaḡinadu Olive maḡa onamadu eꞌea radiunu.
Ebu oherebau uzeuze vaze niduꞌa Iesu ḡoere abitoga veize kuru neḡa onaminu.
Isitiḡa Oꞌoꞌa Beredi Muiḡa, niḡa ꞌahogaꞌe Iḡine Modeꞌeteꞌe Muiḡa madaḡa hanitiro.
Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡaniꞌa Iesu manoga ibiḡa vaḡiro, mazaḡa vaze ḡuḡuvaḡaniꞌa ederine, utitiꞌuma radu rihoziro.
Isakariota vazeḡa niḡa Iudaꞌe Iesu tahiꞌa 12 zamaḡano tahiꞌa ꞌahoga. Sataniꞌa ane zama diuḡiro.
Ani Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu kuru neḡa taufeꞌeteꞌe ḡihiꞌaḡaḡihiꞌaḡa vaḡe onamiro. Ebu zeḡe ꞌevoreo Iesu riꞌiniteꞌe ibiḡa vaḡe ḡoeriro.
Ze matuꞌe rudanadu Iuda mazao ḡoere tiro, ninaꞌa, “Moni ḡaniꞌuma.”
Iuda ani naenaezinaꞌa, “Manoḡa!” Ebu ani vaze ḡuḡuvaḡa oꞌoꞌa zamaḡano Iesu riꞌinoga veize mada manoḡa vaḡiro.
Isiti Oꞌoꞌa Berediḡa Muiḡa madaḡa ibiꞌaꞌe Iḡine Modeꞌeteꞌe Muiḡa ebu dibuꞌo mamoeḡa ubuga mauꞌeteꞌe madaḡa, eꞌe reiro.
Iesu ani Petero zu Ioane tuḡuzeꞌenaꞌa, ziro. “Onamadu emeḡe oganoga veize Iḡine Modeꞌeteꞌe Muiḡa ruhibe toꞌi!”
Ebu zeḡeꞌa ḡadiniro. “Ḡa uraꞌe nouma ruhibe tiꞌuma?”
Aneꞌa naenaezinaꞌa, “Egoꞌi! Ierusalema habaꞌano diuḡine, ohoze ꞌahoganiꞌa vu ḡoḡoreḡa odoheꞌeteꞌe horoniꞌuma. Ebu ani ḡaruna hegotadu aneꞌa diuḡiꞌuma neḡa diuḡoꞌi!
Diuḡadu eꞌe ne vazeḡa ꞌahige ḡorenoꞌi, 'Ihore vazeḡaniꞌa ane tahiꞌatahiꞌa teite Iḡine Modeꞌeteꞌe Muiḡa aꞌuma neḡa zamaḡaꞌe nouꞌeꞌe rae ḡadimuꞌohe.'
Ebu aniꞌa ne hitagano bazuni neḡa boro ꞌahoga ihoziꞌuma zu ruhibe teateꞌe ḡauḡa horoniꞌuma. Deꞌea ogomufe ruhibe toꞌi!”
Ze iḡunadu onamiro, ebu Iesuꞌa ziroteꞌe ḡauḡa niduꞌa horoniro. ꞌOugadu Iḡine Modeꞌeteꞌe Muiḡa ruhibe tiro.
Madaḡaniꞌa feurirotene, Iḡine Modeꞌeteꞌe Muiḡa afine, Iesu ani apostolo azaḡa teite eꞌe neḡa zamaḡano ehoriro.
Ebu aniꞌa ziro, raenaꞌa, “E izema aduga hidogano, zae teite Iḡine Modeꞌeteꞌe Muiḡa ꞌahi anoga hubehune uratiro.
Mazaḡa eḡeꞌa ziꞌohe, eꞌe Muiḡa ꞌahiꞌe mene bare aꞌuma onamo Badiꞌaꞌa ibitohauꞌeteꞌe madaḡano Iḡine Modeꞌeteꞌe Muiḡa huganiꞌa hubehune hudaꞌuma.”
Ebu ani vaini vuḡa bioḡa madu Badiꞌa mazao kuranadu ziro, raenaꞌa, “ꞌAhi madu zae zuni tahitahe gagoꞌi!
Mazaḡa eḡeꞌa ziꞌohe, eꞌe vaini vuḡa mene bare gagiꞌuma, onamo Badiꞌaꞌa ibitohauꞌeteꞌe habaꞌa madaḡaniꞌa onaiꞌuma.”
ꞌOugadu ani beredi meiro, zu Badiꞌa mazao kuranadu vahege tahitahadu ziniro. Ebu zinaꞌa, “Beredi ꞌadiꞌe eḡe ahiri. Zae ziniꞌohe. Eḡe zamaroga radu haḡaiḡa ꞌadi haḡaoꞌi!”
Ḡorava ogomuḡa enogano ani vaini vuḡa bioḡa madu ziro, raenaꞌa, “Bioḡa ꞌadi zamaḡanoꞌe eḡe ru. Eḡeꞌa zae uꞌano rudanadu ruheꞌa beꞌutiꞌuma, aꞌe ḡoitore iziga raꞌohe.
Rehano ḡianoꞌi! Eḡe revoniꞌuma vazeḡaꞌe emeḡe teite ogau tiburuꞌohe.
Eḡe, Vaze Ubugaꞌe Badiꞌa urao rudaꞌuma. Rehano eḡe revoniꞌuma vazeḡaꞌe aduga hune hidiꞌuma.”
ꞌOugadu ze bare ḡadimutitiro, raenaꞌa, “Emeḡe boꞌaḡano iniuꞌa ꞌouge haḡaiꞌuma?”
Ebu Iesu tahiꞌatahiꞌa boꞌaḡano iniuꞌe niḡa boro raenaꞌa zeḡeꞌa bare taꞌirotitiro.
Iesuꞌa zinaꞌa, “Avoꞌa kiniḡakiniḡaniꞌa zeḡe haba azaḡa zuhiꞌaziꞌohe, ebu gigiꞌazeta azaḡaniꞌe haba azaḡaniꞌa 'Duꞌu vazeḡa' rae huzeꞌohe.
Rehano zaꞌe ze teige ago ꞌougoꞌi! Zae boꞌaḡano iniuꞌa niḡa boro reihi reine, aniꞌe vaze niḡa komeꞌa heuḡa rae reꞌuma. Ebu iniuꞌe zuhiꞌa reihi reine, tuḡure vazeḡa heuḡa rae reꞌuma.
Iniuꞌe niḡa boro? Ehore ogauꞌeteꞌe vazeḡa ga tuḡure vazeḡa? Aꞌe ehore ogauꞌeteꞌe vazeḡa. Rehano eꞌe zae boꞌaḡano tuḡure vazeḡa heuḡa.
Eḡeꞌa aduga hide onainuteꞌe zamaḡano zaꞌe eḡe teite radiu onaeha.
Eꞌanoꞌo eḡe Mamaꞌa vaze niduꞌa ibitoziniꞌeteꞌe gigiꞌaḡa iniroteꞌe teige, e zae zuni eꞌe gigiꞌaḡa ziniꞌohe.
Ebu eḡeꞌa ibitohauꞌeteꞌe habaꞌano zaꞌe eḡe teite ogaꞌuma, zu kiniꞌa ehoreꞌeteꞌe habaꞌano ehoradu Isaraela azaḡa, 12 urabo, ibitoziniꞌuma.”
Ebu Iesuꞌa Simona niro, raenaꞌa, “Simona, Simona! ꞌAdi egoꞌi! Sataniꞌa, vuiti zuizuineꞌeteꞌe teige, zae zama tuhunoga veize Badiꞌa umineha.
Rehano Simona, e ḡaeꞌa eḡe mazao fieꞌeteꞌeꞌa mene dauḡifine ḡae rana kuraneha. Eꞌanoꞌo ḡaeꞌa ḡihuradu eḡe vaḡe bariꞌuma madaḡano negoḡo duḡuru inarazonoꞌi!”
Peteroꞌa naenaeninaꞌa, “Zuhiꞌa Boro, eꞌe ḡae teite ḡutaꞌuma, ebu ḡae teite rudaꞌuma zuni idaḡa!”
Iesuꞌa niro, raenaꞌa, “Petero, eḡeꞌa ḡaꞌohe, ohoḡore uzeuze ḡaeꞌa ḡae uḡidu ꞌoꞌohenaꞌa, e aḡuꞌa rae reꞌuma. Eꞌe ḡaruganobuꞌu kokorokuꞌa ugaꞌuma.”
Ebu Iesuꞌa ziro, raenaꞌa, “Eḡe gau haḡaoga veize tuḡuziroteꞌe madaḡano zaꞌe moni, nihara ebu tamaka mene odohe onamiro. Eꞌe zamaḡano za idararo ga mene?” Ze naenaeninaꞌa, “Idararo.”
Ebu Iesuꞌa raenaꞌa, “Izidiꞌe vazeꞌa mene danaziꞌuma, eꞌanoꞌo monize zu niharaze odohoꞌi! Iniu iniuꞌe vesinize oꞌoꞌa roꞌidene, dabuaze seronadu venisi hoitoꞌi!
Ibite eḡe moneo peroveta vazeḡa Isaiaꞌa Buka Zaḡoḡano ꞌahige mirihiro, raenaꞌa, 'Vazeꞌa aniꞌe ḡonore azaḡa zamaḡano ꞌahoga rae reiro.' Eḡeꞌa ziꞌohe, eꞌe ḡoeꞌaꞌe hube hune fureraꞌuma. Eḡe hari ibite mirihirotaꞌaꞌe niduꞌa hudau onaeꞌohe.”
Zeḡeꞌa naenaeniro, raenaꞌa, “Zuhiꞌa Boro, emeḡe mazaoꞌe venisi ꞌaheu.” Iesuꞌa ziro. “ꞌAi ahiḡa!”
Ebu Iesu ani iḡaiḡa haḡainuteꞌe teige Olive maḡa ꞌuꞌa buau onamiro. Zu ane tahiꞌatahiꞌa ane hegotiro.
Iesuꞌe eꞌe habaꞌano feurirotene, ani zinaꞌa, “ꞌAha radiuꞌenaꞌa, Sataniꞌa soꞌosoꞌozine eḡe mazao fieꞌeteꞌeꞌa mene dauḡifine, kuranoꞌi!”
Ebu Iesu ani mobade onamadu obena hina tuḡadu kuraro,
raenaꞌa, “Mama, ḡa uratoꞌidene, eḡe mazaonoꞌo bioḡa aduga ꞌadi mae vaḡinoꞌi! Rehano mene eḡe ura, ḡae ura daꞌo haḡaoꞌi!”
Ebu tuḡure vigaꞌa adureonoꞌo ane vaḡe ovadu inaraharo.
Ani zamaḡa ufeta aduduꞌenaꞌa, zamaḡa tiba hanadu bare kuraro. Eꞌanoꞌo irairaniro ebu irairaḡaniꞌa ru teige rahao sore buaro.
Iesu ani kuru hauḡadu ane tahiꞌatahiꞌa vaḡe bare onamirotene ze bazuna haniziro. Mazaḡa zeꞌe vetuḡa raroteꞌanoꞌo ahirizeꞌa taoraro.
Eꞌanoꞌo aniꞌa ziro, raenaꞌa, “Za nougadu baze radiuꞌohe? Iḡunoꞌi! Sataniꞌa soꞌosoꞌozadu eḡe mazao fieꞌeteꞌe mene dauḡifine, kuranoꞌi!”
Iesuꞌa ḡoereꞌenogano, vaze ḡuḡuvaḡaniꞌa ani vaḡe onairo. Ebu Iesu tahiꞌa 12 boꞌaḡano Iudaꞌa ibitadu furaꞌinoga veize Iesu uhiḡa onairo.
Rehano Iesuꞌa raenaꞌa, “Iuda, ḡaꞌe eḡe Vaze Ubuga revonoga veize furaꞌihiꞌohe?”
Iesu tahiꞌatahiꞌaꞌe naginiꞌa fureraꞌuma ederirotene, ze Iesu niro, raenaꞌa, “Zuhiꞌa Boro, eme vesini hina utitozinine idaḡahehe?”
Ebu ane tahiꞌa ꞌahoganiꞌa venisi ahase bunadu Badiꞌa dibuꞌo hauꞌeteꞌe ḡihiꞌaḡa tuḡure vazeḡa variꞌiro. ꞌOugadu edaꞌe teḡaḡa buniro.
Rehano Iesuꞌa raenaꞌa, “Ago ꞌougoꞌi!” Ebu Iesuꞌa vaze eꞌe teḡa obonadu faine manoniro.
Iesu obonetouga veize onairoteꞌe azaḡa, Badiꞌa dibuo hauꞌeteꞌe ḡihiꞌaḡaḡihiꞌaḡa, kuru neḡa ḡianeꞌeteꞌe ḡihiꞌaḡaḡihiꞌaḡa zu vaze boroboroꞌe Iesuꞌa ziro, raenaꞌa, “Zaꞌe ḡonore vazeḡa obone tiꞌeteꞌe teige, vesini ebu somori boro madu eḡe obohe touga veize onaahehe?
Mada niduꞌa eꞌe zae teite kuru neḡano radiunu. Eꞌe zamaḡano zaꞌe mene obohe tiro. Rehano izidiꞌe zaꞌa eḡe oboheꞌeteꞌe madaḡa zu uzabo gigiꞌa madaḡa feureha.”
Ze Iesu obone teadu Badiꞌa dibuꞌo hauꞌeteꞌe ḡihiꞌaḡa ne tutune onamiro. Petero zu faḡanonoꞌo zeḡe ḡaruna hegotiro.
Vaze nu eꞌe ne ḡabiꞌa zamaḡano ire roga hofadu ehore ḡeḡemaḡiro. Petero zuni zeḡe teite ehoriro.
Tuḡure roḡaeḡa ꞌahoganiꞌa Peteroꞌe ire roga duhuḡano ehoreꞌenogano horoniro. Ani ḡiane runeꞌenaꞌa, ziro. “Vaze ꞌadi zuni Iesu teite radiudo!”
Rehano Petero ani oꞌoniro, raenaꞌa, “Roḡae, e vaze aꞌe aḡua!”
Mene faḡa enogano vaze ꞌahoganiꞌa horonadu niro, raenaꞌa, “Ḡa zuni Iesu gatineꞌeteꞌe vazeḡa ꞌahoga!” Rehano Peteroꞌa ninaꞌa, “Ohoze, eꞌe mene!”
Mada tahiḡa ḡarugano, vaze ꞌahoganiꞌa teꞌoteꞌau ḡoeriro, raenaꞌa, “Vaze ꞌadi hube hune Iesu teite radiudo, mazaḡa ani zuni Galilea vazeḡa!”
Rehano Peteroꞌa naenaeniro. “Ohoze! E ḡaꞌa nagini raꞌetaꞌaꞌe aḡuꞌa!” Petero ani ize ḡoereꞌeteꞌe zamaḡano, kokorokuꞌa ugaro.
Zuhiꞌa Boroꞌa vaetadu Petero ḡianiro. ꞌOugadu Petero ani Zuhiꞌa Boroꞌa ꞌahige niroteꞌe zamariro, 'Ohoḡore uzeuze kokorokuꞌa izema uganogano, ḡaꞌa ḡae uḡidu eḡe oꞌohiꞌuma.'
Ebu ani Badiꞌa dibuꞌo hauꞌeteꞌe ḡihiꞌaḡa neonoꞌo buanadu niau rudaro.
Iesu ḡianeꞌeteꞌe azaḡaniꞌa ani ḡareḡareniro zu bouniro.
Ze ani ubumaḡa ꞌuadu bare ḡadiḡadiniro, raenaꞌa, “Ḡa peroveta vazeḡa ꞌahine, iniuꞌa bouꞌateꞌe vazeḡa ihofoꞌi!”
Ebu ḡoere sauꞌa sauꞌa hina ḡareḡareniro.
Irarirotene, vaze boroboroꞌa tibano nuꞌoraro. Zeꞌe Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡa. Zeḡe kota zamaḡano Iesu mae ohoniro.
Ebu zeḡeꞌa niro, raenaꞌa, “Efoꞌi! Ḡaꞌe Kerisohe?” Iesuꞌa naenaeziro, raenaꞌa, “Eḡeꞌa 'Oꞌe' rae zine, zaꞌe eḡe ḡoere mene mae ḡihiniꞌuma.
Ebu eḡeꞌa 'E Keriso ga?' rae ḡadizine, zaꞌe mene naenaehiꞌuma.
Rehano izidionoꞌo zama mone eḡe, Vaze Ubuganiꞌa Badiꞌa gigiꞌaḡa edaꞌe naeo ehoriꞌuma.”
Zeḡe niduꞌa ḡadiniro, raenaꞌa, “Tena ḡaꞌe Badiꞌa Ubugahehe?” Aneꞌa zinaꞌa, “Oꞌe, zaeꞌa eꞌe iniu rae ihiꞌohe.”
Ebu zeḡeꞌa zeḡe bare neneḡaniro, raenaꞌa, “Eme Iesuꞌe veꞌoḡa rae raꞌeteꞌe vazeḡa mene vaḡiꞌuma, mazaḡa emeḡeꞌa ane hebeonoꞌo ḡoere veꞌoḡa rateꞌe hube hune egeha!”
Kota eꞌe azaḡa niduꞌa iḡuniro, ebu Iesu tutune onamadu Pilato zamao ohone tiro.
Ebu zeḡeꞌa Pilato mazao Iesu sauꞌa rae fureniro, raenaꞌa, “Vaze ꞌadiꞌe emeḡe ne azaḡa soꞌozadu ibi veꞌoḡano tutuzeꞌohe. 'Roma kiniḡa mazao takesi ago hanoꞌi,' rae raꞌohe zu aneꞌa bare raenaꞌa, 'Eꞌe kini zu Keriso,' rae raꞌohe!”
Eꞌanoꞌo Pilatoꞌa Iesu ḡadiniro, raenaꞌa, “Ḡaꞌe hube Iuda azaḡa kinihe?” Iesuꞌa naenaeniro. “Oꞌe, ḡaꞌa raꞌetaꞌe hube.”
ꞌOugadu Pilatoꞌa tehadu Badiꞌa dibuo hauꞌeteꞌe ḡihiꞌaḡaḡihiꞌaḡa zu vaze ḡuḡuvaḡa ziro, raenaꞌa, “E ani mazaonoꞌo veꞌoḡa ꞌahoga mene horoneha.”
Rehano ze teꞌoteꞌau ḡoeriro, raenaꞌa, “Iesu ani, Galilea habaꞌanonoꞌo Iudea habaꞌa niduꞌa onamo Ierusalema ꞌahi habaꞌano zuni, vazevaze ihozeꞌenaꞌa haḡai veꞌoḡa ibiḡano tutuzeꞌohe!”
Pilato ani ḡoere ꞌadi igirotene, ḡadiziro. “Iesu aniꞌe Galilea vazeḡahe?”
Ebu Iesuꞌe kini Herodaꞌa ḡianeꞌeteꞌe Galilea habaꞌa vazeḡa rae ederiradu ani Heroda vaḡe tuḡuniro. Eꞌe madaḡano Heroda ani Ierusalema habaꞌano radiudo.
Herodaꞌa Iesu horonirotene, ani matuꞌe rudaro, mazaḡa ani amahionoꞌo Iesu ḡianihi rae zamarinu. Ani ibite Iesu hariḡa igiro ꞌahine, Iesuꞌa haḡai gigiꞌa haḡaoga horonihi reiro.
Eꞌanoꞌo Heroda ani ḡadimu ḡehaḡa Iesu mazao haḡairo, rehano Iesuꞌa mene naenaeniro.
Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu Mose goro ḡoeꞌa ihozeꞌeteꞌe azaḡaniꞌa iḡunadu ḡoere riḡa ḡehaḡa Iesu rana ḡoeriro.
Heroda ani ane uti azaḡa teite Iesu ḡirihoharo. Ebu dabua manoḡa haḡaohanadu Pilato vaḡe bare tuḡune onamiro.
Ibite Heroda ebu Pilatoꞌe agiretitido, rehano eꞌe madaḡanoꞌe vazetitiro.
Ebu Pilato ani Badiꞌa dibuꞌo hauꞌeteꞌe ḡihiꞌaḡaḡihiꞌaḡa, vaze boroboro ebu haba azaḡa huze nuꞌoziro,
zinaꞌa, “Zaꞌe vaze ꞌadiꞌe vaze ibi veꞌoḡano ibitoziniro radu tutune areha. Eḡeꞌa zae zamao ḡianatene, zaeꞌa ane moneo rateꞌe veꞌoḡa ꞌahogani mene horoneha.
Herodaꞌa zuni Iesu mazao veꞌoḡa ꞌahogani mene horonadu ani emeḡe vaḡe bare tuḡune onaeha. Ḡianoꞌi! Iesu mazaoꞌe runeo tuḡuniꞌuma veꞌoḡaniꞌe oꞌoꞌa!
Eꞌanoꞌo eḡeꞌa uti azaḡa tuḡuzadu Iesu masiniꞌuma ebu tuḡune buniꞌuma.”

Rehano vaze ḡuḡuvaḡa niduꞌa huau iḡuniro, raenaꞌa, “Vaze adiꞌe manoꞌi, u Barabasiꞌe tuḡune bunoꞌi!”
Barabasi ani Ierusalema habaꞌano gavamani utitoziniro zu vaze zimiro. Eꞌanoꞌo ani ḡuꞌano ohoniro.
U Pilato ani vaze ḡuḡuvaḡa teite taꞌirotitiro, mazaḡa ani Iesu tuḡune bunihi reiro.
Rehano zeꞌa huaro, raenaꞌa, “Satauronoꞌi! Satauronoꞌi!”
Pilatoꞌa ḡae uḡiduḡano ziro, raenaꞌa, “Ani nagi veꞌoḡa haḡaeha? E ani rune moneo tuḡuniꞌuma veꞌoḡa ꞌahoganiꞌa mene horoneha. Eꞌanoꞌo e ani masine tauḡiꞌuma ebu tuḡune buniꞌuma!”
Rehano vaze ḡuḡuvaḡaniꞌa Iesu satauronoga veize ḡihau teoteꞌau huaro. Zeḡe agoꞌe ufeta boro hune uꞌano,
Pilatoꞌa zeꞌa urateꞌeteꞌe ibiḡano haḡaoziniro.
ꞌOugadu ani gavamani utitoziniroteꞌe zu vaze goruziroteꞌe vazeḡa, Barabasi ḡuꞌanonoꞌo mae buniro. U vaze ḡuḡuvaḡaniꞌa uratiroteꞌe idunaḡano, Iesuꞌe satauronoga veize uti azaḡa evora riꞌiniro.
Uti azaḡaniꞌa Iesu tutune onamiroteꞌe zamaḡano, Kurene vazeḡa ꞌahoga niḡa Simona, aniꞌe ane habaonoꞌo onaeꞌenogano ibio hidiro. Uti azaḡaniꞌa obone teadu Iesu satauro mae heratoharo ebu Iesu ḡaruna onamiro.
Vaze ḡuḡuvaḡaniꞌa zuni Iesu hegote onamiro. Zeḡe boꞌaḡano roḡaeroḡaeꞌa Iesu vetuḡanadu niau kuaro.
Iesuꞌa tehadu zinaꞌa, “Ierusalema roḡaeroḡae, eḡe uꞌano ago nianoꞌi, rehano zae zu ubudeze veize nianoꞌi!
Mazaḡa aduga boro hidiꞌuma madaḡa ꞌai onaiꞌuma. Eꞌe madaḡano vazevazeꞌa ꞌahige reꞌuma, raenaꞌa, 'Gabani roḡaeḡa zu ene ize ꞌizema mouga roḡaeḡaniꞌe manoḡa tauḡi!'
Eꞌe madaḡano ze maḡamaḡa komeꞌa boro zinaꞌa, 'Fahanadu emeḡe ḡahifoꞌi!'
Eꞌe ire ḡaboḡa heuḡa, rehano zaꞌa sataurohiꞌohe. ꞌOugine zaꞌe, ire roḡa azaḡa heuḡa, aduga ufeta boro hidiꞌuma.”
Ḡonore boro vazeḡa ꞌaheu zuni Iesu teite zemoga radu tutuze onamiro.
Ebu zeꞌe haba ꞌahoga niḡa Vadini Isiga feuriro. Eꞌea Iesu ebu ḡonore vazeḡa ꞌaheu satauroziro, vaze ꞌahogaꞌe edaꞌe moneo zu ꞌahogaꞌe kauri moneo.
Ebu Iesuꞌa satauronoꞌo reiro, raenaꞌa, “Mama, zeḡe haḡai sauꞌa aḡutu modoꞌi, mazaḡa zeꞌe nagini haḡaeꞌetaꞌaꞌe aḡuꞌa.” Zeꞌa iniuꞌe Iesu dabua meꞌuma radu kaḡusi arahoḡa arahiro.
Vazevazeꞌe edanadu muririnu. U vaze ibitoziniꞌeteꞌe azaḡaꞌe Iesu ḡirihoharo, raenaꞌa, “Ani vaze ꞌahogaꞌahogaꞌe ḡaboziro. Aniꞌe Keriso, Badiꞌaꞌa ohotiroteꞌe vazeḡa reine, aneꞌa bare ḡaboniꞌuma!”
Uti azaḡaniꞌa zuni arahoharo ebu vaini vuḡa ḡiḡiꞌa gagoharo.
Ebu ze ninaꞌa, “Ḡaꞌe Iuda azaḡa kini roꞌidene, ḡaeꞌa ḡae bare ḡaboꞌoꞌi!”
Iesu satauro hitaganoꞌe ꞌahige mirihiro, 'Iuda Azaḡa Kini'.
Satauro ranaꞌonoꞌo ḡonore boro vazeḡa ꞌahoganiꞌa Iesu roniro, raenaꞌa, “Ḡaꞌe Keriso roꞌidene, ḡaeꞌa ḡae bare ḡaboꞌoꞌi ebu emeḡe zuni ḡabofoꞌi!”
Rehano ḡonore boro vazeḡa ꞌahoganiꞌa ḡonore boro vazeḡa omo ḡoere riḡa hina naenaeninaꞌa, “Ḡa Badiꞌa mene rihoneꞌehehe? Ḡae zuni ane teite idaḡa rudaꞌuma ebu Badiꞌa hidiꞌuma.
Emetaneꞌe emeḡe sauꞌa uꞌano rudauꞌohe, rehano vaze ꞌadiꞌe haḡai sauꞌa ꞌahogani mene haḡairo.”
Ebu aneꞌa Iesu niro, raenaꞌa, “Iesu, ḡaeꞌa ibitohauꞌeteꞌe habaꞌa onaꞌidene eḡe zuni zamaroꞌi!”
Iesuꞌa naenaeninaꞌa, “Hube hune ḡaꞌohe, izidi ḡaꞌe eḡe teite Badiꞌa habao radiꞌuma.”
Madai kirikiri meirotene, haba niduꞌa uzaboꞌa ꞌuiro onamo ḡorava mone mada uḡidu.
Mada mene hiaro ebu kuru neḡa dabuaḡaniꞌa nemao zigau ꞌaꞌadaro.
Ebu Iesuꞌa ḡihau huaro, raenaꞌa, “Mama, eḡe vineꞌe ḡae ꞌevoreo tiꞌohe!” Ani ꞌouge reiroteꞌe enogano ꞌai, iriga riꞌiro.
Roma uti azaḡa ibitoziniꞌeteꞌe ḡihiꞌaḡaꞌe naginiꞌa fureraroteꞌe horonirotene, ani Badiꞌa niguniro ebu raenaꞌa, “Hube hune vaze ꞌadiꞌe duduḡa!”
Iesu satauro rudaroteꞌe muririroteꞌe azaḡa ḡuḡuvaḡaniꞌe naginiꞌa fureraroteꞌe horonirotene, ze zuni vetuḡa ranadu neze ꞌuꞌa barobaro ꞌuhiro.
Rehano Iesu vaze niduꞌa zu Galilea habaꞌanonoꞌo hegotiroteꞌe roḡaeroḡaeḡa niduꞌa faḡanonoꞌo naginiꞌa fureraroteꞌe muririro.
Iudea habaꞌano Arimatea vaze ꞌahoga niḡa Iosefa radiunu. Aniꞌe vaze manoḡa zu duduḡa, zuni Badiꞌaꞌa ibitohauꞌeteꞌe habaꞌa guhininu. Aniꞌe vaze ibitoziniꞌeteꞌe azaḡa boro zamaḡano boro ꞌahoga, rehano vaze boroboroꞌa Iesu matihi reirotene ani ze ḡoere mene mae ḡihiniro.
<range>
Aneꞌa Pilato vaḡe onamadu edaꞌeꞌedaꞌe uminiro, raenaꞌa, “Iesu rune ahiꞌa enoꞌi!” Ebu hena Pilatoꞌe reiro. “Oꞌe”.
ꞌOugadu Iosefaꞌa satauronoꞌo Iesu ahiri mae bunadu dabua hina ꞌumiro. Ebu Iesu ahiri vatava varadiroteꞌe ꞌiduḡa izigano tiro.
Aꞌe Bana Madaḡa veize ruhibeꞌeteꞌe madaḡa ḡoravaḡa, ebu Bana Madaḡa hanitiro.
Galilea habaꞌanonoꞌo Iesu teite onairoteꞌe roḡaeroḡaeꞌe Iesu ahiri mae onamiroteꞌe hegotiro ebu ahiꞌa tiroteꞌe habaꞌa horoniro.
ꞌOugadu ze neze bare onamadu Iesu ahiri aso hanoga veize murava hohoḡa zu dehoro hohoḡa manoḡa ruhibiro. Rehano Mose goro ḡoeꞌa idunaḡano Bana Madaḡa ꞌahine, ze ahirize ohone baniro.
Fura oherebau uzeuze roḡaeroḡae zeꞌa ruhibiroteꞌe ahiri aseꞌeteꞌe muravaḡa hohoḡa madu idu onamiro.
Ze feurirotene, idu ꞌueꞌeteꞌe hadiḡa boro kiune vaḡinoga horoniro.
Ebu ze diuḡiro, rehano Zuhiꞌa Boro Iesu ahiri mene horoniro.
Ze naginiꞌa ani mazao fureranateꞌe zamare ꞌadaꞌadiro. Eꞌe madaḡano vaze ꞌaheuꞌa tabara zeḡe babaḡano edaro. Zeꞌe dabua vazavazahoḡa vidaro.
Ebu roḡaeroḡaeꞌa rihau rudanadu zeḡe mazao ovoe ḡuḡuriro. Rehano vaze ꞌaheuꞌa ziro, raenaꞌa, “Za nougadu ḡabone vazeḡa rune habaꞌano vaḡeꞌohe?
Ani ahaoꞌe ꞌoꞌoꞌa, rehano ani bare ḡabode iḡuneha! Aniꞌa Galilea habaꞌano nagini ziroteꞌe zamaroꞌi!
Aniꞌa raenaꞌa, 'Eḡe, Vaze Ubugaꞌe revonadu sauꞌa azaḡa evora riꞌiniꞌuma ebu sataurohiꞌuma, rehano mada uḡiduḡano bare ḡabode iḡuniꞌuma.'”
ꞌOuge reirotene, roḡaeroḡaeꞌa Iesuꞌa reiroteꞌe ḡoeꞌa zamariro.
Roḡaeroḡaeꞌa idu habaꞌanonoꞌo bare onaadu zeḡe mazao naginiꞌa fureraroteꞌe niduꞌa Iesu tahiꞌa 11 zu ane vaze nunu niduꞌa ziro.
Idu habaꞌa onamiroteꞌe roḡaeroḡaeꞌe Magadala roḡaeḡa niḡa Maria, ꞌahogaꞌe niḡa Ioana, Iakobo viꞌa niḡa Maria ebu roḡae nunu. Zeꞌe naginiꞌa fureranateꞌe apostolo azaḡa mazao rae fureniro.
Rehano Iesu tahiꞌatahiꞌaꞌa ze ḡoereꞌe ḡiriho hariḡa radu mene mae ḡihiniro.
U Petero ani iḡunadu idu habaꞌa dure onamiro. Aniꞌa ḡuḡuradu idu zamaḡa ḡianirotene, Iesu ahiri umiroteꞌe dabuaḡa daꞌo horoniro. Ebu ani naginiꞌa fureranateꞌe zamare ꞌadaꞌadeꞌenaꞌa, ne bare onamiro.
Eꞌe madaḡano roḡaeroḡae ḡoere igiroteꞌe azaḡa boꞌaḡano tahiꞌa ꞌaheuꞌa Emausa neḡa ibiḡa onaminu. Eꞌe neḡaꞌe Ierusalema habaꞌanonoꞌo ani faḡaꞌe 11 kilomita.
Anianine ibio onameꞌenaꞌa naginiꞌa fureranateꞌe ḡauḡa niduꞌa ḡoꞌane onaminu.
Zeḡeꞌa ḡoꞌane onameꞌenogano, Iesu aneꞌa zeḡe uhiḡa aradu idaḡa onamiro.
Zeḡe horoniro rehano, mene ederiro aꞌe Iesu, mazaḡa ze ani mene ederoga veize biriro.
Iesuꞌa ziro, raenaꞌa, “Ḡanine onameꞌenaꞌa, nagini ḡoꞌaneꞌohe?” Ebu ze vetuḡarauꞌenaꞌa tue edaro.
Ze boꞌaḡano vaze ꞌahoga niḡa Kuleopaꞌa naenaeniro, raenaꞌa, “Izidi Ierusalema habaꞌano naginiꞌa fureranataꞌaꞌe vaze niduꞌa edeḡa. Ḡaꞌe eꞌea radiunu rehano, ḡaꞌa daꞌo aḡuꞌahehe?”
Iesuꞌa zinaꞌa, “Naginiꞌa fureraneha?” Zeḡeꞌa ninaꞌa, “Aꞌe Iesu, Nazareta vazeḡa hariḡa. Badiꞌa zu vaze niduꞌa zamao ani peroveta vazeḡa raha. Aniꞌe haḡaiḡa gigiꞌa haḡainu zu ḡoere gigiꞌa haraminu.
Rehano Badiꞌa dibuꞌo hauꞌeteꞌe ḡihiꞌaḡaḡihiꞌaḡa zu vaze ibitoziniꞌeteꞌe azaḡaniꞌa Iesu manoga radu Roma gavana ꞌevorao riꞌiniro ebu satauroniro.
Emeꞌe ani Isaraela azaḡa agireonoꞌo mae vaḡiziꞌuma vazeḡa rae zamariro. Ebu Izidi Iesu rudaroteꞌe madaḡanonoꞌo onao mada uḡidu maha.
U eme boꞌaḡano roḡaeroḡae nuꞌa zaguzagufeha. Ze oheredaꞌo idu habaꞌa onameha,
rehano Iesu ahiꞌa mene horoneha. Ebu ze bare onaradu, raenaꞌa, 'Aneruꞌa emeḡe mazao fureranadu Iesuꞌe bare ḡabodeha rae raha.'
Emeḡe boꞌaḡano vaze nuꞌa idu habaꞌa onamatene, roḡaeroḡaeꞌa rateꞌe teige, ze zuni Iesu ahiꞌaꞌe mene horoneha.”
Iesuꞌa ziro, raenaꞌa, “Zaꞌe mene huhuzaḡa! Peroveta azaḡaniꞌa reiroteꞌe ḡoeꞌa mene ḡarihe mae ḡihineꞌohe.
Peroveta azaḡaniꞌa raenaꞌa, 'Kerisoꞌe ꞌouge aduga meꞌuma, ebu hena ḡabodadu ane haba agaḡano diuḡiuma.'”
Iesuꞌa Buka Zaḡoḡa zamaḡano Moseꞌonoꞌo onamo peroveta azaḡaniꞌa ani moneo mirihiroteꞌe ḡoeꞌa niduꞌa faine ihoze onamiro.
Ebu ze Emausa neḡa hanitiro, rehano Iesuꞌe ize ibio onamihi reiro.
Ze Iesu radoga radu uminiro, raenaꞌa, “Ḡorava raneha zu madaꞌe hauḡeha. Eꞌanoꞌo emeḡe teite bazihi!” ꞌOugadu ani zeḡe ne diuḡiꞌ onamiro.
Ani ogomu veize zeḡe teite ehoriro. Ebu beredi madu Badiꞌa mazao kuranadu vahege ziniro.
Eꞌe zamaḡano ubumazeꞌa bohatanadu 'Ahiꞌe Iesu!' rae ederiro. Rehano zeḡe ubumao ani dauḡiro.
Ebu anianine ḡoretitiro, raenaꞌa, “Ibio aneꞌa eme teite ḡoeratene zu Buka Zaḡoḡa huga meꞌodofeatene, zamafeꞌa matuꞌe rudaneha!”
Ebu tahiꞌa ꞌaheuꞌa Emausa neḡaꞌonoꞌo zogone iḡunadu Ierusalema habaꞌa bare itiro. Eꞌea Iesu tahiꞌa 11 zu zeḡe teite radiunuteꞌe vaze nu haniziro.
Ze raenaꞌa, “Hube hune Iesu ani bare ḡabodeha ebu Simona mazao fureraneha!”
ꞌOugadu tahiꞌa ꞌaheu eꞌeꞌa zuni zeḡe mazao Emausa ibiḡano naginiꞌa fureranateꞌe zu Iesuꞌa beredi vahegeꞌenogano Iesu ederateꞌe hariḡa meꞌodoziniro.
Ze harize meꞌodeꞌeteꞌe zamaḡano Iesuꞌa tabara zeḡe boꞌaḡano edaro, ebu raenaꞌa, “Zama roḡeḡa zae teite radoꞌi!”
Rehano zeꞌe ane vine horoneꞌohe rae zamareꞌenaꞌa, zaguzagaro zu rihau rudaro.
Iesuꞌa ḡadiziro, raenaꞌa, “Zaꞌe nougadu rihauꞌohe? Nougadu 'Ahiꞌe iniu?' rae zamare doudeꞌohe?
ꞌAhi eḡe! Eḡe ꞌevore zu oda ḡianoꞌi! Ebu obohe nuroꞌi! E vine reifone, modarehe zu isinehe oꞌoꞌa reifo. Rehano za horoheꞌeteꞌe teige, eꞌe modare zu isineheta.”
Ani ꞌouge radu ꞌevoreḡa zu odaḡa ihoziro.
Rehano ze matuꞌe rudanadu zaguzagaroteꞌe uꞌano, ze ize Iesu ḡoere mene mae ḡihiniro. Ebu Iesuꞌa ḡadiziro, raenaꞌa, “Zae mazao ogomu nu eꞌehehe?”
Zeḡeꞌa ḡozone kiroḡa harotene,
aniꞌa madu zeḡe ubumao aro.
Ebu Iesuꞌa ziro, raenaꞌa, “Eḡeꞌa zae teite radiunuteꞌe madaḡano ꞌahige ḡoreziro. 'Mose goro, peroveta azaḡa buka zu Salamo zamaḡano eḡe moneo mirihiroteꞌe ḡoeꞌa niduꞌa hube hune hudafo.'”
ꞌOugadu Iesuꞌa, zeḡe Buka Zaḡoḡa ḡoeꞌa huga ederifine, zamaze bohaniro.
Ani ziro, reanaꞌa, “Buka Zaḡoḡa zamaḡano ꞌahige mirihiro. 'Kerisoꞌe aduga hidiꞌuma, ebu mada uḡidu zamaḡano runeonoꞌo bare ḡabodiꞌuma.
Ebu ani tahiꞌatahiꞌaꞌa, Ierusalema habaꞌaonoꞌo onamo haba niduꞌao, ane niḡano hari manoḡa haramiꞌuma, raenaꞌa, 'Ḡihuroꞌi! ꞌOugine, Badiꞌaꞌa haḡaize sauꞌa aḡutu modiꞌuma!'
Zaꞌe eꞌe ḡoeꞌaniꞌa hudanataꞌaꞌe horoneha, eꞌanoꞌo vaze ꞌahoga ꞌahoga zuni eḡe hari haramoziniꞌuma.
Ḡiꞌanoꞌi! Mamaꞌa ḡoere tiroteꞌe Vine Zaḡoḡa eḡeꞌa zae mazao tuḡuniꞌuma. Eꞌanoꞌo Ierusalema habaꞌano guhiu radoꞌi, onamo Vine Zaḡoḡaniꞌa ovadu gigiꞌaḡa hina irivaꞌoziꞌuma.”
Ebu Iesuꞌa Ierusalema habaꞌaonoꞌo ze tutuzadu Betania neḡa uhiḡa onamiro. Ebu evoꞌa ḡihinadu zeḡe veize kuraro.
Ani kurauꞌenaꞌa, ze muhizadu adure ḡoha mae ḡihine itiro.
Ebu ze Iesu nigunadu matuꞌuzeta Ierusalema habaꞌano bare onamiro.
Ze iḡaiḡa kuru neḡano radiuꞌenaꞌa, Badiꞌa niḡa mae ḡihininu.















































































































































































































































































































































































































































































































































































































































































































































































































































































































Hari ꞌadiꞌe Teofilo veize tiꞌohe. Eḡeꞌa ibite tirotaꞌaꞌe, Iesuꞌa gauidoteꞌe zuni ihozidoteꞌe niduꞌa, ebu
onamo Vine Zaḡoḡaniꞌa ibitohauꞌenaꞌa apostolo azaḡa ḡoere ziniro, ebu adure ḡoha mae itiro. Apostolo azaḡaꞌe Iesuꞌa inahe meiroteꞌe azaḡa.
Iesu ani zaharaneadu rudaroteꞌe enogano, mada ḡae ḡazaḡa gaubanana (40) apostolo azaḡa mazao fureraro. Eꞌe zamaḡano ani ꞌize ḡaboga raꞌeteꞌe ihozoga veize haḡai ḡehaḡa fureno zinido, ebu Badiꞌaꞌa zuhiꞌaziꞌuma ḡoeꞌa rae furenido.
Zeḡeꞌa nuꞌoraroteꞌe madaḡa ꞌahogano Iesuꞌa ḡoere ziniro, raenaꞌa, “Ierusalema neḡano geno radoꞌi, onamo Mamaꞌa rae tiroteꞌe ḡoeꞌaniꞌa hudanoga veize guhianoꞌi! Eꞌe ḡoeꞌaꞌe za eḡe mazaonoꞌo igiro, raenaꞌa,
Ioane Babatisoꞌe vu hina bapatizozido rehano, zaꞌe, mada ḡehaḡa ꞌizema mougano, Vine Zaḡoḡa hina bapatizoziꞌuma.”
Mada ꞌahogano ze bare nuꞌoraroteꞌe zamaḡano, Iesu ḡadiniro, raenaꞌa, “Zuhiꞌa Boro, eꞌe madaḡanoꞌe emeḡeꞌa Isaraela habaꞌa bare madu emeḡeꞌa emeḡe bare ḡiafoga veize ibitofiꞌuma hehe?”
Iesuꞌa naenae zinaꞌa, “Eꞌe madaḡaꞌe Mamaꞌa ane niḡano rae tiro. Zaꞌe mene ederiꞌuma ḡauḡa.
Rehano Vine Zaḡoḡaniꞌa zae vaḡe ovamiꞌuma madaḡano zaꞌe gigiꞌaḡa meꞌuma. Ebu zaꞌe eḡe hari rae fureniꞌuma, Ierusalema neḡano, Iudea habaꞌano, Samaria habaꞌano onamoo haba ḡonaga.”
Iesu ani, ꞌouge reiroteꞌe enogano, zeḡe ubumao adure ḡoha mae ḡihine itiro, ebu ḡozeꞌa ꞌuiro.
Iesuꞌa adure ḡoha iteꞌenogano, ze adure ḡohani gagau ḡiane rune radiunu. Ebu ḡianoꞌi! Aneru aheuꞌa zeḡe genaḡano edaro. Ze dabua ꞌuruḡa haḡairo,
ebu raenaꞌa, “Galilea azaḡa, za nougadu deꞌea edauꞌenaꞌa adure ḡohani ḡianeꞌohe? Iesu ani zae mazaonoꞌo adure ḡoha mae ḡihine iteha. Aniꞌe ꞌouge itateꞌe horonateꞌe teige vesuꞌu bare ovamiꞌuma.”
Ebu ze Olive maḡanonoꞌo bare Ierusalema neḡa itiro. Eꞌe ibiḡaꞌe kilomita tiba heuḡa.
Ze Ierusalema neḡa feurirotene, hitaga neḡa itadu zeḡeꞌa radiuꞌeteꞌe habaꞌa diuḡiro. Eꞌe zamaḡanoꞌe, Petero, Ioane, Iakobo, Aniderea, Firifo, Tomasi, Batolomeo, Mataio, Alofeo ubuga, niḡa Iakobo, Zelote vazeḡa, niḡa Simona, ebu Iakobo ubuga, niḡa Iuda.
Zeḡe niduꞌa nuꞌoruꞌenaꞌa, zamaze tibunadu iḡaiḡa kuraunu. Roḡae nu, zu Iesu viꞌa Maria, zu Iesu negoḡa duḡuru zuni zeḡe teite nuꞌoraunu.
Eꞌe madaḡa ꞌahogano Zuhiꞌa Boro mone azaḡa nuꞌonuꞌo boꞌaḡano Peteroꞌa iḡune edaro. Zeḡe niduꞌaꞌe maḡa tiba zu ḡae aheu gaubanana (120) heuḡa.
Ebu zinaꞌa, “Nego nabudi, ibite Vine Zaḡoḡaniꞌa Davida neadu, buka zaḡoḡano tirotaꞌaꞌe hudaro. Aꞌe Iudaꞌa Iesu obone tiroteꞌe azaḡa ibito ziniroteꞌe hariḡa.
Iudaꞌe Iesuꞌa inahe meiroteꞌe tahiꞌaḡa ꞌahoga. Ane zuni emeḡe teite gau tiba haḡaido.
Rehano aniꞌe reva moniḡa hina haba ꞌahoga hoitiro. Eꞌea vadini ibine uite ovoiro, ebu ahiꞌaniꞌa fuꞌuradu isiḡaniꞌa ḡudau rururaro.
Hari ꞌadiꞌe Ierusalema azaḡa niduꞌa igiro. Eꞌanoꞌo zeḡeꞌa haba aꞌaꞌe zeḡe ḡoereo Akeledama rae huniro. Ḡoere eꞌe hugaꞌe ru habaꞌa.
Mazaḡa Salamo zamaḡano ꞌahige tiro, raenaꞌa, 'Ane habaꞌe ḡahuturanoꞌi! Vaze tiba zu eꞌea mene radiꞌuma.' (Salamo 69:25) Ebu 'Vaze ꞌahoganiꞌa ane gau iḡuꞌa meꞌuma.' (Salamo 109:8)
Eꞌanoꞌo emeꞌe vaze ꞌahoga meꞌuma, Iuda iḡuri mouga. Zuhiꞌa Boro Iesuꞌa emeḡe teite radiudoteꞌe madaḡa niduꞌa, emeḡe teite raudoteꞌe vazeḡa ꞌahoga meꞌuma.
Eꞌe madaḡaꞌe, Ioaneꞌa Iesu bapatizoniroteꞌeanoꞌo onamo Iesu emeḡe mazaonoꞌo adure ḡoha mae ḡihine itiroteꞌe. Ebu ane zuni Iesuꞌa bare ḡabode iḡuniroteꞌe rae furenifine.”
Eꞌanoꞌo zeḡeꞌa vaze aheu meiro. Vaze ꞌahogaꞌe Barasaba rae huneꞌeteꞌe Iosefa, niḡa ꞌahogaꞌe Iusito, ebu vaze ꞌahogaꞌe Matia.
Ebu ze Badiꞌa uminiro, raenaꞌa, “Zuhiꞌa Boro, ḡaꞌe vaze zama niduꞌa edeḡa. Eꞌanoꞌo ihofoꞌi, vaze aheu ꞌadi boꞌaḡano ḡaeꞌa mateꞌe vazeḡaꞌe iniu?
Iudaꞌa modiroteꞌe apostolo gauḡa iḡuꞌa mouga veize. Iudaꞌe ane haḡai sauꞌa uꞌano aneꞌa radiꞌuma habaꞌa diuḡiro.
Ebu zeꞌe eꞌe veize kaḡusi arahoḡa haḡairotene, Matia meiro. Eꞌanoꞌo Matia ani apostolo azaḡa gaubanana tiba fare teite meꞌode tibuniro.
Iesuꞌa bare ḡabode iḡuniroteꞌe ḡarugano fura fuꞌo zu aheu fare (7) radirotene, Pentekosi madaḡa meiro. Eꞌe madaḡano Zuhiꞌa Boro mone azaḡa niduꞌa haba tibano nuꞌoru radiro.
Eꞌe zamaḡano zavara boroꞌa onaeꞌeteꞌe teige guguḡa boroꞌa adureonoꞌo tabara gudau ovairo. Eꞌe guguḡaniꞌa zeḡeꞌa nuꞌoraroteꞌe neḡa irivaꞌoniro.
Ebu ireꞌa duhuruꞌeteꞌe heuḡaniꞌa mazane teige rovotadu, vaze tiba tiba ranao duhuranoga horoniro.
Ebu Vine Zaḡoḡaniꞌa eꞌea radiunuteꞌe azaḡa niduꞌa irivaꞌoziro, ebu Vine Zaḡoḡaniꞌa ibito zenadu, ḡoere ꞌahoga ꞌahogano ḡoeriro.
Eꞌe madaḡanoꞌe, Iuda azaḡa haba ꞌahoga ꞌahogano radiuꞌeteꞌeꞌa, Pentekosi muiḡa ꞌauḡoga rae Ierusalema neḡa onaadu eꞌea radiunu. Zeꞌe Badiꞌa gubaneꞌeteꞌe azaḡa.
Eꞌe haraḡa igirotene, vaze ḡuḡuvaḡaniꞌa isau onairo. Ebu ze zamaze ꞌadaꞌadaziro, mazaḡa Zuhiꞌa Boro mone azaḡaniꞌa ane ane ḡoereo ḡoeroga igiro ꞌahine. Aꞌe Iuda azaḡaniꞌa haba ꞌahoga ꞌahogano radiuꞌeteꞌe ḡoeꞌa.
Ebu ze zaguzaganadu, ꞌahige reiro. “ꞌAdi duḡuruꞌe niduꞌa Galilea azaḡa rehano,
nougaꞌahi emeḡe tiba tiba ḡoereo ḡoeroga igiꞌohe?
Emeꞌe Patia azaḡa, Media azaḡa, Elama azaḡa, ebu Mesopotamia habaꞌano, Iudea zu Kapadokia habaꞌano, Ponto zu Asia habaꞌano radiuꞌeteꞌe azaḡa,
Ferigia zu Pamufulia habaꞌano, Izipi habaꞌano radiuꞌeteꞌe azaḡa, zu Libia habaꞌa zamaḡano Kurene neḡa uhiḡano radiuꞌeteꞌe azaḡa. Ebu Roma neḡano radiuꞌeteꞌe azaḡa.
Eꞌe zamaḡanoꞌe Iuda azaḡa zu, Iuda mene azaḡa rehano zamaze ḡihuradu Iuda azaḡa teite kurau tiburuꞌeteꞌe azaḡa. Ebu Kerete ꞌumuḡa azaḡa zu Arabia habaꞌa azaḡa. Eme zeḡeꞌa Badiꞌa gigiꞌa haḡaiḡa emeḡe tiba tiba ḡoereo raꞌeteꞌe igiꞌohe.”
Ze zaguzagaro ebu zamaze ꞌadaꞌadaziro, ebu “ꞌAdi nagini?” rae ḡadititiro.
Rehano vaze nuꞌe ḡiriho ziniꞌenaꞌa, ꞌahige reiro. “Ze vaini vuḡa borofe gageha.”
Ebu Peteroꞌa apostolo azaḡa gaubanana tiba fare (11) teite iḡune edanadu, vaze ḡuḡuvaḡa mazao agoḡa borofeꞌenaꞌa haramiro. “Iuda azaḡa, zu Ierusalema neḡano radiuꞌeteꞌe azaḡa niduꞌa, eꞌe, haḡai ꞌadaꞌa nouge nouge fureranateꞌe rae bohanihi. Eḡe ḡoere fairu abitoꞌi!
Zaꞌe ꞌadi duḡuruꞌe vaini vuḡa gageha rae zamareꞌe gaogi. Ze mene gageha. ꞌAdi ꞌize oherebau, mada fuꞌo zu ḡazaḡa fare (9 koroko). Vazeꞌe oherebau mene gagiꞌuma.
Rehano ꞌadiꞌe peroveta vazeḡa Ioelaꞌa amahi rae fureniroteꞌe haḡaiḡaniꞌa fureraneha.
'Badiꞌaꞌa ziꞌohe. Mada ḡonaga madaḡa madaḡano, vaze niduꞌa mazao eḡe Vine Zaḡoḡa ovoe beꞌunadu, irivaꞌoziꞌuma, Ebu ubudeze zu aboezeꞌa eḡe hari rae fureniꞌuma. Zae ohoze iziga izigaꞌe Badiꞌaꞌa ihozeꞌeteꞌe haḡaiḡa zamaze hina horoniꞌuma, zu vaze boroboroꞌe Badiꞌaꞌa ihozeꞌeteꞌe haḡaiḡa iḡunaꞌuma.
Eꞌe madaḡa madaḡano tuḡure azaḡa ḡuꞌa teige gaueꞌeteꞌe (slaves), ohoze zu roḡae mazao zuni eḡe Vine Zaḡoḡa ovoe beꞌunadu, irivaꞌoziꞌuma, ebu zeḡe zuni eḡe ḡoere rae fureniꞌuma.
Ebu eḡeꞌa zaguzagaꞌuma haḡaiḡa adureo fureniꞌuma, zu eḡe tahi gigiꞌa haḡaiḡa rahao fureniꞌuma. Aꞌe ru, ire roga ebu ḡisi boro.
Madaꞌe uzaboraꞌuma, ebu batoꞌe ru teige kanaraꞌuma. Eꞌe ḡaruganobuꞌu Zuhiꞌa mada boro zu manoḡa huneꞌa onaiꞌuma.
Ebu Zuhiꞌa Boro mazao umideꞌeteꞌe azaḡa niduꞌaꞌe ḡabone hidiꞌuma.' (Ioela 2:28-32)
Isaraela azaḡa, ḡoere ꞌadi egoꞌi! Za edeḡa. Iesu, Nazareta neḡa vazeḡa ani, Badiꞌaꞌa tuḡunadu, gigiꞌa haḡaiḡa, zaguzagaꞌuma haḡaiḡa zu Badiꞌa tahi haḡaiḡa ḡehaḡa zae boꞌaḡano haḡaido. Badiꞌa ani eꞌe haḡaiḡa Iesu mazaonoꞌo haḡaadu, Iesuꞌe aneꞌa tuḡuniroteꞌe rae deheniro.
Ebu Iesu ani zae ꞌevoreo riꞌinirotaꞌaꞌe, Badiꞌaꞌa amahi toganiroteꞌe zu fureraꞌuma rae ederiroteꞌe haḡaiḡa. Ebu zaꞌe Badiꞌa goro ḡoeꞌa aḡuꞌa azaḡa zeadu, satauroo ikokoneadu runediro.
Rehano eꞌe vazeḡaꞌe Badiꞌaꞌa rune zamaḡano ḡaniḡanauꞌeteꞌeanoꞌo mae vaḡinadu, bare ḡaboniro, mazaḡa rune gigiꞌaḡaꞌe Iesu obone touga mene idaḡa ꞌahine.
Davida ani Iesu hari ꞌahige rae reiro. 'Eꞌe mada niduꞌa eḡe uhiḡano Zuhiꞌa Boro horoninu. Mazaḡa ani eḡe edaꞌe moneo radiuꞌohe. Eꞌanoꞌo ḡau ꞌahoganiꞌa zuni mene hagahiꞌuma.
Eꞌanoꞌo zamaheꞌa matuꞌeꞌohe, zu hebehe hina Badiꞌa niguneꞌenaꞌa, matuꞌeꞌohe. Eꞌa zamareꞌetene, ahirihe zuni runeonoꞌo bare ḡaboniꞌuma rae reꞌuma.
Mazaḡa ḡaꞌe eḡeꞌa rudaune, vinehe rune habaꞌano mene modiꞌuma, ebu ḡae tuḡure haḡae huneꞌeteꞌe vazeḡaꞌe ahiꞌaniꞌa ruhuranoga veize mene modiꞌuma.
Ḡaꞌe ḡabone ibiḡa ihoheha. Eꞌe ḡae zamao matuꞌu hina irivaꞌohiꞌuma.' (Salamo 16:8-11)
Nego nabudi, e hubehune ziꞌohe. Vouḡafe Davidaꞌe rudanadu ḡuriro, ebu ani iduꞌe izidi ꞌize radiuꞌohe.
Aniꞌe peroveta vazeḡa ꞌahine, ani edeḡa Badiꞌaꞌa ane mazao ḡoeꞌa rinede tiro, raenaꞌa, Davida mariga ꞌahoganiꞌa ane iḡuri madu Kini reꞌuma.
Davida ani vesuꞌu fureraꞌuma haḡaiḡa horoneꞌenaꞌa, Kerisoꞌa bare ḡabode iḡuniꞌuma hariḡa rae fureniro, raenaꞌa, rune habaꞌano ani mene modiꞌuma, zu ahiꞌaꞌe mene ruhuraꞌuma.
Ebu Iesu ꞌadiꞌe Badiꞌaꞌa bare ḡaboniro. Emeḡe niduꞌa eꞌe horonadu, rae fureneꞌohe.
Ebu aniꞌe Badiꞌa edaꞌe moneo ohoniro, ebu Moga mazaonoꞌo Vine Zaḡoḡa madu emeḡe mazao ovoe beꞌunadu irivaꞌofiro. Vine Zaḡoḡaꞌe Badiꞌaꞌa tuḡuniꞌuma rae tiroteꞌe. Ebu zaꞌe eꞌe haḡaiḡa izidi ꞌada horoneꞌeteꞌe zu igiꞌeteꞌe.
U Davida ani Keriso teige adure ḡoha mene mae ḡihine itiro. Rehano ani ꞌahige reiro. 'Badiꞌaꞌa eḡe Zuhiꞌa Boro niro. Eḡe edaꞌe moneo ehoroꞌi!
Onamoo eḡeꞌa agireḡo mae raharahaziꞌuma.' (Salamo 110:1)
Eꞌanoꞌo Isaraela azaḡa niduꞌa fairu ederoꞌi! Zaeꞌa satauroniroteꞌe vazeḡa, Iesuꞌe, Badiꞌaꞌa Zuhiꞌa Boro zu Keriso rae ohoniro.”
Ze eꞌe igirotene, zamaze tuḡano babaharo, ebu Petero zu apostolo azaḡa ḡadiziro. “Negofe duḡuru, eme nagini haḡaine manoḡa?”
Peteroꞌa naenaezinaꞌa, “Zae niduꞌa, zamaze ḡihunoꞌi, ebu Iesu Keriso niḡano bapatizo moꞌi! ꞌOugine Badiꞌaꞌa zae sauꞌa rae modiꞌuma, ebu Badiꞌaꞌa Vine Zaḡoḡa ziniꞌuma.
Badiꞌaꞌa ḡoere ꞌadi rae tirotaꞌaꞌe, Zuhiꞌa Boro emeḡe Badiꞌaꞌa zamaziꞌuma azaḡa niduꞌa veize. Aꞌe zae, ubudeze zu haba faḡa faḡa azaḡa niduꞌa.”
Ebu ani bare ḡoere ḡehaḡa hina haramiro, zu bare bare iraduguziro, raenaꞌa, “Haḡai veꞌoḡa azaḡa ꞌadi mazaonoꞌo vaḡinadu, ḡabone moꞌi!”
Eꞌanoꞌo iniu iniuꞌa ane haramo mae ḡihinirotaꞌaꞌe bapatizoziro. Ebu eꞌe madaḡano vaze maḡa boro uḡidu (3000) heuḡa bapatizo madu zeḡe moneo ragate mae zouziro.
Zeꞌe zamaze tiba hanadu, apostolo azaḡaniꞌa ihozidoteꞌe abito zinido ebu danatitido, tiburu ogaudo, zu tibano kuraudo.
Ebu apostolo azaḡaniꞌa zaguzagaꞌuma haḡaiḡa zu Badiꞌa tahi gigiꞌa haḡaiḡa ḡehaḡa haḡaido, ebu vaze niduꞌa zamazeo Badiꞌa rihone runiro.
Badiꞌa mazao fiiroteꞌe azaḡa niduꞌa tibano nuꞌoru radiudo, ebu ḡauze niduꞌa ḡahugotitido.
Ebu habaze, neze zu toheze seronadu, iniu monizeꞌa ferezinuteꞌe niduꞌa, zininu.
Ze mada niduꞌa Dibuꞌo Neḡano tibano nuꞌoranadu kuraudo. Ebu ane ane neo matuꞌuzeta zu zama tiba teite ogau tiburaudo,
zu Badiꞌa nigunido, ebu Ierusalema azaḡa niduꞌa zeḡe mazao matuꞌinu. Mada niduꞌa Zuhiꞌa Boroꞌa ḡabone hideꞌeteꞌe azaḡa ragate ragate mae zouzido.
Mada ꞌahogano Petero zu Ioaneꞌa kuru madaḡano Dibuꞌo Neḡa itiro. Aꞌe ḡorava mone mada uḡidu (3 koroko) zamaḡano.
U ibiheta ꞌahoga, niḡa Iraḡa Manoḡa raꞌeteꞌe genaḡano, odaḡa sauꞌa vazeḡaniꞌa ehore radiro. Aniꞌe ꞌouge fureniro, ebu mada niduꞌa eꞌe habaꞌa tutune onamido, ebu Dibuꞌo Neḡa diuḡeꞌeteꞌe azaḡa mazao moni umidinu.
Ani Petero zu Ioaneꞌa Dibuꞌo Neḡa diuḡihi raꞌenogano horozadu, moni umiziro.
Rehano Petero zu Ioaneꞌe ḡiane runadu, Peteroꞌa niro, raenaꞌa, “Eme ḡiafoꞌi!”
Odaḡa sauꞌa vazeḡaniꞌe ḡau ꞌahoga iniꞌuma rae zamare ḡiaziro.
Rehano Peteroꞌa niro. “E monihe oꞌoꞌa rehano, eḡe mazao radiuꞌeteꞌe ḡauḡa ḡaniꞌuma. Eḡeꞌa ḡaꞌohe. Iesu Keriso, Nazareta neḡa vazeḡa niḡano iḡunadu onamoꞌi!”
Ebu Peteroꞌa ane edaꞌe ꞌevoreḡa madu mae ḡihinirotene, odaḡa zu kekeḡaniꞌa tabara inariro.
Eꞌanoꞌo ani rafate iḡunadu edaro, ebu oname onainu. Ebu rafate onameꞌenaꞌa zu Badiꞌa niguneꞌenaꞌa zeḡe teite Dibuꞌo Neḡa diuḡiro.
Vaze niduꞌa aneꞌa Badiꞌa niguneꞌenaꞌa onameꞌeteꞌe horonirotene,
aniꞌe Dibuꞌo Neḡa ibihetaḡa, niḡa Iraḡa Manoḡano iḡaiḡa ehoradu, vaze mazao moni umidinuteꞌe vazeḡa rae reiro. Ebu ane mazao naginiꞌa fureraroteꞌe uꞌano, zaguzagau rudaro.
Odaḡa manoriroteꞌe vazeḡaniꞌa Petero zu Ioane hegote ragavinuteꞌe zamaḡano, vaze niduꞌa zaguzaganadu, zeḡe vaḡe isau dure onairo. Aꞌe Solomona touraḡi raꞌeteꞌe habaꞌano.
Peteroꞌa vaze ḡehaḡaniꞌa onaoga horozirotene, ziro, raenaꞌa, “Isaraela azaḡa, za nougaꞌahi zaguzagauꞌohe? Zu nougaꞌahi ḡiaḡiafeꞌohe? Zaꞌa zamareꞌetene, emeḡeꞌa gigiꞌafe hina vaze ꞌadi faina ga? Ga emeḡeꞌa hube hune Badiꞌa gubaneꞌeteꞌe uꞌano faina ga?
Aberahamo, Isako, Iakobo, zu vouḡafeꞌa kurano haudoteꞌe Badiꞌaḡaniꞌa ane tuḡure vazeḡa Iesu mae ite nigune ḡihiniro. Rehano zaeꞌa Pirato ꞌevoreo riꞌiniro. Ebu Piratoꞌe tuḡune bunihi rae zamariro rehano, zaeꞌa Pirato zamao heꞌeheꞌeniro.
Zaꞌe Vaze Zaḡoḡa zu Duduḡa heꞌeheꞌeniro, ebu vaze runediroteꞌe vazeḡa ꞌahoga mae bunoga veize umidiro.
Zaꞌe ḡabone ziniꞌeteꞌe Zuhiꞌaḡa maro, rehano aniꞌe Badiꞌaꞌa runeonoꞌo bare ḡaboniro. Ebu eme eꞌe horonadu ꞌada rae fureneꞌeteꞌe.
Ebu Iesu mazao fieꞌeteꞌe uꞌano vaze ꞌadi faineha. Za edeḡa vaze ꞌadiꞌe mene edau ragavido. Iesu ni gigiꞌaḡa uꞌano zu Badiꞌa mazao fieꞌeteꞌe Iesuꞌa rifateꞌe uꞌano vaze ꞌadaꞌa manore huneha. Zae niduꞌa ꞌada horoneꞌeteꞌe.
Nego nabudi, eḡe edeḡa, Iesu maroteꞌe madaḡano bone zaꞌe aḡuꞌa, ani mazao nagini haḡairotaꞌaꞌe, zu zae vaze boroboro zuni aḡuꞌa.
Rehano Badiꞌaꞌa peroveta azaḡa niduꞌa hebeonoꞌo amahi rae furenirotaꞌaꞌe Badiꞌaꞌa ꞌahige haḡae huniro, raenaꞌa, 'Badiꞌaꞌa tuḡuniteꞌe Kerisoḡaꞌe zaharaniꞌuma.'
Eꞌanoꞌo zamaze ḡihunadu Badiꞌa mone roꞌi, zae sauꞌa vuzuꞌe modoga!
ꞌOugine, Zuhiꞌa Boroꞌa vineze izifiꞌuma madaḡaniꞌa onaiꞌuma, ebu zae ḡabozoga veize Badiꞌaꞌa amahi, Keriso rae ohoniroteꞌe vazeḡa tuḡuniꞌuma. Niḡaꞌe Iesu.
Rehano aniꞌe adureo ꞌize radiꞌuma, onamo ḡau niduꞌa izifiꞌuma madaḡaniꞌa onaiꞌuma. Aꞌe Badiꞌaꞌa amahi peroveta zaḡoḡa azaḡa tuḡuzadu rae fureniroteꞌe haḡaiḡa.
Moseꞌa raenaꞌa, 'Zuhiꞌa Boro zae Badiꞌaꞌa, zae boꞌaḡanonoꞌo peroveta vazeḡa ꞌahoga eḡe heuḡa zae veize tuḡuniꞌuma. Aniꞌa nagini ziteꞌe niduꞌa ego hanoꞌi!
Iniuꞌa ani ḡoere mene ego haune, zeḡe niduꞌa Badiꞌaꞌa meiroteꞌe azaḡa mazaonoꞌo mae vaḡizadu ruiziꞌuma.'
Samuela zu ane ḡarunio peroveta azaḡa onairoteꞌe niduꞌa zuni izidi fureruꞌeteꞌe ḡauḡa irina rae furenido.
Zaꞌe peroveta azaḡa mariga, zu Badiꞌaꞌa zae vouḡa mazao rinede tiroteꞌe ḡoeꞌa meiroteꞌe azaḡa. Mazaḡa Badiꞌaꞌa Aberahamo ninaꞌa, 'Habao radiuꞌeteꞌe iduhuḡa niduꞌaꞌe marigoonoꞌo manoḡahe meꞌuma.'
Badiꞌaꞌa ane Tuḡure Vazeḡa tuḡunirotene, Isaraela azaḡa zae mazao ibite tuḡuniro, zae tiba tiba haḡaize sauꞌanonoꞌo mae vaḡizadu manoḡa zinifine.”
Petero zu Ioane ꞌize vaze ḡehaḡa ḡorezeꞌeteꞌe zamaḡano, dibuꞌo hauꞌeteꞌe azaḡa, Dibuꞌo Neḡa ḡianeꞌeteꞌe boro, zu Sadukea azaḡaniꞌa zeḡe uꞌa onairo.
Zeꞌe apostolo azaḡa aheu mazao maḡune rudaro, mazaḡa ze vaze ihozeꞌenaꞌa, Iesuꞌa runeonoꞌo bare ḡabodiroteꞌe teige, vazeꞌe runeonoꞌo bare ḡabodiꞌuma rae, haraminu ꞌahine.
Eꞌanoꞌo Petero zu Ioane oboze tiro, ebu mada ꞌai zuburiro ꞌahine, ḡuꞌa habaꞌano ohozadu, eꞌea baze irariro.
Rehano zeḡe haramo igiroteꞌe azaḡaꞌe ḡehaḡaniꞌa zeḡe ḡoere mae ḡihiniro, ebu mae ḡihiniroteꞌe azaḡaꞌe maḡa boro fuꞌo (5000) heuḡa reꞌ itiro.
Irarirotene, kanisoro azaḡa, vaze boroboro zu goro ḡoeꞌa ihozeꞌeteꞌe azaḡaniꞌa Ierusalema neḡano nuꞌoraro.
Nuꞌonuꞌo zamaḡanoꞌe, dibuꞌo hauꞌeteꞌe ḡihiꞌaḡa, niḡa Anasi, ebu Kaiafa, Ioane zu Alesana, ebu dibuꞌo hauꞌeteꞌe ḡihiꞌaḡa nabuga duḡuru.
Petero zu Ioaneꞌe zeḡe zamao mae ohozadu ḡadiziro, raenaꞌa, “Noꞌe gigiꞌaḡa hina, ga iniu niḡano odaḡa sauꞌa vazeḡa ꞌadi faineha?”
Ebu Petero ani Vine Zaḡoḡaniꞌa irivaꞌonadu ziro, raenaꞌa, “Isaraela Kanisoro azaḡa zu Iuda azaḡa boroboro,
odaḡa sauꞌa vazeḡa mazao haḡai manoḡa haḡaateꞌe zu nouge nouge ani fainateꞌe ḡadimuꞌe hehe?
ꞌOugine, zae zu Isaraela azaḡa niduꞌa ꞌadi ederoꞌi! Iesu Keriso, Nazareta neḡa vazeḡa niḡano vaze ꞌadiꞌe manore hunadu, zae zamao edauꞌohe. Iesuꞌe zaeꞌa satauroniro rehano, Badiꞌaꞌa runeonoꞌo bare ḡaboniroteꞌe vazeḡa.
Aniꞌe 'Zae, ne ogoruꞌeteꞌe azaḡaniꞌa, heꞌeheꞌeniroteꞌe hadiḡa rehano, izidi duꞌeꞌeteꞌe hadiḡa boro reꞌ onaeha.' (Salamo 118:22)
Eꞌanoꞌo Iesu aneꞌa daꞌo emeḡe ḡabofiꞌuma. Mazaḡa haba niduꞌa zamaḡano Badiꞌaꞌa emeḡe ḡabofoga veizeꞌe ane daꞌo tuḡuniro.”
Vaze boroboroꞌe, Petero zu Ioaneꞌa inare ḡoeroga horozirotene, zaguzagaro, mazaḡa zeḡeꞌa ḡiazirotene, Petero zu Ioaneꞌe mene mirihiroteꞌe azaḡa, edeḡa oꞌoꞌa. Zu ze edeḡa, anianineꞌe Iesu teite raudoteꞌe azaḡa.
Zuni odaḡa sauꞌaniꞌa manoriroteꞌe vazeḡaniꞌa Petero zu Ioane teite edanoga horoniro ꞌahine, ḡoere ꞌahoga rouga mene idararo.
Eꞌanoꞌo “Petero zu Ioaneꞌe kanisoro nuꞌonuꞌo habaꞌanonoꞌo mae buzoꞌi” radu, zeꞌe zeḡe daꞌo ḡoꞌaniro,
raenaꞌa, “Eme zeḡe mazao nagini haḡaine manoḡa?” rae ḡadititiro. “Ierusalema azaḡa niduꞌaꞌe edeḡa, zeḡeꞌa gigiꞌa haḡaiḡa boro haḡaataꞌaꞌe. Eme zeḡe haḡai oꞌonoga mene idaḡa.
Rehano hari ꞌadaꞌa ne azaḡa boꞌaḡano bororatiteꞌe ꞌuoga veize, riho ḡoeꞌa ziniꞌuma, raenaꞌa, 'Iesu niḡano vaze mazao ago bare ḡoeroꞌi!'
Ebu zeꞌe bare huze zouzadu, “Iesu niḡano ago hune zu bare ḡoeroꞌi, zu ago hune zu bare ihozoꞌi!” rae ziro.
Rehano Petero zu Ioaneꞌa naenaezinaꞌa, “Zaeꞌa zae bare ḡadizoꞌi! Badiꞌa ubumao, Badiꞌa ḡoere mene egadu, zae ḡoere egogaꞌe manoḡa ga?
Mazaḡa emeꞌe nagini horoniroteꞌe zu igiroteꞌe ḡoeꞌa mene rae furenineꞌe mene idaḡa.”
Ebu kanisoro azaḡaniꞌa bare riho ḡoeꞌa zeadu, tuḡuze buziro. Zeꞌe adugano tuḡuziteꞌe ibiḡa mene horoniro, mazaḡa naginiꞌa fureranateꞌe uꞌano vaze niduꞌa Badiꞌa niḡa nigune radiro ꞌahine.
Gigiꞌa haḡaiḡano manoriroteꞌe vazeḡa muriḡaꞌe ḡae ḡazaḡa gaubanana (40) vitinoga.
Petero zu Ioaneꞌe tuḡuze buzirotene, Iesu mone azaḡa vaḡe onamiro, ebu dibuꞌo hauꞌeteꞌe boroboro zu vaze boroboroꞌa ziroteꞌe ḡoeꞌa meꞌodo ziniro.
Zeḡeꞌa ḡoere eꞌe igirotene, zamaze tibano teadu agoze borofeꞌenaꞌa Badiꞌa mazao kuraro, raenaꞌa, “Zuhiꞌa Boro, ḡaꞌe adure, raha, davara zu eꞌe zamaḡano radiuꞌeteꞌe ḡauḡa niduꞌa haḡairo.
Ḡaeꞌa Vine Zaḡoḡa tuḡunadu, ḡae tuḡure vazeḡa vouḡafe Davida hebeonoꞌo ḡoeriro, raenaꞌa, 'Nougaduni Iuda mene azaḡaniꞌe maḡune rudaro, zu haba ꞌahoga ꞌahoga azaḡaniꞌe huga mene hidiꞌuma haḡaiḡa haḡaihi rae neneḡaniro?
Kini azaḡa haba ḡianeꞌeteꞌeꞌa utitoga radu onairo, ebu vaze ḡihiꞌa ḡihiꞌaniꞌa zeḡe teite tibano nuꞌoraro, Zuhiꞌa Boro Badiꞌa zu Keriso teite utitoga veize.' (Salamo 2:1-2)
Eꞌe haḡaiḡaꞌe hubehune fureraro. Heroda zu Pontio Piratoꞌa Iuda mene azaḡa zu Isaraela azaḡa teite Ierusalema neḡano nuꞌoranadu, Iesu matihi rae neneḡaniro. Iesuꞌe ḡae Tuḡure Vazeḡa zaḡoḡa, ḡaeꞌa Keriso rae ohoniroteꞌe vazeḡa.
Rehano zeꞌe, ḡaeꞌa irina ḡae gigiꞌao zu urao fureraꞌuma rae reiroteꞌe haḡaiḡa Iesu mazao haḡairo.
Zuhiꞌa Boro, izidi zeḡeꞌa riho ḡoeꞌa efateꞌe zamaroꞌi! Eme, ḡae tuḡure azaḡa inara rifoꞌi, emeḡeꞌa inare hunadu ḡae ḡoere rae furenoga veize!
Ebu evoꞌo ꞌeinoꞌi, ugi azaḡaniꞌa manoroga, zu ḡae tahi gigiꞌa furenoꞌi ebu zaguzagaꞌuma haḡaiḡa haḡaoꞌi, Iesu, ḡae Tuḡure Vazeḡa zaḡoḡa niḡano!”
Ze kurau hauḡirotene, zeḡeꞌa nuꞌoraroteꞌe habaꞌaniꞌa hagahagariro. Ebu zeḡe niduꞌa Vine Zaḡoḡaniꞌa irivaꞌoziro, ebu Badiꞌa ḡoere inare rae fureniro.
Iesu mazao fieꞌeteꞌe azaḡaꞌe zama zu zamaroneze tibano tinu. Vaze ꞌahoganiꞌa “ꞌadiꞌe eḡe daꞌo tohe” rae mene reiro, rehano “vaze niduꞌa tohe” rae ḡahugo titiro.
Ebu apostolo azaḡaniꞌa inare huneꞌenaꞌa Zuhiꞌa Iesuꞌa bare ḡabodiroteꞌe hariḡa rae furene onaminu, ebu Badiꞌa ḡahunone manoḡa boroꞌa zeḡe niduꞌa mazao radiunu.
Ze tohe ꞌahoganiꞌa zu mene fereziro, mazaḡa habazeta azaḡa zu nezeta azaḡaniꞌa eꞌe seronadu, moniḡaꞌe apostolo azaḡa vaḡe odohe onaadu,
zamazeo tiro, ebu moniꞌa ferezeꞌeteꞌe azaḡa ḡahugo zinido.
Vaze ꞌahoga, niḡa Iosefa, Levi iduhu zu Kupro ꞌumuḡa vazeḡa. Aniꞌe apostolo azaḡaniꞌa Banabasi rae hunido. Ni eꞌe hugaꞌe inara ziniꞌeteꞌe vazeḡa.
Banabasi aniꞌe ane haba seronadu, moniḡaꞌe apostolo azaḡa zamao tiro.
Vaze ꞌahoga niḡa Anania. Inugaꞌe Safira. Ze habaze boꞌaḡa tahiḡa seroniro.
Ebu Anania ani inugeta ḡoere idanadu, eꞌe moniḡa nuꞌe obone tiro. Ebu ḡahaꞌa daꞌo apostolo azaḡa vaḡe odohe onamadu, zamazeo tiro.
ꞌOugadu Peteroꞌa ninaꞌa, “Anania, nougadu zamaḡoꞌe Sataniꞌa irivaꞌonadu, Vine Zaḡoḡa mazao ḡurireha? Ḡaꞌe seroniroteꞌe moniḡa ruga ḡae veize obone teha.
Haba aꞌaꞌe, mene seroniroteꞌe madaḡanoꞌe ḡae haba. Seroniroteꞌe enogano zuni eꞌe moniḡaꞌe ḡae moni. Eꞌe hina ḡae ura ḡauḡa haḡaoga idaḡa. Rehano ḡa nougadu ꞌuguḡa haḡaiḡa haḡaiꞌuma rae zamareha? Deꞌuge mene zamarifo. Ḡaꞌe vaze mazao mene ḡurira rehano, Badiꞌa mazao ḡurireha.”
Ananiaꞌe ḡoere eꞌe igirotene, higau bauradu rudaro. Ebu eꞌe hariḡa igiroteꞌe azaḡaꞌe niduꞌa rihau rudaro.
Ebu Tahiꞌa iziga nuꞌa onaadu, dabua hina ahiꞌa ꞌumiro, ebu herate bunadu, ḡuriro.
Mada uḡidu (3 hours) enogano, inuganiꞌa diuḡiꞌ onairo. Ani aḡuꞌa naginiꞌa fureranataꞌaꞌe.
Ebu Peteroꞌa ḡadiniro, raenaꞌa, “Ehoꞌi! Iꞌuꞌa odohe onaateꞌe moniḡaꞌe zae haba seroniroteꞌe moniḡa hehe?” Aniꞌa naenaeninaꞌa, “Oꞌe, naeḡaꞌe deiꞌeꞌe.”
Peteroꞌa niro, raenaꞌa, “Nougaduni ḡanine ḡoere idanadu Zuhiꞌa Boro Vineḡa soꞌoneha! Ḡianoꞌi! Iꞌu gurateꞌe azaḡaniꞌe ibihetao eꞌe diuḡiꞌ onaeꞌeteꞌe. Ḡae zuni zeḡeꞌa herate buḡadiꞌuma.”
ꞌOuge raꞌeteꞌe zamaḡano aniꞌe Petero oda babaḡano higau bauradu rudaro. Ebu iꞌa guriroteꞌe tahiꞌaḡa iziga iziganiꞌa diuḡiꞌ onaadu Safiraꞌa rudanoga horoniro. Eꞌanoꞌo herate bunadu iꞌa uhiḡano ḡuriro.
Ekalesia azaḡa niduꞌa zu eꞌe hariḡa igiroteꞌe azaḡa niduꞌaꞌe rihau rudaro.
Apostolo azaḡaniꞌa Badiꞌa tahi gigiꞌa haḡaiḡa zu zaguzagaꞌuma haḡaiḡa ḡehaḡa vazevaze boꞌaḡano haḡaido, ebu Iesu mazao fieꞌeteꞌe azaḡa niduꞌa Solomona touraḡio nuꞌoraudo.
Iesu mazao mene fieꞌeteꞌe azaḡaꞌe zeḡe teite ꞌauḡoga mene idaḡa ꞌahine, tibani zuni mene ꞌauḡiro, rehano vazevazeꞌa Iesu mazao fieꞌeteꞌe azaḡa horozadu, “Zeꞌe vaze manoḡa.” reiro.
Rehano ohoze zu roḡae ḡehaḡaniꞌa Iesu mazao fiadu, ragate ragate meꞌode tibuzido.
ꞌOugadu ibi genaḡano zuni, ugi azaḡa tutuze onaadu, geda rana bazuze tido, Peteroꞌa ibio onaadu zeḡe uhiḡano vitatiteꞌea, ane ahiri zauhaḡaniꞌa zauhaziteꞌeba, ugizeꞌa manoroga.
Ebu Ierusalema uhiḡa neḡa neḡanonoꞌo zuni vaze ḡuḡuvaḡaniꞌa ugi azaḡa zu vine sauꞌaniꞌa rana reiroteꞌe azaḡa tutuze onaido, ebu zeḡe niduꞌaꞌe manorido.
Ebu dibuꞌo hauꞌeteꞌe ḡihiꞌaḡa zu ane teite rauꞌeteꞌe azaḡa niduꞌa ahiahize ruziro. Ane teite rauꞌeteꞌe azaḡaꞌe Sadukea azaḡa.
Eꞌanoꞌo zeꞌe apostolo azaḡa oboze teadu, ḡuꞌano ohoziro.
Rehano Zuhiꞌa Boro tuḡure vigaꞌa eꞌe oheꞌano ḡuꞌa neḡa ibihetaḡa vavaꞌadu mae buziro.
Ebu tuḡure vigaꞌa zinaꞌa, “Onamoꞌi, ebu Dibuꞌo Neḡa zamaḡano edanadu, ḡabone iziga ꞌadi hariḡa niduꞌa vazevaze meꞌodo zenoꞌi!”
Eꞌe egadu irarirotene, Dibuꞌo Neḡa diuḡadu, vazevaze ihoziro. U dibuꞌo hauꞌeteꞌe ḡihiꞌaḡa zu ane teite rauꞌeteꞌe azaḡaniꞌa nuꞌoranadu, kanisoro azaḡa zu Isaraela vaze boroboro niduꞌa huze nuꞌoziro, ebu apostolo azaḡa ḡuꞌa neḡanonoꞌo tutuze onaoga veize vaze tuḡuziro.
Rehano zeḡeꞌa ḡuꞌa neḡano feurirotene, apostolo azaḡa mene horoziro. Eꞌanoꞌo bare onamadu, zinaꞌa,
“Ḡuꞌa neḡa ibihetaḡaꞌe fairu biroga, zu ḡuꞌa neḡa gadineꞌeteꞌe azaḡaꞌe ibihetao edauꞌenoga horoneha. Rehano ibiheta vavaꞌatene, zamaḡanoꞌe vaze ꞌahoga mene horoneha.”
Eꞌe hariḡa igirotene, Dibuꞌo Neḡa ḡianeꞌeteꞌe boro zu dibuꞌo hauꞌeteꞌe boroboroꞌe eꞌe haḡaiḡanonoꞌo naginiꞌa fureraꞌ onamiꞌuma, rae zamare ꞌadaꞌadaziro.
Ebu vaze ꞌahoganiꞌa onaadu, ziro, raenaꞌa, “Ḡianoꞌi! Zaeꞌa ḡuꞌa neḡano ohozateꞌe azaḡaniꞌe Dibuꞌo Neḡa zamaḡano edanadu, vaze ihozeꞌohe.”
Eꞌanoꞌo Dibuꞌo Neḡa ḡianeꞌeteꞌe boroꞌa ane tahiꞌa teite onamadu, apostolo azaḡa tutuze bare onairo. Ze mene agato ziniro, mazaḡa vaze rihoziro, iḡite vazevazeꞌa maḡunadu hadi hina zimi ruziꞌuma rihoḡa.
Ebu apostolo azaḡa tutuze onairotene, kanisoro azaḡa zamao ohoziro, ebu dibuꞌo hauꞌeteꞌe ḡihiꞌaḡaniꞌa ḡadiziro, raenaꞌa,
“Eme goro ḡoeꞌa riḡa zae ziniro, vaze ꞌadi niḡano vazevaze mene ihozoga. Rehano Ierusalema azaḡa niduꞌa zaeꞌa ihoze hauḡadu, vaze eꞌeꞌa rudaroteꞌe adugaꞌe emeḡe rana tiꞌohe”
Petero zu apostolo azaḡaniꞌa naenaezinaꞌa, “Eme Badiꞌa ḡoere igiꞌuma, u vaze ḡoereꞌe mene igiꞌuma.
Iesuꞌe zaeꞌa satauroo midau teadu rudaro rehano, vouḡafeꞌa kurano haudoteꞌe Badiꞌaḡaniꞌa runeonoꞌo bare ḡaboniro.
Izidi eꞌe vazeḡaꞌe vaze ibito ziniꞌuma Zuhiꞌaḡa, zu vaze ḡaboziꞌuma vazeḡa radu, Badiꞌaꞌa ane edaꞌe moneo ohoniro. Aꞌe Isaraela azaḡaniꞌa zamaze ḡihunadu, sauꞌaze Badiꞌaꞌa rae modoga veize.
Emeꞌe eꞌe haḡaiḡa horonadu rae fureneꞌohe, zu Vine Zaḡoḡa zuni eꞌe rae fureneꞌohe. Vine Zaḡoḡaꞌe Badiꞌaꞌa ane ḡoere igiꞌeteꞌe azaḡa mazao tuḡuniro.”
Kanisoro azaḡaniꞌa Petero ḡoere igirotene, maḡune rudaro, ebu zimi ruzihi reiro.
Rehano Farisea vazeḡa ꞌahoga, niḡa Gamalielaꞌa kanisoro azaḡa boꞌaḡano iḡune edaro. Aniꞌe goro ḡoeꞌa ihozeꞌeteꞌe vazeḡa, ebu vaze niduꞌa ani gubaniro. Ani zinaꞌa, “ꞌAhi duḡuru gezo enona tuḡuze buzoꞌi!”
Ebu aneꞌa kanisoro azaḡa ziro, raenaꞌa, “Isaraela azaḡa, fairu zamaroꞌi, ꞌadi duḡuru mazao nagini haḡaihi raꞌetaꞌaꞌe!
Muri nu onamiroteꞌeꞌa, Teudaꞌa iḡunadu, 'Eꞌe nihe boro' radu, vaze maḡa ḡazaḡaniꞌa (400) ani hegotiro. Rehano aniꞌe mau runiro, ebu ani hegotiroteꞌe azaḡa niduꞌaꞌe ferefereꞌuhiro. Ebu aniꞌa haḡaidoteꞌe haḡaiḡaꞌe niduꞌa hauḡiro.
Ani ḡarugano, vaze niduꞌa ni meiroteꞌe (census) madaḡano, Galilea vazeḡa niḡa Iudaꞌa iḡunadu, vaze nu zamazadu Roma gavamani teite utitihi reiro. Rehano ane zuni mau runiro, ebu ani hegotiroteꞌe azaḡaꞌe ferefereꞌuhiro.
Eḡe iradugu ḡoeꞌa ꞌahiꞌeꞌe. ꞌAdi duḡuru mazao ḡau ꞌahoga ago haḡaoꞌi! Tuḡuze buzoꞌi! Mazaḡa haḡai ꞌadiꞌe vaze mazaonoꞌo reineꞌe, aneꞌa hauḡiꞌuma.
Rehano haḡai ꞌadiꞌe Badiꞌa mazaonoꞌo reineꞌe, za ꞌuoga mene idaraꞌuma, zu zaꞌe Badiꞌa utito haꞌuma.”
Ebu zeḡeꞌa Gamaliela ḡoere mae ḡihiniro, ebu apostolo azaḡa huze zouzadu, uti azaḡaniꞌa masiziro. Ebu “Iesu niḡano ago ḡoeroꞌi!” rae zeadu, tuḡuze buziro.
Apostolo azaḡaꞌe kanisoro neḡanonoꞌo matuꞌeꞌenaꞌa buaro, mazaḡa zeꞌe Badiꞌaꞌa ane ubumao raꞌeteꞌe azaḡa radu, Iesu niḡa uꞌano nize sausauneꞌeteꞌe zamaḡano tuḡuziro ꞌahine.
Ebu zeꞌe mada niduꞌa Dibuꞌo Neḡa zamaḡano zu ne tibatibano ihozido, ebu “Iesuꞌe Keriso” raenaꞌa, hari manoḡa ihozido zu haramido.
Zuhiꞌa Boro tahiꞌaꞌa ḡeharu onaminuteꞌea, Iuda azaḡa boꞌaḡano, Giriki ḡoeꞌano ḡoereꞌeteꞌeꞌa, Heberu ḡoeꞌano ḡoereꞌeteꞌe mazao ufeta ḡoeriro. Zeꞌe raenaꞌa, “Mada niduꞌa ogomu ḡahugeꞌetene, eme ḡozobaꞌe ogomu moneo iḡize modeꞌohe.”
Eꞌanoꞌo apostolo azaḡa gaubanana aheu fareꞌa (12) Zuhiꞌa Boro tahiꞌa tahiꞌa niduꞌa nuꞌozadu ziro, raenaꞌa, “Eme, apostolo azaḡaꞌe Badiꞌa ḡoere haramoḡa mene haḡaadu, ogomu ḡahugeꞌeteꞌea mada hauḡogaꞌe mene idaḡa.
Nego nabudi, zae boꞌaḡanonoꞌo vaze fuꞌo zu aheu fare (7) ohozoꞌi! Zaeꞌa ḡiazadu, zamazeo Vine Zaḡoḡaniꞌa irivaꞌozeꞌeteꞌe zu faifaine zamareꞌeteꞌe azaḡa moꞌi! Eme eꞌe gauḡa zeḡe ꞌevorao riꞌiniꞌuma.
U eme madaꞌe kuru zu haramo moneo daꞌo tiꞌuma.”
Ḡoere eꞌe igirotene, zeḡe niduꞌa eꞌe ḡoeꞌa mae ḡihiniro. Ebu vaze ꞌahoga niḡa Stefano meiro. Aniꞌe Badiꞌa mazao fie gigaruꞌeteꞌe zu Vine Zaḡoḡaniꞌa irivaꞌoneꞌeteꞌe vazeḡa. Zuni Firifo, Porokoro, Nikanoro, Timona, Pamena zu Antioka vazeḡa, niḡa Nikolao meiro. Nikolaoꞌe Iuda mene vazeḡa rehano, zamaḡa ḡihunadu Iuda azaḡa teite kurau tiburuꞌeteꞌe vazeḡa.
Ze apostolo azaḡa zamao ohoziro, ebu apostolo azaḡaniꞌa kuranadu, ꞌevoreze zeḡe rana tiro.
Ebu ze Badiꞌa ḡoere harame ḡehane onamiro. Ebu Zuhiꞌa Boro tahiꞌaꞌa Ierusalema neḡano ḡeharu onamiro, zu dibuꞌo hauꞌeteꞌe azaḡa ḡehaḡa zuni Iesu mazao fiiro.
Stefanoꞌe Badiꞌaꞌa ḡahunone manoḡa zu gigiꞌa boro hina irivaꞌoniro ꞌahine, vaze boꞌaḡano zaguzagaꞌuma haḡaiḡa zu Badiꞌa tahi gigiꞌa haḡaiḡa boroboro haḡaido.
Eꞌe madaḡanoꞌe, ḡutaroteꞌe teige tuḡure vazeḡa haḡairoteꞌeanoꞌo vaḡiniroteꞌe azaḡaniꞌa Iuda azaḡa kuru neḡa ꞌahogano nuꞌoraudo. Eꞌe kuru neḡaꞌe tuḡure vazeḡanonoꞌo vaḡiniroteꞌe azaḡa kuru neḡa rae huniro. U mada ꞌahogano, eꞌe azaḡa nuꞌa Stefano teite taꞌiro titiro. Zeꞌe Iuda azaḡaniꞌa Kurene habaꞌanonoꞌo, Alesandria neḡanonoꞌo, Kilikia habaꞌa zu Asia habaꞌanonoꞌo onairo.
Stefano ani Vine Zaḡoḡaniꞌa irivaꞌonadu faifaine zamareꞌenaꞌa ḡoeriro ꞌahine, ze naenaenouga mene idararo.
Eꞌanoꞌo ze sifu vaze nu soꞌoze tuḡuzadu ꞌahige rae fureniro, raenaꞌa, “Stefano ani Mose zu Badiꞌa rae sausaunoga emeḡeꞌa egeha.”
Eꞌanoꞌo zeḡeꞌa vaze ḡuḡuvaḡa, vaze boroboro zu goro ḡoeꞌa ihozeꞌeteꞌe azaḡa tutuze soꞌozadu, harae iḡuniro. Ebu ze Stefano obone teadu, kanisoro azaḡa zamao tutune onamiro.
Ebu zeḡeꞌa vaze nu tuḡuzadu ḡuriro ḡoeꞌa rae fureniro, raenaꞌa, “Vaze ꞌadiꞌe Dibuꞌo Neḡa zu Mose goro ḡoeꞌa rae sausauneꞌenaꞌa mene ḡonabeꞌohe.
Ani ꞌahige rae rouga egeha. 'Iesu, Nazareta neḡa vazeḡaniꞌa Dibuꞌo Neḡa fahiꞌuma, ebu Moseꞌa emeḡe mazao riꞌiniroteꞌe haḡaiḡaꞌe ḡihuniꞌuma.' ”
Kanisoro azaḡa nuꞌonuꞌo zamaḡano ehorinuteꞌe azaḡa niduꞌa Stefano ḡiane runirotene, ani iraḡaꞌe tuḡure viga heuḡa horoniro.
Eꞌanoꞌo dibuꞌo hauꞌeteꞌe ḡihiꞌaḡaniꞌa ḡadiniro, raenaꞌa, “Zeḡeꞌa ḡae rana tiꞌeteꞌe ḡoeꞌaꞌe huga hehe?”
Stefanoꞌa naenaeniro, raenaꞌa, “Nego nabudi, eḡeꞌa ḡoeriteꞌe egonoꞌi! Agaḡa Boro Badiꞌaḡaniꞌa vouḡafe Aberahamo mazao fureraro, ani ꞌize Mesopotamia habaꞌano radiunuteꞌea. Aꞌaꞌe aneꞌa Harani neḡa ꞌizema onamogano.
Ebu Badiꞌaꞌa Aberahamo niro, raenaꞌa, 'Ḡae haba zu nabugo mode iḡunoꞌi! Ebu eḡeꞌa ihoꞌiteꞌe habaꞌa onamoꞌi!'
Eꞌanoꞌo aneꞌa Kaledea azaḡa haba modadu, Harani neḡa onamadu eꞌea radiunu. Ebu moganiꞌa eꞌea rudaroteꞌe enogano, Badiꞌaꞌa bare tuḡunadu, zaeꞌa izidi radiuꞌeteꞌe habaꞌa ꞌadi onairo.
Rehano eꞌe madaḡanoꞌe Badiꞌa ani haba tahiḡani zuni Aberahamo mene haro. Rehano Aberahamo ubugaꞌe ꞌizema furenogano, Badiꞌaꞌa ane mazao ḡoere rae tinaꞌa, ꞌahige reiro. 'Ḡa zu ḡae marigo, ḡarugoo onaiteꞌe azaḡaniꞌa haba ꞌadi meꞌuma.'
Ebu Badiꞌaꞌa ꞌahige rae niro, 'Ḡa marigoꞌe haba faḡano radiꞌuma, ebu muri maḡa ḡazaḡa (400) ḡutaroteꞌe teige tuḡure haḡaeꞌenaꞌa, gauiꞌuma, ebu tuḡuze sausauze ruziꞌuma.
Ebu marigo tuḡutuḡuziroteꞌe azaḡa, zeḡe haḡai sauꞌa naeḡa, eḡeꞌa haḡaiꞌuma. Eꞌe ḡaruganobuꞌu marigoꞌe eꞌe habaꞌa mode onaadu, haba ꞌadao eḡe mazao kuraꞌuma.
Ebu Badiꞌaꞌa Aberahamoꞌe ane mone reifine ane teite ḡoere rinede tiro. Ebu Badiꞌaꞌa ḡoere rinede tiroteꞌe rae furenoga radu, 'Ohoze ahiri rana iḡuri haḡaoꞌi' rae reiro. Eꞌanoꞌo ubuga Isakoꞌa furerarotene, mada fuꞌo zu uḡidu fare (8) meirotene, ahiꞌa rana iḡuri haḡairo. Ebu Isako ubugaꞌe Iakobo, ebu Iakobo ubugaꞌe vouḡafe gaubanana aheu fare (12). Ebu zeḡe mazaonoꞌo Iuda azaḡaniꞌa ḡehararo.
Iakobo ubuga duḡuruꞌe negoze Iosefa mazao ahiahi meiro ꞌahine, Iosefaꞌe vaze mazao seroniro, ebu hoitiroteꞌe vazeḡaniꞌa Izipi habaꞌa tutune onamiro, ḡutaroteꞌe teige tuḡure vazeḡa haḡaifine. Rehano Badiꞌaꞌe Iosefa teite radiudo,
ebu ani aduga hididoteꞌe zamaḡanonoꞌo mae vaḡinido. Badiꞌaꞌa edeḡa boro Iosefa haro ꞌahine, Izipi kiniḡa Faraoꞌa Iosefaꞌe manoḡa rae horoniro. Ebu Farao ani Izipi habaꞌa niduꞌa zu ane ḡau niduꞌa ḡianoga veize Iosefaꞌe Izipi ḡihiꞌaḡano mae ohoniro.
Ebu zahara boroꞌa Izipi zu Kanana habaꞌa niduꞌao furerarotene, eꞌe azaḡa ḡabonezeꞌa rirau ḡouriro. Aḡife Iakobo duḡuru zuni ogomuzeꞌa hauḡiro.
Ebu Iakobo ani, Izipi zamaḡano ogomuꞌeꞌe raꞌeteꞌe igirotene, ubuga duḡuru tuḡuziro, ogomu nu hoitoga veize. Aꞌe Izipi habaꞌa onamiroteꞌe ḡadaheḡa.
Ḡae aheuḡano tuḡuzirotene, Iosefaꞌa negoḡa duḡuru ihoziro, aniꞌe iniu. Ebu Farao zuni Iosefa negoḡa duḡuruꞌa onairoteꞌe hariḡa igiro.
Ebu Iosefa ani moga Iakobo zu nabuga niduꞌa onaoga veize ḡoere tuḡuriro. Negoḡa, nabuga niduꞌaꞌe ḡae fuꞌo zu aheu fare gaubanana zu fuꞌo fare (75).
Eꞌanoꞌo Iakobo ani Izipi habaꞌa onamiro, ebu ane zu ubuga niduꞌaꞌe eꞌea rudaro.
Ahirizeꞌe Sekemu habaꞌa odohe onairo, ebu Aberahamoꞌa hoitiroteꞌe iduḡano ḡuriro. Aꞌe Aberahamoꞌa Hamoro ubuga duḡuru mazaonoꞌo Sekemu habaꞌano moni hina hoitiroteꞌe habaꞌa.
Ebu Badiꞌaꞌa irina Aberahamo niroteꞌe ḡoeꞌaniꞌa hudaꞌuma madaḡaniꞌa hanitirotene, Isaraela azaḡaꞌe Izipi habaꞌano ḡehararo.
U kini ꞌahoga, Iosefa hariḡa aḡuꞌa vazeḡaniꞌa Izipi kiniḡa reiro.
Aniꞌe goro ḡoeꞌa sauꞌa ohonadu, aḡife duḡuru sausauze ruziro, ebu 'Eneze guraḡa mae modoꞌi, zeḡe rudanoga veize!' rae tuḡutuḡuziro.
Eꞌe zamaḡano Moseꞌa fureraro. Aniꞌe Badiꞌa ubumao ene manoḡa tauḡi. Ebu bato uḡidu aniꞌe Mose ane moga neo ḡubuniro.
Mose ani enoneo ti modirotene, Farao aboḡaniꞌa horone madu, ane ubuga raenaꞌa ḡubune borofiro.
Ebu Moseꞌe Izipi azaḡa edeḡa niduꞌa maꞌenaꞌa bororaro, ebu inaraḡeta ḡoerido zu haḡaiḡa haḡaido.
Mose ani muriḡa ḡae ḡazaḡa gaubanana (40) reirotene, ane nabuga Isaraela azaḡa ḡiaziꞌ onamihi reiro.
Aneꞌa ḡiaziꞌ onamiroteꞌe zamaḡano, Izipi vazeḡa ꞌahoganiꞌa Isaraela vazeḡa ꞌahoga sausauneꞌenogano horoniro. Eꞌanoꞌo aniꞌa dananeꞌenaꞌa, eꞌe naeḡa haḡaihi radu Izipi vazeḡa mau runiro.
Mose ani ꞌahige rae zamariro, nabuga duḡuruꞌe ederiꞌuma, aniꞌe zeḡe danazoga veize Badiꞌaꞌa tuḡuneha. Rehano ze ꞌouge mene zamariro.
Irarirotene, bare onamiro, ebu Isaraela vazeḡa aheuꞌa utiteꞌenogano horoziro. Ani utizeꞌa hauḡoga veize ꞌahige rae ziro, raenaꞌa, 'Nougaꞌahi ḡa negoḡota sausautiteꞌohe?'
Rehano nabuga sausauneꞌeteꞌe vazeḡaniꞌa Mose duine vaḡinadu ꞌahige reiro, raenaꞌa, 'Ḡaꞌe iniuꞌa emeḡe zuhiꞌafiꞌuma zu kotafiꞌuma vazeḡano ohoꞌiro? Ḡaꞌa mene zuhiꞌafiꞌuma.
Ḡaꞌe ohoḡore Izipi vazeḡa mau runateꞌe teige eḡe zuni uḡuhihi raꞌe hehe?'
Moseꞌa ḡoere eꞌe igirotene, ani Midiana habaꞌa ferau onamiro, ebu ani gariḡa rehano eꞌea radiudo, ebu hahuradu ubuga aheu reiro.
Muri ḡae ḡazaḡa gaubanana (40) enogano Sinai maḡa uhiḡano haba bohaꞌano butuꞌa duhuru radiuꞌeteꞌe zamaḡanonoꞌo, tuḡure vigaꞌa Mose mazao fureraro.
Mose ani butuꞌa kode duhuruꞌenogano horonirotene, 'ꞌOmoꞌe nagini?' rae zamariro. Ani fairu ḡianoga radu uhiḡa onamirotene, Zuhiꞌa Boro ago igiro.
'Eꞌe vouḡaḡo Badiꞌa. Aberahamo, Isako, Iakobo duḡuru Badiꞌa.' Mose ani eꞌe igirotene, rihanadu rereraro, ebu ehamanoga zu mene idararo.
Ebu Zuhiꞌa Boroꞌa ninaꞌa, 'Tamaka mae vaḡinoꞌi, mazaḡa ḡaeꞌa edauꞌeteꞌe habaꞌaꞌe zaḡoḡa.
E hubehune Izipi habaꞌano Isaraela azaḡa sausauzeꞌeteꞌe horozeha, zu ḡaniḡanauꞌeteꞌe egeha. Eꞌanoꞌo aduganonoꞌo mae vaḡizoga veize ovaeha. Izidi ḡaꞌe Izipi habaꞌa bare tuḡuꞌe onamiꞌuma.'
Mose ꞌadiꞌe Isaraela azaḡaniꞌa heꞌeheꞌeneꞌenaꞌa, ꞌahige niroteꞌe vazeḡa. 'Ḡaꞌe emeḡe zuhiꞌafiꞌuma zu kotafiꞌuma vazeḡano iniuꞌa ohoꞌiro? Ḡaꞌa mene zuhiꞌafiꞌuma.' Rehano Mose aniꞌe Isaraela azaḡa zuhiꞌaziteꞌe zu aduganonoꞌo mae vaḡiziteꞌe veize Badiꞌa aneꞌa tuḡuniro. Aꞌe butuꞌa kode duhuruꞌeteꞌe zamaḡano tuḡure vigaꞌa Mose mazao fureranadu, ḡoere eꞌe haro.
Ebu Mose ani Isaraela azaḡa Izipi habaꞌanonoꞌo tutuze vaḡiziro. Eꞌe zamaḡano zaguzagaꞌuma haḡaiḡa zu Badiꞌa tahi gigiꞌa haḡaiḡa haḡaido. Ebu Izipi habaꞌano zu Davara Kanaḡa raꞌeteꞌea, ebu haba bohaꞌano muri ḡae ḡazaḡa gaubanana (40) ꞌouge haḡaido.
Mose ꞌadaꞌa Isaraela azaḡa ꞌahige rae ziro, raenaꞌa, 'Badiꞌaꞌa zae boꞌaḡanonoꞌo peroveta vazeḡa ꞌahoga eḡe heuḡa tuḡuniꞌuma.'
Mose ani haba bohaꞌano vouḡafe nuꞌonuꞌo zamaḡano radiro. Ebu vouḡafe zu tuḡure viga nemaḡano edaunu. Ebu Sinai maḡano tuḡure vigaꞌa Mose teite ḡoeradu, ḡabone ḡoeꞌa haro, ebu emeḡe mazao zuni riꞌiniro.
Rehano vouḡafeꞌe Mose ḡoere egoga mene urato haro. Ebu Mose heꞌeheꞌenadu, zamaze hena, Izipi habaꞌa bare onamihi reiro,
ebu Aroni ninaꞌa, 'Emeḡe ibitofoga veize badiꞌa nuḡo haḡaofoꞌi! Mose ani Izipi habaꞌanonoꞌo tutufe vaḡifiro rehano, izidi ani mazao naginiꞌa fureranataꞌaꞌe eme aḡuꞌa.'
Eꞌanoꞌo ze ḡuriro badiꞌaḡa boromakau ubuga iraḡano haḡairo. Ebu ze ani dibuꞌo hanadu, ꞌevoreze hina haḡairoteꞌe badiꞌaḡa niguneꞌenaꞌa eꞌe matuꞌuḡa haḡairo.
Eꞌanoꞌo Badiꞌaꞌa ḡaruni ziniro, ebu zeḡeꞌa mada, bato zu buzuva mazao kuranoga rae reꞌoreꞌoze modiro. Haḡai aꞌaꞌe peroveta azaḡaniꞌa buka zaḡoḡa zamaḡano tiro, raenaꞌa, 'Isaraela azaḡa, zaꞌe haba bohaꞌano muri ḡae ḡazaḡa gaubanana (40) eḡe, mene dibuꞌoniro zu ḡahunoniro.
Zaꞌe badiꞌa ꞌahoga, niḡa Moroko, ane kuru neḡa taruhaḡa, zu badiꞌa rae huneꞌeteꞌe buzuvaḡa ꞌahoga, niḡa Refani, zaeꞌa kurano hanoga radu haḡairoteꞌe badiꞌaḡa herate ragavinu. Eꞌanoꞌo zaꞌe, eḡeꞌa Babulonia habaꞌa roꞌane, haba faḡano tuḡuze modiꞌuma.' (Amos 5:25-27)”
Stefanoꞌa bare ꞌaune ḡoereꞌenaꞌa, “Vouḡafeꞌa haba bohaꞌano radiudoteꞌe madaḡano, zeḡe mazaoꞌe Mose goro ḡoeꞌa tiꞌeteꞌe taruhaḡa ꞌeꞌe. Aꞌe Badiꞌaꞌa Mose neadu, nouge nouge horoniroteꞌe ḡauḡa idane haḡairo.
Muri nu enogano vouḡafeꞌa moze mazao taruha eꞌe mae ꞌauniro. Ebu Badiꞌaꞌa Iuda mene azaḡa haba ꞌadaonoꞌo hegoze vaḡizadu, Iosuaꞌa vouḡafe ibito ziniꞌenaꞌa haba ꞌadi meiro. Ebu taruha eꞌe odohe diuḡadu, eꞌea ohoniro, onamo Davidaꞌa fureraro.
Davidaꞌe Badiꞌaꞌa urato haro. Ebu aniꞌa Badiꞌa umineꞌenaꞌa, vouḡafe Iakoboꞌa kurano haudoteꞌe Badiꞌaḡaniꞌa radiꞌuma neḡa ogoratihi reiro.
Rehano eꞌe neḡaꞌe Davida ubuga, Solomonaꞌa Badiꞌa veize ogoraro.
Rehano Niḡa Hitaga Hune Badiꞌaḡaniꞌe vazeꞌa haḡaeꞌeteꞌe neḡano mene radiꞌuma. Eꞌe raenaꞌa, peroveta vazeḡa ꞌahoganiꞌa ꞌahige reiro.
'Zuhiꞌa Boroꞌa ꞌahige raꞌohe. Adureꞌe eḡe ehoro habaꞌa, zu rahaꞌe eḡe oda ohone tiꞌeteꞌe habaꞌa. Eꞌanoꞌo zaꞌe eḡe ne ogoronouga mene idaḡa, zu eḡeꞌa radiꞌuma habaꞌa ogoronouga mene idaḡa.
Adure zu raha ḡauḡa niduꞌa eḡe ꞌevore hina haḡairo.' (Isaia 66:1-2)
Zaꞌe teḡa riḡa azaḡa! Zamazeꞌe tuḡa zu Badiꞌa ḡoere mene egohuꞌohe. Ebu Vine Zaḡoḡa iḡaiḡa hezaho hauꞌohe. Zae vouḡaꞌa haḡaidoteꞌe haḡaiḡa, zae zuni haḡaeꞌohe.
Peroveta azaḡa boꞌaḡano zae vouḡaꞌa mene sausaunidoteꞌe vazeḡa ꞌahoga ꞌeꞌe ga? Vaze Duduḡaniꞌa onaiteꞌe hariḡa irina rae fureniroteꞌe azaḡa zuni zeḡeꞌa zimi ruzido. Ebu izidi zaꞌe eꞌe vazeḡa onairotene, revo hanadu mau runiro.
Zaꞌe Badiꞌaꞌa tuḡure viga tuḡuzadu goro ḡoeꞌa meiro, rehano goro ḡoeꞌa aꞌaꞌe hezaho haro.”
Stefano ḡoere igiroteꞌe azaḡaꞌe zamaze ḡugize ruziro, ebu ani mazao ḡononeze atitiro.
Rehano Stefanoꞌe Vine Zaḡoḡaniꞌa irivaꞌonadu, adure ḡohani ḡianeꞌegano, Badiꞌa agaḡaniꞌa borofe agaruꞌeteꞌe horoniro, zuni Iesuꞌa Badiꞌa edaꞌe moneo edanoga horoniro.
Ebu Stefanoꞌa raenaꞌa, “Ḡianoꞌi! E adureꞌa bohatanoga horoneꞌohe, ebu Vaze Ubuganiꞌa Badiꞌa edaꞌe moneo edauꞌeteꞌe horoneꞌohe.”
Eꞌe igirotene, ze ꞌevoreze hina teḡaze ꞌuiro, ebu huau borofeꞌenaꞌa, zeḡe niduꞌa ani uꞌa dure onamiro.
Ebu Ierusalema neḡanonoꞌo ahase onamadu, hadi hina mau sausauniro. Kota zamaḡano ḡuriro ḡoeꞌa Stefano rana riꞌiniroteꞌe azaḡaniꞌe dabuaze mae vaḡinadu, ene iziga ꞌahoga, niḡa Saulo oda babaḡano tiro.
Zeḡeꞌa hadi hina mauꞌeteꞌe zamaḡano, Stefano ani Badiꞌa mazao kurau radiro, raenaꞌa, “Zuhiꞌa Iesu, eḡe vine mae ḡihinoꞌi!”
Ebu obenaḡa hina tuḡadu huaro, raenaꞌa, “Zuhiꞌa Boro! Zeḡe haḡai sauꞌa ꞌadi naeḡa zeḡe rana ago toꞌi!” Ani ꞌouge reirotene, ꞌai iriga riꞌiro.
Stefano mau runirotaꞌaꞌe, Saulo ani mae ḡihiniro. Stefanoꞌa rudaroteꞌe madaḡano Ierusalema ekalesia azaḡa sausauze ruzeꞌeteꞌe haḡaiḡaniꞌa fureraro. Eꞌanoꞌo zeḡe niduꞌa zeḡe zeḡe edeḡano Iudea zu Samaria habaꞌa ferau onamiro, u apostolo azaḡaꞌe mene.
Rehano Badiꞌa hubehune gubaneꞌeteꞌe azaḡa nuꞌe Stefano ahiri mae ḡuriro, ebu niaro zu zamaze are rudaro.
Eꞌe zamaḡano Saulo ani neḡaneḡa diuḡadu, ohoze roḡae ahase buzadu ḡuꞌano ohozido, ebu ekalesia mae ḡuzuhe onamiro.
Ekalesia azaḡa, Ierusalema neḡanonoꞌo ferarotaꞌaꞌe, habaꞌa habaꞌa onaminutene, Badiꞌa ḡoere haramido.
Firifo ani Samaria habaꞌano ne ꞌahoga ovoadu, Keriso hari haramiro.
Vaze ḡuḡuvaḡaniꞌa Firifo haramo igiro, zu Badiꞌa tahi gigiꞌa haḡaiḡa haḡaoga horonirotene, zeḡe niduꞌa Firifo haramo faifaine abito haro.
Mazaḡa vine sauꞌa sauꞌaniꞌa, zeḡeꞌa ragano reinuteꞌe azaḡa ḡehaḡa mazaonoꞌo ḡihau bagaḡa huau ḡaniḡanauꞌenaꞌa buaudo. Ebu ahiꞌa mene haganinuteꞌe azaḡa zu oda sauꞌa azaḡa ḡehaḡaniꞌa manorido.
Eꞌanoꞌo eꞌe neḡanoꞌe matuꞌu boroꞌa iriꞌaviro.
Vaze ꞌahoga, niḡa Simona ani, Firifoꞌa ꞌizema onaogano eꞌe neḡano radiunu. Aniꞌe muri nu zamaḡano baidi zu naho gauḡa haḡaido, ebu Samaria azaḡa eꞌe horonirotene, zaguzagaudo. Ani aneꞌa bare “nihe boro” raenaꞌa, niḡa mae ḡihinido.
Ebu Samaria azaḡa, zuhuꞌanonoꞌo onamo boro ḡonaga niduꞌa, ani ḡoere faifaine abito haunu, raenaꞌa, “Vaze ꞌadiꞌe Badiꞌa gigiꞌaniꞌa rana radu gigiꞌaḡa fureneꞌohe. Eꞌe badiꞌaḡaꞌe 'ḡihiꞌa' rae huneꞌeteꞌe.” reinu.
Ani amahi baidi zu naho gauḡa haḡaadu, vaze zaguzaguzinuteꞌea, ani ḡoere ego haunu.
Rehano Firifoꞌa Badiꞌaꞌa zuhiꞌaziꞌuma hariḡa manoḡa zu Iesu Keriso ni rae haramirotene, ze ani ḡoereꞌe hube rae ḡihiniro, ebu ohoze zu roḡae, bapatizo meiro.
Ebu Simona ane zuni, eꞌe ḡoeꞌa mae ḡihinadu, bapatizo meiro, ebu Firifo hegote ragavinu. Zuni Firifoꞌa Badiꞌa tahi haḡaiḡa zu gigiꞌa haḡaiḡa boroboro haḡaoga horonidotene, zaguzagaudo.
Samaria azaḡaniꞌa Badiꞌa ḡoere mae ḡihiniroteꞌe hariḡa, apostolo azaḡaniꞌa Ierusalema neḡano igirotene, Petero zu Ioaneꞌe Samaria azaḡa uꞌa tuḡuziro.
Ebu ze eꞌea feurirotene, Samaria azaḡa veize kuraro, zeḡeꞌa Vine Zaḡoḡa mouga veize,
mazaḡa Vine Zaḡoḡaniꞌe zeḡe zeḡe mazao ꞌize mene ovainu. Rehano zeꞌe Zuhiꞌa Boro Iesu niḡano bapatizo daꞌo meiro.
Ebu Petero zu Ioaneꞌa ꞌevoreze zeḡe rana tirotene, zeꞌe Vine Zaḡoḡa meiro.
Simona ani, apostolo azaḡaniꞌa ꞌevoreze vaze rana teadu, Vine Zaḡoḡa meiroteꞌe horonirotene, moni ziniꞌenaꞌa, ꞌahige reiro,
raenaꞌa, “Eḡe zuni gigiꞌa eꞌe enoꞌi! Eḡe ꞌevorehe vaze rana titeꞌeba, zeḡe Vine Zaḡoḡa mouga.”
Rehano Peteroꞌa naenaeninaꞌa, “Moniḡoꞌe ḡae teite rudau onamoꞌi! Ḡa Badiꞌa gigiꞌaꞌe moni hina hoitoga idaḡa rae zamareꞌe hehe?
Badiꞌa gau ꞌadi zamaḡano niḡo oꞌoꞌa, mazaḡa ḡa zamaroneꞌe Badiꞌa ubumao mene duduḡa.
Zamaḡo ḡihunadu haḡai sauꞌa aꞌe modoꞌi, ebu Zuhiꞌa Boro mazao umidoꞌi! Nougine Zuhiꞌa Boroꞌa ꞌuguḡa zamaroneḡa zamaḡoo meiroteꞌe, aḡutu modiꞌuma.
Mazaḡa eḡeꞌa horoꞌeꞌetene, ḡa zamaꞌe ahiahi sauꞌaniꞌa irivaꞌeꞌohe, zu haḡai sauꞌaniꞌa zamaḡo obone tiꞌohe.”
Ebu Simonaꞌa Petero zu Ioane umizeꞌenaꞌa, “Eḡe veize Zuhiꞌa Boro mazao kuranoꞌi, ḡaeꞌa rateꞌe ḡauḡaniꞌa eḡe mazao mene fureranoga veize!”
Ebu Petero zu Ioaneꞌe, Zuhiꞌa Boroꞌa zeḡe ubumao haḡaidoteꞌe haḡaiḡa rae fureniro, zu Zuhiꞌa Boro ḡoere haramiro. Eꞌe enogano ze iḡunadu Samaria ne ḡehaḡano Badiꞌa hari manoḡa harame ragaveꞌenaꞌa, Ierusalema neḡa bare itiro.
Zuhiꞌa Boro tuḡure vigaꞌa Firifo niro, raenaꞌa, “Iḡunadu Ierusalema neḡanonoꞌo Gaza neḡa ovoeꞌeteꞌe ibiḡa ḡuzu ovoroꞌi! Aꞌe haba bohaꞌa ibiḡa.”
Eꞌanoꞌo ani iḡunadu eꞌe ibiḡano ovoirotene, Etiopia vazeḡa boro ꞌahoganiꞌa eꞌe ibiḡano ovoe radiuꞌenogano hidiro. Aniꞌe Etiopia kuiniḡa, Kanedake rae huneꞌeteꞌe veize gaueꞌeteꞌe vazeḡa zu oma arinuteꞌe vazeḡa. Ani kuini moni niduꞌa ḡianinu. Ani Badiꞌa mazao kuranoga rae Ierusalema neḡa itadu,
bare ovoiroteꞌe zamaḡano. Aniꞌe hosiꞌa hutubeꞌeteꞌe kiuḡa zamaḡano ehoradu, peroveta vazeḡa, Isaia bukaḡa meꞌode radiunu.
Eꞌe zamaḡano Vine Zaḡoḡaniꞌa Firifo niro, raenaꞌa, “Kiu ꞌomo uꞌa onamadu, eꞌe teite ḡiriu onamoꞌi!”
Eꞌanoꞌo Firifoꞌa kiu uꞌa dure onamirotene, eꞌe vazeḡaniꞌa Isaia bukaḡa meꞌodeꞌenoga igiro. Eꞌanoꞌo Firifoꞌa ḡadinenaꞌa, “Ḡaꞌa meꞌodeꞌeteꞌe ḡoeꞌa hugaꞌe, edeḡa hehe?”
Aneꞌa naenaeninaꞌa, “E hubehune mene idaḡa. Vaze ꞌahoganiꞌa ihohine ederiꞌuma.” ꞌOuge radu Firifo uminiro, ane teite kiu ranao ehoroga.
Aneꞌa buka zaḡoḡa meꞌodirotaꞌaꞌe ꞌahiꞌeꞌe: “Aniꞌe matihi radu tutune onameꞌeteꞌe mamoeḡa teige, zu mamoe iguḡa variꞌeꞌeteꞌe vazeḡa ꞌevorao sifu radiuꞌeteꞌe mamoeḡa ubuga teige, mene ḡoeriro.
Aniꞌe niḡa mae ovoeꞌenaꞌa, ḡuriro ḡoeꞌa hina kotaniro. Iniuꞌa ane mariga hariḡa rae fureniꞌuma? Rae furenogaꞌe mene idaḡa, mazaḡa ḡaboneḡa raha ꞌadaonoꞌo mae vaḡiniro ꞌahine.” (Isaia 53:7-8)
Etiopia vazeḡaniꞌa Firifo ḡadinenaꞌa, “E ḡadimuꞌohe. Peroveta vazeḡaꞌe aneꞌa bare, ane hari raꞌe ga, vaze ꞌahoga hariḡa?”
Eꞌanoꞌo Firifo ani, buka zaḡoḡa ḡoeꞌa, eꞌeanoꞌo ḡadaheniꞌenaꞌa, Iesu hari manoḡa ane veize rae fureniro.
Ze ibio onameꞌegano, vu horoniro. Ebu Etiopia vazeḡaniꞌa raenaꞌa, “Ḡianoꞌi! Vu ꞌahiꞌeꞌe. E bapatizohine idaḡa hehe?” [
Aneꞌa naenaeninaꞌa, “Ḡaeꞌa zamaḡo niduꞌa hina Badiꞌa mazao fiine idaḡa.” Ebu Etiopia vazeḡaniꞌa raenaꞌa, “E, Iesu Kerisoꞌe Badiꞌa Ubuga rae, mae ḡihineꞌohe.”]
Ebu aneꞌa raenaꞌa, “Tena kiu tuoꞌi!” reiro. Ebu anianine kiuonoꞌo buanadu, vu zamaḡano ovoe edaro, ebu Firifoꞌa bapatizoniro.
Zeḡeꞌa vuonoꞌo gaba tirirotene, Zuhiꞌa Boro Vine Zaḡoḡaniꞌa Firifo zogone mae vaḡiniro. Eꞌanoꞌo Etiopia vazeḡaꞌe Firifo mene bare horoniro, rehano ani matuꞌuḡeta bare onamiro.
U Firifo ani Azoto neḡano feuriro, ebu ani eꞌe habaꞌano onameꞌenaꞌa, neḡaneḡa niduꞌao hari manoḡa haramido, onamo Kaisarea neḡano feuriro.
Saulo ani ꞌize Zuhiꞌa Boro tahiꞌa tahiꞌa zimi hunihi rae radiunu. Ebu dibuꞌo hauꞌeteꞌe ḡihiꞌaḡa vaḡe onamadu,
uminiro, raenaꞌa, “Damaseko neḡano Iuda azaḡa kuru neḡa niduꞌa veize soꞌa mirihoꞌi! Aꞌe Damaseko neḡano iniu iniu Keriso Ibio onameꞌeteꞌe azaḡa horozine, ohoze zu roḡae, oboze teadu Ierusalema neḡa tutuze onaoga veize.”
Ani Damaseko ibiḡano ne hanitirotene, adureonoꞌo agaḡaniꞌa ani rana tabara agaraꞌ ovairo.
Ebu Saulo ani rahao higau bauradu, ago ꞌahoga igiro, raenaꞌa, “Saulo, Saulo! Ḡa nougadu eḡe sausauhe ruheꞌohe?”
Sauloꞌa ḡadineꞌenaꞌa, “Zuhiꞌa Boro, ḡa iniu?” Aneꞌa naenaeninaꞌa, “Eꞌe Iesu, ḡaeꞌa sausauhe ruheꞌeteꞌe vazeḡa.
Ḡa iḡunoꞌi, ebu Damaseko neḡa onamoꞌi! Ḡaeꞌa haḡaiꞌuma gauḡa eꞌeabuꞌu ḡeꞌuma.”
Saulo teite onamiroteꞌe azaḡaꞌe edau radiuꞌenaꞌa mene ḡoeriro, mazaḡa ze ago igiro rehano, vazeḡa mene horoniro.
Sauloꞌe rahaonoꞌo iḡunadu ubumaḡa raꞌanirotemo, ḡau ꞌahoga mene horoniro. Eꞌanoꞌo ze Saulo ꞌevoꞌano abinadu, Damaseko neḡa diuḡiꞌ onamiro.
Sauloꞌe mada uḡidu ehamanoga mene idararo, ebu vu gagoga zu oganoga mene idararo.
Damaseko neḡanoꞌe Zuhiꞌa Boro tahiꞌa ꞌahoganiꞌa radiunu. Niḡaꞌe Anania. Zuhiꞌa Boroꞌa iḡuna teige ane mazao fureranadu ḡoreniro. “Anania!” Aneꞌa naenaeninaꞌa, “Zuhiꞌa Boro, e ꞌada.” reiro.
Zuhiꞌa Boroꞌa ninaꞌa, “Iḡunadu, ibi duduḡa raꞌeteꞌe ibiḡano onamoꞌi, ebu vaze niḡa Iuda, ane ne onamoꞌi! Ebu Taso vazeḡa ꞌahoga, niḡa Saulo, ani veize eꞌea ḡadimanoꞌi, mazaḡa ani Badiꞌa mazao kurauꞌohe.
U Saulo ani iḡunuꞌeteꞌe teigeꞌeteꞌea, eḡeꞌa vaze ꞌahoga mae fureno hanadu horoniro. Niḡa Anania. Ani diuḡadu, Saulo rana ꞌevoꞌa tiro, ane bare ehamanoga veize.”
Ananiaꞌa naenaeninaꞌa, “Zuhiꞌa Boro! Vaze ḡehaḡaniꞌa ani hari meꞌodoga igiro. Zu aneꞌa Ierusalema neḡano Badiꞌa mone azaḡa sausauzidoteꞌe haḡaiḡa niduꞌa igiro.
Ebu Damaseko neḡano zuni dibuꞌo hauꞌeteꞌe boroboroꞌa tuḡunadu onaeha, ḡae ni rae kurauꞌeteꞌe azaḡa niduꞌa oboze touga veize.”
Rehano Zuhiꞌa Boroꞌa ninaꞌa, “Onamoꞌi! Vaze ꞌadiꞌe gauhe haḡaoga veize eḡeꞌa mae tiro, Iuda mene azaḡa zu zeḡe kini azaḡa, zu Isaraela azaḡa mazao eḡe ni rae furenoga veize.
Ebu eḡe ni uꞌano aduga boro hiditeꞌe ihoniꞌuma.”
Eꞌanoꞌo Anania ani onamadu Iuda ne diuḡiro, ebu ꞌevoꞌa Saulo rana teadu, ꞌahige reiro, raenaꞌa, “Saulo nego! Zuhiꞌa Boro Iesu, ḡaeꞌa ꞌadi onaeꞌegano ibio hidiroteꞌe Zuhiꞌaḡa, aneꞌa tuḡuhadu onaeha, ḡae bare ehamanoga veize, zu Vine Zaḡoḡaniꞌa ḡae zamao irivaꞌoga veize.
Ebu ḡozone eḡoḡa heuḡaniꞌa ubumaḡa ꞌuiroteꞌeꞌa tabara fitire buaro, ebu ani bare ehamaro. ꞌOugadu ani iḡunadu bapatizo meiro,
ebu ogomu nu anadu, ahiꞌaniꞌa bare inariro. Saulo ani Damaseko neḡano mada nu Zuhiꞌa Boro tahiꞌa tahiꞌa teite radiro.
Ebu zogone Iuda azaḡa kuru neḡa neḡa onamadu, “Iesuꞌe Badiꞌa Ubuga” rae haramiro.
Iuda azaḡaniꞌa eꞌe igirotene, zeḡe niduꞌa zaguzagaro, ebu raenaꞌa, “Vaze ꞌadiꞌe Ierusalema neḡano Iesu ni rae kurauꞌeteꞌe azaḡa sausauziroteꞌe vazeḡa. ꞌAdao zuni eꞌe azaḡa oboze teadu, dibuꞌo hauꞌeteꞌe boroboro vaḡe tutuze onamoga radu onaeha.”
Rehano Saulo ani inare huneꞌenaꞌa harame onaminu, ebu Iesuꞌe hubehune Keriso rae doḡoꞌanirotene, Iuda azaḡa, Damaseko neḡano radiuꞌeteꞌeꞌa naenaenouga mene idararo.
Mada ḡehaḡa hauḡiroteꞌe enogano, Iuda azaḡaꞌe Saulo matihi radu neneḡaniro,
rehano Saulo ani ederiro. Iuda azaḡaꞌe ohere zu madai Damaseko ḡabiꞌa ibihetaḡano Saulo matihi radu ganato haunu.
Rehano ane tahiꞌa tahiꞌaꞌa Saulo ohere zamahanadu, foraꞌa boro zamaḡano ohonadu, ne ḡabiꞌa bohaꞌanonoꞌo mini hina dabane buniro.
Ebu Saulo ani Ierusalema neḡa onamadu, Zuhiꞌa Boro tahiꞌa tahiꞌa teite ꞌauḡihi reiro, rehano zeḡe niduꞌa Saulo rihoniro, mazaḡa ze ꞌane, aniꞌe mene Zuhiꞌa Boro tahiꞌa, rae zamariro.
Rehano Banabasiꞌa Saulo zamahanadu, apostolo azaḡa vaḡe tutune onamiro, ebu Sauloꞌa Damaseko ibiḡano Zuhiꞌa Boro horoniroteꞌe zu, Zuhiꞌa Boroꞌa ḡoreniroteꞌe zu, Damaseko neḡano Iesu niḡano inare haramiroteꞌe, meꞌodo ziniro.
Eꞌe enogano, Saulo ani apostolo azaḡa teite Ierusalema neḡano reꞌoreꞌe oname onainu, zu Zuhiꞌa Boro niḡano inare haraminu.
Ebu Saulo ani Iuda azaḡa, Giriki ḡoeꞌano ḡoereꞌeteꞌe teite taꞌiro titiro, ebu ze Saulo maꞌuma ibiḡa vaḡiro.
Rehano Zuhiꞌa Boro mone azaḡaniꞌa eꞌe ederirotene, Kaisarea neḡa tutune ovoiro, ebu Taso neḡano tuḡuniro.
Ebu Iudea habaꞌa, Galilea habaꞌa zu Samaria habaꞌa niduꞌa zamaḡano ekalesia azaḡaniꞌe uniho manoḡa madu inarinu, zu Zuhiꞌa Boro gubaninu. Ebu Vine Zaḡoḡa zuni danazeꞌenaꞌa nabudizeꞌa ḡeharu onaminu.
U Petero ani haba ꞌahoga ꞌahoga onaminuteꞌea, ne niḡa Lidao Zuhiꞌa Boro mone azaḡa ḡiaziꞌ onamiro.
Ebu vaze ꞌahoga, niḡa Ainea hidiro. Aniꞌe ahiꞌa mene haganinu, ebu muri fuꞌo zu uḡidu fare (8) baze daꞌo radiunu.
Ebu Peteroꞌa ninaꞌa, “Ainea, Iesu Kerisoꞌa faiꞌeꞌohe. Iḡunoꞌi, ebu evaneḡo hegoꞌi!” Ebu ani zogone iḡuniro.
Ebu Lida neḡa zu Saroni habaꞌa azaḡa niduꞌa, aneꞌa edau ragavoga horonirotene, zamaze ḡihunadu Zuhiꞌa Boro mazao fiiro.
U Iopa neḡanoꞌe roḡae ꞌahoga, niḡa Tabitaꞌa radiunu. Aniꞌe Zuhiꞌa Boro mone roḡaeḡa ꞌahoga. Tabitaꞌe Heberu ḡoeꞌa, u Giriki ḡoeꞌanoꞌe Doreka. Aniꞌe iḡaiḡa haḡai manoḡa haḡaido, zu ḡauze oꞌoꞌa azaḡa danazido.
Peteroꞌa Lida neḡano radiunuteꞌe zamaḡano Tabita ani uginadu rudaro. Eꞌanoꞌo ani viro hanadu hitaga neḡano bazune tiro.
U Lida neḡaꞌe Iopa neḡa uhiḡano. Eꞌanoꞌo Zuhiꞌa boro tahiꞌa tahiꞌaꞌa Peteroꞌe Iopa neḡano radiuꞌeteꞌe igirotene, vaze aheu ane vaḡe tuḡuziro. Ebu ze Petero uminiro raenaꞌa, “Ḡa emeḡe teite ḡarihe aroꞌi!”
Ebu Petero ani zeḡe teite onamiro. Ebu feurirotene, hitaga neḡa tutune itiro. Eꞌea ḡozoba niduꞌa Petero edau varahiro, ebu niauꞌenaꞌa dabuaze zu nahune ꞌueꞌeteꞌe koutiḡa ihoniro. Aꞌe Dorekaꞌa ḡabogano turino ziniroteꞌe.
Ebu Petero ani zeḡe niduꞌa tuḡuze buziro, ebu obenaḡa hina tuḡadu, Badiꞌa mazao kuraro. Ebu rune roḡaeḡa moneni ḡianadu niro, raenaꞌa, “Tabita, iḡunoꞌi!” Ebu ani ubumaḡa raꞌaro, ebu Petero horonadu, iḡune ehoriro.
Peteroꞌa Tabita ꞌevoꞌano madu mae ḡihine ohoniro. Ebu Zuhiꞌa Boro mazao fieꞌeteꞌe azaḡa zu ḡozoba niduꞌa huze diuḡiro. Ebu Tabitaꞌa ḡabodateꞌe ihoziro.
Eꞌe hariḡaꞌe Iopa neḡa azaḡa niduꞌa igiro, ebu vaze ḡehaḡaniꞌa Zuhiꞌa Boro mazao fiiro.
Ebu Petero ani Iopa neḡano mada nu radiunu. Aniꞌe vaze ꞌahoga, niḡa Simona teite radiunu. Ani gauꞌe boromakau ogaḡa ḡuhadu faininu.
Vaze ꞌahoga niḡa Korunelioꞌa Kaisarea neḡano radiunu. Aniꞌe Itali uti azaḡa rae huzeꞌeteꞌe ibito ziniro.
Ani zu ane neo radiuꞌeteꞌe azaḡa niduꞌaꞌe Badiꞌa zamareꞌeteꞌe zu gubaneꞌeteꞌe azaḡa. Aniꞌe Iuda azaḡa, toheꞌa ferezeꞌeteꞌe azaḡa borofe danazido, ebu iḡaiḡa Badiꞌa mazao kuraudo.
Ḡorava ꞌahogano mada uḡidu (3 koroko) zamaḡano, iḡunuꞌeteꞌe teigiro. Eꞌe zamaḡano Badiꞌa tuḡure vigaꞌa ane mazao fureraꞌ ovaroga faifaine horoniro. Ebu tuḡure vigaꞌa, “Korunelio!” rae huniro.
Korunelio ani ḡiḡaroneꞌenaꞌa, ḡiane runiro. Ebu ḡadimaro, raenaꞌa, “Zuhiꞌa Boro, ḡa nougeꞌohe?” Aneruꞌa naenaeninaꞌa, “Ḡa kuru zu ḡahugoneꞌe Badiꞌaꞌa horonadu, zamare radiuꞌohe.
Izidi ꞌada vaze nu Iopa neḡano tuḡuzoꞌi, vaze ꞌahoga niḡa Simona zamahanoga veize. Niḡa ꞌahogaꞌe Petero rae huneꞌohe.
Aniꞌe vaze ꞌahoga, niḡa Simona, eꞌe neo radiuꞌohe. Simonaꞌe boromakau ogaḡa ḡuhadu faineꞌeteꞌe vazeḡa. Ani neꞌe davara genaḡano.”
Ani ḡoreniroteꞌe aneruḡa ꞌai barirotene, Korunelio ani, ane tuḡure vazeḡa aheu zu ane uti vazeḡa ꞌahoga ane tuḡure haḡaeꞌeteꞌe huze onairo. Uti vazeḡa aꞌaꞌe Badiꞌa zamareꞌeteꞌe vazeḡa.
Korunelio ani, ane mazao fureraroteꞌe niduꞌa ihoziro, ebu Iopa neḡano tuḡuziro.
Ze oname iraradu madai mone reirotene, Korunelioꞌa tuḡuziroteꞌe azaḡaꞌe Iopa neḡa hanitiro. Eꞌe zamaḡano Petero ani, kuranoga rae ne binuḡa sebaḡa itiro.
Ebu kurauꞌenogano vininiro ꞌahine, ogatihi reiro. Ebu vazeꞌa ogomu ꞌize ruhineꞌeteꞌe zamaḡano, Petero ani iḡunuꞌeteꞌe teigiro.
Eꞌe zamaḡano adureꞌa bohatanoga horoniro, ebu dabua rafaḡa boro bagaḡa heuḡaniꞌe ariḡa ḡazaḡano obonadu raha none ovoe dabaneꞌenoga horoniro.
Eꞌe raganoꞌe odaḡa ḡazaḡa maniḡa nunu niduꞌa, dareꞌeteꞌe avazo heuḡa nunu, zu adure niniḡa nunu ḡehaḡa horoniro.
Ebu ago ꞌahoga igiro, raenaꞌa, “Petero, iḡunoꞌi! Eꞌe manadu anoꞌi!”
Rehano Peteroꞌa naenaeninaꞌa, “Zuhiꞌa Boro, a mene hune zu idaḡa. Eꞌe Iuda azaḡa goro ḡoeꞌa zamaḡano mene deheḡa ga sauꞌa rae huneꞌeteꞌe bonariḡaꞌe mene au onaido.”
Bare hena ago igiro, raenaꞌa, “Badiꞌaꞌa dehenateꞌe bonariḡaꞌe mene deheḡa rae ago roꞌi!”
Eꞌe haḡaiḡaniꞌe ḡae uḡidu fureraro. Eꞌe ḡarugano dabua rafaḡaꞌe zogone adure ḡoha bare itiro.
Peteroꞌa horoniroteꞌe hugaꞌe nagini rae zamare ꞌadaꞌadinuteꞌe zamaḡano, Korunelioꞌa tuḡuziroteꞌe azaḡaniꞌe Simona ne vaḡeꞌenaꞌa, ibihetaḡano edaro.
Ze huau ḡadimuꞌenaꞌa, “Vaze niḡa Simona, niḡa ꞌahoga Petero rae huneꞌeteꞌe, ani ꞌahama radiuꞌe hehe?”
Petero ani, horoniroteꞌe hugaꞌe nagini rae ꞌize zamare radiuꞌenogano, Vine Zaḡoḡaniꞌa Petero niro, raenaꞌa, “Ḡianoꞌi, Simona! Vaze uḡiduꞌa ḡa vaḡeꞌohe.
Iḡunadu ne zamaḡa diuḡiꞌ ovoroꞌi! Ago zamare ꞌadaꞌadoꞌi, rehano zeḡe teite onamoꞌi, mazaḡa eḡeꞌa tuḡuzeha.”
Petero ani ovoadu, vaze uḡidu ziro, raenaꞌa, “Zaeꞌa vaḡeꞌeteꞌe vazeḡaꞌe eḡe. Za nougadu onaeha?”
Zeḡeꞌa naenaeninaꞌa, “Emeꞌe vaze ꞌahoga, niḡa Korunelio, aneꞌa tuḡufadu onaeha. Aniꞌe Itali uti azaḡa ibito ziniꞌeteꞌe vazeḡa. Ani vaze duduḡa zu Badiꞌa gubaneꞌeteꞌe vazeḡa. Iuda azaḡa niduꞌa ani niguneꞌohe. Ebu tuḡure viga zaḡoḡaniꞌa Korunelio niro, raenaꞌa, 'Vaze ꞌahoga niḡa Petero, ani ḡae ne zamahu aroꞌi, aneꞌa nouge reiteꞌe igifine.' ”
Eꞌanoꞌo Petero ani vaze uḡidu ne zamaḡano mae zouzadu, eꞌea baziro. Irarirotene, Peteroꞌe zeḡe teite iḡuniro. Ebu Zuhiꞌa Boro mazao fieꞌeteꞌe azaḡa nu zuni Iopa neḡanonoꞌo ane teite onamiro.
Ebu oname ohereranadu, bare irarirotene, ḡorava moneo Kaisarea neḡano feuriro. U Korunelio ani, nabuga zu ane vaze manoḡa manoḡa huze nuꞌozadu, guhiu radiunu.
Peteroꞌa Korunelio neo diuḡirotene, Korunelio ani Petero teite hidadu, Petero odaḡa babaḡano ḡuḡureꞌenaꞌa matuꞌo haro.
Rehano Peteroꞌe “Korunelio, iḡunoꞌi!” raenaꞌa, ani mae ḡihiniro, ebu raenaꞌa, “Eḡe zu vaze tauḡi.”
Petero ani Korunelio teite ḡoereꞌenaꞌa ne zamaḡa diuḡiro, ebu vaze ḡehaḡaniꞌa nuꞌoranoga horoziro.
Ebu Peteroꞌa ziro, raenaꞌa, “Za Iuda azaḡa goro edeḡa. Emeꞌe Iuda mene azaḡa teite mene uniheꞌohe. Rehano Badiꞌaꞌa ihinaꞌa, 'Vaze ꞌahoga huneꞌenaꞌa, mene deheḡa ga sauꞌa rae mene reꞌuma.'
Eꞌanoꞌo ḡaeꞌa ḡoere tuḡuratene, mene hezaha rehano, onaeha. Eꞌanoꞌo e ḡadimuꞌohe. Nouga ꞌahine huheha?”
Korunelioꞌa naenaeninaꞌa, “Mada ḡazaḡa modateꞌea, ḡorava mone mada uḡidu zamaḡano (3 koroko) eꞌe nehe zamaḡano kuraunu. Eꞌe zamaḡano vaze ꞌahoganiꞌa eḡe zamao tabara edaro. Ani dabuaꞌe vazavazahoga.
Ebu aneꞌa raenaꞌa, 'Badiꞌaꞌe ḡae kuru iginu zu ḡahugoneḡo horoninu.
ꞌOugadu vaze nu Iopa neḡano tuḡuzoꞌi, ebu vaze ꞌahoga, niḡa Simona zamahanoꞌi! Niḡa ꞌahogaꞌe Petero. Aniꞌe vaze ꞌahoga, niḡa Simona, ane neo radiuꞌohe. Simonaꞌe boromakau ogaḡa ḡuhadu faineꞌeteꞌe vazeḡa. Ani neꞌe davara genaḡano.'
Eꞌanoꞌo e ḡarihe fase ḡae veize ḡoere tuḡureha, ebu ḡaeꞌa onaataꞌaꞌe manoḡa tauḡi. Eꞌanoꞌo emeḡe niduꞌa izidi Badiꞌa zama ꞌadao nuꞌoraneha, Zuhiꞌa Boroꞌa ḡaniroteꞌe ḡoeꞌa niduꞌa egoga veize.”
Ebu Petero ani ḡoere ḡadaheniro, raenaꞌa, “E izidi hubehune edereha. Badiꞌaꞌe Iuda azaḡa daꞌo mene mae ḡihizeꞌe rehano, vaze niduꞌa hune mae ḡihizeꞌohe.
Habaꞌa habaꞌa niduꞌa zamaḡano Badiꞌa gubaneꞌeteꞌe zu haḡai duduḡa haḡaeꞌeteꞌe azaḡaꞌe Badiꞌaꞌa mae ḡihizeꞌohe.
Zae edeḡa, Badiꞌaꞌa Isaraela azaḡa mazao hari manoḡa tuḡurirotaꞌaꞌe. Aꞌe Iesu Keriso-onoꞌo zama roḡeḡa meꞌuma hariḡa. Aniꞌe vaze niduꞌa Zuhiꞌa Boro.
Za edeḡa, ibite Ioane Babatisoꞌa harameꞌenaꞌa, 'Babatiso moꞌi!' reiro, zu eꞌe enogano Galilea habaꞌanonoꞌo onamo Iudea habaꞌa niduꞌa zamaḡano, naginiꞌa furerarotaꞌaꞌe.
Ebu Badiꞌaꞌa Iesu, Nazareta neḡa vazeḡa, Vine Zaḡoḡa zu gigiꞌa haro. Ebu ani ragaveꞌenaꞌa, gau manoḡa haḡao zinido, zu vine sauꞌaniꞌa ragano reiroteꞌe azaḡa niduꞌa faizido, mazaḡa Badiꞌaꞌe ane teite radiunu.
Iesuꞌa ꞌouge Iudea habaꞌa niduꞌa zamaḡano, zu Ierusalema neḡano haḡaidoteꞌe haḡaiḡa niduꞌa, eme horoniro. Ebu aniꞌe satauroneadu mau runiro.
Rehano aniꞌe Badiꞌaꞌa mada uḡidu zamaḡano bare ḡaboniro. Ebu vazeꞌa Iesu horonoga veize, Badiꞌaꞌa zeḡe mazao fureno ziniro.
Vaze niduꞌaꞌe mene horoniro rehano, aꞌe emeḡe zu Badiꞌaꞌa ohotiroteꞌe azaḡaniꞌa daꞌo. Ebu aneꞌa runeonoꞌo bare ḡabode iḡuniroteꞌe enogano emeꞌe ane teite ogau tiburaro.
Ebu Iesuꞌa tuḡufiro, vazevaze mazao haramoga. 'Iesuꞌe, ḡabone zu rune azaḡa kotazoga veize Badiꞌaꞌa ohoniroteꞌe rae furenoꞌi!' reiro.
Ebu peroveta azaḡa niduꞌaꞌa hariḡa ꞌahige rae fureneꞌohe. Iesu Keriso mazao fiine, eꞌe azaḡa niduꞌa Iesu nionoꞌo Badiꞌaꞌa zeḡe sauꞌa aḡutu modiꞌuma.”
Peteroꞌa ꞌize ḡoere eꞌe harame radiunuteꞌea, ḡoere igi radiunuteꞌe azaḡa niduꞌa mazao Vine Zaḡoḡaniꞌa ovairo.
U eꞌe zamaḡano Iuda azaḡa, Iesu mazao fieꞌeteꞌeꞌa Petero teite onaadu ehore radiunu. Zeꞌe ahiri rana iḡuri haḡairoteꞌe azaḡa. Zeḡeꞌa, Iuda mene azaḡa mazao zuni Badiꞌaꞌa Vine Zaḡoḡa ovoe beꞌunadu, irivaꞌozoga horonirotene, zaguzagaro,
mazaḡa Iuda mene azaḡaniꞌa ḡoere ꞌahoga ꞌahoga hina ḡoereꞌenoga zu Badiꞌa niguneꞌenoga igiro ꞌahine. Eꞌe horonirotene, Peteroꞌa raenaꞌa,
“Badiꞌaꞌa zeḡe mazao zuni Vine Zaḡoḡa tuḡuneha, emeḡe mazao tuḡuniroteꞌe teige. Eꞌanoꞌo eḡeꞌa zamareꞌetene, ꞌadi duḡuruꞌe iḡuꞌa oꞌoꞌa rehano bapatizo mouga idaḡa.”
Eꞌanoꞌo Peteroꞌa Korunelio duḡuru ziro, raenaꞌa, “Iesu Keriso niḡano bapatizo moꞌi!” Ebu eꞌe enogano zeḡeꞌa Petero uminiro, zeḡe teite mada nu radoga veize.
Iudea habaꞌa niduꞌa zamaḡano, apostolo azaḡa zu Zuhiꞌa Boro mone azaḡaniꞌa, Iuda mene azaḡa zuni Badiꞌa ḡoere mae ḡihiniroteꞌe igiro.
Eꞌanoꞌo Peteroꞌa Ierusalema neḡa itirotene, ahirize iḡurizeta azaḡa Iesu mazao fieꞌeteꞌeꞌa Petero roniro,
raenaꞌa, “Ḡaꞌe Iuda mene azaḡa ne onamadu, zeḡe teite ogau tiburaro. Zeꞌe ahirize rana iḡuri oꞌoꞌa azaḡa.”
Ebu Petero ani naginiꞌa fureraroteꞌe niduꞌa doḡoꞌani rae fureno ziniro, raenaꞌa,
“Eꞌe Iopa neḡano radadu, kurauꞌegano, iḡunuꞌeteꞌe teigiro, ebu dabua rafaḡa boro heuḡa ariḡa ḡazaḡano obonadu adureonoꞌo ovoe dabaniro, ebu eḡe uhiḡano reꞌ ovairoteꞌe horoniro.
Eḡeꞌa faine ḡianirotene, rahao odaḡa ḡazaḡa maniḡa nunu, agire maniḡa, dareꞌeteꞌe avazoḡa heuḡa zu adure niniḡa nunu ḡehaḡa horoniro. Aꞌe emeḡe, Iuda azaḡaniꞌa mene auꞌeteꞌe bonariḡa.
Ebu ago ꞌahoga igiro, raenaꞌa, 'Petero, iḡunoꞌi! Manadu anoꞌi!'
Ebu eḡeꞌa raenaꞌa, 'Zuhiꞌa Boro, a mene hune zu idaḡa! Eꞌe Iuda azaḡa goro ḡoeꞌa zamaḡano mene deheḡa ga sauꞌa raꞌe huneꞌeteꞌe bonariḡa eḡe hebeo mene au onaido.'
Rehano ago ꞌahoganiꞌa adureonoꞌo bare naenaehiro, raenaꞌa, 'Badiꞌaꞌa dehenateꞌe bonariḡaꞌe ufire rae ago roꞌi!'
Eꞌe haḡaiḡaniꞌe ḡae uḡidu fureraro. Eꞌe ḡarugano bone dabua rafaḡa zu eꞌe rana tiroteꞌe ḡauḡa niduꞌa adure ḡoha bare mae itiro.
ꞌOugiroteꞌe zamaḡano Kaisarea neḡanonoꞌo tuḡuziroteꞌe vazeḡa uḡiduꞌa eḡeꞌa radiroteꞌe neḡano feuriꞌ onairo.
Ebu Vine Zaḡoḡaniꞌa ihinaꞌa, 'Zeḡe teite onamoꞌi! Zeꞌe Iuda mene azaḡa rehano, ago zamare ꞌadaꞌadoꞌi!' Ebu Zuhiꞌa Boro mone azaḡa fuꞌo zu tiba fare (6) ꞌadaꞌa ḡatihenaꞌa, Kaisarea neḡa ovoiro. Ebu emeꞌe eḡe veize ḡoere tuḡuriroteꞌe vazeḡa neo feuradu diuḡiro.
Ebu eꞌe vazeḡaniꞌa ane neo tuḡure vigaꞌa nouge nouge fureraroteꞌe hariḡa rae furenofiro. Aneruꞌa ꞌahige rae niro, raenaꞌa, 'Iopa neḡano vaze nu tuḡuzoꞌi, ebu vaze ꞌahoga niḡa Simona zamahanoꞌi! Niḡa ꞌahogaꞌe Petero.
Aniꞌe hari ꞌahoga rae fureno ziniꞌuma, ebu ḡae zu ḡae neo radiuꞌeteꞌe azaḡa niduꞌaꞌe eꞌe egadu ḡabone hidiꞌuma.'
Ebu eḡeꞌa ḡoere ḡadahirotene, Vine Zaḡoḡaniꞌa zeḡe vaḡe ovairo, ibite emeḡe vaḡe ovairoteꞌe teige.
Eꞌe horonirotene, e Iesuꞌa ifiroteꞌe ḡoeꞌa zamariro, raenaꞌa, 'Ioane Babatisoꞌe vu hina bapatizoziro, u zaꞌe Vine Zaḡoḡa hina bapatizoziꞌuma.'
Ebu emeḡeꞌa Zuhiꞌa Iesu Keriso mazao fiiroteꞌe madaḡano Badiꞌaꞌa ḡahunone rifiroteꞌe teige, Iuda mene azaḡa zuni ḡahunone ziniro. Eꞌanoꞌo eꞌe Badiꞌa haḡai ꞌuoga mene hune idaḡa.”
Zeḡeꞌa eꞌe igirotene, mene bare ḡoeriro, rehano Badiꞌa niguneꞌenaꞌa, ꞌahige reiro, raenaꞌa, “Tena, Iuda mene azaḡa zuni Badiꞌaꞌa zamazadu, ḡabone tuḡutuḡu mouga veize zamaze sauꞌanonoꞌo ḡihuziro.”
U Stefano maroteꞌe madaḡanonoꞌo Iesu mazao fieꞌeteꞌe azaḡa mazao agireꞌa fureraro. Eꞌanoꞌo zeꞌe Ierusalema neḡanonoꞌo feranadu, Poinikia habaꞌa, Kupro umuḡa, zu Suria habaꞌano Antioka neḡa onamiro. Zeꞌe Iuda azaḡa mazao daꞌo hari manoḡa harameꞌenaꞌa feraro.
Rehano Kupro zu Kurene azaḡa nuꞌa Antioka neḡa onamadu, Giriki azaḡa mazao zuni Zuhiꞌa Boro Iesu hariḡa haramiro.
Ebu Badiꞌa gigiꞌaniꞌa zeḡe ranao radiunu ꞌahine, vaze ḡehaḡaniꞌa haramoze mae ḡihinadu Iesu mazao fiiro, ebu Zuhiꞌa Boro mone reiro.
Eꞌe hariḡa Ierusalema ekalesia azaḡaniꞌa igiro. Ebu vaze ꞌahoga niḡa Banabasi tuḡune onamiro, Antioka neḡa.
Ani Antioka neḡano feurirotene, Badiꞌaꞌa ḡahunone manoḡa zenateꞌe horonadu, matuꞌe rudaro. Ebu zeḡe niduꞌa inaraziro, raenaꞌa, “Zamaze niduꞌa hanadu Zuhiꞌa Boro mazao fie gigaru radoꞌi!”
Mazaḡa Banabasiꞌe vaze manoḡa zu Vine Zaḡoḡaniꞌa ane mazao iriꞌaviro, zu Zuhiꞌa Boro mazao hubehune fieꞌeteꞌe vazeḡa. ꞌOugadu vaze ḡehaḡa bagaḡaniꞌa Zuhiꞌa Boro moneo reiro.
Eꞌebuꞌu Banabasi ani, Saulo vaḡoga radu Taso neḡa onamiro.
Ebu Saulo horonirotene, zamahanadu Antioka neḡa bare onamiro. Ebu zeꞌe muri tiba eꞌe ekalesiaḡa azaḡa teite nuꞌoranadu, vaze ḡehaḡa bagaḡa ihozido. Ebu Antioka neḡanobuꞌu, Zuhiꞌa Boro tahiꞌa tahiꞌaꞌe, “Kristeni” rae huze ḡadaheziro.
ꞌOuginuteꞌe zamaḡano, peroveta azaḡa nuꞌa Ierusalema neḡanonoꞌo Antioka neḡa ovairo.
Eꞌe zamaḡano vaze ꞌahoga niḡa Agaboꞌa, nuꞌonuꞌo zamaḡano iḡuniro. Ebu Vine Zaḡoḡaniꞌa ibito hanadu ꞌahige rae fureniro, raenaꞌa, “Haba niduꞌa zamaḡano zahara boroꞌa fureraꞌuma.” Ebu zahara boroꞌe, Klaudioꞌa Roma zuhiꞌaḡa reiroteꞌe madaḡano fureraro.
Eꞌanoꞌo Antioka neḡano Zuhiꞌa Boro tahiꞌa tahiꞌaꞌa, ane ane inarao moni nuꞌonadu, Iudea habaꞌano Zuhiꞌa Boro mone azaḡa veize tuḡuriꞌuma reiro.
Ze nuꞌone hauḡirotene, Banabasi zu Saulo ꞌevoreo riꞌinadu, Ierusalema ekalesia boroboro veize odohe itiro.
ꞌOuge haḡairoteꞌe zamaḡano, kini Heroda Agripaꞌa tuḡuzadu, Ierusalema ekalesia azaḡa nu sausauzoga rae oboze tiro.
Ebu aneꞌa tuḡuzadu, Ioane negoḡa, niḡa Iakobo, diribi hina mau runiro.
ꞌOugiroteꞌe moneo Iuda azaḡaniꞌa matuꞌoga horonirotene, Petero zuni obone tiro. ꞌAdiꞌe Mene Miniꞌeteꞌe ꞌUvahuḡa Auꞌeteꞌe Muiḡa madaḡano ꞌougiro.
Petero obone teadu ḡuꞌano ohoniro, ebu uti azaḡa ꞌevorao tiro. Uti azaḡa, Petero gadiniroteꞌe niduꞌaꞌe gaubanana fuꞌo zu tiba fare (16), ebu vaze ḡazaḡa ḡazaḡaniꞌa mada ꞌaune ꞌaune gadine gauido. Heroda ani uraꞌe, Iḡine Modeꞌeteꞌe Muiḡa ḡaruganobuꞌu mae bunadu, hunio kotaniꞌuma reiro.
Eꞌanoꞌo Peteroꞌe ḡuꞌano ohone modiro. U ekalesia azaḡaniꞌe ane veize Badiꞌa mazao inare kuraunu.
Irarine, Herodaꞌa Petero kotaniꞌuma reiroteꞌe oheꞌano, Peteroꞌe auri adiriḡa aheu hina batunadu uti azaḡa aheu boꞌaḡano baze radiunu, ebu uti azaḡa aheu ꞌahogaꞌe ḡuꞌa neḡa ibihetaḡano edau radiro.
Eꞌe zamaḡano Zuhiꞌa Boro tuḡure vigaꞌa tabara fureraro, ebu ḡuꞌa neḡa zamaḡaꞌe agararo. Aneru ani, Petero rebeḡa moneo faꞌofaꞌonadu evaniro, ebu raenaꞌa, “Ḡarihe iḡunoꞌi!” ꞌOuge reirotene, auri adiriḡaniꞌa ꞌevoꞌanonoꞌo butau buaro.
Ebu tuḡure vigaꞌa ninaꞌa, “Kibaꞌiḡo rinedoꞌi, ebu tamakaḡo haḡaoꞌi!” Ebu ani ꞌougiro. Aneruꞌa bare ninaꞌa, “Ogoto dabuaḡa vidanadu, eḡe hegote aroꞌi!”
Petero ani, tuḡure viga hegote buaro, rehano eꞌe zamaḡano tuḡure vigaꞌa haḡairotaꞌaꞌe, mene huga rae zamarinu. Ani ꞌane iḡunuꞌeteꞌe teigeꞌohe rae zamarinu.
Zeꞌe, uti azaḡaniꞌa ḡiane edauꞌeteꞌe habaꞌa aheu vitiniro, ebu enona auri ibihetaḡano feuriꞌ onairotene, eꞌe ibihetaḡa zuni aneꞌa bohataro. Ebu eꞌeanoꞌo buau onamiro. Ebu ibio mene faḡa onameꞌenogano, tuḡure vigaꞌa tabara muhiniro.
Eꞌeabuꞌu Petero ani, zamaḡa bohataro, ebu raenaꞌa, “E izidi edereha. ꞌAdiꞌe huga. Zuhiꞌa Boroꞌa tuḡure viga tuḡuneha, ebu Heroda ꞌevoraonoꞌo zu Iuda azaḡaniꞌa togahiroteꞌe haḡaiḡa sauꞌanonoꞌo mae vaḡiheha.”
Eꞌuge ederirotene, Petero ani Ioane viꞌa, niḡa Maria ne onamiro. Ioane niḡa ꞌahogaꞌe Mareko. Vaze ḡehaḡaꞌe ane neo nuꞌoranadu kurau radiunu.
Peteroꞌa enone ibihetaḡano toketokerirotene, tuḡure roḡaeḡa, niḡa Rodaꞌa ḡianoga rae onamiro.
Ani Petero ago iraḡa igirotene, matuꞌe rudanadu, ibihetaꞌe vavaꞌoga mene zamariro, rehano ne bare dure diuḡiro, ebu ziro, raenaꞌa, “Peteroꞌa ibihetao edauꞌohe.”
Rehano zeḡeꞌa ninaꞌa, “Ḡa baborana gaogi.” “A hube rehi!” rae teꞌoteꞌarotene, zeḡeꞌa raenaꞌa, “Aꞌe Petero ane tuḡure vigaꞌa gaogi.” reiro.
Rehano Petero ani, bare bare toketokeriro. Ebu zeḡeꞌa iḡunadu, ibiheta vavaꞌirotene, Petero horoniro, ebu zaguzagau rudaro.
Petero ani, ꞌevore hina garareꞌenaꞌa, “Ago haraoꞌi!” reiro, ebu Zuhiꞌa Boroꞌa nouge nouge ḡuꞌa neḡanonoꞌo mae buniroteꞌe meꞌodo ziniro. Ebu ziro, raenaꞌa, “Naginiꞌa fureranataꞌaꞌe, Iakobo zu Zuhiꞌa Boro mone azaḡa ihozoꞌi!” Ebu aniꞌe haba ꞌahoga onamiro.
Irarirotene, ḡuꞌa neḡa gadineꞌeteꞌe azaḡaniꞌa “Peteroꞌe nougeha?” rae harae iḡuniro.
Heroda Agripa ani, uti azaḡa tuḡuzadu Petero faifaine vaḡiro. Ebu mene horonirotene, Petero gadiniroteꞌe azaḡa ḡadiḡadiziro. Ebu gadi azaḡaꞌe zimi ruzoga veize tuḡuziro. Ebu Heroda ani, Iudea habaꞌanonoꞌo iḡunadu, Kaisarea neḡa ovoiro, ebu eꞌea mada nu radiro.
Heroda Agripaꞌe Turo zu Sidono neḡa azaḡa mazao maḡune radiu onainu. Rehano Turo zu Sidono neḡa azaḡaꞌe tiburanadu, Heroda ḡianiꞌ onamiro. Zeꞌe Heroda tuḡure vazeḡa boro, niḡa Balasto teite vazetadu, Heroda teite uniho manoḡa mouga rae umidiro, mazaḡa zeꞌe Herodaꞌa ḡianeꞌeteꞌe habaꞌanonoꞌo ogomuze iḡaiḡa meido ꞌahine.
Heroda ḡianiꞌuma madaḡa meirotene, ani kini dabuaḡa haḡaadu kini ehoro habaꞌano ehoriro. Ebu hunio nuꞌoraroteꞌe azaḡa mazao haramiro.
Eꞌe igirotene, eꞌe azaḡaniꞌa ḡihau bagaḡa ḡoeriro, raenaꞌa, “ꞌAdiꞌe badiꞌaꞌa ḡoereꞌohe, mene vazeꞌa.”
ꞌOugirotene, Zuhiꞌa Boro tuḡure vigaꞌa zogone Heroda runediro, mazaḡa aniꞌe vazevazeꞌa ane nigunirotene, ani aneꞌa bare niguniro, u Badiꞌa hugaꞌe mene niguniro. Ebu idiꞌa ahiꞌa anadu rudaro.
U Badiꞌa ḡoereꞌe bororu onaminu, ebu vaze ḡehaḡaniꞌa egadu mae ḡihiniro.
Banabasi zu Sauloꞌe ekalesia azaḡa moni ziniꞌ onamiroteꞌe gauḡa hauḡirotene, Ierusalema neḡanonoꞌo bariro. Tahiꞌa ꞌahoga niḡa Ioane zu zamahu Antioka neḡa ovoiro. Ani niḡa ꞌahogaꞌe Mareko.
Antioka ekalesiaḡa zamaḡanoꞌe peroveta azaḡa zu ihore azaḡa ꞌeꞌe. Nizeꞌe Banabasi, Simeona, niḡa ꞌahogaꞌe Niḡera, ebu Kurene vazeḡa, niḡa Lukio, Manaena, aniꞌe Kini Heroda Antipasi teite tibano bororaroteꞌe vazeḡa, ebu Saulo.
Mada ꞌahogano ze ogomu moneo zaḡozaḡeꞌenaꞌa Zuhiꞌa Boro mazao kurau radiunu. Eꞌe zamaḡano Vine Zaḡoḡaniꞌa ziro, raenaꞌa, “E Banabasi zu Sauloꞌe eḡe gau veize meirobobo, eḡe veize avo ohozoꞌi!”
Eꞌanoꞌo ze zaḡozaḡiro zu kuraroteꞌe enogano, ꞌevoreze Banabasi zu Saulo rana teadu kuraro, ebu tuḡuze onamiro.
Paulo zu Banabasi zeꞌe, Vine Zaḡoḡaniꞌa tuḡuzeꞌenaꞌa, Seleukia toḡatoḡaḡa ovoiro, ebu eꞌeanoꞌo ḡasi hina Kupro ꞌumuḡa ruhau fariro.
Ebu Salami neḡano feurirotene, Iuda azaḡa kuru neḡa neḡa diuḡadu Badiꞌa ḡoere haramiro. Ioane, niḡa ꞌahogaꞌe Mareko zuni eꞌea, zeḡe danazoga veize ḡatiziro.
Ze eꞌe ꞌumuḡa niduꞌa ne ꞌahoga ꞌahoga onamo Pafo neḡano feuriro. Ebu Iuda vazeḡa ꞌahoga hidiro. Aniꞌe nabone zu ḡuriro peroveta vazeḡa, niḡa Bari-Iesu.
Ani eꞌe ꞌumuḡa gavanaḡa teite vazetite radiunu. Gavana vazeḡa niḡaꞌe Seregio Paulo. Ani vadiga manoḡa, faifairu zamareꞌeteꞌe vazeḡa. Ani Badiꞌa ḡoere igihi reiro. Eꞌanoꞌo vaze tuḡunadu, Banabasi zu Saulo ane ne huze onairo.
Rehano nabone vazeḡa eꞌe, niḡa ꞌahogaꞌe Eluma. Aꞌe Giriki ḡoeꞌa. Ḡoere eꞌe hugaꞌe nabone. Aneꞌa zeḡe ḡoere ꞌueꞌenaꞌa taꞌiro ziniro. Ebu gavanaꞌa Iesu mazao mene fioga veize ḡunuḡununiro.
U Saulo, niḡa ꞌahogaꞌe Paulo, ani Vine Zaḡoḡaniꞌa irivaꞌonadu, Eluma ḡiane runiro, ebu raenaꞌa,
“Ḡaꞌe Satani ubuga. Haḡai duduḡa niduꞌa agireniꞌeteꞌe vazeḡa. Ḡuriro zu soꞌosoꞌo haḡaiḡaniꞌa ḡae zama iriꞌavonoga. Ebu Zuhiꞌa Boro ibi duduḡa ḡunuḡununeꞌeteꞌe haḡaiḡa mene modeꞌohe.
Ḡianoꞌi! Zuhiꞌa Boro gigiꞌaꞌa ḡae rana raha. Ḡaꞌe ubumaḡoꞌa kuraꞌuma, ebu mada nu agaḡa horonoga mene idaraꞌuma.” Ebu ḡoze zu uzaboꞌa ubumaḡa zogone ꞌuiro, ebu tufatufeꞌenaꞌa ꞌevoꞌano abinoga veize vaze vaḡiro.
Ebu gavana vazeḡaꞌe fureraroteꞌe haḡaiḡa horonirotene, Iesu mazao fiiro. Zu Zuhiꞌa Boro haḡai ederadu, zaguzagaro.
Paulo zu ane teite onamiroteꞌe azaḡaꞌe Pafo neḡanonoꞌo iḡunadu, Pamufulia habaꞌano Perega neḡa ḡasi hina ruhau onamiro. Eꞌeabuꞌu Ioane ani, Paulo duḡuru muhizadu, Ierusalema neḡa bare onamiro.
Zeꞌe Perega neḡanonoꞌo onamo, Pisidia habaꞌano Antioka neḡano feuriro. Ebu Bana Madaḡa madaḡano, Paulo zu Banabasiꞌa Iuda azaḡa kuru neḡa diuḡadu ehoriro.
Ebu goro ḡoeꞌa zu peroveta azaḡa ḡoere meꞌodiroteꞌe enogano, Iuda azaḡa kuru neḡa ḡianeꞌeteꞌe azaḡaniꞌa, Paulo duḡuru veize ḡoere tuḡuriro. “Negofe duḡuru, za emeḡe veize inara ḡoeꞌa eꞌe roꞌidene, haramine idaḡa hehe?”
Paulo ani iḡunadu ꞌevoꞌa mae ḡihiniro, zeḡeꞌa ḡoeꞌa ego hanoga veize. Ebu ḡoeꞌa ḡadaheniro, raenaꞌa, “Isaraela azaḡa, zu Iuda mene azaḡa Badiꞌa gubaneꞌeteꞌe, egoꞌi!
Isaraela azaḡa Badiꞌaꞌa, aḡife duḡuru meiro, ebu zeḡeꞌa Izipi habaꞌano radiunuteꞌea, Badiꞌaꞌa danazeꞌenaꞌa ḡehararo zu inariro. Ebu Badiꞌaꞌa ane gigiꞌa boro hina Izipi habaꞌanonoꞌo tutuze buziro.
Ebu muri ḡae ḡazaḡa gaubanana (40) haba bohaꞌano onamiroteꞌe zamaḡano, zeꞌe Badiꞌa ḡoere mene ego haunu rehano, Badiꞌaꞌa mene muhiziro.
Kanana habaꞌano haba fuꞌo zu aheu fare (7) azaḡaꞌe, Badiꞌaꞌa zimi hauḡadu, habazeꞌe Isaraela azaḡa ziniro.
Muri maḡa ḡazaḡa zu ḡae fuꞌo gaubanana (450) zamaḡano, ꞌouge haḡainu. Eꞌebuꞌu Badiꞌa ani, Isaraela azaḡa boꞌaḡanonoꞌo Isaraela azaḡa ibito ziniꞌuma azaḡa tiba tiba ohoze onaminu. ꞌOuge haḡae onamo peroveta vazeḡa Samuelaꞌa fureraro.
Eꞌebuꞌu Isaraela azaḡaꞌe, kini ꞌahoganiꞌa ibito zenoga uratiro. Eꞌanoꞌo Badiꞌaꞌa Saulo ohoniro. Aniꞌe Kisa ubuga, Beniamini iduhu vazeḡa. Ani, muri ḡae ḡazaḡa gaubanana (40) Isaraela azaḡa ibito ziniro.
Rehano Badiꞌa ani, Sauloꞌe kini gauḡanonoꞌo mae vaḡinadu, Davida madu kini iḡuꞌano ohoniro. Aniꞌe Badiꞌaꞌa raenaꞌa, 'Iese ubuga Davidaꞌe, eḡe zamaꞌa urato hauꞌeteꞌe vazeḡa. Aniꞌe eḡeꞌa urateꞌeteꞌe gauḡa niduꞌa haḡaiꞌuma.' reiro.
Badiꞌa ani, ibite rae tiroteꞌe ibiḡano, Davida mariganonoꞌo vaze ḡaboziꞌuma vazeḡa fureno ziniro, ebu ani Isaraela azaḡa mazao tuḡuniro. Niḡaꞌe Iesu.
Ani ꞌizema onaogano, Ioane Babatisoꞌa Isaraela azaḡa niduꞌa mazao haramiro, raenaꞌa, “Sauꞌanonoꞌo ḡihuradu, bapatizo moꞌi!” reiro.
Ioaneꞌa ane gau hauḡeꞌenogano ꞌahige reiro, raenaꞌa, 'Zaeꞌa zamareꞌetene, eꞌe iniu? Eꞌe mene Keriso. Eꞌe vazeḡaꞌe ariga onaeꞌohe. Eꞌe ane tuḡure vazeḡa radu, tamakaḡa miniḡa fuhiꞌo hanoga zu mene idaḡa. Ani niꞌe eḡe ni vitinoga.' ”
Ebu hena Pauloꞌa ꞌaune ḡoereꞌenaꞌa, “Nego nabudi, Aberahamo iduhu mariga azaḡa, ebu Iuda mene azaḡa, Badiꞌa gubaneꞌeteꞌe! Emeḡe veize, Badiꞌa ani, vaze ḡaboziꞌuma ḡoeꞌa tuḡuriro.
Ierusalema azaḡa zu zeḡe ibito ziniꞌeteꞌe azaḡa, zeꞌe Iesuꞌe Keriso rae mene zamarinu, zu Bana Madaḡa Madaḡa niduꞌa, peroveta azaḡa ḡoere meꞌodidoteꞌe, eꞌe hugaꞌe mene ederinu. Rehano zeḡeꞌa Iesu kotanadu runeo tuḡunirotene, eꞌe ḡoeꞌa haḡae huniro.
Zeꞌe Iesu runeo tuḡuniteꞌe mazaḡa mene horoniro rehano, satauroneadu rudanoga veize Pirato uminiro.
Ebu buka zaḡoḡano tiroteꞌe ḡoeꞌa niduꞌa ane mazao haḡae hauḡirotene, satauroonoꞌo mae bunadu, idu zamaḡano tiro.
Rehano Badiꞌaꞌa runeonoꞌo bare ḡaboniro.
Ebu Iesu ani ibite Galilea habaꞌanonoꞌo ane teite Ierusalema neḡa itiroteꞌe azaḡa mazao mada ḡehaḡa zamaḡano fureraudo. Ebu ze izidi ꞌize Isaraela azaḡa mazao eꞌe hariḡa meꞌode fureneꞌohe.
Eme izidi, ꞌada hari manoḡa rae fureneꞌohe: Badiꞌaꞌa amahi vouḡafe mazao rae tiroteꞌe ḡoeꞌaꞌe,
vouḡafe mariga emeḡe mazao aneꞌa haḡae huneha. Eꞌe haḡaiḡaꞌe Iesu runeonoꞌo bare ḡaboniro. ꞌAdiꞌe Salamo aheuḡa (second) zamaḡano Iesu hariḡa tiroteꞌeꞌa hudaneha, raenaꞌa, 'Ḡaꞌe eḡe Ubude. Izidi eꞌe, ḡa Mogo raha.' (Salamo 2:7)
Badiꞌaꞌa Iesu runeonoꞌo bare ḡaboniro, zu ahiꞌaꞌe mene ruhuraꞌuma reiroteꞌe haḡaiḡaꞌe buka zaḡoḡano ꞌahige touga. Badiꞌaꞌa raenaꞌa, 'Eꞌe, Davida mazao ziniꞌuma rae tiroteꞌe ḡahugoneḡa manoḡa zae ziniꞌuma. Eꞌe ḡahugoneḡaꞌe zaḡoḡa, zu eꞌe ḡoeꞌaꞌe hudau huniꞌuma.' (Isaia 55:3)
Ebu Salamo ꞌahogano zuni ꞌahige tiro. Davidaꞌa Badiꞌa ninaꞌa, 'Ḡaꞌe, ḡae Vaze Zaḡoḡa ahiꞌaniꞌa ruhuranoga veize iduo mene modiꞌuma.' (Salamo 16:10)
Ḡoere ꞌadiꞌe Davida hariḡa mene tiro, mazaḡa Davida aniꞌe, ane radone madaḡano Badiꞌa ura gauḡa haḡae hauḡirotene, rudaro. Ebu ane zuni vouḡaḡa idu habaꞌano ḡuriro, ebu ahiꞌaꞌe ruhuraro.
U Badiꞌaꞌa runeonoꞌo bare ḡaboniroteꞌe vazeḡaꞌe ꞌahiꞌa mene ruhuraro.
Eꞌanoꞌo nego nabudi, ꞌadi ederoꞌi! Emeꞌe, Badiꞌaꞌa zae haḡai sauꞌa aḡutu modiꞌuma ḡoeꞌaꞌe, Iesuꞌa nagini haḡaofiroteꞌeanoꞌo zae mazao harameꞌohe.
Mose goro ḡoeꞌa haḡaeꞌeteꞌeanoꞌo, za Badiꞌaꞌa za ane ubumao duduḡa rouga mene idararo, mazaḡa vaze haḡaiꞌe sauꞌa daꞌo ꞌahine. Rehano vaze haḡaiḡa sauꞌa eꞌe niduꞌaꞌe, iniuꞌa Iesu mazao fiine, Iesuꞌa nagini haḡaofiroteꞌeanoꞌo Badiꞌaꞌa aḡutu modadu, eꞌe sauꞌaḡanonoꞌo mae vaḡiziꞌuma.
Eꞌanoꞌo peroveta azaḡaniꞌa reiroteꞌe haḡaiḡa zae mazao mene fureranoga veize ḡianoꞌi!
ꞌAhige touga, raenaꞌa, 'Ḡianoꞌi! Zaꞌe, Badiꞌa ḡoere heꞌeheꞌene ḡoereꞌeteꞌe azaḡa, zaguzaganoꞌi, ebu rudanoꞌi! Mazaḡa eꞌe, zae radone madaḡano haḡai ꞌahoga fureniꞌuma. Vazeꞌa, naginiꞌa fureraꞌuma rae, zae ihozine zuni, “ꞌUguḡa haḡaiḡaꞌe mene fureraꞌuma.” radu, eꞌe ḡoeꞌa mene mae ḡihiniꞌuma.'” (Habakuku 1:5)
Paulo ani Banabasine, Iuda azaḡa kuru neḡanonoꞌo buauꞌenogano, eꞌea kuraroteꞌe azaḡaniꞌa umiziro, zeḡe moḡa Madaḡa Zaḡoḡano zuni ḡoere eꞌe ꞌaune bare haramoga.
Vaze ꞌai rururu ḡourirotene, Iuda azaḡa, zu Iuda mene azaḡa, Badiꞌa mone ḡihuriroteꞌe ḡehaḡaniꞌa Paulo zu Banabasi hegotiro, ebu Paulo zu Banabasiꞌa iraduḡuziro, raenaꞌa, “Badiꞌa ḡahunoneḡa manoḡa zamaḡano fie gigaru onamoꞌi!”
Bana Madaḡa Madaḡa bare meirotene, ne eꞌe azaḡaꞌe nariga niduꞌa Zuhiꞌa Boro ḡoere egoga veize nuꞌoraro.
Rehano Iuda azaḡaniꞌa, vaze ḡehaḡaniꞌa nuꞌoraroteꞌe horonirotene, ze ahiahi meiro, ebu ḡoere sauꞌa hina, Pauloꞌa haramiroteꞌe ḡoeꞌa ꞌueꞌenaꞌa taꞌiro haro.
Paulo zu Banabasiꞌe ḡoere figareꞌenaꞌa, “Eme, ibite zae Iuda azaḡa veize Badiꞌa ḡoere rae fureneha. Rehano izidi zaꞌe Badiꞌa ḡoere hezaho hanadu, zaeꞌa zae bare ḡabone tuḡutuḡu mene meꞌuma azaḡa rae raha. Eꞌanoꞌo eme izidionoꞌo Iuda mene azaḡa veize harame onameꞌeꞌuma.
Mazaḡa Zuhiꞌa Boroꞌa eme ꞌahige rae ifiro. 'E, Iuda mene azaḡa mazao eḡe ḡoere rae fureniteꞌe agaḡa rouga veize ḡa ohoꞌiro, ḡaeꞌa haba niduꞌa zamaḡano Zuhiꞌa Boroꞌa vaze ḡaboziꞌuma hariḡa ihozoga veize.' (Isaia 49:6)
Iuda mene azaḡaniꞌa eꞌe igirotene, zeꞌe matuꞌiro, ebu Zuhiꞌa Boro ḡoere niguniro. Ebu ḡabone tuḡutuḡu mouga veize, Badiꞌaꞌa ohotiroteꞌe azaḡaꞌe niduꞌa ane ḡoere mae ḡihiniro.
Ebu Zuhiꞌa Boro ḡoereꞌe eꞌe habaꞌa niduꞌa zamaḡano ḡehararo.
Rehano Iuda azaḡaꞌe, Iuda roḡae nize boro azaḡa Badiꞌa gubaneꞌeteꞌe zu eꞌe neḡa ibito ziniꞌeteꞌe azaḡa tutuzadu, Paulo zu Banabasi sausauzoga rae haraharaziro. Ebu eꞌe habaꞌanonoꞌo hegoze vaḡiziro.
Eꞌanoꞌo ze, eꞌe moneo ḡoeriꞌuma heuḡa, odaze huꞌuruḡa fode rurunadu, Ikonio neḡa onamiro.
Ebu Zuhiꞌa Boro tahiꞌa tahiꞌaꞌe matuꞌe rudaro, zu Vine Zaḡoḡaniꞌa iriꞌavoziro.
Paulo ani Banabasine Ikonio neḡano onamirotene, iḡaiḡa haḡaeꞌeteꞌe teige Iuda azaḡa kuru neḡano diuḡiro, ebu eꞌea faifairu haramadu, Iuda azaḡa zu Giriki azaḡa ḡehaḡa bagaḡaniꞌa Iesu mazao fiiro.
Rehano Iuda azaḡa, Iesu mazao mene fiiroteꞌeꞌa, Iuda mene azaḡa zama ḡunuḡununiro. Ebu Paulo duḡuru agirezouga veize Iuda mene azaḡa zama aro.
Paulo zu Banabasiꞌe eꞌea faḡa hune radadu, Zuhiꞌa Boro veize inare haramiro. Ebu Zuhiꞌa Boroꞌa ḡahunofiꞌuma hariḡaꞌe ḡoeꞌa huga reifine, Zuhiꞌa Boroꞌa apostolo azaḡa ꞌevore hina ane tahi gigiꞌa haḡaiḡa zu zaguzagaꞌuma haḡaiḡa haḡao ziniro.
Rehano eꞌe neḡa azaḡaniꞌe rovotadu, nuꞌe Iuda azaḡa mone reiro, u nuꞌe apostolo azaḡa mone reiro.
Ebu Iuda mene azaḡa nu zu Iuda azaḡa nuꞌa zeḡe ne ibito ziniꞌeteꞌe azaḡa teite tiburanadu, hadi hina apostolo azaḡa zimi sausauzoga veize, neneḡaniro.
Rehano Paulo zu Banabasiꞌe eꞌe hariḡa igirotene, eꞌe neḡa modadu Lukaonia habaꞌa ferau onamiro. Ebu Lusitera zu Derebe neḡano zu eꞌe uhiḡa uhiḡa habaꞌano
hari manoḡa harame onaminu.
U Lusitera neḡano odaḡa sauꞌa vazeḡa ꞌahoganiꞌa ehore radiunu. Aniꞌe ꞌouge fureniro, ebu mene hune zu edau onaminu.
Ani Pauloꞌa haramiroteꞌe igi radiro. Ebu Pauloꞌa ḡiane runirotene, ani Badiꞌa mazao fieꞌe ꞌahine, Badiꞌaꞌa odaḡa fainiꞌuma rae zamariro.
Ebu Pauloꞌa ḡihau ḡoreneꞌenaꞌa, “Iḡune edanoꞌi!” rae niro. Ebu ani zogone rafate iḡunadu edau ragaviro.
Ebu vaze ḡuḡuvaḡaniꞌa, Pauloꞌa haḡairoteꞌe haḡaiḡa horonirotene, ze Lukaonia ḡoeꞌano huaro, raenaꞌa, “Badiꞌaꞌa vaze radu emeḡe vaḡe ovaeha.”
Ebu Banabasiꞌe Dio reiro, u Pauloꞌe Hereme reiro, mazaḡa Paulo ani iḡaiḡa haramido ꞌahine.
Dio dibuꞌo neḡaꞌe Lusitera neḡa enogano. Eꞌea dibuꞌo hauꞌeteꞌe vazeḡaniꞌa, vaze ḡuḡuvaḡa teite boromakau nu zu ḡeḡene haḡairoteꞌe kakaḡa Lusitera neḡa ibihetaḡa odohe onairo. Ebu apostolo azaḡa dibuꞌo zinihi reiro.
Rehano Banabasi ani Paulone, ne azaḡaniꞌa nagini haḡaihi raꞌeteꞌe igirotene, mene haḡaiꞌuma haḡaiḡa radu zamaze adudanadu, dabuaze zigiro. Ebu vaze ḡuḡuvaḡa ḡunuḡano dure diuḡeꞌenaꞌa, huau ḡoeriro, raenaꞌa,
“Nego nabudi, za nougadu ꞌuguḡa haḡaiḡa haḡaeꞌohe? Emeḡe zuni vaze tauḡi, zae teite idaḡa. Eme zae mazao hari manoḡa haramifine onaeha, zaeꞌa huga oꞌoꞌa haḡaiḡa eꞌe modadu, hubehune radiuꞌeteꞌe Badiꞌaḡa vaḡe onaifine. Aniꞌe adure, raha zu davara haḡairo, ebu eꞌea radiuꞌeteꞌe ḡauḡa niduꞌa haḡairo.
Amahi madaḡano bone, habaꞌa habaꞌa azaḡa niduꞌa zeḡe zeḡe edeḡa haḡaiḡa haḡainutene, Badiꞌaꞌa ḡiaze modinu.
Rehano vazeꞌa Badiꞌa zamarifine aneꞌa haḡai manoḡa manoḡa fureninu. Zae veize adureonoꞌo irugu tuḡuninu, ogomu madaḡa madaḡa fureninu, ebu ogomu boro zininu, zu matuꞌu hina zamaze iriꞌavoninu.”
Ze ꞌouge reiro rehano, ne eꞌe azaḡaꞌe boromakau manadu, ḡahuno zinihi radu teꞌoteꞌaro. Rehano ḡonagano eꞌe haḡaiḡa ꞌuoga idararo.
Eꞌe ḡarugano Iuda azaḡa nuꞌa Antioka zu Ikonio neḡanonoꞌo onaadu, eꞌe neḡa azaḡa zama aro. Eꞌanoꞌo zeꞌe Paulo hadi hina maro, ebu ze ꞌane ani rudaneha radu, ne enogano ahase buniro.
Rehano Zuhiꞌa Boro tahiꞌa tahiꞌaꞌa gabaḡeḡene edauꞌenogano, ani iḡunadu, eꞌe neḡa bare diuḡiro. Irarirotene, Paulo ani Banabasi teite Derebe neḡa onamiro.
Paulo ani Banabasine Derebe neḡano hari manoḡa haramiro, ebu Zuhiꞌa Boro tahiꞌa tahiꞌaꞌa eꞌe neḡano ḡehararo. Eꞌe enogano ze Lusitera, Ikonio neḡa zu Pisidia habaꞌa Antioka neḡa bare onamiro.
Ze eꞌea Zuhiꞌa Boro tahiꞌa tahiꞌa inara ziniro, ebu “Iesu mazao fie gigaranoꞌi!” rae inaraziro. Ebu ꞌahige reiro. “Eme aduga ḡehaḡa hidiꞌuduꞌu, Badiꞌaꞌa zuhiꞌafiꞌeteꞌe zamaḡa diuḡiꞌuma.”
Paulo ani Banabasine, neḡaneḡa ekalesiaḡano Iesu mazao fieꞌeteꞌe azaḡa ibito zenoga veize vaze nu ohoziro. Ebu ogomu moneo zaḡozaḡeꞌenaꞌa zeḡe veize kuraro. Ebu zeḡeꞌa fieꞌeteꞌe Zuhiꞌaḡa Boro ꞌevorao tiro.
Ebu Pisidia habaꞌa vitau onamadu Pamufulia habaꞌa bare onamiro.
Ebu Perega neḡano Badiꞌa ḡoere haramirotene, Atalia neḡa ovoiro.
Ebu Atalia neḡanonoꞌo ḡasi hina bare ruhau onamo, Suria habaꞌa Antioka neḡano feuriro. U zeḡe ragavo, hari manoḡa harameꞌetaꞌaꞌe Antioka neḡanonoꞌo ḡadaheniro. Antioka ekalesia azaḡaꞌe, tuḡuziroteꞌe zamaḡano, Badiꞌa ḡahunone manoḡaniꞌa Paulo zu Banabasi rana rouga radu, Badiꞌa ꞌevorao teadu tuḡuziro. Ebu anianine eꞌe gauḡa haḡae hauḡadu iziduꞌu ꞌada bareꞌeteꞌe.
Zeḡeꞌa Antioka neḡano feurirotene, ekalesia azaḡa nuꞌoziro. Ebu Badiꞌaꞌa zeḡe gauonoꞌo haḡaidoteꞌe niduꞌa rae fureniro, ebu Iuda mene azaḡa zuni Iesu mazao fiiꞌuma ibiḡa Badiꞌaꞌa bohaniroteꞌe hariḡa meꞌodo ziniro.
Ebu ze, Zuhiꞌa Boro tahiꞌa tahiꞌa teite mada ḡehaḡa eꞌea radiunu.
Eꞌe zamaḡano, vaze nuꞌa Iuda habaꞌanonoꞌo Antioka neḡa ovoiro, ebu Iuda mene azaḡa Zuhiꞌa Boro mone reiroteꞌe ihoziro, raenaꞌa, “Moseꞌa ibite aḡife ihozeꞌenaꞌa, ahiri rana iḡuri haḡaoꞌi reiro. Eꞌanoꞌo zaꞌe iḡuri mene haḡaine, ḡabone mene hidiꞌuma.”
Paulo ani Banabasine eꞌe ḡoeꞌa igirotene, ꞌuguḡa haḡaiḡa mene haḡaiꞌuma radu, zeḡe teite taꞌiro titiro. Eꞌanoꞌo Antioka ekalesia azaḡaniꞌa Paulo zu Banabasi madu, nabudize nu teite Ierusalema neḡano tuḡuziꞌuma reiro, zeḡeꞌa apostolo azaḡa zu ekalesia vaze boroboro teite eꞌe ḡoeꞌa ḡoꞌanoga veize.
Eꞌanoꞌo Antioka ekalesia azaḡaniꞌa Paulo duḡuru Ierusalema neḡano tuḡuziro. Ebu zeḡeꞌa Poinikia zu Samaria habaꞌa vitau onaminutene, nouge nouge Iuda mene azaḡaniꞌa Zuhiꞌa Boro mone ḡihuriroteꞌe hariḡa neḡaneḡano meꞌodo ziniro. Ebu Zuhiꞌa Boro mone azaḡa niduꞌa, eꞌe hariḡa igirotene, matuꞌe rudaro.
Zeḡeꞌa Ierusalema neḡano feurirotene, Ierusalema ekalesia azaḡa, apostolo azaḡa zu ekalesia vaze boroboroꞌa matuꞌo ziniro. Ebu Badiꞌaꞌa zeḡe gauonoꞌo haḡairoteꞌe ḡauḡa niduꞌa, Paulo duḡuruꞌa meꞌodo ziniro.
Rehano Farisea azaḡa, Zuhiꞌa Boro mazao fieꞌeteꞌe azaḡa nuꞌa iḡunadu, ꞌahige reiro. “Iuda mene azaḡa zuni ahirize rana Badiꞌa mone raꞌeteꞌe iḡuꞌa haḡaiꞌuma, ebu Mose goro ḡoeꞌano tiroteꞌe haḡaiḡa zuni haḡaiꞌuma.”
Eꞌanoꞌo apostolo azaḡa zu ekalesia vaze boroboroꞌa ḡoere fainifine nuꞌoraro.
Ze faḡa ḡoꞌaniroteꞌe enogano, Peteroꞌa iḡunadu ziro, raenaꞌa, “Nego nabudi, zae niduꞌa edeḡa, ibite zae boꞌaḡanonoꞌo Badiꞌaꞌa eḡe tuḡuhiro, Iuda mene azaḡaniꞌa hari manoḡa egadu Zuhiꞌa Boro mazao fioga veize.
Badiꞌaꞌe vaze zama edereꞌeteꞌe Badiꞌaḡa. Eꞌe Badiꞌaḡaniꞌa Iuda mene azaḡa mazao zuni Vine Zaḡoḡa tuḡuniro, emeḡe mazao tuḡuniroteꞌe teige. Badiꞌa ani ꞌougeꞌenaꞌa, Iuda mene azaḡa zuni mae zouziꞌuma rae ihofiro.
Badiꞌa ubumaoꞌe Iuda mene azaḡa zu emeꞌe mene nunu, mazaḡa zeḡeꞌa Zuhiꞌa Boro mazao fiiroteꞌeanoꞌo, zeḡe zama Badiꞌaꞌa deheniro.
Zaeꞌa raꞌetaꞌaꞌe, emeḡe zu vouḡafeꞌa haḡaoga mene idararoteꞌe haḡaiḡa. Rehano za nougadu, Zuhiꞌa Boro tahiꞌa tahiꞌa eꞌe, haḡai aduga zinihi raꞌohe. Za ꞌougeꞌenaꞌa Badiꞌa tuꞌine nurihi raꞌohe.
Mene! Eme ꞌahige hubehune zamareꞌohe. Zuhiꞌa Boro Iesuꞌa ḡahunofiꞌeteꞌeanoꞌo eme ḡabofeha. Iuda mene azaḡa zuni Badiꞌaꞌa eꞌe ibiḡano ḡabozeha.”
Petero ḡoere igirotene, eꞌea radiroteꞌe azaḡa niduꞌa mene ḡoeriro. Ebu Paulo ani Banabasine, Badiꞌaꞌa zeḡe gauonoꞌo Iuda mene azaḡa boꞌaḡano ane tahi gigiꞌa haḡaiḡa zu zaguzagaꞌuma haḡaiḡa haḡaidoteꞌe fairu meꞌodo ziniroteꞌe zamaḡano, eꞌea radiroteꞌe azaḡaniꞌe abite radiro.
Zeḡeꞌa ḡoere hauḡirotene, vaze boro ꞌahoga, Iakoboꞌa iḡunadu ḡoeriro, raenaꞌa, “Nego nabudi, eḡe ḡoere egoꞌi!
Badiꞌaꞌa nouge nouge Iuda mene azaḡa zamaradu, Badiꞌa mone reifine zeḡe boꞌaḡanonoꞌo ḡadaheḡano vaze nu zamaziroteꞌe hariḡa, Peteroꞌa rae fureneha.
Peroveta azaḡa zuni ꞌouge rae tiro, raenaꞌa,
'Zuhiꞌa Boroꞌa ꞌahige raꞌohe. Eꞌe enogano, eꞌe bare onaiꞌuma. Ebu Davidaꞌa zuhiꞌaziroteꞌe neḡa fahanogaꞌe, eḡeꞌa bare ogoraꞌuma. Ane ḡahutu neḡaꞌe bare ogoru ḡehaniꞌuma. Ebu bare izifiꞌuma.
Haba ꞌahoga ꞌahoga zamaḡano radiuꞌeteꞌe azaḡaniꞌa Zuhiꞌa Boro vaḡifine. Ebu Iuda mene azaḡa boꞌaḡano eḡe mone raꞌeteꞌe azaḡaniꞌa Zuhiꞌa Boro vaḡifine. Eꞌe haḡaiḡa fureniꞌuma Zuhiꞌaḡa Boroꞌa ꞌouge raꞌohe.
Aꞌe Zuhiꞌa Boroꞌa amahi rae fureniroteꞌe ḡoeꞌa.' (Amosi 9:11-12)
Eꞌanoꞌo eḡeꞌa zamareꞌetene, haḡai adugaꞌe, Iuda mene azaḡa boꞌaḡanonoꞌo Badiꞌa mone ḡihureꞌeteꞌe azaḡa, mene ziniꞌuma,
rehano zeḡe veize soꞌao mirihadu, ꞌahige ḡoere tuḡuriꞌuma. Ze, ḡuriro badiꞌaḡa mazao tiꞌeteꞌe ogomuḡaꞌe mene aꞌuma, ebu vaze ꞌahogaꞌe ane teite mene hahurateꞌe vazeḡa teite ibi mene veꞌoniꞌuma, ebu ꞌunuḡano harine runateꞌe maniḡa zu ruꞌe mene aꞌuma.
Mazaḡa Mose goro ḡoeꞌaꞌe amahionoꞌo neḡaneḡano Iuda azaḡa kuru neḡano Bana Madaḡa Madaḡano meꞌode harame onaido.”
Eꞌanoꞌo apostolo azaḡa zu ekalesia vaze boroboroꞌa ekalesia azaḡa niduꞌa teite ḡoꞌanadu, zeḡe vaze nu meꞌuma reiro, Paulo zu Banabasi teite Antioka neḡano tuḡuzoga veize. Ze vaze ꞌahoga, niḡa Iuda, niḡa ꞌahogaꞌe Barasaba, zu vaze ꞌahoga, niḡa Silasi meiro. Anianineꞌe Zuhiꞌa Boro mone azaḡa ibito ziniꞌeteꞌe azaḡa.
Ze soꞌao ꞌahige mirihadu tuḡuriro, raenaꞌa, “Eme, zae negoze, apostolo azaḡa, ekalesia vaze boroboro, zu ekalesia azaḡaniꞌa, Iuda mene azaḡa Iesu mazao fieꞌeteꞌe, Antioka neḡano zu Suria zu Kilikia habaꞌano radiuꞌeteꞌe mazao matuꞌu ḡoeꞌa tuḡureꞌohe.
Eme hari ꞌahoga igiro. Vaze nuꞌa emeḡe mazaonoꞌo amadu, ḡoere nunu hina zamaze mae ḡunuḡununiro, ebu zamazeꞌa adudaroteꞌe igiro. Rehano zeꞌe emeḡeꞌa mene tuḡuziro.
Eꞌanoꞌo emeḡe niduꞌa ḡoꞌane idanadu, vaze nu maha, ebu negofe manoḡa Banabasi zu Paulo teite zae vaḡe tuḡuziꞌuma raꞌohe.
Banabasi zu Pauloꞌe emeḡe Zuhiꞌa Boro Iesu Keriso veize zeḡe ḡabone ahetiroteꞌe azaḡa.
Eꞌanoꞌo eme Iuda zu Silasi tuḡuzeꞌohe, emeḡeꞌa soꞌao mirihateꞌe ḡoeꞌa, zeḡeꞌa hebe hina zu rae furenoga veize.
Vine Zaḡoḡaniꞌa ibitofeadu, emeḡeꞌa ḡoꞌanateꞌe ḡoeꞌaꞌe ꞌahiꞌeꞌe. Emeꞌe goro haḡaiḡa nunu haḡaoꞌi radu, aduga mene ziniꞌuma. Rehano zaeꞌa haḡaiꞌuma haḡaiḡaꞌe ꞌahi daꞌo.
Ḡuriro badiꞌaḡa veize teateꞌe maniḡa mene aꞌuma, ebu ru zu ꞌunuḡano harine runateꞌe maniḡa mene aꞌuma, ebu vaze ꞌahogaꞌe ane teite mene hahurateꞌe vazeḡa teite ibi mene veꞌoniꞌuma. Za haḡai ꞌuguḡa mene haḡaine, zaꞌe haḡaizeꞌa manohudaꞌuma. Eꞌe daꞌo. Zae niduꞌa bazoꞌi!”
Eꞌanoꞌo zeḡe ḡazaḡaꞌe tuḡuzadu, Antioka neḡa onamiro, ebu Antioka ekalesia azaḡa niduꞌa nuꞌozadu, soꞌa ziniro.
Ebu zeḡeꞌa meꞌodirotene, ze iraduguziꞌeteꞌe ḡoeꞌa egadu matuꞌiro.
Iuda ani Silasineꞌe peroveta azaḡa. Ze Zuhiꞌa Boro mone azaḡa mazao iradugu ḡoeꞌa borofe haramadu, inara ziniro.
Ze mada nu eꞌea radiroteꞌe enogano, Antioka neḡano Zuhiꞌa Boro mone azaḡaꞌe zama roḡeḡa veize zeḡe rana kuranadu bare tuḡuziro. Ebu ze Ierusalema neḡa bare onamiro, zeḡe tuḡuziroteꞌe azaḡa vaḡe. [
U Silasiꞌe mene bariꞌuma radu eꞌea radiro.]
Paulo zu Banabasiꞌe Antioka neḡano radadu, vaze ḡehaḡa teite Zuhiꞌa Boro ḡoere ihoziro, zu haramo ziniro.
Mada nu enogano, Pauloꞌa Banabasi niro, raenaꞌa, “Aro, emeḡeꞌa ibite Zuhiꞌa Boro ḡoere haramiroteꞌe neḡaneḡa niduꞌa bare onamihi, ebu eꞌea Zuhiꞌa Boro mone azaḡaniꞌa nouge radiuꞌeteꞌe ḡiazihi.”
Banabasi ani uraꞌe tahiꞌa ꞌahoga, niḡa Ioane, niḡa ꞌahogaꞌe Mareko, ani zuni zamahatihi reiro.
Rehano Paulo ani, Mareko zamahanogaꞌe mene manoḡa rae zamariro, mazaḡa Marekoꞌe ibite Pamufulia habaꞌanonoꞌo muhize baradu, zeḡe teite mene gaue onamiro.
Paulo zu Banabasiꞌe ḡoerezeꞌa riraꞌ onamirotene, ze rovotadu, avoavo onamiro. Banabasiꞌe Mareko zamahanadu, Kupro ꞌumuḡa ruhau onamiro.
U Pauloꞌe Silasi zamaharo, ebu Zuhiꞌa Boro mone azaḡaniꞌa Zuhiꞌa Boro ḡahunone manoḡaniꞌa zeḡe rana rouga veize, ze ani ꞌevoreo teadu iḡuniro.
Zeꞌe Suria zu Kilikia habaꞌa onamadu, eꞌea radiuꞌeteꞌe ekalesiaḡa azaḡa inaraziro.
Eꞌe enogano Paulo ani, Derebe neḡa onamiro, ebu hena Lusitera neḡa onamiro. Eꞌea Zuhiꞌa Boro tahiꞌa ꞌahoga, niḡa Timoteoꞌa radiunu. Ani viꞌaꞌe Iuda roḡaeḡa. Zuhiꞌa Boro mazao fiinu, rehano mogaꞌe Giriki vazeḡa.
Zuhiꞌa Boro mone azaḡa, Lusitera neḡa zu Ikonio neḡano radiuꞌeteꞌeꞌa, raenaꞌa, “Timoteoꞌe vaze manoḡa.” reiro.
Ebu Paulo ani uraꞌe, Timoteoꞌa zeḡe teite onamoga uratiro. Rehano Iuda azaḡa eꞌe habaꞌano radiuꞌeteꞌe, ze edeḡa Timoteo mogaꞌe Giriki vazeḡa. Eꞌanoꞌo Pauloꞌa Timoteo ahiꞌa rana iḡuri haḡairo, hena iḡite Iuda azaḡaniꞌa ḡoeriꞌuma reiro.
Ebu ze neḡaneḡa ragave onameꞌenaꞌa, Ierusalema neḡano apostolo azaḡa zu vaze boroboroꞌa ḡoere idaniroteꞌe ḡoeꞌa ihozido, zeḡe eꞌe haḡaiḡano radoga veize.
Eꞌanoꞌo ekalesia azaḡaꞌe Zuhiꞌa Boro mazao fieꞌeteꞌe moneo inarido, ebu mada niduꞌa Zuhiꞌa Boro mazao fieꞌeteꞌe azaḡaniꞌa ḡeharu onaminu.
Paulo zu ane hegotiroteꞌe azaḡa, ze Ferigia zu Galatia habaꞌano onamiro, mazaḡa Vine Zaḡoḡaniꞌa Asia habaꞌano haramoga garariro.
Ze Musia habaꞌa diuḡihi raꞌeteꞌea feurirotene, ze ura Bitunia habaꞌa onamihi reiro, rehano Iesu Vine Zaḡoḡaniꞌa gararo ziniro.
Eꞌanoꞌo ze Musia habaꞌa zogoradu, Toroa neḡa ovoiro.
Eꞌe oheꞌano Paulo ani iḡunaro. Makedonia vazeḡa ꞌahoganiꞌa edanadu umineꞌenogano horoniro, raenaꞌa, “Makedonia habaꞌa fare onaadu, emeḡe danafoꞌi!”
Pauloꞌa iḡuna eꞌe horonirotene, eme, eꞌea hari manoḡa haramoga veize Badiꞌaꞌa tuḡufeꞌohe rae zamaradu, Makedonia habaꞌa onamoga veize ḡarihe ruhibiro.
Eme Toroa neḡanonoꞌo ḡasi hina, roḡoroḡe Samotarake ꞌumuḡa ruhau onamiro, ebu irarirotene, Neapoli toḡatoḡaḡa ruhau onamiro.
Eꞌeanoꞌo Filipi neḡa onamiro. Filipi neḡaꞌe Makedonia habaꞌa zamaḡano ne boro zu Roma azaḡa ne. Eme mada nu eꞌea radiunu.
Fura madaḡano, eme Filipi neḡa ḡabiꞌa enoga buanadu vu onamiro. Eme ꞌane, Iuda azaḡaniꞌa eꞌea nuꞌoranadu kurauꞌe gaogi, rae zamariro. Ebu eꞌea ehoradu, nuꞌoraꞌ onairoteꞌe roḡaeḡa roḡaeḡa ḡoreziro.
Paulo ḡoere abito haunuteꞌe roḡaeḡa ꞌahogaꞌe niḡa Lidia. Aniꞌe Tuatira neḡa roḡaeḡa, ebu dabua kanaḡa seroneꞌeteꞌe gauḡa boro haḡaido, zu Badiꞌa kurano haudoteꞌe roḡaeḡa. Zuhiꞌa Boroꞌa zamaḡa bohano haro. Eꞌanoꞌo ani Paulo ḡoere egadu mae ḡihiniro.
Ebu Lidia zu ane neo radiuꞌeteꞌe azaḡa bapatizozirotene, aneꞌa umifiro, raenaꞌa, “Za, eꞌe hube hune Zuhiꞌa Boro mazao fieꞌohe rae zamaroꞌidene, eḡe ne onaadu eꞌea radoꞌi!” Ebu ani ꞌouge teꞌoteꞌanadu, ane ne zamafe onamiro.
Mada ꞌahogano eme kuru habaꞌa onameꞌenogano, tuḡure roḡae tahiꞌaḡa hidiro. Aniꞌe vine sauꞌaniꞌa ane zamao radiunu. Eꞌanoꞌo aniꞌe zama moneo naginiꞌa fureratiteꞌe rae furenido. Aniꞌe ꞌouge haḡaeꞌenaꞌa ane boro azaḡa veize moni boro haḡaido.
Aniꞌe, Paulo zu emeḡe hegoteꞌenaꞌa, ḡihau ḡoere iḡuniro. “ꞌAhi duḡuruꞌe Niḡa Hitaga Hune Badiꞌaḡa tuḡure azaḡa! Zeꞌe Badiꞌaꞌa nouge nouge za ḡaboziteꞌe ibiḡa rae fureno ziniꞌohe.”
Ani mada ḡehaḡa ꞌouge daꞌo haḡae onaminutene, Paulo ani eꞌe egoga fuḡoniro. Eꞌanoꞌo tehadu roḡae tahiꞌaḡa zamao radiuꞌeteꞌe vineḡa sauꞌa eꞌe niro. “Iesu Keriso niḡano, eḡeꞌa ḡaꞌohe. Roḡae tahiꞌaḡa eꞌe mazaonoꞌo buanoꞌi!” Ḡoere eꞌe ariḡano vine sauꞌaniꞌa roḡae tahiꞌaḡa mazaonoꞌo buaro.
Tuḡure roḡae tahiꞌaḡa eꞌe boro azaḡaꞌe ederiro, ani zeḡe veize moni mene haḡaiꞌuma. Eꞌanoꞌo ze Paulo zu Silasi oboze teadu, ne hunio ahase onamiro, gavamani azaḡaniꞌa kotazoga veize.
Ze Roma gavamani azaḡa vaḡe tutuze onamadu ziro, raenaꞌa, “ꞌAdi duḡuruꞌe Iuda azaḡa. Zeꞌe haḡai nunu vaze ihozadu, emeḡe ne azaḡa zama ḡunuḡununeꞌohe. Zeḡeꞌa ihozeꞌetaꞌaꞌe, Roma azaḡaniꞌa mae ḡihinoga zu haḡaogaꞌe goro.”
<range>
Ebu vaze ḡuḡuvaḡa zuni Paulo zu Silasi agireziꞌeteꞌe azaḡa teite ꞌauḡiro. Ebu gavamani azaḡaniꞌa zeḡe tahiꞌa tahiꞌa tuḡuzadu, “Dabuaze zigi vaḡinadu somori hina bouzoꞌi!” reiro.
Ze bouze sausauziroteꞌe enogano, ḡuano ohoziro, ebu ḡuꞌa neḡa gadineꞌeteꞌe vazeḡa ninaꞌa, “Fairu gadizoꞌi!” reiro.
Ḡuꞌa neḡa gadineꞌeteꞌe vazeḡaꞌe eꞌe ḡoeꞌa egadu, ḡuꞌa neḡa zamaḡa huneo ohoziro, ebu ire aduga hoꞌogano odaze veonadu ꞌufune modiro.
Ohere nemanemao Paulo ani Silasineꞌe kuraunu, zu bada maꞌenaꞌa Badiꞌa niguninu, ebu ḡuꞌa azaḡaꞌe abito zininu.
Eꞌe zamaḡano habaꞌa tabara ḡihau hagariro. Eꞌanoꞌo ḡuꞌa neḡa ohoniroteꞌe habaꞌa zuni hagariro. Ebu ḡuꞌa neḡa ibihetaḡa niduꞌa tabara bohataro, ebu ḡuꞌa azaḡa ꞌufuziroteꞌe auriḡa niduꞌa butau ḡouriro.
Ḡuꞌa neḡa gadineꞌeteꞌe vazeḡaniꞌa evatadu, ḡuꞌa neḡa ibihetaḡa bohatanoga horonirotene, kariḡa hizi madu, aneꞌa bare ḡounihi reiro, mazaḡa ani ꞌane ḡuꞌa azaḡa niduꞌa feraneha, rae zamariro.
Rehano Pauloꞌa ḡihau ḡoere iḡuneꞌenaꞌa, “Ago ꞌougoꞌi! Emeḡe niduꞌa ꞌada.” reiro.
Ḡuꞌa neḡa gadineꞌeteꞌe vazeḡaꞌe ḡurizabu raenaꞌa ihure huḡane madu ḡuꞌa neḡa dure diuḡiro. Ebu rereruꞌenaꞌa, Paulo zu Silasi zamao ḡuḡuriro.
Ebu ani ḡuꞌa neḡanonoꞌo mae buzadu ḡadiziro, raenaꞌa, “Vaze boroboro, e nagini haḡaine ḡabone hidiꞌuma?”
Zeḡeꞌa naenaeninaꞌa, “Zuhiꞌa Boro Iesu mazao fioꞌi! ꞌOugine, ḡae zu ḡae neo radiuꞌeteꞌe azaḡaniꞌe ḡabone hidiꞌuma.” reiro.
Ebu ḡuꞌa neḡa gadineꞌeteꞌe vazeḡa zu neḡano raidiuꞌeteꞌe azaḡa niduꞌa mazao Zuhiꞌa Boro ḡoere rae fureno ziniro.
Ebu ꞌize ohere rehano, ḡuꞌa gadineꞌeteꞌe vazeḡaniꞌa anianine tutuze onamadu bouziroteꞌe iḡuꞌa vuzuꞌo ziniro. Ebu ane zu neḡano radiuꞌeteꞌe azaḡa niduꞌa zogone bapatizo meiro.
Ebu ḡuꞌa neḡa gadineꞌeteꞌe vazeḡaniꞌa ane ne tutuze onamadu ogomu ziniro. Aniꞌe neḡa azaḡa niduꞌa teite matuꞌu boro haḡairo, mazaḡa zeꞌe Badiꞌa mazao fiiro ꞌahine.
Eꞌe irarirotene, gavamani azaḡaniꞌa zeḡe gau azaḡa tuḡuziro, ḡuꞌa neḡa gadineꞌeteꞌe vazeḡa nouga veize, raenaꞌa, “Eꞌe azaḡa tuḡuze buzoꞌi!”
Ebu ḡuꞌa neḡa gadineꞌeteꞌe vazeḡaniꞌa Paulo niro. “Gavamani azaḡaniꞌa ḡoere tuḡureha, zae tuḡuze buzoga veize. Eꞌanoꞌo izidi ꞌada zama roḡeḡano onamoꞌi!”
Rehano Pauloꞌa gavamani gau azaḡa ziro, raenaꞌa, “Emeꞌe Roma mone azaḡa. Ze kotao zu mene ohofa rehano, hunio boufadu ḡuꞌano ohofeha. Ebu izidi ze, hena, sifu tuḡufe bufihi raꞌohe. Mene ꞌougiꞌuma! Zeḡe huneꞌa onaadu, tutufe bufiꞌuma.”
Gavamani gau azaḡaniꞌa gavamani azaḡa vaḡe onamadu ziro. “Paulo zu Silasiꞌe Roma mone azaḡa.” reirotene, ze rihau rudaro.
Eꞌanoꞌo gavamani azaḡaꞌe zeḡe vaḡe onamadu umiziro, zeḡe mazao nagini sauꞌa haḡairoteꞌe rae modoga. Ebu gavamani azaḡaniꞌa zamaze buzadu umiziro. “Filipi neḡa mode iḡunoꞌi!”
Ebu anianine ḡuꞌanonoꞌo buarotene, Lidia ne onamiro. Eꞌea Zuhiꞌa Boro mone azaḡa hidadu, inara ḡoeꞌa ziro, ebu Filipi neḡanonoꞌo iḡuniro.
Paulo zu Silasi ze Amefipoli zu Apolonia neḡa vitau onamadu, Tesalonika neḡano feuriro. Eꞌe neḡanoꞌe Iuda azaḡa kuru neḡa ꞌeꞌe.
Paulo ani iḡaiḡa haḡaeꞌeteꞌe teige, Bana Madaḡa madaḡano Iuda azaḡa kuru neḡa diuḡadu, buka zaḡoḡa meꞌodeꞌenaꞌa Iuda azaḡa teite ḡoꞌaniro. ꞌOugeꞌenaꞌa Bana Madaḡa madaḡa uḡidu meiro.
Aniꞌe buka zaḡoḡanonoꞌo ḡoere ꞌahoga ꞌahoga meꞌodeꞌenaꞌa, Kerisoꞌe zaharaniꞌuma ebu runeonoꞌo bare ḡabodiꞌuma rae tiroteꞌe, faifairu ihoziro. Ebu ꞌahige reiro, “Eḡeꞌa rae fureneꞌeteꞌe vazeḡa, niḡaꞌe Iesu, ane hugaꞌe Keriso.”
Ebu Iuda azaḡa nuꞌe zamazeꞌa bohatanadu Paulo ḡoere mae ḡihiniro, ebu Paulo zu Silasi teite ꞌauḡiro, ebu Giriki azaḡa ḡehaḡa Badiꞌa gubaneꞌeteꞌe, zu eꞌe neḡano nize boro roḡaeḡa ḡehaḡa zuni ꞌauḡiro.
Rehano Iuda azaḡa nuꞌe eꞌe horonirotene, Paulo zu Silasi mazao ahiahi meiro. Eꞌanoꞌo ḡonore azaḡa maketi habaꞌano rau tauḡeꞌeteꞌe, mae nuꞌozadu, Tesalonika neḡa zamaḡano utitihi radu harae ḡuzuhiro. Ebu Iasoni ne haonadu Paulo zu Silasi vaḡiro, vaze ḡuḡuvaḡa mazao mae buzoga veize.
Ze mene horozirotene, Iasoni zu Zuhiꞌa Boro mone azaḡa nu ahasise buzadu, kanisoro azaḡa zamao ohoziro, ebu ḡihau ḡoeriro, raenaꞌa, “Paulo zu Silasiꞌe haba niduꞌa zamaḡano vaze mae ḡunuḡunuze onaeha. Ebu ze emeḡe ne zuni diuḡeha.
Ebu Iasoniꞌa ane neo mae zouziro. Zeꞌe Roma zuhiꞌaḡa goro ḡoeꞌa variꞌeꞌohe, mazaḡa zeꞌe kini ꞌahoga ꞌeꞌe raꞌohe. Niḡaꞌe Iesu.”
Eꞌea nuꞌoraroteꞌe azaḡa zu kanisoro azaḡaniꞌa eꞌe igirotene, zamazeꞌa adudu ḡouriro.
Rehano zeꞌe Iasoni duḡuru mazaonoꞌo mae buziteꞌe moniḡa madu, tuḡuze onamiro.
Eꞌe oheꞌano, Zuhiꞌa Boro mone azaḡaniꞌa Paulo zu Silasi zogone tuḡuzadu Berea neḡa onamiro. Berea neḡano feurirotene, Iuda azaḡa kuru neḡa diuḡiro.
Berea azaḡaꞌe zamaze mene riḡa, Tesalonika azaḡa mene heuḡa. Eꞌanoꞌo Pauloꞌa harameꞌeteꞌe ḡoeꞌa faifairu igiro, zu ane haramo ḡoeꞌaꞌe huga ga mene radu, mada niduꞌa buka zaḡoḡa meꞌode udahido.
Ebu Iuda azaḡa ḡehaḡaniꞌa Zuhiꞌa Boro mazao fiiro, zuni Giriki roḡaeḡa zu Giriki ohozeḡa nize boroboro ḡehaḡaniꞌa Zuhiꞌa Boro mone reiro.
Rehano Iuda azaḡa Tesalonika neḡano radiuꞌeteꞌeꞌa, Pauloꞌa Berea neḡano zuni Badiꞌa ḡoere haramiroteꞌe igirotene, zeḡe zuni Berea neḡa onamadu, Berea azaḡa soꞌoze tutuzadu, nuꞌoze harairo.
Eꞌanoꞌo Zuhiꞌa Boro mone azaḡaꞌe Paulo daꞌo zogone tuḡune davara habaꞌa onamiro. U Silasi zu Timoteoꞌe Berea neḡano radiro.
Paulo ḡatiniroteꞌe azaḡaꞌe Paulo Atena neḡa tutune onamiro. Ebu Pauloꞌa zeḡe mazao Silasi zu Timoteo veize ḡoere tuḡuriro, raenaꞌa, “Eḡe vaḡe ḡarihe aroꞌi!” reiro. Ebu ze ḡoere odohe, Berea neḡa bare onamiro.
Pauloꞌa Atena neḡano Silasi zu Timoteo guhize radiroteꞌea, ḡuriro badiꞌaḡa ḡehaḡa eꞌea horonirotene, zamaḡaniꞌa adudaro.
Eꞌanoꞌo ani Iuda azaḡa kuru neḡa diuḡadu, Iuda azaḡa, zu Giriki azaḡa Badiꞌa gubaneꞌeteꞌe teite, Iesu Keriso ḡoꞌanido, zuni mada niduꞌa ne huni maketi habaꞌano iniu iniuꞌa onairoteꞌe teite ḡoꞌanido.
Ebu edeḡa azaḡa nu, Epikuro ga Sitoa rae huzeꞌeteꞌe teite hidadu, ḡoere ꞌuꞌue titiro. Ebu Pauloꞌa Iesu hariḡa zu Iesuꞌa rudanadu bare ḡabodiroteꞌe rae furenirotene, vaze nuꞌa ꞌahige reiro, raenaꞌa, “Ḡoeꞌa fuꞌa vazeḡa ꞌadi nagini reihi raꞌohe?” Ebu hena, nuꞌa raenaꞌa, “Badiꞌa ꞌahoga nu rae fureneꞌe gaogi.” reiro.
Ebu ze Paulo tutunadu Areopago maḡano kanisoro azaḡa nuꞌonuꞌo habaꞌa onamiro. Ebu zeḡeꞌa ninaꞌa, “Ḡaeꞌa rae fureneꞌeteꞌe ihoreḡa iziga ꞌadiꞌe nagini, eme ura ederihi raꞌohe,
mazaḡa emeḡe teḡao ibite mene hune zu igiroteꞌe hariḡa ꞌahoga rae fureneꞌohe. Eꞌanoꞌo ani hugaꞌe nagini, eme ura ederihi raꞌohe.”
Mazaḡa Atena azaḡa, zu haba ꞌahoga ꞌahoga azaḡa eꞌea radiuꞌeteꞌe haḡaiꞌe ꞌahiguḡa. Zeḡe niduꞌa, zeḡe radiu tauḡeꞌenaꞌa, ihore iziga ḡoeroga zu egoga daꞌo uratiro.
Ebu Pauloꞌa Areopago kanisoro azaḡa zamao edanadu ḡoeriro, raenaꞌa, “Atena azaḡa, e za horozatene, ꞌahige zamareha. Zaꞌe badiꞌa ḡehaḡa kurano hauꞌeteꞌe azaḡa.
Mazaḡa eḡeꞌa zae neo ragavatene, zaeꞌa kurano hauꞌeteꞌe ḡauḡa ḡehaḡa horoneha. Eꞌe zamaḡano dibuꞌo fataḡano ḡoere ꞌahoga mirihoga horoneha, raenaꞌa, “EME AḠUꞌA BADIꞌAḠA VEIZE”. Za aḡuꞌa badiꞌaḡa mazao kurauꞌohe. Eꞌanoꞌo eḡeꞌa Badiꞌa aꞌe iniu rae furenihi raꞌohe.
Badiꞌa ani, haba zu eꞌe zamaḡano radiuꞌeteꞌe ḡauḡa niduꞌa haḡairo. Aniꞌe Zuhiꞌa Boro, adure zu raha zuhiꞌaniꞌohe. ꞌAhine dibuꞌo neḡa zamaḡano mene radiuꞌohe. Aꞌe vazeꞌa ꞌevore hina ogoraroteꞌe neḡa.
Ane hugaꞌe ḡabone, ḡabone iriga zu ḡau niduꞌa vaze niduꞌa ziniꞌeteꞌe Badiꞌaḡa. Eꞌanoꞌo ane mazaoꞌe fereneꞌeteꞌe ḡauḡa oꞌoꞌa. Vazeꞌa ane veize ḡau ꞌahoga mene haḡao haꞌuma.
Badiꞌa ani, vaze tibuhuga haḡaadu, anionoꞌo haba ꞌahoga ꞌahoga azaḡa niduꞌa haḡairo, vazeꞌa haba niduꞌa zamaḡano radoga veize. Ebu zeḡeꞌa radiꞌuma madaḡa rae tiro, zu radiꞌuma habaꞌa ḡonaneḡa haḡairo.
Badiꞌaꞌa ꞌougirotaꞌaꞌe, vazeꞌa Badiꞌa vaḡoga veize, ebu inare vaḡadu Badiꞌa hidoga veize. Rehano hugaꞌe aniꞌe emeḡe niduꞌa mazaonoꞌo mene faḡa.
Mazaḡa eme ane ḡabone zamaḡano ḡabode onameꞌohe, ebu hagareꞌohe, ebu radiuꞌohe. Zae boꞌaḡano bada garaheꞌeteꞌe vazeḡa ꞌahoganiꞌa ꞌahige tiroteꞌe teige, raenaꞌa, “Emeḡe zuni ane mariga.”
Eme Badiꞌa ene ꞌahine, Badiꞌa hugaꞌe golo (gold) ga siliva (silver) ga hadi hina vazeꞌa zamaradu haḡaeꞌeteꞌe ḡauḡa teite idaḡa rae mene zamariꞌuma.
Ibite bone, vaze aḡuꞌa ꞌahine, ꞌuguḡa haḡaiḡa haḡaidoteꞌea, Badiꞌa ani ḡiaze modido. Rehano izidiꞌe haba niduꞌa zamaḡano radiuꞌeteꞌe azaḡa niduꞌa aneꞌa ziꞌohe. 'Zamaze ḡihunoꞌi!'
Mazaḡa aniꞌe haba niduꞌa zamaḡano radiuꞌeteꞌe azaḡa ibi duduḡano kotaziteꞌe madaḡa rae tiro. Ebu kota ibito haꞌuma vazeḡa zuni ohoniro. Eꞌe vazeḡaꞌe aniꞌa runeonoꞌo bare ḡaboniro. ꞌOugeꞌenaꞌa, Iesuꞌe hube hune vaze niduꞌa kotaziꞌuma rae fureniro.”
Paulo ꞌize ḡoere onamihi raꞌenogano, Atena azaḡaniꞌe, rune vazeḡaniꞌa bare ḡabodiroteꞌe ḡoeꞌa igirotene, vaze nuꞌe Paulo eḡofo haro. U vaze nuꞌe ꞌahige reiro, raenaꞌa, “Eꞌe hariḡaꞌe nougine vesuꞌu bare igiꞌuma.”
Pauloꞌe eꞌe igirotene, ḡoeꞌa nemao ꞌuadu, kanisoro azaḡa mode iḡuniro.
Rehano vaze nuꞌe Paulo teite ꞌauḡadu, Zuhiꞌa Boro mazao fiiro. Eꞌe zamaḡanoꞌe, Areopago kanisoro vazeḡa ꞌahoga, niḡa Dionusio, zu roḡae ꞌahoga, niḡa Damari, ebu vaze ḡehaḡa zuni.
Eꞌe enogano, Paulo ani Atena neḡa modadu, Korinto neḡa onamiro.
Eꞌea Iuda vazeḡa ꞌahoga, niḡa Akula hidiro. Aniꞌe Ponto habaꞌa vazeḡa. Itali habaꞌanonoꞌo inuga Priskila teite Korinto neḡa onaadu, mada nu daꞌo radiro, mazaḡa Roma zuhiꞌaḡa, niḡa Klaudioꞌa, “Iuda azaḡaꞌe niduꞌa Roma neḡanonoꞌo vaḡinoꞌi!” rae ziro ꞌahine. Ebu Paulo ani, ze ḡiaziꞌ onamiro.
Paulo zu zeḡe moni gauḡaꞌe tiba: taruha ogoneꞌeteꞌe faraiḡa rafaḡa ꞌaune turinido. Eꞌanoꞌo Pauloꞌe zeḡe teite radadu gauido.
Ebu aniꞌe Bana Madaḡa madaḡa niduꞌa, Iuda azaḡa kuru neḡano haramido, ebu Iuda zu Giriki azaḡaniꞌa Zuhiꞌa Boro mazao fioga veize inare ḡoerido.
Silasi zu Timoteoꞌa Makedonia habaꞌanonoꞌo onairotene, Paulo ani, mada niduꞌa haramo moneo daꞌo gaue hunido, ebu Iuda azaḡa mazao “Iesuꞌe Keriso.” rae doḡoꞌani furenido.
Rehano ze Paulo haramo ꞌue ḡoerinu, zu ḡoere sauꞌa hina roninutene, aniꞌe dabuaḡa zuꞌizuꞌinadu ziro, raenaꞌa, “Za ire roga diuḡoꞌidene, aꞌe zae sauꞌa uꞌano roꞌi! Eꞌe adugaꞌe eḡe mazao oꞌoꞌa. E izidionoꞌoꞌe onamadu, Iuda mene azaḡa mazao haramiꞌuma.”
Ebu ani, Iuda azaḡa kuru neḡa modadu, vaze niḡa Titio Iusito, ani ne onamiro. Aniꞌe Badiꞌa kurano haudoteꞌe vazeḡa. Ani neꞌe Iuda azaḡa kuru neḡa genaḡano.
Iuda azaḡa kuru neḡa ibitohauꞌeteꞌe vazeḡaꞌe niḡa Krisipo. Ani zu neḡano radiudoteꞌe azaḡa niduꞌa Zuhiꞌa Boro mazao fiiro. Korinto neḡa azaḡa ḡehaḡa zuni Paulo haramo egadu, Zuhiꞌa Boro mazao fiiro ebu bapatizo meiro.
Ohere ꞌahogano, Zuhiꞌa Boroꞌa iḡunao Paulo niro. “Ago rihanoꞌi! Rehano ꞌize harame onamoꞌi! Hebeꞌo ago ꞌue radoꞌi!
Mazaḡa eꞌe ḡae teite radiuꞌohe. Vaze ꞌahoganiꞌa zuni sausauꞌoga veize mene agato ḡaniꞌuma, mazaḡa ne ꞌadaoꞌe eḡe none reꞌuma azaḡa ḡehaḡa.”
Eꞌanoꞌo Pauloꞌe Korinto neḡano muri tiba zu bato fuꞌo tiba fare (6) radadu, Badiꞌa ḡoere ihozido.
Vaze ꞌahoga, niḡa Galio, aniꞌa Akaia habaꞌa gavanaḡa reiroteꞌea, Iuda azaḡaniꞌa tiburanadu, Paulo obone tiro, ebu kota habaꞌa tutune onamiro.
Ebu raenaꞌa, “Vaze ꞌadiꞌe, vazevazeꞌa Badiꞌa mazao kuranoga veize, zamaze auꞌohe. Badiꞌa ꞌahoga mazao kurauꞌetaꞌaꞌe, Roma azaḡa goro.”
Ebu Pauloꞌa ḡoerihi raꞌenogano, Galioꞌa Iuda azaḡa ziro, raenaꞌa, “Egoꞌi! Iuda azaḡa! Vaze ꞌahoganiꞌa goro variꞌifo, ga haḡai sauꞌa boro haḡaifone, eḡeꞌa ḡoereze ego zinifo.
Rehano zaꞌe Iuda azaḡa mone ḡoeꞌa ga niḡa ga goroḡa nunu moneo taꞌirotite ḡoꞌanoꞌidene, zae daꞌo ḡoꞌane fainoꞌi! Eꞌe ꞌuguḡa kotaḡa mene haḡaiꞌuma.”
Ebu Galioꞌa kota habaꞌanonoꞌo tuḡuze buziro.
Ebu zeḡe niduꞌa, Iuda azaḡa kuru neḡa ibitohauꞌeteꞌe vazeḡa, niḡa Sositene obone teadu, kota habaꞌa ꞌusiḡano bouniro. U Galioꞌe ḡiane reꞌoreꞌiro.
Pauloꞌa Korinto neḡano ꞌize mada ḡehaḡa radiroteꞌe enogano, Zuhiꞌa Boro mone azaḡa muhizadu, Suria habaꞌa ruhau onamiro. Priskila zu Akulaꞌa ḡatine onamiro. Pauloꞌe ꞌize ꞌizema ruhanogano, Kenekrea toḡatoḡaḡano iguḡa variꞌiro, mazaḡa ani ibite Badiꞌa mazao kuranadu, ḡoere rinede tiroteꞌe zamaḡano radiunu ꞌahine.
Ze Efeso neḡano feurirotene, Priskila zu Akulaꞌe eꞌea ohoze modiro, u aniꞌe Iuda azaḡa kuru neḡa diuḡadu, Iuda azaḡa teite hari manoḡa ḡoꞌaniro.
Zeꞌe Pauloꞌa zeḡe teite eꞌea faḡa radoga uminiro rehano, ani mene mae ḡihiniro.
Rehano ani muhize iḡuneꞌenaꞌa, ꞌahige reiro. “Badiꞌaꞌa uratine, zae vaḡe bare onaiꞌuma.” Ebu ani Efeso neḡanonoꞌo ruhau onamiro.
Pauloꞌa Kaisarea neḡano feurirotene, Ierusalema neḡa onamadu, ekalesia azaḡa teite hido titiro, ebu bare Antioka neḡa onamiro.
Paulo ani, mada mene ḡehaḡa Antioka neḡano radiroteꞌe enogano, eꞌeanoꞌo iḡunadu, Galatia zu Ferigia habaꞌano neḡa ꞌahoga ꞌahoga onamiro. Ebu Zuhiꞌa Boro tahiꞌa tahiꞌa niduꞌa inaraziro.
U Iuda vazeḡa ꞌahoga, niḡa Apolo, ani Efeso neḡa onairo. Aniꞌe Alesandria neḡa vazeḡa. Ani faifairu ḡoereꞌeteꞌe vazeḡa zu buka zaḡoḡa zuni faine ederoga.
Zu Zuhiꞌa Boro ibi fairu ederiroteꞌe vazeḡa, ebu zama niduꞌa hanadu inare ḡoerido zu Iesu hariḡa hugano daꞌo ihozido. Rehano Ioaneꞌa bapatizoziroteꞌe daꞌo edeḡa.
Apolo ani Iuda azaḡa kuru neḡano mene rihauꞌenaꞌa ḡoeriro. Rehano Priskila zu Akulaꞌa ḡoeꞌa igirotene, neze tutune onamadu, Badiꞌa ibi huga faifairu ihoniro.
Ebu Apoloꞌa Akaia habaꞌa onamihi reirotene, Zuhiꞌa Boro mone azaḡaniꞌa inara ḡoeꞌa haro. Ebu Akaia habaꞌano Zuhiꞌa Boro tahiꞌa tahiꞌa veize soꞌa mirihe tuḡuriro, zeḡe aniꞌa onamiteꞌea mae ḡihinoga. Apoloꞌa eꞌea feurirotene, Badiꞌaꞌa ḡahunone manoḡa zenadu, Zuhiꞌa Boro mazao fiidoteꞌe azaḡa borofe ihoze danazinu.
Mazaḡa aniꞌa buka zaḡoḡanonoꞌo “Iesuꞌe Keriso” rae ihozeꞌenaꞌa, Iuda azaḡa teite hunio ḡihau ḡoꞌanadu buziro.
Apoloꞌa Korinto neḡano radiunuteꞌe madaḡano, Paulo ani maḡa habaꞌa tihitihine onamadu, Efeso neḡano feuriro. Eꞌea Zuhiꞌa Boro tahiꞌa nu hidadu,
ḡadiziro, raenaꞌa, “Za, Iesu mazao fiiroteꞌe zamaḡano, Vine Zaḡoḡaniꞌa zae vaḡe ovairo hehe?” Ze naenaeninaꞌa, “Mene! Eme, Vine Zaḡoḡa raꞌeteꞌe zuni mene igiro.”
Eꞌanoꞌo Pauloꞌa ḡadizenaꞌa, “Za nagi bapatizo meiro?” reirotene, zeꞌa naenaeninaꞌa, “Ioane bapatizo meiro.” reiro.
Pauloꞌa raenaꞌa, “Ioaneꞌa bapatizozirotaꞌaꞌe, zaeꞌa zamaze ḡihunadu, haḡai sauꞌa modoga. Ebu ani zinaꞌa, 'Eḡe ḡaruna onaiteꞌe vazeḡa mazao fioꞌi! Aꞌe Iesu.' rae reiro.”
Ze ḡoere eꞌe igirotene, Zuhiꞌa Boro Iesu niḡano bapatizo meiro.
Ebu Pauloꞌa ꞌevoꞌa zeḡe rana tirotene, Vine Zaḡoḡaniꞌa zeḡe vaḡe ovairo, ebu ze ago ꞌahoga ꞌahogano ḡoeriro, ebu Badiꞌaꞌa ihoziroteꞌe ḡoeꞌa rae fureniro.
Eꞌe zamaḡanoꞌe, ohoze gaubanana zu aheu fare (12) heuḡaniꞌa radiro.
Ebu Paulo ani, Iuda azaḡa kuru neḡa diuḡadu, eꞌea bato uḡidu inare haramido. Ebu Badiꞌaꞌa zuhiꞌaziteꞌe ḡoeꞌa Iuda azaḡa teite ḡihau ḡoꞌaniro, zeḡe zuni Iesu mazao fioga veize.
Rehano Iuda azaḡa nuꞌe, teḡa riranadu, Paulo ḡoere hezaho haro, ebu vaze ḡehaḡa ubumao Zuhiꞌa Boro ibi sausaune ḡoeriro. Eꞌanoꞌo Pauloꞌe Iuda azaḡa kuru neḡa mode buanadu, Zuhiꞌa Boro tahiꞌa tahiꞌa zamaze onamiro. Ebu vaze ꞌahoga niḡa Turanu, aneꞌa ihozeꞌeteꞌe neḡa onamadu, mada niduꞌa eꞌea ḡoꞌane ihozido.
ꞌOuge haḡae onamoo, muri aheu meiro. Eꞌanoꞌo Iuda azaḡa zu Giriki azaḡa Asia habaꞌano radiuꞌeteꞌeꞌa niduꞌa, Zuhiꞌa Boro ḡoere igiro.
Badiꞌa ani, Paulo gauonoꞌo gigiꞌa haḡaiḡa iḡaiḡa mene horoneꞌeteꞌe haḡaido.
Vaze nuꞌe, Pauloꞌa odohe raudoteꞌe mukoḡa zu vidau gauidoteꞌe dabuaḡa afaꞌa madu, ugi azaḡa ranao tidotene, ugizeꞌa manorido, zu vine sauꞌaniꞌa buaudo.
U Iuda azaḡa nu haba ꞌahoga ꞌahogano ragaveꞌenaꞌa, vaze mazaonoꞌo vine sauꞌa hegoze buzeꞌeteꞌeꞌa, ze Zuhiꞌa Boro Iesu ni rae nuriro. Ze vine sauꞌa zinu, raenaꞌa, “Iesu ni, Pauloꞌa rae harameꞌeteꞌe, eꞌe niḡano ḡaꞌohe. Vaze mazaonoꞌo buanoꞌi!” rae reiro.
Dibuꞌo hauꞌeteꞌe boro ꞌahoga, niḡa Sikeva, ane ubuga fuꞌo zu aheu fare (7) zuni eꞌuge haḡairo.
ꞌOugirotene, vine sauꞌaniꞌa naenaezinaꞌa, ꞌahige reiro. “Iesu eḡe edeḡa, zu Paulo eḡe edeḡa, u zaꞌe iniu?”
ꞌOuge radu eꞌe vineḡa sauꞌaniꞌa radiuꞌeteꞌe vazeḡaniꞌa, zeḡe rana rafatiro, ebu ani inaraꞌe zeḡe teite mene idaḡa ꞌahine, zeḡe niduꞌa raharahaziro. Eꞌanoꞌo tahiꞌa tahiꞌaꞌe firina zu ahirize ruauꞌenaꞌa, neonoꞌo ferau buaro.
Efeso neḡano Iuda azaḡa zu Giriki azaḡaniꞌa eꞌe hariḡa igirotene, zeḡe niduꞌa ḡiḡaroziro, ebu Zuhiꞌa Boro Iesu ni nigune ḡihiniro.
Ebu Zuhiꞌa Boro mazao fiiroteꞌe azaḡa ḡehaḡaniꞌa onaadu, aneane haḡai sauꞌa rae fureniro.
Nabone azaḡa ḡehaḡaꞌe zeḡe murava bukaḡa odohe onaadu, vaze niduꞌa ubumao hufi haoniro. Hufi haoniroteꞌe bukaḡa naeḡa niduꞌa meꞌode nuꞌonirotene, siliva moniḡa 50,000 reiro.
ꞌOugeꞌenaꞌa, Zuhiꞌa Boro ḡoereꞌe gigiꞌeita bororu onamiro zu inare onamiro.
Efeso neḡano ꞌuguḡaniꞌa fureraroteꞌe ḡarugano, Vine Zaḡoḡaniꞌa Paulo ibito hanadu, ani Makedonia zu Akaia habaꞌa onamiꞌuduꞌu, Ierusalema neḡa onamiꞌuma rae zamariro, ebu raenaꞌa, “Ierusalema neḡa onamiteꞌe ḡarugano, Roma neḡa zu onamiꞌuma.” reiro.
Eꞌanoꞌo Pauloꞌe, ane dana vazeḡa aheu, Timoteo zu Erasto Makedonia habaꞌano ibite tuḡuziro, u aniꞌe mada nu Asia habaꞌano radiunu.
Eꞌe madaḡa heuḡano, Efeso neḡano aduga boroꞌa Zuhiꞌa Boro Ibi mae ḡihineꞌeteꞌe azaḡa moneo fureraro.
Eꞌe haḡaiḡaꞌe ꞌahige fureraro. Eꞌea vaze ꞌahoga, niḡa Demetrioꞌa radiunu. U Efeso roḡae badiꞌaḡa niḡaꞌe Atemisi. Demetrioꞌe, siliva hina eꞌe badiꞌaḡa dibuꞌo neḡa kobefe idane haḡaeꞌeteꞌe gauḡa odohe durido, ebu tahiꞌa ḡehaḡaniꞌa ane ꞌuꞌuḡano gauadu, moni boro meido.
Demetrioꞌe, ane gau azaḡa zu ane gau heuḡa haḡaeꞌeteꞌe azaḡa nuꞌozadu ziro, raenaꞌa, “Nego, zae edeḡa, emeꞌe gau ꞌadi haḡaadu moni boro maꞌohe.
Za, Efeso neḡano zu Asia habaꞌa niduꞌa zamaḡano Pauloꞌa vaze ḡehaḡa zamaze anadu, tutuze veꞌoziroteꞌe horoniro, zu igiro. Ani raenaꞌa, 'ꞌEvore hina haḡaeꞌeteꞌe badiꞌaḡaꞌe mene badiꞌa.' raꞌohe.
Nougine eme gau niḡaniꞌa sautaꞌuma, zuni Atemisi, roḡae badiꞌaḡa boro, ane dibuꞌo neḡa zuni vazeꞌa huga oꞌoꞌa reꞌuma. Zu roḡae badiꞌaḡa, ani niḡa ḡihiꞌa raꞌeteꞌeꞌa dauḡiꞌuma. Asia habaꞌa zu haba ꞌahoga ꞌahogano vaze niduꞌaꞌa kurano hauꞌe rehano, ꞌougiꞌuma.”
Nuꞌoraroteꞌe azaḡaniꞌa eꞌe igirotene, maḡune rudaro ebu hounaꞌenaꞌa, “Efeso azaḡa roḡae badiꞌaḡa, Atemisiꞌe niḡa boro bagaḡa!” reiro.
Ebu Efeso neḡa azaḡa niduꞌaꞌa hounaꞌadu harae ḡuzuhe huniro. Ebu Makedonia habaꞌanonoꞌo Paulo ḡatine onairoteꞌe azaḡa, Gaio zu Aristako, ze oboze teadu, ahaseꞌenaꞌa, zeḡe niduꞌa Efeso nuꞌonuꞌo habaꞌa idaḡa dure diuḡiro.
Paulo ani, vaze ḡuḡuvaḡa ḡorezihi radu zeḡe ḡunuḡano diuḡihi reiro rehano, Zuhiꞌa Boro tahiꞌa duḡuruꞌa garariro.
Zuni Asia habaꞌa gavamanio gaueꞌeteꞌe azaḡa nuꞌe Paulo vaze. Zeḡe zuni umide ḡoere tuḡurenaꞌa, “Nuꞌonuꞌo habaꞌa ago diuḡoꞌi!” reiro.
Ebu Efeso nuꞌonuꞌo habaꞌanoꞌe, vaze ḡuḡuvaḡa niduꞌa harae ḡuzuhido. Ze ḡoere ꞌahoga ꞌahoga rae hounaꞌido, rehano eꞌe zamaḡano vaze ḡehaḡaꞌe aḡuꞌa, nagini uꞌano diuḡirotaꞌaꞌe.
Iuda azaḡa nuꞌa, vaze ꞌahoga, niḡa Alesana, ani vaze ḡuḡuvaḡa zamao duine moneneadu, nougiꞌuma rae ihoniro. Aneꞌa eꞌea edarotene, haraꞌa zuhutanoga veize ꞌevoꞌa ḡihiniro, ebu vaze ḡuḡuvaḡa ḡorezihi reiro.
Rehano Alesanaꞌe Iuda vazeḡa. Vaze ḡuḡuvaḡaniꞌa eꞌe ederirotene, ze niduꞌa ago tibano huauꞌenaꞌa, “Efeso azaḡa roḡae badiꞌaḡa Atemisiꞌe niḡa boro bagaḡa!” reiro. Ḡoere tiba eꞌe daꞌo barebare rae harae onamo, mada aheu (2 hours) meiro.
Ne gavamaniḡa veize seketeri gauḡa haḡaeꞌeteꞌe vazeḡa ꞌahoganiꞌa vaze ḡuḡuvaḡa hara garariro, ebu zeḡe niduꞌa sifu radirotene, ani zinaꞌa, “Efeso azaḡa, vaze niduꞌa edeḡa, Efeso neḡaꞌe roḡae badiꞌaḡa boro Atemisi dibuꞌo neḡa taufe radiuꞌohe, zuni Atemisi iraḡa hadiḡa adureonoꞌo ovairoteꞌe zu taufeꞌohe.
Eꞌebanoꞌo Efeso azaḡaniꞌa ꞌougeꞌetaꞌaꞌe, haḡai hugahuga. Eꞌanoꞌo za ago haraoꞌi! Ḡurizabuo ḡau ꞌahoga ago haḡae tauḡoꞌi!
Za vaze aheu ꞌadi zamaze onaa rehano, ze emeḡe kuru neḡano ḡau ꞌahoga mene ḡonotaneha, zu emeḡe roḡae badiꞌaḡa niḡa mene sausaune ḡoereha.
Demetrio zu ane gau tiba azaḡaꞌe vaze ꞌahoga ꞌutihi reineꞌe, kota onamine manoḡa. Kotaꞌe bohaꞌa, zu eꞌea gavana azaḡaniꞌa radiuꞌe ꞌahine, eꞌe habaꞌano ḡoere aduga ane mazao riꞌinine manoḡa.
Ga zae mazao ḡoere ꞌahoga eꞌe reine, Efeso gavamani goroḡano ne azaḡaniꞌa nuꞌoruꞌeteꞌe zamaḡano ḡoꞌanine manoḡa.
Emeꞌe, izidi ꞌada harae ḡuzuhateꞌe haḡaiḡa uꞌano, nougineꞌe gavamani azaḡaniꞌa emeḡe rana aduga tiꞌuma. Emeꞌa haraataꞌaꞌe mazaḡa oꞌoꞌa ꞌahine, emeꞌe emeḡe moneo ḡoeroga mene idaraꞌuma.
Efeso neḡano harae ḡunuḡuniroteꞌeꞌa hauḡirotene, Paulo ani Zuhiꞌa Boro tahiꞌa tahiꞌa huze nuꞌozadu, inara ḡoeꞌa ziro, ebu “Eꞌe radihi!” radu, Makedonia habaꞌa onamiro.
Ani eꞌe habaꞌano onameꞌenaꞌa, Zuhiꞌa Boro mone azaḡa inara ḡoeꞌa ḡehaḡa ziniro. Eꞌebuꞌu Giriki habaꞌano feuriro.
Eꞌea feurirotene, bato uḡidu radiro. Eꞌe enogano Suria habaꞌa ḡasi hina onamihi reirotene, Iuda azaḡaniꞌa Paulo matihi radu neneḡaniꞌeteꞌe igiro ꞌahine, ani zamaradu, “Makedonia mone onamadu bariꞌuma.” rae reiro.
U ane teite onameꞌetaꞌaꞌe, Berea neḡa vazeḡa, niḡa Sapatero, aniꞌe Puro ubuga, ebu Tesalonika neḡa azaḡaꞌe nize Aristako zu Sekundo, ebu Derebe neḡa vazeḡaꞌe niḡa Gaio, ebuni Timoteo, ebu Asia habaꞌa azaḡaꞌe nize Tukiko zu Torofimo.
Zeꞌe ibite iḡunadu, Toroa neḡano guhifiro.
U emeꞌe Beredi Mene Menoga Auꞌeteꞌe Muiḡa haḡairoteꞌe enogano, Filipi neḡanonoꞌo ḡasio ruhau onamiro, ebu mada fuꞌo (5) ruhau onamadu, Toroa neḡano guhifeꞌeteꞌe azaḡa teite ꞌauḡiro, ebu eꞌea mada fuꞌo zu aheu fare (7) radiro.
Satadei ḡorava uḡano, eme Zuhiꞌa Boro zamareꞌeteꞌe ogomuḡa au tiburanoga veize nuꞌoraro. Eꞌe zamaḡano Pauloꞌa harame onamoo, ohere nemanema reiro. Mazaḡa irarine, muhize iḡuniꞌuma ꞌahine.
Eme hitaga neḡano nuꞌoru radiro. Eꞌe zamaḡanoꞌe ihure ḡehaḡa agane tiro.
U ohoze tahiꞌaḡa ꞌahoga, niḡa Iutikoꞌa marama rana ehore radiunu. Pauloꞌa harame ꞌauꞌaune onamirotene, ani baze rudaro. Baze rudaroteꞌe zamaḡano, ane huga ne hitaga uḡiduḡanonoꞌo uitadu, rahao buaꞌ ovoiro, ebu zeḡeꞌa mae ḡihinirotene, rudanoga horoniro.
Rehano Pauloꞌa ovoradu ane rana ḡuḡuriro, ebu afunadu ꞌahige reiro. “Ago zamaroꞌi! Ani ḡaboga!”
Ebu Paulo ani hitaga neḡa bare itadu, Zuhiꞌa Boro zamareꞌeteꞌe berediḡa zeḡe teite au tiburaro, ebu ḡoere onamo, irarirotene, iḡuniro.
Nuꞌonuꞌo azaḡaꞌe ohoze tahiꞌaḡa ḡabodateꞌe zamahu onamiro, ebu matuꞌu boro haḡairo.
Paulo ani Aso neḡa uꞌa gabao onamiro. U emeꞌe aniꞌa efadu, ḡasi hina ibite eꞌe neḡa onamiro, ebu eme ani eꞌeabuꞌu ḡasio mae ufiꞌuma reiro.
Ebu Pauloꞌa Aso neḡano emeḡe teite ꞌauḡirotene, ḡasio ofadu, Mitulene neḡa ruhau onamiro.
Eꞌeanoꞌo bare ruhau onamo, irarirotene, Kiosi ꞌumuḡa uhiḡano vitaro. Ebu ruhau onamo, moḡa madaḡano Samosi ꞌumuḡano feuriro. Ebu eꞌe moḡanobuꞌu Mileto neḡano feuriro.
ꞌOuge ruhau onamirotaꞌaꞌe, Pauloꞌe Asia habaꞌano madaꞌa hauḡoga mene uratadu, Efeso neḡaꞌe ruhau vitiniꞌuma reiro. Ani uraꞌe, Pentekosi madaḡa ꞌizema mougano, Ierusalema neḡano feuroga radu ḡarihe ḡarihiro.
Rehano Mileto neḡano feurirotene, Pauloꞌa Efeso ekalesia vaze boroboro veize ḡoere tuḡuriro, ane vaḡe onaoga raduni.
Ze onairotene, Pauloꞌa ḡoreziro, raenaꞌa, “Zae huga edeḡa, eḡeꞌa Asia habaꞌa diuḡiroteꞌe madaḡa ḡadaheḡanonoꞌo onao izidi, mada niduꞌa, zae teite nouge nouge radiunutaꞌaꞌe.
E Zuhiꞌa Boro tuḡure haḡaidoteꞌe zamaḡano, vaḡuteꞌenaꞌa zu nihe vuḡa soneꞌenaꞌa gauido. Zu Iuda azaḡa nuꞌa uḡuhihi radu, eḡe mazao haḡai sauꞌa sauꞌa haḡaido rehano, rinede gauido.
Ebu danaziꞌuma ḡoeꞌa niduꞌa rae furenido, zu hunio ga ane ane neo ihoze ragavido.
Ebu Iuda azaḡa zu Iuda mene azaḡa mazao hari tiba hina daꞌo harame hunido, raenaꞌa, 'Haḡai sauꞌa modadu Badiꞌa vaḡe onamoꞌi, ebu Zuhiꞌa Boro Iesu mazao fioꞌi!'
Ebu ḡianoꞌi! Vine Zaḡoḡaniꞌa tuḡutuḡuhadu, Ierusalema neḡa onameꞌohe. Rehano e aḡuꞌa, deꞌea naginiꞌa eḡe mazao fureraꞌuma.
Eḡeꞌa ragaveꞌeteꞌe neḡaneḡano Vine Zaḡoḡaniꞌa dehene ihiꞌetaꞌaꞌe, 'Eꞌe ḡuꞌano ohohiꞌuma, ebu aduga hidiꞌuma.'
Eꞌe ꞌouge ḡabonehe modine zuni idaḡa rehano, Zuhiꞌa Boro Iesuꞌa iniroteꞌe ibiḡa oname hauḡine, zu gauḡa haḡae hauḡine manoḡa. Aꞌe Badiꞌaꞌa manoḡa vaze ḡahuno ziniꞌuma hariḡa manoḡa rae fureneꞌeteꞌe.
E zae boꞌaḡano Badiꞌaꞌa vaze zuhiꞌaziꞌuma hariḡa harame ragavido. Ḡianoꞌi! Izidi e edeḡa, zae niduꞌa irahe mene bare horoniꞌuma.
Eꞌanoꞌo eḡeꞌa izidi ꞌada rae fureneꞌohe. Zaeꞌa ḡabone ibiḡa daunine zuni, e mene debahiꞌuma,
mazaḡa Badiꞌaꞌa zaeꞌa haḡaoga urateꞌeteꞌe ḡoeꞌa niduꞌa rae fureno ziniro.
Eꞌanoꞌo ḡae ḡaeꞌa ḡae bare duguꞌeꞌenoꞌi, zu ekalesia azaḡa niduꞌa duguzeꞌenoꞌi! Zeꞌe Vine Zaḡoḡaniꞌa ꞌevorezeo tiro, zaeꞌa ḡiazeꞌenoga radu. Ebu mamoe narineꞌeteꞌe teige, Badiꞌa ekalesia azaḡa narizoꞌi! Zeꞌe Badiꞌaꞌa ubuga ru hina meiroteꞌe azaḡa.
E edeḡa eḡeꞌa muhiziteꞌe enogano, ḡuriro haramo vazeḡa ꞌahoga ꞌahoganiꞌa agire ḡuniḡa teige zae boꞌaḡano diuḡiꞌuma, ebu ḡaboneze manoḡa sausaune huniꞌuma.
Zuni zae boꞌaḡanonoꞌo vaze nuꞌa iḡunadu, huga ḡoeꞌa veꞌone ihoziꞌuma, ebu Zuhiꞌa Boro tahiꞌa tahiꞌa zamaze aꞌuma, zeḡe hegotoga veize.
Eꞌanoꞌo duguꞌeꞌenoꞌi! Eḡeꞌa muri uḡidu zamaḡano madai zu ohere niduꞌa nihe vuḡa soneꞌenaꞌa, zae zae ihozidoteꞌe zamareꞌenoꞌi!
E izidi zaꞌe Badiꞌa ꞌevorao tiꞌohe, zu Badiꞌa ḡahunone manoḡa ḡoeꞌa zae mazao modeꞌohe, danazoga veize. Ebu eꞌe ḡoeꞌaniꞌa ibito ziniꞌuma, ebu zaꞌe Badiꞌaꞌa inahe meiroteꞌe azaḡa niduꞌa teite ḡahugoneḡa manoḡa meꞌuma.
E, zae teite radiunuteꞌe madaḡano, monize zu dabuaze veize mene kanaudo.
Zae huga edeḡa, e ꞌevorehe aheu ꞌadi hina gauadu, eḡe zu eḡe teite rauꞌeteꞌe azaḡa veize naginiꞌa ferefeꞌeteꞌe hoitido.
Ebu ḡabonehe niduꞌa zamaḡano, inare gauadu ḡauꞌa ferezeꞌeteꞌe azaḡa danazido, zaeꞌa ḡiane imanoga. Zu Zuhiꞌa Boro Iesu Ane Huganiꞌa ꞌahige reiro, 'Ḡau vaze mazao ḡahugeꞌeteꞌe haḡaiḡaꞌe vaze mazaonoꞌo maꞌeteꞌe haḡaiḡa vitinoga. Ḡahugeꞌeteꞌe vazeḡaꞌe Badiꞌaꞌa manoḡa boro haꞌuma.' Za eꞌe ḡoeꞌa zamareꞌenoꞌi!”
Paulo ani ḡoere hauḡirotene, obenaḡa hina tuḡadu zeḡe niduꞌa teite Badiꞌa mazao kuraro.
Ebu ze niduꞌa nianadu, ꞌunuḡano ahainiꞌenaꞌa furaꞌiniro. Ze zamaze are rudaro, mazaḡa Pauloꞌa zinaꞌa, “Zaꞌe irahe mene bare horoniꞌuma.” reiro ꞌahine. Ebu Paulo ḡatine ḡasio ohoniꞌ onamiro.
<range>
Eme, Efeso ekalesia boroboro teite uhiu hauḡirotene, ḡasio tiradu Koso ꞌumuḡa roḡoroḡe onamiro. Ebu baze irarirotene, Rodo ꞌumuḡa ruhau onamiro, ebu hena Asia habaꞌano Patara neḡa ruhau onamiro.
Ebu eꞌea, Foinike habaꞌa onamiꞌuma ḡasiḡa horonirotene, eꞌe ḡasiḡano tiradu iḡuniro.
Ebu onamo Kupro ꞌumuḡa haninirotene, edaꞌe moneonoꞌo ruhau vitanadu, Suria habaꞌa uꞌa ruhau onamiro. Ebu Turo neḡano hebetiro, mazaḡa ḡasiꞌe eꞌea tohe ruruniꞌuma ꞌahine.
U eme Zuhiꞌa Boro tahiꞌa tahiꞌa vaḡadu, fura tiba zeḡe teite radiro. Ebu eꞌe azaḡa, Vine Zaḡoḡaniꞌa ihozadu, Paulo bare bare garariro, raenaꞌa, “Ierusalema neḡa ago itoꞌi!”
Rehano iḡuniꞌuma madaḡa meirotene, bare ꞌaune onamiro. Eꞌanoꞌo Zuhiꞌa Boro tahiꞌa tahiꞌaꞌe inudeze zu enezeta, ḡatife ne ḡutuꞌaḡano tuḡufiꞌ ovoiro. Ebu eꞌea emeḡe niduꞌa hesao obenafe hina tuḡadu kuraro.
Eme zeḡe teite uhiu hauḡirotene, ḡasio tiriro. U zeꞌe bare ne onamiro.
Eme Turo neḡanonoꞌo ꞌaune ruhau onamo, Tolemaia neḡano hebetiro. Aꞌe emeḡe ruhu ḡonaga. Ebu eꞌea Zuhiꞌa Boro mone azaḡa teite matuꞌotite ḡoeradu mada tiba zeḡe teite radiro.
Irarirotene, eme odao onamo, Kaisarea neḡano feuriro. Ebu hari manoḡa harameꞌeteꞌe vazeḡa ꞌahoga, niḡa Firifo neo radiꞌ onamiro. Aniꞌe Ierusalema ekalesia azaḡaniꞌa vaze fuꞌo zu aheu fare (7) inahe meiroteꞌe vazeḡa ꞌahoga.
Ani aboḡa nogobaḡa ḡazaḡa (4). Ze Badiꞌaꞌa ḡoere zenadu rae furenido.
Eme Kaisarea neḡano mada ḡehaḡa ꞌai radirotene, Iuda habaꞌanonoꞌo peroveta vazeḡa ꞌahoga niḡa Agaboꞌa feuriꞌ ovairo.
Ani emeḡe vaḡe onaadu, Paulo kibaꞌi ga bereta meiro, ebu eꞌe hina aneꞌa bare ꞌevoꞌa zu odaḡa ogoranadu, ꞌahige reiro. “Vine Zaḡoḡaniꞌa ꞌahige raꞌohe. 'Kibaꞌi ꞌadi vazeḡaꞌe, Iuda azaḡa Ierusalema neḡano radiuꞌeteꞌeꞌa ꞌahige ogoru tiꞌuma, ebu Iuda mene azaḡa ꞌevorao riꞌiniꞌuma.' ”
Eꞌe igirotene, eme, Paulo teite raudoteꞌe azaḡa zu eꞌea radiroteꞌe azaḡaniꞌa “Ierusalema neḡa ago itoꞌi!” rae Paulo uminiro.
Rehano Pauloꞌa raenaꞌa, “Za nougadu niauꞌenaꞌa, e zama zoreneꞌohe? Zuhiꞌa Boro Iesu niḡa uꞌano Ierusalema neḡano ḡuꞌano ohohoga idaḡa, zu rudanoga zuni idaḡa. E zamahe haneha.”
Eme ani gararo ḡizirotene, eꞌea modiro, rehano 'Zuhiꞌa Boro mazao modeꞌohe!' rae reiro.
ꞌOuge mada nu radiroteꞌe enogano eme, Paulo zu ane teite rauꞌeteꞌe azaḡa, tohefe ruhinadu, Ierusalema neḡa itiro.
Kaisarea neḡanonoꞌo Zuhiꞌa Boro tahiꞌa nu zu eme teite itiro, ebu Ierusalema neḡano Nasona neo radifine tutufe onamiro. Ani Kupro vazeḡa, zu amahi Zuhiꞌa Boro tahiꞌa rae onairo.
Eme Ierusalema neḡano feuriꞌ itirotene, Zuhiꞌa Boro mone azaḡaniꞌa matuꞌeꞌenaꞌa mae ḡihifiro.
Irarirotene, Paulo zu emeḡe niduꞌaꞌe Iakobo ḡianiꞌ onamiro. Ierusalema ekalesia azaḡa boroboro niduꞌa zuni eꞌea.
Paulo ani zeḡe teite hide ḡoretite hauḡiroteꞌe enogano, ane gau zamaḡano Badiꞌaꞌa Iuda mene azaḡa mazao haḡairoteꞌe haḡaiḡa niduꞌa fairu doḡoꞌani rae fureno ziniro.
Ze eꞌe igirotene, Badiꞌa niguniro. Ebu Paulo ninaꞌa, “Nego! Ḡae edeḡa, Iuda azaḡaꞌe ḡehaḡa bagaḡaniꞌa ꞌai Iesu ni mae ḡihineha, ebu zeḡe niduꞌa Mose goro ḡoeꞌa zu mae ḡihine huneꞌohe.
Ze hariḡo ꞌahige igiro. Iuda azaḡa nuꞌe Iuda mene azaḡa boꞌaḡano radiuꞌohe. Ḡaꞌe zeḡe mazao ꞌahige haramiro. 'Mose goro ḡoeꞌaꞌe modoꞌi! Ebu eneze guraḡa guraḡa ahiri rana iḡuri ago haḡaoꞌi! Zu Iuda azaḡa ibiꞌa haḡaiḡa niduꞌa modoꞌi!'
Eme nougine manoḡa? Ze ḡaꞌa onaataꞌaꞌe ederiꞌuma.
Eꞌanoꞌo ḡaꞌe emeḡeꞌa ḡeiteꞌe haḡaiḡa haḡaoꞌi! Emeḡe boꞌaḡano Badiꞌa ubumao ḡoere riḡa rae teadu gore modiroteꞌe ohozeḡa ḡazaḡa ꞌada.
ꞌAhi duḡuru Dibuꞌo Neḡa zamaze onamadu, Badiꞌa ubumao deheraꞌuma haḡaiḡa zeḡe teite haḡaoꞌi! Zu vadinize ꞌohaniteꞌe naeḡa ḡaeꞌa feino zenoꞌi! ꞌOugine, vaze niduꞌa ederiꞌuma, hariḡo igirotaꞌaꞌe mene huga, rehano ḡa Mose goro ḡoeꞌa ibiḡano onameꞌeteꞌe horoniꞌuma.
U Iuda mene azaḡa Iesu mazao fieꞌetaꞌaꞌe, eme, zeḡeꞌa haḡaiꞌuma haḡaiḡa soꞌao mirihadu tuḡuro ziniro, raenaꞌa, 'Ḡuriro badiꞌaḡa mazao ḡahuno hanateꞌe ogomuḡa ago anoꞌi! Zuni ꞌunuḡano harine runedateꞌe maniḡa zu ruꞌe ago anoꞌi! Ebu vaze ꞌahoga ane teite mene hahurateꞌe vazeḡa teite ibi ago veꞌonoꞌi!' ”
Irarirotene, Paulo ani vaze ḡazaḡa zamazadu deheraꞌuma haḡaiḡa zeḡe teite haḡairo. Ebu dibuꞌo neḡa diuḡadu, zeḡeꞌa Badiꞌa ubumao deheraꞌuma haḡaiḡa hauḡiꞌuma madaḡa, zu zeḡe tiba tiba veize naniꞌa Badiꞌa dibuꞌo hatiteꞌe rae fureniro.
Badiꞌa ubumao deheraꞌuma haḡaiḡa haḡaeꞌeteꞌe furaḡa ꞌai nariga hauḡiroteꞌe madaḡano, Iuda azaḡa Asia habaꞌanonoꞌo onairoteꞌeꞌa, Dibuꞌo Neḡano Paulo horoniro. Ze vaze ḡuḡuvaḡa niduꞌa tutuze harae iḡunadu, Paulo obone tiro.
Ebu ḡihau ḡoereꞌenaꞌa, “Isaraela azaḡa, danafoꞌi! Vaze ꞌadiꞌe habaꞌa habaꞌano vazevaze ihozeꞌenaꞌa ꞌahige raꞌohe. 'Isaraela azaḡa haḡaio ago onamoꞌi, zu Mose goro ḡoeꞌa modoꞌi!' Ebu Dibuꞌo Neḡa rae sausauneꞌohe. Zu emeḡe Dibuꞌo Neḡano Giriki azaḡa tutuze zouzadu, haba zaḡoḡa ꞌadi sausauneꞌohe.”
Ze ꞌouge reirotaꞌaꞌe, ibite Efeso vazeḡa Torofimoꞌe Paulo teite Ierusalema neḡano raunuteꞌe horoniro. Ebu ze ꞌane Dibuꞌo Neḡa zamaḡano tutune zouniro rae zamariro.
Ebu Ierusalema ne azaḡa niduꞌa harae ḡunuḡuniro, ebu vaze niduꞌa duduꞌohadu, Paulo obone teadu, Dibuꞌo Neḡanonoꞌo ahase buniro. Ebu ibihetaḡa niduꞌa ꞌai zogone hararo.
Nariga mau runeꞌeteꞌe zamaḡano, hariḡaniꞌa Roma uti vazeḡa boro mazao buaꞌ onamiro, raenaꞌa, “Ierusalema ne niduꞌa haraꞌa iriꞌaveha.”
Ebu ani zogone uti azaḡa ibito ziniꞌeteꞌe zu uti azaḡa zamazadu vaze ḡuḡuvaḡa uꞌa dure ovoiro. Harairoteꞌe azaḡaniꞌa uti vazeḡa boro tahiꞌaḡeta onaoga horozirotene, Paulo ꞌai mene bouniro.
Uti vazeḡa boroꞌa aradu Paulo obone tiro, ebu tahiꞌaḡa tuḡuzadu auri adiriḡa aheu hina batuniro. Ebu ḡadimuꞌenaꞌa, “ꞌAdi iniu? Ani nagini haḡaeha?” reiro.
Ebu vazevazeꞌa ḡuḡuva ḡunuḡano ane ane edeḡano ḡoere iḡuniro. Uti vazeḡa boro ani, hara boro ꞌahine, nagini uꞌano ꞌougeꞌetaꞌaꞌe ederoga mene idararo. Eꞌanoꞌo tahiꞌaḡa zinaꞌa, “Vaze ꞌadi uti azaḡa radone neḡa tutune onamoꞌi!” reiro.
Ze tutune onamoo, ne ḡoraꞌaḡano reirotene, vaze ḡuḡuvaḡaniꞌa naenaeonoꞌo bounihi reiro ꞌahine, ani ꞌai herate ḡihiniro.
Mazaḡa vaze ḡuḡuvaḡaniꞌa ani hegote haraeꞌenaꞌa, “Mau runoꞌi! Mau runoꞌi!” reiro.
Paulo ani, uti azaḡa radone neḡano nariga tutune zounihi raꞌenogano, aniꞌa uti vazeḡa boro uminiro, raenaꞌa, “E ḡoere nu ḡeine idaḡa hehe?” Ebu uti vazeḡa boroꞌa zaḡuzaḡauꞌenaꞌa, “ꞌAhi ḡa Giriki ḡoeꞌa edeḡa hehe?” rae ḡadimaro.
“Ḡaꞌe, Izipi vazeḡa ibite Roma gavamani teite utitihi radu, gorugoru azaḡa maḡa boro ḡazaḡa (4000) haba bohaꞌa tutuze onamiroteꞌe vazeḡa hehe?”
Ebu Pauloꞌa naenaeninaꞌa, “Mene, eꞌe Iuda vazeḡa. Nehe niḡa Taso, Kilikia habaꞌa zamaḡano ne boro. E vaze ḡuḡuvaḡa ꞌadi ḡorezoga rae umiꞌeꞌohe.”
Ebu uti vazeḡa boroꞌa ḡoeꞌa mae ḡihinirotene, Paulo ani ḡoraꞌao edanadu, vazeꞌa mene haraoga rae ꞌevoꞌa mae ḡihiniro. Ebu haraꞌa dauḡe hunirotene, Pauloꞌa Heberu ḡoeꞌano ḡoreziro.
Pauloꞌa raenaꞌa, ꞌahige reiro. “Nego nabudi, eḡeꞌa izidi ꞌaha eḡe moneo zae mazao ḡoereꞌeteꞌe egoꞌi!”
Aniꞌa Heberu ḡoeꞌano zeḡe mazao ḡoeriroteꞌe igirotene, ze sifu hune radiro. Ebu ani raenaꞌa,
“Eꞌe Iuda vazeḡa. Kilikia habaꞌano Taso neḡano fureraro, ebu Ierusalema neḡano bororaro. Ebu Gamaliela ꞌuꞌuḡano diuḡadu, vouḡafe goro ḡoeꞌa riḡa huneo ihohido, ebu Badiꞌa veize inarido, izidi zaeꞌa haḡaeꞌeteꞌe teige.
Ebu Zuhiꞌa Boro ibi azaḡa sausauzido. Nuꞌe zimi ruzido. Ohoze zu roḡae batuzadu, ḡuꞌa neḡano ohozido.
Dibuꞌo hauꞌeteꞌe ḡihiꞌaḡa zu Iuda kanisoro azaḡa zuni eḡeꞌa ꞌada raꞌetaꞌaꞌe hube rae reꞌuma. Mazaḡa ze Iuda azaḡa Damaseko neḡano radiuꞌeteꞌe veize miriho ḡoeꞌa tiro. Miriho ḡoeꞌa eꞌe eḡeꞌa madu Damaseko neḡa onamiro, eꞌea Zuhiꞌa Boro ibio onameꞌeteꞌe azaḡa oboze teadu, Ierusalema neḡa tutuze onaadu, aduga zenoga veize.
Damaseko neḡa hanitiꞌ onamirotene, madai nemaḡano, eḡe rana agaḡa bagaḡaniꞌa adureonoꞌo tabara agaraꞌ ovairo.
Eꞌe rahao higau bauradu, ago ꞌahoga igiro, raenaꞌa, 'Saulo, Saulo! Ḡa nougadu eḡe sausauheꞌohe?'
E ḡadinenaꞌa, 'Zuhiꞌa Boro, ḡa iniu?' reiro. Aneꞌa naenaehinaꞌa, 'Eꞌe Iesu, Nazareta neḡa vazeḡa.' rae reiro. 'Ḡaeꞌa sausauheꞌeteꞌe vazeḡa.'
U ḡatihe onamiroteꞌe azaḡaꞌe agaḡa horoniro rehano, ḡorehirotaꞌaꞌe mene igiro.
Ebu eḡeꞌa raenaꞌa, 'Zuhiꞌa Boro, e nagini haḡaine manoḡa?' Aniꞌa raenaꞌa, 'Iḡunadu, Damaseko neḡa onamoꞌi! Eꞌea eḡeꞌa ḡaniroteꞌe gauḡa niduꞌa ihoꞌiꞌuma.'
Ebu eꞌe, agaḡa boroꞌa ubumahe ꞌuiro ꞌahine, ehamanoga mene idararo. Eꞌanoꞌo ḡatiheꞌeteꞌe azaḡaniꞌa tutuhe, abiheꞌenaꞌa Damaseko neḡa onamiro.
Eꞌea vaze ꞌahoga, niḡa Ananiaꞌa radiudo. Aniꞌe goro ḡoeꞌa ibiḡano daꞌo onamido, ebu Iuda azaḡa Damaseko neḡano radiuꞌeteꞌeꞌa niduꞌa, aniꞌe vaze manoḡa tauḡi reiro.
Ani onaadu, eḡe genaḡano edaro, ebu raenaꞌa, 'Saulo, nego! Bare fairu ehamanoꞌi!' Eꞌebuꞌu zogone Anania horonoga idararo.
Ebu Ananiaꞌa raenaꞌa, 'Vouḡafe Badiꞌaꞌa ḡa mae avo tiro, ane zama ederoga veize, zu Iesu, Vaze duduḡa horonoga veize, ebu ani hebeonoꞌo agoḡa egoga veize.
Mazaḡa Zuhiꞌa Boro veize ḡaꞌa horoniroteꞌe zu igiroteꞌe ḡauḡa vaze niduꞌa mazao rae fureniꞌuma.
Eꞌanoꞌo ḡa ago zamare ꞌadaꞌadoꞌi? Iḡunoꞌi! Iesu Keriso niḡano kuranadu bapatizo moꞌi, ebu haḡaiḡo sauꞌa vuzuꞌe modoꞌi!'
Ierusalema neḡa bare eriroteꞌe enogano, dibuꞌo neḡano kuraroteꞌe zamaḡano, iḡunuꞌeteꞌe teigiro.
Ebu Zuhiꞌa Boroꞌa ḡorehoga horoniro. Ani raenaꞌa, 'Ḡarihoꞌi! Ierusalema neḡanonoꞌo zogone iḡunoꞌi! Mazaḡa ḡaeꞌa eḡe hari rae fureneꞌetaꞌaꞌe, Ierusalema azaḡaniꞌa mene mae ḡihiniꞌuma'
Rehano eḡeꞌa raenaꞌa, 'Zuhiꞌa Boro, eḡeꞌa Iuda azaḡa kuru neḡa niduꞌa onamadu, ḡae mazao fieꞌeteꞌe azaḡa madu ḡuꞌa neḡano ohozido zu bouzidotaꞌaꞌe, zeḡe edeḡa.
Ebu ḡae hari rae furenidoteꞌe vazeḡa, Stefano mau runiroteꞌe zamaḡano, eḡe zu zeḡe teite zamahe tibunadu, eꞌea edau radiro. Ebu Stefano mau runiroteꞌe azaḡaꞌe dabuaze fuiꞌe tiro. Eꞌe dabuaḡaꞌe eḡeꞌa taufe radiro.'
Rehano Zuhiꞌa Boroꞌa ihinaꞌa, 'Onamoꞌi! Mazaḡa eḡeꞌa Iuda mene azaḡa, haba faḡano radiuꞌeteꞌe mazao tuḡuꞌiꞌuma.' ”
Vaze ḡuḡuvaḡaniꞌe igi onao, Pauloꞌa ḡoere eꞌe reiroteꞌe igirotene, ze harae iḡuniro, raenaꞌa, “ꞌUguḡa vazeḡaꞌe mau runoꞌi! Aniꞌe ḡabode radoga mene idaḡa.”
Ze dabuaze feune ḡihineꞌenaꞌa zu raha mae feuneꞌenaꞌa harae ḡunuḡuniro.
Roma uti vazeḡa boroꞌa uti azaḡa zeadu, Pauloꞌe uti azaḡa radone neḡano mae zouniro. Ebu hariḡa rae furenoga veize “Masinoꞌi!” rae ziro. Aniꞌe nougadu vaze ḡuḡuvaḡaniꞌa ane mazao maḡune haraeꞌeteꞌe ederihi reiro.
Uti azaḡaniꞌa Paulo masinoga rae, ꞌevoꞌa hutube ꞌeine utirotene, Pauloꞌa uti azaḡa ibito ziniꞌeteꞌe vazeḡa eꞌea edauꞌeteꞌe ninaꞌa, ꞌahige reiro. “Eꞌe Roma mone vazeḡa rehano, kotao ꞌize mene ohohogano masihihi raꞌohe. Aꞌe Roma goroḡano idaḡa hehe?”
Ibito ziniꞌeteꞌe vazeḡa eꞌe igirotene, uti vazeḡa boro vaḡe onamadu niro, raenaꞌa, “Vaze ꞌadiꞌe Roma mone vazeḡa. Ḡa nougiꞌuma?”
Uti vazeḡa boroꞌa Paulo vaḡe onamadu ḡadiniro, raenaꞌa, “Ehoꞌi! Ḡa Roma mone vazeḡa hehe?” Pauloꞌa “Oꞌe” rae reiro.
Ebu uti vazeḡa boroꞌa raenaꞌa, “Eꞌe Roma mone rouga veize moni boro modiro.” Pauloꞌa naenaeninaꞌa, “Eꞌe fureraroteꞌeanoꞌo onao izidi, Roma mone vazeḡa.”
Eꞌanoꞌo Paulo masinadu ḡadimu vaḡihi reiroteꞌe azaḡaniꞌe, ane mazaonoꞌo zogone ie vaḡiniro. Ebu uti vazeḡa boro ani, Pauloꞌe Roma mone raꞌeteꞌe igirotene, ḡiḡaroniro, mazaḡa Roma mone vazeḡa obone tiro ꞌahine.
Irarirotene, uti vazeḡa boro ani, Iuda azaḡaꞌe nougadu Paulo mazao maḡuniroteꞌe huga ederihi reiro. Eꞌanoꞌo Pauloꞌe adiri mae butiro, ebu dibuꞌo hauꞌeteꞌe boroboro zu kanisoro azaḡa niduꞌa nuꞌoziro. Ebu Paulo tutune onaadu, zeḡe zamao mae ohoniro.
Paulo ani kanisoro azaḡa ḡiaze huneꞌenaꞌa, ꞌahige reiro. “Nego nabudi, eꞌe Badiꞌa ubumao zamahe duduḡa hanadu, nagini nagana haḡae onainu.”
Eꞌe igirotene, dibuꞌao hauꞌeteꞌe ḡihiꞌaḡa, niḡa Ananiꞌaꞌa Paulo babaḡano edauꞌeteꞌe azaḡa zinaꞌa, “Hebe ꞌue faꞌonoꞌi!” reiro.
ꞌOuge reirotene, Pauloꞌa ninaꞌa, “Ḡa, sauꞌaḡo ꞌuꞌuru touga raduni feni ꞌuruḡa hina fenineꞌeteꞌe biriḡa heuḡa! Badiꞌaꞌa faꞌoꞌiꞌuma. Ḡa eꞌea ehoradu, goro ḡoeꞌa ibiḡano aduga iniꞌuma raꞌohe. Rehano ḡaꞌe goro ḡoeꞌa variꞌeꞌenaꞌa, 'Paulo faꞌonoꞌi!' raꞌohe.”
Paulo uhiḡano edaunuteꞌe azaḡaniꞌa, Paulo ninaꞌa ꞌahige reiro. “Dibuꞌo hauꞌeteꞌe ḡihiꞌaḡaꞌe Badiꞌaꞌa ohoniro rehano, ḡoere sauꞌa hina ni sausauneꞌe hehe?”
Pauloꞌa naenaeninaꞌa, “Nego nabudi, e aḡuꞌa, aniꞌe dibuꞌo hauꞌeteꞌe ḡihiꞌaḡa. E veꞌoreha, mazaḡa buka zaḡoḡano ꞌahige touga. 'Zae zuhiꞌaziꞌeteꞌe vazeḡaꞌe ḡoere sauꞌa ago noꞌi!' ”
Ebu Paulo ani, Sadukea zu Farisea azaḡaniꞌa nuꞌonuꞌo zamaḡano radiuꞌeteꞌe horozirotene, zeḡe boꞌaḡano ḡoere ḡiharo, raenaꞌa, “Nego nabudi, eꞌe Farisea vazeḡa, zu Farisea vazeḡa ubuga. Eꞌe, rune vazeḡaniꞌa bare ḡaboditeꞌe zamare guhineꞌeteꞌe uꞌano kota ꞌada edauꞌohe.”
ꞌOuge reirotene, Farisea azaḡa zu Sadukea azaḡaniꞌa taꞌiro titiro, ebu nuꞌonuꞌo azaḡa niduꞌa naenae edaro.
Sadukea azaḡaꞌe ꞌahige rae raꞌohe. Rune vazeḡaꞌe mene bare ḡabodiꞌuma, zu vazeꞌe viga oꞌoꞌa, ebu tuḡure viga zuni oꞌoꞌa raꞌohe. U Farisea azaḡaꞌe eꞌe niduꞌa mae ḡihineꞌohe.
Ebu haraꞌa ufeta hune bororaro. Eꞌe zamaḡano, goro ḡoeꞌa ihozeꞌeteꞌe azaḡa nuꞌe Farisea azaḡa. Zeḡeꞌa edanadu, riḡa taꞌiriro, raenaꞌa, “Vaze ꞌadi mazaoꞌe sauꞌa ꞌahoga oꞌoꞌa. Nougine, vine ꞌahoga ga tuḡure viga ꞌahoganiꞌa ḡoreniro gaogi.”
Taꞌirozeꞌa ufeta bororarotene, Pauloꞌe Iuda azaḡaniꞌa hutube oname onaido. Eꞌanoꞌo uti vazeḡa boro ani, Paulo sausauniꞌuma rae rihanadu, uti azaḡa zinaꞌa, “Ovoradu, nuꞌonuꞌo azaḡa mazaonoꞌo Paulo riḡa mae vaḡinoꞌi, ebu uti azaḡa radone neḡano bare mae zounoꞌi!” reiro.
Eꞌe oheꞌano, Zuhiꞌa Boroꞌa Paulo uhiḡano edanadu niro, raenaꞌa, “Inare radoꞌi! Ḡaeꞌa Ierusalema neḡano eḡe hari rae fureniroteꞌe teige, Roma neḡano zuni rae fureniꞌuma”
Irarirotene, Iuda azaḡa nuꞌa nuꞌoranadu, Paulo matihi rae sifu neneḡaniro, ebu Paulo maꞌuduꞌu ogaꞌuma ga gagiꞌuma raenaꞌa, ḡoere riḡa gore ti modiro.
ꞌOuge gore ti modiroteꞌe azaḡaꞌe, ḡae ḡazaḡa gaubanana (40) vitinoga.
Ze dibuꞌo hauꞌeteꞌe boroboro zu vaze boroboro vaḡe onaadu ziro, raenaꞌa, “Eme ḡoere riḡa ꞌahige gore ti modeha. Mene ogaꞌuma onamo Paulo maꞌuduꞌu.
Eꞌanoꞌo za zu kanisoro azaḡaꞌe uti vazeḡa boro uminine idaḡa hehe, zae mazao Paulo bare tuḡunoga? Za soꞌe faifairu bare ḡadiniꞌuma roꞌi! ꞌOugine ani ꞌize ꞌizema feurogano ibio maꞌuma.”
Rehano Paulo ezeḡa ubuganiꞌa Paulo ganato hauꞌeteꞌe hariḡa igiro. Eꞌanoꞌo Roma uti azaḡa radone neḡa onamadu Paulo niro.
Eꞌanoꞌo Pauloꞌa uti azaḡa ibito ziniꞌeteꞌe vazeḡa ꞌahoga hune onaadu niro, raenaꞌa, “Tahiꞌa ꞌadi, uti vazeḡa boro vaḡe tutune onamine idaḡa hehe? Ani hari ꞌahoga rae fureno hatihi raꞌohe.”
Eꞌanoꞌo tahiꞌa eꞌe uti vazeḡa boro vaḡe tutune onamiro. Uti azaḡa ibito ziniꞌeteꞌeꞌa, boro ninaꞌa, “Ḡuꞌano radiuꞌeteꞌe vazeḡa, Pauloꞌa huhe onamadu umideha. 'Tahiꞌa ꞌadi uti vazeḡa boro vaḡe tutune onamoꞌi!' raha. Mazaḡa aniꞌe hari ꞌahoga rae fureno ḡanihi raꞌohe.”
Uti vazeḡa boroꞌa tahiꞌa eꞌe genaḡa abine onamadu ḡadiniro, raenaꞌa, “Ḡa nagini ihihi raꞌohe?”
Aniꞌa ninaꞌa, “Iuda azaḡaniꞌa ḡoere idanadu, ohoḡore Pauloꞌe Kanisoro azaḡa mazao tutune onamoga rae umiꞌiꞌuma raꞌohe. Zeꞌe soꞌe Paulo faifairu bare ḡadinihi reꞌuma.
Eꞌanoꞌo ḡoereze ago egoꞌi. Mazaḡa ḡae ḡazaḡa gaubanana (40) vitinoga azaḡaniꞌa ibio ganate radiꞌuma. Zeꞌe ḡoere riḡa ꞌahige gore ti modeha. Ze mene ogaꞌuma ga mene gagiꞌuma onamo Paulo maꞌuma. Izidi ꞌadi zamaḡano, zeꞌe ḡa ḡoere guhineꞌohe.”
Uti vazeḡa boroꞌa ninaꞌa, “Ḡaꞌa ihohiꞌ arateꞌe moneo, vaze ꞌahoga ago noꞌi!” Ebu tuḡune onamiro.
Ebu uti vazeḡa boroꞌa uti azaḡa ibito ziniꞌeteꞌe vazeḡa aheu huze onaadu ziro, raenaꞌa, 'Uti azaḡa maḡa aheu (200) huze nuꞌozoꞌi, ebu veine hina utiteꞌeteꞌe azaḡa maḡa aheu (200) zu hosi ranaonoꞌo utiteꞌeteꞌe azaḡa ḡae fuꞌo zu aheu fare gaubanana (70) huze nuꞌozoꞌi! Ebu izidi ohere 9 koroko zamaḡano iḡunadu, Kaisarea neḡa ovoroꞌi!
Paulo veize hosi nu moꞌi, ebu gavana vazeḡa Feliki vaḡe fairu tutune onamoꞌi!'
Uti vazeḡa boro ani, gavana vazeḡa veize miriho ḡoeꞌa tiro, raenaꞌa,
'Eḡe Klaudia Lusiaꞌa, ḡihiꞌa vazeḡa manoḡa, gavana vazeḡa Feliki mazao manoḡa tauḡi raꞌohe.
Vaze ꞌahiꞌe Iuda azaḡaniꞌa obone teadu matihi reiro, rehano eḡeꞌa uti azaḡa nu teite onamadu, Iuda azaḡa mazaonoꞌo mae vaḡiniro, mazaḡa ani Roma mone vazeḡa rae reiroteꞌe igiro ꞌahine.
Ebu eꞌe nagini uꞌano Iuda azaḡaniꞌa maḡuniroteꞌe ederihi radu, Kanisoro azaḡa nuꞌonuꞌo zamao vaze ꞌahi ohoniro.
Ebu eḡeꞌa ederirotaꞌaꞌe, aniꞌa Iuda azaḡa goro ḡoeꞌa variꞌiroteꞌe uꞌano maḡuniro. ꞌUguḡa haḡaiḡaꞌe ḡuꞌano mene ohoniꞌuma, zu runeo mene tuḡuniꞌuma ḡauḡa.
E izidi Iuda azaḡaniꞌa ani matihi rae neneḡaniroteꞌe ega ꞌahine, ḡae vaḡe zogone tuḡuneꞌohe. Ebu Iuda azaḡa zuni zeha, zeḡe zu ḡae vaḡe ovamadu, ḡae zamao aniꞌa haḡairoteꞌe haḡaiḡa rae furenoga veize.”
Eꞌanoꞌo eꞌe oheꞌano uti azaḡa ze, ziroteꞌe idunaḡano, Paulo tutune ovoadu, Antipatri neḡano onamiro.
Irarirotene, hosi ranaonoꞌo utiteꞌeteꞌe azaḡaniꞌa daꞌo Paulo tutune Kaisarea neḡa ovoiro. U uti azaḡa odao onamirotaꞌaꞌe, Ierusalema neḡa bare itiro.
Uti azaḡa hosi ranaonoꞌo utiteꞌeteꞌeꞌa Kaisarea neḡano feurirotene, gavana vazeḡa Feliki miriho ḡoeꞌa haro, ebu Paulo ani ꞌevorao tiro.
Ebu gavana vazeḡaniꞌa miriho eꞌe meꞌodiro, ebu Paulo ḡadiniro, raenaꞌa, “Ḡa noꞌe vazeḡa?” Pauloꞌa, “Kilikia habaꞌa” reirotene,
gavana vazeḡaniꞌa raenaꞌa, “Ḡae ꞌutiroteꞌe azaḡaniꞌa feuriꞌuduꞌu, ḡaeꞌa nagini haḡainuteꞌe ḡoeꞌa igiꞌuma.” reiro. Ebu uti azaḡa zinaꞌa, “Pauloꞌe Kini Heroda ne, ane ḡabogano ogoraroteꞌe neḡano ḡuꞌa gadizeꞌeteꞌe azaḡa ꞌevorao toꞌi!” reiro.
Mada fuꞌo enogano, dibuꞌo hauꞌeteꞌe ḡihiꞌaḡa, niḡa Ananiaꞌa, vaze boroboro nu zu Roma goroḡa edeḡa vazeḡa, niḡa Teretulo teite Kaisarea neḡa ovairo. Ebu ze gavana vazeḡa mazao Paulo haḡai rae fureniro.
Paulo hune zounirotene, Teretuloꞌa gavana vazeḡa mazao ꞌuteꞌenaꞌa haḡaiḡa rae fureniro, raenaꞌa, “Feliki, ḡihiꞌa hune vazeḡa, ḡae uꞌano eme uniho manoḡa faḡa maha, zu ḡae edeḡa uꞌano habafe zamaḡanoꞌe ḡauḡaniꞌa manoreha.
Eme ḡae haḡai manoḡa niduꞌa uꞌano matuꞌe rudauꞌohe.
Rehano madaḡoꞌa hauḡiteꞌe veize eḡe ḡoere tahiḡa ge egoga umiꞌeꞌohe.
Vaze ꞌadiꞌe emeḡeꞌa ḡianeꞌetene, haḡai sauꞌa haḡaadu, haba niduꞌa zamaḡano Iuda azaḡa tutuzadu harae ḡunuḡuneꞌohe, zu Nazareta rae huzeꞌeteꞌe azaḡa ibito ziniꞌohe.
Ebu Badiꞌa dibuꞌo neḡa zuni sausaunihi reiro. Eꞌanoꞌo eme obone tiro. [Ebu eme Iuda azaḡa goro ḡoeꞌa hina kotanoga uratiro.
Rehano uti vazeḡa boro, Lusiaꞌa onaadu emeḡe ꞌevoraonoꞌo riḡa mae vaḡiniro,
ebu ani ꞌuteꞌeteꞌe azaḡa zinaꞌa, 'Feliki vaḡe onamoꞌi!' reiro.] Ḡae ḡatanaꞌa ane ḡadinine, emeḡeꞌa ḡae mazao ꞌutataꞌaꞌe niduꞌa ḡoere huga rae zamariꞌuma.”
Iuda azaḡa zuni Teretulo ḡoere atoneꞌenaꞌa “Aniꞌa ḡoerataꞌaꞌe ḡoere huga” rae reiro.
Ebu gavana vazeḡaniꞌe Pauloꞌa ḡoeroga veize vadini hina taꞌoro harotene, Pauloꞌa ḡoere iḡuniro, raenaꞌa, “E edeḡa, ḡa muri ḡehaḡa Iuda azaḡa kotazinutaꞌaꞌe. Eꞌebanoꞌo eꞌe matuꞌuheta, ḡae ubumao eḡe none ḡoeꞌa rae fureneꞌohe.
E, mada gaubanana zu aheu fare (12) onamiroteꞌea, Badiꞌa kurano hanoga veize Ierusalema neḡa itiro. Ḡaeꞌa ḡadimu vaḡine, eꞌe hariḡa zogone ederiꞌuma.
Eꞌe dibuꞌo neḡa zamaḡano vaze teite mene taꞌiro titido, ga Iuda azaḡa kuru neḡa zamaḡano ga Ierusalema neḡa zamaḡano vaze ḡuḡuvaḡa mene tutuze harae tauḡitauḡido. E zeḡe ubumao ꞌuguḡa haḡaiḡa mene haḡaido.
Zu zeḡeꞌa izidi rae furenateꞌe haḡaiḡa horoniroteꞌe vazeḡa oꞌoꞌa. Eꞌanoꞌo ḡoereze mae ḡihinoga mene idaḡa.
Rehano e ꞌadi rae fureneꞌohe. E ibi ꞌahoga, zeḡeꞌa veꞌoḡa raꞌeteꞌe ibiḡano emeḡe vouḡa Badiꞌa kurano hauꞌohe, ebu Mose goro ḡoeꞌa zu peroveta azaḡaniꞌa tiroteꞌe ḡoeꞌa niduꞌa mae ḡihineꞌohe.
Ebu zeꞌe, vaze manoḡa zu sauꞌa niduꞌaniꞌa runeonoꞌo bare ḡabodiꞌuma raꞌeteꞌe madaḡa zamareꞌenaꞌa, guhineꞌohe. Ebu eḡe zuni eꞌe guhineꞌohe.
Eꞌanoꞌo iḡaiḡa Badiꞌa zu vaze ubumao zamaheꞌe deheḡano radoga veize haḡai manoḡa haḡae huneꞌohe.
E muri nu haba ꞌahoga ꞌahogano radiunuteꞌe enogano, bare Ierusalema neḡa itiro, Iuda azaḡa danaze moni zenoga veize, zu Badiꞌa dibuꞌo hanoga veize.
E deheheꞌeteꞌe haḡaiḡa hauḡadu dibuꞌo neḡano dibuꞌo hau radiuꞌenogano, Iuda azaḡaniꞌa horohiro. Eꞌe zamaḡano eḡe uhiḡanoꞌe vaze ḡuḡuvaḡani oꞌoꞌa zu harae tauḡitauḡoga zu oꞌoꞌa.
Eꞌe zamaḡano Iuda azaḡa Asia habaꞌanonoꞌo onairotaꞌa zuni eꞌea radiro. Eḡeꞌa haḡai sauꞌa haḡairo rae reifone, zeḡeꞌa onaadu ḡae mazao eꞌe rae furenifo.
Ga Iuda kanisoro azaḡa nuꞌonuꞌo zamao mae ohohadu ḡadihiroteꞌe zamaḡano, nagi haḡai sauꞌa eḡe mazao horoniroteꞌe, Iuda azaḡa ꞌadaꞌa rae furenine manoḡa.
Eḡe mazaoꞌe ḡoere ꞌadi daꞌo. Eḡeꞌa zeḡe boꞌaḡano edaunuteꞌe zamaḡano ḡihau ḡoeriro, raenaꞌa, 'E, vazeꞌe runeonoꞌo bare ḡabodiꞌuma raꞌeteꞌe ḡoeꞌa mae ḡihineꞌeteꞌe uꞌano kotaheꞌohe.' reiro.”
Feliki ani, eꞌe ibiḡa moneo fairu ederoga ꞌahine, kotaḡa ꞌuadu, ꞌahige rae ḡoeriro. “Uti vazeḡa boro, Lusiaꞌa ovaiꞌuduꞌu, ḡoere ḡonaga rae fureniꞌuma.”
Ebu Felikiꞌa uti azaḡa ibito ziniꞌeteꞌe vazeḡa ninaꞌa, “Pauloꞌe ḡuꞌa gadizeꞌeteꞌe azaḡa ꞌevorao toꞌi, rehano ibihetaḡaꞌe ago ꞌufunoꞌi, zu vazeꞌa dananoga ago gararoꞌi!” reiro.
Mada nu ḡarugano, Feliki ani inugeita onairo. Inuga niḡa Dunisila. Aniꞌe Iuda roḡaeḡa. Ze uti azaḡa zeadu, Paulo zamahu onairo. Ebu Keriso Iesu mazao fieꞌeteꞌe hariḡa Paulo mazaonoꞌo igiro.
Pauloꞌa haḡai duduḡa, zu zama rinedeꞌeteꞌe, zu mada ḡonagano Badiꞌaꞌa vaze kotaziꞌuma hariḡa rae furenirotene, Feliki ani ḡiḡaronadu niro, raenaꞌa, “ꞌAi eꞌe daꞌo. Onamoꞌi! Mada manoḡa horonine, bare huḡadiꞌuma.” reiro.
Felikiꞌa ꞌougirotaꞌaꞌe, Pauloꞌa moni nu zuni hanoga rae zamariro. Eꞌanoꞌo ḡae ḡehaḡa Paulo hune onaadu, ane teite ḡoerido.
Muri aheu meirotene, Porokio Festoꞌa Feliki iḡuꞌa meiro. Rehano Feliki ani, Iuda azaḡa zamaꞌa manoroga veize Pauloꞌe ḡuꞌano modiro.
Festo ani, gavana vazeḡa rouga radu Kaisarea neḡano feuradu, mada uḡidu meirotene, Ierusalema neḡa itiro.
Eꞌea dibuꞌo hauꞌeteꞌe boroboro zu Iuda azaḡa ibito ziniꞌeteꞌe azaḡaniꞌa onaadu, ani mazao Paulo ꞌuteꞌeteꞌe ḡoeꞌa rae fureniro. Ebu uminiro, raenaꞌa,
“Eme ura haḡaofine idaḡa hehe, Paulo Ierusalema neḡa bare tutune eroga veize?” Ze ura ibio ganatadu, Paulo matihi rae neneḡaniro.
Rehano Festoꞌa naenaezinaꞌa, “Paulo ani Kaisarea neḡano obone ti radiuꞌohe, ebu eḡe zuni nariga eꞌe bare ovoeꞌohe.
Zae vaze boroboro nu zuni eḡe teite ovaoꞌi! Ebu Pauloꞌa haḡai sauꞌa haḡairo roꞌidene, eꞌea eꞌe hariḡa rae furenoꞌi!”
Festo ani, Ierusalema neḡano mada fuꞌo zu uḡidu fare (8) ga gaubanana (10) bare radiunutene, Kaisarea neḡa ovoiro. Irarirotene, Festoꞌe kota habaꞌano ehoriro. Ebu Uti azaḡa zeadu, Paulo zamahu zouniro.
Pauloꞌa diuḡirotene, Ierusalema neḡanonoꞌo ovairoteꞌe azaḡaniꞌa ḡeḡemaḡe edanadu, Paulo ꞌuteꞌeteꞌe ḡoeꞌa aduga ḡehaḡa riꞌiniro. Rehano Pauloꞌa ꞌouge haḡaoga horoniroteꞌe vazeḡa oꞌoꞌa. Eꞌanoꞌo eꞌe hariḡaniꞌe huga rae rouganiꞌe mene idararo.
Ebu Pauloꞌa ane mone ḡoeꞌa rae fureniro, raenaꞌa, “Eꞌe Iuda azaḡa goro ḡoeꞌa mene variꞌiro, zu dibuꞌo neḡa sausauneꞌeteꞌe haḡaiḡa mene haḡairo, zu Roma goro ḡoeꞌa mene variꞌiro.”
Ebu Festoꞌe, Iuda azaḡa zamaꞌa manoroga veize, Paulo ḡadiniro, raenaꞌa, “Ḡaꞌe Ierusalema neḡa itadu, kota ꞌadiꞌe eḡeꞌa eꞌea kotaꞌoga urateꞌe hehe?”
Pauloꞌa naenaeninaꞌa, “Eꞌe Roma azaḡa kotao edauꞌohe. Eꞌanoꞌo Roma azaḡa kotao kotahine manoḡa. Ḡaꞌe hubehune edeḡa, eꞌa Iuda azaḡa mazao haḡai sauꞌa mene haḡaidotaꞌaꞌe.
Eḡe haḡai sauꞌa uꞌano uḡuhiꞌuma roꞌidene, eꞌe rudanoga idaḡa. Rehano Iuda azaḡa ꞌadaꞌa rae fureneꞌeteꞌe ḡoeꞌaꞌe mene huga roꞌidene, vaze ꞌahoganiꞌa uḡuhoga veize zeḡe ꞌevorao riꞌihogaꞌe mene idaḡa. Eꞌe Roma zuhiꞌaḡaniꞌa kotahoga urateꞌohe.”
Festo ani, aneꞌa dananeꞌeteꞌe azaḡa ḡadiziroteꞌe enogano, Paulo ꞌahige niro. “Ḡaꞌe Roma zuhiꞌaḡaniꞌa kotaꞌoga urateha. Eꞌanoꞌo ḡaꞌe Roma zuhiꞌaḡa vaḡe onamiꞌuma.”
Mada nu enogano, Kini Agripa zu ezeḡa, niḡa Berenikeꞌa Kaisarea neḡa onairo, matuꞌu ḡoeꞌa Festo hanoga veize.
Ze Festo teite mada ḡehaḡa radiunu ꞌahine, Festoꞌa Paulo hariḡa Agripa meꞌodo haro, raenaꞌa, “Felikiꞌa ꞌadama vaze ꞌahoga ḡuꞌano ohone modiro.” reiro.
“Eḡeꞌa Ierusalema neḡa itirotene, dibuꞌo hauꞌeteꞌe boroboro zu Iuda azaḡa boroboroꞌa onaadu Paulo ꞌutiro, ebu eḡeꞌa kota ḡonaga ḡoeꞌa roꞌi rae umidiro, runeo tuḡunoga veize.
Eꞌanoꞌo e ꞌahige rae ziro. 'Roma goroḡaꞌe ꞌahiguḡa. Kota zamaḡanoꞌe vaze ꞌahoga ꞌutine, vaze aꞌaꞌe ge ꞌuteꞌeteꞌe azaḡa zamao edanadu ane mone ḡoeꞌa rae fureniꞌuma. Eꞌe ḡaruganobuꞌu ḡonaga ḡoeꞌa rae furenadu, zeḡe ꞌevorao riꞌiniꞌuma.'
Eꞌanoꞌo zeḡeꞌa eḡe teite Kaisarea neḡa ovairotene, madaḡa mene fanediro. Rehano irarirotene, e kota habaꞌano ehoriro. Ebu uti azaḡa zeadu eꞌe vazeḡa zamahu zouniro.
Ane ꞌutiroteꞌe azaḡaniꞌa ḡoeꞌa rae furenirotene, eḡeꞌa zamariroteꞌe haḡaiḡa sauꞌa nuꞌe mene rae fureniro.
Rehano zeꞌe, zeḡe Badiꞌa mazao fieꞌeteꞌe haḡaiḡa moneo, zu vaze ꞌahoga, niḡa Iesu, ani rudaro rehano ꞌize ḡaboga rae, Pauloꞌa raꞌeteꞌe hariḡa rae fureniro.
Eꞌe aḡuꞌa e nouge nouge ḡoeriꞌumaꞌe. Eꞌanoꞌo Paulo ḡadiniro, ani urateꞌe ga, Ierusalema neḡa itadu eꞌea kotanoga.
Rehano Paulo uraꞌe Kaisarea neḡano radadu Roma zuhiꞌaḡaniꞌa kotanoga uratiro. Eꞌanoꞌo uti azaḡa zinaꞌa, 'Pauloꞌe ḡuꞌano ohone radoꞌi! Onamoo madaḡa meine, Roma zuhiꞌaḡa mazao tuḡuniꞌuma' reiro.”
Ebu Agripaꞌa Festo ninaꞌa, “Eḡe ḡatana zuni ane ḡoere igihi.” reirotene, Festoꞌa ninaꞌa, “Ḡa ohoḡoruꞌu igiꞌuma.” reiro.
Irarirotene, Agripa ani Berenike-ne, dabua manoḡa rohorohoḡeita haḡaadu, nuꞌonuꞌo neḡa diuḡiro. Ebu uti azaḡa boroboro zu Kaisarea neḡa azaḡa boroboro zuni diuḡiro. Ebu Festoꞌa uti azaḡa zeadu Paulo zamahu zouniro.
Ebu Festoꞌa raenaꞌa, “Kini Agripa zu ꞌahi onaateꞌe azaḡa niduꞌa, vazeḡa ꞌadiꞌeꞌe. Ierusalema neḡano zu Kaisarea neḡano Iuda azaḡaniꞌa raenaꞌa, 'Ḡabode radoga mene idaḡa.' rae tatareꞌeteꞌe vazeḡa.
Eꞌa ani ḡoere abitirotene, runeo tuḡuniꞌuma haḡaiḡa mene horoniro. Rehano ani uraꞌe, Roma zuhiꞌaḡaniꞌa kotanoga uratiro ꞌahine, Roma zuhiꞌaḡa mazao tuḡuniꞌuma raꞌohe.
Rehano eꞌe Roma zuhiꞌaḡa veize nouge rae mirihiꞌuma? Mazaḡa ani, haḡai sauꞌa ꞌahoga mene haḡairo. Eꞌanoꞌo Kini Agripa ḡae hune zamao zuni zae niduꞌa zamao tutune onaeha, zaeꞌa Paulo ḡadinadu eḡeꞌa mirihiteꞌe ḡoeꞌa ederoga veize.
Mazaḡa eḡeꞌa zamareꞌetene, ḡuꞌa vazeḡa Roma zuhiꞌaḡa mazao tuḡuneꞌeteꞌe zamaḡano, ꞌuteꞌeteꞌe ḡoeꞌa mene mirihogaꞌe mene idaḡa.”
Ebu Agripaꞌa Paulo niro, raenaꞌa, “Ḡae moneo ḡoeroꞌi!” Eꞌanoꞌo Paulo ani ꞌevoꞌa mae ḡihinadu, ḡoere iḡuniro.
“Kini Agripa, eꞌe izidi matuꞌeꞌohe, mazaḡa e Iuda azaḡaniꞌa ḡoere aduga niduꞌa eḡe rana riꞌineꞌeteꞌe uꞌano, eḡe noneo ḡoereꞌe ꞌahine.
Ḡae edeḡa, Iuda azaḡa haḡai zuni zeḡeꞌa taꞌirotiteꞌeteꞌe ḡoeꞌa. Eꞌanoꞌo e umiꞌeꞌohe. Eḡe ḡoere ꞌadi fairu igi onamoꞌi ḡonaga!
Iuda azaḡa zeḡe niduꞌa edeḡa, eḡeꞌa kobeꞌanonoꞌo nouge radiunutaꞌaꞌe, Iuda azaḡa boꞌaḡano ebu Ierusalema neḡano.
Ze, ḡabonehe ḡadaheḡanonoꞌo edeḡa ꞌahine, zeꞌa uratine eꞌe Farisea vazeḡa rae reꞌuma zu idaḡa. Farisea azaḡaꞌe Iuda azaḡa goro ḡoeꞌa faifaine haḡaeꞌeteꞌe azaḡa.
Ebu izidi eꞌe, Badiꞌaꞌa emeḡe vouḡa mazao rae tiroteꞌe ḡoeꞌaniꞌa hudanoga guhineꞌeteꞌe uꞌano kotaheꞌohe.
Emeḡe iduhu gaubanana zu aheu fareꞌe (12), eꞌe ḡoeꞌaniꞌa hudanoga radu guhineꞌohe. Ze ohere zu madai Badiꞌa tuḡure inare haḡaeꞌohe. Kini vazeḡa! Eꞌe, eꞌe ḡoeꞌa guhineꞌeteꞌe uꞌano, Iuda azaḡaniꞌa eḡe rana ḡoere aduga riꞌineꞌohe.
Za nuꞌe nougaꞌahi Badiꞌaꞌa rune azaḡa bare ḡaboziꞌuma raꞌeteꞌe ḡoeꞌa mene mae ḡihineꞌohe?
Eḡe zuni ibite ꞌahige zamariro. Nazareta neḡa vazeḡa, Iesu niḡa ꞌuꞌuoga veize inare gauine manoḡa rae zamariro.
E ꞌuguḡa haḡaiḡa Ierusalema neḡano haḡairo. Ebu Dibuꞌo hauꞌeteꞌe boroboro niḡano, Zuhiꞌa Boro mone azaḡa ḡehaḡa ḡuꞌano ohoziro, zu zimi ruzihi reirotene, eꞌe ḡoeꞌa mae ḡihiniro.
Ebu Iuda azaḡa kuru neḡa niduꞌa diuḡadu, 'Bouzoꞌi!' reiro. Ebu bouzeꞌenaꞌa, 'Iesu niḡa sausaune ḡoeroꞌi!' rae tatariro. Zuni e maḡune rudaro ꞌahine, haba faḡano neḡa ꞌahoga ꞌahoga onamadu, Zuhiꞌa Boro mone azaḡa vaḡadu sausauziro.
Mada ꞌahogano eꞌe ꞌougihi radu, dibuꞌo hauꞌeteꞌe boroboro niḡano zu ḡoereze odohadu, Damaseko neḡa onamiro.
Kini vazeḡa! Madai nemaḡano eꞌe ibiḡano onamiroteꞌea, e adureonoꞌo agaḡa boroꞌa agaranoga horoniro. Eꞌe agaḡaꞌe mada agaḡa vitinoga. Eḡe zu eḡe teite onamiroteꞌe azaḡa agafiꞌ ovairo.
Ebu emeḡe niduꞌa rahao higau bauriro, ebu Iuda ḡoeꞌano ihiꞌeteꞌe agoḡa ꞌahoga igiro, raenaꞌa, 'Saulo! Saulo! Ḡa nougadu eḡe sausauheꞌohe? Ḡa ire meiga meiga futuneꞌohe. Aꞌe ḡaeꞌa ḡae bare sausauꞌeꞌohe.'
Ebu eḡeꞌa ḡadinenaꞌa, 'Zuhiꞌa Boro, ḡa iniu?' reiro. Zuhiꞌa Boroꞌa naenaehinaꞌa, 'Eꞌe Iesu, ḡaeꞌa sausauheꞌeteꞌe vazeḡa.
Iḡunadu edanoꞌi! Eḡeꞌa ḡae mazao fureranataꞌaꞌe, eḡe tuḡure vazeḡano ohoꞌifine, zu horohateꞌe hariḡa vaze mazao meꞌodo zinifine, zu eḡeꞌa ihoꞌiteꞌe ḡoeꞌa rae furenoga veize.
Eꞌe Iuda azaḡa zu Iuda mene azaḡaniꞌa sausauꞌihi reiteꞌe zamaḡanonoꞌo mae vaḡiꞌiꞌuma. Ebu zeḡe mazao bare tuḡuꞌiꞌuma,
ubumaze raꞌanadu uzaboonoꞌo agaḡa moneo mae ḡihuzoga veize, zu Satani ꞌuꞌuḡanonoꞌo mae vaḡizadu Badiꞌa mone rouga veize. ꞌOugine, sauꞌaze eḡeꞌa rae modiꞌuma, zu zeꞌe eḡe mazao fiadu, Zuhiꞌa Boro veize avo reiroteꞌe azaḡa teite ꞌauḡiꞌuma.
Eꞌanoꞌo kini Agripa, eꞌe adureonoꞌo fureranadu ihohiroteꞌe ibiḡano daꞌo dureꞌohe.
E ibite Damaseko neḡa azaḡa mazao, ebu Ierusalema neḡa zu Iudea habaꞌa niduꞌa zamaḡano radiuꞌeteꞌe azaḡa mazao, ebu Iuda mene azaḡa mazao zuni haramiro, raenaꞌa, 'Zamaze ḡihunadu, Badiꞌa vaḡe aroꞌi! Ebu haḡai manoḡa haḡaenaꞌa, zamaze ḡihunateꞌe furenoꞌi!'
Eḡeꞌa ꞌougiroteꞌe uꞌano, Iuda azaḡaniꞌa dibuꞌo neḡano obohe tiro, ebu uḡuhe ruhihi reiro.
Rehano Badiꞌaꞌa danahe onaoo izidi, e ꞌada edauꞌohe, ebu vaze zuhuꞌanonoꞌo boro ḡonaga zeḡe niduꞌa mazao hari tiba hina rae fureneꞌohe. Eꞌe ḡoeꞌaꞌe peroveta azaḡa zu Moseꞌa vesuꞌu naginiꞌa fureraꞌuma reiroteꞌe ḡoeꞌa daꞌo.
Eꞌe ḡoeꞌaꞌe, Keriso ani zaharaniꞌuma, ebu ibite runeonoꞌo bare ḡabodiꞌuma, ebu aneꞌa Iuda azaḡa zu Iuda mene azaḡa mazao ḡabone hidiꞌuma agaḡa haramoḡa haramiꞌuma.”
Pauloꞌe ꞌouge raeꞌenogano, Festoꞌa ḡoere ḡihauꞌenaꞌa, “Paulo! Ḡa baboraneha. Ḡa ufeta mirihiroteꞌeꞌa mae baboꞌeha.” rae reiro.
Rehano Pauloꞌa naenaeninaꞌa, “Ḡihiꞌa vazeḡa Festo, eꞌe mene baboraneha. Eḡeꞌa raꞌeteꞌe ḡoeꞌaꞌe ḡoere huga zu edaꞌeḡa.
Kini Agripa ani, ꞌadi haḡaiḡa niduꞌa edeḡa ꞌahine, eꞌe mene rihauꞌenaꞌa huga niꞌohe. Mazaḡa e edeḡa kini Agripaꞌe haḡai ꞌadi niduꞌa igi hauḡiro, mazaḡa eꞌe haḡaiḡaꞌe guniꞌano mene fureraro.
Kini Agripa, ḡa peroveta azaḡa ḡoere mae ḡihineꞌe hehe? E edeḡa, ḡa mae ḡihineꞌohe.”
Ebu Agripaꞌa Paulo ninaꞌa, “Ḡa mada futuꞌano ḡoere tahiḡa rae furenadu, eḡeꞌa Kristenio tiroꞌi raꞌe rehano, aꞌe mene idaḡa.”
Pauloꞌa naenaeninaꞌa, “Mada futuꞌa ga faḡaꞌe ago zamaroꞌi! Mazaḡa e Badiꞌa mazao ꞌahige kurauꞌohe, ḡae zu ꞌada igiꞌeteꞌe azaḡa niduꞌa eḡe teigoga, rehano ḡuꞌano ohoheꞌetaꞌaꞌe ahiḡa.”
Ebu kini Agripa, gavana vazeḡa Festo, zu Berenike ebu eꞌea ehorinuteꞌe azaḡa niduꞌa iḡune edaro.
Ze nuꞌonuꞌo neḡanonoꞌo buauꞌenaꞌa ḡoretitiro, raenaꞌa, “Vaze ꞌadiꞌe runeo tuḡuniꞌuma ga ḡuꞌano ohoniꞌuma haḡaiḡa sauꞌa mene haḡairo.”
Ebu Agripaꞌa Festo niro, raenaꞌa, “Roma zuhiꞌaḡaniꞌa kotanoga mene uratifone, vaze ꞌadiꞌe ḡuꞌanonoꞌo mae bunifo.”
Eme Itali habaꞌa onaꞌuma madaḡa meirotene, Paulo zu ḡuꞌa azaḡa nuꞌe uti vazeḡa ꞌahoga, niḡa Iulio ꞌevorao riꞌiziro. Aniꞌe Roma zuhiꞌaḡa uti azaḡa ibito ziniꞌeteꞌe vazeḡa ꞌahoga.
Ebu emeꞌe Adaramateno ne ḡasiḡano tiriro. Ḡasi aꞌaꞌe Asia habaꞌa toḡatoḡaḡano tue tue onaꞌuma ḡasiḡa. Eme eꞌe hina ruhau onamiro. Ebu Makedonia habaꞌano Tesalonika neḡa vazeḡa ꞌahoga, niḡa Aristako zuni emeḡe teite onamiro.
Irarirotene, Sidono neḡano feuriro. Iulio ani Paulo faifaineꞌenaꞌa, tuḡuniro, Paulo ane edeḡa azaḡa vaḡadu, naginiꞌa fereneꞌeteꞌe hanoga veize.
Ebu eꞌeanoꞌo hena bare ruhanadu, Kupro ꞌumuḡa genaḡano ꞌafe ruhau onamiro, mazaḡa zavaraꞌe emeḡe haohaofe onainu.
Ebu Kilikia zu Pamufulia habaꞌa davaraḡa bohaꞌano ruhau onamo, Lukia habaꞌano Mura neḡano hebetiro.
Ebu eꞌe habaꞌano uti azaḡa ibito ziniꞌeteꞌe vazeḡaniꞌa Itali onamihi raꞌeteꞌe ḡasiḡa horoniro. Aꞌe Alesandria neḡa ḡasiḡa. Eme eꞌe ḡasiḡano tutufe tiriro.
Ebu mada ḡehaḡa teꞌoteꞌauꞌenaꞌa negane ruhau onamo, Kenido davaraḡa bohaꞌano feuriro. Zavaraꞌe ꞌize haohaofe onainu ꞌahine, eꞌe moneo ruhau onamoga mene idararo. Eꞌanoꞌo eme Salomone musuga naenaeḡa onamadu, Kerete ꞌumuḡano ꞌafe ruhau onamiro.
Ebu teꞌoteꞌauꞌenaꞌa zavara haone, eꞌe ꞌumuḡa genaḡa uni ruhau onamo, “Toḡatoḡa Manoḡa” rae huneꞌeteꞌe toḡatoḡaḡano hebetiro. Aꞌe Lasea neḡa uhiḡano.
ꞌOugeꞌenaꞌa, mada ḡehaḡa foure hauḡiro ꞌahine, ḡasio ruhau onamogaꞌe riḡa zu ḡiḡaroḡa. Mazaḡa Iuda azaḡaniꞌa iḡaiḡa ogomu moneo zaḡozaḡiꞌuma madaḡa vitaro. Eꞌe hugaꞌe zavara madaḡaniꞌa feuriro, ebu ruhaꞌuma batoḡa ꞌai hauḡiro. Eꞌanoꞌo Pauloꞌa iraduguziro,
raenaꞌa, “Zae niduꞌa! Eḡeꞌa ḡianeꞌetene, eme ruhau onamine sauꞌa hidiꞌuma, ḡasi zu tohefe niduꞌaꞌe davarao hunuhuniꞌuma, ebu ḡabonefe zuni sautaꞌuma.”
Rehano uti azaḡa ibito ziniꞌeteꞌe vazeḡaꞌe Paulo ḡoere mene mae ḡihinadu, ḡasi miruneꞌeteꞌe vazeḡa zu ḡasi vazeḡa ḡoere daꞌo mae ḡihiniro.
Zeḡeꞌa raꞌetaꞌaꞌe, hebetateꞌe habaꞌaꞌe zavara zu nahune madaḡanoꞌe mene manoḡa. Eꞌanoꞌo vaze niduꞌaꞌe eꞌe habaꞌanonoꞌo ruhau buanadu Foinike toḡatoḡaḡa onamihi reiro. Ebu eꞌe toḡatoḡaḡanobuꞌu zavara zu nahune madaḡa meꞌuma reiro. Foinike toḡatoḡaḡaꞌe Kerete ꞌumuḡano ḡasiꞌa hebeteꞌeteꞌe toḡatoḡaḡa ꞌahoga, madaꞌa zubureꞌeteꞌe mone zamainiꞌohe.
Ebu zavara ꞌai kauri moneonoꞌo tahitahe onainuteꞌea, ze ꞌane mada manoḡaniꞌa onaeha reiro. Eꞌanoꞌo ḡasi hanigaḡa hutube zounadu, Kerete ꞌumuḡa genaḡa daꞌo uni ruhau onamiro.
Mene faḡa onamiroteꞌea, zavara boro bagaḡa ꞌai ꞌumu raganonoꞌo gudau ovairo. Aꞌe niḡa “Iurakulon” rae huneꞌeteꞌe zavaraḡa boro.
Ebu ḡasio ragatiꞌ aradu, zavara roḡoroḡe onamoga mene idaḡa ꞌahine, zavara daꞌo magananiro.
Ebu Kauda ꞌumuḡa komeꞌa genaḡa ꞌafe diuḡirotuꞌu, ḡasi komeꞌa ḡaruna ahasinuteꞌe riḡa hutube zouniro.
Ebu ohoze ohozeꞌa ḡasi ahase zounirotene, mini hina ḡasi boroo tatuhe ogoru tiro. Ebu hena nougine gasiꞌa ruhau onamadu, Afrika habaꞌa hetaꞌaḡano, niḡaꞌe Surutis-o rameruꞌutiꞌuma rae riharo. Eꞌanoꞌo ḡasi faraiḡa zuni hutube bunadu zavara maganani ruhau oname tauḡiro.
Rehano zavaraꞌe ꞌize ufeta boro. Eꞌanoꞌo irarirotene, ḡasio gaueꞌeteꞌe azaḡaniꞌa ḡasi ufinoga rae, odoheꞌeteꞌe toheḡa davarao mae mae modiro.
Ebu bare iraradu, mada uḡiduḡa meirotene, ḡasio odohe gaueꞌeteꞌe toheḡa zuni mae mae modiro.
Eme mada ḡehaḡa mada zu buzuva mene horoniro, zu zavaraꞌe ufeta hune sautu radiunu. Eꞌanoꞌo emeḡe niduꞌa mene ḡabodiꞌuma rae zamariro.
Ze mada ḡehaḡa oganoga mene idararotene, Pauloꞌa zamazeo iḡune edanadu ziro, raenaꞌa, “Zae niduꞌa! Eḡe ḡoere mae ḡihinadu, Kerete ꞌumuḡanonoꞌo mene ruhau buafone, ꞌahige aduga mene hidifo, zu toheze mene mae mae modifo.
Rehano e izidi ꞌada ziꞌeteꞌe. Inaroꞌi! Mazaḡa vazeni ꞌahoga mene dauḡiꞌuma, u hube ḡasiꞌa daꞌo sautaꞌuma.
Zuhiꞌa Boro, eḡeꞌa kurano hauꞌeteꞌe zu tuḡureḡa haḡaeꞌeteꞌe Badiꞌaḡa, ani tuḡure vigaꞌa ohoḡore ohere eḡe uhiḡano edanadu
ḡoreheha, raenaꞌa, 'Paulo! Ago rihanoꞌi! Ḡaꞌe Roma zuhiꞌaḡa zamao ꞌize edaꞌuma. Zu Badiꞌa manoḡaꞌe ḡae teite uꞌano, ḡae teite idaḡa ruhauꞌeteꞌe azaḡa niduꞌaꞌe Badiꞌaꞌa ḡaboziꞌuma.'
Eꞌanoꞌo zae niduꞌa, inaroꞌi! E, Badiꞌa tuḡure vigaꞌa ehateꞌe ḡoeꞌa niduꞌa hudaꞌuma rae, ani mazao fieꞌohe.
Rehano emeꞌe zavaraꞌa hudi onamadu ꞌumu ꞌahoga hetaꞌaḡano ḡasiꞌa ehoriꞌuma.”
Ohere gaubanana zu ḡazaḡa fare (14) meiroteꞌea zuni, Adaria Davaraḡano zavaraꞌa ꞌize hudi vaevaefinu. Ebu eꞌe oheꞌa nemanemaḡano ḡasio gaueꞌeteꞌe azaḡaniꞌe gaba ruhau haniteꞌeteꞌe ederiro.
Eꞌanoꞌo ze davara hoeꞌa idanirotene, mita ḡae ḡazaḡa gaubanana (40) heuḡa. Ebu tahiḡa guhianadu bare idanirotene, mita ḡae uḡidu gaubanana (30) daꞌo.
ꞌOugadu ze ḡiḡaroze ruziro, mazaḡa hena ḡasiꞌa vatava rana rameruꞌutiꞌuma reiro. Eꞌanoꞌo ze ḡasi hanigaḡa ḡazaḡa (4) ḡasi ariḡa ḡuzuonoꞌo mae davarao feuniro, ebu ḡaiḡai iraroga veize guhiu radiro.
Eꞌe zamaḡano ḡasio gaueꞌeteꞌe azaḡaꞌe feranoga radu, soꞌe ḡasi hanigaḡa ovoe buneꞌohe rae, ḡasi kobeꞌa fuiꞌadu zazoꞌanonoꞌo ovoe buniro.
Rehano Pauloꞌa uti azaḡa ibito ziniꞌeteꞌe vazeḡa tahiꞌaḡeta ziro, raenaꞌa, “Ḡasio gaueꞌeteꞌe azaḡaniꞌa ḡasi ꞌadaonoꞌo vaḡinine, zaꞌe mene ḡabodiꞌuma.”
Eꞌanoꞌo uti azaḡaniꞌa ḡasi kobeꞌa ovoe dabanateꞌe miniḡa ꞌai tene reꞌadu, ruhune modiro.
Ebu irara ꞌai hanitirotene, Pauloꞌa zeḡe niduꞌa ogomu anoga rae umiziro, raenaꞌa, “Za mada gaubanana zu ḡazaḡa fare (14), zamaze aduduꞌenaꞌa guhiu onaeha. Ebu ogomuni ꞌahoga zu mene aneha.
Eꞌanoꞌo e umizeꞌohe. Izidi za ogomu nu anoꞌi! Aꞌe ahirizeꞌa inaradu ḡabone hidoga veize. Eḡeꞌa ziꞌohe. Zae vadinionoꞌo igu tibani zuni mene dauḡiꞌuma.”
Paulo ani ꞌouge rae zirotene, ꞌuvahu madu vaze niduꞌa ubumao Badiꞌa mazao ite matuꞌo haro. Ebu vahegadu aro.
ꞌOugadu zeḡe niduꞌa inaradu, ogomu mae aro.
Ḡasi eꞌe zamaḡano bone emeḡe niduꞌa 276-ꞌa radiro.
Zeḡe niduꞌa ogomu au idararotene, ḡasiꞌa ufiranoga veize ogomu niduꞌa davarao mae mae modiro.
Oheredaꞌo madaꞌa agaru feurirotene, ze noꞌe habaꞌano ruhaunutaꞌaꞌe aḡuꞌa. Rehano zeꞌe haba guniḡa hesaḡeta moneni horoniro. Eꞌanoꞌo ze idaraune, eꞌe hesaḡa ranao ḡasi odohe tiriꞌuma reiro.
Ebu ze ḡasi hanigaḡa davara zamaḡano tene riꞌi modiro, ebu tari ogoru tiroteꞌe miniḡa fuiꞌiro. Ebu zavara veize farai hutube ḡihinadu, hesa mone tarine onamiro.
Rehano ḡasiꞌe hetaꞌano tutuhanadu, zazoꞌa ḡohaꞌe eꞌea teadu mene hune zu hagariro. Ebu avaḡa ḡuzuꞌe saꞌu boroboroꞌa kafene vahegadu faharo.
Ebu uti azaḡaniꞌa ḡutaroteꞌe azaḡaꞌe zimi hauḡiꞌuma rae togaziro, mazaḡa hena zeꞌa ḡemabe onamadu ferau ḡouriꞌuma.
Rehano uti azaḡa ibito ziniꞌeteꞌe vazeḡaꞌe Paulo ḡabonihi reiro ꞌahine, uti azaḡa garariro. Ebu tuḡuzenaꞌa, “Ḡema edeḡa azaḡaꞌe ibite rafatadu ḡemabe onamoꞌi, ebu gabao tiroꞌi!” reiro.
“U ḡema aḡuꞌa azaḡaꞌe, ḡasi ireḡa rugaruga hina kame ḡemabe onamoꞌi!” reiro. ꞌOuge haḡaeꞌenaꞌa zeḡe niduꞌa gabao ḡemabe tiradu ḡabode ḡouriro.
Emeḡe niduꞌa ḡaboga gabao tirirotene, eme ederiro, aꞌe Melita ꞌumuḡa.
ꞌUmu eꞌe neḡa azaḡaꞌe emeḡe faifaife rufiro. Iruguꞌe ruꞌaunu zu nahuneꞌe biaudo ꞌahine, ze mae ḡihifeꞌenaꞌa, ire rabibofiro.
U Paulo ani ire sinuḡa ḡuraꞌe madu ire roga rana mae tiꞌenogano, zarama ire gigiꞌaniꞌa madu ire sinuḡanonoꞌo veore buaro, ebu Paulo ꞌai ꞌevoꞌano vihone giganiro.
Ebu ꞌumu eꞌe azaḡaniꞌa mohe eꞌe Paulo ꞌevoreo ḡiruḡiranoga horonirotene, ze raoraoꞌuhinaꞌa, “Vaze ꞌadiꞌe hezoꞌe gorugoru vazeḡa gaogi.” rae reiro. “Ani davarao mene hunuhuna rehano, eꞌe naeḡa hauꞌeteꞌe badiꞌaḡaꞌe aneꞌa ḡabode radoga mene urateha.”
Rehano Pauloꞌe mohe ire roga rana itine modiro, ebu sauꞌani ꞌahoga ane mazao mene fureraro.
Vaze ze ꞌane, Pauloꞌe ahiꞌaniꞌa miniꞌuma ga zogone higau bauradu rudaꞌuma rae ḡiane radiro. Ze faḡa hune ꞌouge ḡiane radiunu rehano, ḡauni ꞌahoga ani mazao mene furerarotene, ze hena nufe zamarenaꞌa, “Aniꞌe badiꞌa ꞌahoga gaogi.” reiro.
U ꞌumu eꞌe zuhiꞌaḡa, niḡa Pobelio, ani habaꞌe haniꞌano. Ani eme mae ḡihifeꞌenaꞌa, neḡano tutufe zoufadu mada uḡidu faifaifinu.
U Pobelio mogaꞌe ugiḡa, evaneo baze radiunu. Ani ahiriꞌe gigiꞌa bagaḡa zu ru sororido. Eꞌanoꞌo Pauloꞌa diuḡe ḡianadu rana kuraro, ebu ꞌevoꞌa rana tirotene, ꞌai manoriro.
ꞌUguḡaniꞌa furerarotene, ugi azaḡa ꞌumu beꞌa radiunuteꞌe azaḡa niduꞌa, Paulo vaḡe onaadu aneꞌa faizido.
Ebu vaze niduꞌaꞌa, nigufeꞌenaꞌa faifaife rufido. Ebu eꞌe ꞌumuḡanonoꞌo ruhau vaḡinihi reirotene, ze ferefeꞌeteꞌe toheḡa ḡehaḡa rifiro.
Eme bato uḡidu eꞌe ꞌumuḡano radiroteꞌe enogano, ḡasi ꞌahogano tiradu eꞌe habaꞌa mode iḡuniro. Eꞌe ḡasiḡaꞌe nahune madaḡaniꞌa hauḡoga veize, Melita ꞌumuḡano guhiu radiro. Aꞌe Alesandria ne ḡasiḡa, niḡa “Tahiꞌa Atoꞌa”. Izipi habaꞌanonoꞌo onairo.
Eme ruhau onamoo, Surakusa neḡano hebetadu, mada uḡidu eꞌea radiro.
Eꞌeanoꞌo hena onamo Regio neḡano hebetiro. Ebu mada tiba radirotene, ḡasi ḡaruga moneonoꞌo zavaraꞌa onairo ꞌahine, eme ruhau onamadu, mada aheuḡano Puteoli toḡatoḡaḡano feuriro. Aꞌe emeḡe ruhu ḡonaga.
Ebu eꞌea Zuhiꞌa Boro mone azaḡa nu hidirotene, ze umifenaꞌa, “Emeḡe teite fura tiba radoꞌi!” reiro. Eꞌanoꞌo eꞌea fura tiba radiro. Ebu eꞌe ḡaruganobuꞌu emeꞌe, zavara boro uꞌano sasiro rehano, ragavofeꞌe ḡonabadu, Roma habaꞌano feuriro.
Roma neḡano Zuhiꞌa Boro mone azaḡaꞌe emeḡeꞌa haniteꞌeteꞌe hariḡa igiro ꞌahine, haofe onaadu, vaze nuꞌe Apia-foru maketiḡano, nuꞌe Taveni Uḡidu rae huneꞌeteꞌe iꞌudi neḡano hido titiro. Paulo ani, horozirotene, Badiꞌa matuꞌo haro, ebu zamaḡaniꞌa inariro.
Eme Roma neḡano feurirotene, Pauloꞌe tuḡunadu ane daꞌo ne ꞌahogano radiro. Ebu uti vazeḡa tibaniꞌa daꞌo taufinu.
Ebu mada uḡidu meirotene, Pauloꞌa Iuda azaḡa ibito ziniꞌeteꞌe azaḡa boroboro ane neo huze nuꞌoziro. Ebu zeḡeꞌa nuꞌoraꞌ onairotene, Pauloꞌa ziro, raenaꞌa, “Nego nabudi, e emeḡe nabudi mene sausauziro, zu vouḡafe haḡai mene heꞌeheꞌeniro. Rehano Iuda azaḡaniꞌa Ierusalema neḡano obohe teadu, Roma azaḡa ꞌevorao riꞌiheha.
Roma azaḡaniꞌa ḡadihirotene, ze ura tuḡuhe buhihi reiro, mazaḡa runeo tuḡuhiꞌuma haḡaiḡa sauꞌa mene horoniro.
Rehano Iuda azaḡaniꞌa mene uratirotene, eꞌe ibi ꞌahoga oꞌoꞌa radu, Roma zuhiꞌaḡaniꞌa kotahoga veize umidiro. U eꞌe aduga ꞌahoga nabudihe rana touga veize mene onaeha.
Eꞌanoꞌo e za ḡiazoga zu ḡorezoga veize huze onaeha, mazaḡa Isaraela azaḡaniꞌa guhine onainuteꞌe vazeḡa uꞌano, eꞌe ḡuꞌa neḡano ꞌada radiuꞌeteꞌe.”
Ebu ze naenaeninaꞌa, “Iudea habaꞌanonoꞌo ḡa moneo soꞌani ꞌahoga mene noneni tuḡuriro. Zu vazeni ꞌahoga Iudea habaꞌanonoꞌo feuriꞌ arirotene, ḡa moneo sauꞌani ꞌahoga mene rae fureniro.
Rehano eme ḡaꞌa nouge reihi raꞌeteꞌe igihi raꞌohe. Mazaḡa eme edeḡa, haba niduꞌa zamaḡano vaze niduꞌa ḡae mone raꞌeteꞌe azaḡa heꞌeheꞌezeꞌohe.”
Ebu ze Paulo teite bare nuꞌoranoga rae mada ꞌahoga rae tiro. Eꞌe madaḡa meirotene, Iuda azaḡaꞌe ḡehaḡa bagaḡaniꞌa onaadu, bare ane radone habaꞌano nuꞌoraro. Pauloꞌe oherebauonoꞌo onamo ḡorava Badiꞌaꞌa zuhiꞌafiꞌuma ḡoeꞌa rae fureno ziniro. Ebu zeḡeꞌa Iesu mae ḡihinoga rae, Mose goro ḡoeꞌa zu Peroveta azaḡa buka zamaḡanonoꞌo Iesu hariḡa haramiro.
Vaze nuꞌe Paulo ḡoere mae ḡihiniro, u nuꞌe mene.
Ebu ze zeḡe boꞌaḡano zamaze mene tiba. Ebu Pauloꞌa ꞌahige ziroteꞌe enogano, ze neonoꞌo buau ḡouriro. Pauloꞌe zeḡeꞌa ꞌizema buanogano ꞌahige ziro, raenaꞌa, “Vine Zaḡoḡaniꞌa peroveta vazeḡa Isaia-onoꞌo vouḡaze zirotaꞌaꞌe ḡoere huga, raenaꞌa,
'Onamadu Iuda azaḡa ꞌahige zoꞌi! Ḡae egoga igi huniꞌuma, rehano mene ederiꞌuma. Ḡae horonoga horone huniꞌuma, rehano mene zamariꞌuma.
Mazaḡa ꞌadi duḡuru zamaꞌe tuḡa zu teḡazeꞌe ꞌuhuḡa, ebu ubumaze zuni kuruḡa. Aꞌe ubumaze hina mene horonifine, zu teḡaze hina mene igifine, ebu zamaze hina mene zamare horonifine. ꞌOugadu mene ḡihure baradu, eḡeꞌa mene faizoga veize.'
Eꞌanoꞌo zae ederoga veize ḡoere ꞌadi ziꞌohe. Badiꞌaꞌa ḡabone hidiꞌuma ḡoeꞌa tuḡureꞌetaꞌaꞌe, Iuda mene azaḡa veize tuḡureha, ebu ze mae ḡihiniꞌuma.” [
Paulo ani ꞌouge rae ḡoreze hauḡirotene, Iuda azaḡa ꞌai oname ḡouriro ebu zeḡeꞌa zeḡe bare riḡa taꞌiro titiro.]
Muri aheu, ani ꞌize ḡuꞌa zamaḡano rehano, aneꞌa naeḡa haḡaeꞌeteꞌe neḡano radiunu, ebu iniu ane vaḡe onaidotene, niduꞌa mae ḡihizido.
Pauloꞌe mene rihauꞌenaꞌa Badiꞌaꞌa zuhiꞌaziꞌuma ḡoeꞌa haramo zinido, zu Zuhiꞌa Boro Iesu Keriso hari ihozido. Ebu vaze ꞌahoganiꞌa zuni mene gararo haro.






















































































































































































































































































































































































































































































































































































































































































































































































































































































































































































































































































































































































































































































































































































































































































Eḡe Paulo zu Timoteoꞌa fefa ꞌadi miriheꞌohe. Emeꞌe Keriso Iesu veize gaueꞌeteꞌe azaḡa. Ebu fefa ꞌadiꞌe Filipi neḡano Keriso Iesu mone raꞌeteꞌe azaḡa niduꞌa, zu ibito ziniꞌeteꞌe azaḡa, zu diakono azaḡa veize tuḡureꞌohe.
Ibite gezo ꞌahige reihi: Badiꞌa emeḡe Mama zu Zuhiꞌa Boro Iesu Kerisoꞌa manoḡa zu zama roḡeḡa ziniꞌenoꞌi!
Eḡeꞌa zae zamareꞌeteꞌe madaḡano bone, iḡaiḡa eḡe Badiꞌa mazao manoḡa tauḡi raꞌohe.
Eḡeꞌa zae niduꞌa veize kurauꞌetene, iḡaiḡa matuꞌuheta kurauꞌohe.
Mazaḡa zaeꞌa hari manoḡa ḡadahe mae ḡihiniroteꞌe madaḡanonoꞌo onao izidi, eḡeꞌa hari manoḡa haramoga veize danahe onainu.
Eꞌe hube hune ꞌahige rae zamareꞌohe. Badiꞌa ani, zae boꞌaḡano gau manoḡa fureniro, ꞌouge haḡae onamo, Keriso Iesuꞌa bare onaiꞌuma madaḡa meꞌuma. Eꞌe madaḡano zae zamao fureniroteꞌe gauḡa manoḡa haḡae hauḡiꞌuma.
Zaꞌe eḡe zamao iḡaiḡa radiuꞌohe. Eꞌanoꞌo eḡeꞌa zae niduꞌa mazao ꞌahige zamareꞌetaꞌaꞌe manoḡa. Mazaḡa zae niduꞌa, Badiꞌaꞌa iniroteꞌe gauḡa eḡeꞌa haḡaoga veize danahe onainu. E ḡuꞌa neḡanoꞌo ꞌada radiuꞌeteꞌe zamaḡano zuni, kotao hari manoḡa biriroteꞌe madaḡano zuni, ebu hunio hari manoḡaꞌe mene tugahe harame inarinuteꞌe madaḡano zuni danahiro.
Keriso Iesuꞌa zae zamareꞌeteꞌe teige, e zae niduꞌa zamareꞌohe. Eḡeꞌa ꞌouge rataꞌaꞌe, Badiꞌa ane edeḡa, e huga ḡoereꞌohe.
Ebu e zae veize ꞌahige rae kurauꞌohe: zaeꞌa Badiꞌa faifaine ederoga zu naginiꞌe duduḡa ga veꞌoḡa horone ederoga, ebu ꞌouge haḡaeꞌenaꞌa, zaeꞌa zae bare zamarotiteꞌeteꞌe haḡaiḡaniꞌa bororu onamoga.
Ebu e zae veize ꞌahige rae kurauꞌohe: Zae radone zamḡano naginiꞌe manoḡa ederoga, zu zamaze dehenoga, zu haḡai sauꞌa mene hunezuni haḡaoga, ebu ꞌouge haḡae onamo, Kerisoꞌa bare onaiꞌuma madaḡa.
Ebu Iesu Kerisoꞌa danazadu zae ḡaboneꞌe duduḡa daꞌo reꞌuma. Eḡeꞌa ꞌahige kuranataꞌaꞌe, vazeꞌa zae haḡai manoḡa horonadu, Badiꞌa ḡubaneꞌenaꞌa zu niḡa mae iḡihinoga veize.
Nego nabudi, e ura, za ꞌadi ederoꞌi! Aduga ḡehaḡa eḡe mazao fureruꞌeteꞌanoꞌo, hari manoḡaniꞌa bororu onamiro.
Ebu eḡeꞌa Keriso uꞌano ḡuꞌano radiuꞌetaꞌaꞌe, Roma zuhiꞌaḡa ne enoga taufe edauꞌeteꞌe azaḡa, zu vaze nunu ḡehaḡaniꞌa edere ḡouriro.
Zuhiꞌa Boro mone raꞌeteꞌe azaḡaꞌe, eḡeꞌa ḡuꞌano radiuꞌenaꞌa, edau gigaruꞌeteꞌe uꞌano, Zuhiꞌa Boro mazao fie gigaranadu, mene rihauꞌenaꞌa, Badiꞌa ḡoere inare harameꞌohe.
Vaze nuꞌa Keriso hariḡa harameꞌetaꞌaꞌe, ze eḡe gau uꞌano ꞌahiꞌahi maꞌohe, zu vitihihi raꞌeꞌohe. Rehano vaze nuꞌe eḡe danahihi radu, hari manoḡa harame hunihi radu, zama manoḡa hina harameꞌohe.
Zama manoḡa hina harameꞌeteꞌe azaḡaꞌe, hari manoḡa biroga veize, Badiꞌaꞌa e ḡuꞌano mae zouhiroteꞌe, ederadu, zeḡe zamarone eḡe mazao teadu harameꞌohe.
Rehano ꞌouge ꞌahiꞌahi maꞌeteꞌe azaḡaꞌe nize boro reihi radu Keriso hariḡa harameꞌohe. Ze harameꞌetaꞌaꞌe, zamazeꞌe mene deheḡa. Ze ꞌougeꞌenaꞌa, eḡeꞌa ḡuꞌano aduga hideꞌeteꞌeꞌa bororanoga veize rae, zamare tauḡeꞌohe.
A nagini veize? Zeḡeꞌa harameꞌetaꞌaꞌe, zamazeꞌe duduḡa ga mene, ago zamaroꞌi! Ḡoere boroꞌe Keriso hariḡa harameꞌeteꞌe.
Ebu e eꞌe uꞌano matuꞌeꞌohe. Ebu e zama mone zuni matuꞌe onaꞌuma, mazaḡa e edeḡa, zaeꞌa eḡe veize kurauꞌeteꞌeanoꞌo, zu Iesu Keriso Vine Zaḡoḡaniꞌa danaheꞌeteꞌeanoꞌo, eꞌe Badiꞌaꞌa ḡuꞌanonoꞌo mae buhiꞌuma.
Eꞌe ꞌahige zamareꞌenaꞌa hube hune guhiu radiuꞌohe: Eḡe mazao naginiꞌa fureraune zu, eꞌe mene mazaḡarohiꞌuma. U eꞌe iḡaiḡa inare ḡoereꞌeteꞌe teige, izidi zuni inare ḡoeriꞌuma. Ebu e ḡabode radine, ga rudaune, eḡe haḡai niduꞌaꞌonoꞌo vaze nuꞌa Keriso nigunoga urateꞌohe.
Mazaḡa eḡe mazaoꞌe, ḡabode radiuꞌetaꞌaꞌe, Keriso teite radiuꞌohe. Ebu rudauneꞌe, manoḡa hune hidiꞌuma.
Rehano eḡeꞌa ḡabode radine, eḡe gau uꞌano vaze ḡehaḡaniꞌa Badiꞌa ḡoere egadu, ḡabone hidiꞌuma. Eꞌanoꞌo e aḡuꞌa, noꞌe ibiḡano onamine manoḡa.
E zamahe aheu nemaḡano. E uraꞌe raha ꞌadi modadu, Keriso teite radihi. ꞌOugine manoḡa tauḡi.
Rehano e zae veize raha ꞌadao ḡabode radine, manoḡa. ꞌOugine zae danazoga idaḡa.
E hube hune ꞌougine manoḡa rae zamareꞌohe. E edeḡa, eꞌe ḡabode radadu, zae niduꞌa teite radiꞌuma. Ebu zaeꞌa Keriso mazao fieꞌeteꞌeꞌa bororanoga veize, zu zaeꞌa fieꞌeteꞌea, matuꞌuzeꞌa bororanoga veize danaziꞌuma.
ꞌOugadu eḡeꞌa bare amine, zaꞌe eḡe uꞌano Keriso Iesu niguneꞌenaꞌa, matuꞌe rudaꞌuma.
Ḡoere boro tibaꞌe, ꞌahige reihi: Za, Keriso hari manoḡa mae ḡihineꞌeteꞌe vazeḡa raꞌeteꞌe haḡaiḡano daꞌo onamoꞌi! ꞌOugine, eḡeꞌa ḡiaziꞌ amine, ga haba faḡanonoꞌo harize igine zuni, e ederiꞌuma; Zaꞌa zamaze tibunadu edau gigaruꞌeteꞌe, zu zamaze tibano neadu hari manoḡa aḡiro hauꞌeteꞌe azaḡaꞌonoꞌo hari manoḡa inare biretiteꞌeteꞌe.
Ebu aduga ziniꞌeteꞌe azaḡa mene rihozeꞌeteꞌe, zu zaeꞌa inare ḡoereꞌeteꞌe eḡe ederiꞌuma. Zaeꞌa mene rihauꞌeteꞌe haḡaiḡa, aduga ziniꞌeteꞌe azaḡaꞌe Badiꞌaꞌa ruiziꞌuma, u zaꞌe ḡabone hidiꞌuma. ꞌuguḡa niduꞌa Badiꞌa mazaoꞌnoꞌo fureraꞌuma.
Zaꞌe Keriso mazao fieꞌeteꞌe ḡahunoneḡa manoḡa daꞌo Badiꞌaꞌa mene zeneha, rehano Keriso uꞌano aduga hideꞌeteꞌe ḡahunoneḡa manoḡa zuni zeneha.
Eḡeꞌa hidiroteꞌe adugaḡa zaeꞌa horoniroteꞌe heuḡa, zaeꞌa eꞌe adugaḡa hideꞌohe. Ebu eḡeꞌa ize eꞌe adugaḡa hideꞌeteꞌe izidi zaeꞌa igiꞌohe.
Za Keriso teite tibuzateꞌeanoꞌo inareꞌohe? Kerisoꞌa zae zamarateꞌeanoꞌo za manoḡahe? Za Vine Zaḡoḡa teite radiuꞌenaꞌa, ane teite matuꞌe tiburuꞌeꞌhehe? Za vaze mazao manoreꞌeꞌhehe, zu vetuḡaziꞌeꞌhehe?
Za ꞌouge radoꞌidene, zamazeꞌe zamare ḡiriḡiroꞌi! Zamarone tiba hina zamaro titoꞌi! Zamaze tibunadu gauoꞌi! Zaꞌe ꞌouge haḡaeꞌenaꞌa, eḡe matuꞌu borofe hunoꞌi!
Ago inahoꞌi! Nize boro reihi raꞌeteꞌe zu zaeꞌa bare niguzoga rae, ḡau ꞌahoga ago haḡaoꞌi! Rehano zaeꞌa bare nize mae ovoradu, vaze zamare ḡihizoꞌi, u zaꞌe ze ꞌuꞌuḡano rae zamaroꞌi!
Zae zaeꞌa manoḡa hidoga veize daꞌo ago zamaroꞌi, rehano vazeꞌa manoḡa hidoga veize zuni zamaroꞌi!
Zaꞌe, radoneze zamaḡano haḡaize zu zamaronezeꞌe Keriso Iesuꞌa haḡaidoteꞌe teige haḡaoꞌi!
Ibite bone Keriso ane huga, Badiꞌa teite idaḡa rehano, Badiꞌa teite idaruꞌeteꞌe niḡa boro mene obone giganiro.
Ebu niḡa boro modadu, vaze raenaꞌa, tuḡure vazeḡa teigiro.
Ebu ani vazeo reirotene, aneꞌa ane bare mae ovoiro. Ebu Badiꞌa ḡoere mene variꞌohaudo. Aneꞌa rudaꞌuma ibiḡa rehano onaminu. Ebu vaze haḡaiḡa sauꞌa boro teige, satauroniro ebu rudaro.
Eꞌanoꞌo Badiꞌaꞌa ani mae ḡihine hitana huneo ohoniro, ebu ni ḡihiꞌa haro. Eꞌe niḡaꞌe ni ꞌahoga ꞌahoga niduꞌa vitinoga.
Badiꞌaꞌa ꞌougirotaꞌaꞌe, adureo radiuꞌeteꞌe, zu rahao radiuꞌeteꞌe, zu raha ꞌuꞌuḡano radiuꞌeteꞌe niduꞌaꞌa Iesu matuꞌo hauꞌenaꞌa, ḡuḡuroga veize.
Ebu ḡuḡurateꞌe niduꞌaꞌa ꞌahige rae furenoga veize: Iesu Kerisoꞌe Zuhiꞌa Boro. Ze ꞌouge haḡaeꞌenaꞌa, Badiꞌa emeḡe Mama ni mae ḡihiꞌuma.
Eꞌanoꞌo vazehe manoḡa niduꞌa, zaeꞌa Badiꞌa ḡoere ibiḡano iḡaiḡa onamidoteꞌe teige, rihau rudauꞌenaꞌa, ḡabone hidiꞌuma ibiḡano inare onamoꞌi! U mene eḡeꞌa zae teite radiuꞌeteꞌe zamaḡano daꞌo, rehano izidi eḡe oꞌoꞌano zuni borofe inare gauoꞌi!
Mazaḡa zaeꞌa Badiꞌa ura haḡaiḡa haḡaoga veize Badiꞌaꞌa zae zamao gaueꞌenaꞌa inaraziꞌohe, zaeꞌa uratadu eꞌe haḡaeꞌohe.
Ḡau niduꞌa zamaḡano ago ḡoereꞌenaꞌa zu taꞌiro titeꞌenaꞌa, haḡaoꞌi!
ꞌOugine zaꞌe vaze duduḡa tauḡi reꞌuma, zu vazeꞌa mene debaze ḡoeriꞌuma. Ebu izidi ega, haḡai veꞌoḡa azaḡa ḡunuḡano, sauꞌani ꞌahoga mene haḡaadu, Badiꞌa ubuga ubuga teiḡe, radifo. Zaꞌe, eꞌe ḡunuḡano buzuvaꞌa adureo agaruꞌeteꞌe teige agaranoꞌi!
Ebu ḡabone tuḡutuḡu hidiꞌuma ḡoeꞌa vaze veize rae furenoꞌi! ꞌOugine, eꞌe, Kerisoꞌa bare ovaiꞌuma madaḡano, eḡeꞌa zae boꞌaḡano gau aduga haḡaidotaꞌaꞌe hugeita raenaꞌa, zae uꞌano matuꞌe rudaꞌuma.
Ebu zaeꞌa Keriso mazao fieꞌeteꞌe uꞌano aduga hideꞌohe rehano, zaeꞌa Zuhia Boro veize gauine, eḡeꞌa zae uꞌano rudaune e matuꞌeꞌohe. Zu e ura zae niduꞌa teite matuꞌe tiburatihi.
Eꞌanoꞌo zae zuni eḡe teite matuꞌe tiburatihi.
Zuhiꞌa Boro Iesuꞌa uratine, e zae vaḡe Timoteo ariga tuḡune ameꞌohe. ꞌOugadu aneꞌa baradu, zae hari meꞌodonine eḡe zuni matuꞌiꞌuma.
Zeaꞌa faine radiuꞌe ga mene rae Timoteoꞌe hube hune zamareꞌohe. ꞌAdama ani heuḡa zae zamareꞌeteꞌe eꞌe vazeḡa ꞌahoga oꞌoꞌa.
Mazaḡa vaze ḡehaḡaꞌe Iesu Kerisoꞌa urateꞌeteꞌe ḡauḡa mene zamaradu, zeḡe huneꞌa urateꞌeteꞌe ḡauḡa zamare borofeꞌohe.
U za edeḡa, Timoteoꞌe haḡai manoḡano Badiꞌa gau haḡaeꞌohe, mazaḡa ani hari manoḡa haramoga veize eḡe teite faifaine gaue onainu. Aniꞌe ubuganiꞌa moga dananeꞌeteꞌe teige eḡe teite gaue onainu.
Eꞌanoꞌo ꞌadao eḡe mazao naginiꞌa fureratiteꞌe ederiꞌuduꞌu, Timoteo zae vaḡe tuḡuniꞌuma.
Ebu eḡe zuni zae vaḡe ariga amiꞌuma raꞌohe. Eꞌe ibiḡaꞌe Zuhiꞌa Boroꞌa haḡaoniꞌuma rae hube hune zamareꞌohe.
U Efaforodito, ani eḡe nego. Ani eḡe teite gaueꞌohe, zu uti azaḡa teige eḡe teite hari manoḡa bireꞌohe. Aniꞌe zaeꞌa eḡe uꞌa tuḡuniro. Eꞌanoꞌo ani onaadu e ḡau nunu mene idaruꞌetene aniꞌa danahinu. Rehano izidi Efaforoditoꞌe zae vaḡe bare tuḡunine manoḡa raꞌohe.
Mazaḡa ani zae niduꞌa ḡiazihi radu zamare huneꞌohe. Zaeꞌa ani ibite uginiroteꞌe egadu, zamazeꞌa adudaro. Aneꞌa za ꞌougiroteꞌe igirotene, ani zamaḡa mene idararo.
Aniꞌe hube hune ugi boroꞌa madu nariga rudaro. Rehano Badiꞌaꞌa vetuḡaneadu fainiro. ꞌOugadu eꞌe, aduga zamaḡano, aduga hena mene bare ragatiro. Badiꞌa ani Epafrodito daꞌo mene vetuḡaniro rehano, eḡe zuni vetuḡahiro.
Eꞌanoꞌo e ura, aniꞌe ḡarihe zae vaḡe tuḡune amihi raꞌohe. ꞌOugine, za ani teite hidadu matuꞌiꞌuma, zu eḡe zamaꞌa aduduꞌeteꞌeꞌa ufiraꞌuma.
Eꞌanoꞌo Zuhiꞌa Boro ibio, matuꞌo hau runeꞌenaꞌa, mae ḡihinoꞌi! Za ani heuḡa vazeḡa nigunine manoḡa!
Mazaḡa Keriso gau uꞌano ani nariga rudaro. Aniꞌa zaeꞌa danahifoteꞌe gauḡa haḡaadu, nariga rudaro.
Nego nabudi, e ꞌahige bare reihi: Za Zuhiꞌa Boro teite tiburanateꞌe uꞌano matuꞌoꞌi! Eḡeꞌa ibite iraduguziroteꞌe ḡoeꞌa, bare bare to zinihi raꞌohe. Aꞌe eḡe mazao mene gau boro, zu aꞌe zaeꞌa mene veꞌoroga veize.
Badiꞌa aḡuꞌa zu haḡai sauꞌa haḡaeꞌeteꞌe azaḡa veize ḡianoꞌi! Zeꞌe Iuda azaḡa. Iuda azaḡaꞌe zae soꞌozeꞌenaꞌa, ahiri rana iḡuri haḡaine, Badiꞌa mone reꞌuma raꞌohe. Rehano zeꞌe foure ahiri ruꞌi tauḡeꞌohe. Aꞌe huga oꞌoꞌa.
U emeꞌe hube hune Badiꞌa mone raꞌeteꞌe azaḡa. Emeꞌe Badiꞌa Vine Zaḡoḡaniꞌa ibitofeadu Badiꞌa mazao kurauꞌohe. Eme Keriso Iesu niguneꞌohe, eꞌanoꞌo ahiri rana iḡuri haḡaeꞌeteꞌe. Zu Badiꞌa ubuḡa rouga radu zeḡe edeḡano gaueteꞌe azaḡa emeꞌa mene zamare borofeꞌohe. Aꞌe huga oꞌoꞌa haḡaiḡa.
Rehano vaze ꞌahoganiꞌa aniꞌe vaze nagiga raꞌeteꞌe moneo Badi'a'a mae ḡihini'uma raꞌeteꞌe borofe zamarine, eḡe zuni eḡe moneo borofe hune rouga idaḡa. U vaze ꞌahogani'a ahiri gauḡa ḡehaḡa haḡae'ohe rae zamarine, a'e eḡe'a vitinoga.
Eꞌe fureranadu mada fuꞌo zu uḡidu fare meirotene, ahirihe rana iḡuri haḡairo. Eꞌe Isaraela vazeḡa, Beniamini iduhu vazeḡa, ebu Heberu mariga huga huga. Iuda goro ḡoeꞌa moneoꞌe Farisea vazeḡa, goro ḡoeꞌa faifaine haḡaido.
Badiꞌa veize inareꞌeteꞌe moneoꞌe ekalesia azaḡa eḡeꞌa zamahe niduꞌa hina sausauzido. Iuda azaḡa goro ḡoeꞌa faifairu haḡaadu, duduḡa raꞌeteꞌe moneoꞌe, mene veꞌoniro.
Eḡeꞌa ahi ḡaugaꞌe manoḡa tauḡi zu ḡau boro bagaḡa rae zamarinu. Rehano Kerisoꞌa eḡe veize rudaroteꞌe ederirotene, ꞌuguḡa haḡaiḡaꞌe huga oꞌoꞌa haḡaiḡa rae zamarinu, mazaḡa eꞌe Keriso ederihi reinu.
Ebu e ꞌize bare reihi. Ibite Badiꞌaꞌa matuꞌoga veize rae zamare haḡaidoteꞌe haḡaiꞌa niduꞌaꞌe huga oꞌoꞌa raꞌohe. U Keriso Iesu, eḡe Zuhiꞌa Boro, aniꞌe inihu edereꞌetaꞌaꞌe, manoḡa boro bagaḡa. Eꞌe, Keriso uꞌano haḡaihe amahiḡa niduꞌa modiro. Ebu ꞌuguḡa haḡaiḡaꞌe busi rae zamareꞌohe, eꞌe Keriso mone reifine,
zu ane teite tiburafine. Eꞌe izidi eḡe inarao goro ḡoeꞌa haḡaadu, Badiꞌa ubumao duduḡa rae, mene raꞌohe, rehano Keriso mazao fieꞌeteꞌeanoꞌo Badiꞌa ubumao duduḡa rae raꞌohe. Aꞌe Badiꞌa aneꞌa ꞌouge raꞌohe, mazaḡa eḡeꞌa Keriso mazao fieꞌeteꞌe uꞌano.
E uraꞌe Keriso faifairu ederihi, zu aniꞌa runeonoꞌo bare ḡabodiroteꞌe gigiꞌaḡa ederihi, zu ane zaharaniroteꞌe teige eḡe zuni zahararatihi, zu aneꞌa rudaroteꞌe teige eḡe zuni haḡai sauꞌa moneonoꞌo rudau vaḡinihi.
ꞌOugadu e nougihi reine zuni, eḡeꞌa Keriso teite runeonoꞌo bare ḡabode iḡunadu, eꞌe ḡaboneḡa hina onamihi raꞌohe.
Eꞌe, ꞌuguḡa haḡaiḡa niduꞌa haḡae hauḡeha rae, mene raꞌohe, zu eꞌe Keriso teiḡe duduḡa hune rae mene raꞌohe. Rehano eꞌe haḡaiḡa haḡae hunihi rae ize inareꞌohe, mazaḡa, eꞌe Keriso hune teiḡoga veize, Keriso Iesuꞌa eḡe meiro.
Nego nabudi, eꞌe Keriso teiḡe huneha rae mene zamareꞌohe. Rehano eꞌe, ḡau tiba ꞌadi haḡae hunihi raꞌohe: Eꞌe, ḡaruni moneo haḡairoteꞌe ḡauḡa niduꞌa mene zamareꞌohe. Rehano zama mone ḡauḡa daꞌo zamareꞌohe. Aꞌe Keriso ederadu, ane teigoga veize inare gaueꞌohe.
Eꞌe Keriso hune teiḡoga veize inare onameꞌohe zu ḡonagano Badiꞌaꞌa naeḡa iniꞌuma. Eꞌe naeḡaꞌe Badiꞌaꞌa huheꞌeteꞌe zu adure zamahe itiꞌuma, mazaḡa Kerisoꞌa eḡe veize gau haḡairo.
Eꞌanoꞌo emeḡe niduꞌa Badiꞌa mazao fiadu zamarone manoḡa meiroteꞌe azaḡaꞌe, ꞌahige zamariꞌuma. Ebu haḡai nu zamaḡano zaeꞌa nufe zamarine, aꞌe zuni Badiꞌaꞌa zamazeo doḡoꞌani fureno ziniꞌuma.
Rehano ḡoere boroꞌe emeḡe iniuiniuꞌe Badiꞌaꞌa ihofiroteꞌe idunaḡano haḡae onamiꞌuma.
Nego nabudi, eḡe teiḡoꞌi zu emeḡeꞌa ihoziroteꞌe haḡaiḡano radiuꞌeteꞌe azaḡa faine ḡianeꞌenaꞌa zeḡe zuni tuhuzoꞌi.
Mazaḡa vaze ḡehaḡaniꞌa agire teiḡe Keriso agireniꞌohe. Eꞌe ibite ꞌuguḡa azaḡa haḡai ꞌai ḡae ḡehaḡa meꞌodo ziniro rehano izidi zeḡe haḡai zamaradu nihe vuḡaniꞌa onaeꞌenaꞌa bare raꞌohe.
Zeꞌe ḡonagano rudaune, irerogao diuḡiꞌuma. Zeꞌe ahirizeꞌa urateꞌeteꞌe haḡaiḡa daꞌo haḡae radiuꞌohe. Ebu mazagaro haḡaiḡa haḡaeꞌe rehano, aꞌe zeḡeꞌa bare iteꞌohe, zeḡeꞌa zamareꞌeteꞌe ḡauḡa niduꞌaꞌe raha ꞌadi ḡauḡa.
Rehano emeḡe radone habaꞌaꞌe adureo. Ebu Zuhia Boro Iesu Keriso eme ḡabofiꞌuma vazeḡa, eꞌanoꞌo ovaiteꞌe guhine radiuꞌeꞌuma.
Ani ḡau nidua'a zuhi'ani'et'e inaraḡa obone'ohe. Aniꞌa bare ovaite'e madaḡano, e'e inaraḡa hina ahirife ruhura'umate'e ani'a mae nufadu, ahi'a iziḡa manoḡa heuḡa rifi'uma.
Eꞌanoꞌo nego nabudi, Zuhiꞌa Boro mazao fiadu edau gigaranoꞌi! Eꞌe za zamare rudauꞌohe zu giazihi raꞌohe. Ebu zaꞌe eḡe matuꞌohiꞌohe, zu eḡeꞌa niguzeꞌeteꞌe azaḡa.
Euodia zu Sintike, e za umizeꞌohe, zaꞌe Zuhiꞌa Boro moneo reiroteꞌe azaḡa bobo zamaze tibunoꞌi.
Eḡe teite gau tibano gauꞌe huneꞌeteꞌe vazeḡa, ḡaꞌa roḡae aheu eꞌe danaziteꞌe eḡeꞌa umieꞌohe. Zeꞌe hari manoḡa haramoga veize eḡe teite inare gauido. Zeꞌe Kelemenito zu eḡe teite gauidoteꞌe azaḡa nunu teite gauido. Ebu zeḡe niduꞌa niꞌe Badiꞌaꞌa ḡabone bukaḡano mirihiro.
E bare bare ꞌahige raꞌohe: Mada niduꞌa Zuhiꞌa Boroꞌa zae veize haḡairoteꞌe zamaradu matuꞌoꞌi!
Vaze mazao roḡeru radoꞌi, vaze niduꞌaꞌa zaꞌe roḡeḡa rae horozoga. Za ꞌadi zamaroꞌi! Zuhiꞌa Boroꞌe ꞌariga bare onaeꞌohe.
Ḡau ni ꞌahoga moneo zamaze ꞌago adudanoꞌi! Rehano naginiꞌa fureranoꞌidene, eꞌe ḡauḡa niduꞌaꞌe Badiꞌa mazao umidoꞌi! Ebu za kuranoꞌidene iḡaiḡa Badiꞌa Mazao manoḡa tauḡi roꞌi!
Ebu Badiꞌaꞌa zama roḡeḡa ziniꞌuma, eꞌanoꞌo zamazeꞌe mene adudaꞌuma zu mene rihaꞌuma, mazaḡa zaꞌe Keriso Iesu teite tiburaro ꞌahine. Zama roḡeḡa aꞌaꞌe boro bagaḡa zu hoeꞌaḡa, vazeꞌa zamaroga zu mene idaḡa.
Nego nabudi, ḡoere ḡonagano ꞌahige reihi! Haḡai ꞌahiguḡa zamare onamoꞌi! Huga ḡoereꞌeteꞌe haḡaiḡa, gubatiteꞌeteꞌe haḡaiḡa, haḡai duduḡa, zama deheḡa haḡaiḡa, vazeꞌa matuiꞌuma haḡaiḡa manoḡa zu vazeꞌa rae ḡihiniꞌuma haḡaiḡa manoḡa. Nagi haḡai manoḡa tauḡi ga vazeꞌa niguniꞌuma haḡaiḡa manoḡa horonoꞌidene eꞌe zamareꞌenoꞌi!
Zaeꞌa eḡe mazaonoꞌo ederiroteꞌe, zu meiroteꞌe, zu igiroteꞌe ḡoeꞌa niduꞌa, zu eḡe haḡaio horoniroteꞌe haḡaiḡa niduꞌa, zae radone zamaḡano haḡaoꞌi! Ebu zama roḡeḡa rifeꞌeteꞌe Badiꞌaḡaniꞌa zae teite radiuꞌeꞌuma.
Eꞌe Zuhiꞌa Boro mazao matuꞌe rudauꞌohe, mazaḡa faḡa hune radateꞌe enogano, za bare eḡe zamaradu eḡe ferehidoteꞌe ḡauḡa tuḡurodo. E edeḡa, za hube uratinu rehano, danaheꞌeteꞌe ibiḡa mene hidiro.
E ḡau nuꞌa fereheꞌeteꞌe uꞌano, ꞌouge mene raꞌohe. Mazaḡa eḡe mazao naginiꞌa fureraune, aꞌe ḡauꞌa fereheꞌe ga mene, rehano e edereha zamaheꞌe idaḡa daꞌo.
E edeḡa, ḡau oꞌoꞌa zamaḡano radiuꞌeteꞌe radoneḡa, ga ḡau ḡehaḡa zamaḡano radiuꞌeteꞌe radoneḡa. Radone nagiga zamaḡano zuni, eꞌe matuꞌe radoga ederiro, ogomu ḡehaḡa ga oꞌoꞌa, ḡau ḡehaḡa ga oꞌoꞌa.
Eꞌe, radone nagigano zu ḡau niduꞌa haḡaoga idaḡa, mazaḡa Kerisoꞌa inaraḡa iniꞌe ꞌahine.
Rehano e ꞌada aduga hideꞌeteꞌea, zaeꞌa danaheꞌetaꞌaꞌe manoḡa tauḡi.
Filipi azaḡa, za edeḡa, zaeꞌa hari manoḡa ḡadaheḡano igiroteꞌe madaḡano bone, e, zae haba Makedoniaonoꞌo iḡunirotene, zae Filipi ekalesia azaḡaniꞌa daꞌo ḡau nu iniꞌenaꞌa danahiro, u neḡa ꞌahoga ꞌahoga ekalesiaḡa azaḡaꞌe mene ꞌougiro.
Eḡeꞌa Tesalonika neḡano radiunuteꞌe zamaḡano zuni, e ḡauꞌa ferehinutene, za eḡe veize bare bare ḡau tuḡurido.
Eꞌe zaeꞌa ḡau nu bare tuḡuronoga veize ꞌahige mene raꞌohe. Rehano zaeꞌa danahe onamadu, Badiꞌaꞌa naeḡa ziniteꞌeꞌa bororanoga urateꞌohe.
Eꞌe fereheꞌeteꞌe ḡauḡa niduꞌa ꞌada. Aꞌe boro bagaḡa. Zaeꞌa eḡe veize tuḡuriroteꞌe ḡauḡa, Epaforoditoꞌa odohe onairotene, ḡauheꞌa ḡehararo. Zaeꞌa tuḡuriroteꞌe ḡauḡaꞌe Badiꞌa ḡahunohauꞌeteꞌe hohoḡa manoḡa heuḡa. Aꞌe Badiꞌaꞌa mae ḡihineꞌohe, zu matuꞌeꞌohe.
Eḡe Badiꞌaꞌa, ane ḡauḡa ḡehaḡa bagaḡaonoꞌo, Keriso Iesu uꞌano borofe ziniꞌuma, ḡauzeꞌa ferezeꞌeteꞌe madaḡano.
Emeḡe Badiꞌa, emeḡe Mama niguneꞌenoꞌi, onamo tuḡutuḡu! Hube hube hune ꞌougoꞌi!
Iesu Keriso mazao fieꞌeteꞌe azaḡa niduꞌa veize uhiu tuḡureꞌohe. Zuhiꞌa Boro mone raꞌeteꞌe azaḡa eḡe teite ꞌada radiuꞌeteꞌeꞌa uhiu tuḡureꞌohe.
Adao Badiꞌa veize raꞌeteꞌe azaḡa niduꞌaꞌa zae veize uhiu tuḡureꞌohe. Roma zuhiꞌaḡa neo Badiꞌa mone raꞌeteꞌe azaḡa zuni uhiu tuḡureꞌohe.
Zuhiꞌa Boro Iesu Keriso ḡahunone manoḡaniꞌa zae vine teite radiuꞌenoꞌi!
Eḡe Pauloꞌa emeḡe nabudi Timoteo teite fefa ꞌadi miriheꞌohe. Eꞌe Badiꞌaꞌa madu, Keriso Iesu veize apostolo gauḡano ohohiro.
Fefa ꞌadiꞌe Kolose neḡano radiuꞌeteꞌe Badiꞌa mone raꞌeteꞌe zu Keriso gauo hubehune gaueꞌeteꞌe azaḡa veize miriheꞌohe. Badiꞌa, emeḡe mamaꞌa manohuga zu zama roḡeḡa zenoꞌi!
Eme zae veize iḡaiḡa kurauꞌetene, Badiꞌa, emeḡe Zuhiꞌa Boro Iesu Keriso Moga mazao manoḡa tauḡi raꞌohe.
Mazaḡa zaeꞌa Keriso Iesu mazao fieꞌeteꞌe zu Badiꞌa mone raꞌeteꞌe azaḡa niduꞌa zamaradu danazꞌeteꞌe igiro ꞌahine.
Zaeꞌa ꞌougeꞌetaꞌaꞌe Badiꞌaꞌa zae veize eꞌe naeḡa adureo ruhiniroteꞌe mae ḡihiniꞌuma ꞌahine. Zaꞌe hari manoḡa ḡoeꞌa huga ḡadaheḡano igiroteꞌanoꞌo, Badiꞌaꞌa eꞌe naeḡa ruhine tiro. Ebu izidi zuni zaꞌe eꞌe zamareꞌohe.
Eꞌe hariḡa manoḡaniꞌa zae mazao feuriro. Zaꞌe Keriso mazao fieꞌeteꞌe azaḡa sauꞌaze Badiꞌaꞌa rae modeꞌeteꞌe hariḡa huga igiro. Eꞌe madaḡanonoꞌo onao izidi, zaeꞌa ḡaboneze ḡihuneꞌeteꞌe teige, haba niduꞌa zamaḡano hari manoḡaniꞌa vaze zamao gauadu, ḡaboneze ḡihuneꞌohe, ebu hari manoḡa mae ḡihineꞌeteꞌe azaḡaniꞌa ḡeharuꞌohe.
Zaꞌe Epafaraꞌa hari manoḡa ihoziro. Aniꞌe emeḡe teite gaueꞌeteꞌe zu emeḡe zamarone. Aniꞌe Keriso veize iḡaiḡa gaueꞌenaꞌa emeḡe danafeꞌohe.
Ebu aniꞌe zaeꞌa vaze zamaradu danazeꞌeteꞌe meꞌodofiro. vaze danazoga veize, vine Zaḡoḡaniꞌa inaraḡa ziniro.
Eꞌanoꞌo, emeḡeꞌa zae hari ꞌouge igiroteꞌe madaḡanonoꞌo onao izidi, emeꞌe hubehune zae veize iḡaiḡa kurauꞌohe, ebu Badiꞌa ahiḡe umineꞌohe; Vine Zaḡoḡa hina aniꞌa zama huhuzaḡa zu edeḡa zenadu Badiꞌaꞌa uraꞌeteꞌe gauḡa zaeꞌa hugahune ederiꞌuma.
Eme ꞌahige kurauꞌohe; Zaeꞌa Zuhiꞌa Boro ibio ani gubaneꞌenaꞌa, zu Badiꞌa ubuḡa reifine zaeꞌa nagini haḡaeꞌeteꞌea Badiꞌaꞌa zaꞌe manoḡa reifine, zu zaeꞌa haḡai manoḡa niduꞌa faifaine haḡaifine, zu Badiꞌa borofe edere onamifine.
Ebu eme ahiḡe kurauꞌohe; Badiꞌa gigiꞌa inaraḡa ḡonaga ꞌoꞌoꞌa hina zaeꞌa inarifine, ebu eꞌe inaraḡa hina zaeꞌa mene ḡarihe maḡunifine, zu aduganiꞌa onaiteꞌea, zaeꞌa edau gigarafine, ebu zae zamao matuꞌuꞌa iriꞌavoga.
Ebu eme hena ahiḡe kurauꞌohe; Zaeꞌa Badiꞌa, emeḡe Mama mazao manoḡa tauḡi rouga. Badiꞌa ani, ane mone raꞌeteꞌe azaḡaniꞌa Badiꞌa haba agaḡa zamaḡano radiuꞌenaꞌa meꞌuma manohugaḡa, zae zuni zeḡe teite meifine, ibitoziniro.
Aꞌe Badiꞌaꞌa uzaboonoꞌo emeḡe mae vaḡifiro, ebu ane ubuga zamaroneḡaniꞌa zuhiꞌaniꞌeteꞌe zamaḡano ohofiro.
Ebu Badiꞌa ani Keriso ru hina emeḡe ḡabofiro, ebu emeḡe sauꞌa niduꞌa rae modiro.
Eme Badiꞌaꞌe horonoga mene idaḡa, rehano Iesu Kerisoꞌe Badiꞌa iraḡa fureneꞌohe. Iesu Kerisoꞌe, ḡau niduꞌa ize izema fureranogano Badiꞌa teite radiunu, ebu ḡau niduꞌaꞌe ani ꞌuꞌuḡano.
Mazaḡa Kerisonoꞌo Badiꞌa ḡau niduꞌa haḡairo, adure zu rahao radiuꞌeteꞌe ḡauḡa, horoneꞌeteꞌe zu horonoga mene idaḡa ḡauḡa haḡairo. Badiꞌaꞌa vine zuhiꞌaḡa, tuḡure viga inaraḡa ebu ḡau inaraḡa niduꞌa Kerisonoꞌo zu Keriso veize haḡairo.
Kerisoꞌe ḡau niduꞌa ize izema fureranogano aniꞌe ꞌeꞌe radiunu, ebu aniꞌa ḡau niduꞌa radiu onameꞌeteꞌe zu ḡau niduꞌa gaue tiburuꞌeteꞌe haḡairo.
Keriso ani ekalesia vadiga, ebu ekalesiaꞌe ani ahiri. Ḡadaheḡanoꞌe ḡau niduꞌa ani mazaonoꞌo fureraro, ebu aniꞌe runeonoꞌo ḡabodiꞌuma azaḡa boꞌaḡano aneꞌa ibite ḡabodiro. Aꞌe ḡau niduꞌa aneꞌa zuhiꞌanoga veize.
Mazaḡa Badiꞌa aniꞌe ane urao Keriso zamaḡano radiꞌuma reiro. Ebu eꞌanoꞌo Kerisoꞌa Badiꞌa haḡai furenehuniꞌuma.
Ebu Badiꞌaꞌa ane urao vaze zu ḡau niduꞌa Keriso teite bare tibuniꞌuma reiro. Ebu Badiꞌa zu ḡau niduꞌa boꞌaḡano zama roḡeḡa veize Kerisoꞌa satauroo ruḡa soniroteꞌeanoꞌo, adure zu rahao radiuꞌeteꞌe ḡauḡa niduꞌa, ibiteꞌe Badiꞌa mazao fararo rehano, Keriso teite bare tibuziro.
Zaꞌe ibitebone Badiꞌa mazaonoꞌo fararo, ebu zaꞌe haḡai sauꞌa haḡaidoteꞌe uꞌano, za zamaꞌe agireḡa radu, Badiꞌa mazaonoꞌo fararo.
Rehano Kerisoꞌa ane ahirio satauroo rudaroteꞌe uꞌano, izidi zaꞌe Badiꞌaꞌa ane teite bare tibuziro, zaꞌe ane zamao ohozadu, ane ubumao zaꞌe duduḡa, ebu toragani oꞌoꞌa reifine. Vazeꞌa Badiꞌa zamao zaꞌe veꞌoreha rae mene reꞌuma.
Zaeꞌa hubehune Badiꞌa mazao fie onameꞌenaꞌa edau gigaraune, zu hari manoḡa zamaḡano, ḡabone manoḡa meꞌuma reiroteꞌe ḡoeꞌa zaeꞌa obone giganine, zaꞌe Badiꞌa ubumao duduḡa reꞌuma. Eꞌe hariḡa manoḡaꞌe haba niduꞌa zamaḡano harame onaeha. Ebu eḡe, Pauloꞌe Badiꞌaꞌa hari manoḡa harameꞌeteꞌe gauḡano ohohiro.
Izidi ꞌada eꞌe, zae mazao hari manoḡa haramiroteꞌe uꞌano aduga hideꞌeteꞌe moneo matuꞌeꞌohe. Ebu Kerisoꞌa aduga hidiroteꞌe teiḡe, eḡe zuni eḡe ahiri hina eꞌe aduḡaḡa hideꞌeteꞌe mene rihoneꞌohe. Eꞌe haḡaiḡaꞌe Keriso ahiriꞌe ekalesia azaḡa veize.
Eꞌe Badiꞌaꞌa ekalesia azaḡa tuḡure gauḡano ohohiro. Aꞌe zae mazao, Badiꞌa ane ḡoere ihozoga veize
Uꞌuru radiuꞌeteꞌe ḡauḡa ꞌaꞌaꞌe amahi hune azaḡa mazao Badiꞌaꞌa mene rae fureniro, rehano izidi ane mone raꞌeteꞌe azaḡa mazao fureneꞌohe.
Badiꞌa ani, ibite mene rae fureniroteꞌe uꞌuru radiroteꞌe ḡauḡa manoḡa ꞌaꞌaꞌe, Iuda mene azaḡa boꞌaḡano Badiꞌa inahe meiroteꞌe azaḡa mazao rae fureniꞌuma reiro. Eꞌe uꞌuru radiroꞌeteꞌe ḡauḡaꞌe Keriso. Aniꞌe zae zamao radiuꞌohe, eꞌanoꞌo Badiꞌaꞌe manoḡa hune uꞌano zae zuni manoḡa hune reꞌuma.
Ebu emeꞌe edeḡafe niduꞌa hina iraduguzenaꞌa, zu ihozeꞌenaꞌa, vaze niduꞌa mazao Keriso hariḡa harameꞌohe, mazaḡa emeḡe uraꞌe emeḡeꞌa danazadu vaze niduꞌaꞌa Badiꞌa zama faifairu edereꞌenaꞌa, ane ibio daꞌo onameꞌenaꞌa duduḡa vazeḡa radu, Keriso ane zamao ohoziꞌuma.
ꞌOuge haḡaeꞌeteꞌe veize eḡe zamao inare gauꞌetaꞌe Keriso gigiꞌaḡa hina inare gauꞌeꞌohe.
Eḡeꞌa ꞌadi raꞌetaꞌaꞌe, e ura za ederoꞌi! Eḡeꞌa zae, zu Laodikea neḡa azaḡa, ebu ize mene horohateꞌe azaḡa niduꞌa danazoga veize inareꞌohe.
E ura zeꞌa inaratitoga zu zamarotiteꞌenaꞌa tiburanoga. Ebu e ura zeꞌa Badiꞌa uꞌuru ḡauḡa edere hunoga. Uꞌuru ḡauḡa aꞌe Keriso.
Ebu Keriso mazao buꞌu Badiꞌaꞌa uꞌuru tidoteꞌe zamaroneḡa boro bagaḡa ederiꞌuma.
Eḡeꞌa ꞌadi raꞌetaꞌaꞌe, vazeꞌa zamaguhi ḡoeꞌa hina mene soꞌozifine.
Ḡianoꞌi! Eꞌe zae teite mene radiuꞌe rehano, eḡe zamaꞌe zae mazao radiuꞌohe. Eꞌanoꞌo zaeꞌa haḡai manoḡano radiuꞌeteꞌe zu zaeꞌa Keriso mazao fie gigaruꞌeteꞌe ederadu, matuꞌeꞌohe.
Eꞌanoꞌo Keriso Iesuꞌe Zuhiꞌa Boro radu zaꞌe mae ḡihiniro ꞌahine, ani teite tiburu radiuꞌenoꞌi!
Ebu ire taiganiꞌa rahao kame gigaruꞌeteꞌe teige, Keriso mazao kame gigaranadu, ane zamareꞌenaꞌa farau onamoꞌi! Ebu Epafaraꞌa Badiꞌa ḡoere ihozidoteꞌe teige obone giganoꞌi! Ebu Badiꞌa mazao iḡaiḡa manoḡa tauḡi roꞌi!
Vaze ḡoere faine ḡianoꞌi! Hena, zeḡeꞌa tutuze veꞌoziꞌuma. Zeꞌe Badiꞌa edeḡa zu vazeꞌa nouge nouge radiuꞌeteꞌe edeḡa niduꞌa raha adi ibiḡano ihoziꞌuma. Zeḡe ḡoereꞌe huga ꞌoꞌoꞌa zu ḡuriro ḡoeꞌa. Ḡoere aꞌe Kerisoonoꞌo mene onaeꞌohe, rehano amahi azaḡa edeḡanonoꞌo zu haba ꞌadi vineḡanonoꞌo.
Ḡianoꞌi! Mazaḡa Badiꞌa ḡabone zu haḡai niduꞌaꞌe Keriso zamaḡano iriꞌave radiuꞌohe. Kerisoꞌe vaze reirotene aniꞌe ize Badiꞌa, eꞌanoꞌo zaꞌe Keriso zamaḡano Badiꞌa haḡai niduꞌa horoneꞌohe.
Ebu zaꞌe Keriso teite tibuziro zu ani mazaonoꞌo haḡai ꞌadi niduꞌa meiro. Vine sauꞌa zuhiꞌaḡa, zuhiꞌa niduꞌa zu ḡau niduꞌaꞌe Keriso ꞌuꞌuḡano radiuꞌohe.
Iuda azaḡaꞌe, Badiꞌa mone raꞌetene, vaze ꞌevore hina ahiri ogaḡa variꞌe modadu iḡuri haḡaeꞌohe. Eꞌe teige zaꞌe, Keriso mone reirotene, Kerisoꞌa zamaroneze sauꞌa zu ḡaboneze sauꞌa variꞌe modeꞌenaꞌa, zamazeo iḡuri haḡairo.
Eꞌe hugaꞌe, zaeꞌa Badiꞌa ni mae ḡihinadu bapatizo meiroteꞌe zamaḡano, Keriso teite ḡuriro, ebu Keriso ane teite bare ḡabode iḡuniro. Mazaḡa Badiꞌaꞌa Keriso runeonoꞌo bare ḡaboniroteꞌe gigiꞌaḡa mazao zaeꞌa firo ꞌahine.
Ebu ibite vinezeꞌe rudanoga zu Badiꞌa mazaonoꞌo faraunu. U eꞌe madaḡanoꞌe, zae ḡabone sauꞌaꞌe ize mene variꞌe modiro. Rehano ꞌouge ize haḡairoteꞌea, Badiꞌaꞌa zaꞌe Keriso teite bare ḡaboziro. Ebu emeḡe sauꞌa niduꞌa rae modiro.
Ebu Badiꞌaꞌe Emeḡe haḡai sauꞌa uꞌano emeḡe ꞌuteꞌeteꞌe Iuda azaḡa goro ḡoeꞌaꞌe niduꞌa madu, Keriso teite satauroniro. ꞌOuge haḡaeꞌenaꞌa, Badiꞌaꞌe goro ḡoeꞌa niduꞌa ꞌuiro.
Ebu ꞌouge haḡaeꞌenaꞌa, Badiꞌaꞌa vine sauꞌa zuhiꞌaḡa zu zuhuꞌa inaraze mae buno ziniro. Mazaḡa goro ḡoeꞌa ꞌuiro ꞌahine, Sataniꞌa eꞌe ḡoeꞌa hina emeḡe ꞌutoga mene idaḡa. Ebu Keriso satauroniroteꞌe zamaḡano, vine niduꞌa Kerisoꞌa roꞌaze hauḡiroteꞌe, Badiꞌaꞌa hunio fureniro.
Eanoꞌo, zaeꞌa aueꞌeteꞌe zu gageꞌeteꞌe moneo ga muri muiḡa, bato iziḡa muiḡa zu Iuda azaḡa Bana Madaḡa uꞌano, vaze ꞌahoganiꞌa zae veꞌoḡa rae zoitene gararozenoꞌi!
Mene! Iuda azaḡa goro ḡoeꞌa zu muiḡa ꞌuḡuḡaꞌe Badiꞌaꞌa rae tiroteꞌe ḡauḡa manoḡa emege rifiuma vineḡa isoḡa. Rehano izidi ḡau manoḡa aꞌe fureraneha. Eꞌe ḡauḡa hugaꞌe Keriso.
Ḡurireꞌenaꞌa nize mae ovoeꞌeteꞌe zu tuḡure viga mazao kurauꞌeteꞌe azaḡa ḡoere ago egoꞌi! Zeꞌe za tutuze veꞌozihi raꞌohe. Zeꞌe tuḡure viga horoneha raꞌenaꞌa, nize mae iteꞌenaꞌa ḡoeriꞌuma, rehano ze zamaꞌe mene Badiꞌa mazaonoꞌo, ebu ze ꞌane zeꞌe nize boro azaḡa reꞌuma.
Zeꞌe Keriso mene hegoteꞌohe. Keriso ani ekalesia vadiga, ekalesia azaḡaꞌe ane ahiꞌa. Aꞌuꞌa zu viniga hina tibuzetene ahiri niduꞌa gigazeꞌohe. Ebu Badiꞌaꞌa ekalesia ibitoziniꞌenaꞌa inariꞌuma.
Zaꞌe Keriso teite rudauꞌetene, raha ꞌadi vineḡa zuhiꞌaḡaonoꞌo mae buzeꞌohe. Rehano zaꞌe nougadu ize raha azaḡa haḡaio radiuꞌeteꞌe teige zeḡe ḡoere igiꞌohe?
Ze ꞌahige raꞌohe, “Ago obone toꞌi! Ago au nuroꞌi! Ago obone nuroꞌi!”
ꞌAhiguḡa goro ḡoeꞌaꞌe vaze mazaonoꞌo onaeꞌohe. Eꞌe goro ḡoeꞌaꞌe mene faḡa haḡaeꞌohe zu dauḡeꞌohe.
Goro ḡoeꞌa ꞌuguḡaꞌe edeḡa boro ḡoeꞌa iraḡa, rehano hugaꞌe oꞌoꞌa. Zeꞌa kuru veize zeḡe bare inahiroteꞌe ḡauḡaꞌe vaze mazaꞌonoꞌo zu zeꞌe ḡurireꞌenaꞌa nize ufeta mae ovoiꞌuma, ga ahirize sausauneꞌetaꞌe Badiꞌa matuo hafine. Rehano goro ḡoeꞌa ꞌuguḡaꞌe gigiꞌaḡa oꞌoꞌa ꞌahine, zamarone sauꞌa mae vaḡiniꞌuma moneo mene danazeꞌohe.
Goro ḡoeꞌa ꞌuguḡaꞌe gigiꞌaḡa oꞌoꞌa. Eꞌanoꞌo ḡabone ḡauḡa adureo radiuꞌeteꞌe daꞌo zamare borofeꞌenaꞌa vaḡoꞌi! Mazaḡa zaꞌe Keriso teite ḡabozadu, ḡabone iziga meiro. Ebu Keriso ani adureo Badiꞌa edaꞌe moneo inaraḡeta radiuꞌohe.
Eꞌanoꞌo adure ḡauḡa daꞌo zamaroꞌi! U raha ꞌadi ḡauḡaꞌe ago zamaroꞌi!
Mazaḡa zaꞌe ibiꞌa haḡaiḡa sauꞌa modiro, ebu zaꞌe Badiꞌa ꞌevore zamaḡano Keriso teite tiburu radiuꞌohe. Badiꞌa aḡuꞌa azaḡaꞌe eꞌe ederoga mene idaḡa.
Kerisoꞌe ḡabone iziga ziniꞌeteꞌe vazeḡa. Keriso aneꞌa bare onaiꞌuma madaḡano, zae zuni ani teite agaḡa manoḡano edaꞌuma.
Eꞌanoꞌo zaꞌe ahiriꞌa urateꞌeteꞌe haḡaiḡa niduꞌa mae mode hauḡoꞌi! Aꞌe ubuma ḡezo, zamarone toraga, ahiri uꞌuteꞌeteꞌe zamare borofeꞌeteꞌe, ḡau mae buroga urateꞌeteꞌe. Ebu ḡau ḡehaḡa ago urate rudanoꞌi, mazaḡa ꞌuguḡa vazeḡaꞌe ire emoga mazao kurauꞌeteꞌe heuḡa.
Eꞌe guḡa haḡaiḡa uꞌano Badiꞌaꞌe zamaḡa ḡugine runadu, eꞌe naeḡa ziniꞌuma.
Zae zuni ibite ꞌuguḡa haḡaiḡa haḡaeꞌeteꞌe azaḡa teite tiburu radiudo, ebu ꞌuguḡa haḡaiḡa haḡaido.
Rehano izidi zaꞌe, maḡunu, zama ḡugi, vaze sausauneꞌeteꞌe, vaze ni sausaune ḡoereꞌeteꞌe, ꞌuguḡa haḡaiḡa niduꞌa modoꞌi! Ebu ufire ḡoea zae hebeonoꞌo ago roꞌi!
Ebu vaze teite ago ḡurirotitoꞌi, mazaḡa zaꞌe sauꞌa haḡaoga urateꞌeteꞌe zamaroneḡa zu ibite raha ꞌada haḡairoteꞌe haḡaiḡa modiro,
ebu vaze iziga reiro. Badiꞌa ani, aneꞌa vaze haḡairoteꞌe iraḡa idunaḡano, zae izifeꞌohe, zaeꞌa Badiꞌa faifairu ederifine.
Badiꞌaꞌa ḡabone iziga rifiroteꞌe moneo, emeꞌe ꞌahige mene reꞌuma: Giriki azaḡa ga Iuda azaḡa, ahiꞌrio iḡuri haḡairoteꞌe azaḡa ga iḡuri mene haḡairoteꞌe azaḡa, guniꞌa azaḡa ga Sikute azaḡa, ḡuꞌa teige gauꞌeteꞌe azaḡa ga bohaꞌa azaḡa. ꞌOuge emeꞌe emeḡeꞌa bare avoavo mene rae reꞌuma. Rehano emeḡe niduꞌa Keriso mone raꞌeteꞌe daꞌo zamare borofiꞌuma. Kerisoꞌe emeḡe niduꞌa zamao radiuꞌohe.
Eꞌanoꞌo Badiꞌaꞌa ane mone raꞌeteꞌe azaḡa zu aneꞌa zamare borofeꞌeteꞌe azaḡa, zaꞌe, Badiꞌaꞌa ane veize meiro ꞌahine, vaze vetuḡazeadu danazoꞌi! Haḡai manoḡa vaze mazao haḡaoꞌi! Ḡaeꞌa ḡae bare niḡo mae ovoroꞌi! Roḡeru radoꞌi! Ago ḡarihe maḡunoꞌi!
Vazeꞌa zae mazao haḡai sauꞌa haḡaoꞌidene, ago maḡunoꞌi, ebu Zuhiꞌa boroꞌa zae sauꞌa rae modiroteꞌe teige zeḡe sauꞌa zuni rae modoꞌi!
Ebu haḡai manoḡa ꞌadi niduꞌa roꞌanoga ḡauḡaꞌe zamarone. Zaꞌe vaze teite zamarotitoꞌi! Zamarotitine, zae niduꞌa tibura onaiꞌuma.
Badiꞌaꞌa zaꞌe Keriso ahiri radu uniho manoḡano radifine huze nuꞌoziro. Eꞌanoꞌo Keriso zama roḡeḡaniꞌa zae zama ibitozenoꞌi! Ebu iḡaiḡa Badiꞌa mazao manoḡa tauḡi roꞌi!
Keriso ḡoere hina zamaze iriꞌvaꞌonoꞌi! Faifairu zamareꞌenaꞌa ihotitoꞌi ebu iradugutitoꞌi! Zae zamao Badiꞌa mazao manoḡa tauḡi radu, Salamo badaḡa, kuru badaḡa zu Vine Zaḡoḡaniꞌa ziniꞌeteꞌe badaḡa moꞌi!
Ebu nagini ḡoeroꞌidene, ga nagini haḡaoꞌidene, Zuhiꞌa Boro Iesu niḡano ḡau niduꞌa haḡaoꞌi! Ebu ane niḡano Badiꞌa, emeḡe Mama mazao manoḡa tauḡi roꞌi!
Roḡae, ohozeze ḡoere egoꞌi, mazaḡa ꞌougine, Zuhiꞌa Boro moneo raꞌeteꞌe roḡaeḡaniꞌa haḡaiꞌuma haḡaiḡa haḡaeꞌohe.
Ohoze, inudeze zamaroꞌi, ebu ago sausau zoꞌi!
Tahiꞌa komeꞌa komeꞌa, zaꞌe iḡaiḡa viꞌu mogo ḡoere niduꞌa egoꞌi, mazaḡa zaꞌe ꞌouge haḡaine, Zuhiꞌa Boroꞌe matuꞌiꞌuma.
Nanu, mama, tahiꞌaze zamaze ago adufoꞌi! ꞌOugine, zamazeꞌa vetuḡaraꞌuma zu inarazeꞌa ovoiꞌuma.
Tuḡure azaḡa, ḡuꞌa teige gauꞌeteꞌe azaḡa, zae gau niduꞌa zamaḡano, zuhiꞌaze tuḡureze ego zenoꞌi! Zeꞌe raha ꞌada daꞌo zuhiꞌaziꞌe rehano, ego zenoꞌi! Ebu zuhiꞌazeꞌa horozadu matuꞌoga veize radu ago zamare gauoꞌi! Rehano, Zuhiꞌa Boro rihoneꞌenaꞌa zae zuhiꞌa veize hube hune gauoꞌi!
Ebu nagini gauḡa zae zuhiꞌa veize haḡaoꞌidene, zamaze niduꞌa hanadu Zuhiꞌa Boro veize gaueꞌeteꞌe teige haḡaoꞌi! Zaꞌe vaze veize daꞌo mene gaueꞌe rehano, Zuhiꞌa Boro veize borofe gaueꞌohe.
Mazaḡa ḡianoꞌi! Za edeḡa, Badiꞌa mone raꞌeteꞌe azaḡa ziniꞌuma reiroteꞌe ḡauḡaꞌe, zaeꞌa gaueꞌeteꞌe naeḡa haḡaeꞌohe radu, Zuhiꞌa Boroꞌa ziniꞌuma. Eꞌanoꞌo zaeꞌa ꞌouge zae zuhiꞌa veize haḡaeꞌetaꞌaꞌe, Zuhiꞌa Boro Keriso veize gaueꞌohe.
Ḡianoꞌi! Badiꞌaꞌe nize boro ga nize zuhuꞌa rehano, vazeꞌa haḡai sauꞌa haḡaetene, eꞌe naeḡa ziniꞌuma.
Zuhiꞌa azaḡa, zae tuḡure azaḡaꞌe haḡai duduḡano daꞌo zuhiꞌazoꞌi, ebu vaze nu daꞌo ago faizoꞌi, rehano niduꞌa faizoꞌi! Mazaḡa za mene ꞌougine, zae Zuhiꞌa, adureo radiuꞌeteꞌeꞌa, haḡaize ḡianadu eꞌe naeḡa ziniꞌuma.
Zaꞌe iḡaiḡa kurauꞌenoꞌi! Zamazeꞌe raꞌaneꞌenaꞌa bohanadu, Badiꞌa mazao manoḡa tauḡi raꞌenaꞌa kuranoꞌi!
Ebu emeḡe veize zuni kuranoꞌi, emeḡeꞌa Badiꞌa ḡoere haramiꞌuma ibiḡa aneꞌa haḡaifine. ꞌOugine, Keriso hariḡa Badiꞌaꞌa ane zamao ibite obonetiroteꞌe emeḡeꞌa harame fureniꞌuma. Eꞌe Keriso hariḡa harameꞌeteꞌe uꞌano ḡuꞌano ohohiro ꞌahine, za ꞌouge umizeꞌohe.
Ebu Badiꞌaꞌa gau ꞌadi iniroteꞌe idunaḡano Keriso hariḡa eḡeꞌa doḡoꞌani rae furenifine kuranoꞌi!
Mada manoḡa hidoꞌidene Keriso aḡuꞌa azaḡa danazoga veize faine zamare haḡaoꞌi!
Ebu zeḡe teite ḡoeroꞌidene, iḡaiḡa ḡoere iniga hina namize ḡorezoꞌi! ꞌOugine za ze teite ḡoretitine faine naenaeziꞌuma.
Eꞌe zae uꞌa Tukiko tuḡuneꞌohe. Aniꞌe emeḡe nego zu emeḡe zamarone. Ebu anie ekalesia azaḡa faifairu danazeꞌeteꞌe vazeḡa, zu Zuhiꞌa Boro tuḡure haḡaeꞌenaꞌa eḡe teite gaueꞌohe. Aniꞌe ꞌadama eḡeꞌa nouge nouge radiuꞌeteꞌe edemaziꞌuma, zaeꞌa eꞌe ederadu inarifine.
<range>
Onesimo zuni ani teite tuḡune amiꞌuma. Aniꞌe emeḡe nego zu emeḡe zamarone. Ebu aniꞌe hubehune Badiꞌa zamareꞌohe, zuni aniꞌe zae nabudi ꞌahoga. Zeꞌe emeḡeꞌa nouge nouge radiuꞌeteꞌe niduꞌa edemaziꞌuma.
Eḡe teite ḡuꞌano radiuꞌeteꞌe vazeḡa ꞌahoga, niḡa Arisitakoꞌa zae veize uhiu tuḡureꞌohe. Banabasi nabuga, Mareko zuni uhiu tuḡureꞌohe. Aneꞌa amiꞌuma ḡoeꞌa eḡeꞌa ibite tuḡuriro. Eꞌanoꞌo ani amoꞌidene, faine mae ḡihinoꞌi!
Vaze ꞌahoga niḡa Iesu, ane zuni uhiu tuḡureꞌohe. Niḡa ꞌahogaꞌe Iusto rae huneꞌohe. Badiꞌaꞌa vaze zama ibito zenoga veize eḡe teite gaueꞌeteꞌe azaḡa boꞌaḡano zeḡe uḡidu ahi daꞌoꞌe Iuda azaḡa. Ze iḡaiḡa eḡe danaheꞌetene zamaheꞌa matueꞌohe.
Zae nabudi ꞌahoga, Epafara, aniꞌe Keriso Iesu tuḡure vazeḡa. Ani zuni uhiu tuḡureꞌohe. Ani zae veize kurauꞌetene, iḡaiḡa inare kurauꞌohe, Badiꞌaꞌa zae mazao urateꞌeteꞌe ḡauḡa niduꞌa edere hauḡadu, edau gigaranoga veize.
Eꞌa ani horoninutene, aniꞌe hubehune zae ebu Laodikea zu Hierapoli neḡa azaḡa veize inare haḡueꞌohe.
Emeḡe nego zu emeḡe zamorone, doketa vazeḡa niḡa Luka ebu Demaꞌa uhiu tuḡureꞌohe.
Izidi eḡeꞌa uhiu tuḡureꞌeteꞌe ḡoeꞌa Laodikea neḡano Badiꞌa mone raꞌeteꞌe azaḡa zenoꞌi ebu roḡae ꞌahoga, niḡa Numufa zu ane neo kurauꞌeteꞌe azaḡa veize zuni zenoꞌi.
Fefa ꞌadi vaze ꞌahoganiꞌa zae mazao meꞌode hauḡoꞌidene, hena, Laodikea ekalesiaḡa veize tuḡuroꞌi, zeḡe kuru neḡano meꞌode furenoga. Ebu zaꞌe, hena, Laodikea ekalesia veize eḡeꞌa tuḡuriroteꞌe fefaḡa madu meꞌodoꞌi!
Ebu Arekipo ninaꞌa, “Zuhiꞌa Boroꞌa haroteꞌe gauḡa haḡae hauḡoꞌi!”, rae noꞌi!
Eḡe Pauloꞌa uhiu ḡoeꞌa ꞌadi eḡe ꞌevore hina mirineꞌohe. Eḡeꞌa Keriso hari manoḡa uꞌano ḡuꞌano radiuꞌeteꞌe zamaroꞌi, ebu kuranoꞌi! Badiꞌa manohuganiꞌa zae teite radiuꞌenoꞌi!
Eḡe, Paulo zu Silasi ebu Timoteoꞌa Tesalonika habaꞌa ekalesiaḡa azaḡa veize fefa ꞌadi miriheꞌohe. Zaꞌe Badiꞌa emeḡe Mama zu Zuhiꞌa Boro Iesu Keriso moneo raꞌeteꞌe azaḡa. Eme ꞌahige rae zihi: Badiꞌaꞌa manoḡa zu zama roḡeḡa ziniꞌenoꞌi!
Emeḡe kuru zamaḡano, zae veize kurauꞌetene, eme zae uꞌano Badiꞌa mazao iḡaiḡa manoḡa tauḡi raꞌohe.
Mazaḡa emeḡeꞌa, Badiꞌa emeḡe Mama mazao kurauꞌetene, iḡaiḡa zae zamareꞌenaꞌa, ꞌahige raꞌohe: Zaꞌe Badiꞌa mazao fieꞌenaꞌa, gaueꞌohe. Ebu zae zamarone vaze mazaoꞌe boro ꞌahine, zaꞌe zeḡe veize gau boro haḡaeꞌohe. Ebu Zuhiꞌa Boro Iesu Kerisoꞌa hube hune bare onaiꞌuma raꞌeteꞌe ḡoeꞌa mae obene giganeꞌohe.
Nego nabudi, Badiꞌa zamarone azaḡa, eme edeḡa, za ꞌai Badiꞌaꞌa ohotiro.
Emeḡeꞌa hari manoḡa haramo zinirotene, mene ḡoere isoḡa hina rehano, inaraḡeita haramido. Eꞌe zamaḡano Vine Zaḡoḡaniꞌa zae mazao gauadu, emeḡeꞌa haramidotaꞌaꞌe hube hune huga rae ihozido. Zu zae zuni edeḡa emeḡeꞌa zae teite radiunuteꞌe zamaḡano, nouge nouge zae danazinutaꞌe. Zaeꞌa emeḡe radoneo horonidotene, hari manoḡaꞌe mene ḡuriro hariḡa reido.
Zaꞌe hari manoḡa mae ḡihinirotene, aduga boro hidiro. Rehano, Vine Zaḡoḡaniꞌa matuꞌu hina iriꞌavoziro ꞌahine, za matuꞌuzeta hari manoḡa mae ḡihine onainu. Zaꞌa ꞌouginutaꞌaꞌe, emeḡe haḡai zuni Zuhiꞌa Boro haḡai haḡaiḡano onainu.
Eꞌanoꞌo Makedonia zu Akaia habaꞌano radiuꞌeteꞌe ekalesiaḡa azaḡaniꞌa zaeꞌa haḡaeꞌeteꞌe haḡaiḡa hariḡa egaduni, zae haḡaio haḡae onamiꞌuma raꞌohe.
Mazaḡa Zuhiꞌa Boro hari manoḡaniꞌa zae mazaonoꞌo bororanadu, mene Makedonia zu Akaia habaꞌano daꞌo rehano, haba ꞌahoga ꞌahoga zamaḡano zuni bororu onaeha. Ebu zaeꞌa Badiꞌa mazao fieꞌeteꞌe hariḡa vaze niduꞌa igi hauḡeha. Eꞌanoꞌo emeꞌe zae hariꞌe mene bare reꞌuma.
Mazaḡa vaze niduꞌa edeḡa, zeꞌe, emeḡeꞌa Tesalonika habaꞌano hari manoḡa haramadu, zaeꞌa mae ḡihiniroteꞌe, eꞌe hariḡa meꞌodofiꞌohe. Ebu zaeꞌa nouge nouge ḡuriro badiꞌaḡa higone modadu, hube hune radiuꞌeteꞌe Badiꞌaḡa daꞌo zae Zuhiꞌa Boro radu, tuḡureḡa haḡaeꞌeteꞌe, eꞌe hariḡa zuni meꞌodofiꞌohe.
Ebu zaꞌe Theovaiteꞌe guhineꞌohe, rae meꞌodofiꞌohe. Aꞌe Iesu, Badiꞌaꞌa runeonoꞌo bare ḡaboniroteꞌe vazeḡa, zuni mada ḡonagano haḡai sauꞌa uꞌano Badiꞌaꞌa aduga ziniꞌuma madaḡano, ani eme ḡabofiꞌuma vazeḡa.
Nego nabudi, za edeḡa, emeḡeꞌa Tesalonika neḡano ꞌiꞌudirotaꞌaꞌe, mene tauḡe amiro. Mazaḡa zae ḡehaḡa huneꞌa eꞌea hari manoḡa mae ḡihiniro.
Za edeḡa, emeḡeꞌa zae ne ꞌizema amogano, Filipi neḡano vazeꞌa ifi sausaufiro, zuni rae aduga rifiro. Rehano Tesalonika neḡa amirotene, emeḡe Badiꞌaꞌa inarafeadu, agire boꞌaḡano, rehano Badiꞌa hari manoḡa inare haramiro.
Mazaḡa emeḡeꞌa haramirotaꞌaꞌe, zae tutuze veꞌozifine ga, haḡai sauꞌa zae mazao haḡaifine zu zae soꞌozifine mene haramiro.
Rehano emeꞌe hari manoḡa harameꞌohe, mazaḡa Badiꞌaꞌa eme ꞌai manoḡa radu, hari manoḡa haramiꞌuma gauḡano ohofiro ꞌahine. Eꞌanoꞌo emeḡeꞌa harameꞌetene, mene vazeꞌa matuꞌoga, rehano Badiꞌaꞌa matuꞌiꞌuma ibiḡano harameꞌohe. Badiꞌa ani emeḡe zama faifaine ḡianeꞌeteꞌe vazeḡa.
Zae edeḡa, emeḡeꞌa ḡorezinutaꞌe mene zamaze anoga radu, ga zae mazao ḡau mouga radu mene soꞌe ḡorezinu. Badiꞌa huga ani eme haḡai edeḡa.
Zuni emeꞌe, mene zaeꞌa ga vaze ꞌahoga ꞌahoganiꞌa nife mae ḡihinoga radu gauido,
emeꞌe Kerisoꞌa tuḡuiroteꞌe apostoloḡa azaḡa ꞌahine, nife boro azaḡa rouga zuni idaḡa. Rehano emeꞌe, roḡaꞌeꞌa ubuga duḡuru faifaizeꞌeteꞌe teige, zae boꞌaḡano roḡeru radiunu.
Eme zae zamare borofiro ꞌahine, matuꞌufeta Badiꞌa hari manoḡa haramo zinirotene, ḡabonefe niduꞌa hina zae danazoga veize ḡau niduꞌa haḡao ziniro. Mazaḡa emeḡe zamarone zae mazaoꞌe boro bagaḡa.
Nego nabudi, za hubehune edeḡa, emeḡeꞌa zae mazao Badiꞌa hari manoḡa haraminuteꞌe zamaḡano, emeḡeꞌa inare hune gauinutaꞌaꞌe. Emeꞌe zaeꞌa emeḡe uꞌano hadize mene modifine, madai zu ohere niduꞌa gauido.
Hubehune zaꞌe haḡaife horoniro, ebu Badiꞌa ane zuni edeḡa. Zaꞌe, Badiꞌa mazao fieꞌeteꞌe azaḡa teite, emeḡeꞌa radiunuteꞌe madaḡano, haḡaifeꞌe, Badiꞌaꞌa matuꞌiꞌuma haḡaiḡa zu duduḡa ebu mene veꞌoḡa haḡaiḡa haḡainu.
Zae edeḡa, ohozeꞌa ubuga duḡuru ihozeꞌeteꞌe teige, eme zae zaeꞌa fie gigaru onamogaradu danazinu, zu inara zinido, ebu iraduguzido, Badiꞌaꞌa matuꞌiꞌuma haḡaiḡano radiu onamifine. Mazaḡa za Badiꞌaꞌa huzeꞌohe, aneꞌa zae faifaine zuhiꞌaziꞌuma.
<range>
Zuni eme zae uꞌano iḡaiḡa Badiꞌa mazao manoḡa tauḡi raꞌohe, mazaḡa za aḡua mazaḡano emeḡeꞌa Badiꞌa hari manoḡa haramo zinirotaꞌaꞌe mene vaze ḡoere, rehano Badiꞌa ḡoere rae radu zaeꞌa mae ḡihiniro. Aꞌe hube Badiꞌa ḡoere. Ebu eꞌe ḡoeꞌaniꞌe, zae, Badiꞌa ḡoere mae ḡihineꞌeteꞌe azaḡa, zamao gaueꞌohe.
Eꞌanoꞌo, nego nabudi, zaꞌe Iudea habaꞌa zamaḡano Keriso Iesu niḡano radiuꞌeteꞌe ekalesiaḡa azaḡaniꞌa haḡaidoteꞌe teige haḡairo. Zeḡeꞌa Iuda azaḡa mazaonoꞌo aduga hididoteꞌe teige, zae zuni haba tiba azaḡa mazaonoꞌo aduga hidido.
Zuhiꞌa Boro Iesu ebu peroveta azaḡa runedirotaꞌaꞌe, Iuda azaḡaniꞌa, ebu emeḡe hegofe bufirotaꞌa zuni Iuda azaḡaniꞌa. Zeꞌe Badiꞌaꞌa mene matuꞌiꞌuma haḡaiḡa haḡaeꞌohe. Zeꞌe vaze niduꞌa agire.
Iuda azaḡaꞌe, mene Iuda azaḡa mazao hari manoḡa haramoga mene uratadu, eme garareꞌohe. Hena, zeꞌa ḡabone hidiꞌuma radu. Deꞌugeꞌenaꞌa, zeḡe haḡai sauꞌa ragate ragate tiꞌohe. Eꞌanoꞌo Badiꞌaꞌa maḡuno zenadu, naeḡa haḡaoga raꞌohe.
Nego nabudi, Tesalonika neḡano Iuda azaḡaniꞌa aduga boro fureraroteꞌe uꞌano, zaꞌe munemune azaḡa teiḡe emeḡeꞌa muhize iḡuniro, onao izidi mada nu vitineha (Aꞌe ahirioꞌe mene ḡiazeꞌe rehano, zamafeꞌe zae zamareꞌohe). Ebu zae ḡiazoga urate rudaunu ꞌahine, zae vaḡe bare amoga radu ibi vaḡe onainu.
Oꞌe, eme zae vaḡe amihi reiro. Hubehune eḡe, Pauloꞌa bare bare ibiḡa vaḡiro rehano, Sataniꞌa haḡai nunuoꞌnoꞌo ꞌuiro.
Eme uraꞌe bare ḡiazihi raꞌohe. Mazaḡa emeḡeꞌa zamareꞌetene, zaꞌe hubehune Badiꞌa mazao fie gigaruꞌeꞌuma, onamo emeḡe Zuhiꞌa Boro Iesuꞌa bare onaiteꞌe madaḡano ane zamao edaꞌuma. Ebu eꞌe madaḡano emeꞌe zaeꞌa naeḡa meiteꞌe uꞌano niguziꞌuma, ebu zae uꞌano matuꞌiꞌuma.
Hubehune eme zaꞌe niguzeꞌohe, ebu zae uꞌano matuꞌeꞌohe.
Eme ꞌouge guhiu onamoga mene idararotene, eme raenaꞌa, Timoteoꞌe zae vaḡe tuḡune amiꞌuma, ebu emeꞌe emeḡe daꞌo Atena neḡano radiꞌuma reiro. Timoteoꞌe, emeḡe nego, emeḡe teite Badiꞌa gau haḡaeꞌohe, ebu Keriso hari manoḡa harameꞌohe. Eꞌanoꞌo eme Timoteo tuḡuniro, aniꞌe zaeꞌa Badiꞌa mazao fie gigaranoga veize danaziuma.
<range>
ꞌOugine zaeꞌa aduga hidine, zamazeꞌe mene hagariꞌuma. Mazaḡa zae zaeꞌe edeḡa, Keriso mazao fieꞌeteꞌe azaḡaniꞌe aduga hidiꞌuma.
Eme zae teite radiudoteꞌe zamaḡano, emeḡe niduꞌa nariga aduga hideꞌohe rae, bare bare iraduguzido. ebu zae edeḡa, eꞌe haḡaiḡaniꞌe zae mazao fureraro.
Eꞌanoꞌo eꞌa guhiu onamoga mene idararotene, zaeꞌa nouge nouge Keriso mazao fieꞌeteꞌe ederoga veize Timoteo tuḡuniro. Mazaḡa eꞌa riharotaꞌaꞌe, Sataniꞌa ibi nunuo soꞌozadu zaeꞌa Keriso mazao fieꞌeteꞌeꞌa dauḡiꞌuma reiro. ꞌOugine, emeḡeꞌa zae veize gaue onairotaꞌaꞌe, huga oꞌoꞌa reꞌuma.
Rehano Timoteo ani izidi zae mazaonoꞌo bare onaeha, ebu zae hari manoḡa odohe onaeha, raenaꞌa, zaꞌe Badiꞌa mazao ize fieꞌohe, zuni Badiꞌa zu vaze zamareꞌohe. Ebu zaꞌe iḡaiḡa eme zamareꞌohe, ebu emeḡeꞌa ḡiaze hunihi raꞌeteꞌe teige, zae zuni ḡiafe hunihi raꞌohe.
Eꞌanoꞌo nego nabudi, emeꞌe ꞌahama aduga boro hideꞌe rehano, zaꞌe ize Keriso mazao fieꞌohe rae egatene, zamafe inaraneha.
Ebu izidi emeḡeꞌa matuꞌufeta radiuꞌohe, mazaḡa zaꞌe Zuhiꞌa Boro mazao edau gigaruꞌe ꞌahine.
Mazaḡa zaeꞌa Keriso mazao ize fieꞌeteꞌe haḡaiḡaniꞌa matuꞌofiꞌohe, eme kurauꞌetene, zae uꞌano Badiꞌa mazao nouge nouge manoḡa tauḡi reꞌuma?
Mada niduꞌa ohere niduꞌa, zamafe niduꞌa hina kurauꞌohe, emeḡe zae teite bare hidoga, zu bare ihozoga, zae Keriso mazao arane fie gigarafine.
ꞌOugadu eme ꞌahige kurauꞌohe: Badiꞌa, emeḡe Mamaꞌa, zu emeḡe Zuhiꞌa Boro Iesuꞌa, emeḡeꞌa zae vaḡe amiteꞌe ibiḡa mae bohanifine!
Ebu Zuhiꞌa Boroꞌa zae zamarone borofadu, vaze niduꞌa zamaroga, zuni zae zamarotitoga, emeḡeꞌa zae zamareꞌeteꞌe teige.
Ebu eme ꞌadige kurauꞌohe: Kerisoꞌa zamaze inare radoga, Badiꞌa emeḡe Mama zamao haḡaize deheḡa reifine, zu sauꞌa moneo mene debazifine, aꞌe Zuhiꞌa Boro Iesuꞌa ane moneo raꞌeteꞌe azaḡa teite bare onaiteꞌe madaḡano.
Eꞌanoꞌo nego nabudi, eme Badiꞌaꞌa matuꞌiꞌuma radoneḡa ibiḡa ihozido. Ebu izidi zaꞌe eꞌe radoneḡano radiuꞌohe. Rehano eme Zuhiꞌa Boro Iesu niḡano rinede umizeꞌohe. Mazaḡa Zuhiꞌa Boro Iesuꞌa rifiroteꞌe ḡoeꞌa emeḡeꞌa ihozidotaꞌaꞌe zae edeḡa, za eꞌe ibiḡano daꞌo radiu onameꞌenoꞌi!
<range>
Badiꞌa ani uraꞌe, zaeꞌa zaḡozaḡoga urateꞌohe, mazaḡa zaꞌe Badiꞌaꞌa mae avo tiro ꞌahine. Zaꞌe daro haḡaiḡaonoꞌo vaginoi!
Ebu ohoze ohoze, zaꞌe zaḡozaḡe zu gubane ibiḡano ꞌahirize tuḡaneꞌenaꞌa, dugunoꞌi!
U ubuma gezo radoneḡano ago radoꞌi! Aꞌe Badiꞌa aḡuꞌa azaḡa haḡai.
Eꞌe haḡaiḡa sauꞌaꞌe negoḡo nabugo mazao ago haḡaoꞌi! Inuga teite ago darooꞌi! Mazaḡa ꞌuguḡa haḡaiḡa haḡaeꞌeteꞌe vazeḡaꞌe Zuhiꞌa Boroꞌa eꞌe naeḡa haꞌuma. ꞌAdiꞌe emeḡeꞌa ibiteo ꞌoma irina riḡa zi edemazidoteꞌe ḡoeꞌa.
Badiꞌaꞌa emeḡe zamafirotaꞌaꞌe, daro haḡaiḡa mene haḡaifine, rehano zaḡozaḡo radoneḡano radifine.
Eꞌanoꞌo iradugu ḡoeꞌa ꞌadi mene mae ḡihiniꞌuma vazeḡaꞌe, mene vaze iradugu ḡoeꞌa mae ḡihineꞌohe. Rehano, Badiꞌa, ani ane Vine Zaḡoḡa tuḡuno zenadu, danazeꞌe rehano, iradugu ḡoeꞌa rae modeꞌohe.
U nego nabudi teite zamarotiteꞌeteꞌe moneoꞌe, za ꞌai Badiꞌaꞌa ihozadu, zamarotiteꞌohe. Eꞌanoꞌo mene miriho ziniꞌuma.
Hubehune zaꞌe Makedonia habaꞌa niduꞌa zamaḡano Iesu mone raꞌeteꞌe azaḡa niduꞌa zamareꞌohe. Rehano nego nabudi, eme bare umizihi! Bare bare ꞌougeꞌenoꞌi!
Ebu ꞌadiꞌe, emeḡeꞌa zae teite radiunuteꞌe madaḡano, ihozidoteꞌe ḡoeꞌa rehano, bare ziꞌohe. Zamaze rinedeꞌenaꞌa, imuimuꞌuhi radiuꞌenoꞌi! Ebu evoreze hina zae zae gau daꞌo zamare haḡaeꞌenoꞌi! Vaze ago dudizeꞌenoꞌi!
ꞌOugine, Iesu mone mene raꞌeteꞌe azaḡaniꞌa zae radone horonadu, gubaziꞌuma. Zuni zae inarao gaueꞌenoꞌi, zaeꞌa ogomu, dabua, radone ḡauḡa niduꞌa meifine! ꞌOugine, zaꞌe vaze ꞌahoganiꞌa mene fereziꞌuma.
Nego nabudi, eme uraꞌe zaeꞌa ederoga, Iesu ni mae ḡihineꞌeteꞌe azaḡaniꞌa rudaroteꞌe mazao naginiꞌa fureraꞌumaꞌe. Badiꞌa aḡuꞌa azaḡa rudaꞌuma teige, zaꞌe zamaze ago vetuḡa ranoꞌi! Ze ꞌane rune vazeḡaꞌe mene bare ḡabodiꞌuma raꞌohe.
Eme, ḡoere ꞌadiꞌe huga raꞌohe. Iesu ani rudaro, ebu bare ḡabodiro. Eꞌanoꞌo Iesu ni mae ḡihinadu, rudaroteꞌe azaḡaꞌe, Iesuꞌa bare ovaiꞌuma madaḡano, Badiꞌaꞌa Iesu teite bare zamaziꞌuma.
Emeḡeꞌa ꞌada ziꞌeteꞌe ḡoeꞌaꞌe, Zuhiꞌa Boro Iesuꞌa reiroteꞌe ḡoeꞌa. Eme, ize ḡaboga radiuꞌeteꞌe azaḡaꞌe ize radiu onamo, Zuhiꞌa Boroꞌa bare ovaineꞌe, rudaroteꞌe azaḡaꞌe ibite ḡaboziꞌuma. Eꞌe enoganobuꞌu emeḡe zamafiꞌuma.
Zuhiꞌa Boro aneꞌa rune azaḡa iḡunoi raenaꞌa ḡihau huaune, tuḡure viga ḡihiꞌaniꞌa huaꞌuma, ebu kibi hodoga igiꞌuma. Eꞌe zamaḡano, Zuhiꞌa Boro aneꞌa adureonoꞌo ovaiꞌuma. Ebu Keriso mazao fiadu rudaroteꞌe azaḡaniꞌa gezo ḡabode iḡuniꞌuma.
Eꞌe enogano, eme, ize ḡaboga radiuꞌeteꞌe azaḡaꞌe, Badiꞌaꞌa zeḡe teite idaḡa mae ḡihifiꞌuma, ebu magube zamaḡa diuḡiꞌuma, adureo Zuhiꞌa Boro teite hidoga veize. Ebu emeꞌe Zuhiꞌa Boro teite radiu tuḡutuḡu radiꞌuma.
Zaꞌe, eḡeꞌa ꞌada teateꞌe ḡoeꞌa hina zae bare inaratitoꞌi!
Nego nabudi, Zuhiꞌa Boro Iesuꞌa bare onaiꞌuma madaḡaꞌe ꞌahama mene miriho ziniꞌuma,
mazaḡa za edeḡa tauḡi, Zuhiꞌa Boroꞌa bare onaiꞌuma madaḡaꞌe. Ḡonoreꞌa ohere onaiteꞌe teige onaiꞌuma, ebu vaze niduꞌa zaguzagaꞌuma.
Vaze vazeꞌa raenaꞌa, “Eme uniho manoḡa maha, ebu aduga ꞌahoga oꞌoꞌa.” rae reꞌoreꞌeꞌeteꞌe zamaḡano, sauꞌa boroꞌa tabatabaze feuradu, zaguzaguziꞌuma. Aꞌe roḡae ahiꞌetaniꞌa ene furenoga radu, gigiꞌaniꞌa tabatabane feurohuꞌeteꞌe teige fureraꞌuma. Ebu zeꞌe eꞌe aduḡa boroꞌa fureruꞌeteꞌe mode feranoga mene idaḡa.
Rehano nego nabudi, zaꞌe mene uzaboo radiuꞌeteꞌe azaḡa. Eꞌanoꞌo Iesuꞌa bare ovaine, ḡonoreꞌa zaguzaguzeꞌeteꞌe teige, mene zaguzaguziꞌuma.
Zaꞌe niduꞌa madai zu agaḡa zamaḡano radiuꞌeteꞌe azaḡa. Emetaꞌe ohere zu uzabo zamaḡano mene radiuꞌeteꞌe azaḡa.
Eꞌanoꞌo Iesuꞌe mene bare onaiꞌuma rae zamareꞌeteꞌe azaḡa teige, mene reꞌoreꞌe radiꞌuma! Ebu tohutohe radiꞌuma, zu haḡaife daꞌo faifaine duguniꞌuma.
Mazaḡa reꞌoreꞌe radiuꞌeteꞌe azaḡaꞌe uzabo zamaḡano reꞌoreꞌeꞌohe, ebu gage baboruꞌeteꞌe azaḡaꞌe uzabo zamaḡano gage baboruꞌohe.
Rehano emeꞌe madai agaḡano radiuꞌe ꞌahine, haḡaife daꞌo faifaine duguniꞌuma. Eꞌe haḡaiḡaꞌe eme ꞌahige haḡaiꞌuma: Badiꞌa mazao fiꞌuma, ebu Badiꞌa zu vaze zamariꞌuma. Aꞌe uti vazeḡaniꞌa ahiri biriḡa hina ahiꞌa ꞌueꞌeteꞌe heuḡa. Ebu eme Iesuꞌa bare onaadu ḡabofiꞌuma rae zamare gigaruꞌeꞌuma. Aꞌe uti vazeḡaniꞌa utio vadini biriḡa hina vadiga ꞌueꞌeteꞌe heuḡa.
Mazaḡa Badiꞌaꞌa emeḡe meꞌofirotaꞌaꞌe, mene maḡunofeadu, emeḡe sauꞌa naeḡa rififine, rehano Zuhiꞌa Boro Iesu Keriso tuḡunadu, emeḡe sauꞌa naeḡa mae vaḡinadu, ḡabofifine.
Aneꞌa onaiteꞌe madaḡano, emeꞌe ruga ga ḡaboga rehano, ane teite ḡabone tuḡutuḡu radoga veize, ani emeḡe veize rudaro.
Eꞌanoꞌo zae zaeꞌa eḡe ḡoere ꞌadi hina inaratitoꞌi, ebu Badiꞌa mazao fie gigarafine danatitoꞌi! Eꞌe haḡaiḡaꞌe zaeꞌa haḡae onaeha. Zaeꞌa ꞌouge daꞌo haḡaeꞌenoꞌi!
Nego nabudi, eme umizeꞌohe. Zae boꞌaḡano, Zuhiꞌa Boro ibi moneo gau boro haḡaiꞌenaꞌa ibitoziniꞌeteꞌe ebu iraduguzeꞌeteꞌe azaḡa gubazoꞌi!
Zeḡeꞌa zae veize gaueꞌeteꞌe haḡaiḡa uꞌano zamaze niduꞌa hina gubazoꞌi, ebu zamarone boro zeḡe mazao toꞌi! Zae zae niduꞌa uniho manoḡa zamaḡano radoꞌi!
Nego nabudi, eme umizeꞌohe. Gauoga mene urateꞌeteꞌe tubuḡa azaḡaꞌe zeḡe hadi gauḡa veize iraduguzoꞌi! Zamaḡa rereḡa azaḡaꞌe inarazoꞌi! Zoreḡa azaḡaꞌe danazoꞌi! Vaze niduꞌa mazao zamaze rinedoꞌi!
ꞌAhoganiꞌa ꞌahoga mazao sauꞌa haḡaoꞌidene, sausaunateꞌe vazeḡa ninaꞌa, eꞌe naeḡa ago haḡaoꞌi, rae noꞌi! Rehano iḡaiḡa nabugota zuni vaze niduꞌa mazao haḡai manoḡa daꞌo haḡaeꞌenoꞌi!
Zaꞌe Keriso moneo radiuꞌeteꞌe azaḡa, eꞌanoꞌo Badiꞌaꞌa zae mazaonoꞌo urateꞌeteꞌe haḡaiḡaꞌe ahiꞌe; Mada niduꞌa matuꞌe radiuꞌenoꞌi! Iḡaiḡa kurauꞌenoꞌi! Naginiꞌa fureranoꞌidene, sauꞌa manoḡa rehano, Badiꞌa mazao manoḡa tauḡi roꞌi!
<range>
<range>
Vine Zaḡoḡaniꞌa zae mazao gaueꞌeteꞌe ibiḡa ago ꞌuoꞌi!
Vine Zaḡoḡaniꞌa ziniꞌeteꞌe ḡoeꞌaꞌe huga ꞌoꞌoꞌa radu ago reꞌoreꞌone modoꞌi!
ꞌUguḡa ḡoeꞌa egoꞌidene, faine ḡianoꞌi! Ebu manoḡa ḡauḡaꞌe moꞌi,
u sauꞌa ḡauḡaꞌe ago moꞌi!
Eme ꞌahige kuratihi: Zama roḡeḡa rifeꞌeteꞌe Badiꞌaḡa, aneꞌa ane teige deheze huneꞌenaꞌa matuoziniꞌuma, ebu zaeꞌa haḡai sauꞌa mene haḡaoga veize, Badiꞌaꞌa vineze zu ahirize dananeꞌenoꞌi! Onamo, Zuhiꞌa Boro Iesu Kerisoꞌa bare onaiꞌuma.
Zae meꞌofiroteꞌe Badiꞌaḡa, ani ḡoereꞌe hugeita. Eꞌanoꞌo aneꞌa haḡao ziniꞌuma.
Nego nabudi, emeḡe veize kurauꞌenoꞌi!
Ebu zaꞌe, nego nabudi niduꞌa teite zama manoḡa teite mae ḡihitetoꞌi!
Zuhiꞌa Boro niḡano ziꞌohe. Fefa ꞌadiꞌe nego nabudi niduꞌa veize meꞌodoꞌi, zeḡe egoga veize!
Emeḡe Zuhiꞌa Boro Iesu Keriso ane manoḡaniꞌa zae mazao radiuꞌenoꞌi!
Eḡe, Paulo zu Silasi ebu Timoteoꞌa Tesalonika neḡa ekalesiaḡa azaḡa veize fefa ꞌadi miriheꞌohe. Zaꞌe, Badiꞌa emeḡe Mama zu Zuhiꞌa Boro Iesu Keriso moneo raꞌeteꞌe azaḡa.
Eme ꞌahige rae zihi: Badiꞌa emeḡe Mama zu Zuhiꞌa Boro Iesu Kerisoꞌa manoḡa zu zama roḡeḡa ziniꞌenoꞌi!
Nego nabudi, eme zae uꞌano iḡaiḡa Badiꞌa mazao manoḡa tauḡi raꞌohe. Eme ꞌouge haḡaeꞌetaꞌaꞌe manoḡa. Mazaḡa zaꞌa Badiꞌa mazao fieꞌetaꞌaꞌe bororu onameꞌohe, ebu zaꞌa zamarotiteꞌetaꞌa zuni bororuꞌohe.
Eꞌanoꞌo neḡa neḡano Badiꞌa mazao fieꞌeteꞌe ekalesiaḡa azaḡa mazao, harize meꞌodeꞌenaꞌa niguzeꞌohe. Zaeꞌa, Badiꞌa mazao fieꞌeteꞌe uꞌano, vazeꞌa agireziꞌeteꞌe, zu aduga boro zamaḡano, rehano zaꞌe zamaze oboneteadu Badiꞌa mazao fie gigaruꞌohe, rae ziꞌohe.
ꞌUguḡa haḡaiḡaniꞌa zae mazao fureruꞌetaꞌaꞌe, Badiꞌaꞌa mada ḡonagano ane ane haḡai naeḡa idane ziniꞌuma. Ebu Badiꞌaꞌa ibitofieteꞌe haba'a diuḡogaꞌe idaḡa rae reꞌuma veize, zaꞌe aduga madaḡano ꞌouge edau gigaraunu.
Badiꞌaꞌa haḡaeꞌeteꞌe haḡaiḡaꞌe niduꞌa duduḡa. Eꞌanoꞌo zae sausauzeꞌeteꞌe azaḡaꞌe Badiꞌaꞌa eꞌe naeḡa ziniꞌuma,
u zae, aduga hideꞌeteꞌe azaḡaꞌe, Badiꞌaꞌa ahiri oheneꞌeteꞌe manoḡa ziniꞌuma, ebu emeḡe zuni rifiꞌuma. Eꞌe haḡaiḡaꞌe, Zuhiꞌa Boro Iesuꞌa inara aneruḡa ḡehaḡa teite zu ire roga duhuḡa teite adureonoꞌo fureraꞌuma madaḡano, Badiꞌaꞌa haḡaiꞌuma.
Badiꞌa ni mae ḡihinoga mene urateꞌeteꞌe azaḡa zu, emeḡe Zuhiꞌa Boro Iesu hari manoḡa igi modeꞌeteꞌe azaḡaꞌe, Badiꞌaꞌa eꞌe sauꞌaḡa naeḡa ziniꞌuma.
Eꞌe naeḡaꞌe radiu tuḡutuḡu gigiꞌaḡa ziniꞌuma. Zeꞌe Zuhiꞌa Boro radone habaꞌanonoꞌo enoziꞌuma, zuni ane inaraḡa boro bagaḡaonoꞌo mae vaḡiziꞌuma.
Eꞌe haḡaiḡaꞌe Zuhiꞌa Boroꞌa bare onaiꞌuma madaḡano fureraꞌuma. Ebu Badiꞌa mone raꞌeteꞌe azaḡaniꞌa Zuhiꞌa Boro niguniꞌuma, ebu Iesu ni mae ḡihiniroteꞌe azaḡaꞌe ane agaḡa horonadu zaguzagaꞌuma. Zaꞌe emeḡeꞌa Iesu hariḡa meꞌodo ziniroteꞌe mae ḡihiniro ꞌahine, zae zuni zeḡe teite eꞌea radiuꞌenaꞌa Zuhiꞌa Boro horoniꞌuma.
Eꞌanoꞌo eme eꞌe zamaradu, zae veize iḡaiḡa kurauꞌohe, Badiꞌa ani ꞌahige rae rouga veize: Zaꞌe ane ibio radiuꞌetaꞌaꞌe idaḡa ra reifine. Ebu aneꞌa inaraḡa zenadu, zaeꞌa haḡai manoḡa niduꞌa haḡaihi raꞌeteꞌe, zu Badiꞌa mazao fieꞌeteꞌe uꞌano haḡai manoḡa niduꞌa haḡaoꞌi!
Emeḡeꞌa ꞌouge kurauꞌetaꞌaꞌe, emeḡe Badiꞌa zu Zuhiꞌa Boro Iesu Kerisoꞌa manoḡa ziniꞌeteꞌe uꞌano, vaze vazeꞌa zae haḡai manoḡa horonadu, emeḡe Zuhiꞌa Boro Iesu nigunifine, zu zae haḡai uꞌano zae zuni Iesuꞌa niguzifine.
Nego nabudi, emeḡe Zuhiꞌa Boro Iesuꞌa bare onaiteꞌe zu emeḡe nuꞌofadu Iesu teite hidiꞌuma moneo ꞌahige ziꞌohe:
Zuhiꞌa Boroꞌa onaiꞌuma madaḡa ꞌai feureha reiteꞌe ḡoeꞌa egoꞌidene, zamaze ago koukouroꞌi zu ago adunoꞌi! Vaze ꞌahoganiꞌa Vine Zaḡoḡaniꞌa eꞌe ḡoeꞌaꞌe rae inare reiteꞌe ga, vazeꞌa haramiroteꞌe ga, emeḡeꞌa tuḡuriroteꞌe fefaḡa zamaḡano touga rae reiteꞌe zuni ago egoꞌi!
Zaꞌe eꞌeguḡa ḡuriroḡa ḡoeꞌaꞌe ago hune zu egoꞌi! Mazaḡa Zuhiꞌa Boro Iesuꞌa ize ꞌizema onaogano, ibite ize vaze ḡehaḡaniꞌa Badiꞌa aḡireniꞌuma, ebu Badiꞌa goro ḡoeꞌa rae modeꞌeteꞌe vazeḡa sauꞌa huneḡaniꞌa fureraꞌuma. Aniꞌe ḡonagano Badiꞌaꞌa ire rogao mae feuniꞌuma.
Aniꞌe Badiꞌa huga, ebu vazeꞌa Badiꞌa teiḡe kurauꞌeteꞌe ḡauḡa niduꞌa agireniꞌuma, ebu Badiꞌa zu ḡau niduꞌa vitinadu, aneꞌa ane mae hitananiꞌuma. Ebu aniꞌe Badiꞌa Neo diuḡe ehoriꞌuma, ebu aneꞌa ane bare ‘Eꞌe Badiꞌa huga’ rae reꞌuma.
Zae edeḡa, ḡoere ꞌadiꞌe eḡeꞌa zae teite radiudoteꞌe madaḡano zido.
Zuni zae edeḡa, izidi aḡire vazeḡaniꞌa fureraꞌuma ibiḡa naginiꞌa ꞌueꞌetaꞌaꞌe. Badiꞌaꞌa ḡoitoriroteꞌe madaḡanobuꞌu, aniꞌa fureraꞌuma.
Badiꞌa goro ḡoeꞌa aḡirohauꞌeteꞌe zamaroneḡa sauꞌaniꞌa vaze vaze zamao sifu gaueꞌohe, rehano hunioꞌe mene fufurimaꞌuma. Mazaḡa aḡire vazeḡaniꞌa gauiꞌuma ibiḡaꞌe vaze ꞌahoganiꞌa ꞌue radiꞌuma, aḡire vazeḡa ꞌue radiuetaꞌaꞌe vazeḡaꞌe Badiꞌaꞌa mae vaḡiniꞌuduꞌu,
aniꞌa fureraꞌuma. Aniꞌe madaḡa meine, Zuhiꞌa Boro Iesuꞌa ḡoeꞌa inaraḡa hina sausaune runiꞌuma, ebu Iesuꞌa onaiteꞌe agaḡaḡa boro hina sausaune runiꞌuma.
Aḡire vazeḡaꞌe Sataniꞌa gauiꞌuma ibiḡano gaue onaiꞌuma. Sataniꞌa gigiꞌaḡa hanadu aniꞌe haḡai nu badeḡa, tahi zu zaguzagaꞌuma haḡaiḡa ebu haḡai nunu niduꞌa ḡuriro moneo haḡaiꞌuma.
Ebu aḡire vazeḡa sauꞌa haḡaiḡa nunu niduꞌa hina rune ibiḡano radiuꞌeteꞌe azaḡa soꞌoziꞌuma. Zeꞌe Badiꞌa hari manoḡa, ḡoere huga mae ḡihinifone, Badiꞌaꞌa ḡabozifo rehano, zeꞌe mae ḡihinoga mene uratiro. Eꞌanoꞌo ze mazaoꞌe rune ibiḡano onamoga daꞌo.
Zeꞌe Badiꞌa hari manoḡa mene mae ḡihiniro ahine, Badiꞌaꞌa zeḡe zama mae ḡunuḡununiꞌuma, ebu ze ꞌane ḡuriro ḡoeꞌaꞌe huga radu mae ḡihiniꞌuma.
Zeꞌe ḡoere huga, hari manoḡa mene mae ḡihiniro, ebu haḡai sauꞌa sauꞌa matuꞌuḡa haḡairo. Eꞌanoꞌo Badiꞌaꞌa ꞌaheḡe ḡoreziꞌuma, ''Zaꞌe sauꞌa haḡa ahine, aduga hidiꞌuma.''
Nego nabudi, Zuhiꞌa Boro zamarone azaḡa, eme iḡaiḡa zae uꞌano Badiꞌa mazao manoḡa tauḡi raꞌohe. Mazaḡa za ꞌai ḡabozoga veize irina ꞌoma Badiꞌaꞌa inahe meiro. Aꞌe Vine Zaḡoḡaniꞌa Badiꞌa veize avo ohoziroꞌeteꞌe gauḡa uꞌano, zu zaeꞌa Badiꞌa hari manoḡa mae ḡihineꞌeteꞌe uꞌano.
Badiꞌa ani, zae ḡabodoga rae zamaziro, ebu emeḡeꞌa hari manoḡa haramoziniro. Aꞌe zae zuni Zuhiꞌa Boro Iesu Keriso agaḡa manoḡa zamaḡano radifine.
Eꞌanoꞌo nego nabudi, zaꞌe edau gigaranadu, emeḡeꞌa hebe hina ziroteꞌe ga fefao mirihiroteꞌe ihoreḡa ḡoeꞌa zamare radiuꞌenoꞌi!
Eme ꞌahige kuratihi: Emeḡe Zuhiꞌa Boro Iesu Keriso zuni Badiꞌa emeḡe Mamaꞌa zamaze rinedoꞌi, ebu haḡai manoḡa haḡaiteꞌea, zu ḡoere manoḡa reiteꞌe moneo inarazoꞌi! Badiꞌa ani emeḡe zamariro, ebu ane manoḡa uꞌano inara rifi onamo tuḡutuḡu. Kerisoꞌa emeḡe uꞌano rudaroteꞌe anoꞌo, Badiꞌaꞌa radiu tuḡutuḡu ḡauḡa rifoga veize ḡoitoriro. Ebu emeꞌa hubehune radiu tuḡutuḡu ḡauḡa zamareꞌeteꞌe hidoga veize, aniꞌa danafeꞌohe.
<range>
Nego nabudi, ḡoere ꞌahogaꞌe ꞌahiguḡa: Emeḡe veize kuranoꞌi, zaeꞌa hari manoḡa mae ḡihiniroteꞌe teige, Zuhiꞌa Boro hari manoḡaniꞌa ḡarihe rovotifine!
Ebu eme aduga rifiꞌeteꞌe azaḡa sauꞌa huneḡa mazaoꞌonoꞌo Badiꞌaꞌa eme biroga veize kuranoꞌi, mazaḡa mene vaze niduꞌaꞌe Badiꞌa mazao fieꞌohe!
Rehano Zuhiꞌa Boro aniꞌe ḡoitoroneḡa mene variꞌeꞌe ahine, aniꞌa inaraziꞌuma ebu sauꞌaniꞌa za mene meifine duguziꞌuma.
Eme hubehune ꞌahige rae zamareꞌohe: Zuhiꞌa Boroꞌa danaziꞌuma ꞌahine, emeḡeꞌa haramo ziniꞌeteꞌe haḡaiḡano zaeꞌa haḡaeꞌeteꞌe haḡaiḡaꞌe haḡae onamiꞌuma raꞌohe.
Ebu eme ꞌahige kuratihi: Zuhiꞌa Boroꞌa zamaze ibito hanadu, Badiꞌaꞌa nouge nouge zae zamare borofeꞌeteꞌe ederoga. Zu Kerisoꞌa rahao ꞌada aduga boro zamaḡano rinede onaminuteꞌe zaeꞌa ederoga, ebu zae zuni eꞌe haḡaiḡano onamoga.
Nego nabudi, Zuhiꞌa Boro Iesu Keriso niḡano eme ꞌahige zihi: Iesu moneo raꞌe rehano, tubuḡa azaḡa, zu emeḡeꞌa ihozidoteꞌe haḡaiḡano mene radiuꞌeteꞌe azaḡa mazaonoꞌo vaḡinoꞌi!
Zae edeḡa, emeḡeꞌa haḡaeꞌeteꞌe teige zae zuni haḡaine manoḡa. Emeḡeꞌa zae teite radiunuteꞌe madaḡano eme mene tuboga horofinu.
Eme vaze ogomu naeḡa mene haḡadu mene mae autauḡinu. Ebu za mazao aduga ꞌahoga mene zehoga veize, eme madai zu ohere gau boro haḡaido.
Emeꞌe apostolo azaḡa ꞌahine, zae mazao ogomu mae tauḡoga idaḡa rehano, emeḡeꞌa gauadu ogomu hidido. Emeḡeꞌa gau ḡihau haḡaeꞌeteꞌe zaeꞌa emeḡe haḡai horonadu, zae zuni ꞌouge haḡaifine.
Emeḡeꞌa zae teite radiunuteꞌe madaḡano zinaꞌa, ‘Iniu vaze gauoga mene uratoꞌidene, ogomu ago hanoꞌi!’ rae zido.
Emeꞌa za hari igiꞌetene, za nuꞌe tubuḡa raꞌohe. Zeꞌe mene gauadu, vaze daꞌo dudizeꞌohe.
ꞌUguḡa azaḡaꞌe, emeḡeꞌa Zuhiꞌa Boro Iesu Keriso niḡano ziꞌohe. Zaꞌe imuimuꞌuhi radoꞌi, ebu ogomu hidoga veize gauoꞌi!
Ebu nego nabudi, zaꞌe haḡai manoḡa haḡaeꞌeteꞌe moneo ago fuḡozoꞌi!
Iniu vazeꞌa emeḡeꞌa fefao ꞌada teateꞌe ḡoeꞌa rae modoꞌidene, eꞌe vazeḡaniꞌa nagini haḡaeꞌeteꞌe ekalesia azaḡa ihozoi! Ane teite ago zaꞌuoꞌi, ani mazagaronoga veize.
Rehano ani agire vazeḡa rae ago noꞌi, rehano negoze iraduguneꞌeteꞌe teige iradugonoꞌi!
Zama roḡeḡa rifiꞌuma Zuhiꞌaḡa Boro, aneꞌa iḡaiḡa zae radone niduꞌa zamaḡano ane zama roḡeḡa ziniꞌenoꞌi! Ebu Zuhiꞌa Boroꞌe zae niduꞌa teite radiuꞌenoꞌi!
Ḡonaga ꞌadi ḡoeꞌaꞌe eḡe, Pauloꞌa eḡe ꞌevore hina uhiu ḡoeꞌa miriheꞌohe. Aꞌe eḡeꞌa hubehune tuḡureha rae ederifine, e ꞌahige miriheꞌohe.
Emeḡe Zuhiꞌa Boro Iesu Keriso manoḡaniꞌa zae niduꞌa mazao radiuꞌenoꞌi!









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































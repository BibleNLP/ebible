Waatʋ wei Ɩsɔ caala ɩsɔtɔnʋɣʋ na tɛtʋ kɛ lapʋ tǝcǝcɩ tɔ.
Tɛtʋ ntɩ tɩɩ wɛ kpɛtɛ kɛ́ tǝ fɛɩ tapʋɣʋ tǝ fɛɩ nɔɣɔ, na teŋku lumaŋ nyǝŋ waasa pǝ tɔɔ na sǝkpɛtʋɣʋ nyalaa, na pǝ́ kaasɩ na Ɩsɔ heelim náá makɩ lʋm tɔɔ.
Ntɛna Ɩsɔ tɔ́ sɩ: Pǝ́ naakɩ, ɩlɛna pǝ́ sʋʋ naʋ.
Ɩsɔ laŋlɛ hɛɛna pǝ naakʋɣʋ mpʋ tɔ, ɩlɛna ɩ́ faɣa-wɩ na sǝkpɛtʋɣʋ.
Mpʋɣʋlɛ Ɩsɔ ha pǝ naakʋɣʋ mpʋ tɔɣɔ hǝtɛ sɩ ilim taa, na ɩ́ ha sǝkpɛtʋɣʋ sɩ ahoo. Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ kancaalaɣa nyǝŋkʋ.
Ɩlɛna Ɩsɔ tɔ́ sɩ: Patǝma ɩ́ wɛɛ ɩsɔtaa, ɩlɛna pǝ́ faɣa ɩsɔtɔnʋɣʋ taa lʋm na atɛ nyǝm.
Ɩlɛna pǝ́ lá mpʋ.
Ntɛna ɩ́ ha patǝma ɩnǝɣɩ hǝtɛ sɩ ɩsɔtɔnʋɣʋ. Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ naalɛ nyǝŋkʋ.
Ḿpʋ́ɣʋ́ Ɩsɔ tɔma sɩ: Atɛ lʋm ɩ́ kpɛntɩ lona paɣalɛ taa na pǝ́ yele puɣulaɣa tɛtʋ. Ɩlɛna pǝ́ lá mpʋ.
Kɛlɛna Ɩsɔ ha-tǝɣɩ hǝtɛ sɩ tɛtʋ, na ɩ́ yaa lʋmnaa mpɛ sɩ teŋkunaa, na ɩ laŋlɛ hɛɛ.
Ntɛna Ɩsɔ tɔ́ sɩ: Tɛtʋ ɩ́ lʋlǝsɩ kʋnyɔnyɔm mpi pǝ wɛ tǝlɛkʋlɛkʋ tɔɣɔ waanɩ waanɩ ɩsɩɩ tɩɩŋ na nyɩɩtʋ na pǝ́ lʋlǝɣɩ pǝ pee na á wɛ nyɔʋ. Ɩlɛna pǝ́ lá mpʋ.
Ḿpʋ́ɣʋ́ tɛtʋ lʋlǝsa-wǝɣɩ waanɩ waanɩ, na Ɩsɔ laŋlɛ hɛɛ.
Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ tooso nyǝŋkʋ.
Mpʋɣʋlɛ Ɩsɔ tɔma sɩ: Kɔkɔsɩ ɩ́ wɛɛ ɩsɔtaa na sɩ́ faɣa ilim na ahoo, na kʋyɛɛŋ na pɩɩsɩ na lʋŋlɛ na yoluma,
na sɩ́ naakɩ tɛtʋ, ɩlɛna pǝ́ lá mpʋ.
Kɔkɔsɩ sɔsɔɔnsɩ naalɛɣɛ ɩ lapa, na kʋkǝlaɣa tɔ́kɩ kawulaɣa kɛ ilim na naalɛ nyǝŋka kɛ ahoo. Na ɩ́ la ɩsɔtʋlʋŋasɩ tɔtɔ.
Ḿpʋ́ɣʋ́ Ɩsɔ tʋ́ sɩ tǝnaɣa ɩsɔtaa na sɩ́ naakɩ tɛtʋ tɔɔ,
na sɩ́ tɔkɩ kawulaɣa kɛ ilim na ahoo, na sɩ́ faɣa ilim na sǝkpɛtʋɣʋ.
Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ liɣiti nyǝŋkʋ.
Ḿpʋ́ɣʋ́ Ɩsɔ tɔma sɩ: Weesuɣu nyǝm ɩ́ sú lʋmnaa taa na sumasɩ náá kʋlǝɣɩ ɩsɔtaa.
Ɩlɛna Ɩsɔ lá lʋm taa tɔɣɔlǝŋ na pǝ taa weesuɣu nyǝmnaa kɛ waanɩ waanɩ, na sumasɩ tǝna, na ɩ laŋlɛ hɛɛ,
na ɩ́ kooli-tǝɣɩ kʋpantʋ na ɩ́ tɔ́ sɩ: Ɩ́ lʋlɩ na ɩ́ huki na ɩ́ sú teŋkunaa, na sumasɩ náá huki tɛtʋ tɔɔ.
Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ kakpasɩ nyǝŋkʋ.
Ḿpʋ́ɣʋ́ Ɩsɔ tɔma sɩ: Tɛtʋ ɩ́ lʋlǝsɩ weesuɣu nyǝm tǝnaɣa waanɩ waanɩ ɩsɩɩ tɔla na taalɛ wontu na atɛ nyamanyamanaa tǝna, ɩlɛna pǝ́ lá mpʋ.
Wontunaa mpɛ pa tǝnaɣa ɩ lapa, paa tɔla paa taalɛ wontu paa atɛ nyamanyamanaa, na ɩ laŋlɛ hɛɛ.
Ḿpʋ́ɣʋ́ Ɩsɔ tɔma sɩ: Tǝ́ ŋmá yʋlʋ na ɩ́ wɛɛ ɩsɩɩ tá tǝtɛŋɛlɛŋ na ɩ́ tɔɣɔ kawulaɣa kɛ wontu tǝna tɔɔ, paa tiina paa sumasɩ paa nti.
Kɛlɛna ɩ́ ŋmá yʋlʋ ɩsɩɩ ɩ maɣamaɣa ɩ wɛɛ tɔ. Apalʋ na alʋ kɛ ɩ ŋmá-wɛ ɩsɩɩ ɩ wɛʋ tɔ
na ɩ́ kooli-wɛɣɛ kʋpantʋ. Ɩlɛna ɩ́ heeli-wɛ sɩ: Ɩ́ lʋlɩ na ɩ́ huki na ɩ́ sú tɛtʋ na ɩ́ pǝsɩ-tɩ na ɩ́ tɔɣɔ kawulaɣa kɛ tiina na sumasɩ na atɛ wontu tǝna tɔɔ na ɩ́ paasǝna-tɩ.
Mǝ tɔɣɔnaɣa ntɛ́ kʋnyɔnyɔm na tɩɩŋ tǝna pee.
Wontu na sumasɩ na weesuɣu nyǝm tǝna tɔɣɔnaɣa ntɛ́ nyɩɩtʋ kʋlɛkǝlɛkǝtʋ tǝna. Ɩlɛna pǝ́ lá mpʋ.
Mpʋɣʋlɛ Ɩsɔ nyǝnaa na ɩ laŋlɛ hɛɛ sɔsɔm. Pǝ kpaɣa tanaŋ na pǝ́ sɩɩna taanaɣa, na pǝ́ kpaɣa ahoo na pǝ́ nyaalɩ tɔ, pǝ kpɛnta kʋyakʋ naatoso nyǝŋkʋ.
Ɩsǝna Ɩsɔ lapa ɩsɔtaa na atɛ na pǝ taa weesuɣu nyǝmnaa tǝna tɔɣɔlɛ.
Kʋyakʋ naatoso nyǝŋkʋ wule kɛ Ɩsɔ tɛɛsa ɩ tǝma, ɩlɛna ɩ́ hɛɛsɩ naatosompɔɣɔlaɣa nyǝŋkʋ wule.
Pǝ tɔɔ kɛ́ Ɩsɔ koola-kʋɣʋ kʋpantʋ na ɩ́ faɣasɩ-kʋ na kʋ mpaa sɩ kʋ kɛ́ ɩ nyǝŋkʋ.
Ɩsǝna Ɩsɔ lapa ɩsɔtɔnʋɣʋ na atɛ tɔɣɔlɛ. Waatʋ wei Tacaa Ɩsɔ lapa atɛ na ɩsɔtɔnʋɣʋ tɔ,
nyɩɩtʋ taa tiika nakǝlɩ ka taa fɛɩ tɛtʋ tɔɔ, pǝ́cɔ́ nyiilaɣa nakǝlɩ ka taa nyɔɔkɩ. Mpi tɔ, Tacaa Ɩsɔ táá yelǝta sɩ tɛʋ ɩ́ nɩɩ. Pǝyele yʋlʋ nɔɣɔlʋ ɩ taa fɛɩ sɩ ɩ́ hala tɛtʋ.
Ama nikaɣa kpaakaɣana na pǝ́ niɣitiɣi tɛtʋ tǝna.
Ḿpʋ́ɣʋ́ Tacaa Ɩsɔ kpaɣa tɛtʋ na ɩ́ lá yʋlʋ, ɩlɛna ɩ́ woso yʋlʋ mɩɩna tɛɛ kɛ́ weesuɣu heelim. Tǝnaɣalɛ yʋlʋ sʋʋ feesuɣu.
Ɩlɛna ɩ́ lá tɩɩŋ taalɛ kɛ Ɩteni taa kɛ́ ilim tǝlɩɩlɛ tɔɔ, na ɩ́ sɩɩ yʋlʋ ɩnǝɣɩ tǝ taa.
Ntɛna Tacaa Ɩsɔ yele na tɩɩŋ kʋpaŋ nyɔ Ɩteni taa tǝnaɣa waanɩ waanɩ na ɩ pee tɔɣɔʋ na leleŋ. Na tʋɣʋ ŋku kʋ pee haakɩ weesuɣu tɔ, na kʋpantʋ na ɩsaɣatʋ pǝ cɛkǝnaʋ nyǝŋkʋ ka sǝŋa hɛkʋ taa.
Na pɔɣɔ nakǝlɩ kɛlɛ ká faɣa Ɩteni taa na ká niɣitiɣi tɩɩŋ taalɛ na ká hɛla pusi liɣiti kɛ Ɩteni waalɩ.
Kancaalaɣa nyǝŋka hǝtɛ ntɛ́ Pisɔŋ, kɛlɛ ka cɔɔna Hafila tɛtʋ nti tǝ taa wʋla kʋpaŋ na tulaalʋ kʋpaŋ na liɣitee pǝlɛ kʋkpɛɛtǝlɛ pǝ wɛɛ tɔ.
<range>
Pɔɣɔ naalɛ nyǝŋka hǝtɛ ntɛ́ Kihɔŋ na kɛlɛ ka cɔɔna Kusi tɛtʋ tǝna.
Na tooso nyǝŋka hǝtɛ ntɛ́ Tikili, kɛlɛ ka kpeŋna na ilim tǝlɩɩlɛ tɔɔ kɛ́ Asilii tɛtʋ taa. Pɔɣɔ liɣiti nyǝŋka hǝtɛ ntɛ́ Ɩfǝlatɩ.
Ḿpʋ́ɣʋ́ Tacaa Ɩsɔ sɩɩ yʋlʋ kɛ Ɩteni taalɛ ńtɛ́ tǝ taa sɩ ɩ́ hala na ɩ́ paasǝɣǝna-tɛ́.
Kɛlɛna ɩ́ tɔ́ yʋlʋ sɩ: N pǝsǝɣɩ na ń tɔɣɔ taalɛ tɩɩŋ tǝna pee.
Ama kʋpantʋ na ɩsaɣatʋ pǝ cɛkǝnaʋ tʋɣʋ pee paasi kɛ́ n kaa tǝŋ. Pɔpɔtʋ fɛɩ leleŋ, kʋyaŋku ń tɔɣɔ-yɛ ɩsɩɩ n sǝpa.
Tɛtʋ kɛ Tacaa Ɩsɔ ka lapa taalɛ wontu tǝna, na sumasɩ tǝna, na ɩ́ lá na tǝ́ polo yʋlʋ kiŋ sɩ ɩ́ nyɩ hǝla nna ɩ ká ha-tɩ tɔ, na anǝɣɩ pa yaakɩ-tɩ. Ḿpʋ́ɣʋ́ yʋlʋ hawa tɔla tǝnaɣa hǝla, na taalɛ wontu na sumasɩ tǝna. Ama ɩ ta hiki sǝnlʋ wei ɩ mʋna-ɩ tɔ. Ḿpʋ́ɣʋ́ ɩ tɔma sɩ: Pǝ fɛɩ sɩ yʋlʋ ɩ́ caɣa ɩ tike kɛ mpʋ.
<range>
<range>
Ɩlɛna Tacaa Ɩsɔ lá na tom kpa yʋlʋ na ɩ́ too ɩsɩɩ ɩ́ sǝpa, na ɩ́ lǝsɩ ɩ sǝntaaɣa lɛŋka na ɩ́ waasɩ nantʋ kɛ ka lonte.
Ntɛna ɩ́ mǝŋna sǝntaaɣa ŋka ɩ ka lǝsa apalʋ taa tɔ na ɩ́ ŋmana alʋ na ɩ́ cɛla-ɩ.
Tǝnaɣalɛ yʋlʋ tɔma sɩ: Aŋhaa, má na ɩnɛ tǝ kaana nantʋ na mʋwa. Mpi tɔ, ma taa kɛ́ pa lǝsa-ɩ, ɩ́lɛ́ ɩ hǝtɛ ntɛ́ alʋ.
Pǝ tɔɔ kɛ́ apalʋ ka yele ɩ caa na ɩ too na ɩ́ na ɩ alʋ pá caɣa na pá pǝsɩ yʋlʋ kʋlʋm.
Yʋlʋ na ɩ alʋ pa tɔŋaɣa kpɛla kɛ pa naalɛɣɛ, pǝ́cɔ́ fɛɛlɛ natǝlɩ tǝ fɛɩ-wɛ.
Taalɛ wontu nti tǝ tǝna Tacaa Ɩsɔ lapa mpʋ tɔ, tʋm kǝlǝna tǝ tǝnaɣa acilaɣatʋ. Mpʋɣʋlɛ kʋyakʋ nakǝlɩ tʋm pɔɔsa alʋ sɩ: Ɩlɛ tampana Ɩsɔ yɔɣɔtaa sɩ ɩ́ taa tɔɣɔ taalɛ tɩɩŋ tǝna pee yaa?
Kɛlɛna alʋ náá cɔ sɩ: Aaɩ, tǝ tɔ́kɩ halǝm tɩɩŋ tǝna pee kɛ́.
Ama pǝ kaasʋɣʋ tʋɣʋ ŋku kʋ wɛ halǝm hɛkʋ taa tɔ kʋ pee tɔ, Ɩsɔ tɔma sɩ: Ɩ́ taa tǝŋ-yɛ, pǝ́cɔ́ ɩ́ taa tokina-yɛ́ɣɛ́ tokinaʋ maɣamaɣa, pǝ́ taa kɔɔ na ɩ́ sɩ́.
Mpʋɣʋlɛ tʋm nɔɣɔ tǝkpaʋ sɩ: Ɩɩ sǝkɩ se.
Ama Ɩsɔ nyǝ́má sɩ kʋyakʋ ŋku ɩ́ tǝŋa-yɛ, mǝ ɩsɛ kuliɣi kɛ́ ɩsɩɩ ɩnɩ ɩ wɛʋ tɔ, na ɩ́ nyǝ́má kʋpantʋ na ɩsaɣatʋ.
Alʋ nawa sɩ tʋɣʋ ŋkʋ kʋ nyǝnʋɣʋ wɛ teu, pǝ́cɔ́ kʋ pee wɛ ɩsɛsɛɛmlɛ na a kuliɣi yǝlaa ɩsɛ. Ntɛna ɩ́ kooli-kʋ́ na ɩ́ tɔɣɔ, na ɩ́ kaasɩ na ɩ́ cɛla ɩ paalʋ na ɩ́lɛ́ ɩ́ tɔɣɔ tɔtɔ.
Tǝnaɣalɛ pǝ kula pa naalɛɣɛ mpʋ pa ɩsɛ na pá cɛkǝna sɩ pa wɛ tapakpɛla. Ɩlɛna pá caa hatʋ kʋwalǝtʋ natǝlɩ na pá tɔɣɔlɩ.
Pǝ kɛɛsa taanaɣa ɩlɛ Ɩsɔ Tacaa pola ɩ taalɛ tɔɔ kɛ́ cɔɔʋ ntɛ́ na pá nɩɩ ɩ nɔɣɔ. Ɩlɛna yʋlʋ na ɩ alʋ pá sé na pá ŋmɛlɩ taalɛ tɩɩŋ hɛkʋ taa.
Ama Ɩsɔ Tacaa yáá yʋlʋ sɩ: Leɣe n wɛna ye?
Ḿpʋ́ɣʋ́ ɩ cɔwa sɩ: Ma nɩɩ nyá nɔɣɔ kɛ taalɛ taa ɩlɛna sɔɣɔntʋ kpa-m na má sé na má ŋmɛlɩ. Mpi tɔ, ma wɛ tapakpɛtɛ.
Tǝnaɣalɛ Ɩsɔ Tacaa nɔɣɔ tǝkpaʋ sɩ: Awe heelina-ŋ sɩ n wɛ kpɛtɛ? N tɔɣɔ tʋɣʋ ŋku ɩnɩ maa kisina-ŋ tɔɣɔ?
Kɛlɛna yʋlʋ sɩ: Ma tɔɣaa yáá, ɩlɛ alʋ wei ɩnɩ n ha-m tɔ ɩnɩ ɩ cɛlǝna-m na má tɔɣɔ.
Ntɛna Ɩsɔ Tacaa pɔɔsɩ alʋ sɩ: Pepe tɔɔ kɛ́ nyá lapa mpʋ? Alʋ nɔɣɔ tǝkpaʋ sɩ: Tʋm tʋsǝna-m na má tɔɣɔ.
Ḿpʋ́ɣʋ́ Tacaa tɔma tʋm sɩ: Timpi n lapa mpʋ tɔ, pɩɩ kpatɩ nyá yule tɔɔ kɛ́ kpaakpaalɛ na pǝ́ kǝlɩ wontu tǝna, nyá lotu tɔɔ kɛ́ n ká tuuki nɔɔnɔɔ na ń tɔ́kɩ tɛtʋ, halǝna nyá sǝm.
Maa tʋ́ patɩɩlɛ kɛ nyá na alʋ mǝ hɛkʋ, na nyá lʋlʋɣʋ nyǝ́ma na ɩ lʋlʋɣʋ nyǝ́ma pa hɛkʋ, paa naŋtɩ nyá nyʋɣʋ na nyáá ló pɛlɛ pa nɔɔkikite.
Ɩlɛna Ɩsɔ tɔ́ alʋ sɩ: Maa sɔɔsɩ-ŋ wʋsasɩ kɛ nyá ahontotʋ waatʋ, na nsǝɣɩ n ká lʋlǝna, na n ká nyɩɩlǝɣɩ nyá paalʋ kɛ́ teu. Ama ɩ́lɛ́ ɩ ká la nyá sɔsɔ.
Ɩlɛna ɩ́ pǝsǝna apalʋ tɔɔ sɩ: Timpi n nɩɩna nyá alʋ na ń tɔɣɔ tʋɣʋ ŋku maa kisina-ŋ tɔ. Ma tǝŋsǝɣɩ tɛtʋ kɛ mpusi kɛ́ nyá maɣamaɣa nyá tɔɔ. Wahala na wahala kɛ́ na pǝ́cɔ́ ń hiki nyá tɔɣɔnaɣa halǝna nyá sǝm.
Nyɩɩtʋ ɩsaɣatʋ kɛ n ká hala na pǝ́cɔ́ ń hiki nyá hatǝmʋtʋ.
Ye haŋaɣa ta sɔ-ŋ, n kaa hiki ɩcaʋtɛ na ń mʋlɩ. Halǝna kʋyakʋ ŋku paa pi-ŋ tɛtʋ nti paa ŋmana-ŋ tɔ tǝ taa tɔ. Mpi tɔ, n kɛ́ tɛtʋ kɛ́, pǝ́cɔ́ n ká taɣanɩ kʋlʋmtʋ ntǝɣɩ pǝsʋɣʋ tɔtɔ.
Mpʋɣʋlɛ Atam ha ɩ alʋ sɩ Ɩfa. Mpi tɔ, ɩnǝɣǝlɛ yǝlaa tǝna too.
Ɩlɛna Ɩsɔ Tacaa kʋ wontu natǝlɩ na ɩ́ liti-tɩ na ɩ́ tɔɣɔlɩ Atam na ɩ alʋ.
Tǝnaɣa Ɩsɔ Tacaa yɔɣɔtaa sɩ: Nɔɔnɔɔ yʋlʋ pǝsa ɩsɩɩ tá taa nɔɣɔlʋɣʋlɛ kʋpantʋ na ɩsaɣatʋ pǝ nyǝm tɔm taa. Pǝ tɔɔ tɔ, tǝ́ taa yele na ɩ́ tɔɣɔ weesuɣu tʋɣʋ pǝle na ɩ́ wɛɛna weesuɣu kɛ tam tɔɔ.
Ɩlɛna Ɩsɔ tɔɣɔnɩ-ɩ Ɩteni taalɛ taa sɩ ɩ́ sʋʋ halǝm kɛ tɛtʋ nti pa ŋmana-ɩ tɔ.
Mpʋ pǝ lapǝna na ɩ́ tɔɣɔnɩ Atam na ɩ́ sɩɩ ɩsɔtaa taŋlaa na pá taŋ taalɛ mpaaʋ na pá ŋmɛlǝsǝɣɩ pa laɣalɛɛ na á mʋɣʋ kɔkɔsɩ kɛ ŋmɛlɛʋ ŋmɛlɛʋ sɩ nɔɣɔlʋ ɩ́ taa kpǝtǝna weesuɣu tʋɣʋ.
Ḿpʋ́ɣʋ́ Atam nyǝmá ɩ alʋ Ɩfa na ɩ́lɛ́ ɩ́ lá teu na ɩ́ lʋlɩ Kayini. Ɩlɛna ɩ́ tɔ́ sɩ: Ma hika apalʋpǝyaɣa na Tacaa toŋ.
Pǝlɛ pǝ waalɩ kɛ́ ɩ lʋla ɩ neu Apɛɛlɩ. Apɛɛlɩ ka kɛ́ tiikilu na Kayini kɛ hátʋ́.
Ḿpʋ́ɣʋ́ kʋyakʋ nakʋlɩ taalʋ lǝsa ɩ hatǝmʋtʋ taa na ɩ́ lá Tacaa kɛ kɔtaɣa.
Ɩlɛna neu náá kpa ɩ heeŋ taa kɛ́ kancaalaɣa kʋlʋlǝŋ nim nyǝŋ na ɩ́ lá kɔtaɣa tɔtɔ. Ɩlɛna Tacaa nyǝnɩ Apɛɛlɩ kɔtaɣa na pǝ́ kɛɛsǝna-ɩ.
Ama ɩ kisa Kayini nyǝŋka. Tǝnaɣalɛ pǝ haŋa-ɩ teu ɩsɩɩ nɔɔhǝlɛ taa kɔkɔ, na ɩ ɩsɛntaa sɔŋ.
Ɩlɛna Tacaa pɔɔsɩ-ɩ sɩ: Pepe tɔɔ kɛ́ nyá ɩsɛntaa sɔŋaa?
Ye kʋpantʋ kɛ n lakɩ, nyá ɩsɛntaa ɩ́ hɛtɩ. Ama ye ɩsaɣatʋ kɛ n lakɩ, kʋlʋmtʋ ntɩ tǝ papǝna ntɛɣɛ nyá nɔnɔɣɔ tɛɛ ɩsɩɩ tɔɣɔlʋɣʋ na tǝ́ taŋa-ŋ, na tǝ́ caa-ŋ kǝlʋɣʋ. Ama pǝsɩ-tɩ na ń kǝlɩ-tɩ.
Tǝnaɣa Kayini tɔma ɩ neu sɩ: Tǝ́ kpa taalɛ, ɩlɛna Kayini kʋlɩ ɩ tɔɔ kɛ́ tǝna na ɩ́ kʋ-ɩ.
Mpʋɣʋlɛ Tacaa pɔɔsa Kayini sɩ: Nyá neu Apɛɛlɩ wele? Ɩlɛna ɩ́ cɔ sɩ: Ma nyǝmá timpi ɩ wɛɛ tɔ? Ma kɛ́ ma neu taŋlʋ na?
Ɩlɛna Tacaa pɔɔsɩ-ɩ sɩ: Pepe lapa mpʋ? Ma nawa nyá neu calǝm kɛ atɛ, na pǝ wɛɛ sɩ má lɛɛtɩ-ŋ.
Nɔɔnɔɔ tɛtʋ ká tǝŋsɩ-ŋ mpusi kɛ́ timpi n yelaa na tǝ́ haa nɔɣɔ na tǝ́ li nyá neu calǝm kɛ nyá niŋ taa tɔ.
Paa n ká hala-tǝɣɩ ɩsǝna, n kaa waa pʋlʋ. N ká la yem cɔɔlʋ, n kaa wɛɛna tǝyaɣa.
Mpʋɣʋlɛ Kayini cɔwa Tacaa sɩ: Ma salǝka kǝla-m.
Nyǝnɩ, saŋa ń tɔɣɔnǝɣɩ-m tɛtʋ kʋpantʋ tǝnɛ tǝ taa kɛlɛ, ma kaa tasa nyá ɩsǝpǝle taa kɛ́ loosuɣu. Maa pǝsɩ yem cɔɔlʋ, ma kaa wɛɛna tǝyaɣa, na wei ɩ́ hika-m ɩ kʋ-m.
Tǝnaɣalɛ Tacaa nɔɣɔ tǝkpaʋ sɩ: Aaɩ, ye wei ɩ́ kʋwa Kayini, ɩsɩɩ ma fɛla pʋntʋ kɛ pǝ tɔm naatosompɔɣɔlaɣa. Ɩlɛna Tacaa yʋsɩ Kayini sɩ ye wei ɩ́ na-ɩ ɩ́ taa kʋ-ɩ.
Ntɛna ɩ́ se Tacaa na ɩ́ polo ɩ caɣa timpi pa yaa sɩ Yemcɔɔlaatɛ tɔɣɔ Ɩteni ilim tǝlɩɩlɛ tɔɔ.
Ḿpʋ́ɣʋ́ Kayini nyǝmá ɩ alʋ na ɩ́ lá teu na ɩ́ lʋlɩ Henɔkɩ. Ɩlɛna ɩ́ ŋmá ɩcatɛ na ɩ́ ha-tɛɣɛ ɩ pǝyalʋ hǝtɛ.
Ḿpʋ́ɣʋ́ Henɔkɩ lʋla Ɩlaatɩ na Ɩlaatɩ lʋlɩ Mehuyayɛɛlɩ na Mehuyayɛɛlɩ lʋlɩ Metusayɛɛlɩ, ɩlɛna Metusayɛɛlɩ lʋlɩ Lemɛkɩ.
Alaa naalɛ kɛ Lemɛkɩ kpaɣaa, kancaalaɣa nyǝŋ hǝtɛ ntɛ́ Ata, naalɛ nyǝŋ sɩ Sila.
Ḿpʋ́ɣʋ́ Ata lʋla Yapaalɩ. Yapaalɩ ɩnɩ ɩ́lɛ́ ɩ piitim ntɛ́ mpa pa tiikiɣi kalǝkǝŋ na pá sʋʋkɩ coka taa tɔ.
Ɩ́lɛ́ ɩ neu hǝtɛ ntɛ́ Yupaalɩ. Yupaalɩ ɩnɩ ɩ piitim ntɛ́ mpa pa makɩ saŋkʋnaa na pá hʋlǝɣɩ hǝsɩ tɔ.
Sila ɩ́lɛ́ ɩ lʋlǝna ntɛɣɛ Tupaalɩ-Kayini, wei ɩ luki nyǝɣǝlʋɣʋ kʋsɛɛmʋɣʋ na nyǝɣǝlʋɣʋ maɣamaɣa wontu tɔ. Ɩ neu kɛ pa yaakaɣa sɩ Naama.
Ḿpʋ́ɣʋ́ Lemɛkɩ tɔma ɩ alaa Ata na Sila sɩ: Ma alaa mɛ, ɩ́ nɩɩ ma tɔm yoo. Mǝ taa lɛlʋ paalʋ cǝtǝla-m kɛ́ na má kʋ-ɩ.
Tɔm naatosompɔɣɔlaɣa kɛ paa lɛɛtɩ Kayini kʋlʋ. Ɩlɛna pá lɛɛtɩ ma kʋlʋ kɛ tɔm nɩɩtoso na naanʋwa na naatosompɔɣɔlaɣa.
Atam pa tasa apalʋpǝyaɣa kɛ lʋlʋɣʋ ɩlɛna Ɩfa ha-kɛɣɛ hǝtɛ sɩ Sɛɛtɩ, sɩ Tacaa ha ɩnǝɣɩ apalʋpǝyaɣa lɛŋka kɛ Apɛɛlɩ wei Kayini kʋwa tɔ ɩ lonte.
Sɛɛtɩ ná lapa yʋlʋ na ɩ́ lʋlɩ apalʋpǝyaɣa na ɩ́ ha-kɛ sɩ Ɩnɔɔsɩ. Waatʋ ɩnǝɣɩ yǝlaa caala Ɩsɔ kɛ́ sɛɛʋ sɩ Tacaa.
Atam lʋlʋɣʋ nyǝ́ma hǝla ntɔ cǝnɛ. Waatʋ wei Ɩsɔ ŋmá yʋlʋ tɔ, ɩ ŋma-ɩ kɛ́ ɩsɩɩ ɩ wɛɛ tɔ.
Apalʋ na alʋ kɛ ɩ ŋmawa na ɩ́ ha-wɛ sɩ yǝlaa na ɩ́ kooli-wɛɣɛ kʋpantʋ.
Atam pɩɩsɩ lapa nɩɩnʋwa na hiu na naanʋwa (130) kɛ́ ɩlɛna ɩ́ lʋlɩ pǝyaɣa na ká kpaɣa-ɩ tǝtɛŋɛlɛŋ na ɩ́ ha-kɛɣɛ hǝtɛ sɩ Sɛɛtɩ.
Sɛɛtɩ lʋlʋɣʋ waalɩ Atam tɔɣɔ pɩɩsɩ nasǝnaasa (800) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Atam pɩɩsɩ tǝna yoosa nasǝnaasa na nɩɩnʋwa na hiu na naanʋwa (930) ɩlɛna ɩ́ sɩ́.
Sɛɛtɩ pɩɩsɩ lapa nɩɩnʋwa na kakpasɩ (105) ɩlɛna ɩ́ lʋlɩ Ɩnɔɔsɩ.
Ɩnɔɔsɩ lʋlʋɣʋ waalɩ Sɛɛtɩ tɔɣɔ pɩɩsɩ nasǝnaasa na naatosompɔɣɔlaɣa (807) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Sɛɛtɩ pɩɩsɩ tǝna yoosa nasǝnaasa na nɩɩnʋwa na naanʋwa na naalɛ (912) ɩlɛna ɩ́ sɩ́.
Ɩnɔɔsɩ pɩɩsɩ lapa nɩɩnaasa na naanʋwa ɩlɛna ɩ́ lʋlɩ Kenaŋ.
Kenaŋ lʋlʋɣʋ waalɩ Ɩnɔɔsɩ tɔɣɔ pɩɩsɩ nasǝnaasa na naanʋwa na kakpasɩ (815) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Ɩnɔɔsɩ pɩɩsɩ tǝna yoosa nasǝnaasa na nɩɩnʋwa na kakpasɩ (905) ɩlɛna ɩ́ sɩ́.
Kenaŋ pɩɩsɩ lapa nɩɩtoso na naanʋwa ɩlɛna ɩ́ lʋlɩ Malalɛlɩ.
Malalɛlɩ lʋlʋɣʋ waalɩ ɩ tɔɣɔ pɩɩsɩ nasǝnaasa na nɩɩlɛ (840), na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Kenaŋ pɩɩsɩ tǝna yoosa nasǝnaasa na nɩɩnʋwa na naanʋwa (910) ɩlɛna ɩ́ sɩ́.
Malalɛlɩ pɩɩsɩ lapa nɩɩtoso na kakpasɩ ɩlɛna ɩ́ lʋlɩ Yɛlɛtɩ.
Yɛlɛtɩ lʋlʋɣʋ waalɩ Malalɛlɩ tɔɣɔ pɩɩsɩ nasǝnaasa na hiu na naanʋwa (830), na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Malalɛlɩ pɩɩsɩ tǝna yoosa nasǝnaasa na nɩɩnaasa na naanʋwa na kakpasɩ (895) ɩlɛna ɩ́ sɩ́.
Yɛlɛtɩ pɩɩsɩ lapa nɩɩnʋwa na nɩɩtoso na naalɛ (162) ɩlɛna ɩ́ lʋlɩ Henɔkɩ.
Henɔkɩ lʋlʋɣʋ waalɩ ɩ tɔɣɔ pɩɩsɩ nasǝnaasa (800), na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Yɛlɛtɩ pɩɩsɩ tǝna yoosa nasǝnaasa na nɩɩnʋwa na nɩɩtoso na naalɛ (962) ɩlɛna ɩ́ sɩ́.
Henɔkɩ pɩɩsɩ lapa nɩɩtoso na kakpasɩ ɩlɛna ɩ́ lʋlɩ Metusalɛm.
Metusalɛm lʋlʋɣʋ waalɩ ɩ tɔɣɔ pɩɩsɩ ŋmʋnʋɣʋ na nɩɩnʋwa (300), na sɩ taa kɛ́ ɩ tǝŋa Ɩsɔ kɛ́ teu na ɩ́lɛ́ ɩ́ wɛ ɩ waalɩ, na ɩ́ tasa apalʋpiya na alʋpiya kɛ lʋlʋɣʋ.
Ɩ pɩɩsɩ tǝna yoosa ŋmʋnʋɣʋ na nɩɩnʋwa na nɩɩtoso na kakpasɩ (365).
Henɔkɩ ka tǝŋa Ɩsɔ kɛ́ teu kɛ́ na Ɩsɔ wɛ ɩ waalɩ. Pǝ kɔma na pǝ kɛɛsɩ ɩlɛna Ɩsɔ kpaɣa-ɩ na ɩ ɩsɛ, nɔɣɔlʋ ta tasa-ɩ naʋ.
Metusalɛm pɩɩsɩ lapa nɩɩnʋwa na nɩɩnaasa na naatosompɔɣɔlaɣa (187) ɩlɛna ɩ́ lʋlɩ Lemɛkɩ.
Lemɛkɩ lʋlʋɣʋ waalɩ ɩ tɔɣɔ pɩɩsɩ nasǝtoso na nɩɩnʋwa na nɩɩnaasa na naalɛ (782), na sɩ taa kɛ́ ɩ lʋla apalʋpiya na alʋpiya.
Metusalɛm pɩɩsɩ tǝna yoosa nasǝnaasa na nɩɩnʋwa na pɔɣɔlaɣafɛɩ nɩɩtoso na naanʋwa (969) ɩlɛna ɩ́ sɩ́.
Lemɛkɩ pɩɩsɩ lapa nɩɩnʋwa na nɩɩnaasa na naalɛ (182) ɩlɛna ɩ́ lʋlɩ apalʋpǝyaɣa
na ɩ́ ha-kɛ sɩ Nowee. Mpi tɔ, ɩ tɔmaɣa sɩ ɩnɛ ɩnɩ ɩ ká hɛɛsǝna tá laŋa kɛ ta ɩkaalɛnaa na tá wahala tǝma taa kɛ́ tɛtʋ nti ɩnɩ Tacaa tǝŋsa mpusi kɛ́ tá tɔɔ tɔ tǝ taa cǝnɛ.
Nowee lʋlʋɣʋ waalɩ ɩ tɔɣɔ pɩɩsɩ nasǝlɛ na nɩɩnʋwa na nɩɩnaasa na naanʋwa na kakpasɩ (595) na sɩ taa kɛ́ ɩ lʋla apalʋpiya na alʋpiya.
Lemɛkɩ pɩɩsɩ tǝna yoosa nasǝtoso na nɩɩnʋwa na nɩɩtoso na naanʋwa na naatosompɔɣɔlaɣa (777) ɩlɛna ɩ́ sɩ́.
Nowee pɩɩsɩ lapa nasǝlɛ na nɩɩnʋwa (500) ɩlɛna ɩ́ lʋlɩ Sem na Kam na Yɛfɛtɛ.
Yǝlaa kɔma na pá huki tɛtʋ tɔɔ na pá lʋlɩ pɛɛlaa.
Ḿpʋ́ɣʋ́ ɩsɔtaa yǝlaa nawa sɩ pɛɛlaa mpɛ pa tewa, ɩlɛna pá kpaɣa pa taa mpa pa sɔɔlaa tɔɣɔ alaa.
Ntɛna ɩ́ tɔ́ sɩ: Ma feesuɣu kaa caɣa yʋlʋ taa kɛ́ tam. Mpi tɔ, ɩ kɛ́ yʋlʋ kɛ́. Pǝ tɔɔ tɔ pǝ kpaɣaʋ pǝnɛntɛ tɔ ɩ weesuɣu tǝna taɣalǝŋ ntɛ́ pɩɩsɩ nɩɩnʋwa na hiu (120).
Waatʋ wei pa lʋla pa piya mpɛ tɔ pa lapa tookonaa kɛ́ na pá kɔɔ na pá tasa tookonaa mpɛɣɛ lʋlʋɣʋ, na mpɛ pa lapǝna lɔŋtaa akanaa na pa hǝtɛ yaa.
Ḿpʋ́ɣʋ́ Tacaa nawa sɩ yǝlaa ɩsaɣatʋ tɛlǝsa mpǝle kɛ tɛtʋ taa, na ɩsaɣalǝmaɣasǝlɛ tike kɛ pa wɛna paa ɩfemle nte.
Ḿpʋ́ɣʋ́ Tacaa laŋlɛ wakǝlaa na pǝ́ wɩɩ-ɩ sɔsɔm kɛ mpi pǝ tɔɔ ɩ ŋmá yʋlʋ tɔ.
Ntɛna ɩ́ tɔ́ sɩ: Ɩsɩɩ ma kpiisa yǝlaa mpa ma ŋmawa tɔɣɔ tɛtʋ tǝna tɔɔ, pǝ kpaɣaʋ yʋlʋ na pǝ́ polo tɔtɛ tɔ, na sumasɩ, na atɛ nyamanyamanaa tǝna tɔ. Ma laŋlɛ wakǝlǝna pa ŋmaʋ kɛ́.
Ama Nowee tike kɛ Tacaa laŋlɛ hɛɛnaa.
Nowee na ɩ nyǝ́ma pa tɔm ntɔ. Nowee ka wɛna piya tooso kɛ́, Sem, na Kam, na Yɛfɛtɛ. Ɩ ka kɛ́ kʋpaŋ kɛ́ na ɩ́ siɣisaa na ɩ́ tǝŋǝɣɩ Ɩsɔ kɛ́ teu kɛ ɩ waatʋ taa na Ɩsɔ wɛ ɩ waalɩ.
<range>
Yǝlaa ka wakǝlaa kɛ́, na pá lakɩ tǝmaɣa mʋsʋŋ kɛ Ɩsɔ ɩsɛntaa.
Ɩsɔ nyǝna tɛtʋ ɩlɛna ɩ́ ná sɩ yǝlaa tǝna wakǝlaa kɛ́.
Mpʋɣʋlɛ Tacaa heela Nowee sɩ: Ma tʋ́ ma taa sɩ maa wakǝlɩ yǝlaa tǝna, mpɛ pa suulina ɩsaɣatʋ kɛ antulinya taa. Pǝ tɔɔ tɔ maa kpiisi pa tǝnaɣa tɛtʋ tɔɔ.
Caa tʋɣʋ kʋpaŋkʋ nakʋlɩ na ń saakɩ nyá tǝɣɩ atakaa pɔɣɔlʋɣʋ sɔsɔɔʋ na ń tala kʋ taa kɛ́ naŋsi naŋsi, na ń taa-kʋɣʋ tʋɣʋ cǝlǝm kɛ kʋ taa na kʋ waalɩ.
Ɩsǝna n ká la-kʋ tɔɣɔlɔ, kʋ taɣalǝŋ ká wɛɛ mɛɛtǝlǝnaa nɩɩnʋwa na nɩɩlɛ na naanʋwa (150) na kʋ waŋ kɛ mɛɛtǝlǝnaa hiu na kakpasɩ na kʋ kʋŋkʋlʋmǝŋ kɛ mɛɛtǝlǝnaa naanʋwa na kakpasɩ.
Na ń tʋlɩ-kʋɣʋ pǝtote kɛ mpiiŋ naalɛ kɛ lɔpʋtʋ luɣu tɛɛ na nɔnɔɣɔ kɛ kʋ kɔŋkɔŋ taa. Na ń la-kʋɣʋ atɛ na ɩsɔ kutuluŋ kɛ tooso.
Ɩlɛna máá yele na lʋm sɔsɔɔm watɩ tɛtʋ tɔɔ, na má kʋ́ pǝ tǝna mpi pǝ feesiɣi tɔ. Tɛtʋ tɔɔ nyǝm tǝna ká sǝna.
Ama má na nyá tɩɩ pɛɛlɩ nɔɣɔ sɩ maa waasɩ-ŋ. Na nyana nyá alʋ na nyá pǝyalaa na nyá poolaa ɩ́ ká sʋʋ kʋ taa.
Na ń lǝsɩ wontu tǝna taa kɛ́ apalʋ na alʋ, na sumasɩ taa kɛ́ mpʋ na atɛ nyamanyamanaa taa kɛ́ mpʋ tɔtɔ, na tǝ́ sʋʋ nyá kiŋ kɛ atakaa pɔɣɔlʋɣʋ taa na pǝ́ ya tǝ piitim.
<range>
Kpaɣa tɔɣɔnasɩ nsi nsi mǝ na wontunaa mpɛ ɩ́ ká tɔkɩ tɔ.
Mpʋ ɩnǝɣɩ Nowee tǝŋaa na ɩ́ lá pǝ tǝna mpi Ɩsɔ tʋ́-ɩ tɔ.
Ḿpʋ́ɣʋ́ Tacaa tɔma Nowee sɩ: Nyana nyá tǝyaɣa tǝna ɩ́ sʋʋ atakaa pɔɣɔlʋɣʋ taa. Mpi tɔ, nyá tike kɛ ma nawa wei ɩ nɩɩkǝna-m tɔɣɔ yǝlaa panɛ pa hɛkʋ.
Lǝsɩ wontu nti pa pǝsǝɣɩ pá lá kɔtaɣa tɔɣɔ apalʋ na alʋ kɛ́ tɔm naatosompɔɣɔlaɣa. Ɩlɛna ń lǝsɩ nti tǝ fɛɩ kɔtaɣa lapǝnaʋ tɔɣɔ apalʋ na alʋ tike.
Na ń lǝsɩ sumasɩ taa kɛ́ apalʋ na alʋ kɛ́ tɔm naatosompɔɣɔlaɣa, na ń waasɩ sɩ piitim na sɩ taa tɛ tɛtʋ tɔɔ.
Pǝ taɣa pʋlʋ tɔɔ, pǝ kaasa wɛɛ naatosompɔɣɔlaɣa kɛ́ na má yele na tɛʋ nɩɩ ilim na ahoo kɛ kʋyɛɛŋ nɩɩlɛ tǝcu, na lʋm kpiisi yǝlaa na wontu tǝna.
Ɩlɛna Nowee la pǝ tǝna ɩsɩɩ Tacaa heela-ɩ tɔ.
Pǝnaɣa ŋka lʋm waasa tɛtʋ tɔ Nowee wɛna ɩsɩɩ pɩɩsɩ nasǝtoso (600).
Ɩlɛna ɩ́ na ɩ alʋ na ɩ pǝyalaa na ɩ poolaa pá sʋʋ atakaa pɔɣɔlʋɣʋ taa na pá fiti lʋm kʋ́wáásǝm mpɩ.
Ḿpʋ́ɣʋ́ wontu nti pa pǝsǝɣɩ pá lá kɔtaɣa tɔ na nti tǝ fɛɩ kɔtaɣa lapǝnaʋ tɔ na sumasɩ na atɛ nyamanyamanaa tǝna
sʋʋ atakaa pɔɣɔlʋɣʋ taa kɛ́ apalʋ na alʋ ɩsɩɩ Tacaa ka heeluɣu Nowee tɔ.
Kʋyɛɛŋ naatosompɔɣɔlaɣa tɛɛwa ɩlɛna lʋm watɩ tɛtʋ tǝna.
Nowee lʋlʋɣʋ pǝnaɣa nasǝtoso nyǝŋka ɩsɔtʋ naalɛ nyǝŋ kʋyɛɛŋ naanʋwa na naatosompɔɣɔlaɣa nyǝŋkʋ wule kɛ tɛʋ anaam nɔɣɔlʋ ɩ́ pǝla ilim na ahoo, halǝna kʋyɛɛŋ nɩɩlɛ tǝcu. Pǝ caɣa kɛ́ ɩsɩɩ ɩsɔtɔnʋɣʋ yawa na atɛ sɛɛlaa náá tʋlɩ ɩsɩɩ pɔɔŋ sɔsɔɔŋ.
<range>
Kʋyakʋ ŋkʋ kʋ maɣamaɣa kɛ Nowee na ɩ alʋ na ɩ pǝyalaa Sem na Kam na Yɛfɛtɛ na ɩ poolaa tooso pa sʋʋ atakaa pɔɣɔlʋɣʋ.
Pá na wontu tǝnaɣa piitim piitim. Pǝ kpaɣaʋ tɔla, na taalɛ wontu, na sumasɩ, na atɛ nyamanyamanaa tǝna.
Ḿpʋ́ɣʋ́ wontu tǝna sʋ́ʋ́ atakaa pɔɣɔlʋɣʋ taa kɛ́ apalʋ na alʋ ɩsɩɩ Ɩsɔ ka heeluɣu Nowee tɔ. Ɩlɛna Tacaa tǝkɩ pa tɔɔ.
<range>
Kʋyɛɛŋ nɩɩlɛ tǝcu kɛ́ tɛʋ nɩɩwa, ɩlɛna lʋm kpa na pǝ́ kɛlɩ atakaa pɔɣɔlʋɣʋ, na pǝ́ kpaasɩ-kʋɣʋ ɩsɔtaa.
Lʋm tɔɔwa sɔsɔm na pǝ́ sú tɛtʋ tɔɔ na atakaa pɔɣɔlʋɣʋ náá wɛ pǝ tɔɔ tǝhʋŋlɛɛ.
Pǝ tɔŋna suɣu na pǝ́ puki halǝna pǝ́ waasɩ pɔɔŋ sɔsɔɔŋ ɩnɩ ɩ tǝna kɛ antulinya tǝna taa.
Lʋm kpawa na pǝ́ tɛɛ pɔɔŋ kɛ kʋŋkʋlʋmǝŋ kɛ mɛɛtǝlǝnaa kakpasɩ.
Antulinya taa weesuɣu nyǝm tǝna sǝpǝna, pǝ kpaɣaʋ yǝlaa na wontunaa tɔ.
<range>
Ḿpʋ́ɣʋ́ Tacaa kpiisa weesuɣu nyǝm tǝnaɣa tɛtʋ tɔɔ. Nowee na ɩ nyǝ́ma mpa paa wɛ atakaa pɔɣɔlʋɣʋ taa tɔ pa tike kɛ pǝ yelaa.
Ḿpʋ́ɣʋ́ lʋm suwa tɛtʋ tɔɔ kɛ́ kʋyɛɛŋ nɩɩnʋwa na nɩɩlɛ na naanʋwa (150) tǝcu.
Ɩsɔ tá sɔɔ Nowee na wontunaa mpa paa wɛ ɩ kiŋ kɛ atakaa pɔɣɔlʋɣʋ taa tɔ pa tɔɔ. Ɩlɛna ɩ́ yele na heelim má na lʋm nyɔɔ.
Na atɛ sɛɛlaa tǝkɩ na ɩsɔtɔnʋɣʋ nyala na tɛʋ fɛɛ kʋ ta tasa nɩɩʋ.
Ɩlɛna lʋm nyɔɔ tɛtʋ tɔɔ. Kʋyɛɛŋ nɩɩnʋwa na nɩɩlɛ na naanʋwa (150) taa kɛ́ lʋm caala pasʋɣʋ.
Ḿpʋ́ɣʋ́ atakaa pɔɣɔlʋɣʋ polaa na kʋ́ caɣa Alalaa pʋɣʋ nyʋɣʋ taa kɛ́ ɩsɔtʋ naatosompɔɣɔlaɣa nyǝŋ kʋyɛɛŋ naanʋwa na naatosompɔɣɔlaɣa nyǝŋkʋ wule.
Na lʋm pasǝɣɩ mpʋ, halǝna ɩsɔtʋ naanʋwa nyǝŋ kʋyakʋ kancaalaɣa nyǝŋkʋ wule nte pǝ nyɩɩ pɔɔŋ nyɔɔŋ tɔ.
Kʋyɛɛŋ nɩɩlɛ tɛɛwa ɩlɛna Nowee tʋlɩ atakaa pɔɣɔlʋɣʋ pǝtote
na ɩ́ lǝsɩ katǝkatʋɣʋ na kʋ́ cɔɔkɩ ɩsɔtaa kɛ́ yem, halǝna lʋm nyɔɔ tɛtʋ tɔɔ.
Ɩlɛna ɩ́ lǝsɩ alukuku sɩ ɩ naa sɩ lʋm pasa tɛtʋ tɔɔ yáá ɩsǝna.
Ama alukuku laŋa timpi ɩ́ tɩɩ sopi sopuɣu maɣamaɣa tɔ, ɩlɛna ɩ́ mǝlǝna Nowee tɔɔ. Mpi tɔ, lʋm ká waasa tɛtʋ tǝna tɔɔ kɛ́. Na Nowee siisi na ɩ́ kpa alukuku na ɩ́ mǝlǝna-ɩ ɩ kiŋ.
Nowee tasa taŋʋɣʋ tɔtɔɣɔ kʋyɛɛŋ naatosompɔɣɔlaɣa ɩlɛna ɩ́ lǝsɩ alukuku kɛ tɔm naalɛ nyǝm.
Taanaɣa taanaa ɩlɛna ɩ́lɛ́ ɩ mǝlǝna Nowee tɔɔ na tʋɣʋ hatʋ kʋnɛɣɛtǝtʋ tʋʋna ɩ nɔɣɔ. Tǝnaɣalɛ Nowee cɛkǝnaa sɩ lʋm pasa tɛtʋ tɔɔ.
Nowee tasa taŋʋɣʋ kɛ kʋyɛɛŋ naatosompɔɣɔlaɣa tɔtɔ, ɩlɛna ɩ́ tasa alukuku kɛ lǝsʋɣʋ kɛ tɔm tooso nyǝm. Ama alukuku ta tasa mǝlʋɣʋ.
Pǝnaɣa nasǝtoso na kʋlʋmaɣa nyǝŋka ɩsɔtʋ kancaalaɣa nyǝŋ kʋyakʋ kancaalaɣa nyǝŋkʋ kɛ lʋm nyɔɔwa tɛtʋ tɔɔ. Nowee kɔɔla atakaa pɔɣɔlʋɣʋ lɔpʋtʋ ɩlɛna ɩ́ ná sɩ tɛtʋ wʋlaa.
Ɩsɔtʋ naalɛ nyǝŋ kʋyakʋ hiu wule kɛ tɛtʋ tɔɔ wʋlaa tǝwaɣawaɣa.
Mpʋɣʋlɛ Ɩsɔ tɔma Nowee sɩ:
Nyana nyá alʋ na nyá pǝyalaa na nyá poolaa ɩ́ lɩɩ atakaa pɔɣɔlʋɣʋ taa.
Na ń kpɛnna wontunaa ntɩ tǝ tǝna. Pǝ kpaɣaʋ tɔla na sumasɩ na atɛ nyamanyamanaa tǝna tɔ, tǝ́ lʋlɩ na tǝ́ huki na tǝ́ yá tɛtʋ tɔɔ.
Ɩlɛna Nowee-wɛ na wontu tǝna pá lɩɩ atakaa pɔɣɔlʋɣʋ taa.
<range>
Ḿpʋ́ɣʋ́ Nowee ŋmá Tacaa kɛ kɔtaɣa tǝlatɛ, ɩlɛna ɩ́ lǝsɩ wontu tǝna nti tǝ mʋna kɔtaɣa lapʋ tɔ na sumasɩ nsi sɩ mʋna kɔtaɣa lapʋ tɔ sɩ tǝna sɩ taa kɛ́ kʋlʋm kʋlʋm ɩsɩɩ tǝ piitimnaa wɛɛ tɔ na ɩ́ lá Tacaa kɛ kɔtaɣa ŋka kɔkɔ lusa ka tǝna tɔ.
Tacaa nɩɩ kɔtaɣa ŋkɛ ka sɔɔsʋŋ na ɩ laŋlɛ hɛɛ na ɩ́ tɔ́ sɩ: Ma kaa tasa tɛtʋ kɛ mpusi tǝŋsʋɣʋ kɛ yʋlʋ ɩsaɣatʋ tɔɔ ɩsɩɩ maa lapʋ tɔ, na ma kaa tasa weesuɣu nyǝm tǝnaɣa wakǝlʋɣʋ. Mpi tɔ, yʋlʋ lǝmaɣasǝlɛ kɛ́ ɩsaɣalɛ kɛ hatoo ɩ hɔɔʋ tɛɛ kɛ́.
Tuutu na kʋmtʋ, watʋ na haŋaɣa, lʋŋlɛ na yoluma, ilim na ahoo pǝ kaa yele lapʋ halǝna antulinya polo na ɩ́ kʋlɩ.
Ḿpʋ́ɣʋ́ Ɩsɔ koola Nowee na ɩ piya kɛ kʋpantʋ sɩ: Ɩ́ lʋlɩ na ɩ́ huki na ɩ́ sú tɛtʋ.
Ma tʋ́ mǝ niŋ taa kɛ́ wontunaa tǝnaɣa, paa atɛ nyǝntʋ, na sumasɩ, na tiina, na atɛ nyamanyamanaa. Pǝ tɔɔ kɛ́ wontu ntɩ tɩɩ wɛɛna mǝ sɔɣɔntʋ kɛ sɔsɔm.
Ɩ́ pǝsǝɣɩ na ɩ́ tɔɣɔ wontunaa mpɛ ɩsɩɩ ɩ́ tɔkʋɣʋ kʋnyɔnyɔm tɔ.
Ama kʋlʋmtʋ kɛ́ sɩ ye ɩ caa kpǝntɛ kɛ tɔɣɔʋ, ɩ́ lɛntɩ na calǝm lɩɩ na pǝ́cɔ́. Mpi tɔ, calǝm taa kɛ́ weesuɣu wɛɛ.
Ye wei ɩ́ kʋwa yʋlʋ, maa lɛɛtɩ pʋntʋ, paa yʋlʋ paa wontuɣu.
Ye nɔɣɔlʋ kʋwa ɩ tɔɣɔntǝlɛ, yʋlʋ tɔtɔ ká kʋna pʋntʋ. Mpi tɔ, Ɩsɔ ŋmá yʋlʋ kɛ́ ɩsɩɩ ɩ maɣamaɣa ɩ wɛɛ tɔ.
Mɛ mɩɩ lʋlɩ na ɩ́ huki na ɩ́ yá tɛtʋ tǝna taa.
Ḿpʋ́ɣʋ́ Ɩsɔ tasa Nowee na ɩ pǝyalaa kɛ heeluɣu sɩ:
Má na-mɛ tɩɩ pɛɛlɩ nɔɣɔ na ká wɛɛ mpʋ halǝna mǝ lʋlʋɣʋ nyǝ́ma kɛ mǝ waalɩ.
Na pǝ́ kpɛnna wontu tǝna nti tǝ lɩ́ɩ́ atakaa pɔɣɔlʋɣʋ taa tɔ.
Ma sɩɩkɩ ma nɔɣɔ sɩ ma kaa tasa weesuɣu nyǝm kpiisuɣu kɛ tɛtʋ tɔɔ na lʋm. Pǝ́cɔ́ lʋm kʋ́wáásǝm mpɩ pǝ kaa tasa kɔntɛ na pǝ́ wakǝlɩ tɛtʋ.
Ɩlɛna Ɩsɔ tasa sɩ: Ma tʋɣɩ kaɣalʋ na ɩ́ hʋ́lǝ́ɣɩ́ tam tɔɔ kɛ́ nɔɣɔ ŋka má na-mɛ na weesuɣu nyǝm tǝna na mǝ waalɩ lʋlʋɣʋ nyǝ́ma tǝ pɛɛlaa tɔ.
<range>
Má kɔma na má kpeɣela ŋmʋntʋ kɛ ɩsɔtaa, kaɣalʋ ka kaɣa kɛ́,
ɩlɛna pǝ́ tɔɔsɩ-m nɔɣɔ ŋka ma sɩɩ mǝ na weesuɣu nyǝm tǝna sɩ lʋm kʋ́wáásǝm mpɩ pǝ kaa tasa kɔntɛ na pǝ́ kpiisi weesuɣu nyǝm.
Ɩsɔtɔnʋɣʋ taa kɛ́ kaɣalʋ ká kaɣa, na má nyǝna-ɩ ɩlɛ pǝ tɔɔsɩ-m nɔɣɔ ŋka ma sɩɩ weesuɣu nyǝm tǝna tɔ.
Mpi pǝ hʋlǝɣɩ nɔɣɔ ŋka ma sɩɩ-wɩ tɔɣɔlɛ.
Nowee na ɩ pǝyalaa mpa pa lɩɩ atakaa pɔɣɔlʋɣʋ taa tɔɣɔlɛ Sem na Kam na Yɛfɛtɛ. Kam ɩ́lɛ́ ɩ́ lʋlǝna Kanaaŋ.
Nowee piya mpɛ pa piitim hukina antulinya tǝna.
Ḿpʋ́ɣʋ́ Nowee nika tɛtʋ halǝm na ɩ́ caalɩ lɛsɛŋnaa sɔʋ.
Ɩlɛna ɩ́ nyɔɔ pǝ sʋlʋm na pǝ́ kʋ́-ɩ na ɩ́ wɔɣɔsɩ ɩ wontu na pǝ́ yele-ɩ tapakpɛtɛ kɛ cokǝle taa.
Mpʋɣʋlɛ Kanaaŋ caa Kam nawa ɩ caa tapakpɛtɛ, na ɩ́ nyǝnɩ, ɩlɛna ɩ́ polo na ɩ́ taɣasɩ ɩ taalʋnaa kɛ awalɩ.
Ntɛna Sem na Yɛfɛtɛ pá kpaɣa kpaɩ na pá hɔɣɔlɩ-ɩ na pá tɔna waalɩ waalɩ na pá takɩ pa caa. Ɩlɛ pa ta na ɩ tapakpɛtɛ. Mpi tɔ, waalɩ waalɩ kɛ́ pa tɔmnaa.
Nowee sʋlʋm kɔma na pǝ́ cɛ́ ɩ ɩsɛntɔɔ na ɩ́ nɩɩ nti ɩ pǝyalʋ sǝkpelu nyǝŋ Kam lapa tɔ.
Ɩlɛna ɩ́ tɔ́ sɩ: Mpusi ɩ́ tǝŋ Kam pǝyalʋ Kanaaŋ na pǝ́ lapɩ-ɩ ɩ taalʋnaa yom tǝkpapa.
Ma sama Sem Ɩsɔ Tacaa. Pǝ́ la Kanaaŋ kɛ Sem-wɛ pa yom.
Ɩsɔ ɩ́ walǝsɩ Yɛfɛtɛ tǝhikile, na ɩ́ caɣa Sem tɛ́, na pǝ́ lá Kanaaŋ kɛ pa yom.
Pɩɩsɩ ŋmʋnʋɣʋ na nɩɩnʋwa na nɩɩlɛ na naanʋwa (350) kɛ́ Nowee tasa tɔɣɔʋ kɛ lʋm waasʋɣʋ waalɩ.
Ɩ pɩɩsɩ tǝna yoosa nasǝnaasa na nɩɩnʋwa na nɩɩlɛ na naanʋwa (950) ɩlɛna ɩ́ sɩ́.
Nowee piya Sem na Kam na Yɛfɛtɛ pa lʋla piya mpaɣa lʋm waasʋɣʋ waalɩ tɔ pa hǝla ntɔ.
Yɛfɛtɛ ɩ́lɛ́ ɩ́ piya ntɔ. Komɛɛ, na Makɔkɩ, na Matayi, na Yafaŋ, na Tupaalɩ, na Mesɛkɩ, na Tilaa.
Komɛɛ ɩ́lɛ́ ɩ́ piya ntɛ́ Asǝkǝnaasɩ, na Lifa, na Tokaama.
Yafaŋ piya ntɛ́, Ɩlisa, na Taasɩ, na Kitim, na Lutanim.
Mpɛ ɩnɩ pa hukina tɛtʋ nti lʋm cɔɔnaa tɔ tǝ taa ɩsɩɩ tǝ naakʋɣʋ-wɛ na paa wei na ɩ nsǝmlɛ na ɩ lʋlʋɣʋ tɔ.
Kam ɩ́lɛ́ ɩ́ piya ntɛ́ Kusi, na Misilayim, na Puti na Kanaaŋ.
Kusi piya ntɛ́ Sepa, na Hafila, na Sapǝta, na Lakǝma, na Sapǝteka. Lakǝma piya ntɛ́, Sapaa, na Tetaŋ.
Kusi lʋlǝna tɔtɔɣɔ Nimloti, ɩnɩ ɩ caalǝna tɛtʋnaa kɛ tɔɣɔʋ.
Tacaa sǝna-ɩ kɛ́ na ɩ́ pǝsɩ yɛllaa taa yɛllʋ. Pǝ tɔɔ kɛ́ pa tukaɣa ɩtuule kɛ waatʋ ɩnɩ sɩ: Tacaa ɩ́ yele na ń pǝsɩ yɛllaa taa yɛllʋ ɩsɩɩ Nimloti.
Acalɛɛ wena a tɔɔ Nimloti tɔɣɔ kawulaɣa tɔɣɔlɛ Papɛɛlɩ, na Ɩlɛkɩ, na Akatɩ, na Kalǝne kɛ Papiloni tɛtʋ taa.
Tɛtʋ ntɩ tǝ taa kɛ́ ɩ lɩɩwa na ɩ́ polo Asilii na ɩ́ ŋmá Ninifi, na Lehopoti-Hiili, na Kela,
na Lɛsaŋ kɛ Ninifi na Kela ɩcatɛ sɔsɔɔlɛ pa hɛkʋ.
Misilayim ná lʋlǝna ntɛɣɛ Lutɩ nyǝ́ma, na Anem nyǝ́ma, na Lehapɩ nyǝ́ma, na Nafutu nyǝ́ma,
na Patǝlɔsɩ nyǝ́ma, na Kasulu nyǝ́ma, na Kafǝtɔɔ nyǝ́ma. Tǝnaɣa Filiisi nyǝ́ma ná lɩɩwa.
Kanaaŋ ɩ́lɛ́ ɩ́ kancaalaɣa pǝyaɣa ntɛ́ Sitɔŋ na naalɛ nyǝŋ ntɛ́ Hɛtɩ,
na ɩ lʋlʋɣʋ nyǝ́ma tɔtɔɣɔlɛ Yepusi nyǝ́ma, na Amolii nyǝ́ma, na Kilikasɩ nyǝ́ma,
na Hifi nyǝ́ma, na Alǝki nyǝ́ma na Sini nyǝ́ma,
na Alǝfatɩ nyǝ́ma, na Semalii nyǝ́ma, na Hamatɩ nyǝ́ma. Pǝ waalɩ kɛ́ Kanaaŋ lʋlʋŋ nyǝ́ma ná yawa.
Na pa tɛtʋ toosi ntɛ́ pǝ kpaɣaʋ Sitɔŋ kɛ Keelaa kɔŋkɔŋ taa na pǝ́ polo Sɔtɔm na Kɔmɔɔ na Atǝma na Sepoyim halǝna Lesa.
Kam ɩnɩ ɩ piya ntɛ́, na pǝ́ kɛɛsǝna ɩsɩɩ pa lʋlʋŋ na pa nsǝma na pa tɛtʋ na pa piitimnaa.
Yɛfɛtɛ pa taalʋ Sem ɩ́lɛ́ ɩ lʋla piya tɔtɔ na kʋlʋm ɩnǝɣǝlɛ Ɩpɛɛ na ɩ lʋlʋŋ nyǝ́ma caa.
Ɩ piya mpɛɣɛlɛ Ɩlam, na Asuu, na Alǝpasatɩ, na Lutɩ, na Alam.
Alam ɩ́lɛ́ ɩ́ piya ntɛ, Usi, na Huuli, na Ketɛɛ, na Macɩ.
Alǝpasatɩ ná lʋla Sela na ɩ́lɛ́ ɩ lʋlɩ Ɩpɛɛ.
Ɩpɛɛ ná lʋla piya naalɛɣɛ, kancaalaɣa nyǝŋka hǝtɛ ntɛ́ Pelɛkɩ, yaʋ kɛ pa yaa mpʋ na pa tɛ́ taa. Mpi tɔ, waatʋ ɩnǝɣɩ antulinya piitimnaa yawa. Ɩ́lɛ́ ɩ́ neu hǝtɛ ntɛ́ Yɔkǝtaŋ.
Yɔkǝtaŋ ná lʋlǝna Alǝmotatɩ, na Selɛfɩ, na Hasamafɛtɩ, na Yela,
na Hatolam, na Wusaalɩ, na Tikǝla,
na Opalɩ, na Apimayɛlɩ, na Sapa,
na Ofii, na Hafila, na Yopapɩ. Yɔkǝtaŋ piya ntɛ́ pa tǝnaɣa mpʋ.
Pa tǝcaɣalɛ ntɛ́ pǝ kpaɣaʋ Mesa na pulasɩ hɔɣɔlʋɣʋ ŋku pa yaa sɩ Sefaa tɔ na ilim tǝlɩɩlɛ tɔɔ.
Sem ɩnɩ ɩ piya ntɛ́ na pǝ́ kɛɛsǝna pa lʋlʋŋ na pa nsǝma na pa tɛtʋ na pa piitimnaa.
Nowee piya lʋlʋŋ ntɛ́ na pǝ́ kɛɛsǝna pa lʋlʋŋ loosi, na pa piitim na mpɛ ɩnɩ pa taa kɛ́ piitimnaa lɩɩwa na pá yá antulinya taa kɛ́ lʋm waásʋɣʋ waalɩ.
Waatʋ ɩnɩ ɩ taa yǝlaa tǝna yɔɣɔtaɣa nsǝmlɛ kʋlʋmtǝlɛ.
Ɩlɛna pá lɩɩ ilim tǝlɩɩlɛ tɔɔ na pá tala Papiloni tɛtɛkǝlɛ sɔsɔɔlɛ taa na pá siki tǝna.
Mpʋɣʋlɛ pa heela tǝma sɩ: Ɩ́ kɔɔ na tǝ́ loo pilikinaa na tǝ́ wɔ-wɛɣɛ kɔkɔ. Ɩlɛna pá lana pilikinaa kɛ pɛɛ lonte na pá lana kaaloo kɛ́ somtu lonte.
Na pá tasa yɔɣɔtʋɣʋ sɩ: Ɩ́ kɔɔ na tǝ́ ŋmá atɛ na ɩsɔ kutuluɣu anaam na kʋ́ yoosina ɩsɔtɔnʋɣʋ na tá hǝtɛ yaa. Ɩlɛ tǝ kaa tasa yaʋ kɛ yem kɛ́ tɛtʋ tǝna taa.
Mpʋɣʋlɛ Tacaa tiiwa sɩ ɩ naakɩ ɩcatɛ na atɛ na ɩsɔ kutuluɣu ŋku yǝlaa piya ŋmawa tɔ.
Ɩlɛna Tacaa tɔ́ sɩ: Ɩ́ nawa, pa tǝna ɩsǝntɔ pa kɛ́ yǝlaa kʋlʋmaa kɛ́, na pa kaa nsǝmlɛ kʋlʋmtǝlɛ. Pa caalʋɣʋ ɩsǝntɔ tɔ pʋlʋpʋ kaa kaɣatɩ-wɛɣɛ mpi paa hɔkɔ sɩ pa lakɩ tɔ pǝ taa.
Ɩlɛ maa tii na ma liɣiti pa nsǝmlɛ na pá taa nɩɩkɩ tǝma kʋyɔɣɔtʋtʋ.
Ntɛna Tacaa yasɩ-wɛɣɛ antulinya tǝna taa na pá yele pa ɩcatɛ ŋmaʋ.
Mpʋ pǝ yelina na pá ha ɩcatɛ ntɛɣɛ hǝtɛ sɩ Papɛɛlɩ. Mpi tɔ, tǝnaɣa Tacaa liɣita yǝlaa nsǝmlɛ, na ɩ́ yasɩ-wɛɣɛ antulinya tǝna taa.
Sem lʋlʋɣʋ nyǝ́ma hǝla ntɔ cǝnɛ. Ɩ lʋlʋɣʋ pɩɩsɩ nɩɩnʋwa (100) nyǝŋka taa, lʋm waasʋɣʋ waalɩ pǝnaɣa naalɛ nyǝŋka taa kɛ́ ɩ lʋla Alǝpasatɩ.
Alǝpasatɩ lʋlʋɣʋ waalɩ ɩ tɔɣɔ pɩɩsɩ nasǝlɛ na nɩɩnʋwa (500) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Alǝpasatɩ pɩɩsɩ lapa hiu na naanʋwa na kakpasɩ ɩlɛna ɩ́ lʋlɩ Sela.
Sela lʋlʋɣʋ waalɩ ɩ tɔɣɔ pɩɩsɩ nasǝlɛ na tooso (403) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Sela pɩɩsɩ lapa hiu na naanʋwa ɩlɛna ɩ́ lʋlɩ Ɩpɛɛ.
Ɩpɛɛ lʋlʋɣʋ waalɩ ɩ tɔɣɔ pɩɩsɩ nasǝlɛ na tooso (403) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Ɩpɛɛ pɩɩsɩ lapa hiu na naanʋwa na liɣiti ɩlɛna ɩ́ lʋlɩ Pelɛkɩ.
Pelɛkɩ lʋlʋɣʋ waalɩ Ɩpɛɛ tɔɣɔ pɩɩsɩ nasǝlɛ na hiu na naanʋwa (430) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Pelɛkɩ pɩɩsɩ lapa hiu na naanʋwa kɛ́ ɩlɛna ɩ́ lʋlɩ Leu.
Leu lʋlʋɣʋ waalɩ ɩ tɔɣɔ pɩɩsɩ pɔɣɔlaɣafɛɩ ŋmʋnʋɣʋ na naanʋwa (209) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Leu pɩɩsɩ lapa hiu na naanʋwa na naalɛ kɛ́ ɩlɛna ɩ́ lʋlɩ Selu.
Selu lʋlʋɣʋ waalɩ Leu tɔɣɔ pɩɩsɩ ŋmʋnʋɣʋ na naatosompɔɣɔlaɣa (207) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Selu pɩɩsɩ lapa hiu na naanʋwa ɩlɛna ɩ́ lʋlɩ Nahoo.
Nahoo lʋlʋɣʋ waalɩ ɩ tɔɣɔ pɩɩsɩ ŋmʋnʋɣʋ (200) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Nahoo pɩɩsɩ lapa pɔɣɔlaɣafɛɩ hiu na naanʋwa kɛ́ ɩlɛna ɩ́ lʋlɩ Tela.
Tela lʋlʋɣʋ waalɩ Nahoo tɔɣɔ pɩɩsɩ pɔɣɔlaɣafɛɩ nɩɩnʋwa na hiu (119) na sɩ taa kɛ́ ɩ tasa apalʋpiya na alʋpiya kɛ lʋlʋɣʋ.
Tela pɩɩsɩ lapa nɩɩtoso na naanʋwa kɛ́ ɩlɛna ɩ́ lʋlɩ Apǝlam na Nahoo na Halaŋ.
Tela lʋlʋɣʋ nyǝ́ma hǝla ntɔ cǝnɛ. Ɩ lʋla Apǝlam, na Nahoo, na Halaŋ. Ɩlɛna Halaŋ náá lʋlɩ Lɔɔtɩ.
Ama Halaŋ ná sǝpa Uu ɩcatɛ taa timpi pa lʋla-ɩ tɔɣɔ Papiloni tɛtʋ taa na ɩ caa Tela ta sǝta.
Ɩlɛna Apǝlam náá kpaɣa Salaɩ, na Nahoo náá kpaɣa Ɩsika caa Halaŋ pɛɛlɔ Milika.
Salaɩ ɩ́lɛ́ ɩ́ ka kɛ́ kaalʋlaɣa kɛ́ ɩ fɛɩ pǝyaɣa.
Ḿpʋ́ɣʋ́ Tela kpaɣa ɩ pǝyalʋ Apǝlam na ɩ saalɩ Lɔɔtɩ na ɩ poolu Salaɩ na pá lɩɩ Uu kɛ Papiloni sɩ pa puki Kanaaŋ tɛtʋ taa. Pa tala Halaŋ ɩcatɛ taa ɩlɛna pá caɣa tǝna.
Tela pɩɩsɩ tǝna yoosa ŋmʋnʋɣʋ na kakpasɩ (205) ɩlɛna ɩ́ sɩ́ tǝna.
Ḿpʋ́ɣʋ́ kʋyakʋ nakʋlɩ Tacaa heela Apǝlam sɩ: Lɩɩ nyá tɛtʋ taa kɛ́ nyá nyǝ́ma hɛkʋ kɛ nyá caa tǝyaɣa taa, na ń polo tɛtʋ nti maa hʋlɩ-ŋ tɔ tǝ taa.
Maa yele na nyá piitim la sɔsɔɔm na má kooli-ŋ kʋpantʋ, na nyá hǝtɛ yaa, na ń pǝsɩ kʋpantʋ tiipiiu.
Maa kooli kʋpantʋ kɛ nyá kʋpantʋ koollaa na ma sʋkɩ mpusi kɛ́ mpa pɛlɛ paa sʋkɩ-ŋ mpusi tɔ. Nyá tɔɔ kɛ́ atɛ piitimnaa ká hiki nyʋleleŋ na pǝ́ kooli-wɛɣɛ koolee kʋpana.
Mpʋɣʋlɛ Apǝlam kpaɣa ɩ alʋ Salaɩ na ɩ taalʋ pǝyaɣa Lɔɔtɩ na ɩ wɛnaʋ tǝna na ɩ tǝmlɛ nyǝ́ma mpa ɩ hika Halaŋ tɔ na ɩ́ lɩɩ tǝna ɩsɩɩ Tacaa ka heeluɣu-ɩ tɔ na ɩ́ tɛɛ Kanaaŋ tɛtʋ taa. Waatʋ ɩnɩ ɩ pɩɩsɩ ka wɛ nɩɩtoso na naanʋwa na kakpasɩ. Ɩ tapa tɛtʋ ntɩ ɩlɛna
<range>
ɩ́ faɣa tǝ taa na ɩ́ polo Molee tɩɩŋ sɔsɔɔŋ tɛɛ kɛ́ timpi pa yaa sɩ Sikɛm tɔ. Waatʋ ɩnɩ Kanaaŋ nyǝ́ma ká wɛnna hɔɣɔlʋɣʋ ŋkʋ kʋ taa.












































































































































































































































































































































































































































































































































































































































































































































































































































































































































































































































































































































































































































































Yakɔpʋ wei pa cuɣusaa sɩ Ɩsɛɣɛlɩ tɔ, ɩ́ na ɩ pǝyalaa mpa pa pola Icipiti kɛ caɣalʋtʋ tɔ, pa lʋlʋŋ loosi na pa hǝla ntɔ.
Lupɛŋ, na Simiyɔŋ, na Lefii, na Yuta, na
Ɩsakaa, na Sapulɔŋ, na Pɛncamɛɛ,
na Taŋ, na Nɛfǝtali, na Katɩ, na Asɛɛ.
Yakɔpʋ pǝyalaa na ɩ saalǝnaa mpɛ pa tǝna paa wɛ yʋlʋnyɔɔŋ nɩɩtoso na naanʋwa (70) kɛ́. Ɩlɛ ɩ pǝyalʋ lɛlʋ Yosɛɛfʋ ná laala-wɛɣɛ Icipiti kɛ pote.
Pǝ waalɩ kɛ́ Yosɛɛfʋ na ɩ taalʋnaa mpa paa pola Icipiti tɔ pa sǝpa pa tǝna.
Paa na mpʋ Ɩsɛɣɛlɩ nyǝ́ma mpɛ pa huka teu tǝyomyom na pá sú tɛtʋ na pa toŋ fɛɩna saala.
Ḿpʋ́ɣʋ́ wulaʋ kʋfalʋ nɔɣɔlʋ ná tɔɣɔ kawulaɣa. Ama ɩ́lɛ́ ɩ ta nyɩ Yosɛɛfʋ.
Ntɛna ɩ́ koti ɩ yǝlaa na ɩ́ tɔ-wɛ sɩ: Ɩ́ nyǝnɩ, Ɩsɛɣɛlɩ nyǝ́ma kǝla-tʋɣʋ samaa na toŋ, pa wɛ-tʋɣʋ asola kɛ́.
Mpʋ tɔ, pǝ wɛɛ sɩ tǝ́ pɛɛkɩ yaasi wei tɩɩ pasǝna-wɛ tɔ. Pǝ́ taa kɔɔ na pǝ́ yoosi tá na tá kolontunaa na mpɛ pá sɛɛna pa tɔɔ na pá kǝlɩ-tʋ. Ɩlɛna pá se na pá tɛɛ.
Tǝnaɣalɛ Icipiti nyǝ́ma tʋwa Ɩsɛɣɛlɩ nyǝ́ma kɛ yomle tǝma wahala nyǝna. Na pá kpa a feŋlaa na pɛlɛ pá tʋɣʋ-wɛɣɛ-yɛ. Halɩ Ɩsɛɣɛlɩ nyǝ́ma mpɛ pa ŋmana acalɛɛ wena pa yaa sɩ Pitom na Lamsɛsɩ tɔ. Tǝnaɣa Icipiti wulaʋ sɩɩkɩ ɩ wontu.
Paa na pa tǝma anǝɣɩ mpʋ tɔ, pa tɔŋna hukuɣu kɛ́ na pá suɣi tɛtʋ. Ɩlɛna Icipiti nyǝ́ma tɛɛ náá sʋʋkǝna-wɛɣɛ sɔsɔm.
Ḿpʋ́ɣʋ́ pa tʋ-wɛɣɛ yomle tǝma. Ɩlɛna pɛlɛ pá lɩɩ pa tǝɣɩ luɣu. Mpi tɔ, cʋɣʋ kɛ pa casaɣa na pá ŋmaakɩ pilikinaa, na pá lakɩ tawa tǝma tǝna. Pa tʋkaɣa-wɛɣɛ-yɛɣɛ ḿpʋ́ɣʋ́ na mʋsʋŋ.
<range>
Hepǝla nyǝ́ma ka wɛna alaa lʋlǝsǝlaa kɛ naalɛɣɛ. Pa yaa lɛlʋ sɩ Sifǝla na lɛlʋ sɩ Puwa. Mpʋɣʋlɛ Icipiti wulaʋ yaa-wɛ na ɩ́ heeli-wɛ sɩ:
Ɩ́ feŋiɣi Hepǝla alaa tǝlʋllɛ na ɩ́ kʋɣɩ apalʋpiya kɛ saaʋ taa kɛ́ kpakpaa. Ama ɩ́ yeki alʋpiya.
Lʋlǝsǝlaa mpɛ pɛlɛ pa nyaŋaɣana Ɩsɔ. Ɩlɛna pá kisi wulaʋ tɔm ntɩ. Ɩlɛ pa ta kʋ apalʋpiya.
Tǝnaɣalɛ wulaʋ yaa-wɛ na ɩ́ pɔɔsɩ-wɛ sɩ: Pepe tɔɔ kɛ́ ɩɩ kʋɣɩ apalʋpiya mpɛ?
Ntɛna lʋlǝsǝlaa mpɛ sɩ: Hepǝla alaa faɣana Icipiti nyǝ́ma kɛ yoo. Pa apalʋtʋ wɛ sɔɣɔntʋ. Pa lʋlǝɣɩ pa piya kɛ́ na pǝ́cɔ́ táá takɩ.
Ḿpʋ́ɣʋ́ Ɩsɔ koola lʋlǝsǝlaa mpɛɣɛ kʋpantʋ, na ɩ́ lá na pa piitim taɣalɩ. Mpi tɔ, pa nyaŋaɣana-ɩ tɔ pǝ tɔɔ. Ɩlɛna Ɩsɛɣɛlɩ nyǝ́ma náá hukiɣi na pá nyɔɔkɩ toŋ.
<range>
Ḿpʋ́ɣʋ́ Icipiti wulaʋ tʋwa Icipiti nyǝ́ma tǝna sɩ: Ye Hepǝla alʋ lʋla apalʋpǝyaɣa ɩ́ tǝŋsɩ-kɛɣɛ Nili pɔɣɔ lʋm. Ama ɩ́ yeki alʋpiya.
Ḿpʋ́ɣʋ́ Lefii tʋ nɔɣɔlʋ ɩ kpaɣa Lefii alʋ nɔɣɔlʋ.
Ɩlɛna alʋ ɩnɩ ɩ́ lá teu na ɩ́ lʋlɩ apalʋpǝyaɣa. Ka lapa-ɩ teu kɛ sɔsɔm. Ɩlɛna ɩ́ maɣasɩ-kɛɣɛ ŋmɛsʋɣʋ kɛ ɩsɔtʋnaa tooso.
Ɩ nawa sɩ ɩ kaa pǝsɩ na ɩ́ ŋmɛsɩ-kɛ, ɩlɛna ɩ́ caa kowusaɣa na ɩ́ taa-kɛɣɛ kaaloo, na tʋɣʋ nakʋlɩ kʋ cǝlǝm sɩ lʋm ɩ́ taa sʋʋ. Ḿpʋ́ɣʋ́ ɩ hɩɩsa pǝyaɣa kɛ pǝ taa na ɩ́ pona kowusaɣa ŋkɛ na ɩ́ sɩɩ pɔɣɔ taa, kɛ́ kuteŋ luɣu tɛɛ, kɛ́ sǝsǝncaasɩ taa.
Na pǝyaɣa ŋkɛ ka kɔɣɔ sǝŋa táálǝ́ḿ tɔɔ sɩ ɩ naakɩ mpi ɩ neu ká tɛna tɔ.
Pǝ pamna Icipiti wulaʋ pɛɛlɔ tii lʋm sɔʋ, na ɩ taapalaa sɩɩ-ɩ na pɛlɛ pá málǝ́ɣɩ́ kuteŋ. Ɩlɛ Icipiti wulaʋ pɛɛlɔ loosa kowusaɣa ntɛ́ sǝsǝncaasɩ tɛɛ kɛ́ lʋm taa. Ɩlɛna ɩ́ tili ɩ yomaa taa lɛlʋ sɩ ɩ́ polo ɩ́ kpaɣa.
Ɩ kulaa ɩlɛ ɩ maɣana apalʋpǝyaɣa ntɛ́ na ká wiiki. Ka tɔm lapa-ɩ pǝtɔɔtǝlɛ ɩlɛna ɩ́ pǝsǝna sɩ: Cǝnɛ ɩnɩ, Hepǝla nyǝ́ma pǝyaɣa kɛ́.
Ka kɔɣɔ ka sǝŋa tǝna, tǝnaɣa ɩ nɔɣɔ tǝkpaʋ sɩ: N caa sɩ má polo má pɛɛkɩ-ŋ Hepǝla alʋ wei ɩ ká mʋsǝsɩ-kɛ́ tɔ?
Ntɛna pɛɛlɔ ɩnɩ ɩ́ cɔ sɩ: Polo. Kɔɣɔ tɛɛwa ɩlɛna ɩ́ kɔna ahʋlʋm ɩnɩ ɩ too kʋlʋlʋ.
Ḿpʋ́ɣʋ́ Icipiti wulaʋ pɛɛlɔ tɔma alʋ ɩnɩ sɩ: Kpaɣa pǝyaɣa kanɛ na ń mʋsǝsɩ-m- kɛ, maa fɛlɩ-ŋ. Ɩlɛna toto kpaɣa-kɛ na ɩ́ tɔɔ-kɛ.
Pǝyaɣa kɔma na ká cɛ́ hǝtɛ ɩlɛna ka too pona-kɛ na ɩ́ cɛlɛ-kɛɣɛ Icipiti wulaʋ pɛɛlɔ na ká caɣa ɩ kiŋ ɩsɩɩ ka too kʋlʋlʋ. Ntɛna ɩ́lɛ́ ɩ́ ha-kɛɣɛ hǝtɛ sɩ, Moisi. Lʋm apalʋ kɛ pa yaa mpʋ na pa tɛ́ taa. Mpi tɔ, lʋm taa kɛ́ ɩ lǝsa-ɩ.
Moisi lapa sɔsɔ ɩlɛna kʋyakʋ nakʋlɩ ɩ́ polo sɩ ɩ naakɩ ɩ nyǝ́ma Hepǝla nyǝ́ma. Na ɩ nawa tɔtɔɣɔ wahala tǝma wena Icipiti nyǝ́ma tʋkaɣa-wɛ tɔ. Halǝna ɩ́ ná tɔtɔɣɔ Icipiti tʋ nɔɣɔlʋ ɩ kʋɣɩ Hepǝla tʋ.
Ɩ caa ɩsɛ kɛ ɩ taa na ɩ waalɩ ɩ ta na nɔɣɔlʋ, ɩlɛna ɩ́ kʋ́ Icipiti tʋ na ɩ́ ŋmɛsɩ-ɩ kanyǝŋa tɛɛ.
Tɛʋ fema na ɩ́ mǝlɩ, ɩlɛna ɩ́ maɣana Hepǝla nyǝ́ma na pá makɩ tǝmaɣa pa taa pa tike. Ɩ lola-wɛ ɩlɛna ɩ́ pɔɔsɩ mʋsʋŋtʋ sɩ: Pepe tɔɔ kɛ́ n lakɩ nyá tɛɛtʋ kɛ nyǝmǝŋ kɛ mpʋ?
Mpʋɣʋlɛ ɩ́lɛ́ ɩ pǝsǝna-ɩ sɩ: Awe kpa-ŋ tá wulaʋ yaa tá tɔm hʋʋlʋ ye? N caa sɩ n kʋ-m ɩsɩɩ n kʋɣʋ Icipiti tʋ tɔ yɛɛ? Moisi cɛkǝnaa sɩ yǝlaa nyǝmá-tɩ ɩlɛna sɔɣɔntʋ kpa-ɩ.
Icipiti wulaʋ maɣamaɣa ná nɩɩ mpʋ na ɩ́lɛ́ ɩ tɔŋna pɛɛkʋɣʋ sɩ ɩ lǝsǝɣɩ ɩ luɣu tɛɛ. Ntɛna Moisi sʋʋ nyɩɩtʋ na ɩ́ polo Matiyaŋ tɛtʋ taa kɛ́ cɔɔsʋɣʋ. Ɩ tala tǝna ɩlɛna ɩ́ caɣa lɔkɔ nɔɣɔlʋ ɩ nɔɣɔ.
Kɔtʋlʋ nɔɣɔlʋ ɩ ka wɛ tǝna na pá yaakɩ-ɩ sɩ, Yetulo. Ɩ wɛna pɛɛlaa naatosompɔɣɔlaɣa. Ḿpʋ́ɣʋ́ pɛɛlaa mpɛ pa pola lʋm luɣu sɩ pa suuliɣi pǝlona na pa caa tɔla nyɔɔ.
Pǝ tasaa ɩlɛ, tiikilaa napǝlɩ pa kɔmaɣalɛ na pá tɔɣɔnɩ-wɛ. Moisi ná mpʋ ɩlɛna ɩ́ sɛɛna pɛɛlaa mpɛ pa tɔɔ, na pa kalǝkʋ nyɔɔ.
Pa mǝla tǝyaɣa ɩlɛna pa caa pɔɔsɩ-wɛ sɩ: Ɩsǝnaɣa pǝ lapa na saŋa ɩ́ kɔɔ lɔŋ kɛ mpʋ?
Ntɛna pá cɔ-ɩ sɩ: Icipiti tʋ nɔɣɔlʋ ɩ waasǝna-tʋ. Halǝna ɩ́ lu tá kalǝkʋ kɛ lʋm na kʋ́ nyɔɔ.
Kɛlɛna pa caa nɔɣɔ tǝkpaʋ sɩ: Na apalʋ ɩnɩ ɩ wɛ le? Ɩ́ tá sʋʋna-ɩ tǝyaɣa suwe? Tɔʋ, ɩ́ polo na ɩ́ yaa-ɩ na ɩ́ kɔɔ na tá na-ɩ tǝ tɔɣɔ.
Ḿpʋ́ɣʋ́ Moisi tisaa na ɩ́ caɣa apalʋ ɩnɩ ɩ tɛ. Halǝna ɩ́lɛ́ ɩ ha-ɩ ɩ pɛɛlɔ Sefola na ɩ́ lá alʋ.
Alʋ ɩnɩ ɩ lapa teu, ɩlɛna ɩ́ lʋlɩ apalʋpǝyaɣa na ka caa ha-kɛɣɛ hǝtɛ sɩ Kɛɛsɔm. Macɔɔsaa kɛ́ pɛlɛ pa yaa mpʋ na pa tɛ́ taa.
Ḿpʋ́ɣʋ́ pǝ taaŋa sɔsɔm, ɩlɛna Icipiti wulaʋ sɩ́. Yomle nɩɩwa Ɩsɛɣɛlɩ nyǝ́ma ɩlɛna pá wiiki na pá tekiɣi Ɩsɔ sɩ ɩ́ waasɩ-wɛ na ɩ́lɛ́ ɩ nɩɩ.
Na ɩ́ tɔɔsɩ nɔɣɔ ŋka ɩ ka sɩɩ pa caanaa caanaa Apǝlaham na Ɩsaaka na Yakɔpʋ tɔ ka tɔɔ.
Na ɩ́ nyǝnɩ Ɩsɛɣɛlɩ nyǝ́ma na ɩ́ paasǝna pa tɔm.
Waatʋ ɩnɩ tɔ na Moisi náá tɔŋna ɩ yǝtɩ Matiyaŋ kɔtʋlʋ Yetulo tɔla tiikuɣu. Ḿpʋ́ɣʋ́ kʋyakʋ nakʋlɩ ɩ tiikaa na ɩ́ tala Ɩsɔ pʋɣʋ ŋku pa yaa sɩ Holɛpʋ tɔɣɔ wʋlaɣa tɛtʋ waalɩ.
Tǝnaɣa Tacaa tillu lɩɩ ɩ tɔɔ kɛ́ tiika kʋlɔpaɣa ŋka ka mʋɣɩ kɔkɔ tɔ ka taa. Ɩ paasǝna teu, ɩlɛna ɩ́ ná sɩ kɔkɔ mʋɣɩ yáá. Ama tiika maɣamaɣa ɩɩ nyakɩ.
Ntɛna ɩ́ tʋ́ ɩ taa sɩ ɩ ká kpǝtǝna teu na ɩ́ ná piti tɔm ntɩ sɩ ɩsǝnaɣa pǝ lapa na kɔkɔ mʋɣɩ tiika na kaa nyakɩ.
Ɩsɔ nawa sɩ ɩ caa kpǝtǝnaʋ, ɩlɛna ɩ́ yaa kɔkɔ ŋkɛ ka taa sɩ: Moisi Moisi. Na Moisi cɔ sɩ: Ma nɩɩwa.
Mpʋɣʋlɛ Ɩsɔ tɔma-ɩ sɩ: Taa kpǝtǝna tiika ŋkɛ yoo. Wɔɣɔsɩ nyá ntankpala. Mpi tɔ, Ɩsɔ tɛtʋ tɔɔ kɛ́ n sǝŋa mpʋ.
Maɣalɛ nyá caanaa caanaa Apǝlaham na Ɩsaaka na Yakɔpʋ pa Ɩsɔ. Sɔɣɔntʋ kpa Moisi, ɩlɛna ɩ́ takɩ ɩ ɩsɛntɔɔ sɩ ɩ́ taa na Ɩsɔ.
Ntɛna Ɩsɔ tɔ sɩ: Ma nawa ɩsǝna ma yǝlaa tɔkɩ kʋnyɔŋ kɛ Icipiti tɔ. Pǝyǝle ma nɩɩwa wula nna pa ŋmakǝllaa tʋɣʋ-wɛ tɔ. Ma nyǝmá pa wahalanaa tɔɔ.
Pǝ tɔɔ kɛ́ ma tiiwa sɩ ma cɛkɩ-wɛɣɛ Icipiti nyǝ́ma niŋ taa, na má pona-wɛɣɛ tɛtʋ kʋpantʋ nti tǝ walaa na tɔɣɔnaɣa na kʋpantʋ tǝna tɔla yem tǝhɔ tɔ tǝ taa. Kanaaŋ nyǝ́ma, na Hiti nyǝ́ma, na Amolii nyǝ́ma, na Filiisi nyǝ́ma, na Hifi nyǝ́ma, na Yepusi nyǝ́ma, pa caɣana tǝ taa.
Ma nɩɩwa Ɩsɛɣɛlɩ nyǝma wula, pǝyele ma nawa yaasi wei Icipiti nyǝ́ma ŋmakǝlǝɣǝna-wɛ tɔ.
Mpʋ tɔ, ma tiliɣi-ŋ Icipiti wulaʋ tɛ́ sɩ ń polo na ń lǝsɩ ma yǝlaa Ɩsɛɣɛlɩ nyǝ́ma kɛ Icipiti taa.
Mpʋɣʋlɛ Moisi cɔwa Ɩsɔ sɩ: Maɣalɛ awe na halɩ máá puki Icipiti wulaʋ kiŋ sɩ ma lǝsǝɣɩ Ɩsɛɣɛlɩ nyǝ́ma kɛ Icipiti taa?
Kɛlɛna Ɩsɔ sɩ: Maa wɛɛ nyá waalɩ. Na mpi n ká nyǝna sɩ má tiliɣina-ŋ tɔɣɔlɛ sɩ, n ká lǝsɩ Ɩsɛɣɛlɩ nyǝ́ma kɛ Icipiti na nyana-wɛ ɩ́ kɔɔ na ɩ́ sɛɛ-m pʋɣʋ kʋnɛ kʋ tɔɔ cǝnɛ.
Ntɛna Moisi sɩ: Pǝ wɛ teu, ye ma polaa na má maɣana-wɛ, na má heeli-wɛ sɩ pa caanaa Ɩsɔ tilina-m pa waalɩ. Ɩlɛ paa pɔɔsɩ-m nyá hǝtɛ, ɩlɛna má cɔ-wɛ suwe?
Mpʋɣʋlɛ Ɩsɔ cɔ-ɩ sɩ: Ma hǝtɛ ntɛ́ Mawɛtam. Mpʋ tɔ, ń polaa ɩlɛ n heeli-wɛ sɩ: Tamwɛɛlʋ tilina-m mǝ waalɩ.
Na ń cuɣusi sɩ: Mǝ caanaa caanaa Apǝlaham na Ɩsaaka na Yakɔpʋ pa Ɩsɔ Tacaa tilina-m mǝ waalɩ. Ma hǝtɛ ntɛ́, halǝna antulinya polo na ɩ́ kʋlɩ. Hǝtɛ ntɛɣɛ yǝlaa ká yaakɩ-m paa waatʋ wei.
Tɔʋ, polo pǝnɛntaa na ń koti Ɩsɛɣɛlɩ sɔsaa na ń heeli-wɛ sɩ: Mǝ caanaa caanaa Apǝlaham na Ɩsaaka na Yakɔpʋ pa Ɩsɔ Tacaa lɩɩ ma tɔɔ na ɩ́ heeli-m sɩ ɩ na-mɛ na ɩ nyǝ́ma ɩsǝna pa ŋmakǝlǝɣɩ-mɛ tɔ.
Na ɩ tʋ́ ɩ taa sɩ ɩ lǝsǝɣɩ-mɛɣɛ wahala tɛtʋ taa cǝnɛ na ɩ́ pona-mɛɣɛ Kanaaŋ nyǝ́ma, na Hiti nyǝ́ma, na Amolii nyǝ́ma, na Filiisi nyǝ́ma, na Hifi nyǝ́ma, na Yepusi nyǝ́ma pa tɛtʋ taa, timpi tɔɣɔnaɣa na kʋpantʋ tǝna tɔla yem tǝhɔ tɔ.
Ye pa nɩɩ mpʋ paa mʋ-tǝɣɩ. Ɩlɛna ń kpaɣa-wɛ na ɩ́ polo ɩ́ maɣana Icipiti wulaʋ na ɩ́ heeli-ɩ sɩ Hepǝla nyǝ́ma tá, tá Ɩsɔ Tacaa lɩɩ tá tɔɔ. Mpʋ tɔ, ha-tʋɣʋ mpaaʋ na tǝ́ polo wʋlaɣa tɛtʋ taa na tǝ́ lapɩ-ɩ kɔtasɩ. Pɩɩ maɣana ɩsɩɩ kʋyɛɛŋ tooso tɔntɛ.
Ma nyǝmá sɩ ye pǝ ta haŋ wulaʋ ɩ kaa yele-mɛ na ɩ́ tɛɛ.
Pǝ tɔɔ kɛ́ maa hɔ Icipiti nyǝ́ma ŋkpaŋŋ na yaasinaa mpa too pa ta nata tɔ na halɩ wulaʋ tɔɣɔnɩ-mɛɣɛ kʋtɔɣɔnʋ na ɩ́ tɛɛ.
Halɩ má yele na Icipiti nyǝ́ma la-mɛɣɛ kʋpantʋ na ɩ́ taa lɩɩ niŋ kakpasɩ.
Paa Ɩsɛɣɛlɩ alʋ wei ɩ ká sǝlǝmɩ Icipiti alaa mpa pa kɛ́ ɩ asǝmaa na ɩ cɔlɔ nyǝ́ma tɔɣɔ nyǝɣǝtʋ kʋpantʋ wontu, na wʋla nyǝntʋ, na wontu kʋsusuutu, na ɩ́ tʋ́ mǝ piya tɔɔ. Ḿpʋ́ɣʋ́ ɩ́ ká sʋsǝna Icipiti nyǝ́ma kɛ kʋnyɔŋ.
Ḿpʋ́ɣʋ́ Moisi pɔɔsa Ɩsɔ Tacaa sɩ: Na ye ɩsɩɩ Ɩsɛɣɛlɩ nyǝ́ma ta tʋna ma tɔm na pá kisi-m nɩɩnaʋ na pá tɔ-m sɩ Tacaa ta lɩɩ ma tɔɔ kɛ́ tiili se?
Ntɛna Tacaa tɔmɩ-ɩ sɩ: Pepeɣe n tɔka nyá niŋ taa? Mpʋɣʋlɛ sɩ: Kpátʋ́ɣʋ́.
Kɛlɛna Ɩsɔ sɩ: Pɛtɩ-kʋɣʋ atɛ. Moisi pɛta-kʋ, ɩlɛna kʋ́ pǝsɩ tʋm. Tǝnaɣa ɩ ŋmaawa tǝyaɣaʋ.
Ḿpʋ́ɣʋ́ Tacaa heela-ɩ sɩ: Siisi na ń kpa ɩ suka taa. Moisi siisaa na ɩ kpa tʋm ɩnɩ tǝcaʋ, ɩlɛna tʋm taɣanɩ kpátʋ́ɣʋ́ kɛ pǝsʋɣʋ kɛ ɩ niŋ taa.
Ɩlɛna Ɩsɔ sɩ: Mpi n ká hʋlǝna Ɩsɛɣɛlɩ nyǝ́ma sɩ pa caanaa Apǝlaham na Ɩsaaka na Yakɔpʋ pa Ɩsɔ Tacaa má ma lɩɩ nyá tɔɔ tɔɣɔlɛ.
Ḿpʋ́ɣʋ́ Ɩsɔ tasa Moisi kɛ heeluɣu sɩ: Nyǝkɩ nyá niŋ kɛ nyá laŋlɛ taa kɛ́ nyá toko tɛɛ. Moisi nyǝka ɩ niŋ kɛ mpʋ na ɩ́ kʋsɩ-ɩ, ɩlɛ ɩ tuta tɔnʋɣʋ tɔɔ asilima kʋtɔŋ waasa ɩ niŋ tǝnaɣalɛ na ɩ́ sɛɛwa tǝhaii.
Kɛlɛna Ɩsɔ sɩ: Mǝlǝna nyá niŋ kɛ nyá laŋlɛ taa. Moisi kɔma na ɩ́ kʋsɩ ɩ niŋ ɩlɛ ɩ mǝlaa kɛlɛ tǝmammam ɩsɩɩ ɩ ka wɛʋ tɔ.
Mpʋɣʋlɛ Tacaa tɔma sɩ: Ye Ɩsɛɣɛlɩ nyǝ́ma ta tʋna-ŋ, na ń kisi na ń la piti tǝmlɛ kancaalaɣa nyǝntɛ na pá tá mʋ nyá tɔm. Ń lapa naalɛ nyǝntɛ tǝnɛ ɩsɩɩ pa mʋ-tɩ.
Ye pǝ kpɛŋna piti tǝma anɛ a naalɛ na pá ká nyʋɣʋ na pá kisiɣi nyá tɔm na paa nɩɩkǝna-ŋ, ɩlɛ ń cosi Nili pɔɣɔ lʋm na ń pǝlɩ-wǝɣɩ tɛtʋ tɔɔ na pǝ́ pǝsɩ calǝm.
Ḿpʋ́ɣʋ́ Moisi sɩ: Pǝ kaa la, ma ta nyɩ yɔɣɔtaɣa. Paa hatoo n caala-m yɔɣɔtǝnaʋ tɔ ma taa nyɩ yɔɣɔtʋɣʋ. Paa na nɔɔnɔɔ ɩsǝntɔ kʋlʋmtʋ ntǝɣɩ, pǝ ta laɣasɩ.
Kɛlɛna Ɩsɔ nɔɣɔ tǝkpaʋ sɩ: Pǝ taɣa ma tʋna yʋlʋ kɛ nɔɣɔ taa? Na ye ma nɔkaa ma lapɩ-ɩ kamumuka yaa ntam. Pǝyele má nɔkaa ma yele na ɩ́ naakɩ yaa ɩ́ yʋlʋmɩ.
Mpʋ tɔ, tɛɛ nɔɔnɔɔ. Maa wɛɛ nyá waalɩ na maa tʋ́ nyá nɔɣɔ taa kɛ́ tɔm pee wena n ká yɔɣɔtɩ tɔ.
Mpʋɣʋlɛ Moisi sɩ: Haɩ, Tacaa, ma kpa nyá yule, tili wei n caa tɔ, yele ma tɔm.
Tǝnaɣalɛ Moisi tɔm lapa Tacaa kɛ pááná na ɩ́ tɔmɩ-ɩ sɩ: Nyá taalʋ Lefii tʋ Alɔŋ wɛɛ. Halɩ ɩ́lɛ́ ɩ tɩɩ lɩɩna ntɛɣɛ nyá sǝŋʋɣʋ, na ɩ́ loosa-ŋ ɩ laŋhʋlʋmlɛ ká wɛɛ sɔɣɔntʋ.
N ká tɛlǝsɩ-ɩ nti nti ɩ ká yɔɣɔtǝɣɩ tɔ. Na máá wɛɛ mǝ waalɩ na má hʋ́lɩ́-mɛɣɛ mǝ kʋlapǝlɛ.
Nyá pǝsa ɩsɩɩ Ɩsɔ kɛlɛ, na ń tɛlǝsǝɣɩ-ɩ nti ɩ ká heeliɣi samaa na nyá nɔɣɔ tɔ.
Tɔkɩ nyá kpátʋ́ɣʋ́ kɛ nyá niŋ taa na ń lakǝna-kʋɣʋ piti tǝma.
Ḿpʋ́ɣʋ́ Moisi mǝla ɩ yǝtɩ Yetulo cɔlɔ na ɩ́ heeli-ɩ sɩ: Ma mǝlǝɣɩ Icipiti na má ná Ɩsɛɣɛlɩ nyǝ́ma alaafǝya. Ntɛna ɩ́lɛ́ sɩ pǝ wɛ teu, polo.
Ḿpʋ́ɣʋ́ Tacaa heela Moisi kɛ Matiyaŋ tɛtʋ taa tǝna sɩ: Taa nyana Icipiti mǝlʋɣʋ. Mpi tɔ, mpa pa lʋkaɣa-ŋ kʋɣʋ tɔ pa sǝpa pa tǝna.
Ɩlɛna Moisi caɣasɩ ɩ alʋ na ɩ piya kɛ kpaŋasɩ na pá tɛɛ Icipiti, na ɩ́ tɔka kpátʋ́ɣʋ́ ŋku Ɩsɔ ka heela-ɩ sɩ ɩ́ kpaɣa tɔɣɔ ɩ niŋ taa.
Ɩlɛna Tacaa tasa-ɩ heeluɣu sɩ: Ma ha-ŋ toŋ sɩ ye n tala Icipiti, n la piti tǝma anɩ a tǝna na Icipiti wulaʋ ná. Ama maa tʋ-ɩ laŋkpɩɩsǝŋ na ɩ kaa yele Ɩsɛɣɛlɩ nyǝ́ma na pá tɛɛ.
Na ń heeli-ɩ sɩ maɣa Ɩsɔ Tacaa kɛ́. Ɩsɛɣɛlɩ nyǝ́ma wɛ kɛ́ ɩsɩɩ ma apalʋ pǝyaɣa kancaalaɣa nyǝŋka.
Timpi ma tɔma sɩ ɩ́ yele ma kancaalaɣa pǝyaɣa na ká polo ká sɛɛ-m na ɩ́ kisi tɔ, pǝ tɔɔ kɛ́ maa kʋ́ ɩnɩ ɩ apalʋ pǝyaɣa kancaalaɣa nyǝŋka.
Ḿpʋ́ɣʋ́ Moisi pa sʋʋ tiiliɣi ahoo naalɩ. Ɩlɛna Ɩsɔ kpipi-ɩ sɩ ɩ kʋɣɩ.
Tǝnaɣalɛ ɩ alʋ Sefola kpaɣa kpantanyaalʋɣʋ na ɩ́ pɛlɩ pǝyaɣa hǝnnɔɣɔ na ɩ́ tokina-kɛɣɛ Moisi tɛɛ na ɩ́ tɔ sɩ: N kɛ-m calǝm apalʋ kɛ́. Pɛlʋɣʋ tɔm kɛ Sefola yɔɣɔtǝna mpʋ. Ɩlɛna Ɩsɔ yele Moisi.
<range>
Ḿpʋ́ɣʋ́ Ɩsɔ heela Alɔŋ sɩ ɩ́ sǝŋ Moisi kɛ wʋlaɣa tɛtʋ taa. Alɔŋ tɛɛwa ɩlɛna ɩ́ suli ɩ neu Moisi kɛ Ɩsɔ pʋɣʋ kiŋ, na pá kpi tǝma na pá sɛɛ tǝma.
Na Moisi náá kɛɛsɩ-ɩ tɔm nti Ɩsɔ heela-ɩ na piti tǝma nna ɩ ka hʋla-ɩ tɔ.
Ntɛna pa naalɛ pá tǝŋ tǝma na pá polo Icipiti na pá koti Ɩsɛɣɛlɩ sɔsaa.
Ḿpʋ́ɣʋ́ Alɔŋ kɛɛsa-wɛɣɛ nti nti Ɩsɔ ka heela Moisi tɔ, na pá lá piti tǝma anɩ na Ɩsɛɣɛlɩ nyǝ́ma ná.
Pɛlɛ pa ná mpʋ, ɩlɛna pá tisi sɩ Ɩsɔ lakǝna. Pa cɛkǝnaa sɩ Ɩsɔ nawa pa kʋnyɔntɔɣɔlɛ kɛ́ na ɩ́ kɔɔ sɩ ɩ́ waasɩ-wɛ. Ɩlɛna pá hǝntɩ-ɩ atɛ na pá sɛɛ-ɩ.
Pǝlɛ pǝ waalɩ kɛ́ Moisi na Alɔŋ pa pola Icipiti wulaʋ tɛ́ na pá heeli-ɩ sɩ: Ɩsɛɣɛlɩ nyǝ́ma ta, tá Ɩsɔ Tacaa sɩ tǝ́ heeli-ŋ sɩ ń yele-tʋ na tǝ́ polo pooluŋ na tǝ́ lapɩ-ɩ tǝmlɛ pǝyaɣa nakǝlɩ.
Tǝnaɣalɛ Icipiti wulaʋ nɔɣɔ tǝkpaʋ sɩ: Aweɣe Ɩsɔ Tacaa ye? Ma ta nyɩ pʋntʋ. Ɩlɛ ma fɛɩ sɩ ma nɩɩkɩ ɩ tɔm na má yele Ɩsɛɣɛlɩ nyǝ́ma sɩ pá polo tiili.
Mpʋɣʋlɛ Moisi na Alɔŋ pa cɔwa sɩ: Hepǝla nyǝ́ma tá, tá Ɩsɔ Tacaa lɩɩna tá tɔɔ na ɩ́ heeli-tʋɣʋ mpʋ. Pǝ tɔɔ tɔ yele-tʋ na tǝ́ tɔ́ kʋyɛɛŋ tooso na tǝ́ polo pooluŋ na tǝ́ lá kɔtasɩ. Ye pǝ taɣa mpʋ ɩ ká kʋ-tʋ na kʋtɔŋ yaa yoou.
Ḿpʋ́ɣʋ́ wulaʋ holina Moisi na Alɔŋ sɩ: Mɛ, pepe tɔɔ kɛ́ ɩ́ tʋsǝɣɩ Ɩsɛɣɛlɩ nyǝ́ma sɩ pá yele pa tǝma ye? Mɩɩ mǝlɩ mǝ nyǝna taa.
Nɔɔnɔɔ taa yǝlaa panɛ pa hukaa kɛ́ ɩsɩɩ pa tǝma ka polo ɩsɛntaa, ɩlɛna ɩ́ caakɩ sɩ ɩ́ mǝŋna-yɛɣɛ waalɩ yɛɛ?
Kʋyakʋ ŋkʋɣʋ Icipiti wulaʋ heela Icipiti nyǝ́ma mpa pa kɛ́ wahala tǝma feŋlaa sɔsaa tɔ, na mpa pa kɛ́ feŋlaa sǝkpema kɛ Ɩsɛɣɛlɩ nyǝ́ma taa tɔ
sɩ: Ɩ́ taa tasa-wɛɣɛ pilikinaa kasaaloka cɛlʋɣʋ kɛ faalaa. Pa maɣamaɣa paa pukina na pá kʋŋ.
Pǝ́cɔ́ pǝ fɛɩ sɩ pa pikilinaa ɩ́ sɛkɩ ɩsɩɩ pa tɩɩ ŋmaakɩ tɔ. Felentunaa kɛ-wɛɣɛ. Pǝ tɔɔ kɛ́ pa kɔma ma kiŋ sɩ má ha-wɛɣɛ mpaaʋ na pá polo pá lá pa Ɩsɔ kɛ́ kɔtasɩ.
Ɩ́ tʋ-wɛɣɛ tǝma toŋ nyǝna. Ɩlɛ pa kaa hiki tapasopǝle sɩ pá paasǝɣǝna pa pɔpɔtʋ tɔmnaa mpɛ.
Ḿpʋ́ɣʋ́ feŋlaa sɔsaa na sǝkpema pa lɩɩ Icipiti wulaʋ tɛ́ na pá polo pa heeli Ɩsɛɣɛlɩ nyǝ́ma sɩ: Wulaʋ sɩ, tǝ́ taa tasa-mɛɣɛ kasaaloka cɛlʋɣʋ.
Sɩ mǝ maɣamaɣa ɩ́ ká yɛlǝna na ɩ́ kʋ́. Pǝyele mǝ pilikinaa kaa sɛkɩ ɩsɩɩ ɩ́ tɩɩ ŋmaakɩ tɔ.
Mpʋ pǝ yelina na Ɩsɛɣɛlɩ nyǝ́ma ya Icipiti tɛtʋ taa sɩ pá kʋŋ kasaaloka.
Na feŋlaa sɔsaa náá caalǝɣɩ-wɛ na toŋ sɩ pǝ wɛɛ sɩ pá tɛŋ paa ɩfemle nte tǝ pilikinaa kɛ teitei, ɩsɩɩ too paa cɛlaɣa-wɛɣɛ kasaaloka kɛ kʋcɛlʋ tɔ.
Halǝna feŋlaa sɔsaa mpɛ pá makɩ sǝkpema mpa paa kpawa Ɩsɛɣɛlɩ nyǝ́ma taa tɔ. Sɩ pepe tɔɔ kɛ́ nɔɔnɔɔ samaa ɩɩ lakɩ pilikinaa, na pǝ́ takɩ ɩsɩɩ too paa sɩɩʋ tɔ.
Ḿpʋ́ɣʋ́ feŋlaa sǝkpema mpɛ pa pola Icipiti wulaʋ kiŋ sɩ pa hʋ́lǝ́ɣɩ́-ɩ pa wahala na pá wiina-ɩ sɩ: Haɩ, tá caa, pepe tɔɔ kɛ́ n naasǝɣɩ-tʋɣʋ mpʋ?
Nyǝnɩ, anɩ tá maɣamaɣa tǝ kʋŋna tá kasaaloka. Pǝyele pa caalǝɣɩ-tʋ sɩ tá pilikinaa ɩ́ taa sɛkɩ ɩsɩɩ tɩɩ ŋmaakaɣa tɔ. Pǝ́cɔ́ pa tɔŋna-tʋɣʋ mapʋ ntɔ. Nyá yǝlaa tɔm sǝpaɣa.
Tǝnaɣalɛ Icipiti wulaʋ nɔɣɔ tǝkpaʋ sɩ: Ɩ́ kɛ́ felentunaa kpitikpitinaa kɛ́, pǝ maɣamaɣa pǝ tɔɔ kɛ́ ɩ́ waakǝna sɩ ɩ́ puki Ɩsɔ kɛ́ kɔtaɣa lapʋ.
Ɩ́ kʋlɩ na ɩ́ tɛɛ mǝ tǝma taa. Nɔɣɔlʋ kaa cɛla-mɛɣɛ kasaaloka kɛ faalaa. Pǝyele ɩ́ ká ŋmá pilikinaa kɛ teitei kɛ́ ɩsɩɩ ɩ́ tɩɩ ŋmaakɩ tɔ.
Ḿpʋ́ɣʋ́ feŋlaa mpɛ pa laŋá wakǝlaa. Mpi tɔ, pa heela-wɛ sɩ paa ŋmaakɩ pilikinaa kɛ paa ɩfemle nteɣe tǝcʋŋŋ ɩsɩɩ paa sɩɩwa tɔ.
Mpɛ pa lɩɩkaɣa ɩlɛ pa maɣana Moisi na Alɔŋ pa taŋa-wɛɣɛlɛ.
Ɩlɛna pá tʋʋ pɛlɛ sɩ: Ɩsɔ ká kpatɩ mǝ yule tɔɔ kɛ́ kpaakpaalɛ. Mpi tɔ, mǝ lapǝna na Icipiti wulaʋ na ɩ waalɩ nyǝ́ma pa luɣu lɩɩ-tʋ. Mǝ tekina tá luɣu sɩ pá lɛntɩ.
Ḿpʋ́ɣʋ́ Moisi tasa Tacaa kɛ sǝlǝmʋɣʋ tɔtɔ sɩ: Haɩ, Tacaa, pepe tɔɔ kɛ́ n lakɩ nyá yǝlaa taɣa ɩsaɣatʋ? Na pepe tɔɔ kɛ́ n tɩɩ tila-m pa waalɩ?
Hatoo kʋyaŋku ma heela Icipiti wulaʋ kɛ nyá tɔm tɔ, ɩ sɔɔsa Ɩsɛɣɛlɩ nyǝ́ma kɛ wahala kɛ́. Pǝyele nyá suma, nn lʋkɩ sɩ ń waasɩ-wɛ.
Ḿpʋ́ɣʋ́ Tacaa cɔwa Moisi sɩ: N ká ná ɩsǝna maa la Icipiti wulaʋ tɔ. Toŋ kɛ maa lana-ɩ na ɩ́ yele-mɛ na ɩ́ tɛɛ. Halɩ ɩ maɣamaɣa ɩ ká tɩɩ tɔɣɔnna-mɛɣɛ ɩ tɛtʋ taa sɩ ɩ́ tɛɛ lɔŋ na ɩ́ wɛsɩ-ɩ.
Ɩlɛna Ɩsɔ tasa Moisi kɛ heeluɣu sɩ: Ma kɛ́ Tacaa kɛ́.
Halɩ ma hʋlá ma tǝɣɩ Apǝlaham na Ɩsaaka na Yakɔpʋ sɩ maɣalɛ Ɩsɔ Toma tǝna tʋ. Ama pa ta nyɩ sɩ ma hǝtɛ tɔtɔɣɔlɛ Mawɛtam.
Ma na-wɛ tǝ pɛɛla nɔɣɔ na má sɩɩ-wɛ sɩ maa ha-wɛɣɛ Kanaaŋ tɛtʋ nti tǝ taa pa caɣa caɣalʋtʋ kɛ ɩsǝntɔ tɔ.
Pǝnɛntɛ ma nɩɩ yomle nte Icipiti nyǝ́ma tʋɣɩ-wɛ na pá wiiki tɔ. Halǝna pǝ́ tɔɔsɩ-m nɔɣɔ ŋka ma na-wɛ tɩɩ pɛɛlaa tɔ.
Pǝ tɔɔ kɛ́ ma tʋ Moisi sɩ ɩ́ heeli-mɛ sɩ maɣalɛ Tacaa. Maa cɛ-mɛɣɛ mǝ yomle na mǝ wahala tǝma taa na má waasɩ-mɛ. Na ma hɔ́ Icipiti nyǝ́ma ŋkpaŋʋɣʋ na ma toŋ sɔsɔɔŋ.
Maa nyǝnɩ-mɛɣɛ ma yǝlaa na mɩ́ɩ́ nyǝnɩ maɣa mǝ Ɩsɔ. Waatʋ ɩnǝɣɩ ɩ ká nyɩ sɩ mǝ Ɩsɔ Tacaa má ma hɛtǝɣǝna-mɛɣɛ Icipiti nyǝ́ma wahala tǝma anɩ a taa.
Pǝlɛ pǝ waalɩ maa pona-mɛɣɛ tɛtʋ nti maa sɩɩ Apǝlaham na Ɩsaaka na Yakɔpʋ kɛ nɔɣɔ na tuunaʋ sɩ maa ha-mɛ na tǝ́ pǝsɩ mǝ nyǝntʋ tɔ tǝ taa. Mpi tɔ, maɣa Tacaa kɛ́.
Ḿpʋ́ɣʋ́ Moisi kpaɣa tɔm ntɩ na ɩ́ tɛlǝsɩ Ɩsɛɣɛlɩ nyǝ́ma ɩlɛna pá kisi tǝ mʋɣʋ. Mpi tɔ, pa yomle tǝma kǝla-wɛɣɛ pɩɩʋ.
Ɩlɛna Tacaa tasa Moisi kɛ heeluɣu sɩ:
Polo Icipiti wulaʋ kiŋ na ń heeli-ɩ sɩ pǝ wɛɛ sɩ ń yele Ɩsɛɣɛlɩ nyǝ́ma na pá lɩɩ nyá tɛtʋ taa.
Ntɛna Moisi nɔɣɔ tǝkpaʋ sɩ: Ɩsɛɣɛlɩ nyǝ́ma maɣamaɣa ná tá nɩɩna-m kacaŋfana Icipiti wulaʋ? Halɩ maa tɩɩ pǝsǝɣɩ yɔɣɔtaɣa kɛ ɩsǝntɔ tɔ, pǝ tɩɩ tɛɛsaa kɛlɛ.
Kɛlɛna Tacaa tʋ Moisi na Alɔŋ sɩ: Ɩ́ polo mǝ naalɛ na ɩ́ maɣana Ɩsɛɣɛlɩ nyǝ́ma na Icipiti wulaʋ na ɩ́ heeli-wɛ sɩ, pǝ wɛɛ sɩ Ɩsɛɣɛlɩ nyǝ́ma ɩ́ lɩɩ Icipiti taa.
Ɩsɛɣɛlɩ nyǝ́ma lʋlʋŋ loosi nyǝ́ma cɔsɔnaa hǝla ntɔ. Yakɔpʋ pǝyalʋ kancaalaɣa nyǝŋ Lupɛŋ pǝyalaa ntɛ́ Hanɔkɩ na Palu na Hɛsǝlɔŋ na Kaami, pɛlɛɣɛlɛ Lupɛŋ lʋlʋɣʋ loosi nyǝ́ma cɔsɔnaa.
Simiyɔŋ ɩ́lɛ́ ɩ pǝyalaa ntɛ́, Yemuwɛlɩ, na Yamɛŋ, na Ohatɩ, na Yakɛŋ, na Sohaa, na Sawuli. Ɩ alʋ Kanaaŋ nyǝŋ lʋlǝna-ɩ ɩ pǝyalʋ kantǝkaɣa nyǝŋ ɩnɛ. Simiyɔŋ lʋlʋɣʋ loosi nyǝ́ma cɔsɔnaa ntɛ́.
Lefii pǝyalaa mpa pa kɛ́ ɩ lʋlʋɣʋ loosi nyǝ́ma cɔsɔnaa tɔ pa wɛ yǝlaa tooso kɛ́. Pa hǝla ntɛ́ Kɛɛsɔŋ, na Kehatɩ, na Melali. Lefii ɩnɩ ɩ lʋlʋɣʋ pɩɩsɩ ntɛ́ nɩɩnʋwa na hiu na naanʋwa na naatosompɔɣɔlaɣa (137).
Kɛɛsɔŋ pǝyalaa ntɛ́ Lipini na Simeyi, pɛlɛɣɛlɛ Kɛɛsɔŋ lʋlʋɣʋ loosi nyǝ́ma cɔsɔnaa.
Kehatɩ ɩ́lɛ́ ɩ pǝyalaa ntɛ́, Amǝlam, na Ɩsaa, na Hepǝlɔŋ, na Usiyɛlɩ. Kehatɩ lʋlʋɣʋ pɩɩsɩ ntɛ́ nɩɩnʋwa na hiu na naanʋwa na tooso (133).
Melali ɩ́lɛ́ ɩ pǝyalaa ntɛ́ Malii na Musi. Pɛlɛɣɛlɛ Lefii nyǝ́ma lʋlʋŋ loosi nyǝ́ma cɔsɔnaa.
Amǝlam ɩ́lɛ́ ɩ kpaɣa ɩ caa neu Yɔkǝpɛtɩ kɛ́ na ɩ́ lʋlɩ-ɩ apalʋpiya kɛ naalɛ, Alɔŋ na Moisi. Amǝlam ɩnɩ ɩ lʋlʋɣʋ pɩɩsɩ ntɛ́ nɩɩnʋwa na hiu na naanʋwa na naatosompɔɣɔlaɣa (137).
Ɩsakaa ɩ́lɛ́ ɩ pǝyalaa ntɛ́ Kolee, na Nekɛfɩ, na Sikǝli.
Usiyɛlɩ pǝyalaa ntɛ́ Mikayɛɛlɩ, na Ilisafaŋ, na Sitili.
Aminatapɩ pɛɛlɔ Ɩlisepa wei ɩ kɛ́ Nasɔŋ neu tɔɣɔ Alɔŋ kpaɣaa na ɩ́ lʋlɩ Natapɩ, na Apihu, na Ɩlasaa, na Itamaa.
Kolee ɩ́lɛ́ ɩ pǝyalaa ntɛ́ Asii, na Ɩlikana, na Apiyasafɩ. Pɛlɛɣɛlɛ Kolee lʋlʋɣʋ loosi nyǝ́ma cɔsɔnaa.
Putiyɛlɩ pɛɛlɔ nɔɣɔlʋ kɛ Alɔŋ pǝyalʋ Ɩlasaa ná kpaɣaa na ɩ́lɛ́ ɩ́ lʋlɩ Pɛŋhasɩ. Lefii lʋlʋɣʋ nyǝ́ma loosi nyǝ́ma cɔsɔnaa hǝla ntɛ́.
Na Alɔŋ na Moisi mpɛɣɛ Tacaa tɔma sɩ pá lǝsɩ Ɩsɛɣɛlɩ nyǝ́ma kɛ Icipiti taa kɛ́ nɔɣɔ kʋlʋmaɣa.
Mpɛ ɩnɩ pa tɛlǝsǝna Icipiti wulaʋ kɛ nti Ɩsɔ yɔɣɔtaa sɩ ɩ́ yele Ɩsɛɣɛlɩ nyǝ́ma na pá lɩɩ ɩ tɛtʋ taa tɔ.
Ḿpʋ́ɣʋ́ kʋyakʋ nakʋlɩ Ɩsɔ yɔɣɔtǝna Moisi kɛ Icipiti tɛtʋ taa na ɩ́ heeli-ɩ sɩ:
Ma kɛ́ Tacaa kɛ́, polo ń heeli Icipiti wulaʋ kɛ tǝ tǝna nti ma yɔɣɔtǝna ma nɔɣɔ tɔ.
Mpʋɣʋlɛ Moisi cɔ-ɩ sɩ: Icipiti wulaʋ kaa nɩɩna-m. Mpi tɔ, ma ta nyɩ yɔɣɔtaɣa kɛ paa pǝcɔ pǝcɔ.
Ḿpʋ́ɣʋ́ Tacaa heela Moisi sɩ: Maa tʋ-ŋ toŋ sɔsɔɔŋ na ń pǝsɩ ɩsɩɩ Ɩsɔ kɛ́ Icipiti wulaʋ ɩsɛntaa na Alɔŋ náá tɛlǝsǝɣɩ-ɩ nyá tɔm.
N ká kɛɛsɩ Alɔŋ kɛ tǝ tǝna nti máá heeli-ŋ tɔ, na ɩ́lɛ́ ɩ́ tɛlǝsɩ-tǝɣɩ Icipiti wulaʋ sɩ ɩ́ yele Ɩsɛɣɛlɩ nyǝ́ma na pá lɩɩ ɩ tɛtʋ taa.
Paa na mpʋ tɔ, maa la Icipiti wulaʋ kɛ laŋkpɩɩsǝŋ. Paa na piti tǝma na kʋhʋlʋm mpi pǝ tǝna maa la Icipiti taa tɔ,
ɩ kaa nɩɩna-mɛ. Halɩ waatʋ ɩnǝɣɩ maa nyǝŋsɩ Icipiti nyǝ́ma ɩsɛ kɛ teu kɛ ɩsǝna pǝ wɛɛ tɔ. Ɩlɛna má lǝsɩ ma yǝlaa Ɩsɛɣɛlɩ nyǝ́ma kɛ nɔɣɔ kʋlʋmaɣa kɛ tɛtʋ tǝnɛ tǝ taa.
Saa ɩnǝɣɩ pɩɩ cɛ Icipiti nyǝ́ma ɩsɛntɔɔ na pá nyɩ́ sɩ ma kɛ́ Tacaa.
Ḿpʋ́ɣʋ́ Moisi na Alɔŋ pa lapa teitei ɩsɩɩ Tacaa ka heeluɣu-wɛ tɔ.
Waatʋ wei pa yɔɣɔtaɣana wulaʋ kɛ mpʋ tɔ, Moisi pɩɩsɩ ka wɛ nɩɩnaasa na Alɔŋ nyǝnsɩ kɛ nɩɩnaasa na tooso.
Ḿpʋ́ɣʋ́ Ɩsɔ Tacaa heela Moisi na Alɔŋ sɩ:
Ye Icipiti wulaʋ tɔma-mɛ sɩ ɩ́ la piti tǝmlɛ natǝlɩ, ɩlɛ Moisi heeli Alɔŋ sɩ ɩ́ pɛtɩ ɩ kpátʋ́ɣʋ́ kɛ atɛɣɛ wulaʋ ɩsɛntaa, na kɩɩ pǝsɩ tʋm.
Tǝnaɣa Moisi na Alɔŋ pa tɛɛwa na pá lá teitei ɩsɩɩ Ɩsɔ Tacaa kɛɛsʋɣʋ-wɛ tɔ. Alɔŋ pɛta ɩ kpátʋ́ɣʋ́ kɛ atɛɣɛ Icipiti wulaʋ na ɩ waalɩ nyǝ́ma pa ɩsɛntaa na kʋ́ pǝsɩ tʋm.
Ḿpʋ́ɣʋ́ wulaʋ kota Icipiti tʋwaa na pǝ topotopo nyǝ́ma na pɛlɛ pá lá mpʋ tɔtɔ, na pa topotopotʋ taa.
Pa tǝna pa pɛta pa kpatǝŋ kɛ atɛ na ɩ́ pǝsɩ tʋmaa. Tǝnaɣa Alɔŋ kpátʋ́ɣʋ́ tʋm kʋlaa na ɩ́ li panɛ pa nyǝŋ tʋmaa tǝna.
Paa na mpʋ Icipiti wulaʋ lapa laŋkpɩɩsǝŋ na ɩ́ kisi nti Moisi na Alɔŋ pa pola-ɩ sǝlǝmʋɣʋ tɔɣɔ teitei ɩsɩɩ Tacaa ka yɔɣɔtʋɣʋ tɔ.
Ḿpʋ́ɣʋ́ Ɩsɔ Tacaa tɔma Moisi sɩ: Ntɔŋ Icipiti wulaʋ kama nyʋɣʋ kɛ ɩ laŋkpɩɩsǝŋ taa na ɩ́ kisi Ɩsɛɣɛlɩ nyǝ́ma kɛ yeluɣu sɩ pá tɛɛ yɛɛ?
Tɔʋ, cele kʋ fema n lɩɩ lɔŋ na ń kpaɣa nyá kpátʋ́ɣʋ́ ŋku kɩɩ pǝsa tʋm tɔ, na ń polo ɩ tɛɣɛ saa wei ɩ tiiki pɔɣɔ tɔ, na ń taŋɩ-ɩ kʋteŋ tɔɔ.
Ɩlɛna ń heeli-ɩ sɩ: Hepǝla nyǝ́ma tá, tá Ɩsɔ Tacaa tilina-m sɩ má heeli-ŋ sɩ ń yele ɩ yǝlaa na pá polo pooluŋ na pá sɛɛ-ɩ, na halǝna saŋa nyaa saŋ.
Pǝ tɔɔ kɛ́ Tacaa sɩ má tɛlǝsɩ-ŋ sɩ n tɔma sɩ n ta nyǝmɩ-ɩ tɔ pǝnɛntaa kɛ́ n ká nyǝmɩ-ɩ. Kpátʋ́ɣʋ́ kʋnɛɣɛ maa ma Nili pɔɣɔ lʋm tɔɔ, ɩlɛna Ɩsɔ yele na pǝ tǝna pǝ́ pǝsɩ calǝm,
na tiina sɩ́ na lʋm sɔŋ na halɩ Icipiti nyǝ́ma kpisi pǝ nyɔɔʋ.
Ḿpʋ́ɣʋ́ Tacaa tasa Moisi kɛ heeluɣu sɩ: Heeli Alɔŋ sɩ kpaɣa nyá kpátʋ́ɣʋ́ na ń hʋ́lɩ́-kʋɣʋ Icipiti nyǝ́ma lʋm tǝkpentenaa na pusi na lɔɔŋ pǝ tɔɔ na pǝ́ kpɛŋna lʋcaɣamnaa na tɩɩŋ na kʋkpamǝŋ pǝ pɔɔŋ taa lʋmnaa, na pǝ́ pǝsɩ calǝm. Waatʋ ɩnɩ calǝm ká waasɩ tɛtʋ tǝna tǝpaɩ.
Ḿpʋ́ɣʋ́ Alɔŋ kʋsa kpátʋ́ɣʋ́ na ɩ́ má pɔɣɔ lʋm tɔɔ ɩsɩɩ Tacaa ka kɛɛsʋɣʋ-wɛ tɔɣɔ Icipiti wulaʋ na ɩ waalɩ nyǝ́ma pa ɩsɛntaa, na lʋm tǝna pǝsɩ calǝm.
Ɩlɛna pɔɣɔ tǝna tiina sɩ́, na ka lʋm sɔŋ halǝna Icipiti nyǝ́ma kpisi pǝ nyɔɔʋ. Na paa timpiɣi n tala tɛtʋ tǝna taa calǝm waasǝna.
Ḿpʋ́ɣʋ́ Icipiti tʋwaa lapa teitei ɩsɩɩ Moisi-wɛ na pa topotopotʋ taa. Ɩlɛna Icipiti wulaʋ la laŋkpɩɩsǝŋ ɩsɩɩ Tacaa ka tɛm yɔɣɔtʋɣʋ tɔ, na ɩ́ kisi nɔɣɔ ŋka paa sǝlǝma-ɩ tɔ.
Ɩ ta kpaɣa-tɩ na ɩ́ yaa pʋlʋ. Ɩlɛna ɩ́ ha lumaɣa na ɩ́ sʋʋ ɩ tǝyaɣa.
Tǝnaɣa Icipiti nyǝ́ma tǝna sʋʋ hila laasʋɣʋ na pá malǝɣɩ pɔɣɔ sɩ pá hiki lʋm kʋnyɔnyɔɔm. Mpi tɔ, pɔɣɔ nyǝm taa fɛɩ nyɔɔʋ.
Kʋyɛɛŋ naatosompɔɣɔlaɣa tǝcu kɛ́ lʋm pǝsa calǝm.
Pǝ waalɩ kɛ́ Tacaa tɔma Moisi sɩ: Polo Icipiti wulaʋ kiŋ na ń heeli-ɩ sɩ yele ma yǝlaa na pá polo pá la-m tǝmlɛ.
Ye n kisa mpʋ maa yele na salɛɛ lɩɩ nyá tɛtʋ tǝna taa.
A ká huki tǝyomyom kɛ pɔɣɔ taa. Ɩlɛna á kpa na á sʋʋ wulaʋ nyá nyá kawulaɣa tǝyaɣa taa, na nyá naŋ kʋhǝntʋɣʋ taa. A ká kpa nyá kato tɔɔ maɣamaɣa. A ká sʋʋ tɔtɔɣɔ nyá waalɩ nyǝ́ma tɛɛsɩ taa na samaa nyǝnsɩ taa na tǝtǝsǝlɛ na mʋtʋ tiisi taa tɔtɔ.
Halɩ a ká kpa Icipiti wulaʋ nyá nyá maɣamaɣa nyá tɔɔ, na samaa tǝna tɔɔ, na pǝ kpɛŋna tǝmlɛ nyǝ́ma tɔɔ tɔtɔ.
Ḿpʋ́ɣʋ́ Tacaa tasa Moisi kɛ heeluɣu tɔtɔ sɩ heeli Alɔŋ sɩ: Hʋ́lɩ́ nyá kpátʋ́ɣʋ́ na pusi na lɔɔŋ na lʋcaɣamnaa tɔɔ na salɛɛ lɩɩ Icipiti.
Alɔŋ ná hʋ́lá ɩ kpátʋ́ɣʋ́ kɛ mpʋ, ɩlɛna salɛɛ lɩɩ Icipiti lʋmnaa taa na á waasɩ tɛtʋ tǝna.
Ḿpʋ́ɣʋ́ Icipiti tʋwaa ná lapa mpʋ na pa topotopotʋ taa tɔtɔ, na salɛɛ lɩɩ na á kpa tɛtʋ tǝna taa.
Ntɛna Icipiti wulaʋ yaa Moisi na Alɔŋ na ɩ́ tɔ-wɛ sɩ: Ɩ́ wiina Tacaa na ɩ́ hatǝlǝna salɛɛ anǝɣɩ má na má yǝlaa. Pǝ waalɩ ɩlɛ maa yele Ɩsɛɣɛlɩ nyǝ́ma na pá polo pá lá Ɩsɔ kɛ́ kɔtasɩ.
Tǝnaɣalɛ Moisi cɔ Icipiti wulaʋ sɩ: Ta caa, lǝsɩ nyá maɣamaɣa kɛ saa wei n sɔɔlaa sɩ má sǝlǝmɩ Ɩsɔ kɛ́ mǝ tɔɔ na ɩ́ kʋ́ salɛɛ kɛ nyana nyá samaa na nyá tǝmlɛ nyǝ́ma mǝ tɛɛsɩ taa na á mǝlɩ pɔɣɔ taa tike tɔ.
Kɛlɛna wulaʋ sɩ: Cele kɛ ma caakɩ sɩ ń sǝlǝmɩ Ɩsɔ. Ntɛna Moisi sɩ: Tɔʋ, pǝ wɛ teu. Maa la mpʋ, ɩlɛna pǝ́cɔ́ ń cɛkǝna sɩ tá Ɩsɔ Tacaa fɛɩna saala.
Pɔpɔtʋ fɛɩ leleŋ, salɛɛ ká lɩɩ nyana nyá samaa na nyá tǝmlɛ nyǝ́ma mǝ tɛɛsɩ taa na á mǝlɩ pɔɣɔ taa tike.
Ḿpʋ́ɣʋ́ Moisi na Alɔŋ pa lɩɩ Icipiti wulaʋ tɛ́. Ɩlɛna Moisi sǝlǝmɩ Ɩsɔ kɛ́ salɛɛ anɩ a tɔɔ.
Ɩlɛna Tacaa la ɩsɩɩ ɩ sǝlǝmʋɣʋ tɔ, na salɛɛ sɩ tɛɛsɩ taa na taasɩ tɔɔ na tawa taa.
Ḿpʋ́ɣʋ́ pa kota-yɛɣɛ huwa huwa. Ɩlɛna ɩcatɛ tǝna sɔŋ pǝ fɛɩ teu.
Icipiti wulaʋ nawa sɩ ɩ wahala pasaa, ɩlɛna ɩ́ lá laŋkpɩɩsǝŋ na ɩ́ kisi Moisi na Alɔŋ kɛ nɩɩnaʋ kɛ teitei ɩsɩɩ Tacaa ka yɔɣɔtʋɣʋ tɔ.
Ḿpʋ́ɣʋ́ Tacaa tɔma Moisi sɩ heeli Alɔŋ sɩ: Ma nyá kpátʋ́ɣʋ́ kɛ tɛtʋ tɔɔ, na mʋsʋɣʋ pǝsɩ pɔtʋ na tǝ́ kpa Icipiti tɛtʋ tǝna taa.
Ntɛna Moisi na Alɔŋ pá lá teitei ɩsɩɩ Tacaa heela-wɛ tɔ. Ɩlɛna mʋsʋɣʋ pǝsɩ pɔtʋ na tǝ́ waasɩ yǝlaa na tɔla pa tɔɔ kɛ́ tɛtʋ tǝna taa.
Ɩlɛna Icipiti tʋwaa maɣasɩ ɩsɩɩ paa la mpʋ na pa topotopotʋ taa na pá kpisi. Na pɔtʋ náá wɛ tɔla na yǝlaa pa tɔɔ.
Tǝnaɣalɛ tʋwaa heela Icipiti wulaʋ sɩ: Ɩsɔ mpǝle kɛ cǝnɛ ɩnǝɣɩ yoo. Paa na mpʋ Icipiti wulaʋ tɔka ɩ laŋkpɩɩsǝŋ na ɩ́ kisi Moisi na Alɔŋ kɛ nɩɩnaʋ kɛ teitei ɩsɩɩ Tacaa ka yɔɣɔtʋɣʋ tɔ.
Ḿpʋ́ɣʋ́ Tacaa heela Moisi sɩ: Cele kʋlɩ lɔŋ kɛ tanaŋ kʋpaŋkʋ tɛɛ, na ń katɩ Icipiti wulaʋ kɛ waatʋ wei ɩ tiiki pɔɣɔ tɔ na ń heeli-ɩ sɩ Tacaa má, ma tɔma sɩ yele ma yǝlaa na pá polo pá la-m tǝmlɛ.
Ye n kisaa sɩ n kaa yele-wɛ, ɩlɛ ma yele na kacɔsɩ kʋnaasasɩ nasǝlɩ sɩ lɩɩ na sɩ́ sú Icipiti nyǝ́ma tɛɛsɩ taa kɛ́ tɛtʋ tǝna taa, na sɩ́ nyasǝɣɩ nyana yǝlaa na nyá tǝmlɛ nyǝ́ma tǝna.
Ama kacɔsɩ nsɩ sɩ kaa wiili Kosɛŋ tɛtʋ taa timpi ma yǝlaa wɛɛ tɔ. Tǝnaɣa Icipiti wulaʋ ka nyǝna sɩ Tacaa má, ma wɛ Icipiti taa cǝnɛ.
Maa kenti mǝ tɔɔ kɛ́ kpantɛ kɛ cele, na ɩ́ kaa na wahala ɩnɛ.
Ḿpʋ́ɣʋ́ Tacaa yelaa na kacɔsɩ kʋnyasasɩ nasǝlɩ lɩɩ tuutuuma na sɩ́ watɩ Icipiti wulaʋ na ɩ tǝmlɛ nyǝ́ma pa tɛɛsɩ taa, na sɩ́ wakǝlɩ tɛtʋ tǝna.
Tǝnaɣalɛ Icipiti wulaʋ yaa Moisi na Alɔŋ na ɩ́ tɔ-wɛ sɩ: Ɩ́ polo ɩ́ lá mǝ Ɩsɔ kɛ́ kɔtasɩ. Ɩlɛ Icipiti tɛtʋ taa kɛ́ pǝ wɛɛ sɩ ɩ́ la-sɩ.
Kɛlɛna Moisi na Alɔŋ pa cɔ sɩ: Tǝ kaa la-sǝɣɩ cǝnɛ. Mpi tɔ, Icipiti nyǝ́ma ká nyǝnɩ-sǝɣɩ acaalǝtʋ na pá yaɣa-tʋɣʋ pɛɛ.
Pǝ wɛɛ kɛ́ sɩ tǝ́ tɔ kʋyɛɛŋ tooso na tǝ́ polo pooluŋ. Ɩlɛna tǝ́ lá tá Ɩsɔ Tacaa kɛ kɔtasɩ ɩsɩɩ ɩ ka heeluɣu-tʋ tɔ.
Ntɛna Icipiti wulaʋ sɩ: Maa yele-mɛ na ɩ́ polo. Ɩlɛ ɩ́ taa hatǝlɩ pooluŋ kɛ́. Aaɩyee sɩ, ɩ́ sǝlǝmǝna-m.
Mpʋɣʋlɛ Moisi nɔɣɔ tǝkpaʋ sɩ: Ye ma lɩɩ cǝnɛ, maa sǝlǝmɩ Tacaa na cele ɩ ká hatǝlǝna nyá na nyá tǝmlɛ nyǝ́ma na nyá yǝlaa kɛ kacɔsɩ sǝnɛ. Ama kʋlʋmtʋ kɛ́ sɩ ń taa nɛɛtɩ-tʋ na ń taɣanɩ Ɩsɛɣɛlɩ nyǝ́ma taɣa taŋʋɣʋ sɩ tǝ taa polo na tǝ lá Ɩsɔ kɛ́ kɔtasɩ.
Moisi lɩɩ Icipiti wulaʋ tɛ́ ɩlɛna ɩ́ sǝlǝmɩ Tacaa,
na ɩ́lɛ́ ɩ lǝsɩ kacɔsɩ tǝna na sɩ́ yele Icipiti wulaʋ na ɩ tǝmlɛ nyǝ́ma na ɩ yǝlaa, pǝ ta sɔɔ paa kʋlʋmaɣa.
Ḿpʋ́ɣʋ́ Icipiti wulaʋ lapa laŋkpɩɩsǝŋ tɔtɔ na ɩ́ kisi sɩ Ɩsɛɣɛlɩ nyǝ́ma ɩ́ taa lɩɩ.
Ḿpʋ́ɣʋ́ Tacaa tɔma Moisi sɩ: Polo Icipiti wulaʋ kiŋ na ń heeli-ɩ sɩ Hepǝla nyǝ́ma Ɩsɔ Tacaa má, ma tɔma sɩ yele ma yǝlaa na pá polo pá la-m tǝmlɛ.
Ye n wɛɛ na n kisiɣi na n kaŋ nyʋɣʋ na ń taŋǝɣɩ-wɛɣɛ mpʋ,
maa yele na kʋsǝkʋ ɩsaɣaʋ nakʋlɩ kʋ kpa Icipiti nyǝ́ma tɔla, na kʋ́ kʋ kpaɣanǝŋ na kpaŋasɩ na yooyoonaa, na naaŋ, na heeŋ, na pǝ́ŋ.
Ama Tacaa ká faɣasɩ Ɩsɛɣɛlɩ nyǝ́ma nyǝna na a taa natǝlɩ nyʋɣʋ kaa holi-tɛ.
Pǝlɛ pǝ paasi ɩlɛna Ɩsɔ Tacaa sɩɩ sɩ cele kɛ ɩnɩ ɩ ka la kɔkɔlɔ ɩnǝɣɩ Icipiti taa.
Tɛʋ fema ɩlɛna Tacaa yele na kʋsǝkʋ naŋ Icipiti nyǝ́ma tɔla tǝnaɣa kʋpampǝlɛ ɩsɩɩ ɩ ka yɔɣɔtʋɣʋ tɔ. Ama Ɩsɛɣɛlɩ nyǝ́ma nyǝna taa natǝlɩ tǝ nyʋɣʋ ta holi-tɛ.
Ḿpʋ́ɣʋ́ Icipiti wulaʋ pɔɔsaa na ɩ́ nɩɩ sɩ Ɩsɛɣɛlɩ nyǝ́ma tɔla taa natǝlɩ tǝ ta sɩ́. Paa na mpʋ pǝlɛ pǝ ta lapɩ-ɩ pʋlʋ. Ɩ kama nyʋɣʋ kɛ ɩ laŋkpɩɩsǝŋ taa na ɩ́ kisi Ɩsɔ yǝlaa kɛ yeluɣu sɩ pá tɛɛ.
Pǝ waalɩ kɛ Tacaa tasa Moisi na Alɔŋ kɛ heeluɣu tɔtɔ sɩ: Ɩ́ cosi mǝsaɣa taa tɔlʋma kɛ mǝ ŋkulee taa. Ɩlɛna ɩ́ polo wulaʋ tɛ́, na Moisi ŋmɩɩsɩ-yɛɣɛ ɩsɔtaa na Icipiti wulaʋ nyǝnǝɣɩ.
A ká yá tɛtʋ tǝna taa na á lʋlɩ yǝlaa na tɔla kɛ mʋla naalɩ, na á pǝsɩ sǝmola.
Mpʋɣʋlɛ Moisi na Alɔŋ pa cosa tɔlʋma, ɩlɛna pá polo wulaʋ tɛ na Moisi ŋmɩɩsɩ-yɛɣɛ ɩsɔtaa, na á lʋlɩ yǝlaa na tɔla kɛ mʋla na á pǝsɩ sǝmola.
Mʋla anɩ a kpɛnna Icipiti tʋwaa tɔtɔɣɔ na á kpa-wɛɣɛ teitei ɩsɩɩ yǝlaa tǝna. Halǝna pa kpisi Moisi-wɛɣɛ kpǝtǝnaʋ.
Ḿpʋ́ɣʋ́ Tacaa yelaa na Icipiti wulaʋ sɔɔsɩ nyʋɣʋ kam kɛ ɩ laŋkpɩɩsǝŋ taa na ɩ́ kisi Moisi na Alɔŋ kɛ nɩɩnaʋ kɛ teitei ɩsɩɩ ɩ ka heeluɣu Moisi tɔ.
Ḿpʋ́ɣʋ́ Tacaa heela Moisi sɩ: Cele kʋlɩ lɔŋ kɛ tanaŋ kʋpaŋkʋ tɛɛ na ń maɣana Icipiti wulaʋ na ń heeli-ɩ sɩ Hepǝla nyǝ́ma Ɩsɔ Tacaa má, ma tɔma sɩ: Yele ma yǝlaa na pá polo pa la-m tǝmlɛ.
Ama pǝnɛntaa ma tʋ ma taa kɛ́ sɩ maa la wahalanaa mpɛ pa tǝnaɣa nyana nyá tǝmlɛ nyǝ́ma na nyá yǝlaa. Ɩlɛna pǝ́cɔ́ ń nyɩ́ sɩ nɔɣɔlʋ ta nǝɣǝsǝna-m antulinya tǝna taa.
Ye maa sɔɔlaa maa kʋwa nyana nyá yǝlaa na yʋlʋkʋsǝkʋ na ɩ́ saalɩ yem kɛ́ tɛtʋ taa.
Ama ma yela-ŋ na nyá ɩsɛ kɛ ḿpʋ́ɣʋ́ sɩ ń nyɩ́ sɩ ma wɛna toŋ. Ɩlɛna ma hǝtɛ sɔɔsɩ yaaʋ kɛ tɛtʋ tǝna taa.
Paa na mpʋ, n wɛɛ na ń hɔŋ nyá tɩ na ń kisiɣi sɩ ma yǝlaa ɩ́ taa tɛɛ.
Pǝ tɔɔ kɛ́ cele ɩsǝntɔ waatʋ, maa yele na tɔmpɛɛ tɛʋ ŋku too Icipiti tʋ nɔɣɔlʋ ta nata tɔ kʋ́ nɩɩ.
Mpʋ tɔ, kpeɣeli nyá tɔla na ń cɔɔsɩ-yɛɣɛ tiili. Ye yǝlaa na tɔla pa caɣa taalɛ kɛ yem na pa ta cɔɔsɩ, tɔmpɛɛ ká kʋ-wɛ.
Wulaʋ tǝmlɛ nyǝ́ma taa lɛlaa mʋ Tacaa tɔm ntǝɣɩ niŋ naalɛ, na pá heeli pa tǝmlɛ nyǝ́ma sɩ pa na tɔla pá cɔɔsɩ timpi tɔmpɛɛ anɩ a kaa na-wɛ tɔ.
Ama lɛlaa ná tá nyana Tacaa tɔm ntɩ na pá yele pa tǝmlɛ nyǝ́ma na pa tɔla kɛ tawa taa.
Pǝ waalɩ kɛ́ Tacaa heela Moisi sɩ: Hʋ́lɩ́ nyá kpátʋ́ɣʋ́ na ɩsɔtaa na tɔmpɩɩŋ hoti Icipiti tɛtʋ yǝlaa na tɔla tɔɔ na pa tawa taa kʋhalǝm tǝna taa.
Moisi kpaasa ɩ kpátʋ́ɣʋ́ na ɩsɔtaa kɛ mpʋ, ɩlɛna Tacaa yele na tɛʋ holiɣi na kʋ́ nasǝɣɩ kpaŋŋ kpaŋŋ. Ɩlɛna tɔmpɩɩŋ lɩɩkǝna ɩsɔ na ɩ́ hotiɣi tɛtʋ tǝna tɔɔ.
Hatoo pǝ caalʋɣʋ Icipiti tɛtʋ kɛ sɩɩʋ tɔ nɔɣɔlʋ ta nata tɔmpɩɩŋ ɩnɩ ɩ taka na pǝ tɛʋ nyǝɣǝsʋɣʋ kɛ mpʋ.
Ḿpʋ́ɣʋ́ tɔmpɩɩŋ wakǝla pǝ tǝna mpi pɩɩ wɛ tawa taa tɔ, paa yǝlaa paa tɔla. Pǝ kaasɩ na á pʋɣʋtɩ kʋhalǝm na á caatɩ tɩɩŋ kɛ yem yem.
Kʋsɛŋ timpi Ɩsɛɣɛlɩ nyǝ́ma wɛɛ tɔ tǝna tike kɛ tɔmpɩɩŋ ta cǝtǝlɩ pʋlʋ.
Tǝnaɣalɛ Icipiti wulaʋ yáá Moisi na Alɔŋ na ɩ́ heeli-wɛ sɩ: Pǝnɛntɛ má lapǝna ɩsaɣatʋ. Má na ma yǝlaa ntɛ́ tasǝkǝlɛ nyǝ́ma. Ɩsɔ tike ntɛ́ tampana tǝŋlʋ.
Haɩ, ɩ́ wiina Ɩsɔ na tɔmpɛɛ hɛɛsɩ mpʋ. Maa yele-mɛ na ɩ́ tɛɛ, maa tasǝɣɩ-mɛɣɛ taŋʋɣʋ.
Tǝnaɣalɛ Moisi nɔɣɔ tǝkpaʋ sɩ: Ye ma lɩɩwa ɩcatɛ waalɩ maa tɛɣɛ Ɩsɔ kɛ́ niŋ na tɛʋ hola na kʋ tɔmpɛɛ hɛɛsɩ. Ɩlɛna pǝ́cɔ́ ń cɛkǝna sɩ Tacaa tǝnna antulinya tǝna.
Pǝna pǝ mpʋ tɔ, ma naa kɛ́ sɩ nyana nyá yǝlaa ɩ́ seeki Ɩsɔ kɛ́ acɛsaacɛsaa sewa kɛ́, ɩ́ tá tɛ́ mǝ taa.
Waatʋ wei tɔmpɛɛ kɔma mpʋ tɔ a sulina pa tɛ́ kpoŋkpontu toŋ nyǝntʋ nti pa yaa sɩ lɛŋ tɔ tǝ hɛtʋ tʋɣʋ, na pa tɔɣɔnaɣa pee nyǝŋka tʋlʋɣʋ ntɛ́, na á wakǝlɩ-yɛ.
Ama pǝ kaasa pa tɔɣɔnasɩ lɛnsǝnaa tɔ pǝ ta wakǝlɩ sǝlɛ. Mpi tɔ, sǝlɛ sɩ taa kʋlǝta saa ɩnɩ.
Moisi lɩɩwa ɩcatɛ waalɩ ɩlɛna ɩ́ tɛɣɛ Ɩsɔ kɛ́ niŋ na ɩ́ wiina-ɩ tɔmpɛɛ anɩ a tɔm. Ɩlɛna tɛʋ na kʋ hola na tɔmpɛɛ pǝ́ tɛ́.
Icipiti wulaʋ paasǝnaa sɩ pǝ tǝna pǝ hɛɛwa ɩlɛna ɩ́ na ɩ tǝmlɛ nyǝ́ma pá mǝlɩ pa nyǝŋ ɩnɩ ɩ taa ɩsɩɩ too ɩlɛ.
Ḿpʋ́ɣʋ́ pa kisaa tǝsaɣasaɣa sɩ mpɛ pa kaa yele Ɩsɛɣɛlɩ nyǝ́ma na pá lɩɩ tɛtʋ taa kɛ́ teitei ɩsɩɩ Tacaa ka heeluɣu Moisi tɔ.
Ḿpʋ́ɣʋ́ Tacaa tɔma Moisi sɩ: Mǝlɩ Icipiti wulaʋ tɛ́, má yelina sɩ ɩ́ na ɩ tǝmlɛ nyǝ́ma pá la laŋkpɩɩsǝŋ kɛ mpʋ na má lá kɔkɔlɔ nyǝm tǝna na pá ná.
Ma lapa ḿpʋ́ɣʋ́ sɩ n ká kɛɛsɩ nyá piya na nyá saalǝnaa kɛ ɩsǝna ma lapa Icipiti taa kɛ́ kɔkɔlɔ nyǝm tɔ. Tǝnaɣa ɩ́ ká nyǝna sɩ ma kɛ́ Tacaa.
Ḿpʋ́ɣʋ́ Moisi na Alɔŋ pa pola Icipiti wulaʋ tɛ́ na pá heeli-ɩ sɩ: Hepǝla nyǝ́ma tá, tá Ɩsɔ Tacaa tɔma-tʋ sɩ tǝ́ kɔɔ tǝ́ pɔɔsɩ-ŋ sɩ pǝlee kɛ́ n ká lɔ́ nyá laŋkpɩɩsǝŋ na ń yele ɩ yǝlaa na pá polo pá lapɩ-ɩ tǝmlɛ?
Ye n kama nyʋɣʋ kɛ pǝ taa, cele ɩ ká kɔna kʋtoloŋ kɛ nyá tɛtʋ tǝna taa.
Kɩɩ wáásɩ tɛtʋ tɔɔ tǝwisiwisi, na kʋ́ kuɣuli kʋnyɔnyɔm na tɩɩŋ wei tɔmpɛɛ ka fɛɛwa tɔ.
Kʋtoloŋ ká maɣalɩ nyana nyá tǝmlɛ nyǝ́ma na Icipiti nyǝ́ma tǝna tɛɛsɩ taa tǝpampam. Too tɔ, nyá caanaa na pɛlɛ pa caanaa ta keesita kɔkɔlɔ ɩnɩ ɩ taka halǝna saŋa. Moisi tɛma mpʋ ɩlɛna ɩ́ lɩɩ Icipiti wulaʋ tɛ́.
Icipiti wulaʋ tǝmlɛ nyǝ́ma kotaa na pá tɔmɩ-ɩ sɩ: Ta caa, yʋlʋ ɩnɛ ɩ ka cɔɔsɩ-tʋ yoo. Pǝ tɔɔ tɔ, yele-wɛ na pá polo pá lá pa Ɩsɔ Tacaa kɛ tǝmlɛ. Ye pǝ taɣa mpʋ Icipiti nyǝ́ma tǝna ká sɩ.
Tǝnaɣalɛ pa taɣana Moisi na Alɔŋ kɛ yaaʋ kɛ Icipiti wulaʋ tɛ́ na ɩ́lɛ́ ɩ heeli-wɛ sɩ: Ɩ́ polo ɩ́ lá mǝ Ɩsɔ Tacaa kɛ tǝmlɛ. Ɩ taa ɩ taa ɩlɛ sɩ: Awe na awe paa pona?
Ntɛna Moisi sɩ: Ta tǝna tɩɩ pona. Pǝ kpaɣaʋ ɩfepiya na tá kʋkpatǝlaa na tá pǝyalaa na tá pɛɛlaa tɔ. Na tǝ́ kpɛŋna tá tɔla tǝna. Mpi tɔ, Tacaa acima kɛ tǝ puki tɔɣɔʋ.
Mpʋɣʋlɛ Icipiti wulaʋ pǝsǝna-wɛ sɩ: Mǝ taa sɩ maa yele mǝ na mǝ piya na ɩ́ tɛɛ yɛɛ? Ɩsɔ ɩ́ sɩɩ-mɛ yaa. Ma nyǝmá mǝ taa laɣatʋ kɛ́ té.
Pǝ kaa la mpʋ. Apalaa mɛ, mǝ tike ɩ́ ká pona na ɩ́ lá mǝ Ɩsɔ kɛ́ tǝmlɛ. Mpi ɩ ka sǝlǝmɩ tɔɣɔlɛ. Ɩlɛna pá tɔɣɔnɩ Moisi na Alɔŋ kɛ Icipiti wulaʋ tɛ, na pɛlɛ pá lɩɩ.
Tǝnaɣa Tacaa tɔma Moisi sɩ: Hʋ́lɩ́ nyá kpátʋ́ɣʋ́ kɛ Icipiti tɛtʋ tɔɔ na kʋtoloŋ lɩɩ na kʋ wáásɩ-tɩ na kʋ́ tɔɣɔ kʋnyɔnyɔm tǝna mpi tɔmpɛɛ ka fɛɛwa tɔ.
Ḿpʋ́ɣʋ́ Moisi hʋla ɩ kpátʋ́ɣʋ́ kɛ Icipiti tɛtʋ tǝna tɔɔ. Ɩlɛna Tacaa yele na heelim lɩɩna tɛʋ kite na pǝ́ má ilim mpɩ na ahoo tǝna. Pǝ kɔma na pǝ́ nyaalɩ ɩlɛ kʋtoloŋ tapaɣalɛ.
Kʋ kɔma tuutuuma kɛ́, na kʋ wáásɩ tɛtʋ tǝna tɔɔ. Too tɔ, pa ta nata kʋtoloŋ ɩsɩɩ mpʋ pǝ taka. Pǝ́cɔ́ pa kaa tasa kʋ taka kɛ́ naʋ tɔtɔ.
Kʋ waasa tɛtʋ tǝnaɣa na tǝ́ mǝlɩ piliŋ, na kʋ́ tɔɣɔ nyɩɩtʋ na tɩɩŋ wei tɔmpɛɛ ka yelaa tɔ ɩ pee tǝna. Pǝ ta sɔɔ tʋɣʋ nakʋlɩ kʋ hatʋ yaa nyɩɩliya.
Ḿpʋ́ɣʋ́ Icipiti wulaʋ yaa Moisi na Alɔŋ kɛ lɔŋ na ɩ́ heeli-wɛ sɩ: Ma wakǝlǝna mǝ Ɩsɔ Tacaa na mǝ maɣamaɣa tɔtɔ.
Haɩ, ma wiikina-mɛ sɩ ɩ́ tasa-m suulu hʋlʋɣʋ kɛ tɔm kʋlʋm. Ɩ́ sǝlǝmɩ mǝ Ɩsɔ sɩ ɩ́ hatǝlǝna-m sǝm pǝnɛ.
Moisi lɩɩ Icipiti wulaʋ tɛ́ ɩlɛna ɩ́ wiina Ɩsɔ kɛ́ kʋtoloŋ tɔm.
Ḿpʋ́ɣʋ́ Tacaa kɛɛ heelim na pǝ́ makǝna toŋ na ilim tǝtʋlɛ tɔɔ na pǝ́ paalɩ kʋtoloŋ na pǝ́ pǝlɩ kʋ tǝnaɣa sǝsǝncaasɩ teŋku taa. Pǝ ta sɔɔ paa kʋlʋmʋɣʋ kɛ Icipiti tɛtʋ tɔɔ.
Ḿpʋ́ɣʋ́ Tacaa tʋ Icipiti wulaʋ kɛ laŋkpɩɩsǝŋ na ɩ́ kisi sɩ Ɩsɛɣɛlɩ nyǝ́ma ɩ́ taa tɛɛ.
Ḿpʋ́ɣʋ́ Tacaa heela Moisi sɩ: Kʋsɩ nyá kpátʋ́ɣʋ́ na ɩsɔtaa na sǝkpɛtʋɣʋ taa sǝkpɛtʋɣʋ nyala Icipiti tɛtʋ tǝna taa. Halǝna yǝlaa tokiɣina-kʋ.
Moisi kʋsa-kʋɣʋ mpʋ ɩlɛna sǝkpɛtʋɣʋ yuŋ nyǝŋkʋ nakʋlɩ kʋ nyala Icipiti tɛtʋ tǝna tɔɔ kɛ́ kʋyɛɛŋ tooso tǝcu.
Kʋyɛɛŋ tooso ɩnɩ ɩ taa nɔɣɔlʋ ta keesi ɩ tɔɣɔntǝlɛ. Pǝyele nɔɣɔlʋ ta laɣasɩ lonte. Ama kʋ taa fɛɩ Ɩsɛɣɛlɩ nyǝ́ma hɔɣɔlʋɣʋ.
Ḿpʋ́ɣʋ́ Icipiti wulaʋ yáá Moisi na ɩ́ heeli-ɩ sɩ: Maa yele-mɛ na ɩ́ polo ɩ́ sɛɛ mǝ Ɩsɔ ɩsɩɩ ɩ sǝlǝmʋɣʋ tɔ. Na ɩ́ tɩɩ nɔkaa ɩ́ kpɛnna mǝ alaa na mǝ piya. Ama mǝ tɔla tike kaa lɩɩna hǝm.
Mpʋɣʋlɛ Moisi sɩ: Ɩlɛna ń cɛlɛ-tʋɣʋ tɔla nna tɩɩ la Tacaa kɛ kɔtaɣa ŋka kɔkɔ lusa ka tǝna tɔ na ciikuɣu nyǝnsɩ na?
Pǝ wɛɛ kɛ́ sɩ tǝ́ kpaɣa ta tɔla tǝna, tǝ kaa sɔɔ hʋntʋɣʋ. Tɩɩ tala tǝna tɔɣɔ tɩɩ nyɩ tɔla ɩsǝna, na nna á taka tá Ɩsɔ caa sɩ tǝ́ lapɩ-ɩ kɔtaɣa tɔ.
Ɩlɛna Tacaa tasa Icipiti wulaʋ kɛ laŋkpɩɩsǝŋ kɛ tʋɣʋ na ɩ́ kisi sɩ Ɩsɛɣɛlɩ nyǝ́ma ɩ́ taa tɛɛ.
Halǝna ɩ́ tɔɣɔnɩ Moisi kɛ kʋtɔɣɔnʋ sɩ ɩ́ lɩɩ ɩnɩ ɩ tɛ. Na ɩ́ tɔmɩ-ɩ sɩ: La laakalɩ, ye pǝ cǝpa-ŋ na ń tasa cǝnɛɣɛ mǝlʋɣʋ maa kʋ-ŋ.
Mpʋɣʋlɛ Moisi sɩ: Awusa, n tɩɩ yɔɣɔtaa kɛ́, maa tasǝɣɩ mǝlʋɣʋ.
Mpʋɣʋlɛ Tacaa heela Moisi sɩ: Pǝ kaasa-m wahala kantǝkaɣa nyǝŋ. Pǝ waalɩ kɛ́ paa yele-mɛ na ɩ́ tɛɛ. Halɩ paa tɩɩ tɔɣɔnɩ-mɛɣɛ kʋtɔɣɔnʋ kɛ́ na ɩ́ lɩɩ cǝnɛ.
Mpʋ tɔ heeli Ɩsɛɣɛlɩ nyǝ́ma apalaa na alaa sɩ pá sǝlǝmɩ pa asǝmaa Icipiti nyǝ́ma kɛ wʋla na liɣitee nyǝɣǝtʋ pǝ wontu.
Ḿpʋ́ɣʋ́ Tacaa lapa na Ɩsɛɣɛlɩ nyǝ́ma kpaɣa Icipiti nyǝ́ma na nyʋɣʋ. Pǝ́cɔ́ pǝlɛ pǝ paasi, Moisi maɣamaɣa nyʋɣʋ ka kʋlaa kɛ́, na Icipiti wulaʋ tǝmlɛ nyǝ́ma na Icipiti yǝlaa tǝna tʋkaɣana-ɩ.
Moisi ka tɛma Icipiti wulaʋ kɛ heeluɣu sɩ Tacaa tɔma sɩ ɩ ká cɔɔ Icipiti tɛtʋ tɔɔ kɛ ahoo hɛka
na tɛtʋ taa kancaalaɣa piya tǝna ká sɩ. Pǝ kpaɣaʋ wulaʋ nyá, nyá pǝyaɣa kancaalaɣa nyǝŋka na pǝ́ polo yom alʋ nyǝŋ wei ɩ naŋǝɣɩ tɔ ɩ kancaalaɣa pǝyaɣa, na pǝ́ kpɛŋna tɔla nyǝnsɩ.
Na yǝlaa ka wii lǝyaɣa wula wena too nɔɣɔlʋ ta wiita tɔ. Pǝyele nɔɣɔlʋ kaa tɩɩ wii a taka tɔtɔ.
Ama pǝ kaasʋɣʋ Ɩsɛɣɛlɩ nyǝ́ma hɔɣɔlʋɣʋ taa tɔ, haɣa maɣamaɣa kaa tɩɩ kpesi. Tǝnaɣa ɩ́ ká nyǝna sɩ Tacaa má, ma fakɩ Icipiti nyǝ́ma na Ɩsɛɣɛlɩ nyǝ́ma.
Ɩlɛna Moisi tasa sɩ: Waatʋ ɩnǝɣɩ Icipiti wulaʋ tǝmlɛ nyǝ́ma panɛ pa tǝna paa kɔɔ na pá luŋ ma tɛɛ kɛ́ akula sɩ má na ma yǝlaa tǝ́ lɩɩ. Ɩlɛna máá lɩɩ kpakpaa ɩnɩ. Pǝ waalɩ kɛ́ Moisi lɩɩna pááná sɔsɔɔna kɛ Icipiti wulaʋ tɛ.
Mpʋɣʋlɛ Tacaa tasa Moisi kɛ heeluɣu sɩ: Ye Icipiti wulaʋ ta nɩɩna-mɛ, ɩlɛ maa tasa kɔkɔlɔ nyǝm paɣalɛ lapʋ kɛ Icipiti tɛtʋ taa.
Pǝyele Moisi na Alɔŋ paa tɛma-wǝɣɩ lapʋ kɛ tɔm paɣalɛ na Icipiti wulaʋ ná. Paa na mpʋ Ɩsɔ ká tʋ-ɩ laŋkpɩɩsǝŋ kɛ́, na ɩ́ kisi sɩ Ɩsɛɣɛlɩ nyǝ́ma ɩ́ taa lɩɩ.
Ḿpʋ́ɣʋ́ Tacaa heela Moisi na Alɔŋ kɛ Icipiti taa sɩ:
Ɩsɔtʋ wei ɩ taa ɩ́ wɛ ɩsǝntɔ tɔ, ɩ ká wɛɛ-mɛɣɛ pǝnaɣa taa ɩsɔtʋ kancaalaɣa nyǝŋ kɛ́.
Mpʋ tɔ, ɩ́ polo na ɩ́ heeli Ɩsɛɣɛlɩ nyǝ́ma tǝna sɩ paa tǝyaɣa yaa paa waaʋ ŋku kʋ́ caa ɩwǝyaɣa yaa pinaɣa kɛ ɩsɔtʋ ɩnɛ ɩ kʋyɛɛŋ naanʋwa wule.
Ye waaʋ nawa sɩ kʋ kaa tɛ kpǝntɛ, ɩlɛ kʋ na lɛŋkʋ pa kaa na pá nyɩ́ kpǝntɛ nte paa tɔɣɔ na pa tɛ tɔ.
Ɩwǝyaɣa yaa pinaɣa ŋka paa caa tɔ, kaa wɛɛ apalʋ nyǝŋka ŋka ka sika pǝnaɣa kʋlʋmaɣa tɔɣɔ, na ká tewa, ka tiili tá caamɩ.
Na pǝ́ tala ɩsɔtʋ kʋyɛɛŋ naanʋwa na liɣiti wule taanaɣa, ɩlɛna paa Ɩsɛɣɛlɩ tʋ wei ɩ́ lɛntɩ ɩ kpǝntɛ.
Ɩlɛna paa mpa pá lii pa kpǝntɛ calǝm na pá taa tǝyaɣa ŋka ka taa paa tɔɣɔ tɔ ka nɔnɔkeelasɩ kampʋ kpatǝŋ tɔɔ na ɩsɔtaa tɔɔ.
Pa wʋsǝɣɩ kpǝntɛ tǝnaɣa. Pǝ kpaɣaʋ nyʋɣʋ na nɔŋkpaasɩ na lotu tɔ. Pá taa tɔɣɔ-tɩ na tǝ lɛŋ yaa pá tǝsɩ-tɩ. Pá tɔɣɔ-tɩ na potopotonaa mpa pa taa kʋkʋsʋm fɛɩ tɔ, na tuusi hatʋ nyaŋ nyǝntʋ.
<range>
Ye pa tɔɣaa na pá kpisa mpi na pǝ́ fe-wɩ pa wɔ kɔkɔ.
Waatʋ wei pa tɔkɩ pǝ tɔɣɔnaɣa tɔ, na pá suu pa mpaaʋ wontu kɛ́, na pa ntaŋkpala kɛ pa nɔɔhɛɛ taa, na pa kpatǝŋ kɛ pa niŋ taa, na pá tɔɣɔ caʋcaʋ. Mpi tɔ, pǝ kɛ́ Tacaa Tɛɛʋ acima kɛ́.
Ɩlɛna Tacaa tasa sɩ: Saŋa ahoo anɛɣɛ maa cɔɔ Icipiti tɛtʋ tɔɔ na má kʋ́ tǝ kancaalaɣa piya tǝna. Pǝ kpaɣaʋ yǝlaa piya na pǝ́ polo tɔla nyǝŋsɩ tɔ. Pǝyele maa kʋ́ Icipiti nyǝ́ma tɩɩŋ tǝna nyɔɔŋ tǝnaŋnaŋ. Ɩlɛna paa wei ɩ́ nyɩ́ sɩ má kɛna Tacaa.
Pǝ kaasʋɣʋ Ɩsɛɣɛlɩ nyǝ́ma mɛ tɔ, mǝ kampʋnaa tɔɔ calǝm ká yʋsǝna mǝ tɛɛsɩ. Ye ma na-wɩ ma tɛɛ mǝ tɔɔ. Ɩsǝna maa kenti mǝ tɔɔ na ma kaa wakǝlɩ-mɛ ɩsɩɩ Icipiti nyǝ́ma tɔɣɔlɛ.
Ḿpʋ́ɣʋ́ Tacaa tasaa sɩ: Ɩ́ ka tɔɔsǝɣɩ kʋyakʋ kʋnɛ kʋ tɔɔ kɛ́ paa pǝnaɣa ŋkaɣa, na ɩ́ lakɩ-m acima sɔsɔɔna na ɩ nyǝnɩ-yɛɣɛ kɔtaɣa kɛ mǝ waalɩ nyǝ́ma tɔɔ.
Kʋyɛɛŋ naatosompɔɣɔlaɣa tǝcu kɛ́ ɩ́ ká tɔɣɔ potopotonaa mpa pa taa kʋkʋsʋm fɛɩ tɔ pǝ acima. Mpʋ tɔ, pǝ kpaɣa kʋkʋsʋm fɛɩ potopotonaa acima kʋyakʋ kancaalaɣa nyǝŋkʋ wule tɔ, pǝ fɛɩ sɩ kʋkʋsʋm ɩ́ wɛɛ mǝ taa nɔɣɔlʋ tǝyaɣa taa. Ye nɔɣɔlʋ tɔɣɔ-wǝɣɩ kʋyɛɛŋ ɩnɩ ɩ taa, ɩsɩɩ pa kpiisa pʋntʋ kɛ Ɩsɛɣɛlɩ nyǝ́ma taa.
Ɩ́ ká koti kʋyakʋ kancaalaɣa nyǝŋkʋ na naatosompɔɣɔlaɣa nyǝŋkʋ wule kɛ́ na ɩ́ sɛɛ-m. Kʋyaŋku tɔ, pǝ fɛɩ sɩ ɩ́ la tǝmlɛ natǝlɩ. Ye pǝ taɣa mǝ tɔɣɔnasɩ saaʋ paasi.
Paa pǝnaɣa ŋkaɣa ɩ ka tɔkɩ kʋkʋsʋm fɛɩ potopotonaa acima anɛɣɛ mǝ waalɩ nyǝ́ma tɔɔ. Na á pǝsɩ-mɛɣɛ kɔtaɣa ŋka kaa tɔɔsɩ-mɛɣɛ kʋyaŋku ma lǝsa-mɛɣɛ Icipiti tɛtʋ taa kɛ nɔɣɔ kʋlʋmaɣa tɔ.
Ɩ́ ká tɔkɩ kʋkʋsʋm fɛɩ potopotonaa kɛ ɩsɔtʋ kancaalaɣa nyǝŋ ɩnɩ ɩ kʋyakʋ naanʋwa na liɣiti nyǝŋkʋ wule taanaɣa, na pǝ́ polo kʋyakʋ hiu na kʋlʋmʋɣʋ wule taanaɣa.
Ye pǝ tala waatʋ ɩnɩ pǝ fɛɩ sɩ mǝ taa nɔɣɔlʋ ɩ́ tɔɣɔ kʋkʋsʋm tɔɣɔnaɣa, yaa pǝ́ tɩɩ wɛɛ pʋntʋ tǝyaɣa taa. Paa Ɩsɛɣɛlɩ tʋ yaa caɣalʋ, ɩsɩɩ pa kpiisa-ɩ mǝ taa.
<range>
Ḿpʋ́ɣʋ́ Moisi kota Ɩsɛɣɛlɩ nyʋɣʋ nyǝ́ma na ɩ́ heeli-wɛ sɩ: Ɩ́ polo ɩ́ caa Tɛɛʋ acima ɩwɛɛsɩ, yaa pinasɩ na ɩ́ lɛntɩ-sɩ na ɩ́ tiɣisi calǝm na ɩ́ lii pǝ taa kɛ́ saŋ na ɩ́ taa nɔnɔɣɔ kampʋ kpatǝŋ tɔɔ na ɩsɔtaa tɔɔ. Ye pǝ tɛma mpʋ, nɔɣɔlʋ ɩ́ taa tasa tǝyaɣa ŋkɛ ka taa kɛ́ lɩɩʋ sɩ ɩ puki tiili, halǝna pǝ́ nyaalɩ.
<range>
Mpi pǝ tɔɔ tɔ, Tacaa ka cɔɔ Icipiti nyǝ́ma wakǝlʋɣʋ. Ɩlɛ ye ɩ nawa calǝm kɛ mǝ tɛɛsɩ kampʋnaa kpatǝŋ tɔɔ, ɩ kaa yele sɩ wakǝllʋ ɩ́ sʋʋ sɩ taa.
Mǝ na mǝ waalɩ nyǝ́ma ɩ́ ká tɔ́kǝna kɔtaɣa kanɛɣɛ tam tɔɔ.
Paa waatʋ wei ɩ́ ká sʋʋ tɛtʋ nti Tacaa ha-mɛ tɔ tǝ taa tɔ, ɩ́ ká tɔ́kɩ-kɛɣɛ ḿpʋ́ɣʋ́.
Ye mǝ piya ɩ́ pɔɔsa-mɛ sɩ pǝ nyʋɣʋ suwe, ɩlɛ
ɩ́ ká cɔ-wɛ sɩ: Tacaa Tɛɛʋ acima kɔtaɣa ntɛ́. Ɩsɛɣɛlɩ nyǝ́ma tá, tɩɩ wɛʋ Icipiti taa tɔɣɔ kʋyakʋ nakʋlɩ Ɩsɔ cɔɔ pa tɛtʋ taa na ɩ́ wakǝlɩ-wɛ. Ama ɩ tɛɛ tá tɔɔ na ɩ́ waasɩ-tʋ. Ɩsɛɣɛlɩ nyǝ́ma nɩɩ mpʋ, ɩlɛna pá luŋ na pá sɛɛ Tacaa.
Pa tɛma mpʋ, ɩlɛna pá tɛɛ na pá niki nti Tacaa ka heela Moisi na Alɔŋ tɔɣɔ lapʋ.
Pǝ kɔma ɩsɩɩ ahoo hɛka ɩlɛna Ɩsɔ Tacaa kʋ Icipiti taa apalʋpiya kancaalaɣa nyǝnsɩ tǝna. Halǝna pǝ́ kpɛŋna Icipiti wulaʋ sɔsɔ apalʋpǝyaɣa kancaalaɣa nyǝŋka ŋka kaa lɛɛtɩ ɩ kawulaɣa kumte tɔɔ tɔ. Na pǝ́ polo salǝka nyǝ́ma apalʋpiya kancaalaɣa nyǝnsɩ, na tɔla kancaalaɣa piya apalʋ nyǝnsɩ tɔtɔ.
Ahoo anɩ tɔ, Icipiti wulaʋ na ɩ waalɩ nyǝ́ma na Icipiti nyǝ́ma tǝna femaɣa na pá casǝɣɩ kapusi. Mpi tɔ, tǝyaɣa fɛɩ na ka taa laŋa sǝtʋ.
Tǝnaɣa wulaʋ yaa Moisi na Alɔŋ kɛ ahoo anɩ na ɩ́ tɔ-wɛ sɩ: Mǝ na mǝ Ɩsɛɣɛlɩ yǝlaa tǝna ɩ́ lɩɩ lɔŋ kɛ ma tɛtʋ taa na ɩ́ tɛɛ. Ɩ́ polo na ɩ́ sɛɛ Tacaa ɩsɩɩ ɩ́ ka sǝlǝmʋɣʋ tɔ.
Paa mǝ tɔla ɩ́ kpaɣa pǝ tǝna ɩsɩɩ ɩ́ ka yɔɣɔtʋɣʋ tɔ na ɩ́ tɛɛ ɩ́ fɛɛ-m. Ama ɩ́ sǝlǝmɩ mǝ Ɩsɔ kɛ́ sɩ ɩ́ koolu-m kʋpantʋ.
Icipiti nyǝ́ma ka tɛma pa taa kɛ́ sɩ pa tǝna paa sǝna. Ntɛna pá tuli Ɩsɛɣɛlɩ nyǝ́ma kɛ kʋtulu sɩ: Ɩ́ lɩɩ lɔŋ kɛ ta tɛtʋ taa.
Pǝ maɣamaɣa pǝ tɔɔ kɛ́ Ɩsɛɣɛlɩ nyǝ́ma kpɛŋna pa potopotonaa somtu na tǝ́ ta nyǝŋta na pá hɔkɔ taɣalǝŋ wei ɩ taa pa huɣutiɣi-wɛ tɔɣɔ pa kpaɩnaa taa, na pá sǝɣǝlɩ na pá tɛɛ.
Ḿpʋ́ɣʋ́ Ɩsɛɣɛlɩ nyǝ́ma lapa teitei ɩsɩɩ Moisi ka heeluɣu-wɛ tɔ. Pa sǝlǝma Icipiti nyǝ́ma kɛ wontu nti pa lupina wʋla na liɣitee nyǝɣǝtʋ tɔ, na wontu kususuutu.
Ḿpʋ́ɣʋ́ Tacaa lapa na pa nyʋɣʋ tena Icipiti nyǝ́ma na pɛlɛ pá cɛlɛ-wɛɣɛ mpi mpi paa sǝlǝma-wɛ tɔ. Timpi Ɩsɛɣɛlɩ nyǝ́ma kuuna Icipiti nyǝ́ma wɛnaʋ tɔɣɔlɛ.
Ɩsɛɣɛlɩ nyǝ́ma kʋla Lamsɛsɩ, ɩlɛna pá tɛɛ Sukɔtɩ, na pa taa apalaa ka wɛ ɩsɩɩ yǝlaa iyisi nasǝtoso (600000) kɛ mpʋ. Alaa na kʋkpatǝlaa na piya paasi.
Pa lɩɩʋ mpʋ tɔ pǝ kpɛŋna yǝlaa mpa pa ta kɛ Ɩsɛɣɛlɩ nyǝ́ma tɔɣɔ tuutuuma kɛ́ na pá tǝŋ-wɛ. Pǝ kaasɩ heeŋ na pǝ́ŋ na naaŋ kalǝkǝŋ taa fɛɩ nyǝnʋɣʋ.
Pa lɩɩ mpaaʋ ɩlɛna pá tʋ́ pɛtɛpɛtasɩ kɛ pa somtu nti paa kpaɣana Icipiti na tǝ́ ta kpata tɔ. Mpi tɔ, Icipiti nyǝ́ma ka tɔɣɔna-wɛɣɛ kʋtɔɣɔnʋ kɛ́. Pa taa yele sɩ pa somtu ɩ́ kpa. Pǝyele pa taa kpaɣa mpaaʋ tɔɣɔnaɣa.
Pɩɩsɩ nasǝlɛ na hiu na naanʋwa (430) kɛ Ɩsɛɣɛlɩ nyǝ́ma caɣa Icipiti taa.
Pǝ waalɩ kɛ́ pa lɩɩwa nɔɣɔ kʋlʋmaɣa.
Teitei ɩsɩɩ Tacaa keeluɣu ɩ tom kɛ ahoo anɩ na ɩ́ lǝsɩ-wɛ tɔ. Mpʋ tɔtɔɣɔ mpɛ na pa lʋlʋŋ paa keeliɣi pa tom kɛ ɩ tɔɔ kɛ́ tam kɛ́ paa pǝnaɣa ŋka.
Ḿpʋ́ɣʋ́ Tacaa heela Moisi na Alɔŋ sɩ: Tɛɛʋ acima kʋsǝsɩɩtʋ ntɔ, pǝ fɛɩ sɩ caɣalʋ wei ɩ ta kɛ Ɩsɛɣɛlɩ tʋ tɔ ɩ́ tɔɣɔ Tɛɛʋ acima tɔɣɔnaɣa.
Ye ɩsɩɩ Ɩsɛɣɛlɩ tʋ yapa piitim lɛmpɩ tʋ kɛ yom na ɩ́ pɛlɩ-ɩ ɩ pǝsǝɣɩ na ɩ́ tɔɣɔ pǝ tɔɣɔnaɣa.
Pǝ fɛɩ sɩ piitim lɛmpɩ mʋʋlʋ yaa apaa tʋ ɩ́ tɔɣɔ pǝ tɔɣɔnaɣa.
Pǝ kaasɩ ɩlɛ, tǝyaɣa ŋka ka taa pa wʋsa nantʋ ntɩ tɔɣɔ paa tɔɣɔ-tɩ, pa kaa lɩɩna-tǝɣɩ awalɩ. Pǝyele pǝ fɛɩ sɩ pá yɔkɩ kpǝntɛ nte pa kʋwa mpʋ tɔ tǝ mʋwa.
Pǝ wɛɛ sɩ Ɩsɛɣɛlɩ nyǝ́ma tǝna tǝpaɩ ká tɔɣɔna Tɛɛʋ acima anɩ.
Ye ɩsɩɩ caɣalʋ nyɩɩlǝna sɩ ɩ ka tɔɣɔ Tacaa Tɛɛʋ acima anɩ, pǝ wɛɛ kɛ́ sɩ pá pɛlɩ ɩ́ na ɩ tǝyaɣa taa apalʋpiya tǝna na pǝ́cɔ́. Ɩlɛ ɩ pǝsa ɩsɩɩ Ɩsɛɣɛlɩ tʋ ntɛ́, ɩ pǝsǝɣɩ na ɩ́ tɔɣɔ-ɩ. Tɔfɔ ye pa ta pɛlɩ wei, pǝ fɛɩ sɩ ɩ́ kpǝtǝna.
Ɩsɛɣɛlɩ tʋ ɩ́ ta pɛlɩ, ɩ́ na caɣalʋ pa kiiu kʋlʋmʋɣʋ kɛ́.
Ḿpʋ́ɣʋ́ Ɩsɛɣɛlɩ nyǝ́ma lapa teitei ɩsɩɩ Tacaa ka heeluɣu Moisi na Alɔŋ tɔ.
Kʋyakʋ ŋkʋ kʋ maɣamaɣa kɛ Tacaa lǝsa Ɩsɛɣɛlɩ nyǝ́ma kɛ Icipiti taa kɛ́ nɔɣɔ kʋlʋmaɣa.
Ḿpʋ́ɣʋ́ Tacaa yáá Moisi na ɩ́ tɔmɩ-ɩ sɩ:
Ɩsɛɣɛlɩ taa kancaalaɣa apalʋpiya tǝna kɛ́ ma nyǝnsɩ kɛ́. Pǝ kpaɣaʋ yǝlaa piya na pǝ́ polo tɔla nyǝnsɩ tɔ, má tǝnna-sɩ. Ɩ́ nyǝnǝɣɩ-sǝɣɩ ma nyǝm.
Ntɛna Moisi heeli samaa sɩ: Pǝ fɛɩ sɩ ɩ́ sɔɔ kʋyakʋ kʋnɛ ɩnɩ kʋ tɔɔ yoo. Mpi tɔ, kʋ wule kɛ Tacaa lǝsa-tʋ na toŋ sɔsɔɔŋ kɛ tá yomle taa kɛ́ Icipiti tɛtʋ taa. Mpʋ tɔ, ye ɩ́ tɔɔsǝɣɩ kʋyakʋ kʋnɛ ɩnɩ kʋ tɔɔ ɩ́ taa tɔɣɔ potopoto wei ɩ taa wɛ kʋkʋsʋm tɔ.
Ɩsɔtʋ wei pa yaa sɩ Apiipi tɔ, ɩ kʋyakʋ kancaalaɣa nyǝŋkʋ wule kɛ ɩ́ lɩɩwa.
Waatʋ wei ɩ́ ká sʋʋ Kanaaŋ, na Hiti, na Amolii, na Hifi, na Yepusi pǝ nyǝ́ma tɛtʋ nti tǝ taa tɔɣɔnaɣa tɔla tǝhɔ tɔ. Tɛtʋ ntǝɣɩ Tacaa ka yɔɣɔtǝna tuunaʋ sɩ ɩ ká ha mǝna mǝ caanaa. Ɩlɛ paa pǝnaɣa ŋkaɣa ɩ́ ká tɔkɩ Tɛɛʋ acima kɛ ɩsɔtʋ ɩnɛ ɩ taa.
Kʋyɛɛŋ naatosompɔɣɔlaɣa kɛ ɩ́ ká tɔɣɔ kʋkʋsʋm fɛɩ potopotonaa. Naatosompɔɣɔlaɣa nyǝŋkʋ wule ɩlɛna ɩ́ sɛɛ Tacaa.
Pǝ fɛɩ sɩ pá tɩɩ keesi kʋkʋsʋm kɛ mǝ taa nɔɣɔlʋ ɩ tɛɣɛ kʋyɛɛŋ ɩnɩ ɩ taa kɛ́ mǝ tɛtʋ tǝna taa. Halɩ ḿpʋ́ɣʋ́ pɩɩ la pǝ potopoto.
Ye ɩ́ kɔma na ɩ́ tɔkɩ acima anɩ, ɩ́ kɛɛsɩ mǝ piya sɩ mpi Tacaa lapa-mɛɣɛ kʋyaŋku ɩ́ lɩɩ Icipiti tɔ, pǝ tɔɔ kɛ́ ɩ́ tɔkɩ-yɛ.
Ɩ́ ká tɔkɩ Tɛɛʋ acima anǝɣɩ sɩ pǝ́ tɔɔsǝɣɩ-mɛɣɛ kʋyakʋ kʋnɛ ɩnɩ kʋ tɔɔ kɛ́ teitei ɩsɩɩ kʋyʋsʋm mpi ɩ́ teŋ mǝ tokuŋ na ɩ́ tamsǝɣɩ mǝ ŋkpalasɩ taa, sɩ pǝ́ tɔɔsǝɣɩ-mɛ, na ɩ́ kalǝɣɩ Tacaa kʋsǝsɩɩtʋ kɛ tam na ɩ́ nyɩ-tɩ tɔ. Tɛɛʋ acima tɔɣɔʋ mpɩ pɩɩ tɔɔsǝɣǝna-mɛ sɩ Tacaa lǝsǝna-mɛɣɛ Icipiti taa na ɩ toŋ sɔsɔɔŋ.
Paa pǝnaɣa ŋka, ye pǝ ɩsɔtʋ ɩ́ lɩɩwa, ɩ́ lakɩ nti ɩnɩ ma tʋ-mɛɣɛ ɩsǝntɔ tɔ.
Ḿpʋ́ɣʋ́ Moisi tasaa tɔtɔ sɩ: Ye pǝ kɔma na Tacaa tana-tʋɣʋ Kanaaŋ tɛtʋ nti ɩ ka yɔɣɔtǝna tuunaʋ sɩ ɩ ká ha tá na tá caanaa tɔ.
Ɩlɛ tɩɩ ha-ɩ apalʋpiya kancaalaɣa nyǝnsɩ tǝna. Paa tɔla kancaalaɣa piya apalʋ nyǝnsɩ tǝna, ɩnɩ ɩ tǝnna-sɩ.
Ye kpaŋaɣa kancaalaɣa pǝyaɣa apalʋnyǝŋka, ɩlɛ ɩ́ laɣasɩ-kɛ na ɩwǝyaɣa yaa pinaɣa, yaa ɩ́ mǝlǝntɩ ka luɣu na ká sɩ. Ye pǝ kaasa yʋlʋ kancaalaɣa pǝyaɣa apalʋnyǝŋka ɩlɛ ɩ́ laɣasɩ-kɛ na ɩwǝyaɣa.
Ye kʋyakʋ nakʋlɩ mǝ piya pɔɔsa-mɛ sɩ pepe tɔɔ kɛ́ ɩ́ lakɩ mpʋ. Ɩlɛ ɩ cɔ-wɛ sɩ: Tɩɩ wɛ ɩsɩɩ yomaa kɛ Icipiti kɛ́, ɩlɛna Ɩsɔ lǝsɩ-tʋ na ɩ toŋ sɔsɔɔŋ.
Halɩ pǝ tɔm taa, Icipiti wulaʋ kisaa kɛ́ tǝsaɣasaɣa sɩ tǝ́ taa nyǝɣǝlǝna tiili. Ɩlɛna Ɩsɔ náá kʋ́ Icipiti nyǝ́ma apalʋpiya kancaalaɣa nyǝnsɩ tǝna, na pǝ́ kpɛnna tɔla nyǝnsɩ tǝna. Pǝ tɔɔ maɣamaɣa kɛ pǝ wɛɛ sɩ tǝ́ lakɩ kɔtasɩ kɛ kancaalaɣa piya apalʋ nyǝnsɩ tǝna. Ama ye yǝlaa nyǝnsɩ ɩlɛ, tɔla kɛ tǝ laɣasǝɣǝna.
Kɔtasɩ nsɩ sɩɩ tɔɔsǝɣǝna-tʋɣʋ nti ɩnɩ Tacaa tʋ-tʋɣʋ ɩsǝntɔ tɔɣɔ teitei ɩsɩɩ kʋyʋsʋm mpi tɩɩ teŋ tá tokuŋ na tǝ́ tamsǝɣɩ tá ŋkpalasɩ taa tɔ. Pǝ tǝnaɣa mpʋ pɩɩ tɔɔsǝɣǝna-tʋ sɩ Tacaa lǝsǝna-tʋɣʋ Icipiti taa na ɩ toŋ sɔsɔɔŋ.
Waatʋ wei Icipiti wulaʋ yela Ɩsɛɣɛlɩ nyǝ́ma na pá tʋ mpaaʋ tɔ, Ɩsɔ tá tisi sɩ pá tǝŋ Metitelanee teŋku mpaaʋ, na pá faɣana Filiisi nyǝ́ma tɛtʋ taa. Paa na kɩɩ topilaa tɔ. Ɩ lapa ḿpʋ́ɣʋ́ sɩ pǝ́ taa kɔɔ na Filiisi nyǝ́ma lɩɩ pa tɔɔ na sɔɣɔntʋ kpa-wɛ na pá cʋkɩ pa taa na pá mǝlɩ Icipiti.
Pǝ tɔɔ kɛ́ Ɩsɔ yelaa na pá kɛɛ na pá faɣana wʋlaɣa tɛtʋ taa na pá polo pá lɩɩ sǝsǝncaasɩ teŋku. Ɩsɛɣɛlɩ nyǝ́ma mpɛ pa ta lɩɩ yem yem. Pa lɩɩ nɔɣɔ kʋlʋmaɣa kɛ́.
Pa lɩɩkaɣa mpʋ ɩlɛna Moisi kuu Yosɛɛfʋ mʋwa na ɩ́ kpɛnna. Mpi tɔ, ɩ ka heela ɩ tɛɛtʋnaa kɛ́ na ɩsǝlɛ kʋsɛɛmlɛ sɩ Ɩsɔ ɩ́ lǝsa-wɛɣɛ Icipiti taa pá kpɛnna ɩ mʋwa.
Ḿpʋ́ɣʋ́ Ɩsɛɣɛlɩ nyǝ́ma lɩɩ Sukɔtɩ na pá polo Ɩtam kɛ wʋlaɣa tɛtʋ kiŋ.


























































































































































































































































































































































































































































































































































































































































































































































































































































































Ḿpʋ́ɣʋ́ Tacaa Ɩsɔ yaa Moisi na cokǝle nte pa lapǝna pɔɔŋ, na Ɩsɔ na ɩ yǝlaa pá suliɣi tǝ taa tɔ. Ɩlɛna ɩ́ tɔmɩ-ɩ sɩ:
Tɛlǝsɩ Ɩsɛɣɛlɩ nyǝ́ma sɩ, ye pa taa nɔɣɔlʋ caa-m kʋhaʋ kɛ kɔnaʋ, ɩ pǝsǝɣɩ na ɩ́ kɔna naʋ yaa heu yaa pǝ́ŋ́.
Ye naʋ kɛ yʋlʋ caa lapʋ kɛ kɔtaɣa ŋka kɔkɔ lusa ka tǝna tɔ. Ɩlɛ apalʋ nyǝŋ wei ɩ tiili tá caamɩ tɔɣɔ ɩ ká ha na Tacaa mʋ. Cokǝle nte tǝ taa Ɩsɔ na yǝlaa pa suliɣi tɔ tǝ nɔnɔɣɔ kɛ ɩ ká pona.
Ɩlɛna ɩ́ tǝnɩ ɩ niŋ kɛ kpǝntɛ nte kɔkɔ lusiɣi mpʋ tɔ tǝ nyʋɣʋ tɔɔ. Tacaa ka mʋ ɩ kɔtaɣa na ɩ́ hɩɩsɩ ɩ ɩsaɣatʋ.
Ɩlɛna pʋntʋ lɛntɩ kpǝntɛ kɛ tǝsulle cokǝle kiŋ tǝna. Alɔŋ lʋlʋɣʋ nyǝ́ma kɔtǝlaa taa nɔɣɔlʋ ká hʋlɩ kpǝntɛ calǝm kɛ Tacaa. Ɩlɛna ɩ́ ŋmɩɩsɩ-wǝɣɩ Ɩsɔ kɔtaɣa tǝlatɛ kɔŋkɔmǝŋ tɔɔ kɛ́ cokǝle nɔnɔɣɔ.
Saa wei kɔtaɣa latʋ litiɣi kpǝntɛ na ɩ́ fakɩ-tɛɣɛ piliŋasɩ
tɔɣɔ kɔtǝlaa ná taɣanǝɣɩ kɔkɔ kɛ kɔtaɣa tǝlatɛ tɔɔ.
Ɩlɛna pá tǝnɩ nantʋ cǝkǝŋ kɛ kɔkɔ tɔɔ tǝtetete, na nyʋɣʋ na nim cɔlɔ nim cɔlɔ tɔtɔ.
Kpǝntɛ lotu na tǝ nɔŋkpaasɩ tɛŋ nyaalʋɣʋ, ɩlɛna kɔtʋlʋ nyaɣasɩ pǝ tǝnaɣa kɔtaɣa tǝlatɛ tɔɔ. Kɔtaɣa ŋka kɔkɔ lusa ka tǝna tɔɣɔlɛ. Ka sɔɔsʋŋ kɛ Tacaa caakɩ.
Ye ɩsɩɩ heu yaa pǝ́ŋ kɛ yʋlʋ caakɩ lapʋ kɛ kɔtaɣa ŋka kɔkɔ lusa ka tǝna tɔ. Ɩlɛ apalʋnyǝŋ wei ɩ tiili tá caamɩ tɔɣɔ ɩ ká kɔna.
Ɩlɛna ɩ́ lɛntɩ-ɩ Ɩsɔ cokǝle kɔŋkɔŋ taa, kɛ kɔtaɣa tǝlatɛ ilim ntɔɣɔŋ tɔɔ. Ɩlɛna Alɔŋ lʋlʋɣʋ nyǝ́ma kɔtǝlaa taa nɔɣɔlʋ ŋmɩɩsɩ calǝm kɛ kɔtaɣa tǝlatɛ kɔŋkɔmǝŋ tɔɔ.
Ɩlɛna kɔtaɣa latʋ faɣa nantʋ kɛ tilima. Na ɩ́ sɛtɩ nyʋɣʋ, na ɩ́ lǝsɩ nim cɔlɔ nim cɔlɔ. Ɩlɛna kɔtʋlʋ tǝnɩ nantʋ ntǝɣɩ kɔtaɣa tǝlatɛ kɔkɔ ŋkɛ ka tɔɔ tǝtetete.
Kpǝntɛ lotu na tǝ nɔŋkpaasɩ tɛŋ nyaalʋɣʋ, ɩlɛna kɔtʋlʋ hʋlɩ kɔtaɣa ŋkɛɣɛ Tacaa, na ɩ́ nyaɣasɩ pǝ tǝnaɣa kɔtaɣa tǝlatɛ tɔɔ. Kɔtaɣa ŋka kɔkɔ lusa ka tǝna tɔɣɔlɛ. Ka sɔɔsʋŋ kɛ Tacaa caakɩ.
Ye sumaɣa kɛ yʋlʋ caakɩ lapʋ kɛ kɔtaɣa ŋka kɔkɔ lusa ka tǝna tɔ, ɩhokaɣa yaa alukuku kɛ ɩ ká kɔna.
Ɩlɛna kɔtʋlʋ pona sumaɣa ŋkɛɣɛ Ɩsɔ kɔtaɣa tǝlatɛ kiŋ, na ɩ́ cɛ ka nyʋɣʋ na ɩ́ nyaɣasɩ-kʋɣʋ kɔtaɣa kɔkɔ taa. Ɩlɛna ɩ́ nyaasɩ alukuku calǝm na ɩ́ taana-wǝɣɩ Ɩsɔ kɔtaɣa tǝlatɛ kɔŋkɔmǝŋ tɔɔ.
Ɩlɛna ɩ́ lǝsɩ luɣuticɛcɛkʋ na kʋ tɔɣɔnaɣa, na ɩ́ pɛtɩ-kʋɣʋ tɔlʋma nim nyǝna tǝlɔlɛ, kɛ Ɩsɔ kɔtaɣa tǝlatɛ kɔŋkɔŋ taa, na ilim tǝlɩɩlɛ tɔɔ.
Ɩlɛna ɩ́ tɔkɩ alukuku keŋ taa na ɩ́ hɔ na ɩ́ cǝlɩ. Ɩlɛ pǝ taa yaalɩ. Ɩlɛna ɩ́ nyaɣasɩ-ɩ Ɩsɔ kɔtaɣa tǝlatɛ kɔkɔ taa. Kɔtaɣa ŋka kɔkɔ lusa ka tǝna tɔɣɔlɛ. Ka sɔɔsʋŋ kɛ Tacaa caakɩ.
Ye ɩsɩɩ yʋlʋ caa ɩ kɔna Tacaa kɛ tɔɣɔnaɣa kʋhaʋ, mʋlʋm kʋpam kɛ ɩ caakɩ. Ɩ pǝlǝɣɩ pǝ tɔɔ kɛ́ nim, na ɩ́ tǝnɩ tulaalʋ.
Ɩlɛna ɩ́ pona Alɔŋ lʋlʋɣʋ nyǝ́ma kɔtǝlaa. Pa taa nɔɣɔlʋ cosiɣi nim mʋlʋm mpǝɣɩ ŋkute na ɩ́ nyaɣasɩ pǝ na tulaalʋ tǝnaɣa kɔtaɣa tǝlatɛ tɔɔ. Mpɩ pǝ kɛna kʋtɔɔsǝm sɩ Tacaa tǝnna pǝ tǝna. Kɔtaɣa ŋka kɔkɔ lusa ka tǝna tɔɣɔlɛ. Ka sɔɔsʋŋ kɛ Tacaa caakɩ.
Kʋhaʋ ŋkʋ kʋ kakaasaɣa pǝsǝɣɩ kɔtǝlaa nyǝm kɛ́. Mpi tɔ, pǝ kɛ́ katɛ taa katɛ pʋlʋpʋɣʋ. Pǝ taɣa pʋlʋ, pǝ kɛ́ kɔtaɣa ŋka pa lapa Tacaa tɔ, ka kakaasaɣa kɛ́.
Ye pǝ kɛ́ ɩsɩɩ potopotonaa looŋa taa kʋkʋsʋm fɛɩ tɔɣɔnaɣa nakǝlɩ, ɩlɛ pa caa mʋlʋm kʋpam na pá nuɣutina nim, na pá tʋ kakalasɩ yaa pɛtɛpɛtasɩ taka, nsi sɩ tɔɔ pa yɔɣɔla nim tɔ.
Ye ɩsɩɩ pɛtɛpɛtaɣa maɣamaɣa, ŋka pa tʋɣɩ nyǝɣǝlʋɣʋ kʋwalʋɣʋ tɔɔ tɔ. Ɩlɛ mʋlʋm mpi pa nuɣutina nim, na pǝ taa fɛɩ kʋkʋsʋm tɔɣɔlɛ pa tʋɣɩ.
Pa pʋtʋtǝɣɩ pɛtɛpɛtaɣa ŋkɛ, ɩlɛna pá sɔɔsɩ pǝ taa kɛ́ nim tɔtɔ. Ḿpʋ́ɣʋ́ pǝ wɛɛ sɩ, pá la tɔɣɔnaɣa kʋhaʋ tɔm taa.
Ye ɩsɩɩ tɔɣɔnaɣa ŋka pa toŋaa tɔ ka kʋhaʋ ɩlɛ, mʋlʋm mpi pa nuɣutina nim tɔɣɔlɛ pa caakɩ.
Pa taɣanǝɣɩ-kɛɣɛ, ɩsɩɩ pa kɛɛsʋɣʋ tɔ. Ɩlɛna pá pona tǝsulle cokǝle taa. Pa cɛlǝɣɩ kɔtʋlʋ, na ɩ́lɛ́ ɩ pona Ɩsɔ kɔtaɣa tǝlatɛ kiŋ.
Ɩlɛna ɩ́ cosi na ɩ́ nyaɣasɩ tǝ tɔɔ sɩ, pǝ́ la kʋtɔɔsǝm sɩ, Tacaa tǝnna pǝ tǝna. Kɔtaɣa ŋka kɔkɔ lusa ka tǝna tɔɣɔlɛ, ka sɔɔsʋŋ kɛ Tacaa caakɩ.
Kʋhaʋ ŋkʋ kʋ kakaasaɣa pǝsǝɣɩ kɔtǝlaa nyǝm kɛ́. Mpi tɔ, pǝ kɛ́ katɛ taa katɛ pʋlʋpʋɣʋ. Pǝ taɣa pʋlʋ, pǝ kɛ́ kʋhaʋ ŋku pa ha Tacaa tɔ kʋ kakaasaɣa kɛ́.
Ye pa taɣanǝɣɩ Tacaa maɣa tɔɣɔnaɣa kʋhaʋ sɩ, pa nyaɣasɩ-kʋɣʋ kɔkɔ kɛ ma hǝtɛ taa, pǝ fɛɩ sɩ pá tʋ pǝ taa kɛ́ kʋkʋsʋm yaa tɩɩŋ.
Pa pǝsǝɣɩ na pá ha-m tɩɩŋ na kʋkʋsʋm kɛ waatʋ wei pa pukina-m tɔɣɔnaɣa kalaalaɣa tɔ. Ama tɩɩŋ na kʋkʋsʋm mpǝɣɩ pǝ fɛɩ sɩ, pá nyaɣasɩ kɔtaɣa tǝlatɛ tɔɔ sɩ, Tacaa má, má nɩɩ pǝ sɔɔsʋŋ.
Ye pa haakɩ Tacaa maɣa tɔɣɔnaɣa kʋhaʋ, pǝ wɛɛ sɩ pá tʋ́ tɔm kɛ́. Mpi tɔ, mpɩ pǝ hʋlǝɣǝna sɩ nɔɣɔ ŋka ma na-mɛ tǝ pɛɛlaa tɔ, ka wɛ tam tɔɔ. Pǝ tɔɔ kɛ́ pǝ wɛɛ sɩ pá tʋɣɩ tɔm kɛ paa tɔɣɔnaɣa kʋhaʋ ŋku kʋ taa.
Ye yʋlʋ lǝsǝɣɩ ɩ tawa kancaalaɣa kʋlʋlʋm kʋhaʋ, ɩ wɔkɩ pǝ́ na pǝ lɔɔtʋ kɛ́, na ɩ́ yɔtɩ.
Pǝ waalɩ, ɩlɛna ɩ́ pǝlɩ pǝ tɔɔ kɛ́ nim na ɩ́ tǝnɩ tulaalʋ. Ḿpʋ́ɣʋ́ pǝ wɛɛ sɩ pa lá tɔɣɔnaɣa kʋhaʋ tɔm taa.
Ɩlɛna kɔtʋlʋ náá cosi pee kʋyɔtɛɛ anɩ, na ɩ́ nyaɣasɩ pǝ na tulaalʋ tǝna. Mpɩ pǝ kɛna kʋtɔɔsǝm sɩ Tacaa tǝnna pǝ tǝna. Tɔɣɔnaɣa kʋhaʋ ŋku pa nyaɣasa Tacaa tɔɣɔlɛ.
Ḿpʋ́ɣʋ́ Tacaa tasaa sɩ: Ye nɔɣɔlʋ caa ɩ la-m nɔɣɔ kʋlʋmaɣa kpɛntʋɣʋ kɔtaɣa kɛ naʋ. Pǝ wɛɛ sɩ, apalʋnyǝŋ yaa alʋ nyǝŋ wei ɩ tiili tá caamɩ tɔɣɔ ɩ ká kɔna.
Ɩlɛna ɩ́ tǝnɩ ɩ niŋ kɛ kpǝntɛ nyʋɣʋ taa, na ɩ́ lɛntɩ-tɛɣɛ tǝsulle cokǝle nɔnɔɣɔ. Ɩlɛna Alɔŋ lʋlʋɣʋ nyǝ́ma kɔtǝlaa taa nɔɣɔlʋ ŋmɩɩsɩ tǝ calǝm kɛ Ɩsɔ kɔtaɣa tǝlatɛ kɔŋkɔmǝŋ tɔɔ.
Ɩlɛna pá nyaɣasɩ Tacaa kɛ nim tǝna, mpi pǝ pama lotu tɔɔ tɔ,
na timpee naalɛ na a nim, na kɔŋkɔmǝŋ taa nyǝm. Ɩsɩɩ pa lǝsʋɣʋ hɔɔlɛ, na pǝ́ kpɛnna timpee tɔ.
Ɩlɛna kɔtǝlaa tǝnɩ nantʋ ntǝɣɩ Ɩsɔ kɔtaɣa tǝlatɛ kɔkɔ tɔɔ. Na pá nyaɣasɩ-tɩ na kʋhaʋ ŋku kɔkɔ lusaa tɔ. Kɔtaɣa ŋka pa nyaɣasa Tacaa tɔɣɔlɛ. Ka sɔɔsʋŋ kɛ ɩ caakɩ.
Ye ɩsɩɩ heu yaa pǝ́ŋ́ kɛ yʋlʋ lakɩ Tacaa kɛ nɔɣɔ kʋlʋmaɣa kpɛntʋɣʋ kɔtaɣa. Apalʋ yaa alʋ nyǝŋ wei ɩ tiili tá caamɩ tɔɣɔ ɩ ká kɔna.
Ye ɩsɩɩ heu, ɩlɛ ɩ pona-ɩ tǝsulle cokǝle kiŋ,
na ɩ́ tǝnɩ ɩ niŋ kɛ heu nyʋɣʋ taa, na ɩ́ lɛntɩ-ɩ tǝ kiŋ tǝna. Ɩlɛna kɔtǝlaa taa nɔɣɔlʋ ŋmɩɩsɩ heu calǝm kɛ Ɩsɔ kɔtaɣa tǝlatɛ kɔŋkɔmǝŋ tɔɔ.
Ɩlɛna pá nyaɣasɩ Tacaa kɛ nim tǝna mpi pǝ pama lotu tɔɔ tɔ. Na timpee naalɛ na a nim na kɔŋkɔmǝŋ tɔɔ nyǝm. Ɩsɩɩ pa lǝsʋɣʋ hɔɔlɛ na pá kpɛnna timpee tɔ, na suka tǝna.
<range>
Ɩlɛna kɔtʋlʋ nyaɣasɩ pǝ tǝnaɣa kɔkɔ kɛ Ɩsɔ kɔtaɣa tǝlatɛ tɔɔ. Tɔɣɔnaɣa kɔtaɣa ŋka pa nyaɣasa Tacaa tɔɣɔlɛ.
Ye pǝ́ŋ́ kɛ yʋlʋ lakɩ kɔtaɣa, ɩlɛ ɩ pona-ɩ tǝsulle cokǝle kiŋ,
na ɩ́ tǝnɩ ɩ niŋ kɛ ɩ nyʋɣʋ tɔɔ, na ɩ́ lɛntɩ-ɩ tǝna. Ɩlɛna kɔtǝlaa ŋmɩɩsɩ ɩ calǝm kɛ Ɩsɔ kɔtaɣa tǝlatɛ kɔŋkɔmǝŋ tɔɔ.
Ɩlɛna pá nyaɣasɩ Tacaa kɛ nim tǝna mpi pǝ pama lotu tɔɔ tɔ,
na timpee naalɛ na a nim, na kɔŋkɔmǝŋ tɔɔ nyɩm. Ɩsɩɩ pa lǝsʋɣʋ hɔɔlɛ na pá kpɛnna timpee tɔ.
Ɩlɛna kɔtʋlʋ nyaɣasɩ pǝ tǝnaɣa kɔkɔ kɛ kɔtaɣa tǝlatɛ tɔɔ. Tɔɣɔnaɣa kɔtaɣa ŋka pa nyaɣasa Tacaa tɔɣɔlɛ. Ka sɔɔsʋŋ kɛ ɩ caakɩ. Tacaa tǝnna nim cɔlɔ nim cɔlɔ tǝna.
Pǝ tɔɔ kɛ́ paa timpiɣi Ɩsɛɣɛlɩ nyǝ́ma ká wɛɛ, paa waatʋ wei te, pǝ wɛɛ sɩ pá tɔkɩ kʋsǝsɩɩtʋ tǝnɛɣɛ. Pǝ fɛɩ sɩ pá tɔɣɔ kpǝntɛ nantʋ nim, yaa tǝ calǝm.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, ye pǝ yʋkǝna nɔɣɔlʋ na ɩ́ lá mpi Tacaa kisaa tɔ, na ɩ́ yɔkɩ kiiu. Ɩsǝna pʋntʋ ká la tɔɣɔlɔ.
Ye kɔtʋlʋ sɔsɔ pǝntǝna, ɩlɛna ɩ tasǝkǝlɛ taana yǝlaa tǝna. Pǝ wɛɛ sɩ ɩ́ la Tacaa kɛ ɩsaɣatʋ hɩɩsʋɣʋ kɔtaɣa kɛ naʋ apalʋ nyǝŋ wei ɩ tiili ta caamɩ tɔ.
Ɩ pukina naʋ ɩnǝɣɩ tǝsulle cokǝle nɔnɔɣɔ. Ɩlɛna ɩ́ tǝnɩ ɩ niŋ kɛ ɩ nyʋɣʋ taa, na ɩ́ lɛntɩ-ɩ Tacaa kiŋ tǝna.
Ɩlɛna kɔtʋlʋ sɔsɔ kpaɣa kpǝntɛ calǝm na nyǝnaɣa na ɩ́ sʋʋna cokǝle taa.
Ɩ liiki pǝ taa kɛ́ mpǝle, ɩlɛna ɩ́ ŋmɩɩsɩ tɔm naatosompɔɣɔlaɣa, kɛ Tacaa kiŋ tǝnaɣa cokǝle pʋʋɣʋ kʋkaɣaʋ tɔɔ, na pǝ tɔɔ pǝ tɔɔ cǝnɛ.
Ɩlɛna ɩ́ taa calǝm mpɩ tɔtɔɣɔ tulaalʋ tǝwɔtɛ hǝlǝŋasɩ tɔɔ kɛ́ cokǝle taa tǝna. Pǝ waalɩ, ɩlɛna ɩ́ pǝlɩ calǝm kʋkaasǝm kɛ kɔtaɣa tǝlatɛ nte tǝ wɛ cokǝle nɔnɔɣɔ tɔ tǝ tɛɛ.
Ɩlɛna ɩ́ kɔɔlɩ kpǝntɛ nim cɔlɔ nim cɔlɔ tǝna. Pǝ kpaɣaʋ pǝ tǝna mpi pǝ pama pǝ taa lotu tɔɔ tɔ,
na timpee naalɛ na a nim, na kɔŋkɔmǝŋ taa nyǝm. Ɩsɩɩ pa lǝsʋɣʋ hɔɔlɛ na pá kpɛnna timpee tɔ.
Lona kʋlʋmɛɛ anǝɣɩ pa sɛtǝɣɩ nɔɣɔ kʋlʋmaɣa kpɛntʋɣʋ kɔtaɣa kpǝntɛ tɔɔ. Ɩlɛna kɔtʋlʋ sɔsɔ nyaɣasɩ nantʋ ntǝɣɩ kɔtaɣa tǝlatɛ tɔɔ.
Pǝ kaasǝɣɩ nantʋ lɛntɩ, na tɔnʋɣʋ na nyʋɣʋ, na nɔŋkpaasɩ, na lotu na pǝ taa nyǝm tǝna. Ɩlɛna pá lɩɩna tǝsikile waalɩ, kɛ lonte nte pa lǝsǝna tǝ mpaa na pá lɔɔkɩ tɔlʋma nim nyǝna tɔ. Na pá nyaɣasɩ-tǝɣɩ kɔkɔ kɛ tɔlʋma huɣule tɔɔ.
<range>
Ye ɩsɩɩ Ɩsɛɣɛlɩ nyǝ́ma tǝna tǝpaɩ kɛ́ pǝ yʋkǝnaa, na pá la mpi Tacaa kisaa tɔ, na pá yɔkɩ ɩ kiiu na pa tǝna pa tɔm sɩ.
Ɩlɛna pǝ́ kɔɔ na pá cɛkǝna. Pǝ wɛɛ sɩ pá lǝsɩ naʋ apalʋ nyǝŋ kɛ ɩsaɣatʋ hɩɩsʋɣʋ kɔtaɣa kɛ́. Pa pukina-ɩ tǝsulle cokǝle nɔnɔɣɔ,
ɩlɛna pa nyʋɣʋ nyǝ́ma tǝnɩ pa niŋ kɛ kpǝntɛ nyʋɣʋ taa. Na pá lɛntɩ-tɛɣɛ cokǝle nɔnɔɣɔ tǝna.
Ɩlɛna kɔtʋlʋ sɔsɔ cosi tǝ calǝm na ɩ́ sʋʋna tǝsulle cokǝle taa.
Ɩ liiki pǝ taa kɛ́ mpǝle, ɩlɛna ɩ́ ŋmɩɩsɩ tɔm naatosompɔɣɔlaɣa, kɛ Tacaa kiŋ tǝnaɣa cokǝle pʋʋɣʋ kʋkaɣaʋ na pǝ tɔɔ pǝ tɔɔ cǝnɛ.
Ɩlɛna ɩ́ taa calǝm mpɩ tɔtɔɣɔ tulaalʋ tǝwɔtɛ hǝlǝŋasɩ tɔɔ kɛ́ cokǝle taa tǝna. Pǝ waalɩ, ɩlɛna ɩ́ pǝlɩ calǝm kʋkaasǝm kɛ kɔtaɣa tǝlatɛ nte tǝ wɛ cokǝle nɔnɔɣɔ tɔ tǝ tɛɛ.
Ɩlɛna ɩ́ sɛtɩ nim cɔlɔ nim cɔlɔ na ɩ́ wɔ kɔtaɣa tǝlatɛ tɔɔ.
Teitei ɩsɩɩ ɩ ka lapʋ ɩ maɣamaɣa ɩ ɩsaɣatʋ hɩɩsʋɣʋ kɔtaɣa naʋ tɔɣɔ ɩ ká lana ɩnɛ. Ɩlɛna ɩ́ la Ɩsɛɣɛlɩ nyǝ́ma tǝnaɣa ɩsaɣatʋ hɩɩsʋɣʋ kɔtaɣa, na Ɩsɔ taɣanɩ-wɛɣɛ-tɩ.
Pǝ waalɩ ɩlɛna ɩ́ pona kpǝntɛ kakaasaɣa kɛ tǝsikile waalɩ, na ɩ́ nyaɣasɩ-tɛɣɛ kɔkɔ, ɩsɩɩ ɩ ka lapʋ ɩ maɣamaɣa ɩ ɩsaɣatʋ hɩɩsʋɣʋ kpǝntɛ kɔtaɣa tɔ. Kɔtaɣa ŋka ka hɩɩsǝɣɩ Ɩsɛɣɛlɩ nyǝ́ma tǝna ɩsaɣatʋ tɔɣɔlɛ.
Ye ɩsɩɩ nyʋɣʋ tʋ nɔɣɔlʋɣʋ pǝ yʋkǝnaa, na ɩ́ la mpi ɩ Caa Ɩsɔ kisaa tɔ. Ɩsɩɩ ɩ yɔka ɩ kiiu na ɩ tɔm sɩ́.
Ɩlɛna pǝ́ kɔɔ na ɩ́ cɛkǝna ɩ ɩsaɣatʋ. Pǝ wɛɛ sɩ, ɩ́ la pǝŋtʋlʋɣʋ ŋku kʋ tiili tá caamɩ tɔɣɔ ɩsaɣatʋ hɩɩsʋɣʋ kɔtaɣa.
Ɩ tǝnǝɣɩ ɩ niŋ kɛ kpǝntɛ nyʋɣʋ taa kɛ́. Ɩlɛna ɩ́ lɛntɩ-tɛɣɛ tǝsulle cokǝle kiŋ, kɛ timpi pa lɛntǝɣɩ kɔtasɩ nsi kɔkɔ lusaa tɔ sɩ tɔla tɔ. Kɔtaɣa ŋka ka hɩɩsǝɣɩ ɩsaɣatʋ tɔɣɔlɛ.
Ɩlɛna kɔtʋlʋ lii ɩ mpǝle kɛ calǝm taa, na ɩ́ taa-wǝɣɩ Ɩsɔ kɔtaɣa tǝlatɛ hǝlǝŋasɩ tɔɔ, na ɩ́ pǝlɩ kʋkaasǝm kɛ tǝ tɛɛ.
Ɩlɛna ɩ́ wɔ nim cɔlɔ nim cɔlɔɣɔ kɔtaɣa tǝlatɛ tɔɔ. Ɩsɩɩ pa lakʋɣʋ nɔɣɔ kʋlʋmaɣa kpɛntʋɣʋ kɔtaɣa kpǝntɛ tɔ. Ɩlɛna ɩ́ la nyʋɣʋ tʋ ɩnǝɣɩ ɩsaɣatʋ hɩɩsʋɣʋ kɔtaɣa na Ɩsɔ taɣanɩ-ɩ-tɩ.
Ye ɩsɩɩ yʋlʋ kɛ yem kɛ́ pǝ yʋkǝnaa, na ɩ́ la mpi Tacaa kisaa tɔ. Ɩsɩɩ ɩ yɔka ɩ kiiŋ taa nakʋlɩ, na ɩ tɔm sɩ́.
Ɩlɛna pǝ́ kɔɔ na ɩ́ cɛkǝna, pǝ wɛɛ sɩ ɩ́ la ɩsaɣatʋ hɩɩsʋɣʋ kɔtaɣa kɛ pǝ́ŋ́ alʋ nyǝŋ wei ɩ tiili tá caamɩ tɔ.
Ɩ tǝnǝɣɩ ɩ niŋ kɛ kpǝntɛ nyʋɣʋ taa kɛ́, ɩlɛna ɩ́ lɛntɩ-tɛɣɛ timpi pa lɛntǝɣɩ kɔtaɣa ŋka kɔkɔ lusaa tɔ ka tɔla tɔ.
Ɩlɛna kɔtʋlʋ lii ɩ mpǝle kɛ calǝm taa, na ɩ taa Ɩsɔ kɔtaɣa tǝlatɛ hǝlǝŋasɩ tɔɔ. Ɩlɛna ɩ́ pǝlɩ kʋkaasǝm kɛ tǝ tɛɛ.
Ɩlɛna pá sɛtɩ kpǝntɛ nim cɔlɔ nim cɔlɔ. Ɩsɩɩ pa lakʋɣʋ nɔɣɔ kʋlʋmaɣa kpɛntʋɣʋ kɔtaɣa tɔtɛ tɔ, na kɔtʋlʋ nyaɣasɩ nantʋ ntǝɣɩ kɔkɔ, na Tacaa nɩɩ pǝ sɔɔsʋŋ. Ɩlɛna ɩ́ lá pǝntʋlʋ kɛ ɩsaɣatʋ hɩɩsʋɣʋ kɔtaɣa na Ɩsɔ taɣanɩ-ɩ-tɩ.
Ye heu kɛ ɩ sɔɔla ɩsaɣatʋ hɩɩsʋɣʋ kɔtaɣa lapʋ ɩlɛ ɩ kɔna alʋnyǝŋ wei ɩ tiili tá caamɩ tɔ.
Ɩ tǝnǝɣɩ ɩ niŋ kɛ kpǝntɛ nyʋɣʋ taa ɩlɛna ɩ lɛntɩ-tɛɣɛ timpi pa lɛntǝɣɩ kɔtaɣa ŋka kɔkɔ lusaa tɔ ka tɔla tɔ.
Ɩlɛna kɔtʋlʋ lii ɩ mpǝle kɛ calǝm taa, na ɩ́ taa kɔtaɣa tǝlatɛ hǝlǝŋasɩ tɔɔ. Na ɩ́ pǝlɩ kʋkaasǝm kɛ tǝ tɛɛ.
Ɩlɛna pá sɛtɩ kpǝntɛ nim cɔlɔ nim cɔlɔ. Ɩsɩɩ pa lakʋɣʋ nɔɣɔ kʋlʋmaɣa kpɛntʋɣʋ kɔtaɣa heu tɔ. Ɩlɛna kɔtʋlʋ nyaɣasɩ-tǝɣɩ kɔkɔ na kɔtaɣa nyǝntʋ lɛntɩ. Ɩlɛna ɩ́ lá pǝntʋlʋ kɛ ɩsaɣatʋ hɩɩsʋɣʋ kɔtaɣa na Ɩsɔ taɣanɩ-ɩ-tɩ.
Saa wei pǝ wɛɛ sɩ pá la ɩsaɣatʋ hɩɩsʋɣʋ sɔɔsɩ tɔɣɔlɔ: Ye ɩsɩɩ yʋlʋ nɩɩwa pa yɔɣɔtǝna tuunaʋ sɩ, ɩ́ lǝsɩ aseeta kɛ tɔm nti ɩ nawa na ɩ nyǝma tɔ. Ɩlɛna ɩ́ kisi tǝ yɔɣɔtʋɣʋ, pǝ ɩsaɣatʋ wɛ ɩ nyʋɣʋ taa kɛ́.
Lɛntɩ ɩlɛ, ye ɩsɩɩ pǝ yʋkǝna yʋlʋ, na ɩ́ tokina asilima pʋlʋpʋ. Paa kpǝntɛ kʋsǝpǝlɛ. Tǝyaɣa nyǝntɛ, yaa taalɛ nyǝntɛ, yaa nyamanyama nɔɣɔlʋ, ɩ tɔm sǝpaɣa, na ɩ́ pǝsɩ asilima tʋ.
Ye ɩsɩɩ pǝ yʋkǝna nɔɣɔlʋ, na ɩ́ tokina yʋlʋ asilima naalɩ, na pǝ́ pilisi-ɩ. Ɩlɛna ɩ́ kɔɔ ɩ́ cɛkǝna, ɩ tɔm sǝpaɣa.
Yaa pǝ yʋkǝna nɔɣɔlʋɣʋ tanaaʋ taa, na ɩ́ tuuna kʋpantʋ yaa ɩsaɣatʋ. Ɩlɛna ɩ́ kɔɔ ɩ́ cɛkǝna, ɩ tɔm sǝpaɣa.
Ye wei ɩ lapa ɩsaɣatʋ nti pa kɛɛsa ɩsǝntɔ tɔ tǝ taa natǝlɩ, pǝ wɛɛ sɩ pʋntʋ ɩ́ hʋlɩ-tǝɣɩ kɔtʋlʋ, na ɩ́ tisi sɩ ɩ tɔm sǝpa.
Na ɩ́ kɔna heu yaa pǝ́ŋ́ na ɩ la ɩsaɣatʋ hɩɩsʋɣʋ kɔtaɣa. Ɩlɛna kɔtʋlʋ lapɩ-ɩ pǝ sɔɔsɩ.
Ye yʋlʋ wɩɩ heu yaa pǝ́ŋ́ sɩ ɩ́ lana ɩsaɣatʋ hɩɩsʋɣʋ kɔtaɣa. Ɩ pǝsǝɣɩ na ɩ́ caa ɩhokasɩ naalɛ yaa alukukunaa naalɛ, na ɩ́ pona Tacaa tǝyaɣa taa. Ɩlɛna ɩ́ lá lɛlʋ kɛ ɩsaɣatʋ hɩɩsʋɣʋ kɔtaɣa, na lɛlʋ kɛ kɔtaɣa ŋka kɔkɔ lusaa tɔ.
Ɩ cɛlǝɣɩ kɔtʋlʋ kɛ pa naalɛ, na ɩ́lɛ́ ɩ́ hʋ́lɩ́ Ɩsɔ kɛ́ ɩsaɣatʋ hɩɩsʋɣʋ nyǝŋ na ɩ́ yɔkɩ ɩ lumaɣa. Ama ɩɩ cɛkɩ nyʋɣʋ.
Ɩlɛna ɩ́ cosi calǝm na ɩ́ ŋmɩɩsɩ-wǝɣɩ kɔtaɣa tǝlatɛ kɔŋkɔmǝŋ tɔɔ. Ɩlɛna ɩ́ pǝlɩ kʋkaasǝm kɛ tǝ tɛɛ. Ḿpʋ́ɣʋ́ pǝ wɛɛ sɩ ɩ́ la ɩsaɣatʋ hɩɩsʋɣʋ kɔtaɣa tɔm taa.
Pǝ waalɩ kɛ́ kɔtʋlʋ lakɩ kɔtaɣa ŋka kɔkɔ lusa ka tǝna tɔɣɔ alukuku naalɛ nyǝŋ, ɩsɩɩ pa sɩɩʋ tɔ. Ɩlɛna ɩ́ lá pǝntʋlʋ kɛ ɩsaɣatʋ hɩɩsʋɣʋ kɔtaɣa, na Ɩsɔ hɩɩsɩ-tɩ.
Ye yʋlʋ fɛɩna alukukunaa naalɛ, yaa ɩhokasɩ naalɛ. Ɩ pǝsǝɣɩ na ɩ́ pona mʋlʋm kiloonaa tooso na ɩ́ lá ɩsaɣatʋ hɩɩsʋɣʋ kɔtaɣa. Ama pǝ fɛɩ sɩ ɩ́ siti nim, yaa ɩ́ tǝnɩ pǝ tɔɔ kɛ́ tulaalʋ kɛ́. Mpi tɔ, pǝ kɛ́ ɩsaɣatʋ hɩɩsʋɣʋ kɔtaɣa kɛ́, pǝ taɣa tɔɣɔnaɣa nyǝŋka.
Ɩ pukina mʋlʋm mpǝɣɩ kɔtʋlʋ, ɩlɛna ɩ́lɛ́ ɩ́ cosi-wǝɣɩ ŋkute. Ńtɛ́ tǝ kɛna kʋtɔɔsǝm sɩ Tacaa tǝnna pǝ tǝna. Ɩlɛna ɩ́ nyaɣasɩ pǝ na kɔtasɩ lɛnsɩ nsi sɩ wɛ kɔtaɣa tǝlatɛ tɔɔ tɔɣɔ Tacaa. Ḿpʋ́ɣʋ́ pǝ wɛɛ sɩ pá la ɩsaɣatʋ hɩɩsʋɣʋ sɔɔsɩ.
Ɩlɛna kɔtʋlʋ la pʋntʋ kɛ ɩsaɣatʋ hɩɩsʋɣʋ kɔtaɣa na Ɩsɔ hɩɩsɩ-ɩ-tɩ. Ɩlɛna kʋkaasǝm pǝsɩ kɔtʋlʋ nyǝm, ɩsɩɩ tɔɣɔnaɣa kʋhaʋ sɔɔsɩ tɔm taa.
Ḿpʋ́ɣʋ́ Tacaa heela Moisi sɩ:
Ye pǝ yʋkǝna yʋlʋ, na ɩ́ sɔɔ Tacaa kɛ cɛlʋɣʋ kɛ ɩ nyǝm, pǝ wɛɛ sɩ ɩ́ kɔna ɩwaaʋ ŋku kʋ tiili tá caamɩ tɔ, na ɩ́ lá taɣanʋɣʋ kɔtaɣa. Ɩ lǝsǝɣɩ-kʋɣʋ kalǝkʋ taa kɛ́, na ɩ́ maɣasɩ na ɩ́ ná sɩ kʋ liɣitee tala ɩsɩɩ pa sɩɩwa tǝsulle cokǝle taa tɔ.
Ɩlɛna ɩ́ fɛlɩ Ɩsɔ kɛ́ kǝmlɛ, na ɩ́ sɔɔsɩ paa kakpasɩ wei ɩ́ tɔɔ kɛ́ kʋlʋm. Mpi tɔ, ɩ wakǝlǝna Ɩsɔ tǝyaɣa, ɩlɛna ɩ́ cɛla pǝ tǝnaɣa kɔtʋlʋ. Ɩlɛna ɩ́lɛ́ ɩ lɛntɩ kpǝntɛ, na ɩ́ la pǝntʋlʋ kɛ ɩsaɣatʋ taɣanʋɣʋ kɔtaɣa, na Ɩsɔ hɩɩsɩ-ɩ-tɩ.
Paa pǝ yʋkǝna yʋlʋ kɛ́ na ɩ́ yɔkɩ Tacaa kʋsǝsɩɩtʋ, ɩ sǝɣǝlaa tɔtɔɣɔ.
Pǝ wɛɛ sɩ ɩ́ lǝsɩ kalǝkʋ taa kɛ́ ɩwaaʋ ŋku kʋ tiili tá caamɩ tɔɣɔ. Ɩ́ maɣasɩ na ɩ́ ná sɩ kʋ liɣitee tala ɩsɩɩ pa sɩɩwa tɔ. Ɩlɛna kɔtʋlʋ lapɩ-ɩ ɩsaɣatʋ nti pǝ yʋkǝna-ɩ na ɩ la tɔ, tǝ taɣanʋɣʋ kɔtaɣa, na Ɩsɔ hɩɩsɩ-ɩ-tɩ.
Tasǝkǝlɛ taɣanʋɣʋ kɔtaɣa ntɛ́. Mpi tɔ, yʋlʋ ɩnɩ ɩ ka wakǝlǝna Tacaa kɛ́.
Ḿpʋ́ɣʋ́ Tacaa heela Moisi sɩ:
Ye ɩsɩɩ pa cɛla yʋlʋ kɛ pʋlʋpʋ sɩɩʋ, yaa ɩ kǝnta-wɩ, yaa ɩ ŋmɩɩla-wɩ, yaa ɩ muɣulaa kɛ́ na ɩ́ hiki-wɩ, yaa ɩ tɩɩ hii-wɩ na ɩ́ kpɛɛsɩ. Ɩlɛna ɩ́ looli na ɩ́ tuu, na ɩ́ takɩ ɩsaɣatʋ ɩsɩɩ mpʋ pǝ taka, ɩ wakǝlǝna Tacaa kɛ́, na ɩ tɔm sǝpa.
<range>
Ye kʋyakʋ ŋku pǝ kula ɩ waalɩ, pǝ wɛɛ sɩ ɩ́ mǝŋna, yaa ɩ́ fɛlɩ kpǝntɛ tʋ kɛ́. Halǝna ɩ́ sɔɔsɩ paa kakpasɩ wei ɩ tɔɔ kɛ́ kʋlʋm, na ɩ́ kpɛntɩ na ɩ́ cɛlɛ-ɩ.
<range>
Pǝlɛ pǝ waalɩ, pǝ wɛɛ sɩ ɩ́ pona kɔtʋlʋ kɛ ɩsaɣatʋ taɣanʋɣʋ kɔtaɣa ɩwaaʋ ŋku kʋ tiili tá caamɩ tɔ. Ɩ maɣasɩ na ɩ́ ná sɩ kʋ liɣitee tala ɩsɩɩ pa sɩɩwa tɔ.
Ɩlɛna kɔtʋlʋ la pʋntʋ ɩnǝɣɩ ɩsaɣatʋ taɣanʋɣʋ kɔtaɣa kɛ Tacaa kiŋ. Na ɩ́lɛ́ ɩ́ hɩɩsɩ-ɩ-tɩ, paa tǝ kɛ́ nti.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Alɔŋ na ɩ lʋlʋɣʋ nyǝ́ma kɛ kɔtasɩ nsi kɔkɔ lusaa tɔ, sɩ tɔɔ kʋsǝsɩɩtʋ. Pǝ wɛɛ sɩ, kɔtaɣa ŋka ma kɔkɔ lusa mpʋ tɔ, ká wɛɛ kɔtaɣa tǝlatɛ taa kɛ́ ahoo tǝnaɣa, kɔkɔ ɩ taa te.
Tɛʋ feŋ tanaŋ ɩlɛna kɔtʋlʋ tɔɣɔlɩ kponkpontu toŋ nyǝntʋ kɔmsa, na ɩ́ suu pǝ capa, na ɩ́ kuu kɔtaɣa ŋkɛ ka tɔlʋma nim nyǝna na ɩ́ huti-yɛɣɛ kɔŋkɔŋ taa tǝna.
Ɩlɛna ɩ́ laɣasɩ wontu na ɩ́ lɩɩna tɔlʋma anǝɣɩ tǝsikile waalɩ. Lonte ntɛɣɛ pa lǝsǝna tǝ mpaa na pá lɔɔkɩ tɔlʋma nim nyǝna.
Pǝ fɛɩ sɩ kɔtaɣa tǝlatɛ kɔkɔ ɩ́ te. Paa ɩfemle nteɣe kɔtʋlʋ ka nyɔtǝɣɩ taasɩ kʋfasɩ. Ɩlɛna pǝ́cɔ́ ɩ́ tǝnɩ kɔtaɣa ŋka kɔkɔ lusaa tɔ ka nantʋ, na nɔɣɔ kʋlʋmaɣa kɔtaɣa kpǝntɛ nim cɔlɔ nim cɔlɔ kɛ pǝ tɔɔ.
<range>
Ye tɔɣɔnaɣa kʋhaʋ tɔm taa, ɩlɛ pǝ kʋsǝsɩɩtʋ ntɔ. Pǝ wɛɛ sɩ Alɔŋ lʋlʋɣʋ nyǝ́ma taa kɔtʋlʋ nɔɣɔlʋ, ká ponna-kɛɣɛ Tacaa kɛ kɔtaɣa tǝlatɛ kiŋ.
Ɩlɛna ɩ́ cosi mʋlʋm mpi pa sita nim tɔɣɔ ŋkute na tulaalʋ tǝna, na ɩ́ nyaɣasɩ kɔtaɣa tǝlatɛ tɔɔ. Mpʋ pǝ kɛna kʋtɔɔsǝm sɩ Tacaa tǝnna pǝ tǝna, na ɩ caakɩ pǝ sɔɔsʋŋ.
Kɔtǝlaa ká tɔɣɔna pǝ kʋkaasǝm mpǝɣɩ Ɩsɔ lonte taa kɛ tǝsulle cokǝle kataɣa taa tǝna. Ama pǝ fɛɩ sɩ pá tǝsɩ pǝ tɔɣɔnaɣa na kʋkʋsʋm kɛ́.
Mpi tɔ, kʋhaʋ ŋku pa ha Ɩsɔ ma tɔ, kʋ taa kɛ́ ma cɛla-wɛɣɛ pa paa tete. Pǝ kɛ́ katɛ taa katɛ pʋlʋɣʋ, ɩsɩɩ ɩsaɣatʋ hɩɩsʋɣʋ, yaa taɣanʋɣʋ kɔtasɩ nantʋ.
Ɩlɛ Alɔŋ lʋlʋɣʋ nyǝ́ma apalʋ nyǝ́ma tike ká tɔkǝna pǝ tɔɣɔnaɣa ŋkɛ. Mpi tɔ, kɔtaɣa ŋka pa kɔna Tacaa kɛ mpʋ tɔ, ka hɔɣɔlʋɣʋ kɛ́ pa nyǝm kɛ tam tɔɔ kɛ́. Pǝ tɔɔ kɛ́ ye yʋlʋ kpaɩ tʋ wei ɩ ta kɛ Alɔŋ lʋlʋɣʋ tʋ tɔ, ɩ tokinaa, ɩsɩɩ ɩ sǝpa.
Ḿpʋ́ɣʋ́ Tacaa tɔma Moisi sɩ:
Ye pa kpawa Alɔŋ na ɩ pǝyalaa kɛ kɔtǝlaa, na pá pǝlɩ-wɛɣɛ nim, pǝ wɛɛ sɩ pá kɔŋna-m kʋhaʋ kɛ mʋlʋm kiloonaa toosoɣo paa kʋyakʋ ŋku. Hɔɣɔlʋɣʋ kɛ tanaŋ na lɛŋkʋ kɛ taanaɣa.
Paa nuɣuti mʋlʋm mpǝɣɩ na nim, na pá tʋ́ pǝ pɛtɛpɛtaɣa kɛ nyǝɣǝlʋɣʋ kʋwalʋɣʋ tɔɔ. Pǝ waalɩ ɩlɛna pá pʋtǝtɩ-kɛ na pá pona kɔtaɣa tǝlatɛ tɔɔ, na Tacaa laŋlɛ hɛɛna kɔtaɣa ŋkɛ ka sɔɔsʋŋ.
Ye waatʋ nɔɣɔlʋ pa kpa Alɔŋ lʋlʋɣʋ nyǝ́ma taa nɔɣɔlʋɣʋ kɔtʋlʋ sɔsɔ sɩ, ɩ́ lɛɛtɩ kʋpǝŋ lonte. Kʋhaʋ kʋlʋmʋɣʋ ŋkʋɣʋ ɩ ká kɔna, na ɩ́ nyaɣasɩ pǝ tǝnaɣa Tacaa má. Pǝ kɛ́ ma kiiu tam tɔɔ nyǝŋkʋ kɛ́.
Ye kɔtʋlʋ kɔnna ɩ maɣamaɣa ɩ tɔɣɔnaɣa kʋhaʋ, pǝ wɛɛ sɩ pá nyaɣasɩ pǝ tǝnaɣa, pǝ taa pʋlʋ fɛɩ tɔɣɔʋ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Alɔŋ na ɩ pǝyalaa kɛ ɩsaɣatʋ hɩɩsʋɣʋ kɔtasɩ kʋsǝsɩɩtʋ. Lonte nte tǝ taa pa lɛntǝɣɩ kɔtasɩ nsi kɔkɔ lusaa tɔ, sɩ tɔla tɔɣɔ paa lɛntɩ ɩsaɣatʋ hɩɩsʋɣʋ nyǝntɛ tɔtɔ. Pǝ nantʋ kɛ katɛ taa katɛ pʋlʋpʋɣʋ.
Kɔtʋlʋ wei ɩ lapa pǝ tǝmlɛ tɔ, tǝsulle cokǝle kataɣa taa kɛ́ pǝ wɛɛ sɩ ɩ́ tɔɣɔ-tǝɣɩ lonte nte tǝ wɛna tǝ mpaa tɔ tǝ taa.
Ye yʋlʋ kɛ yem ɩ́ tokinaa, ɩ lepa. Tǝ calǝm ɩ yawa pʋʋɣʋ tɔɔ, lonte kʋlʋmtǝlɛ ńtɛ́ tǝ taa kɛ́ paa nyaalɩ-wɩ.
Ye cʋɣʋ tiipile taa kɛ́ pa tǝsa pǝ nantʋ, ye pa tɛma pǝ wɛɛ sɩ pá yɔkɩ-tɛɣɛ. Ama ye nyǝɣǝlʋɣʋ kʋsɛɛmʋɣʋ nyǝntɛ taa, ɩlɛ pá nyaalɩ-tɛɣɛ teu, na pá kilisina lʋm kɛ sɔsɔm.
Kɔtǝlaa na pa tɛɛsɩ taa apalaa tike ká tɔɣɔna nantʋ ntɩ. Pǝ taɣa pʋlʋ, tǝ kɛ́ katɛ taa katɛ pʋlʋpʋɣʋ.
Ama ye pa sʋʋna kpǝntɛ ntɛ tǝ calǝm kɛ tǝsulle cokǝle taa, na pá lana ɩsaɣatʋ hɩɩsʋɣʋ kɔtaɣa kɛ Ɩsɔ tǝyaɣa taa, tǝ nantʋ fɛɩ tɔɣɔʋ tɔtɔ. Pǝ wɛɛ sɩ pá nyaɣasɩ-tǝɣɩ kɔkɔ kɛ́.
Ḿpʋ́ɣʋ́ Tacaa tasaa sɩ: Taɣanʋɣʋ sɔɔsɩ kʋsǝsɩɩtʋ ntɔ. Tǝ kɛ́ katɛ taa katɛ pʋlʋɣʋ.
Lonte nte tǝ taa pa lɛntǝɣɩ kɔtasɩ nsi kɔkɔ lusaa tɔ, sɩ tɔla tɔɣɔ paa lɛntɩ ɩsaɣatʋ hɩɩsʋɣʋ sɔɔsɩ nyǝntɛ tɔtɔ. Ɩlɛna kɔtʋlʋ ŋmɩɩsɩ tǝ calǝm kɛ́ kɔtaɣa tǝlatɛ kɔŋkɔmǝŋ tɔɔ.
Ɩlɛna pá kɔɔlɩ kpǝntɛ nim cɔlɔ nim cɔlɔ tǝna. Pǝ kpaɣaʋ pǝ tǝna mpi pǝ pama pǝ taa lotu tɔɔ tɔ,
na timpee naalɛ na a nim, na kɔŋkɔmǝŋ taa nyǝm. Ɩsɩɩ pa lǝsʋɣʋ hɔɔlɛ na pǝ́ kpɛnna timpee tɔ.
Ɩlɛna kɔtʋlʋ nyaɣasɩ pǝ tǝnaɣa kɔtaɣa tǝlatɛ tɔɔ. Taɣanʋɣʋ kɔtaɣa ntɛ.
Kɔtǝlaa tɛɛsɩ taa apalaa tike ká tɔɣɔna nantʋ ntǝɣɩ lonte nte tǝ wɛna tǝ mpaa tɔ tǝ taa. Mpi tɔ, tǝ kɛ́ katɛ taa katɛ pʋlʋɣʋ.
Taɣanʋɣʋ kɔtaɣa na ɩsaɣatʋ hɩɩsʋɣʋ nyǝŋka pǝ kʋsǝsɩɩtʋ wɛ kʋlʋmtʋ kɛ́. Kɔtʋlʋ wei ɩ lapa pǝ tǝmlɛ tɔ, ɩnɩ ɩ tǝnna pǝ nantʋ kʋkaasǝtʋ.
Ye ɩsɩɩ nɔɣɔlʋ kɔna kpǝntɛ sɩ ɩ lakɩ kɔtaɣa ŋka kɔkɔ lusaa tɔ. Kɔtʋlʋ wei ɩ lapa pǝ tǝmlɛ tɔ, ɩnɩ ɩ tǝnna tɔnʋɣʋ.
Ye pa kɔna Ɩsɔ kɛ tɔɣɔnaɣa kʋhaʋ, ɩsɩɩ potopoto, yaa kakalasɩ, yaa pɛtɛpɛtaɣa, yaa kʋtoŋǝm, ɩlɛ kɔtʋlʋ wei ɩ lapa pǝ tǝmlɛ tɔ, ɩnɩ ɩ tǝnna.
Ama pǝ kaasa tɔɣɔnaɣa kʋhaaŋ lɛlǝŋ tɔ. Paa nim kʋsitaɣa yaa kpɛtɛ nyǝŋka, kɔtǝlaa talǝɣǝna pǝ tǝnaɣa teitei.
Nɔɣɔ kʋlʋmaɣa kpɛntʋɣʋ kɔtasɩ nsi pa lakɩ Tacaa tɔ sɩ kʋsǝsɩɩtʋ ntɔ.
Ye sɛɛtʋ kɔtaɣa kɛ pa lapa, pa pukina tɔtɔɣɔ kʋkʋsʋm fɛɩ kakalasɩ nsi pa sita nim tɔ, pǝ pɛtɛpɛtasɩ nsi sɩ tɔɔ pa taa-wɩ tɔ, na mʋlʋm kʋpam mpi pa nuɣutina-wɩ tɔ pǝ kakalasɩ.
Pǝlɛ pǝ paasi, pa sɔɔsǝɣɩ kʋkʋsʋm potopoto kɛ sɛɛtʋ kɔtaɣa ŋkɛ ka tɔɔ.
Ɩlɛna pá lǝsɩ kakalasɩ nsɩ sɩ tɔm tooso tɔɔ kɛ́ kʋlʋmaɣa kʋlʋmaɣa, na pá kpaasɩ ɩsɔtaa kɛ Ɩsɔ kɔtaɣa tǝlatɛ kiŋ. Ɩlɛna kɔtʋlʋ wei ɩ ŋmɩɩsa kpǝntɛ calǝm kɛ tǝ kɔŋkɔmǝŋ tɔɔ tɔ, ɩ́ kpaɣa sǝlɛ.
Ye sɛɛtʋ kɔtaɣa kpǝntɛ nantʋ ɩlɛ, pǝ wɛɛ sɩ kʋyakʋ ŋkʋ kʋ maɣamaɣa kɛ paa tɔɣɔ-tɩ, pǝ fɛɩ sɩ tǝ́ fe tɛʋ.
Ye ɩsɩɩ nɔɣɔlʋ lapa nɔɣɔ kʋlʋmaɣa kpɛntʋɣʋ sɔɔsɩ, yaa ɩ ka sɩɩ nɔɣɔ, ɩlɛna ɩ la pǝ sɔɔsɩ, pa pǝsǝɣɩ na pá tɔɣɔ pǝ nantʋ kɛ kʋyakʋ ŋkʋ, na pá tɔɣɔ pǝ kʋkaasǝtʋ kɛ pǝ tɛʋ kʋfemuɣu.
Ye tǝ tala kʋyakʋ tooso nyǝŋkʋ wule, ɩlɛ pǝ wɛɛ sɩ pá wɔ-tǝɣɩ kɔkɔ.
Wei ɩ́ tɔɣɔ pǝ nantʋ kɛ kʋyakʋ tooso nyǝŋkʋ wule, Tacaa kaa mʋ ɩ kɔtaɣa. Pǝyele ɩ kɔtaɣa kaa waasɩ tɔtɔ. Pǝ pǝsa kʋsɔɣɔtʋ pʋlʋpʋ kɛ́. Ye wei ɩ tɔɣaa pǝ mǝlɩ ɩ nyʋɣʋ taa.
Ye pǝ nantʋ ɩ́ tokina asilima pʋlʋpʋ, tǝ fɛɩ tɔɣɔʋ tɔtɔ. Kɔkɔ kɛ paa nyaɣasɩ-tɩ. Pǝ wɛɛ sɩ mpa pa fɛɩna asilima tɔ, pa tike paa tɔɣɔna pǝ nantʋ.
Ye ɩsɩɩ nɔɣɔlʋ wɛ asilima taa, na pá la Tacaa kɛ nɔɣɔ kʋlʋmaɣa kpɛntʋɣʋ kɔtaɣa na pʋntʋ tɔɣɔ, pǝ wɛɛ sɩ pá lǝsɩ-ɩ Ɩsɛɣɛlɩ kpekǝle taa.
Mpʋ tɔtɔɣɔ ye nɔɣɔlʋ tokina asilima tʋ, paa yʋlʋ, paa kpǝntɛ. Ɩlɛna pʋntʋ tɔɣɔ kɔtaɣa ŋkɛ ka nantʋ. Paa lǝsɩ-ɩ tɔtɔɣɔ Ɩsɛɣɛlɩ kpekǝle taa.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ: Pǝ fɛɩ sɩ ɩ́ tɔɣɔ pʋlʋpʋ nantʋ nim. Paa naʋ yaa heu yaa pǝ́ŋ́.
Kpǝntɛ kʋsǝpǝlɛ, yaa nte pǝ kpawa na pǝ cǝlɩ tɔ, tǝ nim fɛɩ tɔɣɔʋ. Ama ɩ́ pǝsǝɣɩ na ɩ́ lana-wǝɣɩ paa mpi.
Ye nɔɣɔlʋ tɔɣɔ tɔla nna pa lakɩ Tacaa kɛ kɔtaɣa ŋka kɔkɔ lusaa tɔ ka nantʋ cǝka nim nyǝŋka, pǝ wɛɛ sɩ pá lǝsɩ-ɩ Ɩsɛɣɛlɩ kpekǝle taa kɛ́.
Mpʋ tɔtɔɣɔ paa timpiɣi ɩ́ ká caɣa, pǝ fɛɩ sɩ ɩ́ tɔɣɔ sumaɣa yaa wontuɣu nakʋlɩ kʋ calǝm.
Ye wei ɩ tɔɣɔ calǝm pǝ wɛɛ sɩ pá lǝsɩ-ɩ Ɩsɛɣɛlɩ kpekǝle taa kɛ́.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma kɛ kʋsǝsɩɩtʋnaa panɛ sɩ: Ye yʋlʋ lapa nɔɣɔ kʋlʋmaɣa kpɛntʋɣʋ kɔtaɣa, pǝ wɛɛ sɩ, ɩ́ lǝsɩ Tacaa paa tete kɛ́, na ɩ́ cɛlɛ-ɩ.
Ɩ maɣamaɣa ɩ niŋ ká tɔkǝna na ɩ́ pona Tacaa kɛ nantʋ nim cɔlɔ nim cɔlɔ, na laŋlɛ sɩ pá nyaɣasɩ kɔkɔ. Ɩlɛna ɩ́ ha laŋlɛ ntɛɣɛ Tacaa kɛ Ɩsɔ kɔtaɣa tǝlatɛ kiŋ.
Alɔŋ na ɩ pǝyalaa pa tǝtɔɣɔlɛ ntɛ́. Ɩlɛna kɔtʋlʋ nyaɣasɩ nantʋ nim nyǝntʋ kɛ kɔtaɣa tǝlatɛ tɔɔ.
Pǝ wɛɛ sɩ pá lǝsɩ nɔɣɔ kʋlʋmaɣa kpɛntʋɣʋ kɔtaɣa yule ntɔɣɔŋ nyǝntɛ na pá cɛla kɔtʋlʋ.
Kɔtǝlaa taa wei ɩ pukina kpǝntɛ calǝm na tǝ nim kɛ kɔtaɣa tǝlatɛ tɔɔ tɔ ɩ paa tete ntɛ́.
Tacaa maɣamaɣa heelina Ɩsɛɣɛlɩ nyǝ́ma mɛ sɩ, ɩ́ lǝsɩ nɔɣɔ kʋlʋmaɣa kpɛntʋɣʋ kɔtaɣa kpǝntɛ yule, na pǝ laŋlɛ na ɩ́ cɛla kɔtʋlʋ Alɔŋ na ɩ lʋlʋɣʋ nyǝ́ma. Mpi tɔ, nantʋ ntɩ tǝ kɛ́ pa paa nyǝm kɛ tam tɔɔ kɛ́.
Mpi mpi pa kɔɔla Tacaa kɔtasɩ tɔɔ tɔ, pǝ pǝsǝɣɩ Alɔŋ na ɩ pǝyalaa pa nyǝm kɛ kʋyaŋku pa kpa-wɛɣɛ Tacaa kɔtʋɣʋ tǝmlɛ taa tɔɣɔ.
Tacaa tʋna Ɩsɛɣɛlɩ nyǝ́ma sɩ, pá cɛla-wɛɣɛ kʋyaŋku pa kpaa-wɛɣɛ kɔtǝlaa na pá pǝlɩ pa nyɔɔŋ taa kɛ́ nim tɔ. Pǝ wɛɛ sɩ ɩ́ tɔkɩ kʋsǝsɩɩtʋ tǝnɛɣɛ tam tɔɔ kɛ́.
Kɔtaɣa ŋka kɔkɔ lusa ka tǝna tɔ, na tɔɣɔnaɣa nyǝŋka, na ɩsaɣatʋ hɩɩsʋɣʋ nyǝŋka, na tasǝkǝlɛ taɣanʋɣʋ nyǝŋka, na kɔtǝlaa tǝmlɛ taa sʋʋʋ nyǝŋka, na nɔɣɔ kʋlʋmaɣa kpɛntʋɣʋ pǝ kɔtasɩ kiiŋ ntɛ́.
Tacaa sɩɩna kiiŋ ɩnǝɣɩ Moisi kɛ pʋɣʋ ŋku pa yaa sɩ Holɛpʋ tɔ kʋ taa. Kʋyakʋ ŋkʋ tɔtɔɣɔ ɩ tʋwa Ɩsɛɣɛlɩ nyǝ́ma kɛ wʋlaɣa tɛtʋ taa sɩ, pá lakɩ-ɩ kɔtasɩ nsɩ.
Ḿpʋ́ɣʋ́ Tacaa tɔma Moisi sɩ:
Yaa Alɔŋ na ɩ pǝyalaa kɛ tǝsulle cokǝle nɔnɔɣɔ. Ɩlɛna ń yele na pá kɔna kɔtaɣa wontu kususuutu, na pǝ nim mpi pa pǝlǝɣɩ nyʋɣʋ taa tɔ. Na pá kɔna ɩsaɣatʋ hɩɩsʋɣʋ kɔtaɣa naʋ apalʋ nyǝŋ, na ɩwaaŋ naalɛ, na potopotonaa mpa pa taa kʋkʋsʋm fɛɩ tɔɣɔ cɛkǝlaɣa.
Ɩlɛna ń koti Ɩsɛɣɛlɩ nyǝ́ma kpekǝle tǝna tɔtɔɣɔ lonte ńtɛ́ tǝ taa.
Ḿpʋ́ɣʋ́ Moisi lapa ɩsɩɩ Tacaa tʋɣʋ-ɩ tɔ, na Ɩsɛɣɛlɩ nyǝ́ma kpekǝle koti tǝsulle cokǝle nɔnɔɣɔ.
Ɩlɛna ɩ́ heeli-wɛ sɩ nti Tacaa sɩɩwa tɔɣɔlɔ.
Ntɛna Moisi yele na Alɔŋ na ɩ pǝyalaa pá kɔɔ na ɩ́ sɔ-wɛɣɛ kɔtaɣa lʋm.
Ɩlɛna ɩ́ suu Alɔŋ kɛ pǝtɛɛ toko, na ɩ́ lǝlɩ-ɩ tampala, na ɩ́ suu-ɩ capa. Ɩlɛna ɩ́ paa-ɩ kɔtaɣa pɛntɛ taka, na ɩ́ tamsɩ ɩ ŋmɩɩsɩ kɛ ɩ siɣile taa. nɔɣɔlʋɣʋ, na pá paakɩ pa laŋa taa ɩsɩɩ kukunaa paakɩ saalaɣa ŋka tɔ pǝ taka.
Ɩlɛna ɩ́ paa-ɩ laŋlɛ huluɣu, na ɩ́ tʋ́ kʋ taa kɛ́ wala pee taka kɛ naalɛ. Anǝɣɩ pa maɣasaɣana na pá nyǝŋ Ɩsɔ kʋyɔɣɔtʋtʋ.
Ntɛna ɩ́ temɩ-ɩ nyʋɣʋ saalaɣa, na ɩ́ matɩ ka tɔɔ kɛ́ Ɩsɔ kʋyʋsʋɣʋ. Kʋlɛ kʋ kɛ́ wʋla kɛ́, na kʋ wɛ ɩsɩɩ tʋɣʋ hɛtʋɣʋ. Ɩ ɩsɛntaa tɔɔ kɛ́ ɩ matǝna kʋyʋsʋɣʋ ŋkʋ, ɩsɩɩ Tacaa ka kɛɛsʋɣʋ-ɩ tɔ.
Ḿpʋ́ɣʋ́ Moisi kpaɣa kɔtaɣa nim, na ɩ́ fɛɛnɩ tǝsulle cokǝle, na tǝ taa wontu tǝna, na tǝ́ pǝsɩ Ɩsɔ nyǝm.
Ɩlɛna ɩ́ ŋmɩɩsɩ kɔtaɣa nim kɛ tɔm naatosompɔɣɔlaɣa kɛ kɔtaɣa tǝlatɛ na tǝ wontunaa tɔɔ. Lʋm kʋsaŋǝm cɛmsɛ sɔsɔ na pǝ kpete tɔɔ kɛ́ ɩ ŋmɩɩsa nim mpɩ sɩ wontu ntɩ tǝ́ pǝsɩ Ɩsɔ nyǝm.
Na ɩ́ pǝlɩ Alɔŋ nyʋɣʋ taa kɛ́ kɔtaɣa nim, na ɩ́ pǝsɩ Ɩsɔ nyǝŋ.
Pǝlɛ pǝ waalɩ kɛ́ ɩ yelaa na Alɔŋ pǝyalaa kpǝtǝna, na ɩ́ suu-wɛɣɛ pa capanaa, na ɩ́ lǝlɩ-wɛɣɛ pa tampalanaa. Ɩlɛna ɩ́ pa-wɛɣɛ pa kahusi kɛ teitei ɩsɩɩ Tacaa ka sɩɩʋ tɔ.
Ḿpʋ́ɣʋ́ Moisi yelaa na pá kɔna ɩsaɣatʋ hɩɩsʋɣʋ kɔtaɣa naʋ apalʋnyǝŋ. Ɩlɛna Alɔŋ na ɩ pǝyalaa pá tǝnɩ niŋ kɛ ɩ nyʋɣʋ tɔɔ.
Ḿpʋ́ɣʋ́ Moisi lɛnta-ɩ, na ɩ́ lii mpǝle kɛ ɩ calǝm taa, na ɩ́ nyɔtɔ Ɩsɔ kɔtaɣa tǝlatɛ ŋkuluŋasɩ taa hǝlǝŋasɩ tɔɔ, na pǝ́ taɣanɩ-tɛ. Ɩlɛna ɩ́ pǝlɩ calǝm kʋkaasǝm kɛ kɔtaɣa tǝlatɛ tɛɛ. Ɩsǝna ɩ lapa na kɔtaɣa tǝlatɛ pǝsɩ Ɩsɔ nyǝntɛ na pá lakǝna-tɛɣɛ ɩsaɣatʋ hɩɩsʋɣʋ kɔtasɩ tɔɣɔlɛ.
Ḿpʋ́ɣʋ́ Moisi kɔɔla nim tǝna, mpi pǝ pama kpǝntɛ lotu tɔɔ tɔ. Paa timpee naalɛ na a nim, na ɩ́ sɛtɩ hɔɔlɛ nɔɣɔ, na ɩ́ nyaɣasɩ pǝ tǝnaɣa Ɩsɔ kɔtaɣa tǝlatɛ tɔɔ.
Pǝ kaasǝɣɩ naʋ ɩnɩ ɩ tɔnʋɣʋ na ɩ nantʋ na pǝ taa lotu, ɩlɛna pá lɩɩna pǝ tǝnaɣa tesikile waalɩ, na pá nyaɣasɩ kɔkɔ, ɩsɩɩ Tacaa ka sɩɩʋ tɔ.
Ḿpʋ́ɣʋ́ pa kɔna kɔtaɣa ŋka kɔkɔ lusa ka tǝna tɔ ka ɩwaaʋ, na Alɔŋ na ɩ pǝyalaa pá tǝnɩ pa niŋ kɛ kʋ nyʋɣʋ tɔɔ.
Moisi lɛnta-kʋ, ɩlɛna ɩ ŋmɩɩsɩ kʋ calǝm kɛ kɔtaɣa tǝlatɛ kɔŋkɔmǝŋ tɔɔ.
Ɩlɛna ɩ faɣa-kʋɣʋ piliŋasɩ, na ɩ́ nyaɣasɩ pǝ na pǝ nyʋɣʋ na pǝ nim.
Ɩlɛna ɩ́ nyaalɩ lotu na nɔŋkpaasɩ kɛ lʋm, na ɩ́ nyaɣasɩ pǝ na nantʋ nti tǝ kaasaa tɔɣɔ kɔtaɣa tǝlatɛ tɔɔ. Kɔtaɣa ŋka kɔkɔ lusaa tɔɣɔlɛ. Ka sɔɔsʋŋ kɛ Tacaa caakɩ.
Ḿpʋ́ɣʋ́ Moisi yelaa na pá kɔna ɩwaaʋ naalɛ nyǝŋkʋ ŋku paa la kɔtaɣa na pǝ́ sʋsɩ Alɔŋ na ɩ pǝyalaa kɛ kɔtǝlaa tǝmlɛ taa tɔ. Ɩlɛna pá tǝnɩ pa niŋ kɛ kʋ nyʋɣʋ tɔɔ.
Ḿpʋ́ɣʋ́ Moisi lɛnta ɩwaaʋ ŋkʋ, ɩlɛna ɩ́ lii kʋ calǝm na ɩ́ taa-wǝɣɩ Alɔŋ ŋkpaŋʋɣʋ ntɔɣɔŋ nyǝŋkʋ nɔɣɔ taa. Ɩ taa-wɩ tɔtɔɣɔ ɩ apalʋmpǝle ntɔɣɔŋ nyǝntɛ tɔɔ, na ɩ apalʋnɔmpǝle ntɔɣɔŋ nyǝntɛ tɔɔ tɔtɔ.
Ɩlɛna ɩ́ yele na Alɔŋ pǝyalaa kɔɔ na ɩ́ taa calǝm tɔtɔɣɔ pa ntɔɣɔŋ ŋkpaŋŋ nɔɔsɩ taa, na pa ntɔɣɔŋ apalʋmpee na apalʋnɔmpee tɔɔ. Ɩlɛna ɩ́ ŋmɩɩsɩ calǝm kʋkaasǝm kɛ kɔtaɣa tǝlatɛ kɔŋkɔmǝŋ taa.
Ḿpʋ́ɣʋ́ Moisi kpaɣa ɩwaaʋ nantʋ nim nyǝntʋ. Ɩsɩɩ suka, na lotu taa nim, na hɔɔlɛ nɔɣɔ, na timpee naalɛ na a nim, na yule ntɔɣɔŋ nyǝntɛ.
Ɩlɛna ɩ́ lǝsɩ kʋkʋsʋm fɛɩ potopotonaa mpa pa ha Ɩsɔ tɔ, pa tɔkʋ taa kɛ́ pǝ kakalaɣa kʋlʋmaɣa, na nim nyǝŋka, na tinte paɣalɛ, na ɩ́ sɩɩ nantʋ nim nyǝntʋ na ntɔɣɔŋ yule pǝ tɔɔ.
Ɩlɛna ɩ́ tʋ́ pǝ tǝnaɣa Alɔŋ na ɩ pǝyalaa pa niŋ taa, na ɩ́ heeli-wɛ sɩ pá ha-tǝɣɩ Tacaa.
Pǝ waalɩ kɛ́ Moisi mʋ kʋhaaŋ ɩnǝɣɩ pa niŋ taa na ɩ́ nyaɣasɩ-ɩ kɔtaɣa tǝlatɛ tɔɔ kɛ́ kɔtasɩ nsi kɔkɔ lusaa tɔ sɩ tɔɔ. Kɔtǝlaa tǝmlɛ taa sʋʋʋ kɔtaɣa ntɛ. Pǝ kɔtaɣa ŋka kɔkɔ lusa ka tǝna tɔɣɔlɛ. Pǝ sɔɔsʋŋ kɛ Tacaa caakɩ.
Ḿpʋ́ɣʋ́ Moisi kpaɣa kɔtǝlaa tǝmlɛ taa sʋʋʋ kɔtaɣa kpǝntɛ laŋlɛ, na ɩ́ ha Tacaa kɛ kɔtaɣa tǝlatɛ kiŋ. Ɩlɛna nantʋɣʋ ŋkʋ kʋ pǝsɩ Moisi nyǝŋkʋ ɩsɩɩ Tacaa ka sɩɩʋ tɔ.
Pǝ waalɩ kɛ́ ɩ kpaɣa kɔtaɣa nim, na calǝm mpi pɩɩ wɛ Ɩsɔ kɔtaɣa tǝlatɛ tɔɔ tɔɣɔ pǝcɔ, na ɩ́ ŋmɩɩsɩ Alɔŋ na ɩ wontu tɔɔ. Na ɩ pǝyalaa na pɛlɛ pa nyǝntʋ tɔɔ tɔtɔ. Ɩlɛna Alɔŋ na ɩ pǝyalaa na pa wontu kʋsusuutu pa pǝsɩ Ɩsɔ nyǝm.
Ḿpʋ́ɣʋ́ Moisi heela Alɔŋ na ɩ pǝyalaa sɩ: Ɩ́ tǝsɩ heu apalʋ naalɛ nyǝŋ nantʋ kɛ tǝsulle cokǝle nɔnɔɣɔ. Ɩlɛna ɩ́ tɔɣɔ-tǝɣɩ tǝnaɣa mǝ maɣamaɣa, na potopotonaa mpa pa lapa kɔtaɣa tɔɔ tɔ. Ɩsɩɩ ma kɛɛsʋɣʋ-mɛ tɔ.
Ye pǝ kaasa nantʋ yaa potopoto, pǝ wɛɛ sɩ ɩ́ ká wɔ kɔkɔ.
Ɩ́ ká caɣa tǝsulle cokǝle nɔnɔɣɔ kɛ kʋyɛɛŋ naatosompɔɣɔlaɣa. Pǝ fɛɩ sɩ ɩ́ lɩɩ tǝna. Halǝna mǝ tǝmlɛ taa sʋʋʋ kɔtaɣa kʋyakʋ kancaalaɣa na kantǝkaɣa nyǝŋkʋ wule.
Tacaa maɣamaɣa sɩɩna sɩ pǝ́ la ɩsɩɩ pǝ lapʋ saŋa ɩsǝntɔ tɔ. Ɩlɛna pǝ́cɔ́ pǝ́ hɩɩsɩ mǝ ɩsaɣatʋ.
Ɩ́ caɣa tǝsulle cokǝle nɔnɔɣɔ kɛ ilim na ahoo kɛ wɛɛ naatosompɔɣɔlaɣa ɩnɩ na ɩ́ tɔkɩ Tacaa kʋsǝsɩɩtʋ. Ɩlɛ ɩ́ kaa sɩ́. Moisi sɩ: Nti Ɩsɔ heela-m tɔɣɔlɛ.
Ḿpʋ́ɣʋ́ Alɔŋ na ɩ pǝyalaa pa lapa nti Tacaa ka heela Moisi na ɩ́ tɛlǝsɩ-wɛ tɔ.
Ḿpʋ́ɣʋ́ kʋyakʋ pǝlefɛɩ naanʋwa nyǝŋkʋ wule, Moisi yaa Alɔŋ na ɩ pǝyalaa na Ɩsɛɣɛlɩ sɔsaa tɔtɔ.
Ɩlɛna ɩ́ heeli Alɔŋ sɩ: Caa naʋle nte tǝ tiili tá caamɩ na paa la-tɛɣɛ ɩsaɣatʋ hɩɩsʋɣʋ kɔtaɣa tɔ. Na heu apalʋ wei ɩ tiili tá caamɩ na paa lapɩ-ɩ kɔtaɣa ŋka kɔkɔ lusa ka tǝna tɔ, na ń kɔna pǝ naalɛɣɛ Tacaa kiŋ.
Pǝ waalɩ, ɩlɛna ń tʋ Ɩsɛɣɛlɩ nyǝ́ma na pá kɔna pǝŋtʋlʋɣʋ ŋku paa la ɩsaɣatʋ hɩɩsʋɣʋ kɔtaɣa tɔ. Na pǝnaɣa kʋlʋmaɣa naʋle na pǝ ɩwǝyaɣa mpa pa tiili tá caamɩ, na paa la-wɛɣɛ kɔtaɣa ŋka kɔkɔ lusa ka tǝna tɔ.
Na naʋ na heu apalʋ nyǝŋ wei paa la nɔɣɔ kʋlʋmaɣa kpɛntʋɣʋ kɔtaɣa tɔ. Na tɔɣɔnaɣa kʋhaʋ ŋku pa nuɣutina nim tɔ. Mpi tɔ, saŋa maɣamaɣa kɛ Tacaa ká hʋlɩ-mɛɣɛ ɩ tɩ.
Waatʋ wei pa kɔna tǝsulle cokǝle nɔnɔɣɔ kɛ mpi mpi pǝ hǝla Moisi yaawa tɔ ɩlɛna Ɩsɛɣɛlɩ nyǝ́ma tǝna kpǝtǝna cokǝle ńtɛ́ na pá sǝŋ Ɩsɔ tǝyaɣa kiŋ.
Ɩlɛna Moisi tɔ sɩ: Nti Tacaa tʋ-mɛ tɔɣɔlɛ. Ɩ́ la-tɩ, na Ɩsɔ teeli wɛɛ mǝ hɛkʋ.
Ḿpʋ́ɣʋ́ Moisi tɔma Alɔŋ sɩ: Kpǝtǝna Ɩsɔ kɔtaɣa tǝlatɛ na ń lǝsɩ tǝ tɔɔ kɛ́ ɩsaɣatʋ hɩɩsʋɣʋ kɔtaɣa, na ŋka kɔkɔ lusa ka tǝna tɔ. Ɩlɛna ń la ɩsaɣatʋ hɩɩsʋɣʋ kɔtaɣa kɛ ɩ na yǝlaa pa nyɔɔŋ tɔɔ. Pǝ waalɩ, ɩlɛna ń la yǝlaa nyɔɔŋ tɔɔ kɛ́ kɔtaɣa, na ń la-wɛɣɛ ɩsaɣatʋ hɩɩsʋɣʋ nyǝŋka, ɩsɩɩ Tacaa sɩɩʋ tɔ.
Ḿpʋ́ɣʋ́ Alɔŋ kpǝtǝna Ɩsɔ kɔtaɣa tǝlatɛ, na ɩ́ lɛntɩ naʋle na ɩ́ la-tɛɣɛ ɩ ɩsaɣatʋ hɩɩsʋɣʋ kɔtaɣa.
Ɩlɛna ɩ pǝyalaa pona-ɩ tǝ calǝm na ɩ́ lii pǝ taa kɛ́ mpǝle. Ɩlɛna ɩ́ taa Ɩsɔ kɔtaɣa tǝlatɛ hǝlǝŋasɩ tɔɔ, na ɩ́ pǝlɩ-wǝɣɩ tǝ tɛɛ.
Kɛlɛna ɩ́ nyaɣasɩ tǝ tɔɔ kɛ́ kpǝntɛ nim cɔlɔ nim cɔlɔ. Na timpee na hɔɔlɛ, ɩsɩɩ Tacaa tʋɣʋ Moisi tɔ.
Pǝ yela nantʋ na tɔnʋɣʋ, ɩlɛna pá lɩɩna tǝsikile waalɩ na pá nyaɣasɩ kɔkɔ.
Ḿpʋ́ɣʋ́ Alɔŋ lɛnta heu apalʋ nyǝŋ wei kɔkɔ lusiɣi ɩ tǝna tɔ. Ɩlɛna ɩ pǝyalaa cɛlɛ-ɩ kpǝntɛ calǝm na ɩ́ ŋmɩɩsɩ-wǝɣɩ kɔtaɣa tǝlatɛ kɔŋkɔmǝŋ taa.
Na pá cɛlɛ-ɩ tɔtɔɣɔ tǝ nyʋɣʋ na tǝ nantʋ na pá sɛta-tǝɣɩ tilima, na ɩ́ nyaɣasɩ-tǝɣɩ Ɩsɔ kɔtaɣa tǝlatɛ tɔɔ.
Ɩlɛna ɩ́ nyaalɩ pǝ taa lotu na nɔŋkpaasɩ na ɩ́ nyaɣasɩ-tǝɣɩ nantʋ lɛntɩ tɔɔ.
Pǝ waalɩ kɛ́ Alɔŋ lapa Tacaa kɛ yǝlaa kɔtasɩ. Ɩ kpaɣa pǝŋtʋlʋɣʋ ŋku yǝlaa ka kɔna pa ɩsaɣatʋ hɩɩsʋɣʋ tɔɔ tɔ. Ɩlɛna ɩ́ lɛntɩ-kʋ, na ɩ́ lá-kʋɣʋ kɔtaɣa ɩsɩɩ ɩ ka lapʋ naʋle tɔ.
Ḿpʋ́ɣʋ́ ɩ lapa kpǝna naalɛ ɩnǝɣɩ kɔtaɣa ŋka kɔkɔ lusa ka tǝna tɔ, ɩsɩɩ pa sɩɩʋ tɔ.
Ɩlɛna ɩ́ pona tɔɣɔnaɣa kʋhaʋ, na ɩ́ cosi ŋkute na ɩ́ nyaɣasɩ-tɛɣɛ kɔtaɣa tǝlatɛ tɔɔ, na ɩ́ kpɛnna paa kʋyakʋ ŋku kʋ kɔtaɣa ŋka kɔkɔ nyaɣa ka tǝna tɔ.
Ḿpʋ́ɣʋ́ ɩ lɛnta naʋ na heu apalʋ wei yǝlaa ka kɔnaa sɩ pa lakɩ nɔɣɔ kʋlʋmaɣa kpɛntʋɣʋ kɔtaɣa tɔ. Ɩlɛna ɩ pǝyalaa cɛlɛ-ɩ kpǝna anɩ a calǝm na ɩ́ ŋmɩɩsɩ Ɩsɔ kɔtaɣa tǝlatɛ kɔŋkɔmǝŋ tɔɔ.
Na pá cɛlɛ-ɩ tɔtɔɣɔ naʋ apalʋ nyǝŋ nantʋ nim nyǝntʋ, na heu apalʋ nyǝŋ suka, na pǝ taa lotu tɔɔ nim na timpee na hɔɔlɛ.
Ɩlɛna ɩ́ tǝnɩ nim cɔlɔ nim cɔlɔ nantʋnaa mpɛɣɛ kpǝna anɩ a naalɛ a laŋa tɔɔ. Ɩlɛna Alɔŋ nyaɣasɩ nantʋ nim nyǝntʋ ntǝɣɩ kɔkɔ kɛ kɔtaɣa tǝlatɛ tɔɔ.
Na ɩ́ ha Tacaa kɛ laŋa anɩ na ntɔɣɔŋ yule kɛ Ɩsɔ kɔtaɣa tǝlatɛ kiŋ kɛ teitei ɩsɩɩ Moisi ka kɛɛsʋɣʋ-ɩ tɔ.
Waatʋ wei Alɔŋ tɛma ɩsaɣatʋ hɩɩsʋɣʋ kɔtasɩ na nsi kɔkɔ lusa sɩ tǝna tɔ na nɔɣɔ kʋlʋmaɣa kpɛntʋɣʋ nyǝŋsɩ kɛ lapʋ, ɩlɛna ɩ́ kpaasɩ ɩ niŋ na yǝlaa tɔɔ na ɩ́ tǝŋsɩ-wɛɣɛ nɔɣɔ kʋpaŋka. Ɩlɛna ɩ́ lɩɩ Ɩsɔ kɔtaɣa tǝlatɛ tɔɔ na ɩ́ tii.
Ḿpʋ́ɣʋ́ Moisi na Alɔŋ pa sʋʋʋ tǝsulle cokǝle taa. Waatʋ wei pa lɩɩwa, ɩlɛna pá tǝŋsɩ yǝlaa kɛ nɔɔsɩ kʋpaŋsɩ. Ɩlɛna Tacaa teeli na yǝlaa tǝna hɛkʋ.
Tǝnaɣa kɔkɔ kʋlaa na ká nyaɣa kɔtaɣa ŋka kɔkɔ lusa ka tǝna tɔ, na nantʋ nim nyǝntʋ. Yǝlaa tǝna ná mpʋ, ɩlɛna pá yaɣa laŋhʋlʋmlɛ kakiisasɩ na pá hoti pa ɩsɛntɔɔ kɛ́ atɛ.
Ḿpʋ́ɣʋ́ Alɔŋ pǝyalaa naalɛ, Natapɩ na Apihu, pa kpaɣa pa tulaalʋ cofolonaa na pá hee kɔkɔ na pá tʋ́ tulaalʋ kɛ́ ka tɔɔ. Ɩlɛna pá lá Tacaa kɛ tulaalʋ kɔtaɣa kpaɩ nyǝŋka. Pa ta tǝŋ ɩsǝna Ɩsɔ ka sɩɩwa tɔ.
Tǝnaɣa kɔkɔ nakǝlɩ lɩɩna cokǝle taa, na ká nyaɣa-wɛɣɛ kpakpaa na pa ɩsɛ.
Mpʋɣʋlɛ Moisi tɔma Alɔŋ sɩ: Tacaa tɛma-mɛɣɛ-tǝɣɩ kpaalʋɣʋ kɛ saa wei ɩ tɔŋaɣa sɩ: Ma caakɩ kɛ́ sɩ mpa pa kpǝtǝɣǝna-m tɔ, pá nyana ma tǝnaŋŋ wɛɛtʋ, na pá tʋ-m teeli kɛ yǝlaa tǝna kiŋ. Ɩlɛna sɔɣɔntʋ anaam pɩɩ Alɔŋ na ɩ su tǝkulum.
Ḿpʋ́ɣʋ́ Moisi yaa Alɔŋ caa taalʋ Wusiyɛlɩ pǝyalaa, Mikayɛɛlɩ na Ɩlisafaŋ sɩ: Ɩ́ polo ɩ́ kpaɣa mǝ tɛɛtʋnaa mpa pa sǝpa tɔɣɔ cokǝle kiŋ, na ɩ́ lɩɩna na ɩ́ hatǝlǝna tǝsikile.
Ɩlɛna pá polo pa lǝsɩ sǝtaa mpɛ, na pa capanaa kɛ tesikile waalɩ, ɩsɩɩ Moisi yɔɣɔtʋɣʋ tɔ.
Ḿpʋ́ɣʋ́ Moisi heela Alɔŋ na ɩ pǝyalaa lɛlaa naalɛ, Ɩlasaa na Ɩtamaa sɩ: Ɩ́ taa yele mǝ nyɔɔsɩ sɛɣɛlʋɣʋ, yaa ɩ́ cǝlɩ mǝ wontu kɛ lǝ́yáɣa tɔɔ. Pǝ́ taa kɔɔ na ɩ́ kɔna mǝ tɔɔ kɛ́ sǝm, na Tacaa mʋ Ɩsɛɣɛlɩ kpekǝle tǝna na pááná. Ɩ́ yele mǝ tɛɛtʋnaa Ɩsɛɣɛlɩ nyǝ́ma na pá caɣa mpa Ɩsɔ kʋna kɔkɔ tɔ pa lǝ́yáɣa.
Alɔŋ pa maɣamaɣa pá taa hatǝlǝna tǝsulle cokǝle nɔnɔɣɔ tǝna. Pǝ́ taa kɔɔ na pá sɩ́. Pǝ taɣa pʋlʋ, kɔtaɣa nim mpi pa pǝla-mɛ tɔ, pǝ pǝsa-mɛɣɛ Tacaa tǝmlɛ nyǝ́ma kɛ́. Ḿpʋ́ɣʋ́ Alɔŋ na ɩ pǝyalaa pa mʋwa Moisi tɔm ntɩ.
Ḿpʋ́ɣʋ́ Tacaa tɔma Alɔŋ sɩ:
Pǝ fɛɩ sɩ nyana nyá pǝyalaa mǝ taa nɔɣɔlʋ ɩ́ nyɔɔ sʋlʋm, yaa kʋkʋkʋm napǝlɩ, na pǝ́cɔ́ ɩ́ sʋʋ tǝsulle cokǝle taa. Ye ɩ́ lapa mpʋ, ɩ́ ká sɩ. Kiiu ŋku pǝ wɛɛ sɩ mǝ na mǝ lʋlʋɣʋ nyǝ́ma ɩ́ ká tɔkɩ tam tɔɔ tɔɣɔlɛ.
Ɩlɛna pǝ́cɔ́ ɩ́ pǝsɩ na ɩ́ faɣasɩ Ɩsɔ nyǝm na kpaɩ nyǝm, na asilima na kʋpam.
Ɩ́ taa nyɔɔ-wɩ tɔtɔɣɔ waatʋ wei ɩ sɛɣɛsǝɣɩ Ɩsɛɣɛlɩ nyǝ́ma kɛ kiiŋ wei ɩ tǝna Tacaa ka hʋla Moisi na ɩ́ tɛlǝsɩ-mɛ tɔ.
Ḿpʋ́ɣʋ́ Moisi heela Alɔŋ na ɩ pǝyalaa naalɛ, Ɩlasaa na Ɩtamaa mpa pǝ kaasa-ɩ tɔ sɩ: Ɩ́ kpaɣa Tacaa tɔɣɔnaɣa kʋhaʋ ŋku kɔkɔ nyaɣaa na kʋ́ kaasɩ tɔ. Ɩlɛna ɩ́ tʋ́ kʋkʋsʋm fɛɩ kakalasɩ, na ɩ́ tɔɣɔ-sǝɣɩ Ɩsɔ kɔtaɣa tǝlatɛ kiŋ. Mpi tɔ, pǝ kɛ́ katɛ taa katɛ tɔɣɔnaɣa kɛ́.
Ɩsɔ lonte katɛ nyǝntɛ taa kɛ́ ɩ́ ká tɔɣɔ-kɛ́. Tacaa tɔɣɔnaɣa kʋhaʋ ŋku ɩ ha Alɔŋ na ɩ piya kɛ pa paa tete ɩsɩɩ ɩ ka heeluɣu-m tɔɣɔlɛ.
Tɔla wena Ɩsɛɣɛlɩ nyǝ́ma lakɩ nɔɣɔ kʋlʋmaɣa kpɛntʋɣʋ kɔtaɣa, na pá ha laŋlɛ na yule kɛ Tacaa kɛ Ɩsɔ kɔtaɣa tǝlatɛ kiŋ tɔ, tǝ pǝsa mǝ paa nyǝm kɛ́. Ɩlɛ nyana nyá pǝyalaa na mǝ alaa nyǝ́ma ɩ́ ká tɔɣɔna-tǝɣɩ lonte naŋŋ nyǝntɛ taa.
Pǝ wɛɛ sɩ Ɩsɛɣɛlɩ nyǝ́ma ɩ́ kɔna yule na laŋlɛ, na pǝ́ sɔɔsǝna nim cɔlɔ nim cɔlɔ nantʋ. Tǝlɛɣɛ kɔtǝlaa wɔkɩ kɔkɔ kɛ kɔtaɣa tǝlatɛ tɔɔ kɛ́ waatʋ wei pa tɛma-tǝɣɩ Tacaa kɛ haʋ kɛ kɔtaɣa tǝlatɛ kiŋ tɔ. Ɩlɛna tǝ́ pǝsɩ nyana nyá pǝyalaa mǝ nyǝntʋ kɛ tam tɔɔ ɩsɩɩ Tacaa yɔɣɔtʋɣʋ tɔ.
Ḿpʋ́ɣʋ́ Moisi pɛɛka pǝŋtʋlʋɣʋ ŋku pa lapa kɔtaɣa kɛ yǝlaa ɩsaɣatʋ hɩɩsʋɣʋ tɔɔ tɔ kʋ tɔm. Ɩlɛna ɩ́ nɩɩ sɩ pa nyaɣasa-kʋɣʋ kɔkɔ. Ntɛna ɩ́ mʋ pááná na Alɔŋ pǝyalaa Ɩlasaa na Ɩtamaa. Ḿpʋ́ɣʋ́ ɩ́ pɔɔsa-wɛ sɩ:
Pepe tɔɔ kɛ́ ɩ́ tá tɔɣɔ kɔtaɣa ŋkɛ ka nantʋ kɛ lonte katɛ nyǝntɛ taa? Mpi pǝ tɔɔ tɔ, pǝ kɛ́ katɛ taa katɛ tɔɣɔnaɣa kɛ́. Tacaa ka hana-mɛɣɛ kpǝntɛ ńtɛ́ sɩ ɩ́ waasɩ Ɩsɛɣɛlɩ kpekǝle kɛ pa kawalaɣa. Ɩlɛna ɩ́ lá pa nyɔɔŋ tɔɔ kɛ́ ɩsaɣatʋ hɩɩsʋɣʋ kɔtaɣa.
Ɩ kpǝntɛ calǝm ta polo Ɩsɔ tǝyaɣa taa, pɩɩ wɛɛ kɛ́ sɩ ɩ́ tɔɣɔ tǝ nantʋ kɛ lonte katɛ nyǝntɛ taa, ɩsɩɩ maa heeluɣu-mɛ tɔ.
Mpʋɣʋlɛ Alɔŋ cɔwa Moisi sɩ: Nyǝnɩ, saŋa kɛ ma pǝyalaa lapa pa ɩsaɣatʋ hɩɩsʋɣʋ kɔtaɣa, na ŋka kɔkɔ lusa ka tǝna tɔ. Pǝcɔ n nyǝma laŋwakǝllɛ nte tǝ maɣana-m tɔ. Maa pǝsɩ na má tɔɣɔ ɩsaɣatʋ hɩɩsʋɣʋ kɔtaɣa kpǝntɛ nantʋ na? Tacaa laŋlɛ ká hɛɛna-m?
Moisi nɩɩwa tɔm ntɩ, ɩlɛna ɩ mʋ-tɩ.
Ḿpʋ́ɣʋ́ Tacaa heela Moisi na Alɔŋ sɩ:
Ɩ́ tɛlǝsɩ Ɩsɛɣɛlɩ nyǝ́ma sɩ, atɛ tɔla taa, nna nna ɩ́ ká tɔɣɔ tɔɣɔlɛ,
nna a acʋwa faɣaa, na á wɛna talasɩ tɔ.
Ama pǝ fɛɩ sɩ ɩ́ tɔɣɔ yooyoo, na pʋɣʋ namaɣa, na kpaca. Tɔla anɩ a wɛna talasɩ yaa, ɩlɛ a acʋwa ta faɣa kɛ́.
<range>
<range>
Pǝ fɛɩ sɩ ɩ́ tɔɣɔ afa tɔtɔ. Mpi tɔ, paa ɩ acʋwa faɣaa tɔ, ɩ fɛɩna talaɣa.
Pǝ wɛɛ sɩ ɩ́ nyǝnɩ tɔla anǝɣɩ asilima nyǝna kɛ́. Ɩ́ taa tɔɣɔ-yɛ. Pǝ́cɔ́ ɩ́ taa tokina a kʋsǝpɛɛ kɛ tokinaʋ maɣamaɣa.
Ye pǝ kaasa lʋm taa wontu ɩlɛ, ɩ́ tɔɣɔ tiina wena a wɛna lʋm yaalǝŋ na sɛtʋ tɔ. Ɩ́ kii wena a fɛɩna mpʋ tɔ.
Pǝ kaasʋɣʋ lʋm tǝna taa wontu lɛntɩ, yaa pǝ nyamanyamanaa mpa pa fɛɩna lʋm yaalǝŋ na sɛtʋ tɔ, pǝ kɛ́-mɛɣɛ acaalǝtʋ kɛ́.
Ɩ́ nyǝnɩ-tǝɣɩ asilima, ɩ́ taa tɔɣɔ-tɩ, yaa ɩ́ tokina tǝ kʋsǝpǝtʋ.
Ɩ́ kii lʋm taa wontu tǝna nti tǝ fɛɩna lʋm yaalǝŋ na sɛtʋ tɔ.
Sumasɩ nsi pǝ wɛɛ sɩ ɩ́ nyǝnɩ asilima na ɩ́ kii sɩ tɔɣɔʋ tɔɣɔlɛ: Yepeleku, na kpimle, na hɛkǝlɛ, na katǝkatʋɣʋ, na taataa, na tɔɣɔnakpeluɣu, na kʋlaalʋɣʋ, na tintɔkǝlaɣa, na sɛmʋɣʋ, na sɩ piitimnaa tǝna.
<range>
<range>
<range>
<range>
<range>
<range>
Pǝ wɛɛ sɩ ɩ́ nyǝnɩ asilima kɛ nyamanyamanaa mpa pa tǝna pa wɛna keŋ na nɔɔhɛɛ liɣiti tɔ.
Ama ɩ́ tɔɣɔ pa taa mpa pa wɛna keŋ na nɔɔhɛɛ liɣiti na nɔŋkpaasɩ na pá ŋmaakɩ tɛtʋ tɔɔ tɔ pa tǝna.
Pa taa mpa ɩ́ ká tɔɣɔ tɔɣɔlɛ cǝlǝŋ na ɩ looŋa tǝna, na kʋtoloŋ na kʋ looŋa tǝna.
Pǝ kaasa lɛntɩ nti tǝ wɛna keŋ na nɔɔhɛɛ liɣiti tɔ, ɩ́ nyǝnɩ-tǝɣɩ asilima pʋlʋ.
Wontu lɛntɩ wɛɛ, ye yʋlʋ ɩ́ kpaɣa tǝ kʋsǝpǝtʋ, yaa ɩ tɩɩ tokina-tɩ, pǝ pilisa-ɩ kɛ́. Pǝ wɛɛ sɩ ɩ́ cɔtɔ ɩ wontu kʋsusuutu, na ɩ́ caɣa ḿpʋ́ɣʋ́ asilima taa, halǝna taanaɣa.
<range>
Nti nti pǝ wɛɛ sɩ ɩ́ nyǝnɩ asilima tɔɣɔlɛ nti tǝ acʋwa ta faɣa, na tǝ fɛɩna talasɩ tɔ. Na nɔɔhɛɛ liɣiti nyǝntʋ tǝna nti tǝ wɛna sǝkpaŋ tɔ. Ye wei ɩ́ kpaɣa tǝ kʋsǝpǝtʋ pǝ wɛɛ sɩ ɩ́ cɔtɔ ɩ wontu na ɩ́ caɣa asilima taa, halǝna taanaɣa.
<range>
<range>
Wontunaa mpa ɩ́ ká nyǝnɩ asilima kɛ nti nti tǝ tɔŋ tǝ lotu tɔɔ tɔɣɔlɛ kʋtʋntʋlʋkpanaa camna, na mpiiu, na cimlee, na a piitimnaa, na caŋasɩ.
<range>
Wontu sǝkpetu ntɩ tǝ taa nti ɩ́ ká nyǝnɩ asilima tɔɣɔlɛ. Ye wei ɩ tokina tǝ taa kʋsǝpʋɣʋ, ɩ ká wɛɛ asilima taa kɛ́, halǝna taanaɣa.
Ye tǝ kʋsǝpʋɣʋ hota wontu nti pa lakǝna tɔ tǝ taa nakʋlɩ taa, kʋlɛ kʋ pǝsa asilima kɛ́. Paa kʋsaakǝm, paa wontu kʋsusuutu, yaa tɔnʋɣʋ pʋlʋpʋ, yaa huluɣu. Paa wontuɣu ŋku te, pǝ wɛɛ sɩ pá nyaalɩ-kʋɣʋ na lʋm na kʋ caɣa asilima taa, halǝna taanaɣa. Pǝ waalɩ kɛ paa nyǝnɩ-kʋɣʋ kʋpaŋkʋ.
Ye cʋɣʋ tiyaɣa taa kɛ́ tǝ taa nakʋlɩ hotaa. Tiyaɣa na ka taa nyǝm tǝna, pǝsǝɣɩ asilima kɛ́. Pǝ wɛɛ sɩ pa yɔkɩ-kɛ.
Ye pa pǝla tiyaɣa ŋkɛ ka taa lʋm kɛ tɔɣɔnaɣa kʋpaŋka tɔɔ, kɛlɛ ka pǝsǝɣɩ asilima kɛ́. Yaa pɩɩ kɛ kʋnyɔnyɔɔm kʋpam, pǝ pǝsǝɣɩ asilima tɔtɔɣɔ. Paa tiyaɣa ka kɛ́ ŋka.
Paa mpi pǝ tɔɔ kɛ́ wontu tǝnɛ tǝ taa kʋsǝpʋɣʋ hotaa, pɩɩ pǝsɩ asilima kɛ́. Ye pǝ kɛ́ potopotonaa mǝsaɣa, yaa mǝsaɣa kʋtǝsaɣa taa kɛ kʋ hotaa, pǝ wɛɛ sɩ pá yɔkɩ-kɛɣɛ. Mpi tɔ, pǝ kɛ-mɛɣɛ asilima kɛ́, na ɩ́ ká nyǝnɩ-wǝɣɩ asilima.
Ama ye ɩsɩɩ hite yaa lɔkɔ taa kɛ́ wontuɣu kʋsǝpʋɣʋ hotaa, lʋm kaa pilisi. Ɩlɛ wei ɩ ka tokina-kʋ tɔɣɔlɛ asilima tʋ.
Ye ɩsɩɩ pee wena pa sɩɩwa sɩ pa tuuki tɔ, a tɔɔ kɛ́ wontuɣu ŋkʋ kʋ kʋsǝpʋɣʋ hotaa, a kaa pilisi.
Ama ye kʋtɔtɔɣɔna kɛ pa wʋsa lʋm, na wontu ntɩ tǝ taa nakʋlɩ kʋsǝpʋɣʋ hoti pǝ taa, ɩlɛ a pilisaa kɛlɛ.
Ye ɩsɩɩ kpǝntɛ nte pa ha-mɛɣɛ mpaa sɩ ɩ́ tɔɣɔ tɔ, tǝ sǝpa, na nɔɣɔlʋ tokina-tɛ, ɩ ká wɛɛ asilima taa kɛ́, halǝna taanaɣa.
Wei ɩ sǝɣǝla kpǝntɛ ntɛ́, yaa ɩ tɩɩ tɔɣɔ-tɛ, ɩ ká cɔtɔ ɩ wontu kɛ́, na ɩ́ wɛɛ asilima taa, halǝna taanaɣa.
Pǝ wɛɛ sɩ ɩ́ kii nyamanyamanaa mpa pa tɔŋ tɛtʋ tɔɔ tɔɣɔ, na ɩ́ nyǝnɩ-wɛɣɛ acaalǝtʋ.
Paa mpa pa tuuki, yaa pa tɔŋ nɔɔhɛɛ liɣiti, yaa nɔɔhɛɛ paɣalɛ tɔ. Pa kɛ-mɛɣɛ acaalǝtʋ kɛ́, pa fɛɩ tɔɣɔʋ.
Ɩ́ taa pilisi mǝ tɩ na nyamanyamanaa mpɛ pa tǝna. Ɩ́ taa tɛlǝsɩ mǝ tǝɣɩ pa asilima. Pǝyele ɩ́ taa yele na pa asilima tɛɛ-mɛ.
Mpi pǝ tɔɔ tɔ, maɣalɛ Tacaa mǝ Ɩsɔ. Pǝ wɛɛ sɩ ɩ́ faɣasɩ mǝ tɩ na ɩ́ wɛɛ tǝnaŋŋ. Pǝ taɣa pʋlʋ, ma wɛɛ kɛ́ tǝnaŋŋ. Ɩ́ taa pilisi mǝ tɩ na nyamanyamanaa mpa pa tɔŋ tɛtʋ tɔɔ tɔ.
Maɣalɛ Tacaa, má lǝsǝna-mɛɣɛ Icipiti tɛtʋ taa sɩ ɩ nyǝnǝɣɩ-m mǝ Ɩsɔ. Mpʋ tɔ, ɩ́ wɛɛ tǝnaŋŋ. Mpi tɔ, ma wɛɛ kɛ́ tǝnaŋŋ.
Kʋsǝsɩɩtʋ nti ɩ́ ka tɔkɩ tɔla na sumasɩ na lʋm taa wontu na tɛtʋ tɔɔ nyamanyamanaa tɔm taa tɔɣɔlɛ.
Ntɩ tɩɩ faɣasǝna-mɛɣɛ wontu kʋpantʋ na asilima nyǝntʋ, na nti tǝ wɛ tɔɣɔʋ na nti tǝ fɛɩ tɔɣɔʋ tɔ.
Ḿpʋ́ɣʋ́ Tacaa tɔma Moisi sɩ:
Heeli Ɩsɛɣɛlɩ nyǝ́ma sɩ, ye alʋ lapa teu, na ɩ́ lʋlɩ apalʋpǝyaɣa. Ɩ asilima kʋyɛɛŋ ntɛ́ naatosompɔɣɔlaɣa, kɛ teitei ɩsɩɩ ɩ ɩsɔtʋ naʋ kʋyɛɛŋ.
Ɩlɛna pá pɛlɩ pǝyaɣa kɛ kʋyakʋ pǝlefɛɩ naanʋwa nyǝŋkʋ wule.
Pǝ waalɩ, ɩlɛna alʋ caɣa kʋyɛɛŋ hiu na naanʋwa na tooso, na ɩ́ taɣanǝɣɩ ɩ calǝm asilima. Pǝ fɛɩ sɩ ɩ́ wiili tǝsulle taa, yaa ɩ́ tokina Ɩsɔ pʋlʋpʋ. Halǝna ɩ asilima kʋyɛɛŋ tɛm.
Ye alʋpǝyaɣa kɛ alʋ lʋlaa, ɩlɛ ɩ caɣa asilima taa kɛ́ cimaasǝnaa naalɛ, ɩsɩɩ ɩ ɩsɔtʋ naʋ waatʋ. Pǝ waalɩ, ɩlɛna ɩ́ la kʋyɛɛŋ nɩɩtoso na naatoso tɔtɔ na ɩ́ taɣanǝɣɩ ɩ calǝm asilima.
Paa apalʋpǝyaɣa, yaa alʋpǝyaɣa kɛ alʋ lʋlaa. Ɩ asilima kʋyɛɛŋ tɛŋ mpʋ, ɩlɛna ɩ́ caa pǝ́náɣá kʋlʋmaɣa ɩwǝyaɣa sɩ pá la kɔtaɣa ŋka kɔkɔ lusa ka tǝna tɔɣɔ ɩsaɣatʋ hɩɩsʋɣʋ kɔtaɣa. Yaa alukuku, yaa ɩhokaɣa.
Kɔtʋlʋ tɛŋ kɔtasɩ nsǝɣɩ Tacaa kɛ lapʋ ɩlɛna ɩ́ la alʋ kɛ asilima hɩɩsʋɣʋ kɔtaɣa. Ɩlɛna Ɩsɔ taɣanɩ ɩ calǝm asilima. Paa alʋ lʋla apalʋpǝyaɣa yaa alʋpǝyaɣa kʋsǝsɩɩtʋ nti paa tɔkɩ tɔɣɔlɛ.
Ye asɔnʋɣʋ kaa pǝsɩ na kʋ hiki ɩwǝyaɣa ɩlɛ, kʋ caa ɩhokasɩ naalɛ yaa alukukunaa naalɛ. Ɩlɛna pá la sumaɣa lɛŋka kɛ kɔtaɣa ŋka kɔkɔ lusa ka tǝna tɔ, na lɛŋka kɛ ɩsaɣatʋ hɩɩsʋɣʋ nyǝŋka. Na kɔtʋlʋ lapɩ-ɩ asilima kɛɛlʋɣʋ sɔɔsɩ, ɩlɛ pǝ taɣana-ɩ kɛlɛ.
Ḿpʋ́ɣʋ́ Tacaa heela Moisi na Alɔŋ sɩ:
Ye mʋlaɣa, yaa kaaʋ, yaa tʋlʋŋa lɩɩ yʋlʋ tɔnʋɣʋ tɔɔ, na pǝ́ pǝsɩ tɔnʋɣʋ tɔɔ asilima kʋtɔŋ. Ɩlɛ pa pona pʋntʋ kɛ kɔtʋlʋ Alɔŋ, yaa ɩ pǝyalaa taa nɔɣɔlʋ kiŋ.
Na ɩ́lɛ́ ɩ́ wiila-ɩ na ɩ́ ná tǝwɩɩlɛ ńtɛ́ tǝ taa limaa na nyɔɔsɩ hʋlʋmɩ, ɩlɛ kʋtɔŋ asilima nyǝŋkʋ ntɛ́. Ɩlɛ kɔtʋlʋ kpaalɩ kpakpaa sɩ ɩ kɛ́ asilima tʋ.
Ye pǝ kɛ́ tʋlʋŋa yaa taɣaŋmatɛ, na tǝwɩɩlɛ ta lim na nyɔɔlaɣa kʋhʋlʋmaɣa fɛɩ, ɩlɛ kɔtʋlʋ sɩɩ kʋtɔntʋ na ɩ mpaa kɛ kʋyɛɛŋ naatosompɔɣɔlaɣa.
Kʋyakʋ naatosompɔɣɔlaɣa nyǝŋkʋ sikiɣi ɩlɛna ɩ́ tasa kʋtɔntʋ kɛ wiiluɣu, ye ɩ nawa sɩ tǝwɩɩlɛ ńtɛ́ tǝ wɛ mpʋ tǝ ta laɣasɩ, ɩlɛ ɩ tasa-ɩ sɩɩʋ na ɩ mpaa kɛ kʋyɛɛŋ naatosompɔɣɔlaɣa tɔtɔ.
Kʋyɛɛŋ ɩnɩ ɩ́ tɛɛwa ɩlɛ kɔtʋlʋ tasa-ɩ wiiluɣu kɛ tɔm naalɛ nyǝm, ye tǝwɩɩlɛ ńtɛ́ tǝ sala yem tǝ ta sɔɔsɩ ɩlɛ ɩ hʋlɩ sɩ pǝ taɣa kʋtɔŋ, pǝ kɛ́ lɩɩtʋ kɛ́, pǝ tɔɔ tɔ ɩ fɛɩ asilima. Ɩlɛna ɩ́ cɔtɔ ɩ wontu na ɩ́ pǝsɩ kʋpaŋ.
Ama ye kʋtɔntʋ tǝwɩɩlɛ ńtɛ́ tǝ sʋʋ waŋ kɛ pǝlɛ pǝ waalɩ ɩlɛ ɩ taɣanɩ mǝlʋɣʋ kɛ kɔtʋlʋ kiŋ.
Ye ɩ́lɛ́ ɩ tasa-ɩ wiiluɣu na ɩ́ ná sɩ tǝwɩɩlɛ walaa ɩlɛ ɩ hʋlɩ sɩ asilima kʋtɔŋ wɛnna-ɩ. Ɩlɛ ɩ kɛ́ asilima tʋ ntɛ́.
Ye kʋtɔŋ kʋsɛɛmʋɣʋ taka kpa yʋlʋ, pa pukina-ɩ kɔtʋlʋ tɛɣɛ.
Ye ɩ wiila-ɩ na ɩ́ maɣana tute kɛ ɩhʋlʋmaʋ na tǝ tɔɔ na hiŋ na tǝ nyɔɔsɩ hʋlʋmaa
ɩlɛ asilima kʋtɔŋ maɣamaɣa kɛlɛ, pǝ fɛɩ sɩ pá tasa-ɩ sɩɩʋ kɛ kpeeŋa sɩ pa naakɩ tɔtɔ. Kɔtʋlʋ ká kpaalɩ kɛ́ sɩ asilima tʋ.
Ama ye asilima kʋtɔŋ lʋla pee kɛ yʋlʋ tɔnʋɣʋ tǝna kɛ pǝ kpaɣaʋ ɩ nyʋɣʋ na pǝ́ polo ɩ nɔɔhɛɛ tɔ,
ɩlɛ kɔtʋlʋ wiili kʋtɔntʋ kɛ teu, ye ɩ nawa sɩ kʋ waasa ɩ tɔnʋɣʋ tǝna ɩlɛ ɩ hʋlɩ sɩ pǝ ta kɛ asilima. Mpi tɔ, ɩ tɔnʋɣʋ tǝna hʋlʋmaa tɔ.
Ama kʋyakʋ ŋku pá nawa ɩ tɔɔ kɛ́ hiŋ ɩlɛ ɩ pǝsa asilima tʋ ntɛ́.
Kɔtʋlʋ ká wiilina-ɩ na ɩ́ kpaalɩ sɩ ɩ kɛ́ asilima tʋ. Mpi tɔ, ɩnɩ ɩ hʋlǝɣǝna sɩ ɩ wɛna asilima kʋtɔŋ, na pǝ kɛ́ asilima kɛ́.
Ye hiŋ mǝlǝɣɩ hʋlʋmǝŋ ɩlɛ kʋtɔntʋ mǝlɩ kɔtʋlʋ kiŋ.
Ɩ́lɛ́ ɩ wiiliɣi-ɩ na ɩ́ ná sɩ hiŋ hʋlʋma tampana ɩlɛna ɩ́ hʋlɩ sɩ ɩ ta kɛ asilima tʋ.
Ye mʋtɛ kpa yʋlʋ na tǝ́ waa
na pǝ́ yele tǝwɩɩlɛ na tǝ́ wɛ ɩhʋlʋmaʋ yaa ɩsɛɛʋ, pǝ wɛɛ sɩ ɩ́ ná kɔtʋlʋ.
Ɩ́lɛ́ ɩ ká wiili-ɩ na ye ɩ maɣana pǝ lapa tǝwɩɩlɛ kɛ lonte na pǝ nyɔɔsɩ hʋlʋmaa, ɩlɛ asilima kʋtɔŋ lɩɩkǝna ntɛɣɛ mʋtɛ taa. Kɔtʋlʋ ká hʋlɩ sɩ ɩ kɛ́ asilima tʋ.
Ama ye kɔtʋlʋ ɩ́ wiila-ɩ na ɩ́ ná sɩ tǝwɩɩlɛ mʋkaa na pǝ́ mǝlɩ hʋlʋmǝŋ na nyɔɔsɩ kʋhʋlʋmasɩ fɛɩ ɩlɛ ɩ sɩɩ kʋtɔntʋ na ɩ mpaa kɛ kʋyɛɛŋ naatosompɔɣɔlaɣa.
Ye pǝ sɔɔsaa ɩlɛ kɔtʋlʋ hʋlɩ sɩ ɩ wɛ asilima, saa ɩnɩ ɩlɛ asilima kʋtɔŋ ntɛ́.
Ye tǝwɩɩlɛ ntɛ́ tǝ ta sɔɔsɩ ɩlɛ pǝ kɛ́ mʋtɛ tɔntɔɔlʋɣʋ ntɛ́. Pǝ wɛɛ sɩ kɔtʋlʋ ɩ́ hʋlɩ sɩ ɩ ta kɛ́ asilima tʋ.
Ye kɔkɔ nyaɣa yʋlʋ na pǝ lonte taa wɛɛ ɩhʋlʋmaʋ yaa ɩsɛɛʋ,
pǝ wɛɛ sɩ kɔtʋlʋ ka wiili-ɩ, ye ɩ nawa sɩ tǝwɩɩlɛ limaa na pǝ nyɔɔsɩ hʋlʋmɩ ɩlɛ asilima kʋtɔŋ sʋʋna ntɛɣɛ kɔkɔ tǝnyaɣalɛ tǝna. Kɔtʋlʋ ká hʋlɩ sɩ ɩ kɛ́ asilima tʋ. Asilima Kʋtɔŋ ntɛ́.
Ama ye kɔtʋlʋ wiila-ɩ na ɩ́ tá ná nyɔɔsɩ kʋhʋlʋmasɩ kɛ pǝ lonte taa. Pǝ́cɔ́ lonte ta lim sɩ pǝ tɔŋna tɛm ɩlɛ kɔtʋlʋ sɩɩ-ɩ na ɩ mpaa kɛ kʋyɛɛŋ naatosompɔɣɔlaɣa.
Kɔtʋlʋ ka wiili-ɩ kʋyakʋ naatosompɔɣɔlaɣa nyǝŋkʋ wule ye ɩ nawa sɩ tǝwɩɩlɛ wala ɩ tɔnʋɣʋ tɔɔ, ɩlɛ ɩ hʋlɩ sɩ ɩ kɛ́ asilima tʋ. Asilima kʋtɔŋ kʋsɛɛmʋɣʋ ntɛ́.
Ama ye tǝwɩɩlɛ ntɛ́ tǝ saala mpʋ tǝ ta walɩ tɔnʋɣʋ tɔɔ, tǝ pasa kʋpasʋ, ɩlɛ kɔkɔ hiŋ tɔntɔɔlʋɣʋ ntɛ́. Kɔtʋlʋ ká hʋlɩ sɩ ɩ ta kɛ asilima tʋ. Mpi tɔ, pǝ kɛ́ tɔntɔɔlʋɣʋ kɛ́.
Ye ɩsɩɩ kaaʋ yaa lɩɩtʋ kpawa apalʋ yaa alʋ nyʋɣʋ yaa ɩ tamaɣa,
kɔtʋlʋ ka wiili hiŋ ɩnɩ na ye ɩ nawa sɩ tǝwɩɩlɛ limaa na pǝ nyɔɔsɩ sɛɛwa atalla, na sɩ́ tá yasǝlɩ ɩlɛ ɩ hʋlɩ sɩ kʋtɔntʋ kɛ́ asilima tʋ. Kaaʋ ntɛ́. Ḿpʋ́ɣʋ́ pa yaa sɩ nyʋɣʋ yaa tamaɣa pǝ asilima kʋtɔŋ.
Ye kɔtʋlʋ nawa sɩ kaaʋ hiŋ ta lim pǝ́cɔ́ nyɔɔsɩ pilaa ɩlɛ ɩ sɩɩ kʋtɔntʋ na ɩ mpaa kɛ kʋyɛɛŋ naatosompɔɣɔlaɣa.
Kɔtʋlʋ ka wiili-ɩ kʋyakʋ naatosompɔɣɔlaɣa nyǝŋkʋ wule ye ɩ nawa sɩ kaaʋ ta sɔɔsɩ, pǝyele nyɔɔsɩ kʋsɛɛmasɩ fɛɩ na hiŋ ta lim
ɩlɛ kʋtɔntʋ looli ɩ nyʋɣʋ na ɩ́ sɛkɩ timpi taa kʋtɔŋ wɛɛ tɔ na kɔtʋlʋ tasa-ɩ sɩɩʋ kɛ tɔm naalɛ nyǝm na ɩ mpaa tɔtɔɣɔ kʋyɛɛŋ naatosompɔɣɔlaɣa.
Kʋyɛɛŋ ɩnɩ ɩ tɛŋ ɩlɛna ɩ́ tasa-ɩ wiiluɣu tɔtɔ. Ye pǝ ta sɔɔsɩ ɩlɛ ɩ hʋlɩ sɩ kʋtɔntʋ fɛɩ asilima. Ɩ wontu tike kɛ ɩ ká cɔtɔ ɩlɛna ɩ pǝsɩ asilima fɛɩ tʋ.
Ama ye pǝlɛ pǝ waalɩ kɛ kaaʋ sʋʋ walʋɣʋ
ɩlɛ ɩ tasa-ɩ wiiluɣu na ye ɩ nawa sɩ kaaʋ tɔŋna walʋɣʋ kɛ tampana, ɩlɛ kʋtɔntʋ kɛ́ asilima tʋ ntɛ́ pǝ fɛɩ sɩ ɩ́ nɔkɩ pɛɛkʋɣʋ kɛ nyɔɔsɩ kʋsɛɛmasɩ.
Ye tǝwɩɩlɛ ntɛ́ tǝ taa tá sɔɔsɩ na nyɔɔsɩ kʋkpɛɛtasɩ wɛɛ, ɩlɛ kʋtɔŋ tɛmaɣalɛ, pʋntʋ fɛɩ asilima tɔtɔ. Pǝ wɛɛ kɛ́ sɩ kɔtʋlʋ ɩ́ hʋlɩ sɩ ɩ fɛɩ asilima.
Ye apalʋ yaa alʋ nawa ɩ tɔnʋɣʋ tɔɔ kɛ́ tʋlʋŋasɩ kʋhʋlʋmasɩ
ɩlɛ kɔtʋlʋ wiili-ɩ, ye sɩ ta sɛɛ teu ɩlɛ pǝ taɣa kʋtɔŋ ɩsaɣaʋ ntɛ. Pʋntʋ ta kɛ asilima tʋ tɔtɔ.
Ye yʋlʋ nyʋɣʋ lɛɛsaa, paa kʋ taa yaa ɩ tokuɣu taa, ɩ ta kɛ asilima tʋ nyʋŋlɛɛsʋɣʋ ntɛ́.
<range>
Ama ye tǝlɛɛsǝlɛ taa tǝnaɣa pǝ lapa mʋlaɣa na ka hʋlʋmɩ ɩsɛɛʋ ɩlɛ asilima kʋtɔŋ ntɛ́.
Ye kɔtʋlʋ wiila mʋlaɣa ŋkɛ na ɩ́ ná ka hʋlʋma ɩsɛɛʋ kɛ tampana ɩsɩɩ asilima kʋtɔŋ
ɩlɛ yʋlʋ ɩnɩ ɩ wɛna asilima kʋtɔŋ ntɛ́, ɩ kɛ́ asilima tʋ na pǝ wɛɛ sɩ kɔtʋlʋ ɩ́ hʋlɩ mpʋ. Ɩ nyʋɣʋ taa kɛ́ kʋtɔŋ ŋkʋ kʋ kpawa.
Wontu kʋcǝlǝtʋ kɛ pǝ wɛɛ sɩ asilima kʋtɔŋ tʋ ɩ́ suu na ɩ́ yele ɩ nyʋɣʋ kɛ taɣanʋɣʋ, na ɩ́ takɩ ɩ tantǝŋ tɔɔ na ɩ́ kpaalǝɣɩ sɩ: Asilima yoo, asilima.
Ye asilima kʋtɔŋ ɩ́ wɛna wei ɩ pǝsa asilima tʋ kɛ́, na pǝ wɛɛ sɩ ɩ́ hatǝlǝna yǝlaa na ɩ́ caɣa tesikile waalɩ kɛ ɩ tike.
Ye hʋŋkpʋsʋlaɣa yaɣa tʋlʋŋasɩ kɛ heeŋ hʋntʋ wontu kʋsusuutu yaa kpoŋkpontu toŋ nyǝntʋ tɔɔ,
yaa pǝ pɔɔŋ yaa pǝ kuntunaa yaa kɔŋa yaa tɔnǝŋ wontu tɔɔ.
Ɩlɛna tʋlʋŋasɩ nsɩ sɩ wɛ atɔntɔɔtɛ taka yaa ɩsɛɛʋ, ɩlɛ pǝ wɛɛ sɩ kɔtʋlʋ ɩ́ wiili-sɩ.
Ɩ tɛŋ sɩ wiiluɣu ɩlɛna ɩ́ sɩɩ hʋŋkpʋsʋlaɣa tʋlʋŋa wontuɣu ŋkʋ na kʋ mpaa kɛ kʋyɛɛŋ naatosompɔɣɔlaɣa.
Ye kɔtʋlʋ tasa wiiluɣu kɛ kʋyakʋ naatosompɔɣɔlaɣa nyǝŋkʋ wule na ɩ́ ná sɩ tʋlʋŋa sɔɔsa waŋ ɩlɛ pǝ kɛ́ hʋŋkpʋsʋlaɣa ŋka pa kaa pǝsɩ na pá lá na ká tɛ́ tɔɣɔlɛ. Wontuɣu ŋkʋ kʋ pǝsa asilima pʋlʋpʋɣʋlɛ.
Pǝ wɛɛ sɩ kɔtʋlʋ ɩ́ nyaɣasɩ kɔkɔ kɛ wontuɣu ŋku ɩnɩ kʋ tɔɔ wɛ hʋŋkpʋsʋlaɣa tɔɣɔ. Mpi tɔ, pa kaa pǝsɩ na pá la na ká tɛ́. Pǝ tɔɔ tɔ pǝ wɛɛ sɩ pá nyaɣasɩ-kʋɣʋ kɔkɔ kɛ́.
Ama ye kɔtʋlʋ wiilaa na ɩ́ maɣana sɩ tʋlʋŋa ta sɔɔsɩ waŋ kɛ wontuɣu ŋkʋ kʋ tɔɔ,
ɩlɛ ɩ yele na pá cɔtɔ-kʋ na pá sɩɩ-kʋ na kʋ mpaa kɛ tɔm naalɛ nyǝm tɔtɔɣɔ kʋyɛɛŋ naatosompɔɣɔlaɣa.
Ye ɩ tasa-kʋɣʋ wiiluɣu kɛ kʋ cɔtʋɣʋ waalɩ na ɩ́ ná sɩ tʋlʋŋa ta laɣasɩ yaasi, paa ka ta walɩ, paa nyǝnɩ-kʋɣʋ asilima kɛ́ na pá nyaɣasɩ-kʋɣʋ kɔkɔ. Mpi tɔ, lonte kʋlʋmtǝlɛ kɛ pǝ tɔɣɔ wontuɣu taa na kʋ waalɩ.
Ye waatʋ wei kɔtʋlʋ wiilaa tɔ ɩ nawa sɩ kʋ cɔtʋɣʋ waalɩ tʋlʋŋa salaa ɩlɛ ɩ kɛɛsǝna ka lonte taa na ɩ́ sɛtɩ.
Ama ye tʋlʋŋa taɣana lɩɩʋ kɛ wontuɣu ŋkʋ kʋ tɔɔ, pǝ wɛɛ sɩ kʋtɔŋ tɔŋna pɩɩʋ ntɛ́. Mpʋ tɔ, wontuɣu ŋkʋɣʋ paa nyaɣasɩ kɔkɔ.
Ye pa cɔta tʋlʋŋa wontuɣu na ká hɩɩsɩ, pǝ wɛɛ sɩ pá tasa kʋ cɔtʋɣʋ kɛ tɔm naalɛ nyǝm kɛ́ na pǝ́cɔ́ kʋ asilima tɛ́.
Ye hʋŋkpʋsʋlaɣa yaɣa tʋlʋŋasɩ kɛ heeŋ hʋntʋ wontu kʋsusuutu yaa kponkpontu toŋ nyǝntʋ yaa pǝ pɔɔŋ yaa pǝ kuntunaa yaa kɔŋa yaa tɔnǝŋ wontu tɔɔ. Kʋsǝsɩɩtʋ nti paa tǝŋ na pá hʋlǝna sɩ tǝ kɛ́ asilima nyǝntʋ yaa kʋpantʋ tɔɣɔlɛ.
Ḿpʋ́ɣʋ́ Tacaa tɔma Moisi sɩ:
Kʋsǝsɩɩtʋ nti ɩ́ ká tɔkɩ kʋyakʋ ŋku ɩ́ lakɩ polom kɛ ɩ asilima kɛɛlʋɣʋ kɔtaɣa tɔɣɔlɔ. Ɩ́ pukina-ɩ kɔtʋlʋ,
ɩlɛna ɩ́lɛ́ ɩ lɩɩ tǝsikile taa na ɩ́ wiili-ɩ, ye ɩ maɣanaa sɩ pǝ tɛma kʋtɔntʋ,
ɩlɛ ɩ tʋ-ɩ na ɩ́ caa sumasɩ nsi sɩ wɛna sɩ ɩsɛ na sɩ́ fɛɩna asilima tɔɣɔ naalɛ na tʋɣʋ sɔsɔɔʋ nakʋlɩ kʋ taasɩ na heeŋ hʋntʋ nti pa lii akpaayala kʋsɛɛm tɔ na nyɩɩlʋɣʋ ŋku pa yaa sɩ hisɔpʋ tɔ kʋ piliŋa.
Pǝ waalɩ ɩlɛna ɩ́ yele na pá lɛntɩ sumasɩ nsɩ sɩ taa lɛŋka kɛ sɛɛlʋ lʋm hɛɛʋ tɔɔ.
Ye pǝ kaasa sumaɣa ɩsɛ nyǝŋka ɩlɛ ɩ kpaɣa kɛlɛ na tʋɣʋ sɔsɔɔʋ nakʋlɩ kʋ taasɩ, na heeŋ hʋntʋ nti pa lii akpaayala kʋsɛɛm tɔ na hisɔpʋ piliŋa na ɩ́ ŋmilisi pǝ tǝnaɣa sumaɣa ŋka pa kʋwa sɛɛlʋ lʋm hɛɛʋ tɔɔ tɔ ka calǝm taa.
Ɩlɛna ɩ́ ŋmɩɩsɩ wei ɩnɩ ɩ kʋtɔŋ tɛma mpʋ tɔ ɩ tɔɔ kɛ́ tɔm naatosompɔɣɔlaɣa. Ɩ tɛŋ hʋlʋɣʋ sɩ ɩ fɛɩna asilima ɩlɛna ɩ́ yele sumaɣa ɩsɛ nyǝŋka na ká sʋʋ nyɩɩtʋ.
Ɩlɛna ɩnɩ ɩ́ cɔtɔ ɩ wontu na ɩ́ hʋ ɩ tɔnʋɣʋ tɔɔ nyɔɔsɩ, na ɩ́ sɔ lʋm ɩlɛna ɩ asilima tɛ́. Pǝ waalɩ kɛ́ ɩ sʋʋkɩ tǝsikile. Ama ɩ kaa sʋʋ ɩ cokǝle taa kɛ́, halǝna kʋyakʋ siki.
Naatosompɔɣɔlaɣa nyǝŋkʋ wule kɛ ɩ looliɣi ɩ nyʋɣʋ na ɩ tantʋɣʋ na ɩ ɩsǝhutu na ɩ nyɔɔsɩ tǝna, na ɩ́ cɔtɔ ɩ wontu na ɩ́ sɔ lʋm. Ɩlɛ ɩ asilima kɛɛlaa kɛlɛ.
Pǝ takɩ kʋyakʋ pǝlefɛɩ naanʋwa nyǝŋkʋ wule ɩlɛna kʋtɔntʋ wei pǝ waawa mpʋ tɔ ɩ́ caa ɩwɛɛsɩ apalʋ nyǝŋsɩ nsi sɩ tiili tá caamɩ tɔɣɔ naalɛ na alʋnyǝŋka ŋka ka tiili ta caamɩ tɔɣɔ kʋlʋmaɣa, na kʋhaʋ mʋlʋm mpi pa nuɣutina nim tɔɣɔ kiloonaa pɔɣɔlaɣafɛɩ naanʋwa, na nim liitili titite.
Kɔtʋlʋ wei ɩnɩ ɩ lakɩ asilima kɛɛlʋɣʋ kɔtaɣa tɔ ɩ ká sɩɩ yʋlʋ ɩnɩ na kʋhaaŋ kɛ tǝsulle cokǝle nɔnɔɣɔ kɛ Tacaa kiŋ.
Ɩlɛna ɩ́ kpaɣa ɩwɛɛsɩ nsɩ sɩ taa lɛŋka na ɩ́ lana-kɛɣɛ taɣanʋɣʋ kɔtaɣa na nim liitili titite. Ɩlɛna ɩ́ ha Tacaa kɛ pǝ naalɛɣɛ ḿpʋ́ɣʋ́ kɔtaɣa tǝlatɛ kiŋ.
Ɩlɛna ɩ́ kʋ ɩwǝyaɣa kɛ Ɩsɔ lonte taa timpi pa kʋɣɩ ɩsaɣatʋ hɩɩsʋɣʋ yaa kɔtaɣa ŋka kɔkɔ lusa ka tǝna tɔ ka kpǝntɛ tɔ. Kɔtʋlʋ tǝnna taɣanʋɣʋ kɔtaɣa kpǝntɛ ɩsɩɩ pǝ wɛʋ ɩsaɣatʋ taɣanʋɣʋ kɔtaɣa tɔm taa tɔ. Pǝ kɛ́ katɛ taa katɛ pʋlʋɣʋ.
Ɩlɛna kɔtʋlʋ lii kpǝntɛ calǝm taa na ɩ́ taa wei ɩ taɣanǝɣɩ ɩ tɩ tɔ ɩ ŋkpaŋʋɣʋ ntɔɣɔŋ nyǝŋkʋ nɔɣɔ taa, na ɩ niŋ ntɔɣɔŋ apalʋmpǝle na ɩ apalʋnɔmpǝle ntɔɣɔŋ nyǝntɛ tɔɔ.
Ɩlɛna ɩ́ kpaɣa nim liitili titite ńtɛ́ na ɩ́ pǝlɩ ɩ niŋ mpǝtǝŋ taa.
Na ɩ́ lii ɩ ntantakʋ taa nim mpɩ pǝ taa kɛ́ mpǝle ntɔɣɔŋ nyǝntɛ na ɩ́ ŋmɩɩsɩ tɔm naatosompɔɣɔlaɣa kɛ Ɩsɔ kɔtaɣa tǝlatɛ tɔɔ.
Ɩlɛna ɩ́ taa nim mpi pǝ kaasa ɩ niŋ mpǝtǝŋ taa tɔɣɔ wei ɩnɩ ɩ taɣanǝɣɩ ɩ tɩ tɔ ɩ ŋkpaŋʋɣʋ ntɔɣɔŋ nyǝŋkʋ, na ɩ ntɔɣɔŋ apalʋmpǝle, na ɩ apalʋnɔmpǝle tɔɔ timpi paa tɛma ɩsaɣatʋ hɩɩsʋɣʋ kpǝntɛ calǝm kɛ taaʋ tɔ.
Ɩlɛna ɩ́ pǝle ɩ niŋ taa nim kʋkaasǝm kɛ wei ɩ taɣanǝɣɩ ɩ tɩ tɔ ɩ nyʋɣʋ taa na ɩ́ lapɩ-ɩ asilima kɛɛlʋɣʋ kɔtaɣa kɛ Ɩsɔ kiŋ.
Ɩlɛna kɔtʋlʋ lǝsɩ ɩsaɣatʋ hɩɩsʋɣʋ kʋcɔɔʋ na ɩ́ lá pǝ kɔtaɣa kɛ wei ɩ taɣanǝɣɩ ɩ tɩ tɔ ɩ tɔɔ. Pǝ waalɩ ɩlɛna ɩ́ kʋ́ kɔtaɣa ŋka kɔkɔ lusa ka tǝna tɔ ka kpǝntɛ.
Ɩlɛna kɔtʋlʋ la Ɩsɔ kɔtaɣa tǝlatɛ tɔɔ kɛ́ kɔtaɣa ŋka kɔkɔ lusa ka tǝna tɔ na kʋhaʋ nyǝŋka. Pǝ waalɩ ɩlɛna ɩ́ lá yʋlʋ ɩnǝɣɩ asilima kɛɛlʋɣʋ kɔtaɣa na ɩ asilima tɛ́.
Ḿpʋ́ɣʋ́ Tacaa tasa yɔɣɔtʋɣʋ sɩ: Ye polom kɛ́ kʋnyɔntʋ na ɩ́ fɛɩna sɔsɔm, ɩlɛ ɩ caa asilima kɛɛlʋɣʋ ɩwǝyaɣa kʋlʋmaɣa ŋka paa ha Tacaa má na pǝ́ kɛɛlɩ kʋtɔntʋ asilima tɔ. Na ɩ́ caa mʋlʋm kʋpam mpi pa nuɣutina nim tɔɣɔ kiloonaa tooso na nim liitili titite,
na ɩhokasɩ naalɛ yaa alukukunaa naalɛ. Pǝ taa mpi ɩ ka hiki tɔ. Na pá lana lɛlʋ kɛ asilima kɛɛlʋɣʋ kɔtaɣa, na lɛlʋ kɛ kɔtaɣa ŋka kɔkɔ lusa ka tǝna tɔ.
Pǝ takɩ kʋyakʋ pǝlefɛɩ naanʋwa nyǝŋkʋ ɩlɛna ɩ́ pona kʋhaaŋ ɩnǝɣɩ kɔtʋlʋ kɛ tǝsulle cokǝle nɔnɔɣɔ kɛ Tacaa kiŋ.
Ɩlɛna kɔtʋlʋ kpaɣa ɩwǝyaɣa na nim na ɩ́ ha Tacaa.
Kɔtʋlʋ tɛŋ asilima kɛɛlʋɣʋ ɩwǝyaɣa kɛ lɛntʋɣʋ ɩlɛna ɩ́ lii calǝm taa na ɩ́ taa asilima tʋ ŋkpaŋʋɣʋ ntɔɣɔŋ nyǝŋkʋ nɔɣɔ taa, na ɩ́ taa tɔtɔɣɔ ɩ niŋ ntɔɣɔŋ apalʋmpǝle na ɩ apalʋnɔmpǝle ntɔɣɔŋ nyǝntɛ tɔɔ.
Ɩlɛna kɔtʋlʋ pǝlɩ nim kɛ ɩ ntantakʋ mpǝtǝŋ nyǝŋkʋ taa,
na ɩ́ lii pǝ taa kɛ́ ɩ ntɔɣɔŋ mpǝle na ɩ́ ŋmɩɩsɩ kɔtaɣa tǝlatɛ tɔɔ kɛ́ tɔm naatosompɔɣɔlaɣa.
Ɩlɛna ɩ́ taa ɩ niŋ taa nim mpǝɣɩ asilima kɛɛlʋɣʋ kɔtaɣa latʋ ntɔɣɔŋ ŋkpaŋʋɣʋ nɔɣɔ taa, na ɩ́ taa-wɩ tɔtɔɣɔ ɩ apalʋmpǝle ntɔɣɔŋ nyǝntɛ na ɩ apalʋnɔmpǝle ntɔɣɔŋ nyǝntɛ pǝ tɔɔ kɛ lona nna a taa paa taawa ɩsaɣatʋ hɩɩsʋɣʋ kɔtaɣa kpǝntɛ calǝm tɔ.
Ɩlɛna kɔtʋlʋ pǝlɩ ɩ niŋ taa nim kʋkaasǝm kɛ yʋlʋ ɩnɩ ɩ nyʋɣʋ taa, na ɩ́ lapɩ-ɩ asilima kɛɛlʋɣʋ kɔtaɣa kɛ Tacaa kiŋ.
Pǝ waalɩ ɩlɛna kɔtʋlʋ kpaɣa ɩhokasɩ yaa alukukunaa mpa kʋtɔntʋ pǝsaa na ɩ́ kɔna tɔ pa taa kɛ́ kʋlʋm
na ɩ́ lapɩ-ɩ asilima kɛɛlʋɣʋ kɔtaɣa na lɛŋka kɛ kɔtaɣa ŋka kɔkɔ lusa ka tǝna tɔ na pǝ tɔɣɔnaɣa kʋhaʋ. Ɩlɛna kɔtʋlʋ la yʋlʋ ɩnǝɣɩ asilima kɛɛlʋɣʋ kɔtaɣa kɛ Tacaa kiŋ.
Kʋsǝsɩɩtʋ nti pǝ wɛɛ sɩ polom kʋnyɔntʋ ɩ́ tɔkɩ ɩ asilima kɛɛlʋɣʋ kɔtaɣa lapʋ taa tɔɣɔlɛ.
Ḿpʋ́ɣʋ́ Tacaa tɔma Moisi na Alɔŋ sɩ:
Ye ɩ́ kɔma na ɩ́ sʋʋ Kanaaŋ tɛtʋ nti ma ha-mɛ tɔ tǝ taa, ɩlɛna kʋyakʋ nakʋlɩ ɩ́ ná ma yelaa na hʋŋkpʋsʋlaɣa tʋlʋŋa yaɣa mǝ kutuluɣu nakʋlɩ kʋ koluŋa tɔɔ kɛ́ tɛtʋ nti ɩnɩ tɩɩ pǝsɩ mǝ nyǝntʋ kɛ mpʋ tɔ tǝ taa tǝna.
Ɩlɛ tǝyaɣa tʋ polo na ɩ́ heeli kɔtʋlʋ sɩ ɩ nawa pʋlʋɣʋ ɩ tǝyaɣa taa na pǝ́ nǝɣǝsǝna ɩsɩɩ asilima kʋtɔŋ tʋlʋŋa.
Ɩlɛna kɔtʋlʋ yɔɣɔtɩ na pá laasɩ kutuluɣu ŋkʋ kʋ taa wontu tǝna na pǝ́cɔ́ ɩ polo tʋlʋŋa ŋkɛɣɛ maɣasʋɣʋ. Ɩlɛ kutuluɣu ŋkʋ kʋ taa wontu tǝna kaa pǝsɩ asilima pʋlʋpʋ. Pǝ waalɩ kɛ́ kɔtʋlʋ mǝlǝɣɩ na ɩ́ tasa kutuluɣu ŋkʋ kʋ tʋlʋŋa kɛ maɣasʋɣʋ.
Ye ka wɛ atɔntɔɔtɛ yaa ɩsɛɛʋ na ká tawa kutuluɣu kɛ lonte,
ɩlɛ kɔtʋlʋ lɩɩna kutuluɣu ŋkʋ kʋ nɔnɔɣɔ na ɩ́ tǝkɩ-kɛɣɛ kʋyɛɛŋ naatosompɔɣɔlaɣa.
Kʋyakʋ naatosompɔɣɔlaɣa nyǝŋkʋ sikiɣi ɩlɛna kɔtʋlʋ mǝlɩ na ɩ́ tasa maɣasʋɣʋ, ye ɩ nawa sɩ tʋlʋŋa ŋkɛ ka sɔɔsa waŋ kɛ kutuluɣu koluŋa tɔɔ
ɩlɛ kɔtʋlʋ yele na pá lǝsɩ pɛɛ wena tʋlʋŋa ŋkɛ ka hikaa tɔ na pá lɔ-yɛɣɛ ɩcatɛ waalɩ kɛ hute taa.
Ɩlɛna kɔtʋlʋ yele na pá kaalɩ pǝ taa tɔɔ kɛ timpi paa taawa tɔ na pa lɔ pǝ tɛtʋ kɛ hute taa kɛ́ ɩcatɛ waalɩ.
Pǝ waalɩ ɩlɛna pá caa pɛɛ kʋfana na pá lɛɛtɩ kancaalaɣa nyǝna lona, na pá lá tɛtʋ na pá taɣanɩ kutuluɣu kɛ taaʋ.
Ye kutuluɣu taɣanʋɣʋ waalɩ kɛ tʋlʋŋa tasa lɩɩʋ,
ɩlɛ kɔtʋlʋ ká mǝlɩ na ɩ́ tasa maɣasʋɣʋ, ye ɩ nawa sɩ tʋlʋŋa ŋkɛ ka sɔɔsaa ɩlɛ asilima kʋtɔŋ kʋtɛtɛɛʋ ntɛ́. Pá nyǝnɩ kutuluɣu ŋkʋɣʋ asilima.
Pǝ wɛɛ sɩ pá yɔkɩ kutuluɣu ŋkʋ, na kʋ pɛɛ na kʋ lɔpʋtʋ, na tɛtʋ nti paa taawa-kʋ tɔ na pá kuu na pá pona ɩcatɛ waalɩ kɛ hute taa na pá lɔ.
Ye wei ɩ́ sʋʋ kutuluɣu ŋkʋ kʋ taa kɛ́ kʋyɛɛŋ naatosompɔɣɔlaɣa wei ɩ taa pa tǝka-kʋɣʋ mpʋ tɔ, pʋntʋ kɛ́ asilima tʋ kɛ́ halǝna taanaɣa.
Wei ɩ́ hǝnta kʋ taa, yaa ɩ caɣaa na ɩ́ tɔɣɔ pʋlʋ, pǝ wɛɛ sɩ ɩ́ cɔtɔ ɩ wontu kɛ́.
Ye kɔtʋlʋ mǝla kutuluɣu ŋkʋ kʋ taa kɛ́ kʋtɔŋ maɣasʋɣʋ na ɩ́ ná sɩ pǝ kpaɣaʋ saa wei pa taa-kʋ tɔ tʋlʋŋa ta tasa lɩɩʋ, ɩlɛ kɔtʋlʋ hʋlɩ sɩ kutuluɣu fɛɩ asilima. Mpi tɔ, kʋtɔŋ tɛma.
Tǝyaɣa taɣanʋɣʋ tɔm taa ɩlɛ, kɔtʋlʋ ká caa sumasɩ naalɛ, na tʋɣʋ sɔsɔɔʋ nakʋlɩ kʋ taasɩ, na heeŋ hʋntʋ nti pa lii akpaayala kʋsɛɛm tɔ, na tʋɣʋ ŋku pa yaa hisɔpʋ tɔ kʋ piliŋa.
Pǝ waalɩ ɩlɛna ɩ́ yele na pá lɛntɩ sumasɩ nsɩ sɩ taa lɛŋka kɛ sɛɛlʋ lʋm hɛɛʋ tɔɔ.
Pǝ waalɩ ɩlɛna ɩ́ kpaɣa tʋɣʋ sɔsɔɔʋ taasɩ na hisɔpʋ piliŋa, na heeŋ hʋntʋ nti pa lii akpaayala kʋsɛɛm tɔ, na sumaɣa lɛŋka, na ɩ́ lii pǝ tǝnaɣa sumaɣa ŋka pa kʋwa tɔ ka calǝm taa na sɛɛlʋ lʋm taa, na ɩ́ ŋmɩɩsɩ kutuluɣu ŋkʋ kʋ tɔɔ kɛ tɔm naatosompɔɣɔlaɣa.
Ɩlɛ ɩ kpiisa kutuluɣu ŋkʋ kʋ asilima ntɛ́ na wontunaa mpɛ.
Ɩlɛna ɩ́ yele sumaɣa ɩsɛ nyǝŋka kɛ ɩcatɛ waalɩ na ka sʋʋ nyɩɩtʋ. Ɩlɛna ɩ́ lá asilima kɛɛlʋɣʋ kɔtaɣa kɛ kutuluɣu tɔɔ, ɩlɛ kʋ pǝsa ŋku kʋ fɛɩna asilima tɔɣɔlɛ.
Kʋsǝsɩɩtʋ nti paa tɔkɩ asilima kʋtɔŋ na kaaʋ na pǝ looŋa taa nyǝŋ tǝna
na hiŋ na lɩɩtʋ na tʋlʋŋasɩ nsi sɩ teeki kɔkɔ tɔ, yaa hʋŋkpʋsʋlaɣa tʋlʋŋasɩ nsi sɩ lɩɩkɩ wontu kʋsusuutu na kutuluŋ taa tɔ.
<range>
Asilima kʋtɔŋ kʋsǝsɩɩtʋnaa ntɛ́, ntɩ tɩɩ hʋlǝna saa wei asilima wɛɛ na saa wei a fɛɩ tɔ.
Ḿpʋ́ɣʋ́ Tacaa tɔma Moisi na Alɔŋ sɩ:
Ɩ́ tɛlǝsɩ Ɩsɛɣɛlɩ nyǝ́ma sɩ ye casaɣa kpa apalʋ, lʋm mpi pǝ kpeŋna-ɩ tɔ pǝ kɛ́ asilima kɛ́.
Ká tɩɩ laalaa na ká kpa-ɩ te, paa pǝ kpeŋna-ɩ yaa pɩɩ kpeŋna-ɩ ɩ kɛ́ asilima tʋ kɛ́.
Kʋhǝntǝŋ wei ɩ tǝna ɩ tɔɔ apalʋ ɩnɩ ɩ ká hǝntɩ yaa kʋcacaɣam tǝna mpi pǝ tɔɔ ɩ ká caɣa tɔ pǝ pilisaa kɛ́.
Ye wei ɩ́ tokina ɩ kʋhǝntʋɣʋ ŋkʋ yaa ɩ caɣa ɩ tǝcaɣalɛ, pǝ wɛɛ sɩ ɩ́ cɔtɔ ɩ wontu kɛ́ na ɩ́ sɔ lʋm na ɩ́ caɣa asilima taa halǝna taanaɣa.
<range>
Ye wei ɩ tokina kʋtɔntʋ ɩnɩ yaa ɩ́lɛ́ ɩ tokina-ɩ na ɩ́ ta saŋ, yaa ɩ tɔ́ nɔɣɔlʋ tɔɔ kɛ́ ntaɣama yaa pʋntʋ tokina pʋlʋ mpi pǝ tɔɔ kʋtɔntʋ caɣaa tɔ yaa ɩ tɩɩ sǝɣǝla-wɩ, pǝ wɛɛ sɩ ɩ́ cɔtɔ ɩ wontu kɛ́ na ɩ́ sɔ lʋm na ɩ́ caɣa asilima taa halǝna taanaɣa. Paa kpaɣanʋkpete nte tǝ tɔɔ kɛ́ ɩ caɣaa na ɩ́ polo ɩcatɛ tǝ pǝsa asilima pʋlʋ kɛ́.
<range>
<range>
<range>
<range>
Ye cʋɣʋ wontuɣu kɛ kʋtɔntʋ ɩnɩ ɩ tokinaa pǝ wɛɛ sɩ pá yɔkɩ-kʋɣʋ. Ama ye tʋɣʋ nyǝŋkʋ ɩlɛ pa nyaalɩ-kʋɣʋ lʋm kɛ teu.
Ye pǝ tɛma kʋtɔntʋ ɩnɩ, ɩlɛ ɩ taŋ kʋyɛɛŋ naatosompɔɣɔlaɣa na ɩ́ cɔtɔ ɩ wontu na ɩ́ sɔ sɛɛlʋ lʋm, ɩlɛ ɩ kɛɛla asilima ntɛ́.
Kʋyakʋ pǝlefɛɩ naanʋwa nyǝŋkʋ takɩ ɩlɛna ɩ́ caa ɩhokasɩ naalɛ yaa alukukunaa naalɛ na ɩ́ pona tǝsulle cokǝle nɔnɔɣɔ na ɩ́ cɛla kɔtʋlʋ.
Na ɩ́lɛ́ ɩ lǝsɩ sumaɣa lɛŋka kɛ ɩsaɣatʋ hɩɩsʋɣʋ kɔtaɣa, na lɛŋka kɛ ŋka kɔkɔ lusa ka tǝna tɔ. Ɩlɛna ɩ́ lapɩ-ɩ asilima kɛɛlʋɣʋ kɔtaɣa kɛ ɩ kʋtɔŋ tɔɔ.
Ye yʋlʋ apalʋtʋ kpema pǝ wɛɛ sɩ ɩ́ sɔ lʋm kɛ́ na ɩ́ nyǝnɩ ɩ tǝɣɩ asilima tʋ halǝna taanaɣa.
Ye pǝ taana ɩ wontu kʋsusuutu yaa ɩ tɔnʋɣʋ tɔɔ pʋlʋ, pǝ wɛɛ sɩ ɩ́ cɔtɔ kɛ́ na ɩ́ nyǝnɩ ɩ tǝɣɩ asilima tʋ halǝna taanaɣa.
Ye apalʋ na alʋ pa kpɛntaa pǝ wɛɛ sɩ pá sɔ lʋm kɛ́, na pá nyǝnɩ pa tǝɣɩ asilima nyǝ́ma halǝna taanaɣa.
Ye alʋ naakɩ ɩsɔtʋ ɩ pǝsa asilima tʋ kɛ́ halǝna kʋyɛɛŋ naatosompɔɣɔlaɣa. Ye wei ɩ tokina-ɩ waatʋ ɩnɩ pʋntʋ pǝsa asilima tʋ tɔtɔɣɔ halǝna taanaɣa.
Paa nyaalʋɣʋ kɛ ɩ hǝntaa yaa kpete tɔɔ kɛ́ ɩ caɣaa, tǝ pǝsǝɣɩ asilima nyǝntɛ kɛ́.
Ye wei ɩ tokina nyaalʋɣʋ ŋkʋ yaa kpete ntɛ́ ɩ ka cɔtɔ ɩ wontu kɛ́ na ɩ́ sɔ lʋm na ɩ́ nyǝnɩ ɩ tǝɣɩ asilima tʋ halǝna taanaɣa.
<range>
Ye pʋlʋpʋ tokina kʋhǝntʋɣʋ ŋkʋ yaa kpete ntɛ́, ɩlɛna nɔɣɔlʋ náá tokina-wɩ ɩ pǝsa asilima tʋ kɛ́ halǝna taanaɣa.
Ye yʋlʋ hǝntǝɣǝna ɩ alʋ na pǝ́ pana sɩ ɩ́lɛ́ ɩ ɩsɔtʋ naʋ kʋyakʋ ntɛ́, na pǝ́ lɩɩ na pǝ́ tokǝna apalʋ, pǝ wɛɛ sɩ apalʋ ɩnɩ ɩ́ nyǝnɩ ɩ tǝɣɩ asilima tʋ tɔtɔɣɔ, halǝna kʋyɛɛŋ naatosompɔɣɔlaɣa. Paa kʋhǝntʋɣʋ ŋku kʋ tɔɔ kɛ́ paa wɛɛ, kʋlɛ kʋ pǝsa asilima kɛ́.
Ye alʋ ɩsɔtʋ naʋ kʋyɛɛŋ kǝla ɩsɩɩ ɩ tɩɩ naakɩ tɔ, yaa calǝm kpeŋna-ɩ yem na pǝ́ tá kɛ́ ɩ ɩsɔtʋ naʋ kʋyɛɛŋ, ɩ kɛ́ asilima tʋ tɔtɔɣɔ wɛɛ anɩ a taa kɛ́.
Kʋhǝntǝŋ wei ɩ tǝna ɩ tɔɔ alʋ ɩnɩ ɩ ká hǝntɩ yaa kʋcacaɣam tǝna mpi pǝ tɔɔ ɩ ká caɣa tɔ pǝ pilisaa kɛ́.
Ye wei ɩ tokina nyaalʋɣʋ ŋkʋ yaa kʋcacaɣam mpɩ, pǝ wɛɛ sɩ ɩ́ cɔtɔ ɩ wontu kɛ́ na ɩ́ sɔ lʋm na ɩ́ nyǝnɩ ɩ tǝɣɩ asilima tʋ halǝna taanaɣa.
Ye calǝm lɩɩʋ sǝŋaa ɩlɛ, ɩ taŋ kʋyɛɛŋ naatosompɔɣɔlaɣa, ɩlɛ ɩ asilima tɛmaɣalɛ.
Kʋyakʋ pǝlefɛɩ naanʋwa nyǝŋkʋ takɩ ɩlɛna ɩ́ pona kɔtʋlʋ kɛ ɩhokasɩ naalɛ yaa alukukunaa naalɛɣɛ tǝsulle cokǝle nɔnɔɣɔ.
Ɩlɛna kɔtʋlʋ lǝsɩ sɩ taa lɛŋka kɛ ɩsaɣatʋ hɩɩsʋɣʋ kɔtaɣa, na lɛŋka kɛ ŋka kɔkɔ lusa ka tǝna tɔ. Pǝ waalɩ ɩlɛna ɩ́ la alʋ kɛ asilima kɛɛlʋɣʋ kɔtaɣa kɛ Tacaa kiŋ tǝna na pǝ́ kɛɛlɩ ɩ asilima.
Ḿpʋ́ɣʋ́ Tacaa tasa Moisi na Alɔŋ kɛ heeluɣu sɩ: Ɩ́ tɛlǝsɩ Ɩsɛɣɛlɩ nyǝ́ma sɩ ɩ́ taa kpǝtǝna tǝsulle cokǝle kɛ mǝ asilima waatʋnaa. Pǝ́ taa kɔɔ na má kʋ-mɛ sɩ ɩ́ pilisa ma tǝcaɣalɛ nte tǝ wɛ mǝ hɛkʋ taa tɔ.
Ye kʋtɔŋ kpana apalʋ na lʋm kpeŋna-ɩ, yaa ɩ apalʋtʋ kpemna, yaa alʋ naakɩ ɩsɔtʋ yaa kʋtɔŋ kpa-ɩ na calǝm kpeŋna-ɩ, yaa ɩ́ na apalʋ pa kpɛnta ɩ saŋʋɣʋ waatʋ. Kʋsǝsɩɩtʋnaa mpa ɩ́ ká tɔkɩ tɔɣɔlɛ.
<range>
Waatʋ wei Alɔŋ pǝyalaa naalɛ kɔna kɔtaɣa tulaalʋ kpaɩ nyǝŋ na pá sɩ́ tɔ, pǝ waalɩ kɛ́ Tacaa tɔma Moisi sɩ:
Heeli nyá taalʋ Alɔŋ sɩ ɩ́ taa sʋʋkɩ yem yem kɛ́ pʋʋɣʋ kʋkakaɣaʋ waalɩ kɛ́ katɛ taa katɛ tǝcaɣalɛ taa kɛ́ timpi Ɩsɔ atakaa wɛɛ tɔ. Pǝ́ taa kɔɔ na ɩ́ sɩ́ saa wei Ɩsɔ tiiki atakaa pǝle tɔɔ kɛ́ ɩsɔŋmʋntʋ taa tɔ.
Pǝ tɔɔ tɔ, ye ɩ caakɩ katɛ tǝcaɣalɛ taa kɛ́ sʋʋʋ pǝ wɛɛ sɩ ɩ́ caa ɩsaɣatʋ hɩɩsʋɣʋ kɔtaɣa latǝcɛ kʋfalʋ na kɔtaɣa ŋka kɔkɔ lusa ka tǝna tɔ pǝ ɩwaaʋ.
Ɩlɛna ɩ́ sɔ lʋm na ɩ́ suu kɔtaɣa wontu. Ɩsɩɩ kponkpontu toŋ nyǝntʋ kɔmsa, na pǝ toko, na pǝ tampala, na pǝ nyʋɣʋ saalaɣa.
Ɩsɛɣɛlɩ kpekǝle nyǝ́ma ka cɛlɛ-ɩ tɔtɔɣɔ ɩsaɣatʋ hɩɩsʋɣʋ pǝŋtʋlʋŋ kɛ naalɛ, na kɔtaɣa ŋka kɔkɔ lusiɣi ka tǝna tɔ ka ɩwaaʋ.
Ɩlɛna Alɔŋ kɔna latǝcɛ na ɩ́ la kɔtaɣa kɛ ɩ maɣamaɣa ɩ ɩsaɣatʋ tɔɔ. Ɩ tɛŋ mpʋ ɩlɛna ɩ́ la ɩsaɣatʋ hɩɩsʋɣʋ kɔtaɣa kɛ ɩ nyʋɣʋ tɔɔ na ɩ tǝyaɣa nyǝ́ma nyɔɔŋ tɔɔ.
Pǝ waalɩ ɩlɛna Alɔŋ pona pǝŋtʋlʋŋ ɩnɩ ɩ naalɛ na ɩ́ sɩɩ-ɩ Tacaa ɩsɛntaa kɛ tǝsulle cokǝle nɔnɔɣɔ.
Ɩlɛna Alɔŋ tɔ tɛtɛ kɛ́ pǝŋtʋlʋŋ ɩnɩ ɩ naalɛ ɩ tɔɔ na pǝ́ hʋlɩ-ɩ Tacaa nyǝŋkʋ na ɩlɔɣɔʋ Asasɛɛlɩ nyǝŋkʋ. lɛlaa sɩ lonte wʋlaɣa nyǝntɛ tǝlǝɣɩ pa yaa mpʋ. Lɛlaa sɩ ɩlɔɣɔʋ ɩsaɣaʋ nɔɣɔlʋ wei ɩ cakɩ timpi pǝ wɛ sɔɣɔntʋ tɔɣɔ.
Ɩlɛna ɩ́ lǝsɩ pǝŋtʋlʋɣʋ ŋku tɛtɛ tɔɣaa sɩ kʋ kɛ́ Tacaa nyǝŋkʋ tɔɣɔ ɩsaɣatʋ hɩɩsʋɣʋ kɔtaɣa.
Pǝ kaasǝɣɩ pǝŋtʋlʋɣʋ ŋku tɛtɛ tɔɣaa sɩ ɩlɔɣɔʋ nyǝŋkʋ ɩlɛna ɩ́ lá ɩsaɣatʋ hɩɩsʋɣʋ kɔtaɣa, na ɩ́ sɩɩ-kʋɣʋ Tacaa kiŋ na kʋ ɩsɛ na samaa ɩsaɣatʋ mǝlɩ kʋ nyʋɣʋ taa, ɩlɛna pá pona-kʋɣʋ wʋlaɣa tɛtʋ taa na pá tisi-kʋɣʋ ɩlɔɣɔʋ Asasɛɛlɩ.









































































































































































































































































































































































































Waatʋ wei Ɩsɛɣɛlɩ nyǝ́ma lɩɩ Icipiti taa, ɩlɛna pǝnaɣa siki. Pǝ tala naalɛ nyǝŋka ɩsɔtʋ naalɛ nyǝŋ, kʋyakʋ kancaalaɣa nyǝŋkʋ wule, ɩlɛna Tacaa heeli Moisi kɛ Ɩsɔ na ɩ yǝlaa pa tǝsulle cokǝle nte pa lɔpǝna pɔɔŋ tɔ tǝ taa kɛ́ Sinayi wʋlaɣa tɛtʋ taa sɩ:
Nyá na Alɔŋ ɩ́ kala Ɩsɛɣɛlɩ yǝlaa, na ɩ́ tʋ́ pa hǝla kɛ takǝlasɩ taa. Na pǝ́ kɛɛsǝna pa lʋlʋŋ na pa tɛɛsɩ.
Pǝ kpaɣaʋ ɩfepiya mpa pa wɛna pɩɩsɩ hiu na waalɩ, na pá mʋna pa polo yoou tɔ. Na pǝ́ kɛɛsǝna Ɩsɛɣɛlɩ yoolaa tintika.
Paa kpekǝle nte tǝ lʋlʋŋ nyʋɣʋ tʋ ɩ́ sɔɔsɩ mǝ tɔɔ na pá sǝna-mɛ.
Mpɛ ɩnɩ pa hǝla ntɔ: Lupɛŋ kpekǝle taa nyǝŋ ntɛ́ Setewu pǝyalʋ Ilisuu.
Simiyɔŋ nyǝntɛ taa kɛ́ Sulisataɩ pǝyalʋ Selumǝyɛlɩ.
Yuta nyǝntɛ taa kɛ́ Aminatapɩ pǝyalʋ Nasɔŋ.
Ɩsakaa nyǝntɛ taa kɛ́ Suwaa pǝyalʋ Netaneyɛlɩ.
Sapulɔŋ nyǝntɛ taa kɛ́ Helɔŋ pǝyalʋ Ɩliyapɩ.
Yosɛɛfʋ pǝyalʋ Ɩfǝlayim nyǝntɛ taa kɛ́ Amihuti pǝyalʋ Ɩlisama. Yosɛɛfʋ pǝyalʋ naalɛ nyǝŋ Manasee nyǝntɛ taa kɛ́ Petasuu pǝyalʋ Kamliyɛlɩ.
Pɛncamɛɛ nyǝntɛ taa kɛ́ Kitoni pǝyalʋ Apitaŋ.
Taŋ nyǝntɛ taa kɛ́ Amisataɩ pǝyalʋ Ahiyesɛɛ.
Asɛɛ nyǝntɛ taa kɛ́ Okǝlaŋ pǝyalʋ Pakiyɛlɩ.
Katɩ nyǝntɛ taa kɛ́ Teuwɛlɩ pǝyalʋ Ɩliyasafɩ.
Nɛfǝtali nyǝntɛ taa kɛ́ Ɩnaŋ pǝyalʋ Ahila.
Ɩsɛɣɛlɩ lʋlʋŋ nyʋɣʋ nyǝ́ma mpa pa lǝsa mpʋ tɔɣɔlɛ yoolaa nyʋɣʋ nyǝ́ma tɔtɔ.
Ḿpʋ́ɣʋ́ Moisi na Alɔŋ pa sɔɔsa apalaa naanʋwa na naalɛ ɩnǝɣɩ pa tɔɔ sɩ pá sǝna-wɛ.
Pá koti yǝlaa tǝnaɣa ɩsɔtʋ naalɛ nyǝŋ kʋyakʋ kancaalaɣa nyǝŋkʋ. Pá tʋ́ apalaa mpa pa wɛna pɩɩsɩ hiu na waalɩ tɔ pa hǝla kɛ takǝlaɣa taa, na pǝ́ kɛɛsǝna pa lʋlʋŋ na pa tɛɛsɩ.
Holɛpʋ wʋlaɣa tɛtʋ taa kɛ́ Moisi kala kʋkalʋɣʋ ŋkʋ, ɩsɩɩ Tacaa ka kɛɛsʋɣʋ-ɩ tɔ.
Ḿpʋ́ɣʋ́ pa kala paa Ɩsɛɣɛlɩ kpekǝle nte tǝ lʋlʋɣʋ, na tǝ tɛɛsɩ nyǝ́ma. Na pá tʋ́ apalaa mpa pa tala pɩɩsɩ hiu na waalɩ, na pá mʋna yoou pote tɔ pa hǝla kɛ takǝlaɣa taa. Yakɔpʋ pǝyalʋ sɔsɔ Lupɛŋ kpekǝle kɛ pa caalǝnaa. Pa nyʋɣʋ ntɔ: Lupɛŋ kpekǝle nyǝ́ma wɛ iyisi nɩɩlɛ na naatoso na nasǝlɛ na nɩɩnʋwa (46500). Simiyɔŋ nyǝ́ma nyǝntɛ kɛ iyisi pɔɣɔlaɣafɛɩ nɩɩtoso na ŋmʋnʋɣʋ na nɩɩnʋwa (59300). Katɩ nyǝ́ma nyǝntɛ kɛ iyisi nɩɩlɛ na kakpasɩ na nasǝtoso na nɩɩlɛ na naanʋwa (45650). Yuta nyǝ́ma nyǝntɛ kɛ iyisi nɩɩtoso na naanʋwa na liɣiti na nasǝtoso (74600). Ɩsakaa nyǝ́ma nyǝntɛ kɛ iyisi nɩɩlɛ na naanʋwa na liɣiti na nasǝlɛ (54400). Sapulɔŋ nyǝ́ma nyǝntɛ kɛ iyisi nɩɩlɛ na naanʋwa na naatosompɔɣɔlaɣa na nasǝlɛ (57400). Yosɛɛfʋ pǝyalʋ Ɩfǝlayim nyǝ́ma nyǝntɛ kɛ iyisi nɩɩlɛ na nasǝlɛ na nɩɩnʋwa (40500). Yosɛɛfʋ pǝyalʋ lɛlʋ Manasee nyǝ́ma nyǝntɛ kɛ iyisi hiu na naanʋwa na naalɛ na ŋmʋnʋɣʋ (32200). Pɛncamɛɛ nyǝ́ma nyǝntɛ kɛ iyisi hiu na naanʋwa na kakpasɩ na nasǝlɛ (35400). Taŋ nyǝ́ma nyǝntɛ kɛ iyisi nɩɩtoso na naalɛ na nasǝtoso na nɩɩnʋwa (62700). Asɛɛ nyǝ́ma nyǝntɛ kɛ iyisi nɩɩlɛ na kʋlʋm na nasǝlɛ na nɩɩnʋwa (41500). Nɛfǝtali nyǝ́ma nyǝntɛ kɛ iyisi nɩɩlɛ na naanʋwa na tooso na nasǝlɛ (53400).
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Moisi na Alɔŋ, na Ɩsɛɣɛlɩ kpeka naanʋwa na naalɛ lʋlʋŋ nyʋɣʋ nyǝ́ma, pa kala yǝlaa na pǝ́ lɩɩ ɩsǝna tɔɣɔlɛ.
Ɩsɛɣɛlɩ apalaa mpa pa wɛna pɩɩsɩ hiu na waalɩ, na pá mʋna yoou pote tɔ,
pa kpɛnta iyisi nasǝtoso na tooso na nasǝlɛ na nɩɩnʋwa na nɩɩlɛ na naanʋwa (603550).
Pa taa kpɛnna Lefii kpekǝle nyǝ́ma na pá kala.
Tacaa ka kisina Moisi kɛ́ sɩ,
ɩ́ taa kpɛntɩ-wɛɣɛ Ɩsɛɣɛlɩ yoolaa tɔɔ na ɩ́ kala.
Ama ɩ́ yelina-wɛɣɛ Ɩsɔ cokǝle na tǝ taa wontu tǝna na pá paasǝɣǝna. Mpɛ paa kpakǝɣǝna cokǝle na tǝ taa wontu na pá laɣasǝɣɩ lona, na pá sikiɣi na pá cɔɔkǝna-tɛ.
Ye Ɩsɛɣɛlɩ nyǝ́ma laɣasǝɣɩ lonte, Lefii nyǝ́ma mpɛ paa hɛtǝna-tɛ, na pá pona timpi paa siki tɔ. Kpaɩ tʋ ɩ́ kpǝtǝnaa ɩsɩɩ pa kʋ-ɩ.
Paa Ɩsɛɣɛlɩ tʋ wei, ɩ yoolaa kpekǝle cɔlɔɣɔ ɩ ka siki ɩ tuuta kiŋ.
Ama Lefii nyǝ́ma tike ká sikina na pá cɔɔ cokǝle. Na pá feŋiɣi tǝ tɔɔ, Ɩsɛɣɛlɩ nyǝ́ma ɩ́ taa kpǝtǝna-tɛɣɛ sɔsɔm, na má mʋna-wɛ na pááná.
Ḿpʋ́ɣʋ́ pa lapa teitei ɩsɩɩ Tacaa ka tʋɣʋ Moisi tɔ.
Ḿpʋ́ɣʋ́ Tacaa tɔma Moisi na Alɔŋ sɩ:
Pǝ wɛɛ sɩ paa Ɩsɛɣɛlɩ tʋ wei na ɩ yoolaa pá siki pa kpekǝle tuuta kiŋ, na pá cɔɔna Ɩsɔ cokǝle na pǝ́ hatǝlǝna-tɛɣɛ maɣana.
Yuta yoolaa tintiɣile ká wɛɛna ilim tǝlɩɩlɛ tɔɔ kɛ́ pa tuuta kite. Mpa pa mʋna yoou pote tɔ, pa sɔsɔ ntɛ́ pa kpekǝle nyʋɣʋ tʋ Aminatapɩ pǝyalʋ Nasɔŋ. Na ɩ yoolaa kɛ iyisi nɩɩtoso na naanʋwa na liɣiti na nasǝtoso (74600). Ɩsakaa nyǝ́ma yoolaa nyʋɣʋ tʋ ntɛ́ Suwaa pǝyalʋ Netaneyɛlɩ. Ɩ yoolaa wɛ iyisi nɩɩlɛ na naanʋwa na liɣiti na nasǝlɛ (54400). Sapulɔŋ nyǝ́ma yoolaa tintiɣile nyʋɣʋ tʋ ntɛ́ Helɔŋ pǝyalʋ Ɩliyapɩ. Ɩ yoolaa wɛ iyisi nɩɩlɛ na naanʋwa na naatosomopɔɣɔlaɣa na nasǝlɛ (57400).
<range>
<range>
<range>
<range>
<range>
Yuta yoolaa tintiɣile tǝna kpɛnta iyisi nɩɩnʋwa na nɩɩnaasa na naatoso na nasǝlɛ (186400). Ɩsɛɣɛlɩ yoolaa looŋa kancaalaɣa nyǝŋka ntɛ́.
Lupɛŋ nyǝ́ma yoolaa tintiɣile ká wɛɛna ilim mpǝtǝŋ tɔɔ kɛ́ pa tuuta kite. Mpa pa mʋna yoou pote tɔ, pa sɔsɔ ntɛ́ pa kpekǝle nyʋɣʋ tʋ Setewu pǝyalʋ Ɩlisuu. Ɩ yoolaa wɛ iyisi nɩɩlɛ na naatoso na nasǝlɛ na nɩɩnʋwa (46500). Simiyɔŋ nyǝ́ma yoolaa tintiɣile nyʋɣʋ tʋ ntɛ́ Sulisataɩ pǝyalʋ Selumǝyɛlɩ. Ɩ yoolaa wɛ iyisi pɔɣɔlaɣafɛɩ nɩɩtoso na ŋmʋnʋɣʋ na nɩɩnʋwa (59300). Katɩ nyǝ́ma yoolaa tintiɣile nyʋɣʋ tʋ ntɛ́ Teuwɛlɩ pǝyalʋ Ɩliyasafɩ. Ɩ yoolaa wɛ iyisi nɩɩlɛ na kakpasɩ na nasǝtoso na nɩɩlɛ na naanʋwa (45650).
<range>
<range>
<range>
<range>
<range>
Lupɛŋ nyǝ́ma yoolaa tintiɣile tǝna kpɛnta iyisi nɩɩnʋwa na nɩɩlɛ na naanʋwa na kʋlʋm na nasǝlɛ na nɩɩlɛ na naanʋwa (151450). Ɩsɛɣɛlɩ yoolaa looŋa naalɛ nyǝŋka ntɛ́.
Pǝlɛ pǝ waalɩ kɛ́ Lefii nyǝ́ma ná tǝŋǝɣǝna Ɩsɔ cokǝle kɛ lɔlɔ loosi naalɛ, na waalɩ nyǝnsɩ naalɛ hɛkʋ taa. Mpɛ pa maɣamaɣa paa tɔ nɔɣɔ kʋlʋmaɣa kɛ́. Paa wei kɛ́ ɩ lonte taa. Na ɩ́ tǝŋǝɣɩ ɩ lʋlʋɣʋ nyǝ́ma tuuta.
Ɩfǝlayim yoolaa tintiɣile ká wɛɛna ilim tǝtʋlɛ tɔɔ kɛ́ pa tuuta kite. Mpa pa mʋna yoou pote tɔ pa sɔsɔ ntɛ́ pa kpekǝle nyʋɣʋ tʋ Amihuti pǝyalʋ Ɩlisama. Ɩ yoolaa wɛ iyisi nɩɩlɛ na nasǝlɛ na nɩɩnʋwa (40500). Manasee yoolaa tintiɣile nyʋɣʋ tʋ ntɛ́ Petasuu pǝyalʋ Kamliyɛlɩ. Yoolaa wɛ iyisi hiu na naanʋwa na naalɛ na ŋmʋnʋɣʋ (32200). Pɛncamɛɛ yoolaa tintiɣile nyʋɣʋ tʋ ntɛ́ Kitoni pǝyalʋ Apitaŋ. Ɩ yoolaa wɛ iyisi hiu na naanʋwa na kakpasɩ na nasǝlɛ (35400).
<range>
<range>
<range>
<range>
<range>
Ɩfǝlayim nyǝ́ma yoolaa tintiɣile tǝna kpɛnta iyisi pǝlefɛɩ nɩɩnʋwa na naanʋwa na yʋlʋpee nɩɩnʋwa (108100). Looŋa tooso nyǝŋka kanɛ kaa tǝŋna ntɛɣɛ Lefii kpekǝle.
Taŋ nyǝ́ma yoolaa tintiɣile ká wɛɛna ilim tǝlɩɩlɛ mpǝtǝŋ tɔɔ kɛ́ pa tuuta kite. Mpa pa mʋna yoou pote tɔ, pa sɔsɔ ntɛ́ pa kpekǝle nyʋɣʋ tʋ Amisataɩ pǝyalʋ Ahiyesɛɛ. Ɩ yoolaa wɛ iyisi nɩɩtoso na naalɛ na nasǝtoso na nɩɩnʋwa (62700). Asɛɛ nyǝ́ma yoolaa tintiɣile nyʋɣʋ tʋ ntɛ́ Okǝlaŋ pǝyalʋ Pakiyɛlɩ. Ɩ yoolaa wɛ iyisi nɩɩlɛ na kʋlʋm na nasǝlɛ na nɩɩnʋwa (41500). Nɛfǝtali nyǝ́ma yoolaa tintiɣile nyʋɣʋ tʋ ntɛ́ Ɩnaŋ pǝyalʋ Ahila. Ɩ yoolaa wɛ iyisi nɩɩlɛ na naanʋwa na tooso na nasǝlɛ (53400).
<range>
<range>
<range>
<range>
<range>
Taŋ nyǝ́ma yoolaa tintiɣile tǝna kpɛnta iyisi nɩɩnʋwa na nɩɩlɛ na naanʋwa na naatosompɔɣɔlaɣa na nasǝtoso (157600). Ɩsɛɣɛlɩ yoolaa looŋa kantǝkaɣa nyǝŋka ntɛ́. Paa kpekǝle nte tɩɩ wɛɛ tǝ tuuta waalɩ kɛ́ na tǝ́ tɔŋ.
Ɩsɛɣɛlɩ kpeka na pa yoolaa mpa pa kalaa tɔ, pa kpɛnta iyisi nasǝtoso na tooso na nasǝlɛ na nɩɩnʋwa na nɩɩlɛ na naanʋwa (603550).
Pa ta kpɛŋna Lefii nyǝ́ma na pá kala. Teitei ɩsɩɩ Tacaa ka heeluɣu Moisi tɔ.
Ɩsɛɣɛlɩ nyǝ́ma lakaɣa teitei kɛ́ ɩsɩɩ Tacaa ka kɛɛsʋɣʋ Moisi tɔ. Paa mpa pa sikaɣa pa tuuta cɔlɔɣɔ. Na pá tɔŋ ɩsɩɩ pa kɛɛsʋɣʋ pa kpeka na pa lʋlʋŋ tɔ.
Waatʋ wei Tacaa yɔɣɔtǝna Moisi kɛ Holɛpʋ pʋɣʋ taa tɔ, ɩ na ɩ taalʋ Alɔŋ paa wɛna piya mpa tɔɣɔlɔ.
Alɔŋ pǝyalaa ka wɛ liɣiti kɛ́. Pa sɔsɔ ntɛ́ Natapɩ, na pǝ́ fɛɛ Apihu, na Ɩlasaa, na Ɩtamaa.
Paa tɛma-wɛɣɛ kɔtǝlaa kpaʋ kɛ́. Halǝna pá pǝlɩ-wɛɣɛ kɔtaɣa nim kɛ pa nyɔɔŋ taa.
Ama Natapɩ na Apihu pa sǝpa cokǝle kiŋ kɛ Holɛpʋ wʋlaɣa tɛtʋ taa. Waatʋ ɩnǝɣɩ pa kɔna kɔkɔ kpaɩ nyǝŋka kɛ kɔtaɣa tǝlatɛ tɔɔ. Ɩlɛ pa taa wɛɛna apalʋpiya. Ɩlasaa na Ɩtamaa paa wɛnna pa caa Alɔŋ kiŋ na pá lakɩ kɔtʋɣʋ tǝmlɛ.
Ḿpʋ́ɣʋ́ Tacaa tɔma Moisi sɩ:
Yaa Lefii nyǝ́ma na ń sɔɔsɩ-wɛɣɛ kɔtʋlʋ Alɔŋ tɔɔ, na pá sǝna-ɩ.
Paa lakɩ pa tǝma nna pǝ tʋ pá na samaa tɔɣɔ tam kɛ́ cokǝle kiŋ, na pá lakɩ tǝ tǝmlɛ.
Na pá taɣanǝɣɩ tǝ taa wontunaa. Pá lakɩ tǝ tǝma na Ɩsɛɣɛlɩ nyǝ́ma nɔɣɔ.
N ká cɛla Lefii nyǝ́ma kɛ Alɔŋ na ɩ pǝyalaa kɛ́. Na pá pǝsɩ ɩsɩɩ Ɩsɛɣɛlɩ nyǝ́ma tillaa.
Na ń feŋ na Alɔŋ na ɩ pǝyalaa pa tike pá lakɩ kɔtʋɣʋ tǝmlɛ. Ye wei ɩ́ sʋʋ pǝ taa, na ɩ́ tá kɛ́ kɔtʋlʋ ɩsɩɩ pa kʋ-ɩ.
Ḿpʋ́ɣʋ́ Tacaa tasa Moisi kɛ heeluɣu sɩ:
Ma maɣamaɣa ma lǝsǝna Lefii nyǝ́ma kɛ Ɩsɛɣɛlɩ yǝlaa lɛlaa tǝna taa sɩ, pá pǝsɩ ma tǝmlɛ nyǝ́ma. Na pá lɛɛtɩ Ɩsɛɣɛlɩ kancaalaɣa apalʋpiya lonte.
Kʋyaŋku ma kʋ́ Icipiti nyǝ́ma kancaalaɣa apalʋpiya tǝna tɔ, ma sɩɩ ma tǝɣɩ Ɩsɛɣɛlɩ nyǝ́ma na pa tɔla kancaalaɣa apalʋ nyǝnsɩ kɛ́. Maɣalɛ Tacaa.
Ḿpʋ́ɣʋ́ Tacaa tɔma Moisi kɛ Holɛpʋ wʋlaɣa tɛtʋ taa sɩ:
Kala Lefii nyǝ́ma na ń kɛɛsǝna pa lʋlʋŋ na pa tɛɛsɩ. Pǝ kpaɣaʋ apalʋpiya nsi sɩ wɛna ɩsɔtʋ kʋlʋm na waalɩ tɔ.
Ɩlɛna Moisi la mpʋ.
Lefii pǝyalaa hǝla ntɛ́ Kɛɛsɔŋ, na Kehatɩ, na Melali.
Kɛɛsɔŋ nyǝ́ma ntɛ́ Lipini na Simeyi. Mpɛ ɩnɩ pa pǝsǝna pa lʋlʋŋ nyɔɔŋ nyǝ́ma na pá yaakɩ-wɛɣɛ pa hǝla.
Kehatɩ nyǝ́ma ntɛ́ Amǝlam na Ɩsaa na Hepǝlɔŋ na Wusiyɛlɩ. Mpɛ ɩnɩ pa pǝsǝna pa lʋlʋŋ nyɔɔŋ nyǝ́ma.
Melali nyǝ́ma ntɛ́ Malii na Musi. Mpɛ ɩnǝɣǝlɛ pa lʋlʋŋ nyɔɔŋ nyǝ́ma. Mpɛ pa kɛna Lefii kpeka nyǝ́ma na pǝ́ kɛɛsǝna pa lʋlʋŋ.
Kɛɛsɔŋ lʋlʋŋ nyǝ́ma faɣa tɔm naalɛɣɛ. Lipini nyǝŋkʋ na Simeyi nyǝŋkʋ.
Kʋkalʋɣʋ waatʋ, pa hika apalaa na apalʋpiya mpa pa wɛna ɩsɔtʋ kʋlʋm na waalɩ tɔɣɔ, iyisi naatosompɔɣɔlaɣa na nasǝlɛ na nɩɩnʋwa (7500).
Mpɛ ɩnɩ pa sikaɣana cokǝle waalɩ na ilim tǝtʋlɛ tɔɔ.
Layɛlɩ pǝyalʋ Ɩliyasafɩ kɛlɛ pa nyʋɣʋ tʋ.
Kʋlʋmaa mpɛ pa paasaɣana cokǝle taa na tǝ waalɩ tɔɔ. Na tǝ tɔɔ kʋtakʋɣʋ, na tǝ nɔnɔɣɔ pʋʋɣʋ kʋkakaɣaʋ.
Na kalaa wei ɩ cɔɔna cokǝle na kɔtaɣa tǝlatɛ tɔ ɩ pɔɔŋ na ɩ nɔnɔɣɔ nyǝŋ na pǝ ŋmɩɩsɩ. Mpɛ pa paasaɣana pǝ tǝnaɣa mpʋ.
Kehatɩ lʋlʋŋ nyǝ́ma faɣa tɔm liɣiti kɛ́. Amǝlam nyǝ́ma, na Ɩsaa nyǝ́ma, na Hepǝlɔŋ nyǝ́ma, na Wusiyɛlɩ nyǝ́ma.
Pa kala pǝ kpaɣaʋ apalaa, na apalʋpiya mpa pa wɛna ɩsɔtʋ kʋlʋm na waalɩ tɔ. Pa wɛ iyisi pǝlefɛɩ na nasǝtoso (8600). Pa nyǝntɛ ntɛ́ Ɩsɔ cokǝle taa wontunaa paasǝnaʋ.
Cokǝle ilim mpǝtǝŋ tɔɔ kɛ́ pa sikaa.
Pa nyʋɣʋ tʋ ntɛ́ Wusiyɛlɩ pǝyalʋ Ɩlisafaŋ.
Pɛlɛ pa paasǝɣǝnana Ɩsɔ atakaa, na taapǝlɩ, na fǝtǝlanaa tǝsɩɩlɛ, na kɔtaɣa tǝlatɛnaa. Na cokǝle taa wontunaa mpa pa lakǝna tɔ. Na pǝ taa pʋʋɣʋ kʋkakaɣaʋ.
Lefii nyʋɣʋ nyǝ́ma taa sɔsɔ ntɛ́ kɔtʋlʋ Alɔŋ pǝyalʋ Ɩlasaa. Ɩnɩ ɩ feŋiɣina cokǝle paasǝnlaa tɔɔ.
Melali lʋlʋŋ nyǝ́ma faɣa tɔm naalɛɣɛ: Malii nyǝ́ma, na Musi nyǝ́ma.
Pa kala pǝ kpaɣaʋ apalaa na apalʋpiya, mpa pa wɛna ɩsɔtʋ kʋlʋm na waalɩ tɔ. Na pa kpɛntɩ iyisi naatoso na ŋmʋnʋɣʋ (6200).
Pa nyʋɣʋ tʋ ntɛ́ Apihayili pǝyalʋ Suluyɛlɩ. Na mpɛ ɩnɩ pa sikaɣana cokǝle ilim ntɔɣɔŋ tɔɔ.
Melali nyǝ́ma tǝmlɛ ntɛ́ sɩ pá paasǝna cokǝle kpatǝŋ kʋwalǝŋ, na kʋkaɣaŋ na tesikasɩ, na sɩ tapǝŋ tɛɛ nyǝɣǝtʋ kʋtemtu, na pǝ wontu. Na pǝ tǝna mpi pa lakǝna tɔ.
Na kalaa tesikasɩ, na sɩ tapǝŋ tɛɛ nyǝɣǝtʋ kʋtemtu, na pǝ kaŋkanasɩ na pǝ ŋmɩɩsɩ.
Cokǝle ilim tǝlɩɩlɛ tɔɔ kɛ́ Moisi na Alɔŋ na ɩ pǝyalaa paa sikaa. Mpɛ pa paasaɣana cokǝle na Ɩsɛɣɛlɩ nyǝ́ma tǝna nɔɣɔ. Ye kpaɩ tʋ ɩ kpǝtǝnaa ɩsɩɩ pa kʋ-ɩ.
Lefii nyǝ́ma tǝna, pǝ kpaɣaʋ apalaa na apalʋpiya mpa pa wɛna ɩsɔtʋ kʋlʋm na waalɩ tɔ. Pa kpɛnta ɩsɩɩ iyisi hiu na naalɛ (22000). Ɩsɩɩ Tacaa ka kɛɛsʋɣʋ Moisi na Alɔŋ tɔ. Ḿpʋ́ɣʋ́ pa kala-wɛ na pǝ́ kɛɛsǝna pa lʋlʋŋ.
Ḿpʋ́ɣʋ́ Tacaa tɔma Moisi sɩ: Kala Ɩsɛɣɛlɩ nyǝ́ma kancaalaɣa apalʋpiya tǝna. Pǝ kpaɣaʋ mpa pa wɛna ɩsɔtʋ kʋlʋm na waalɩ tɔ. Ɩlɛna ń tʋ́ pa hǝla kɛ takǝlaɣa taa.
Sɩɩ Lefii nyǝ́ma na pa mpaa kɛ Ɩsɛɣɛlɩ apalʋpiya kancaalaɣa nyǝnsɩ lonte taa. Na ń sɩɩ Lefii nyǝ́ma tɔla na a mpaa kɛ Ɩsɛɣɛlɩ nyǝ́ma tɔla kancaalaɣa apalʋ nyǝna lona taa. Tacaa má ma nyǝm ntɛ́.
Ḿpʋ́ɣʋ́ Moisi kala Ɩsɛɣɛlɩ nyǝ́ma kancaalaɣa apalʋpiya tǝna, ɩsɩɩ Tacaa tʋɣɩ-ɩ tɔ.
Pǝ kpaɣaʋ mpa pa wɛna ɩsɔtʋ kʋlʋm na waalɩ tɔ, na pá tʋ́ pa hǝla kɛ takǝlaɣa taa. Pa wɛ iyisi hiu na naalɛ na ŋmʋnʋɣʋ na nɩɩtoso na naanʋwa na tooso (22273).
Ɩlɛna Tacaa tasa Moisi kɛ heeluɣu sɩ:
Sɩɩ Lefii nyǝ́ma na pa mpaa, na pá pǝsɩ ma nyǝ́ma kɛ Ɩsɛɣɛlɩ kancaalaɣa apalʋpiya lonte taa. Na ń la mpʋ tɔtɔɣɔ Lefii nyǝ́ma tɔla, kɛ Ɩsɛɣɛlɩ nyǝ́ma tɔla kancaalaɣa apalʋpiya lonte taa. Maɣalɛ Tacaa.
Ɩsɛɣɛlɩ apalʋpiya ŋmʋnʋɣʋ na nɩɩtoso na naanʋwa na tooso (273) paɣatǝna ntɛɣɛ Lefii nyǝ́ma. Na mpɛ ɩnǝɣɩ pǝ wɛɛ sɩ pá ya pa nyɔɔŋ.
Na pá tʋ́ paa wei ɩ nyʋɣʋ tɔɔ kɛ́ liɣitee nyǝɣǝtʋ kakpasɩ. Na pǝ́ kɛɛsǝna Ɩsɔ cokǝle taa liɣitee maɣasʋɣʋ. Paa nyǝɣǝlʋɣʋ ŋku kʋ yuŋ ka wɛ cacaasɩ naanʋwa.
Ɩlɛna pa cɛla-yɛɣɛ Alɔŋ na ɩ pǝyalaa, na pá yana kancaalaɣa apalʋpiya kʋpaɣatasɩ nyɔɔŋ.
Ḿpʋ́ɣʋ́ Moisi mʋ Ɩsɛɣɛlɩ nyǝ́ma kancaalaɣa apalʋpiya mpa pa paɣata mpʋ tɔ. Pa liɣitee wena pa yapǝna-wɛ, ɩsɩɩ pa maɣasʋɣʋ Ɩsɔ cokǝle taa tɔ, a lɩɩ nyǝɣǝtʋ iyaɣa na ŋmʋnʋɣʋ na nɩɩnʋwa na nɩɩtoso na kakpasɩ (1365).
<range>
Ḿpʋ́ɣʋ́ pa cɛla-yɛɣɛ Alɔŋ na ɩ pǝyalaa ɩsɩɩ Tacaa ka sɩɩʋ tɔ.
Ḿpʋ́ɣʋ́ Tacaa tɔma Moisi na Alɔŋ sɩ:
Ɩ́ ŋmaa Lefii kpekǝle tʋ Kehatɩ lʋlʋɣʋ nyǝ́ma mpa pa pɩɩsɩ tala hiu na naanʋwa, na pǝ́ polo nɩɩlɛ na naanʋwa tɔ pa hǝla. Pá kpa mpa pa pǝsǝɣɩ na pá la tǝmlɛ kɛ Ɩsɔ cokǝle taa tɔ.
<range>
Na pá paasǝɣǝna katɛ taa katɛ wontu.
Ye pa caa tǝsikile kɛ laɣasʋɣʋ, ɩlɛ Alɔŋ na ɩ pǝyalaa pa kɔɔ na pá tisi pʋʋɣʋ kʋkaɣaʋ na pá takɩ Ɩsɔ atakaa tɔɔ.
Ɩlɛna pá tǝnɩ pǝ tɔɔ kɛ́ tɔnʋɣʋ tɛɛlǝŋ nyǝŋkʋ nakʋlɩ. Na pá waasɩ-ɩ heeŋ hʋntʋ pʋʋɣʋ ŋku pa lii akpaayala tɔ, na pá sʋsɩ ɩ kpatǝŋ kʋtɔkǝŋ.
Na pá takɩ heeŋ hʋntʋ pʋʋɣʋ ŋku pa lii akpaayala tɔɣɔ Ɩsɔ potopotonaa taapǝlɩ tɔɔ. Na pá sɩɩ nyǝnasɩ, na kɔpʋnaa, na poosiyanaa, na fusi nsi pa liisiɣina sʋlʋm tɔ. Na pá sɩɩ tɔtɔɣɔ potopotonaa mpa pa haakɩ Ɩsɔ kɛ́ tam tɔɔ tɔ.
Ɩlɛna pá waasɩ-ɩ heeŋ hʋntʋ pʋʋɣʋ ŋku pa lii akpaayala tɔ na pá tǝnɩ pǝ tɔɔ kɛ́ tɔnʋɣʋ tɛɛlǝŋ nyǝŋkʋ nakʋlɩ. Ɩlɛna pá lɛɛ taapǝlɩ kɛ kpatǝŋ wei pa kpakǝɣǝna-ɩ tɔ.
Na pá waasɩ pʋʋɣʋ pooku kɛ fǝtǝlanaa tǝsɩɩlɛ na tǝ fǝtǝlanaa. Na wontu tǝna tɔɔ, ɩsɩɩ kpǝtǝlasɩ na tɔlʋma nyǝnasɩ na nim fusi.
Ɩlɛna pá tʋ́ pǝ tǝnaɣa tɔnʋɣʋ tɛɛlǝŋ nyǝŋkʋ nakʋlɩ kʋ taa, na pá sɩɩ kpatǝlɛ nte pa kpakǝɣǝna wontu tɔ tǝ tɔɔ.
Na pá takɩ akpaayala pʋʋɣʋ kɛ wʋla kɔtaɣa tǝlatɛ tɔɔ. Na pá waasɩ-tɛɣɛ tɔnʋɣʋ tɛɛlǝŋ nyǝŋkʋ, na pá sʋsɩ kpatǝŋ wei pa kpakǝɣǝna-tɛ tɔ.
Ɩlɛna pa koti ɩsɔ sɛɛʋ wontu tǝna, nti pa lakǝna cokǝle taa tɔɣɔ akpaayala pʋʋɣʋ taa. Na pá waasɩ tɔnʋɣʋ tɛɛlǝŋ nyǝŋkʋ na pá tǝnɩ kpatǝlɛ nte pa kpakǝɣǝna-tɩ tɔ tǝ tɔɔ.
Na pá hasa kɔtaɣa tǝlatɛ tɔɔ tɔlʋma, na pá pɔ pʋʋɣʋ kʋsɛɛmʋɣʋ.
Na pá tǝnɩ pǝ tɔɔ kɛ́ wontunaa mpa pa lakǝna kɔtaɣa tǝlatɛ tɔ. Ɩsɩɩ cofolonaa kela lɔɣɔlasɩ, na sɔsɔɔnsɩ nsi pa kuukina tɔlʋma tɔ. Na poosiyanaa na wontu kʋlapǝnatʋ tǝna. Na pá takɩ tɔnʋɣʋ tɛɛlǝŋ nyǝŋkʋ kɛ pǝ tɔɔ. Ɩlɛna pá sʋsɩ kpatǝŋ wei pa kpakǝɣǝna-tɛ tɔ.
Ye pǝ tala tɛɛʋ, pǝ wɛɛ sɩ Alɔŋ na ɩ pǝyalaa pá tɛ pǝ tǝnaɣa takʋɣʋ. Ɩlɛna Kehatɩ nyǝ́ma kɔɔ na pá kpaɣa. Mpi tɔ, pǝ fɛɩ sɩ pá tokina Ɩsɔ wontuɣu nakʋlɩ na pǝ́ kɔɔ na pá sɩ. Pɛlɛ pa tǝmlɛ ntɛ́ cokǝle wontu kpaɣaʋ.
Kɔtʋlʋ Alɔŋ pǝyalʋ Ɩlasaa tǝmlɛ ntɛ́ fǝtǝla sɔsɔ nim na tulaalʋ wɔpʋ. Na paa ɩfemle nte tǝ tɔɣɔnaɣa kʋhaʋ na kɔtaɣa nim, na Ɩsɔ cokǝle taa wontu tǝna paasǝnaʋ.
Ḿpʋ́ɣʋ́ Tacaa tasa Moisi na Alɔŋ kɛ heeluɣu sɩ:
Ɩ́ feŋ Kehatɩ nyǝ́ma kɛ teu, kɛ waatʋ wei pa paasǝɣǝna Ɩsɔ wontu tɔ. Pǝ taa kɔɔ na pǝ́ kpiisi-wɛɣɛ Lefii nyǝ́ma hɛkʋ. Mpi tɔ, pǝ wɛɛ sɩ Alɔŋ na ɩ pǝyalaa pá sʋʋna-wɛɣɛ cokǝle taa, na pá hʋlǝɣɩ paa wei kɛ wontu nti ɩ ká kpaɣa tɔ.
<range>
Ye pa sʋʋwa, na pá loosi loosuɣu maɣamaɣa kɛ Ɩsɔ wontu, na pá ta hɔkǝta-tɩ paa sɩ.
Ḿpʋ́ɣʋ́ Tacaa heela Moisi sɩ:
Kala Kɛɛsɔŋ lʋlʋɣʋ nyǝ́ma na pa tɛɛsɩ yǝlaa.
Ɩlɛna ń ŋmaa apalaa mpa pa pɩɩsɩ tala hiu na naanʋwa na pǝ́ polo nɩɩlɛ na naanʋwa na pá pǝsǝɣɩ na pá la Ɩsɔ cokǝle taa kɛ tǝmlɛ tɔ pa hǝla.
Tǝma wena paa tʋ-wɛ na pá lakɩ tɔɣɔlɛ,
pɔɔŋ wei pa takǝɣɩ Ɩsɔ cokǝle tɔɔ tɔ. Na ɩwaaŋ tɔnǝŋ, na tɔnʋɣʋ tɛɛlǝŋ nyǝŋkʋ ŋku kʋ waasa pǝ tǝna pǝ tɔɔ tɔ. Na cokǝle nɔnɔɣɔ pʋʋɣʋ.
Na kalaa pʋʋɣʋ na ɩ nɔnɔɣɔ nyǝŋkʋ na pǝ ŋmɩɩsɩ, na pá lakɩ pǝ taa wontu tǝna tǝmlɛ.
Alɔŋ na ɩ pǝyalaa pa hʋlǝɣǝna Kɛɛsɔŋ nyǝ́ma kɛ pa kʋlapǝm na pa kʋkpaɣam tǝna na pa paasǝɣǝna-wɩ.
Kɛɛsɔŋ nyǝ́ma tǝma ntɛ́ Ɩsɔ cokǝle taa. Kɔtʋlʋ Alɔŋ pǝyalʋ Ɩtamaa ka feŋiɣina pa tǝmlɛ tɔɔ.
Ḿpʋ́ɣʋ́ Tacaa tasa Moisi kɛ heeluɣu sɩ: Kala tɔtɔɣɔ Melali lʋlʋɣʋ nyǝ́ma na pa tɛɛsɩ nyǝ́ma kɛ
pǝ kpaɣaʋ apalaa mpa pa pɩɩsɩ tala hiu na naanʋwa na pǝ́ polo nɩɩlɛ na naanʋwa tɔ pa hǝla na ń kpa mpa pa pǝsǝɣɩ na pá la tǝmlɛ kɛ Ɩsɔ cokǝle taa tɔ.
Pa tǝma kʋlapɛɛ ntɛ́ cokǝle kpatǝŋ kʋwalǝŋ, na kʋkaɣaŋ, na tesikasɩ, na sɩ tapǝŋ tɛɛ nyǝɣǝtʋ kʋtemtu,
na kalaa tesikasɩ na sɩ tapǝŋ tɛɛ nyǝɣǝtʋ kʋtemtu, na kaŋkanasɩ, na pǝ ŋmɩɩsɩ na pǝ wontunaa tǝna. Kɔtǝlaa ká ŋmaana wontuɣu ŋku paa wei ɩ ka sǝɣǝlɩ tɔɣɔ takǝlaɣa taa.
Tǝma wena pǝ tʋ Melali lʋlʋɣʋ nyǝ́ma kɛ Ɩsɔ cokǝle taa tɔɣɔlɛ, na kɔtʋlʋ Alɔŋ pǝyalʋ Ɩtamaa náá feŋiɣi pa tɔɔ.
Ḿpʋ́ɣʋ́ Moisi na Alɔŋ na Ɩsɛɣɛlɩ kpekǝle nyʋɣʋ nyǝ́ma kala Lefii kpekǝle nyǝ́ma Kehatɩ, na Kɛɛsɔŋ, na Melali, pa lʋlʋŋ, na pa tɛɛsɩ apalaa mpa pa tala pɩɩsɩ hiu na naanʋwa, na pǝ́ polo nɩɩlɛ na naanʋwa tɔ pa hǝla. Na pá tʋ paa wei kɛ tǝmlɛ kɛ Ɩsɔ cokǝle taa. Ḿpʋ́ɣʋ́ Moisi kala-wɛ ɩsɩɩ Tacaa tʋɣɩ-ɩ tɔ. Ɩlɛna Kehatɩ nyǝ́ma kpɛntɩ iyisi naalɛ na nasǝtoso na nɩɩnʋwa na nɩɩlɛ na naanʋwa (2750). Kɛɛsɔŋ nyǝ́ma kɛ iyisi naalɛ na nasǝtoso na hiu na naanʋwa (2630). Melali nyǝ́ma kɛ iyisi tooso na ŋmʋnʋɣʋ (3200). Ɩlɛna pa tǝna pa kpɛntɩ iyisi pǝlefɛɩ naanʋwa na nasǝlɛ na nɩɩnʋwa na nɩɩnaasa (8580). Ḿpʋ́ɣʋ́ pa hʋla paa Lefii tʋ wei kɛ́ ɩ tǝma kʋlapɛɛ, na ɩ kʋsǝɣǝlǝm kɛ teitei, ɩsɩɩ nti Tacaa ka tʋ Moisi tɔ.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Ḿpʋ́ɣʋ́ Tacaa tɔma Moisi sɩ:
Heeli Ɩsɛɣɛlɩ nyǝ́ma sɩ ye kʋtɔŋ ŋku kʋ pilisiɣi yʋlʋ tɔ kʋ kpa nɔɣɔlʋ yaa pǝ wɩɩkɩ yʋlʋ apalʋtʋ yaa ɩ alʋtʋ na lʋm kpeŋna-ɩ. Yaa pʋntʋ tokina sǝtʋ, pǝ wɛɛ sɩ pá lǝsɩ-ɩ tǝsikile kɛ́.
Paa ɩ kɛ́ apalʋ yaa alʋ. Pǝ́ taa kɔɔ na ɩ́ pilisi Ɩsɔ tesikile.
Ḿpʋ́ɣʋ́ Ɩsɛɣɛlɩ nyǝ́ma nɩɩ Moisi tɔm ntɩ na pá tɔɣɔnɩ asilima nyǝ́ma tǝna.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ yǝlaa sɩ, ye yʋlʋ pǝntǝna ɩ tɔɣɔntǝlɛ ɩ wakǝlǝna Tacaa kɛ́.
Pǝ wɛɛ sɩ ɩ́ tisi ɩsaɣatʋ nti ɩ lapa mpʋ tɔ. Na ɩ́ taɣanɩ mpi ɩ wakǝlaa tɔɣɔ kancaalaɣa, pǝ waalɩ ɩlɛna ɩ́ sɔɔsɩ pǝ tɔm kakpasɩ taa kʋlʋm.
Ye kpǝntɛ tʋ sǝpa na ɩ́ fɛɩna kɔɣɔpu, ɩlɛ pa cɛla-tɛɣɛ kɔtʋlʋ na ɩ́lɛ́ ɩ cɛla Tacaa. Ɩlɛna pǝntʋlʋ caa ɩsaɣatʋ hɩɩsʋɣʋ ɩwaaʋ na kɔtʋlʋ la pǝ sɔɔsɩ.
Ye Ɩsɛɣɛlɩ nyǝ́ma kɔna Tacaa kɛ kʋhaʋ ŋku na pá cɛla kɔtʋlʋ wei, ɩnɩ ɩ tǝnna.
Yʋlʋ ɩ́ ha mpiɣi Tacaa, pa cɛlǝɣɩ kɔtʋlʋ kɛ́. Na ye pa cɛla kɔtʋlʋ kɛ mpi, ɩ pǝsǝɣɩ na ɩ́ sɩɩna ɩ tɩ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, ye ɩsɩɩ alʋ lakɩ yem yem.
Ɩsɩɩ ɩ́ na apalʋ nɔɣɔlʋ pa ŋmɛlǝɣɩ na pá hǝntǝɣɩ. Ɩlɛ nɔɣɔlʋ ta kpǝlɩ-wɛ.
Ye apalʋ lakǝna ɩ alʋ kɛ ɩsɛsɛɛmlɛ, na ɩ kpekiɣi ɩ tɔɔ sɩ ɩ lapa wasaŋkalǝtʋ, na pǝyele ɩ́lɛ́ ɩ fɛɩ pǝ taa.
Ɩlɛ apalʋ ka pona ɩ alʋ kɛ kɔtʋlʋ, na ɩ́ kpɛnna mʋlʋm kiloonaa tooso. Mʋlʋm mpi pǝ taa pa ta yɔɣɔlɩ nim yaa tulaalʋ tɔ. Mpi tɔ, pǝ kɛ́ ɩsɛsɛɛmlɛ kɔtaɣa ŋka ka tɔɔsǝɣɩ ɩsaɣatʋ tɔɣɔ.
Ɩlɛna kɔtʋlʋ yaa alʋ ɩnɩ na ɩ́ sǝŋ Tacaa ɩsɛntaa.
Na ɩ́ cosi Ɩsɔ lʋm kɛ nyǝnaɣa taa, na ɩ cosi cokǝle taa tɛtʋ na ɩ́ tʋ́ pǝ taa.
Ɩlɛna ɩ́ kɔɔlɩ alʋ saalaɣa kɛ ɩ nyʋɣʋ taa. Ɩlɛna ɩ́ tʋ́ ɩ niŋ taa kɛ́ ɩsɛsɛɛmlɛ kɔtaɣa mʋlʋm mpi ɩ paalʋ kɔnaa tɔ. Na kɔtʋlʋ tɔka lʋm nyaŋ nyǝm mpi pǝ kɔŋna mpusi tɔ.
Ɩlɛna ɩ́ yele na alʋ tuuna. Ɩlɛna kɔtʋlʋ tɔmɩ-ɩ sɩ: Ye nyana nɔɣɔlʋ ɩ́ tá hǝntɩ, na ń pilisi nyá tɩ. Ɩlɛ lʋm nyaŋ nyǝm pǝnɛ pǝ mpusi ɩ́ taa tii nyá tɔɔ.
Ama ye n puɣusa nyá paalʋ na n la wasaŋkalǝtʋ.
Ɩlɛ mpusi lʋm pǝnɛ, pǝ́ sʋʋ nyá taa na pǝ́ haɣasɩ nyá lotu na pǝ́ ŋmǝlǝsɩ nyá alʋtʋ na ń pǝsɩ kaalʋlaɣa. Na nyá taapalaa tukuɣuna-ŋ na ɩtuule.
Ɩlɛna alʋ náá cɔ sɩ: Pǝ́ la ɩsɩɩ n yɔɣɔtʋɣʋ tɔ.
Ɩlɛna kɔtʋlʋ ŋmaa mpusi tɔm ntɩ, na ɩ́ nyaalɩ ŋmaatʋ na lʋm nyaŋ nyǝm mpɩ.
Ɩlɛna ɩ́ cɛla alʋ kɛ lʋm nyaŋ nyǝm mpi pǝ kɔŋna mpusi tɔ na ɩ nyɔɔ. Na lʋm mpɩ pǝ́ tʋ ɩ taa kɛ́ laŋwakǝllɛ.
Ama kɔtʋlʋ mʋɣɩ alʋ niŋ taa kɛ́ ɩsɛsɛɛmlɛ kɔtaɣa, na pǝ́cɔ́ ɩ́ paɣalɩ-kɛɣɛ Tacaa, ɩsɩɩ kɔtǝlaa lakɩ tɔ. Na ɩ́ sɩɩ kɔtaɣa tǝlatɛ. Na ɩ́ cosi ŋkute nte tǝ hʋlǝɣɩ sɩ Tacaa tǝnna pǝ tǝna tɔ, na ɩ́ wɔ kɔkɔ.
Pǝlɛ pǝ waalɩ kɛ́ ɩ yeki na alʋ nyɔɔ lʋm mpɩ.
Ye tampana sɩ ɩ nawaɣa na ɩ́ nyɔɔ-wɩ, pǝ haɣasǝɣɩ ɩ lotu kɛ́ na pǝ́ ŋmǝlǝsɩ ɩ alʋtʋ na ɩ́ pǝsɩ kaalʋlaɣa. Na ye nɔɣɔlʋ caa sɩ ɩ tǝŋsɩ yǝlaa kɛ mpusi, alʋ ɩnɩ ɩ tɔm kɛ ɩ ká yɔɣɔtɩ.
Ama ye ɩ́ ta ná, pɩɩ lakɩ-ɩ pʋlʋ. Ɩ pǝsǝɣɩ na ɩ́ lʋlɩ piya tɔtɔ.
Ye apalʋ kpekiɣi ɩ alʋ tɔɔ kɛ́ yem yem lakasɩ taa, pǝ kɔtaɣa ntɛ́.
<range>
Waatʋ ɩnɩ apalʋ kiŋ kaa wɛɛ natǝlɩ. Ye alʋ wakǝlaa, ɩnɩ ɩ ka nana pǝ naʋ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ yǝlaa sɩ, ye apalʋ yaa alʋ ɩ́ sɩɩ nɔɣɔ sɩ ɩ haakɩ ɩ tǝɣɩ Ɩsɔ tǝmlɛ natǝlɩ tǝ taa,
pǝ wɛɛ sɩ ɩ́ kii sʋlʋm. Paa lɛsɛŋ sʋlʋm toŋ nyǝm. Pǝyele ɩ́ taa tɩɩ tǝŋ lɛsɛŋ pee lʋm nyǝna yaa kʋwʋlɛɛ.
Pǝ tɩɩ fɛɩ sɩ ɩ́ tɩɩ tǝŋ lɛsɛŋ pʋlʋpʋ.
Pǝ́cɔ́ hʋnʋɣʋ kaa kpa ɩ nyʋɣʋ taa, yaa ɩ tantʋɣʋ tɔɔ. Pǝ tǝna pɩɩ su ḿpʋ́ɣʋ́, halǝna pǝ kʋyɛɛŋ sɩɩ tǝnaɣa.
Pǝ fɛɩ sɩ ɩ́ kpǝtǝna sǝtʋ nɔɣɔlʋɣʋ waatʋ ɩnɩ ɩ taa.
Paa ɩ caa, yaa ɩ too, yaa ɩ taalʋ. Mpi tɔ, ɩ tɛma ɩ tǝɣɩ Tacaa tǝmlɛ taa kɛ́ haʋ kɛ́. Na ḿpʋ́ɣʋ́ ɩ nyɔɔsɩ kʋtaɣalasɩ hʋlǝɣɩ.
Ɩ pǝsa Ɩsɔ nyǝŋ kɛ ɩ nɔɣɔ sɩɩʋ waatʋ tǝnaɣa.
Ye sǝm tuta nɔɣɔlʋɣʋ ɩ kɔŋkɔŋ taa, na pǝ́ pilisi ɩ nyɔɔsɩ yeluɣu mpɩ kʋyɛɛŋ naatosompɔɣɔlaɣa kɛ ɩ cakɩ, ɩlɛna ɩ́ looli ɩ nyʋɣʋ.
Tɛʋ feŋ ɩlɛna, ɩ́ kɔna kɔtʋlʋ kɛ ɩhokasɩ, yaa alukukunaa naalɛɣɛ Ɩsɔ cokǝle nɔnɔɣɔ.
Ɩlɛna kɔtʋlʋ la lɛlʋ kɛ ɩsaɣatʋ hɩɩsʋɣʋ kɔtaɣa, na lɛlʋ kɛ kɔtaɣa ŋka kɔkɔ lusa ka tǝna tɔ. Na ɩ́ lapɩ-ɩ pǝ kɔtaɣa na pǝ́ hɩɩsɩ ɩ tɔɔ kɛ́ sǝtʋ asilima. Ɩlɛ ɩ asilima tɛmaɣalɛ kʋyaŋku.
Ɩlɛna pʋntʋ tasa ɩ nɔɣɔ sɩɩʋ, na ɩ́ la pǝnaɣa kʋlʋmaɣa ɩwǝyaɣa kɛ tasǝkǝlɛ taɣanʋɣʋ kɔtaɣa. Pǝ fɛɩ sɩ ɩ́ kalǝna kancaalaɣa kʋyɛɛŋ kɛ ɩ́lɛ́ ɩ ka pilisaa tɔ pǝ tɔɔ.
Wei ɩ sɩɩ ḿpʋ́ɣʋ́ nɔɣɔ tɔ, ye kʋyaŋku ɩ kʋyɛɛŋ tɛma, ɩ puki Ɩsɔ cokǝle nɔnɔɣɔ kɛ́.
Na ɩ́ la Tacaa kɛ kɔtaɣa kɛ ɩwaaʋ kʋlʋmʋɣʋ, na pǝnaɣa kʋlʋmaɣa ɩwɛɛsɩ nsi sɩ tiili ta caamɩ tɔɣɔ naalɛ. Apalʋ nyǝŋka kɛ kɔtaɣa ŋka kɔkɔ lusa ka tǝna tɔ, na alʋ nyǝŋka kɛ ɩsaɣatʋ hɩɩsʋɣʋ kɔtaɣa. Na ɩwaaʋ ŋku kʋ tiili ta caamɩ tɔɣɔ ciikuɣu nyǝŋka.
Na ɩ́ kɔna kʋkʋsʋm fɛɩ kakalasɩ nsi sɩ somtu pa nuɣutina nim, na pá tʋ tɔ. Na nsi sɩ tɔɔ pa yɔɣɔla nim tɔɣɔ tɔkʋ. Na tɔɣɔnaɣa kʋhaʋ na pǝ sʋlʋm mpi paa liisi tɔ.
Ɩlɛna kɔtʋlʋ pona pǝ tǝnaɣa ḿpʋ́ɣʋ́ Tacaa, na ɩ́ lá ɩsaɣatʋ hɩɩsʋɣʋ kɔtaɣa, na ŋka kɔkɔ lusa ka tǝna tɔ.
Na ɩwaaʋ kɛ ciikuɣu nyǝŋka, na pǝ kʋkʋsʋm fɛɩ kakalasɩ tɔkʋ. Pǝ waalɩ kɛ́ tɔɣɔnaɣa kɔtaɣa na sʋlʋm.
Ɩlɛna nɔɣɔ sɩɩlʋ looli ɩ nyʋɣʋ kɛ cokǝle nɔnɔɣɔ tǝna, na ɩ́ tʋ́ ɩ nyɔɔsɩ kɛ ciikuɣu kɔtaɣa kɔkɔ taa.
Pǝ waalɩ ɩlɛna kɔtʋlʋ kpaɣa ɩwaaʋ hamʋɣʋ ŋku pa tǝsaa tɔ. Na kʋkʋsʋm fɛɩ kakalasɩ waanɩ waanɩ kɛ tɔm naalɛ, na ɩ́ tʋ́ nɔɣɔ sɩɩlʋ niŋ taa kɛ waatʋ wei ɩ tɛma ɩ nyʋɣʋ looluɣu tɔ.
Ɩlɛna kɔtʋlʋ taɣanɩ-tǝɣɩ Ɩsɔ kɛ́ paɣalʋɣʋ ɩsɩɩ kɔtǝlaa lakɩ tɔ. Na tɔɣɔnasɩ nsɩ sɩ pǝsɩ ɩ nyǝnsɩ. Na pǝ́ sɔɔsǝna laŋlɛ na yule.
Yʋlʋ wei ɩ sɩɩkɩ nɔɣɔ sɩ ɩ haakɩ ɩ tǝɣɩ Ɩsɔ tɔ pǝ sɔɔsɩ ntɛ́. Ɩ́ nɔkaa ɩ sɔɔsɩ pǝ tɔɔ. Ama pǝ wɛɛ kɛ́ sɩ ɩ́ la mpi pǝ tǝna ɩ ka sɩɩwa tɔ.
Ḿpʋ́ɣʋ́ Tacaa tɔma Moisi sɩ:
Kɛɛsɩ Alɔŋ na ɩ pǝyalaa sɩ, koolee nna paa kooliɣi Ɩsɛɣɛlɩ nyǝ́ma tɔɣɔlɛ sɩ:
Tacaa ɩ́ kooli-mɛɣɛ kʋpantʋ na ɩ́ kenti mǝ tɔɔ.
Na ɩ́ nyǝnɩ-mɛɣɛ teu na ɩ́ lakɩ-mɛɣɛ pɛɛlɛɛ.
Na ɩ́ wɛɛ mǝ waalɩ na pǝ́ caɣana-mɛ.
Ḿpʋ́ɣʋ́ paa yaakɩ ma hǝtɛ kɛ Ɩsɛɣɛlɩ yǝlaa tɔɔ. Ɩlɛna máá kooliɣi-mɛɣɛ kʋpantʋ.
Kʋyaŋku Moisi tɛma Ɩsɔ cokǝle sikuɣu, ɩlɛna ɩ́ fɛɛnɩ tǝ́ na tǝ taa wontu kɛ kɔtaɣa nim, na kɔtaɣa tǝlatɛ na tǝ wontu.
Ḿpʋ́ɣʋ́ Ɩsɛɣɛlɩ kpeka nyʋɣʋ nyǝ́ma mpa paa sǝna kʋkalʋɣʋ waatʋ tɔ, pa kɔna pa kʋhaaŋ
kɛ naaŋ naanʋwa na naalɛ na kɛɛkɛnaa naatoso. Na pá waasa pa tɔɔ. Pǝ lɩɩwa sɩ nyɔɔŋ nyǝ́ma naalɛ caawa naaŋ naalɛ na kɛɛkɛ kʋlʋm ntɛ́.
Ḿpʋ́ɣʋ́ Tacaa tɔma Moisi sɩ:
Mʋ pa kʋhaaŋ ɩnɩ, na ń cɛla Lefii nyǝ́ma, na pǝ́ kɛɛsǝna paa mpa pa tǝmlɛ, na pá kpakǝɣǝna cokǝle wontu.
Ɩlɛna Moisi mʋ naaŋ na kɛɛkɛnaa mpɛ na ɩ́ cɛla Lefii kpekǝle nyǝ́ma
Kɛɛsɔŋ lʋlʋɣʋ nyǝ́ma kɛ kɛɛkɛnaa naalɛ, na naaŋ liɣiti. Na pǝ́ kɛɛsǝna paa wei ɩ tǝmlɛ,
na Melali nyǝ́ma kɛ kɛɛkɛnaa liɣiti na naaŋ pǝlefɛɩ naanʋwa. Ɩ cɛla-wɛɣɛ, na ɩ́ kɛɛsǝna pa tǝma. Alɔŋ pǝyalʋ Ɩtamaa paasǝɣǝnana-wɛ.
Kehatɩ nyǝ́ma ná paasaɣana kɔtaɣa wontunaa kɛ́. Ɩlɛ ɩ ta cɛla-wɛɣɛ kɛɛkɛ, yaa naʋ. Mpi tɔ, pɩɩ wɛɛ sɩ pá hɔɣɔlǝɣɩ-tǝɣɩ.
Kʋyaŋku pa fɛɛnaɣa kɔtaɣa tǝlatɛ, ɩlɛna lʋlʋŋ nyɔɔŋ nyǝ́ma kɔna tɔtɔɣɔ pa kʋcɔɔŋ sɩ pa tʋlǝɣǝna-tɛ.
Ḿpʋ́ɣʋ́ Tacaa heela Moisi sɩ: Nyʋɣʋ nyǝ́ma ká kɔɔ kʋlʋm kʋlʋm kɛ́ kʋyakʋ kʋyakʋ na pá ha pa kʋcɔɔŋ.
Ɩsǝna pa tǝŋa tǝma na pá kɔɔ tɔɣɔlɔ: Yuta kpekǝle tʋ Aminatapɩ pǝyalʋ Nasɔŋ kɛlɛ kʋyakʋ kancaalaɣa nyǝŋkʋ. Ɩsakaa nyǝntɛ tʋ Suwaa pǝyalʋ Netaneyɛlɩ kɛ kʋyakʋ naalɛ nyǝŋkʋ. Sapulɔŋ nyǝntɛ tʋ Helɔŋ pǝyalʋ Ɩliyapɩ kɛ kʋyakʋ tooso nyǝŋkʋ. Lupɛŋ nyǝntɛ tʋ Setewu pǝyalʋ Ɩlisuu kɛ kʋyakʋ liɣiti nyǝŋkʋ. Simiyɔŋ nyǝntɛ tʋ Sulisataɩ pǝyalʋ Selumǝyɛlɩ kɛ kʋyakʋ kakpasɩ nyǝŋkʋ. Katɩ nyǝntɛ tʋ Teuwɛlɩ pǝyalʋ Ɩliyasafɩ kɛ kʋyakʋ naatoso nyǝŋkʋ. Ɩfǝlayim nyǝntɛ tʋ Amihuti pǝyalʋ Ɩlisama kɛ kʋyakʋ naatosomopɔɣɔlaɣa nyǝŋkʋ. Manasee nyǝntɛ tʋ Petasuu pǝyalʋ Kamliyɛlɩ kɛ kʋyakʋ pǝlefɛɩ naanʋwa nyǝŋkʋ. Pɛncamɛɛ nyǝntɛ tʋ Kitoni pǝyalʋ Apitaŋ kɛ pɔɣɔlaɣafɛɩ naanʋwa nyǝŋkʋ. Taŋ nyǝntɛ tʋ Amisataɩ pǝyalʋ Ahiyesɛɛ kɛ naanʋwa nyǝŋkʋ. Asɛɛ nyǝntɛ tʋ Okǝlaŋ pǝyalʋ Pakiyɛlɩ kɛ naanʋwa na kʋlʋmʋɣʋ nyǝŋkʋ. Nɛfǝtali nyǝntɛ tʋ Ɩnaŋ pǝyalʋ Ahila kɛ naanʋwa na naalɛ nyǝŋkʋ. Mpi mpi pa kɔnaa tɔɣɔlɔ: Liɣitee nyǝɣǝlʋɣʋ nyǝnaɣa ŋka ka yuŋ wɛ kiloo kʋlʋm na cacaasɩ ŋmʋnʋɣʋ na nɩɩnʋwa tɔ (1300). Na pǝ poosiya wei pa ŋmɩɩsǝɣǝna calǝm tɔ. Ɩ́lɛ́ ɩ cacaasɩ wɛ nasǝtoso na nɩɩnʋwa (700). Ɩsǝna pa maɣasaɣa Ɩsɔ cokǝle taa kɛ́ liɣitee tɔɣɔ pa kɛɛsǝnaa. Na pá suuli nyǝnasɩ nsɩ sɩ naalɛɣɛ tɔɣɔnaɣa kɔtaɣa mʋlʋm mpi pa nuɣutina nim tɔ. Wʋla kɔpʋ, kɛ cacaasɩ nɩɩnʋwa (100). Na tulaalʋ kʋwɔpʋ kɛ kɔpʋ ɩnɩ ɩ lǝpam. Na latǝcɛ, na ɩwaaʋ, na pǝnaɣa kʋlʋmaɣa ɩwǝyaɣa sɩ, pa lakǝna kɔtaɣa ŋka kɔkɔ lusa ka tǝna tɔ. Na pǝŋtʋlʋɣʋ sɩ pa lakɩ ɩsaɣatʋ hɩɩsʋɣʋ nyǝŋka. Naaŋ naalɛ na ɩwaaŋ kɛ kakpasɩ, na pǝnaɣa kʋlʋmaɣa ɩwɛɛsɩ kɛ kakpasɩ sɩ pa lakǝna ciikuɣu kɔtaɣa.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Ɩsɛɣɛlɩ kpeka nyɔɔŋ nyǝ́ma hawa kʋcɔɔŋ wei kɛ kɔtaɣa tǝlatɛ tʋlʋɣʋ wule tɔɣɔlɛ. Liɣitee nyǝɣǝtʋ nyǝnasɩ kɛ naanʋwa na naalɛ. Na poosiyanaa mpa pa ŋmɩɩsǝɣǝna calǝm tɔɣɔ naanʋwa na naalɛ. Na wʋla kɔpʋnaa kɛ naanʋwa na naalɛ.
Paa nyǝnaɣa ŋka ka yuŋ wɛ kiloo kʋlʋm na cacaasɩ ŋmʋnʋɣʋ na nɩɩnʋwa (1300). Na paa poosiya wei kɛ́ cacaasɩ nasǝtoso na nɩɩnʋwa (700). Pǝ kpɛnta liɣitee nyǝɣǝtʋ kiloonaa hiu na liɣiti. Ɩsɩɩ pa maɣasʋɣʋ Ɩsɔ cokǝle taa tɔ.
Paa wʋla kɔpʋ wei ɩ ka wɛ cacaasɩ nɩɩnʋwa (100) kɛ́. Pǝ kpɛnta kiloo kʋlʋm na cacaasɩ ŋmʋnʋɣʋ (1200). Kɔpʋnaa mpɛ paa suna tulaalʋ kʋwɔpʋ kɛ́.
Pǝ kaasɩ latǝcɛnaa naanʋwa na naalɛ, na ɩwaaŋ kɛ mpʋ. Na pǝnaɣa kʋlʋmaɣa ɩwɛɛsɩ kɛ mpʋ tɔtɔ. Sɩ pa lakǝna kɔtaɣa ŋka kɔkɔ lusa ka tǝna tɔ na pǝ́ sɔɔsǝna tɔɣɔnaɣa kɔtaɣa, na ɩsaɣatʋ hɩɩsʋɣʋ kɔtaɣa pǝŋtʋlʋŋ kɛ naanʋwa na naalɛ.
Na latǝcɛnaa kɛ hiu na liɣiti. Ɩwaaŋ kɛ nɩɩtoso, pǝŋtʋlʋŋ kɛ mpʋ. Na pǝnaɣa kʋlʋmaɣa ɩwɛɛsɩ kɛ mpʋ tɔtɔ. Sɩ pa lakɩ ciikuɣu kɔtasɩ. Kʋcɔɔŋ wei pa hawa kɔtaɣa tǝlatɛ tʋlʋɣʋ tɔɔ tɔɣɔlɛ.
Waatʋ wei Moisi sʋʋ cokǝle taa kɛ́ Ɩsɔ yɔɣɔtǝnaʋ tɔ, ɩ nɩɩkaɣa Ɩsɔ nɔɣɔ kɛ ɩsɔtaa taŋlaa mpa pa wɛ Ɩsɔ atakaa pile tɔɔ tɔ pa hɛkʋ kɛ́. Na ɩ́ yɔɣɔtǝɣǝna-ɩ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Alɔŋ sɩ waatʋ wei n sɩɩkɩ fǝtǝla sɔsɔ kɔkɔsɩ naatosompɔɣɔlaɣa ɩnɩ tɔ, paasǝna na pǝ́ naakɩ fǝtǝla sɔsɔ ɩnɩ ɩ lɔlɔ.
Ɩlɛna Alɔŋ lá ɩsɩɩ Tacaa kɛɛsʋɣʋ Moisi tɔ.
Wʋla tike kɛ Moisi lapa na pá lu fǝtǝlanaa tǝsɩɩlɛ tǝna. Pǝ kpaɣaʋ tǝ tapʋɣʋ, halǝna tǝ tomle nte tǝ nǝɣǝsǝna ɩsɩɩ tʋɣʋ hɛtʋ tɔ. Ɩsɩɩ Tacaa ka hʋla-ɩ tɔ.
Ḿpʋ́ɣʋ́ Tacaa tɔma Moisi sɩ:
Faɣa Lefii nyǝ́ma na pa mpaa. La-wɛɣɛ nyɔɔŋ tɔɔ asilima kɛɛlʋɣʋ kɔtaɣa.
Nmɩɩsɩ pa tɔɔ kɛ́ kɔtaɣa lʋm, na pá hʋ pa tɔɔ hʋntʋ tǝna. Na pá cɔtɔ pa wontu, ɩlɛna pǝ́ kɛɛlɩ pa nyɔɔŋ tɔɔ asilima.
Ɩlɛna pá kpaɣa latǝcɛ na kɔtaɣa mʋlʋm mpi pa nuɣutina nim tɔ. Na Moisi náá kpaɣa ɩsaɣatʋ hɩɩsʋɣʋ latǝcɛ naalɛ nyǝŋ.
Na ɩ́ koti Ɩsɛɣɛlɩ nyǝ́ma tǝna na Lefii nyǝ́ma kpǝtǝna Ɩsɔ cokǝle nɔnɔɣɔ. Na Ɩsɛɣɛlɩ nyǝ́ma tǝnɩ pa tɔɔ kɛ́ niŋ.
<range>
Ɩlɛna Alɔŋ hʋlɩ Lefii nyǝ́ma kɛ Ɩsɔ na hɔɣɔlǝŋ tǝna, ɩsɩɩ Ɩsɛɣɛlɩ nyǝ́ma lakʋɣʋ Ɩsɔ nyǝm tɔ. Ɩlɛna pɛlɛ pa lakɩ Ɩsɔ kɛ tǝmlɛ.
Pǝ waalɩ ɩlɛna Lefii nyǝ́ma tǝnɩ pa niŋ kɛ latǝcɛnaa naalɛ tɔɔ na Alɔŋ la-m lɛlʋ kɛ ɩsaɣatʋ hɩɩsʋɣʋ kɔtaɣa, na lɛlʋ kɛ kɔtaɣa ŋka kɔkɔ lusa ka tǝna tɔ. Ɩlɛ Lefii nyǝ́ma ɩsaɣatʋ hɩɩsaa kɛlɛ.
Ɩlɛna ń sɩɩ Lefii nyǝ́ma kɛ Alɔŋ na ɩ pǝyalaa pa ɩsɛntaa. Na ń hʋlɩ-wɛ na hɔɣɔlǝŋ tǝna ɩsɩɩ Ɩsɛɣɛlɩ nyǝ́ma lakɩ tɔ.
Na Lefii nyǝ́ma pǝsɩ Ɩsɔ nyǝ́ma na pǝ́ faɣa pa na pa tɛɛtʋnaa.
Pǝlɛ pǝ waalɩ kɛ́ paa caalɩ pa tǝmlɛ kɛ cokǝle taa. Ɩsǝna ɩ́ ká la Lefii nyǝ́ma kɛ nyɔɔŋ tɔɔ asilima kɛɛlʋɣʋ kɔtaɣa, na ɩ́ hʋlɩ-wɛ na hɔɣɔlǝŋ tǝna ɩsɩɩ Ɩsɛɣɛlɩ nyǝ́ma lakɩ tɔɣɔlɛ.
Ḿpʋ́ɣʋ́ Tacaa tasaa sɩ: Mǝ kɛna ma nyǝm. Mpi tɔ, ma lɛɛta-mɛɣɛ Ɩsɛɣɛlɩ nyǝ́ma kancaalaɣa apalʋpiya lona kɛ́.
Kʋyakʋ ŋku ma kʋwa Icipiti taa yǝlaa kancaalaɣa apalʋpiya tɔ, pǝ kpaɣaʋ waatʋ ɩnɩ tɔ kancaalaɣa apalʋpiya tǝna pǝsa ma nyǝm kɛ́. Paa yǝlaa nyǝnsɩ, paa tɔla nyǝnsɩ.
Lefii nyǝ́ma kɛ ma lɛɛta Ɩsɛɣɛlɩ kancaalaɣa apalʋnyǝnsɩ lonte.
Na samaa tilina-wɛɣɛ Alɔŋ na ɩ pǝyalaa pa kiŋ na pá lakɩ tǝma na pa nɔɣɔ kɛ cokǝle taa, na Tacaa hɩɩsɩ samaa ɩsaɣatʋ. Pǝ́ taa kɔɔ na pá kpǝtǝna Ɩsɔ cokǝle na ɩ́ wakǝlɩ-wɛ.
Ḿpʋ́ɣʋ́ Moisi na Alɔŋ na Ɩsɛɣɛlɩ nyǝ́ma tǝna, pa lapa teitei ɩsɩɩ Tacaa ka kɛɛsʋɣʋ-wɛɣɛ Lefii nyǝ́ma tɔm tɔ.
Pa cɔta pa wontu na pá sɔ lʋm. Na Alɔŋ hʋlɩ-wɛɣɛ Ɩsɔ na hɔɣɔlǝŋ tǝna ɩsɩɩ Ɩsɛɣɛlɩ nyǝ́ma lakɩ tɔ. Na ɩ́ la-wɛɣɛ ɩsaɣatʋ hɩɩsʋɣʋ kɔtaɣa, na asilima kɛɛlʋɣʋ nyǝŋka.
Pǝ waalɩ kɛ́ Lefii nyǝ́ma caala pa tǝmlɛ kɛ Ɩsɔ cokǝle taa. Na Alɔŋ na ɩ pǝyalaa pá feŋiɣi-wɛ. Ɩsǝna pa lapa nti Tacaa ka heela Moisi tɔɣɔlɛ.
Ḿpʋ́ɣʋ́ Tacaa tasa Moisi kɛ heeluɣu sɩ:
Mpi pǝ kɛ́ Lefii nyǝ́ma nyǝntʋ tɔɣɔlɔ. Paa Lefii tʋ wei, ye ɩ wɛna pɩɩsɩ hiu na kakpasɩ na waalɩ kɛ mpʋ, waatʋ ɩnǝɣɩ ɩ ka caalɩ Ɩsɔ cokǝle taa tǝmlɛ.
Ɩlɛna pá cɛpɩ-ɩ ɩ pɩɩsɩ nɩɩlɛ na naanʋwa nyǝŋka taa.
Ye pa cɛpa wei, ɩ pǝsǝɣɩ na ɩ́ sǝna ɩ tɛɛtʋnaa kɛ Ɩsɔ cokǝle tǝmlɛ yaa. Ama pa kaa tʋ-ɩ ɩ maɣamaɣa ɩ nyǝntɛ kɛ́. Ɩsǝna Moisi ká lakɩ Lefii nyǝ́ma tǝmlɛ tɔm taa tɔɣɔlɛ.
Ɩsɛɣɛlɩ nyǝ́ma Icipiti taa lɩɩʋ pǝnaɣa naalɛ nyǝŋka ɩsɔtʋ kancaalaɣa nyǝŋ taa, Tacaa tɔma Moisi kɛ Holɛpʋ wʋlaɣa tɛtʋ taa sɩ:
Pǝ wɛɛ sɩ, Ɩsɛɣɛlɩ nyǝ́ma ɩ́ tɔɣɔ Tɛɛʋ acima kɛ kʋyakʋ ŋku ma sɩɩwa tɔ.
Ɩsɔtʋ ɩnɛ ɩ kʋyakʋ naanʋwa na liɣiti nyǝŋkʋ wule taanaɣa kɛ ɩ́ ká tɔɣɔ-yɛ, ɩsɩɩ pa sɩɩʋ pǝ kiiŋ na pǝ kʋsǝsɩɩtʋ tɔ.
Ɩlɛna Moisi tɛlǝsɩ tɔm ntǝɣɩ Ɩsɛɣɛlɩ nyǝ́ma.
Ḿpʋ́ɣʋ́ pa tɔɣɔ Tɛɛʋ acima kɛ kʋyakʋ ŋkʋɣʋ Holɛpʋ wʋlaɣa tɛtʋ taa kɛ teitei ɩsɩɩ Tacaa ka kɛɛsʋɣʋ Moisi tɔ.
Ama napǝlɩ pa tokina sǝtʋ na pǝ́ pilisi-wɛɣɛ kʋyakʋ ŋkʋ. Ɩlɛ pa ta pǝsɩ na pá tɔɣɔ Tɛɛʋ acima, na pá polo na pá kɛɛsɩ Moisi na Alɔŋ sɩ:
Tǝ pilisa ta tɩ na sǝtʋ tɔ, pɩɩ kaɣatɩ-tʋ sɩ tǝ pona Tacaa kɛ kʋhaʋ, ɩsɩɩ lɛlaa kɛ kʋyakʋ ŋku pa sɩɩwa tɔ, kʋ wule na?
Ntɛna Moisi sɩ: Ɩ́ yele na Tacaa hʋlɩ-m ɩsǝna pǝ wɛɛ sɩ ɩ́ la tɔ na pǝ́cɔ́.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, pǝ kpaɣaʋ saŋa na pǝ́ puki tɔ, ye nɔɣɔlʋ tokina sǝtʋ na pǝ pilisi-ɩ, yaa ɩ pola mpaaʋ kɛ acima wule,
ɩlɛ ɩ tɔɣɔ-yɛɣɛ ɩsɔtʋ naalɛ nyǝŋ kʋyakʋ naanʋwa na liɣiti wule taanaɣa, na kɔtaɣa ɩwǝyaɣa na kʋkʋsʋm fɛɩ kakalasɩ na tuusi nyaŋ nyǝnsɩ.
Pǝ tɔɣɔnaɣa ɩ́ taa fe tɛʋ. Pǝyele ɩ́ taa yɔkɩ kpǝntɛ mʋɣʋlɛ. Pǝ wɛɛ sɩ ɩ́ tǝŋ Tɛɛʋ acima kɔtasɩ kɛ teitei kɛ́.
Ama ye nɔɣɔlʋ lapa Tɛɛʋ acima kʋyakʋ ŋkʋɣʋ awusa, na pǝ́ tá kɛ́ sɩ asilima naalɩ, yaa ɩ tɔŋ mpaaʋ ɩ tɔm sǝpaɣa. Paa lǝsɩ-ɩ Ɩsɛɣɛlɩ nyǝ́ma taa kɛ́ mpi pǝ tɔɔ ɩ ta kɔna ɩ kʋhaʋ kɛ pǝ kʋyakʋ wule tɔ.
Ye mǝ ɩcatɛ taa caɣalʋ tɔkɩ, ɩ ká tǝŋ a kiiŋ kɛ́ na a kʋsǝsɩɩtʋ. Kʋlʋmtʋ ntǝɣɩ Ɩsɛɣɛlɩ tʋ na caɣalʋ paa tɔkɩ.
Kʋyakʋ ŋku pa sika nɔɣɔ pɛɛlʋɣʋ wontu cokǝle tɔɣɔ ɩsɔŋmʋntʋ sʋʋ waasʋɣʋ kɛ tǝ tɔɔ kɛ tam. Na tǝ́ mʋɣɩ kɔkɔ kɛ paa ahoo nna, halǝna pǝ nyaalǝɣɩ.
<range>
Ye ɩ́ caakɩ lonte laɣasʋɣʋ ɩlɛ ɩsɔŋmʋntʋ kɛɛlɩ Ɩsɔ cokǝle tɔɔ na ɩ́ tɛma ɩlɛ tǝ mǝlɩ.
Tacaa hʋlǝɣǝna Ɩsɛɣɛlɩ nyǝ́ma mɛɣɛ waatʋ wei ɩ́ ká kpɛsɩ tɔ, na waatʋ wei ɩ́ ka siki tɔ. Ye ɩsɔŋmʋntʋ leela Ɩsɔ cokǝle tɔɔ, Ɩsɛɣɛlɩ nyǝ́ma nɩɩkǝna Ɩsɔ kɛ́. Paa laɣasǝɣɩ lonte.
<range>
Paa pǝ kaasa-tǝɣɩ kʋyɛɛŋ kɛ pǝ́cɔ́ pa wɛ ḿpʋ́ɣʋ́. Tacaa ka kɛɛlɩ-tǝɣɩ na pǝ́cɔ́ pá kpɛsɩ.
Wulee wulee ɩlɛna ɩsɔŋmʋntʋ caɣa lonte kʋlʋmtǝlɛ kɛ taanaɣa, halǝna pǝ nyaalɩ. Yaa kʋyakʋ kʋlʋmʋɣʋ na ahoo kʋlʋmɛɛ. Ye tǝ kɛɛla kpakpaa ɩlɛ Ɩsɛɣɛlɩ nyǝ́ma tɛɛ.
Ama ye tǝ nyala ḿpʋ́ɣʋ́ Ɩsɔ cokǝle tɔɔ kɛ́ kʋyɛɛŋ naalɛ, yaa ɩsɔtʋ, yaa pǝ tɛɛ mpʋ. Ɩsɛɣɛlɩ nyǝ́ma wɛ ḿpʋ́ɣʋ́, halǝna tǝ́ kɛɛlɩ na pǝ́cɔ́.
Ye pa sikaa na Tacaa ta tɔ́ sɩ pá kʋlɩ, paa kʋlǝɣɩ. Ḿpʋ́ɣʋ́ pa lakaɣa pa tǝma nna Tacaa tʋ-wɛ na Moisi nɔɣɔ tɔ.
Ḿpʋ́ɣʋ́ Tacaa tɔma Moisi sɩ:
Lu liɣitee nyǝɣǝtʋ kɛ akantɛɛ naalɛ. Anǝɣɩ paa hʋlɩ na samaa kpeɣeli, yaa kpeka tʋ mpaaʋ.
Waatʋ wei pá hʋla a naalɛ, ɩlɛ Ɩsɛɣɛlɩ samaa koti ɩ cɔlɔɣɔ cokǝle nɔnɔɣɔ.
Ye kʋlʋmtǝlɛ kɛ pa hʋlaa, ɩlɛ nyʋɣʋ nyǝ́ma tike koti.
Ye pa hʋla akantǝlɛ na kakiisasɩ, ɩlɛ tɛɛʋ ntɛ́. Pa hʋlǝɣɩ tɔm kancaalaɣa nyǝm, ɩlɛna Ɩsɛɣɛlɩ kpekǝle nte tɩɩ sikina cokǝle ilim tǝlɩɩlɛ tɔɔ tɔ, tǝ́ tʋ́ mpaaʋ. Pa tasǝɣɩ naalɛ nyǝm, ɩlɛna ilim mpǝtǝŋ nyǝntɛ náá tǝŋ.
<range>
Ye pǝ kɛ́ sɩ yǝlaa kotuɣu, pa kaa hʋlǝna kakiisasɩ.
Alɔŋ pǝyalaa kɔtǝlaa tike ka hʋlǝɣǝna akantɛɛ anɩ. Pǝ wɛɛ sɩ mǝ na mǝ piya piya, ɩ́ ká tɔkɩ kʋsǝsɩɩtʋ tǝnɛɣɛ tam tɔɔ kɛ́.
Ye ɩ pola mǝ kolontunaa kɛ yoonaʋ na pa kʋlǝɣɩ mǝ tɔɔ, ɩlɛ ɩ́ hʋlɩ akantɛɛ na kakiisasɩ ɩlɛna Tacaa mǝ Ɩsɔ má, ma tɔɔsɩ mǝ tɔɔ na má waasɩ-mɛ.
Mpʋ tɔtɔɣɔ ɩ́ ka hʋlǝɣɩ-yɛɣɛ mǝ ayɔɔla kʋyɛɛŋ, na mǝ acima nyǝŋ, na mǝ ɩsɔtʋnaa kancaalaɣa kʋyɛɛŋ, kɛ waatʋ wei ɩ lakɩ kɔtasɩ nsi kɔkɔ lusa sɩ tǝna tɔ na ciikuɣu nyǝnsɩ. Ɩlɛna má tɔɔsɩ mǝ tɔɔ. Maɣalɛ Tacaa mǝ Ɩsɔ.
Ɩsɛɣɛlɩ nyǝ́ma Icipiti lɩɩʋ pǝnaɣa naalɛ nyǝŋka, ɩsɔtʋ naalɛ nyǝŋ kʋyakʋ hiu nyǝŋkʋ kɛ ɩsɔŋmʋntʋ kɛɛla Ɩsɔ cokǝle tɔɔ.
Ḿpʋ́ɣʋ́ Ɩsɛɣɛlɩ nyǝ́ma kʋla Holɛpʋ wʋlaɣa tɛtʋ taa. Ɩlɛna ɩsɔŋmʋntʋ tii Palaŋ wʋlaɣa tɛtʋ taa.
Ɩsɛɣɛlɩ nyǝ́ma kʋla tɔm kancaalaɣa nyǝm pǝnɛɣɛ, ɩsɩɩ Tacaa kɛɛsʋɣʋ Moisi tɔ.
Yuta yoolaa tintiɣile na pa tuuta kɛlɛ nɔɣɔ tɔɔ. Aminatapɩ pǝyalʋ Nasɔŋ kɛlɛ pa nyʋɣʋ tʋ.
Ɩsakaa nyǝ́ma nyʋɣʋ tʋ ntɛ́ Suwaa pǝyalʋ Netaneyɛlɩ.
Sapulɔŋ nyǝ́ma nyǝŋ ntɛ́ Helɔŋ pǝyalʋ Ɩliyapɩ.
Ḿpʋ́ɣʋ́ pa hɛta cokǝle, na Kɛɛsɔŋ na Melali pa pǝyalaa kpaɣa-tɛ.
Ɩlɛna Lupɛŋ yoolaa tintiɣile, na pa tuuta pá tʋ́ pa waalɩ. Pɛlɛ pa nyʋɣʋ tʋ ntɛ́ Setewu pǝyalʋ Ɩlisuu.
Simiyɔŋ nyǝ́ma nyʋɣʋ tʋ ntɛ́ Sulisataɩ pǝyalʋ Selumǝyɛlɩ.
Katɩ nyǝ́ma nyǝŋ ntɛ́ Teuwɛlɩ pǝyalʋ Ɩliyasafɩ.
Ɩlɛna Lefii tʋ Kehatɩ lʋlʋɣʋ nyǝ́ma mpa pa sǝɣǝla ɩsɔ sɛɛʋ wontu tɔ pá tǝŋ. Na Lefii nyǝ́ma lɛlaa náá tɔŋa cokǝle sikuɣu na pá taŋa-wɛ.
Ɩlɛna Ɩfǝlayim yoolaa tintiɣile na pa tuuta pá tʋ́ pa waalɩ. Pɛlɛ pa nyʋɣʋ tʋ ntɛ́ Amihuti pǝyalʋ Ɩlisama.
Manasee nyǝ́ma nyǝŋ ntɛ́ Petasuu pǝyalʋ Kamliyɛlɩ.
Pɛncamɛɛ nyǝ́ma nyǝŋ ntɛ́ Kitoni pǝyalʋ Apitaŋ.
Pǝ waalɩ kɛ́ Taŋ yoolaa tintiɣile nte tǝ kɛ́ waalɩ taŋlaa tɔ, tǝ́ na tǝ tuuta tǝ tʋ́ mpaaʋ. Amisataɩ pǝyalʋ Ahiyesɛɛ kɛlɛ pa nyʋɣʋ tʋ.
Asɛɛ nyǝ́ma nyǝŋ ntɛ́ Okǝlaŋ pǝyalʋ Pakiyɛlɩ.
Nefǝtali nyǝ́ma nyǝŋ ntɛ́ Ɩnaŋ pǝyalʋ Ahila.
Ɩsǝna Ɩsɛɣɛlɩ nyǝ́ma kpɛsa pa tǝsikile na pá tʋ́ mpaaʋ tɔɣɔlɛ.
Ḿpʋ́ɣʋ́ Moisi tɔma ɩ yǝtɩ Matiyaŋ tʋ Lewɛlɩ pǝyalʋ Hopapɩ sɩ: Tɛtʋ nti Tacaa sɩɩ nɔɣɔ sɩ ɩ haakɩ-tʋ tɔ, tǝ taa kɛ́ tǝ puki. Ɩlɛ tǝŋ-tʋ na tɩɩ talǝna-ŋ kʋpantʋ nti ɩ lakɩ-tʋ tɔ.
Ntɛna ɩ́lɛ́ ɩ kisi sɩ ɩ mǝlǝɣɩ ɩ tɛtʋ taa.
Mpʋɣʋlɛ Moisi sɩ: Taa lɔ-tʋ. Mpi tɔ, nyá nyǝmna wʋlaɣa tɛtʋ taa timpi timpi tɩɩ siki tɔ, tǝŋ-tʋ na ń hʋlɩ-tʋ.
Ye n tǝŋa-tʋ, tɩɩ talǝna-ŋ kʋpantʋ nti Tacaa ka la-tʋ tɔ.
Ḿpʋ́ɣʋ́ tǝ kʋla Tacaa pʋɣʋ cɔlɔ, na tǝ́ tɔ́ kʋyɛɛŋ tooso. Na Ɩsɔ atakaa kɛ́ ta nɔɣɔ tɔɔ sɩ ɩ pɛɛkǝɣɩ-tʋɣʋ timpi tɩɩ siki na tǝ́ hɛɛsɩ tɔ.
Ilim taa kɛ tǝ kʋlaa, na ɩsɔŋmʋntʋ wɛ ta nyɔɔŋ taa.
Tǝ tɛɛkaɣana Ɩsɔ atakaa ɩlɛna Moisi yɔɣɔtǝna nɔɣɔ sɔsaɣa sɩ: Tacaa sǝŋ nyá naasɩ taa, na nyá kolontunaa na mpa paa caa-ŋ tɔ pá yá.
Waatʋ wei pa sɩɩkaɣa Ɩsɔ atakaa, ɩlɛna Moisi tasa sɩ: Tacaa kɔɔ, na ń caɣa Ɩsɛɣɛlɩ nyǝ́ma ta ta hɛkʋ. Mpi tɔ, tǝ wɛ paɣalɛ kɛ́, tǝ fɛɩ kalʋɣʋ.
Ḿpʋ́ɣʋ́ kʋyakʋ nakʋlɩ Ɩsɛɣɛlɩ nyǝ́ma kʋntǝna Tacaa, na pááná kpa-ɩ. Na ɩ́ tisi kɔkɔ na ká nyaɣa tisikile kɛ pǝcɔ.
Ntɛna samaa wiina Moisi tǝkpɛɛ, na ɩ́lɛ́ ɩ sǝlǝmǝna-wɛɣɛ Tacaa na kɔkɔ te.
Ɩlɛna pá ha lonte ntɛɣɛ hǝtɛ sɩ Tapela. Nyaɣaʋ kɛ pa yaa mpʋ na pa tɛ taa. Mpi tɔ, tǝnaɣa Tacaa ka nyaɣasa pa tǝsikile.
Ḿpʋ́ɣʋ́ kʋyakʋ nakʋlɩ luluɣu kpawa caɣalaa. Ɩlɛna pǝ kpɛnna Ɩsɛɣɛlɩ nyǝ́ma maɣamaɣa na pá taɣanǝɣɩ kʋntʋɣʋ sɩ: Tɩɩ hiki nantʋ ntɛ́ na tǝ́ tɔɣɔ?
Aa kaɩ, yǝlaa tɔɣɔ Icipiti taa kɛ́ tiina kɛ faalaa. Na kaama maɣamaɣa na a nǝɣǝsǝlɛnaa mpa pa tɔkǝna lɛŋ tɔ, na kaapǝnaa kɛ waanɩ waanɩ.
Ama pǝ taa pʋlʋ fɛɩ cǝnɛ. Manna ɩnǝɣǝlɛ Manna, na tǝ́ tɛŋ taasɩ.
Manna ɩnɩ ɩ ka nǝɣǝsǝna kɛ́ ɩsɩɩ pee kʋhʋlʋmɛɛ naalɩ, ɩ wɛ ɩsɩɩ tʋɣʋ nakʋlɩ kʋ cǝlǝm.
Ahoo kɛ cɔlɔʋ kpaakɩ tǝsikile, ɩlɛna Manna hoti. Pǝ nyaalǝɣɩ, ɩlɛna samaa cɔɔ na pá kuuki, na pá naŋǝɣɩ yaa pá sɔkɩ, na pá tǝsǝɣɩ, yaa pá tʋɣɩ kakalasɩ. Ɩ leleŋ wɛ kɛ ɩsɩɩ nim kakalaɣa.
<range>
Mpʋɣʋlɛ Ɩsɛɣɛlɩ nyǝ́ma kota pa tɛɛsɩ nɔnɔɔɔsɩ na pá kʋntǝɣɩ, na Moisi nɩɩ. Ɩlɛna Tacaa pááná huu.
Na Moisi laŋlɛ wakǝlɩ, na ɩ́ pɔɔsɩ Ɩsɔ sɩ: Pepe tɔɔ kɛ́ ma nyʋɣʋ sǝpǝna-ŋ, na ń tʋ-m yǝlaa panɛ pa paasǝnaʋ na ń cɔɔsǝɣɩ-m mpʋ?
Anɩ pǝ taɣa ma lʋlǝna-wɛ. Na ń tɔŋ sɩ má nʋkɩ-wɛ ɩsɩɩ asɔnʋɣʋ na má pona-wɛɣɛ tɛtʋ nti n ka sɩɩ pa caanaa kɛ nɔɣɔ na tuunaʋ sɩ, n ká ha-wɛ tɔ.
Yaa leɣe ma kpǝlǝɣɩ nantʋ na má cɛla samaa ɩnɛ na ɩ́ tɔɣɔ? Mpi tɔ, pa wiikina-m sɩ má cɛla-wɛɣɛ nantʋ na pá tɔɣɔ.
Ma tike ma kaa pǝsɩ pa sǝɣǝla, a tɛɛ-m.
Ye tampana sɩ n caa ń la-m kʋpantʋ, pǝ kǝla teu sɩ ń kʋ-m na mpi n ka lakɩ-m ɩsǝntɔ tɔ. Má taa na ma kʋnyɔntɔɣɔlɛ.
Ntɛna Tacaa cɔ Moisi sɩ: Koti yǝlaa mpa lɛlaa tʋɣʋna na pá kɛ́ nyʋɣʋ nyǝ́ma tɔɣɔ nɩɩtoso na naanʋwa. Ɩlɛna nyana-wɛ ɩ́ kɔɔ ɩ sǝŋ Ɩsɔ cokǝle nɔnɔɣɔ.
Ɩlɛ maa tii na má na-ŋ tǝ́ yɔɣɔtɩ tǝna, na má tʋ-wɛɣɛ nyá lǝmaɣasǝlɛ. Ɩlɛna pá sǝna-ŋ na ń taa sǝɣǝlɩ samaa sǝɣǝla kɛ nyá tike.
Ɩlɛna ń tɛlǝsɩ yǝlaa sɩ, ɩ́ taɣanɩ mǝ tǝɣɩ cele tɔɔ. Maa ha-mɛɣɛ nantʋ na ɩ́ tɔɣɔ. Mpi tɔ, ma nɩɩ ɩsǝna luluŋ pɩɩ-mɛ, na ɩ́ kʋntǝɣɩ, na ɩ́ tɔŋ sɩ mǝ nɩɩkaɣa leleŋ kɛ Icipiti tɔ.
Pǝ taɣa kʋyakʋ kʋlʋmʋɣʋ yaa naalɛ yaa kakpasɩ yaa naanʋwa tike kɛ ɩ́ ká tɔɣɔ-tɩ.
Ama ɩsɔtʋ tǝcu kɛ́, halǝna tǝ lɩɩ-mɛɣɛ sɔŋ. Mpi pǝ tɔɔ ɩ́ lɔwa Tacaa ma wei ma wɛ mǝ hɛkʋ, na ɩ́ kʋntǝɣɩ mǝ Icipiti taa lɩɩʋ tɔɔ tɔ.
Tǝnaɣalɛ Moisi nɔɣɔ tǝkpaʋ sɩ: Yoolaa panɛ pa ta sɛkɩ iyisi nasǝtoso (600.000). Na ń maɣasǝɣɩ sɩ n ká cɛla-wɛɣɛ nantʋ kɛ ɩsɔtʋ na?
Paa tǝ kʋwa ta naaŋ, na ta heeŋ, na ta pǝ́ŋ tǝna. Yaa tǝ kpawa teŋku taa tiina tǝna pɩɩ haŋǝɣǝna-wɛ.
Ntɛna Tacaa sɩ: Ma toma ta tɔɔ? N ká nana nyá ɩsǝpǝle kɛ nɔɔnɔɔ sɩ, pɩɩ la mpʋ yaa pǝ kaa la?
Ḿpʋ́ɣʋ́ Moisi lɩɩwa na ɩ́ tɛlǝsɩ Ɩsɛɣɛlɩ samaa kɛ Tacaa kʋyɔɣɔtʋtʋ. Pǝ waalɩ kɛ́ ɩ kota Ɩsɛɣɛlɩ nyʋɣʋ nyǝ́ma nɩɩtoso na naanʋwa, na ɩ́ pɩɩlɩ-wɛ na ɩ cɔɔna Ɩsɔ cokǝle.
Ɩlɛna Tacaa tii ɩsɔŋmʋntʋɣʋ taa, na ɩ́ yɔɣɔtǝna Moisi, na ɩ́ tʋ́ nyʋɣʋ nyǝ́ma mpɛ pa taa kɛ́ Moisi lǝmaɣasǝlɛ. Na pá sʋʋ yɔɣɔtʋɣʋ ɩsɩɩ Ɩsɔ kʋyɔɣɔtʋtʋ tɛlǝsǝlaa. Ɩlɛ pǝ ta leeli kɛ́.
Ama nyʋɣʋ nyǝ́ma mpɛ pa taa naalɛ, Ɩlǝta na Meta pa ta polo Ɩsɔ cokǝle kiŋ. Ama tǝsikile taa kɛ́ pa saalaa. Na Ɩsɔ tʋ́ ɩ lǝmaɣasǝlɛ kɛ pa taa na pá yɔɣɔtǝɣɩ, ɩsɩɩ Ɩsɔ kʋyɔɣɔtʋtʋ tɛlǝsǝlaa.
Ntɛna ɩfepu nɔɣɔlʋ ɩ́ kpaɣa asewa na ɩ́ polo ɩ́ heeli Moisi kɛ nti Ɩlǝta na Meta pa lakɩ tɔ.
Mpʋɣʋlɛ Nuŋ pǝyalʋ Yosuwee wei ɩ lakaɣa Moisi tǝmlɛ kɛ tuu ɩ pǝcaatʋ tɔ, ɩ tɔma sɩ: Ma cɛ heeli-wɛ sɩ pá su.
Ntɛna Moisi sɩ: N lakɩ-m ɩsɛsɛɛmlɛ kɛ́? Halɩ pǝ caɣa maɣa ɩsɩɩ Tacaa ɩ́ tʋ́ ɩ lǝmaɣasǝlɛ kɛ Ɩsɛɣɛlɩ nyǝ́ma tǝna taa, na pá la Ɩsɔ kʋyɔɣɔtʋtʋ tɛlǝsǝlaa.
Ɩlɛna Moisi na Ɩsɛɣɛlɩ nyʋɣʋ nyǝ́ma mpɛ pá mǝlɩ tǝsikile.
Ḿpʋ́ɣʋ́ Tacaa kʋsa heelimuɣu na teŋku tɔɔ. Na pǝ́ kɔna lɛɛsɩ tuutuuma kɛ tǝsikile hɔɣɔlʋɣʋ, na pǝ́ polo ɩsɩɩ kʋyakʋ kʋlʋmʋɣʋ tɔntɛ, na pǝ́ cɔɔ tǝsikile. Na sɩ́ kaa huɣule ɩsɩɩ mɛɛtǝlɩ kʋlʋm.
Ntɛna samaa kuu-sǝɣɩ kʋyakʋ ŋkʋ, na pǝ ahoo na pǝ tɛʋ kʋfemuɣu. Paa wei ɩ ka tɔɔsa pǝcɔ tɔ, pǝ lɩɩkɩ-ɩ kiloonaa iyisi iyisi kɛ́. Ḿpʋ́ɣʋ́ pa lema-sǝɣɩ ilim na pǝ cɔɔna tǝsikile.
Ama Tacaa mʋ pááná na ɩ́ kʋ́ Ɩsɛɣɛlɩ nyǝ́ma kɛ ɩsaɣakʋɣʋ, kɛ waatʋ wei pa suukaɣa nantʋ kɛ pa nɔɔsɩ taa tɔ.
Ntɛna pá ha lonte ntɛɣɛ hǝtɛ sɩ Kipǝloti-Taafa. Pǝ hʋwɛɛ ntɛ́ sɩ luluɣu pǝlaaʋ na pa tɛ taa. Mpi tɔ, tǝnaɣa pa pima yǝlaa mpa luluɣu kʋwa tɔ.
Ɩsɛɣɛlɩ nyǝ́ma lɩɩ Kipǝloti-Taafa ɩlɛna pá tɛɛ Haselɔtɩ na pá siki.
Moisi ka kpaɣa Kusi alʋ nɔɣɔlʋɣʋ. Ɩlɛna Malǝyam na Alɔŋ pá caɣana-ɩ akpaɣalɛ ntɛ́ tǝ tɔm.
Halǝna pá tɔ́ sɩ: Tacaa yɔɣɔtǝɣǝna tá tɔtɔɣɔ. Pǝ taɣa Moisi tike kɛ ɩ yɔɣɔtǝɣǝna. Ɩlɛna Ɩsɔ náá nɩɩ-tɩ.
Ama Moisi ná tá cɔ natǝlɩ. Mpi tɔ, ɩ ka tɛɛwa atɛ yǝlaa tǝnaɣa suulu kɛ́.
Ḿpʋ́ɣʋ́ Tacaa yaa ɩ́ na Alɔŋ na Malǝyam, na pá suli cokǝle kiŋ.
Na ɩ́ tii ɩsɔŋmʋntʋɣʋ taa kɛ́ cokǝle nɔɣɔ. Na ɩ́ yaa Alɔŋ na Malǝyam na pa naalɛ pa polo.
Na Tacaa tɔ-wɛ sɩ: Ɩ́ nɩɩ ma kʋyɔɣɔtʋtʋ kɛ teu yoo. Ye ma kʋyɔɣɔtʋtʋ tɛlǝsǝlʋ ɩ́ wɛ mǝ hɛkʋ ma hʋlǝɣɩ-ɩ ma tǝɣɩ. Na má lɩɩkɩ ɩ tɔɔ na ma yɔɣɔtǝɣǝna-ɩ toosee taa.
Ama ma yʋlʋ Moisi ná nɩɩna-m teu kɛ́, na ɩ́ lakɩ ɩ tǝmlɛ kɛ ma tǝyaɣa tǝna taa.
Ma na-ɩ tǝ yɔɣɔtǝɣǝna tǝmaɣa tǝcɛɩcɛɩ. Ma hʋlǝɣɩ-ɩ ma tɩ na ɩ́ naakɩ ma wɛɛtʋ. Ɩlɛ pepe tɔɔ kɛ́ mǝ tá nyana-ɩ, na halǝna ɩ́ caɣana-ɩ?
Ḿpʋ́ɣʋ́ Tacaa mʋ pááná na ɩ́ tɛɛ.
Waatʋ wei ɩsɔŋmʋntʋɣʋ kɛɛla cokǝle tɔɔ ɩlɛ, kʋtɔŋ ŋku kʋ pilisiɣi yʋlʋ tɔ kʋ waasa Malǝyam tɔɔ kɛlɛ, na ɩ́ hʋlʋmaa tǝloiloi ɩsɩɩ kponkpomʋlʋm. Ḿpʋ́ɣʋ́ Alɔŋ ná mpʋ.
Ɩlɛna ɩ́ tɔ Moisi sɩ: Haɩ, suulu Tacaa, tá tɔm sǝpaɣa. Ɩlɛ taa lɛɛtɩ-tʋɣʋ tá kʋmɛlɛntʋ salǝka.
Malǝyam ɩ́ taa wɛɛ ɩsɩɩ pǝyaɣa sǝkʋɣʋ ka too lotu taa, na pá lʋlɩ-kɛ na ka tɔnʋɣʋ fetiliɣi ɩsǝna tɔ.
Tǝnaɣalɛ Moisi wiina Tacaa sɩ: Haɩ, Tacaa, Suulu, waasɩ.
Ntɛna Ɩsɔ sɩ: Ye ɩsɩɩ ɩ caa ka tɔwa ɩ ɩsɛntaa kɛ́ ntaɣama, pǝ taɣa kʋyakʋ na kʋ ɩsikile kɛ ɩ cakɩ fɛɛlɛ taa? Mpʋ tɔ, pǝ wɛɛ sɩ pá lǝsɩ-ɩ tǝsikile kɛ kʋyakʋ na kʋ ɩsikile kɛ́. Pǝ waalɩ ɩlɛna pá taɣanɩ-ɩ yaaʋ.
Ḿpʋ́ɣʋ́ pa lǝsa Malǝyam kɛ tǝsikile taa kɛ́ kʋyakʋ na kʋ ɩsikile. Pa mǝlǝna-ɩ tɔɣɔ Ɩsɛɣɛlɩ nyǝ́ma tʋ́ mpaaʋ.
Na pá polo pa siki Palaŋ wʋlaɣa tɛtʋ taa.
Ḿpʋ́ɣʋ́ Tacaa tɔma Moisi sɩ:
Lǝsɩ Ɩsɛɣɛlɩ kpeka nyʋɣʋ nyǝ́ma taa kɛ́ yʋlʋ yʋlʋ. Na n tili-wɛ na pá feŋ Kanaaŋ tɛtʋ nti ma haakɩ-mɛ tɔ.
Ɩlɛna Moisi kʋsɩ Ɩsɛɣɛlɩ nyʋɣʋ nyǝ́ma kɛ Palaŋ wʋlaɣa tɛtʋ taa, ɩsɩɩ Tacaa kɛɛsʋɣʋ-ɩ tɔ. Na pá polo Kanaaŋ tɛtʋ feŋuɣu.
Feŋlaa mpɛ pa kpeka na pa hǝla ntɔ: Lupɛŋ kpekǝle taa nyǝŋ ntɛ́ Sakuu pǝyalʋ Samuwa.
Simiyɔŋ nyǝntɛ taa nyǝŋ ntɛ́ Holi pǝyalʋ Safatɩ.
Yuta nyǝntɛ taa nyǝŋ ntɛ́ Yefune pǝyalʋ Kalɛpʋ.
Ɩsakaa nyǝntɛ taa nyǝŋ ntɛ́ Yosɛɛfʋ pǝyalʋ Ɩkaalɩ.
Ɩfǝlayim nyǝntɛ taa nyǝŋ ntɛ́ Nuŋ pǝyalʋ Hosee.
Pɛncamɛɛ nyǝntɛ taa nyǝŋ ntɛ́ Lafu pǝyalʋ Palǝti.
Sapulɔŋ nyǝntɛ taa nyǝŋ ntɛ́ Soti pǝyalʋ Katǝyɛlɩ.
Yosɛɛfʋ pǝyalʋ Manasee nyǝntɛ taa nyǝŋ ntɛ́ Susi pǝyalʋ Katɩ.
Taŋ nyǝntɛ taa nyǝŋ ntɛ́ Kemali pǝyalʋ Amiyɛlɩ.
Asɛɛ nyǝntɛ taa nyǝŋ ntɛ́ Mikayɛɛlɩ pǝyalʋ Setuu.
Nɛfǝtali nyǝntɛ taa nyǝŋ ntɛ́ Fofǝsi pǝyalʋ Napi.
Katɩ nyǝntɛ taa nyǝŋ ntɛ́ Maki pǝyalʋ Kuwɛlɩ.
Mpa Moisi tila Kanaaŋ tɔ pa hǝla ntɛ́. Nuŋ pǝyalʋ Hosee kɛ Moisi cuɣusa hǝtɛ sɩ Yosuwee.
Ḿpʋ́ɣʋ́ Moisi kʋsa-wɛ na ɩ́ heeli-wɛ sɩ: Ɩ́ kpaɣa ilim ntɔɣɔŋ tɔɔ mpaaʋ, na ɩ sʋʋ pulasɩ hɔɣɔlʋɣʋ taa.
Na ɩ feŋ tɛtʋ ntɩ na tǝ yǝlaa kɛ teu, na ɩ́ na pa paɣalɛ na pa toŋ tǝnaɣa.
Na ɩ́ na sɩ pa wɛna koloosi acalɛɛ yaa pa fɛɩna. Na tɛtʋ wɛ mʋsʋŋ yaa tǝ sǝpa. Na hɔtʋ wɛɛ yaa tǝ fɛɩ.
Ɩ́ pona apalʋtʋ na ɩ́ kɔna pa tɛtʋ kʋlʋlʋm. Waatʋ ɩnǝɣɩ tɛtʋ ntɩ tǝ tɩɩŋ wei pa yaa sɩ lɛsɛŋnaa tɔ ɩ kancaalaɣa nyǝ́ma pɩɩkɩ.
Ḿpʋ́ɣʋ́ apalaa mpɛ pa tɛɛwa na pá feŋ tɛtʋ kɛ pǝ kpaɣaʋ Siŋ wʋlaɣa tɛtʋ, halǝna Lehopɩ, kɛ Lepo-Hamatɩ.
Ɩlɛna pá sʋʋ tɛtʋ ntɩ tǝ taa, na ilim mpǝtǝŋ tɔɔ. Na pá tala Hepǝlɔŋ kɛ Anakɩ lʋlʋɣʋ nyǝ́ma tookonaa tɛ. Pa hǝla ntɛ́, Ahimaŋ na Sesaɩ na Talǝmayi. Paa ŋmawa Hepǝlɔŋ ɩcatɛ kɛ́, na pɩɩsɩ naatosompɔɣɔlaɣa siki, ɩlɛna pá ŋmá Sowaŋ nyǝntɛ kɛ Icipiti tɛtʋ taa.
Pa tala lɛsɛŋ tɛtɛkǝlɛ taa, ɩlɛna pá sɛtɩ pǝ tuku, na piliŋa, na pá hɔɣɔlɩ yǝlaa naalɛ. Na pá kooli tɩɩŋ wei pa yaa sɩ fiki na kǝlenaatɩ tɔ ɩ pee tɔtɔ.
Ḿpʋ́ɣʋ́ pa ha tǝna ɩnǝɣɩ hǝtɛ sɩ, lɛsɛŋ tɛtɛkǝlɛ kɛ tuku ŋku Ɩsɛɣɛlɩ nyǝ́ma ka sɛtaa tɔ kʋ tɔɔ.
Kʋyɛɛŋ sika nɩɩlɛ, ɩlɛ feŋlaa tɛmaɣalɛ, na pá mǝlɩ.
Moisi na Alɔŋ na Ɩsɛɣɛlɩ samaa kiŋ kɛ pa mǝla Katɛɛsɩ kɛ Palaŋ wʋlaɣa tɛtʋ taa. Na pá kɛɛsɩ-wɛɣɛ pǝ tǝna mpi pa nawa tɔ pǝ tɔm. Na pá hʋlɩ-wɛɣɛ tɛtʋ kʋlʋlʋm na pa heeli-wɛ sɩ:
Kʋpantʋ na tɔɣɔnaɣa tǝna tɔla tǝ taa kɛ́ tǝhɔ. Halǝna pá hʋlɩ-wɛɣɛ tǝ kʋlʋlʋm.
Ama kʋlʋmtʋ kɛ́ sɩ tǝ yǝlaa kɛ́ toŋtʋnaa kɛ́. Na pa ŋmawa koloosi acalɛɛ sɔsɔɔna. Halɩ tǝ nawa tǝ taa kɛ́ tooko Anakɩ lʋlʋɣʋ nyǝ́ma.
Amaleke nyǝ́ma ná caɣana ntɛɣɛ ilim mpǝtǝŋ tɔɔ, na Hiti nyǝ́ma na Yepusi nyǝ́ma na Amolii nyǝ́ma kɛ pulasɩ hɔɣɔlʋɣʋ. Na Kanaaŋ nyǝ́ma kɛ Metitelanee teŋku na Yaatanɩ pɔɣɔ nɔɣɔ.
Ɩsɛɣɛlɩ nyǝ́ma caakaɣa Moisi kɛ kʋntǝnaʋ. Ɩlɛna Kalɛpʋ sumsi-wɛ, na ɩ́ yɔɣɔtǝna toma sɩ: Tǝ́ polo tǝ mʋ tɛtʋ ntɩ, tǝ wɛna pǝ toma.
Ama ɩ taapalaa ná tɔma sɩ: Tǝ kaa pǝsɩ na tǝ́ kpa yǝlaa mpɛ pa tɔɔ, pa tɛɛ-tʋɣʋ toŋ.
Tǝnaɣalɛ pa sʋʋ kɛɛsʋɣʋ kɛ mpi pa nawa tɛtʋ ntɩ tǝ taa na pǝ́ la-wɛɣɛ sɔɣɔntʋ tɔ pǝ tɔm sɩ: Tɛtʋ ntɩ tǝ kɛ́ nti tǝ kʋɣɩ tǝ yǝlaa tɔɣɔ. Tǝ taa yǝlaa kɛ́ tookonaa kɛ́.
Ɩlɛna pǝ́ tɩɩ kǝlǝna Anakɩ lʋlʋɣʋ nyǝ́ma. Tá wɛ ɩsɩɩ tɔɔlaa kɛ pa kiŋ kɛ́, na pɛlɛ pá nyǝnǝɣɩ-tʋɣʋ mpʋ.
Ḿpʋ́ɣʋ́ Ɩsɛɣɛlɩ nyǝ́ma mapa kapusi kɛ ahoo tǝna.
Na pá kʋntǝna Moisi na Alɔŋ, na pá tɔŋ sɩ: Ye tɩɩ sǝpa Icipiti tɛtʋ taa tǝna, pɩɩ lapa sana.
Pepe tɔɔ kɛ́ Tacaa ká pona-tʋɣʋ tɛtʋ ntɩ tǝ taa, na tǝ sɩ yoou taa. Na kolontunaa kuu ta alaa na ta piya. Pǝ kǝla teu sɩ tǝ́ mǝlɩ Icipiti.
Halǝna pá maɣasɩ sɩ pa kpaakɩ wulaʋ, na pá mǝlɩ Icipiti.
Tǝnaɣalɛ Moisi na Alɔŋ, pa hota pa nɔɔsɩ tɔɔ kɛ́ Ɩsɛɣɛlɩ nyǝ́ma ɩsɛntaa.
Ḿpʋ́ɣʋ́ feŋlaa taa naalɛ, Nuŋ pǝyalʋ Yosuwee, na Yefune nyǝŋ Kalɛpʋ, pa cǝla pa wontu na laŋwakǝllɛ.
Na pá tɔ́ samaa sɩ tɛtʋ ntɩ tǝ teu wɛ sɔɣɔntʋ.
Kʋpantʋ na tɔɣɔnaɣa tɔla tǝ taa kɛ́ tǝhɔ. Ye Tacaa laŋlɛ hɛɛna-tʋ, ɩ ká sʋsɩ-tʋɣʋ tǝ taa kɛ́ na ɩ́ ha-tʋɣʋ-tɩ.
Pǝ tɔɔ tɔ, ɩ́ taa kpa Tacaa tɔɔ. Yaa ɩ́ wɛɛna tɛtʋ ntɩ tǝ yǝlaa sɔɣɔntʋ. Pa tɩɩŋ ká lɔ-wɛɣɛ, na táá tǝlǝkɩ-wɛɣɛ tɔm kʋlʋm tɔɔ. Mpi tɔ, ta Ɩsɔ wɛ tá waalɩ kɛ́. Mpʋ tɔ, tǝ taa nyana-wɛ.
Ḿpʋ́ɣʋ́ samaa yɔɣɔtaa sɩ pá kʋ-wɛ na pɛɛ. Tǝnaɣa Tacaa teeli ná pa ɩsɛntaa kɛ́ kpakpaa kɛ cokǝle tɔɔ.
Ḿpʋ́ɣʋ́ Tacaa tɔma Moisi sɩ: Ma hʋla Ɩsɛɣɛlɩ nyǝ́ma na yaasinaa paɣalɛ ntɛ́ ma toŋ. Paa na mpʋ pa tɔŋna-m kisuɣu. Paa lakɩ-m naani. Ɩlɛ paa laɣasɩ?
Maa kpiisi-wɛ na yʋlʋkʋsʋkʋ. Ɩlɛna má lá na Moisi lʋlɩ na ɩ́ pǝsɩ piitim sɔsɔɔm na toŋ nyǝm, na pǝ́ kǝlɩ Ɩsɛɣɛlɩ nyǝ́ma.
Ntɛna Moisi sɩ Icipiti nyǝ́ma cɛkǝnaa sɩ, nyá toŋ kɛ n lǝsǝna Ɩsɛɣɛlɩ nyǝ́ma kɛ pa tɛtʋ taa.
Pa kaa laŋ-tǝɣɩ taɣasʋɣʋ kɛ tɛtʋ tǝnɛ tǝ nyǝ́ma. Pɛlɛ pa nyǝ́ma sɩ n wɛ tá waalɩ kɛ́, na ń hʋlǝɣɩ-tʋɣʋ nyá tɩ. Na tǝ́ naakɩ nyá tǝma na ń kentiɣi tá tɔɔ. Mpi tɔ, n wɛ tá nɔɣɔ tɔɔ kɛ́ ɩsɔŋmʋntʋɣʋ taa kɛ́, na ahoo ɩlɛna ń wɛɛ ɩsɔŋmʋntʋɣʋ ŋku kʋ mʋɣɩ kɔkɔ tɔ kʋ taa.
Ye nɔɔnɔɔ n kpiisa-tʋɣʋ tɔm kʋlʋm, piitimnaa mpa pa nɩɩwa pǝ tǝna mpi n lapa tɔ, paa tɔ sɩ,
n kpisa nyá yǝlaa ponaʋ kɛ tɛtʋ kʋpantʋ taa, ɩsɩɩ n ka sɩɩʋ tɔ. Pǝ tɔɔ kɛ́ n kʋ-wɛɣɛ wʋlaɣa tɛtʋ taa.
Ɩlɛ haɩ, Tacaa, ma wiikina-ŋ sɩ ń hʋlɩ nyá toŋ na ń lá ɩsɩɩ n ka yɔɣɔtʋɣʋ tɔ sɩ:
Maɣalɛ Tacaa, ma wɛna suulu kɛ́ na ma kʋpantʋ fɛɩ tǝnaɣa. Ma wiiki ɩsaɣalataa na kpɛɛnlaa. Ama maa haakɩ tasǝkǝlɛ tʋ kɛ tampana. Ma hɔŋ asaɣaa ŋkpaŋŋ kɛ́ na má kpɛnna pa lʋlʋŋ loosi tooso yaa liɣiti nyǝŋka.
Tacaa nyá kʋpantʋ tɔɔwa sɔsɔm. Wii nyá yǝlaa, ɩsɩɩ too n lǝsʋɣʋ-tʋɣʋ Icipiti na n lakɩ tɔ.
Mpʋɣʋlɛ Ɩsɔ nɔɣɔ tǝkpaʋ sɩ: Maa wii-mɛ, ɩsɩɩ n sǝlǝmʋɣʋ tɔ.
Paa na mpʋ timpi ma kɛ́ weesuɣu tʋ, na ma teeli su tɛtʋ tǝna tɔ, ma tuukina ma tɩ sɩ,
mǝ taa nɔɣɔlʋ kaa sʋʋ tɛtʋ ntɩ tǝ taa. Pǝ taɣa pʋlʋ, ɩ́ nawa ma teeli na ma tǝma sɔsɔɔna nna ma lapa Icipiti na wʋlaɣa tɛtʋ taa cǝnɛ tɔ. Paa na mpʋ ɩ́ tɔŋa-m maɣasʋɣʋ sɩ, ɩ́ naakɩ ma waalɩ. Pǝyele ɩ́ɩ́ nɩɩkǝna-m. Pǝ tɔɔ kɛ́ mǝ taa nɔɣɔlʋ kaa keesi tɛtʋ nti maa sɩɩwa sɩ maa ha mǝ caanaa tɔ. Mpi tɔ, mǝ tǝna ɩ́ lɔna-m.
<range>
Ama ma tǝmlɛ tʋ Kalɛpʋ ná wɛna lǝmaɣasǝlɛ kʋpantɛ. Ɩ ta lɔ ma tɔm. Ɩ ká sʋʋ tɛtʋ nti ɩ feŋaa tɔ tǝ taa. Maa ha-tǝɣɩ ɩ lʋlʋɣʋ nyǝ́ma.
Amaleke na Kanaaŋ nyǝ́ma wɛnna tɛtɛkǝlɛ taa. Pǝ tɔɔ tɔ, cele ɩ́ mǝlɩ mǝ nɔɔhɛɛ tɔɔ na ɩ́ faɣana wʋlaɣa tɛtʋ taa kɛ sǝsǝncaasɩ teŋku tɔɔ.
Ḿpʋ́ɣʋ́ Tacaa tasa Moisi na Alɔŋ kɛ heeluɣu tɔtɔ sɩ:
Ma nɩɩwa Ɩsɛɣɛlɩ nyǝ́ma kʋntǝɣǝna-m. Yǝlaa katɛ nyǝ́ma mɛ ɩ́ kaa hɛɛsɩ pǝ lapʋ.
Ɩ́ tɛlǝsɩ-wɛ sɩ, ma kɛ́ weesuɣu tʋ kɛ́. Ma tuukina ma tɩ sɩ maa la-mɛ ɩsɩɩ ɩ́ yɔɣɔtaa tɔ.
Ama mǝ tǝna mpa pa kalaa na ɩ́ wɛna ɩsɩɩ pɩɩsɩ hiu na waalɩ tɔ, ɩ́ ká sɩ. Mpi pǝ tɔɔ ɩ́ kʋntǝɣǝna-m tɔ.
Kalɛpʋ na Yosuwee pa paasi, nɔɣɔlʋ kaa sʋʋ tɛtʋ nti maa tuuwa sɩ maa ha mǝ caanaa tɔ tǝ taa.
Ye pǝ kaasa mǝ piya mpa ɩ tɔŋaɣa sɩ kolontunaa ká kuu tɔ. Pɛlɛ paa tɔɣɔna tɛtʋ nti ɩ footaa tɔ.
Pɩɩsɩ nɩɩlɛ tǝcu kɛ́ mǝ pǝyalaa ká paasǝna pa kalǝkǝŋ. Na pá tɔɣɔ mǝ kaanɩɩtʋ salǝka tɔtɔ. Ama wʋlaɣa tɛtʋ taa cǝnɛɣɛ mǝ looŋa tǝna ká sɩ.
<range>
Kʋyɛɛŋ nɩɩlɛ kɛ ɩ́ feŋa tɛtʋ. Ɩlɛ pɩɩsɩ nɩɩlɛ kɛ ɩ́ ká tɔɣɔ mǝ ɩsaɣatʋ salǝka. Pǝ lɩɩwa ɩsɩɩ kʋyakʋ kʋlʋmʋɣʋ pǝnaɣa kʋlʋmaɣa ntɛ́. Waatʋ ɩnǝɣɩ ɩ́ ká cɛkǝna mpi ma tɔɔ kʋlʋɣʋ hʋlǝɣɩ tɔ.
Ɩsǝna ma yɔɣɔtaa tɔ, ḿpʋ́ɣʋ́ maa la laŋkpɩɩsǝŋ nyǝ́ma mɛ. Mpi tɔ ɩ́ kʋla ma tɔɔ. Ɩsɩɩ mǝ nɔɣɔ na mǝ suka ɩ sǝpa wʋlaɣa tɛtʋ taa cǝnɛ.
Mpa ɩnɩ Moisi ka tila tɛtʋ feŋuɣu na pá footi-tɩ, na pá yele na samaa kʋntǝɣǝna-m tɔ,
Tacaa kʋ-wɛɣɛ kpakpaa na wahala kɛ pǝ tɔɔ kɛ́.
Yosuwee na Kalɛpʋ pa tike pa ta sǝna yǝlaa mpa pa pola tɛtʋ feŋuɣu tɔ pa taa.
Ḿpʋ́ɣʋ́ Moisi kɛɛsa Ɩsɛɣɛlɩ nyǝ́ma kɛ tɔm ntɩ. Na pa laŋa wakǝlɩ tǝtɔɣɔtɔɣɔ.
Pǝ tɔɔ kɛ́ pǝ fema tanaŋ tǝhulu, na pá pukina pulasɩ hɔɣɔlʋɣʋ, na pá tɔŋ sɩ: Tá tɔm sǝpa. Ɩlɛ pǝnɛntɛ tá sɔɔlʋ pɩɩwa sɩ tǝ polo timpi Tacaa hʋla-tʋ tɔ.
Ntɛna Moisi sɩ: Pepe tɔɔ kɛ́ ɩ́ kisiɣi Tacaa kʋsǝsɩɩtʋ, ɩ́ kaa waa.
Ɩ fɛɩ mǝ waalɩ yoo. Ɩlɛ ɩ taa nɔkɩ pote sɩ ɩ́ yookina mǝ kolontunaa.
Amaleke na Kanaaŋ yoolaa ntɛ́ mǝ nɔɣɔ tɔɔ tǝna. Pɛlɛ paa kpiisi-mɛɣɛ. Timpi ɩ kisa Tacaa tɔ, ɩ́lɛ́ ɩ kaa wɛɛ mǝ waalɩ.
Ḿpʋ́ɣʋ́ pa lapa kaŋkana sɩ pa kpaakɩ pʋɣʋ hɔɣɔlʋɣʋ. Ama Moisi na Tacaa nɔɣɔ pɛɛlʋɣʋ atakaa pa saala tǝsikile.
Tǝnaɣa Amaleke na Kanaaŋ yoolaa mpa paa wɛ pɔɔŋ taa tǝna tɔ, pa tiiwa na pá tɔɣɔnɩ-wɛ na pá kʋ-wɛ, halǝna Hooma.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, waatʋ wei ɩ́ ká sʋʋ tɛtʋ nti ma haakɩ-mɛ tɔ, tǝ taa sɩ ɩ́ cakɩ tɔ,
ye ɩ́ lakɩ kɔtasɩ nsi kɔkɔ lusa sɩ tǝna tɔ yaa ciikuɣu nyǝnsɩ yaa nɔɣɔ sɩɩʋ nyǝnsɩ. Yaa luɣu kʋlʋmʋɣʋ nyǝnsɩ yaa acima nyǝnsɩ. Naʋ yaa heu yaa pǝ́ŋ́ kɛ ɩ́ ká lana pǝ kɔtaɣa. Na ma laŋlɛ hɛɛna pǝ sɔɔsʋŋ.
Ye wei ɩ kɔna ɩ kpǝntɛ, ɩ ká tǝnɩ tǝ tɔɔ kɛ́ tɔɣɔnaɣa kɔtaɣa. Ɩsɩɩ mʋlʋm mpi pa nuɣutina nim liitili kʋlʋm na titite tɔɣɔ kiloonaa tooso.
Na ɩ́ liisi sʋlʋm kɛ liitili kʋlʋm na titite kɛ paa ɩwǝyaɣa ŋka ka kɔtaɣa ŋka kɔkɔ lusa ka tǝna tɔ, yaa ciikuɣu nyǝŋka tɔɔ.
Ye pǝ kɛ́ ɩwaaʋ, ɩlɛ ɩ́ sɔɔsɩ mʋlʋm mpi pa nuɣutina nim liitilinaa naalɛ tɔɣɔ kiloonaa naatoso.
Na sʋlʋm kɛ liitilinaa naalɛ, na Tacaa laŋlɛ hɛɛna pǝ sɔɔsʋŋ.
Ye ɩsɩɩ naʋ kɛ ɩ́ lakɩ-m kɔtaɣa ŋka kɔkɔ lusa ka tǝna tɔ, yaa ciikuɣu nyǝŋka, yaa nɔɣɔ sɩɩʋ nyǝŋka.
Ɩ́ tǝnɩ kpǝntɛ tɔɔ kɛ́ mʋlʋm mpi pa nuɣutina nim liitilinaa tooso, tɔɣɔ kiloonaa pɔɣɔlaɣafɛɩ naanʋwa.
Na sʋlʋm kɛ liitilinaa tooso, na Tacaa laŋlɛ hɛɛna pǝ sɔɔsʋŋ.
Ye ɩ́ lakɩ naʋ yaa ɩwaaʋ yaa ɩwǝyaɣa yaa pinaɣa kɛ kɔtaɣa, ḿpʋ́ɣʋ́ ɩ́ ká la.
Paa tɔla ɩsǝnaɣa ɩ́ ká la kɔtaɣa. Ɩ́ ká tǝnɩ paa nte tǝ tɔɔ kɛ́ ḿpʋ́ɣʋ́.
Yaasi ɩnǝɣɩ Ɩsɛɣɛlɩ nyǝ́ma mɛ ɩ́ ká tǝŋ na ɩ́ lakɩ kɔtasɩ sɔɔsʋŋ nyǝnsɩ. Na pǝ́ kpɛnna mǝ tɛtʋ taa caɣalaa tǝna. Mpa pa leelaa na mpa pa ta leeli tɔ.
<range>
Kʋsǝsɩɩtʋ kʋlʋmtʋ ntǝɣɩ Ɩsɛɣɛlɩ nyǝ́ma na caɣalaa ɩ́ ka tɔkɩ teitei, na pǝ́ polo mǝ piya piya. Tacaa má maa faɣasǝɣɩ.
<range>
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, ye waatʋ wei ɩ́ tala tɛtʋ nti tǝ taa ma pukina-mɛ tɔ,
ɩlɛ ɩ́ kpaɣa tǝ tɔɣɔnaɣa na ɩ́ la-m kɔtaɣa. Ɩlɛna pǝ́cɔ́ ɩ́ tɔɣɔ.
Ɩlɛna ɩ́ cosi mǝ kancaalaɣa somtu taa na ɩ́ tʋ́ kakalaɣa. Na ɩ́ kpaasɩ-m-kɛ na ɩsɔ, ɩsɩɩ pa lakʋɣʋ kancaalaɣa pee wena pa mapa tɔ.
Na ɩ́ la-m kɔtaɣa kɛ pǝ kakalaɣa kancaalaɣa nyǝŋka. Ɩ́ ká tɔkɩ kʋsǝsɩɩtʋ tǝnɛɣɛ tam tɔɔ kɛ́.
Ḿpʋ́ɣʋ́ Moisi tɔma sɩ: Ye kʋyakʋ nakʋlɩ pǝ yʋkǝna mɛ, yaa mǝ piya piya kɛ waatʋ nɔɣɔlʋ, ɩlɛna pʋntʋ yɔkɩ kʋsǝsɩɩtʋ nti ma tɛlǝsa-mɛ ɩsǝntɔ tɔ tǝ taa natǝlɩ, ɩlɛ ɩ́ taɣanɩ-tɩ na kɔtaɣa.
<range>
Ye pǝ kɛ́ ɩsaɣatʋ nti tǝ yʋkǝna yʋlʋ tɔ na samaa ta nyɩ pǝ tɔm, ɩlɛ ɩ́ caa latǝcɛ na ɩ́ la-m kɔtaɣa sɔɔsʋŋ nyǝŋka ŋka kɔkɔ lusa ka tǝna tɔ. Na ɩ́ tǝnɩ ka tɔɔ kɛ́ mʋlʋm, na sʋlʋm, na ɩsaɣatʋ hɩɩsʋɣʋ kɔtaɣa pǝŋtʋlʋɣʋ.
Kɔtʋlʋ ká la ɩsaɣatʋ hɩɩsʋɣʋ kɔtaɣa kɛ Ɩsɛɣɛlɩ nyǝ́ma tǝna, na pǝ́ hɩɩsɩ mǝ ɩsaɣatʋ. Mpi tɔ, pǝ kɛ́ ɩsaɣatʋ nti tǝ yʋkǝna-mɛ tɔɣɔ. Na pǝ tɔɔ kɛ́ ɩ́ kɔna-m kɔtaɣa ŋka kɔkɔ lusa ka tǝna tɔ. Na ɩsaɣatʋ hɩɩsʋɣʋ nyǝŋka.
Pɩɩ hɩɩsɩ Ɩsɛɣɛlɩ nyǝ́ma tǝna ɩsaɣatʋ kɛ. Na caɣalaa mpa pa wɛ mǝ hɛkʋ tɔ pɛlɛ pa nyǝntʋ. Mpi tɔ, pǝ kɛ ɩsaɣatʋ nti tǝ yʋkǝna-mɛ tɔɣɔ.
Ye yʋlʋ kʋlʋm kɛ pǝ yʋkǝnaa na ɩ́ la ɩsaɣatʋ, ɩlɛ pǝnaɣa kʋlʋmaɣa pǝ́ŋ́ kɛ ɩ ká kɔtǝna.
Ɩlɛna kɔtʋlʋ la ɩsaɣatʋ hɩɩsʋɣʋ kɔtaɣa, kɛ wei ɩnɩ pǝ yʋkǝnaa na ɩ́ lá ɩsaɣatʋ kɛ mpʋ tɔ. Ɩ tɛŋ mpʋ ɩlɛna ɩ ɩsaɣatʋ hɩɩsɩ.
Paa Ɩsɛɣɛlɩ tʋ yaa caɣalʋ kɛ pǝ yʋkǝnaa na ɩ́ pǝntɩ, kʋsǝsɩɩtʋ kʋlʋmtʋ tǝnɛ ɩnǝɣɩ ɩ́ ká tɔ́kɩ.
Ama ye Ɩsɛɣɛlɩ tʋ yaa caɣalʋ pǝntǝna tǝfaa, ɩsɩɩ pa kpiisa-ɩ tɛtʋ taa.
Ɩ nyʋɣʋ taa kɛ́ ɩ kpiisuɣu ká mǝlɩ. Mpi tɔ, ɩ foota Tacaa tɔm, na ɩ́ wakǝlɩ ɩ kʋtʋtʋtʋ.
Ḿpʋ́ɣʋ́ waatʋ wei Ɩsɛɣɛlɩ nyǝ́ma tala wʋlaɣa tɛtʋ taa, ɩlɛna kʋyakʋ nakʋlɩ pá kpǝlɩ pa taa nɔɣɔlʋ na ɩ́ caakɩ taasɩ kɛ kʋyakʋ kʋhɛɛsʋɣʋ wule.
Ɩlɛna pá pona-ɩ Moisi na Alɔŋ na samaa tǝna kiŋ.
Na pá sɩɩ-ɩ na pá taŋa nti Ɩsɔ ka heeli-wɛ sɩ pá lana-ɩ tɔ.
Ntɛna Tacaa heeli Moisi sɩ: Pǝ wɛɛ sɩ samaa tǝna ɩ́ kʋ́ pʋntʋ ɩnǝɣɩ na pɛɛ, kɛ tǝsikile waalɩ.
Kɛlɛna pá lɩɩna-ɩ na pá kʋ-ɩ na pɛɛ, ɩsɩɩ Tacaa ka heeluɣu Moisi tɔ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, mǝ na mǝ lʋlʋŋ nyǝ́ma ɩ́ ká kɔɔkɩ mǝ tokonaa sɔsaa ntompee kɛ atʋɣʋsa kɛ́, na ɩ tamsǝɣɩ-yɛɣɛ akpaayala kponkpontu.
Ntǝɣɩ ɩ́ ká nyǝnǝɣɩ na ɩ́ tɔɔsǝɣɩ ma kʋsǝsɩɩtʋ tɔɔ, na ɩ tɔkǝɣɩ-tɩ. Ɩlɛ ɩ kaa nyɩɩlɩ tɩɩŋ waanɩ waanɩ laaʋ kɛ mǝ hʋwɛɛ w taa. Tǝnaɣa ɩ́ ká hʋlǝna sɩ ɩ́ kɛ́ ma nyǝ́ma.
<range>
Maɣalɛ Tacaa mǝ Ɩsɔ, ma lǝsǝna-mɛɣɛ Icipiti tɛtʋ taa sɩ má wɛɛ mǝ Ɩsɔ.
Ḿpʋ́ɣʋ́ Lefii kpekǝle tʋ Kehatɩ lʋlʋɣʋ tʋ Ɩsaa pǝyalʋ Kolee tʋsa Lupɛŋ nyǝ́ma tooso. Ɩliyapɩ pǝyalaa Tataŋ, na Apilam, na Pelee pǝyalʋ Oŋ na pǝ́ sɔɔsǝna Ɩsɛɣɛlɩ nyǝ́ma kʋpaɣalaa mpa pa hǝla yaawa na pá kotiɣi kotuŋ tɔɣɔ ŋmʋnʋɣʋ na nɩɩlɛ na naanʋwa (250) na pá kʋlɩ Moisi tɔɔ.
<range>
Ɩlɛna pa kotina Moisi na Alɔŋ na pa koo-wɛ sɩ: Wooo, mǝ nyǝntʋ ná wɔpa. Samaa tǝna kɛ́ Tacaa nyǝ́ma kɛ́, na ɩ́ wɛ pa waalɩ. Ɩlɛ pepe tɔɔ kɛ́ mǝ hɔŋ mǝ tɩ sɩ ɩ́ tɛɛ lɛlaa?
Moisi nɩɩ mpʋ, ɩlɛna ɩ́ hoti ɩ ɩsɛntɔɔ.
Na ɩ́ tɔ́ Kolee na ɩ waalɩ nyǝ́ma sɩ: Cele tanaŋ Tacaa ká hʋ́lɩ́ mpa pa kɛ́ ɩ nyǝ́ma tɔ. Na ɩ́ yele na ɩ kʋlǝsaa kpǝtǝna-ɩ.
Mpʋ tɔ, Kolee, nyana nyá waalɩ nyǝ́ma ɩ́ kpaɣa cofolonaa.
Ɩ́ tʋ́ pa taa kɛ́ mamala na ɩ́ wɔ Tacaa kɛ tulaalʋ. Ɩlɛ tɩɩ ná wei ɩ́ ká lǝsɩ sɩ ɩ kɛ́ ɩ nyǝŋ tɔ. Ama Lefii piya mɛ mǝ nyǝntʋ wɔpǝna.
Ḿpʋ́ɣʋ́ Moisi heela Kolee tɔtɔ sɩ: Lefii nyǝ́ma mɛ ɩ́ nɩɩ yoo.
Ɩsǝna Tacaa lǝsa-mɛɣɛ Ɩsɛɣɛlɩ nyǝ́ma taa sɩ, ɩ́ kpǝtǝna-ɩ, na ɩ́ paasǝna ɩ tǝcaɣalɛ naŋŋ nyǝntɛ, na ɩ́ sɛɛkǝna-wɛɣɛ Ɩsɔ tɔ, pǝ ta tɔɔ mɛ?
Kolee, Tacaa tʋna nyana nyá tɛɛtʋnaa kɛ tǝmlɛ. Ɩlɛna mɩɩ pɛɛkǝɣɩ sɩ pá sɔɔsɩ-mɛɣɛ kɔtǝlaa nyǝna.
Ɩlɛ Tacaa tɔɔ kɛ́ ɩ́ kʋlǝɣɩ, pǝ taɣa Alɔŋ. Ɩ́lɛ́ ɩ ta kɛ pʋlʋ.
Ḿpʋ́ɣʋ́ Moisi tilaa sɩ pá yaa Tataŋ na Apilam. Ɩlɛna pá kisi pote na pá tɔ sɩ:
N lǝsa-tʋɣʋ tɛtʋ nti tǝ taa kʋpantʋ na tɔɣɔnaɣa tɔla yem tǝhɔ tɔ, na ń kɔna-tʋɣʋ wʋlaɣa tɛtʋ taa. Paa na mpʋ, pǝ ta tɔɔ-ŋ na ń caa sɩ tǝ́ nyǝnǝɣɩ-ŋ tá wulaʋ.
Anɩ kʋpantʋ na tɔɣɔnaɣa ta tɔlɩ cǝnɛ. Pǝ́cɔ́ n ta tala-tʋɣʋ paa wei na ɩ tɛtʋ, na lɛsɛŋ tawa. Taa nyǝnɩ-tʋɣʋ yʋlʋmaa, tɩɩ puki.
Ḿpʋ́ɣʋ́ pááná huu Moisi taa, na pa tɔm ntɩ. Ɩlɛna ɩ́ heeli Tacaa sɩ: Taa tasa pa kɔtasɩ kɛ mʋɣʋ. Ma ta ŋmakǝlǝta pa taa nɔɣɔlʋ. Pǝyele ma ta mʋta pa taa nɔɣɔlʋ kpaŋaɣa.
Ḿpʋ́ɣʋ́ Moisi tɔma Kolee sɩ: Cele tanaŋ, nyana nyá waalɩ nyǝ́ma ɩ kɔɔ Tacaa ɩsɛntaa, na Alɔŋ tɔtɔ.
Ɩlɛna ɩ́ na pa ŋmʋnʋɣʋ na nɩɩlɛ na naanʋwa (250) pá kpaɣa cofolonaa, na pá wɔ Tacaa kɛ tulaalʋ.
Kolee na ɩ nyǝ́ma pá tɛŋ mpʋ, ɩlɛna pá tuusi na pá sǝŋ Ɩsɔ cokǝle nɔnɔɣɔ. Na Moisi na Alɔŋ pɛlɛ pá polo tɔtɔ.
Ntɛna Kolee sɔɔsɩ Ɩsɛɣɛlɩ samaa tǝnaɣa ɩ tɔɔ kɛ́ Ɩsɔ cokǝle nɔnɔɣɔ. Ḿpʋ́ɣʋ́ Tacaa teeli ná pa tɔɔ.
Ɩlɛna Ɩsɔ tɔ́ Moisi na Alɔŋ sɩ:
Ɩ́ hatǝlǝna-wɛ, ma caa-wɛɣɛ kpiisuɣu kɛ tɔm kʋlʋm tɔɔ kɛ́.
Tǝnaɣalɛ Moisi na Alɔŋ pa hota pa nɔɔsɩ tɔɔ kɛ́ kpakpaa. Na pá má kapuka sɩ: Haɩ, yǝlaa tǝna ŋmalʋ Ɩsɔ. Kʋlʋm wakǝlaa, ɩlɛna ń mʋɣɩ samaa tǝna na pááná na?
Ntɛna Tacaa cɔ Moisi sɩ:
Heeli samaa na pá hatǝlǝna Kolee na Tataŋ na Apilam pa tǝcaɣalɛ.
Ḿpʋ́ɣʋ́ Moisi pola Tataŋ na Apilam pa cɔlɔ. Na Ɩsɛɣɛlɩ nyʋɣʋ nyǝ́ma kɛ ɩ waalɩ.
Na ɩ́ heeli samaa sɩ: Ɩ́ hatǝlǝna asaɣaa mpɛ pa coka. Ye wei ɩ́ tokina pa pʋlʋpʋ pa ɩsaɣatʋ ká kʋ-ɩ.
Ntɛna samaa hatǝlǝna Kolee pa coka. Waatʋ ɩnɩ Tataŋ na Apilam pa alaa, na pa lʋlʋɣʋ nyǝ́ma lɛlaa paa tɛma lɩɩʋ, na pá sǝŋ pa nɔnɔɔsɩ.
Mpʋɣʋlɛ Moisi tɔma sɩ: Ɩ́ ká cɛkǝna teu sɩ maa lakɩ pʋlʋ na ma maɣamaɣa ma toŋ. Ama Tacaa tilina-m.
Ye yǝlaa panɛ pa sǝpa pa maɣamaɣa pa sǝm, ɩlɛ pǝ taɣa Tacaa tilina-m.
Ama ye ɩ lapa piti tǝmlɛ na tɛtʋ haa nɔɣɔ, na tǝ́ li pá na pa nyǝm tǝna, na pá tii atɛtǝlɛ taa na pa ɩsɛ, ɩlɛ pǝlɛɣɛlɛ ɩ́ ká tʋna sɩ pa woŋa Ɩsɔ.
Moisi nɔɣɔ ta tɩɩ tiita atɛɣɛ, na tɛtʋ faɣa yem kɛ pa nɔɔhɛɛ tɛɛ.
Na tǝ́ li pá na pa alaa, na pa piya. Na Kolee waalɩ nyǝ́ma na pa nyǝm tǝna.
Na pá tii atɛtǝlɛ taa. Ɩsɛɣɛlɩ nyǝ́ma ta tasa-wɛɣɛ naʋ.
Lɛlaa mpa pa kpǝtǝna-wɛ tɔ, pa nɩɩ pa kakiisasɩ ɩlɛna pa se. Mpi tɔ, pa nyaŋaɣa sɩ tɛtʋ ɩ́ taa kɔɔ na tǝ́ li mpɛ tɔtɔ.
Ḿpʋ́ɣʋ́ Ɩsɔ tisa kɔkɔ na ká nyaɣa yǝlaa ŋmʋnʋɣʋ na nɩɩlɛ na naanʋwa (250) wei ɩ lakaɣa tulaalʋ kɔtaɣa tɔ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Alɔŋ pǝyalʋ kɔtʋlʋ Ɩlasaa sɩ, lǝsɩ cofolonaa kɛ kɔkɔ taa na ń yasɩ mamala. Pa kɛ́ ma nyǝm kɛ́.
Cofolonaa mpɛ pa kɛ́ Ɩsɔ nyǝ́ma kɛ́. Mpi tɔ, pa tɛma-m-wɛɣɛ kɔtaɣa lapǝnaʋ. Ama mpa pa tɩ-wɛ tɔ pa sǝpa pa ɩsaɣatʋ tɔɔ. Pǝ tɔɔ tɔ, pǝ wɛɛ sɩ pá hɛɛ-wɛ na pá waasɩ kɔtaɣa tǝlatɛ tɔɔ. Ɩlɛna pá pǝsɩ Ɩsɛɣɛlɩ nyǝ́ma kɛ pʋlʋ kʋyʋsʋm.
Ḿpʋ́ɣʋ́ kɔtʋlʋ Ɩlasaa kpaɣa yǝlaa mpa kɔkɔ nyaɣa mpʋ tɔ, pa nyǝɣǝlʋɣʋ kʋsɛɛmʋɣʋ cofolonaa. Na ɩ́ lu-wɛ na ɩ́ waasɩ kɔtaɣa tǝlatɛ.
Mpʋ pǝ hʋlǝɣǝna Ɩsɛɣɛlɩ nyǝ́ma sɩ, Alɔŋ lʋlʋɣʋ nyǝma paasi kpaɩ tʋ nɔɣɔlʋ ɩ fɛɩna mpaaʋ sɩ ɩ́ tasa Tacaa kɛ tulaalʋ wɔpʋ. Ye wei ɩ́ lapa mpʋ, sǝm mpi Kolee na ɩ waalɩ nyǝ́ma pa sǝpa tɔ, mpɩ pɩɩ kʋna-ɩ. Ɩsɩɩ Tacaa ka kpaalʋɣʋ Alɔŋ na Moisi nɔɣɔ tɔ.
Tɛʋ fema ɩlɛna Ɩsɛɣɛlɩ nyǝ́ma tǝna naalɩ Alɔŋ na Moisi kɛ caɣanaʋ sɩ: Ɩ́ kʋwa Tacaa yǝlaa.
Ḿpʋ́ɣʋ́ samaa kotina Moisi na Alɔŋ. Saa wei pa nyǝnna Ɩsɔ cokǝle tɔɔ, ɩlɛna pá ná nyɔɔsɩ nyala timpi Tacaa teeli naakɩ tɔ.
Ɩlɛna Moisi na Alɔŋ pá polo tǝ ɩsɛntaa.
Ɩlɛna Tacaa tɔ Moisi sɩ:
Hatǝlǝna yǝlaa mpɛ, na má kpiisi-wɛɣɛ tɔm kʋlʋm. Tǝnaɣa Moisi na Alɔŋ pa hota pa ɩsɛntɔɔ.
Na Moisi tɔ ɩ taalʋ sɩ: Polo tǝcaʋ na ń kpaɣa nyá cofolo na ń hee kɔtaɣa tǝlatɛ tɔɔ kɔkɔ. Tʋ́ tulaalʋ kɛ́ pǝ tɔɔ, na ń la samaa kɛ ɩsaɣatʋ hɩɩsʋɣʋ kɔtaɣa. Mpi tɔ, Tacaa mʋ pááná kɛ́ halɩ ɩ tɛma niŋ tʋɣʋ.
Ḿpʋ́ɣʋ́ Alɔŋ kpaɣa cofolo, ɩsɩɩ Moisi heeluɣu-ɩ tɔ. Ɩlɛna ɩ́ cɔɔ samaa taa, na ɩ́ ná sɩ pa tɔŋna sǝpʋ. Ɩlɛna ɩ́ wɔ tulaalʋ, na ɩ́ la-wɛɣɛ ɩsaɣatʋ hɩɩsʋɣʋ kɔtaɣa.
Ḿpʋ́ɣʋ́ ɩ sǝŋa mpa pa tɛma sǝpʋ tɔ, na ɩsɛ nyǝ́ma pa hɛkʋ taa. Ɩlɛna sǝm hɛɛ.
Kolee waalɩ nyǝ́ma mpa pa sǝpa lɔŋ tɔ pa paasi yǝlaa iyisi naanʋwa na liɣiti na nasǝtoso na nɩɩnʋwa (14.700) sǝpǝna tɔtɔ.
Ntɛna Alɔŋ mǝlɩ Moisi kiŋ kɛ Ɩsɔ cokǝle nɔnɔɣɔ kɛ saa wei sǝm hɛɛwa tɔ.
Ḿpʋ́ɣʋ́ Tacaa tɔma Moisi sɩ:
Heeli Ɩsɛɣɛlɩ kpeka nyɔɔŋ nyǝ́ma sɩ paa wei ɩ́ kɔna kpátʋ́ɣʋ́. Pǝ kpɛntǝɣɩ kpatǝŋ naanʋwa na naalɛ kɛlɛ. Ɩlɛna ɩ́ ŋmaa paa mpa pa kpekǝle hǝtɛ kɛ pa nyǝŋkʋ tɔɔ.
Ama Alɔŋ hǝtɛ kɛ ɩ́ ká ŋmaa Lefii nyǝ́ma nyǝŋkʋ tɔɔ. Ɩlɛna paa kpekǝle tʋ wei ɩ́ wɛɛna ɩ nyǝŋkʋ.
Ɩlɛna Tacaa sɩ: Moisi sɩɩ kpatǝŋ ɩnǝɣɩ Ɩsɔ cokǝle taa kɛ́ atakaa kiŋ, kɛ timpi má na-mɛ tǝ suliɣi tɔ.
Na má lǝsa wei, ɩ́lɛ́ ɩ kpátʋ́ɣʋ́ nɛɣɛtǝɣǝna ntɛ́. Ɩlɛna má sɩɩ tǝnaɣa kɛ kʋntǝnaʋ mpi Ɩsɛɣɛlɩ nyǝ́ma kʋntǝɣǝna-mɛ tɔ.
Mpʋɣʋlɛ Moisi tɛlǝsa Ɩsɛɣɛlɩ nyǝ́ma kɛ tɔm ntɩ. Na kpeka nyɔɔŋ nyǝ́ma kɔna-ɩ pa kpatǝŋ na Alɔŋ nyǝŋkʋ ka wɛ hɛkʋ taa. Ɩlɛna pǝ́ lɩɩ kpatǝŋ naanʋwa na naalɛ.
Ɩlɛna Moisi sɩɩ kpatǝŋ ɩnǝɣɩ Ɩsɔ cokǝle taa kɛ́ atakaa ɩsɛntaa.
Tɛʋ fema, na Moisi sʋʋ tǝ taa, ɩlɛ ɩ maɣana Lefii kpekǝle tʋ Alɔŋ kpátʋ́ɣʋ́ nɛɣɛtaa kɛlɛ. Na kʋ́ tʋ́ hɛtʋ. Halǝna kʋ́ lʋlɩ pee na á pɩɩwa.
Ḿpʋ́ɣʋ́ Moisi kuu kpatǝŋ tǝna, na ɩ́ pona Ɩsɛɣɛlɩ nyǝ́ma na paa wei ɩ́ na. Ɩlɛna paa nyʋɣʋ tʋ wei ɩ́ kpaɣa ɩ nyǝŋkʋ.
Ntɛna Tacaa tasa Moisi kɛ heeluɣu sɩ: Polo ń sɩɩ Alɔŋ kpátʋ́ɣʋ́ kɛ atakaa kiŋ, na pǝ́ tɔɔsɩ Ɩsɛɣɛlɩ nyǝ́ma kɛ pa kaanɩɩtʋ. Ɩlɛna pa kʋntʋɣʋ sɩɩ tǝnaɣa. Ɩlɛ pa kaa tasa sǝm.
Ḿpʋ́ɣʋ́ Moisi lapa teitei kɛ́ mpʋ.
Ḿpʋ́ɣʋ́ Ɩsɛɣɛlɩ nyǝ́ma tɔma Moisi sɩ: Nyǝnɩ ɩsǝna ta tǝna tǝ sǝkɩ na tǝ́ tɛŋ tɔ.
Tá taa wei ɩ́ kpǝtǝna Ɩsɔ tǝcaɣalɛ, ɩ́lɛ́ ɩ sɩ. Tá tǝna tɩɩ sǝna ntɛ́?
Ḿpʋ́ɣʋ́ Tacaa tɔma Alɔŋ sɩ: Ye nyana nyá lʋlʋɣʋ nyǝ́ma na nyá tɛɛtʋnaa Lefii nyǝ́ma lɛlaa, ɩ́ wakǝla Ɩsɔ cokǝle taa tǝmlɛ na mǝ kɔtʋɣʋ nyǝntɛ, mǝ nyɔɔŋ taa kɛ́ pɩɩ tɛ.
Waatʋ wei ɩ́ sʋʋkɩ tǝ taa kɛ́ tǝmlɛ, ɩlɛna ɩ́ yaa mǝ tɛɛtʋnaa Lefii nyǝ́ma na pá wɛɛ mǝ waalɩ nyǝ́ma, na pá sǝŋna-mɛ.
Paa la pǝ tǝna mpi n ká kɛɛsɩ-wɛɣɛ cokǝle paasǝnaʋ tɔm taa tɔ. Ama pǝ fɛɩ sɩ pá tokina Ɩsɔ pʋlʋpʋ yaa kɔtaɣa tǝlatɛ. Pǝ́ taa kɔɔ na mpɛ yaa mǝ taa nɔɣɔlʋ sɩ.
Pa tike paa sǝŋna-mɛɣɛ Ɩsɔ cokǝle tǝmlɛ taa. Caɣalʋ nɔɣɔlʋ ɩ kaa kpǝtǝna.
Ɩlɛna mɩɩ paasǝna tǝ na kɔtaɣa tǝlatɛ. Ɩlɛ ma pááná kaa tasa huuu kɛ Ɩsɛɣɛlɩ nyǝ́ma tɔɔ.
Ma lǝsa mǝ taa kɛ́ mǝ tɛɛtʋnaa Lefii nyǝ́ma. Ɩlɛna ma taɣanɩ-mɛɣɛ wɛɣɛ haʋ sɩ, pá la tǝmlɛ kɛ Ɩsɔ cokǝle taa.
Ama Alɔŋ, nyana nyá lʋlʋɣʋ nyǝ́ma mɩɩ la mǝ kɔtʋɣʋ tǝmlɛ kɛ katɛ taa katɛ tǝcaɣalɛ taa, kɛ́ pʋʋɣʋ kʋkaɣaʋ waalɩ. Má haakǝna-mɛɣɛ lonte ntɛ́. Ye yʋlʋ kɛ yem kpǝtǝna tǝna, ɩsɩɩ pa kʋ-ɩ.
Ḿpʋ́ɣʋ́ Tacaa tɔma Alɔŋ sɩ: Nyana nyá lʋlʋɣʋ nyǝ́ma ɩ́ tǝnna kɔtasɩ nsi Ɩsɛɣɛlɩ nyǝ́ma hʋlaa sɩ sɩ kɛ́ ma nyǝnsɩ tɔɣɔ tam tɔɔ.
Katɛ taa katɛ nyǝm mpi pa ta nyaɣasɩ kɔkɔ, na pɩɩ pǝsɩ mǝ nyǝm kɛ Ɩsɛɣɛlɩ nyǝ́ma kʋcɔɔʋ, na pa kʋhaʋ, na pa ɩsaɣatʋ hɩɩsʋɣʋ kɔtaɣa, na pa tasǝkǝlɛ taɣanʋɣʋ nyǝŋka tǝna ŋka paa la-m tɔɣɔlɔ. Wontu katɛ nyǝntʋ ntɩ tǝ pǝsǝɣɩ mǝ na mǝ piya mǝ nyǝm kɛ́.
Ɩlɛ mǝ taa apalaa nyǝ́ma tike ká tɔɣɔna kɔtaɣa tɔɣɔnaɣa ŋkɛɣɛ Ɩsɔ lonte taa.
Na pǝ́ sɔɔsǝna kʋcɔɔŋ wei Ɩsɛɣɛlɩ nyǝ́ma paɣala-m, na pá kpaasɩ-m na ɩsɔ na pá ha-m tɔ. Paa nim kʋpam, paa sʋlʋm kʋpam, paa tɔɣɔnaɣa pee kʋpana nna a kɛ́ tɛtʋ kʋlʋlʋm kancaalaɣa nyǝm tɔ. Nyana nyá piya piya mǝ nyǝm ntɛ́ tam tɔɔ. Na mǝ taa apalaa, na alaa mpa pa wɛ tǝnaŋŋ tɔ, pa pǝsǝɣɩ na pá tɔɣɔ.
<range>
<range>
Na pǝ tǝna mpi pǝ kɛ́ ma nyǝm tɔ, pǝ taɣanǝɣɩ mǝ nyǝm kɛ pǝsʋɣʋ tɔtɔɣɔ.
Yǝlaa na tɔla kancaalaɣa apalʋpiya nsi pa ha-m tɔ sɩ pǝsa ma nyǝnsɩ kɛ́. Ɩlɛ ɩ́ ká taɣanɩ yapʋ kɛ yǝlaa nyǝnsɩ na tɔla nna a ta mʋna kɔtaɣa tɔ a nyǝnsɩ.
Apalʋpǝyaɣa ŋka ka wɛna ɩsɔtʋ kʋlʋm tɔ, ka liɣitee ká wɛɛ nyǝɣǝtʋ kakpasɩ kɛ́ na pǝ́ kɛɛsǝna ɩsǝna pa maɣasʋɣʋ Ɩsɔ cokǝle taa tɔ.
Pǝ fɛɩ sɩ, ɩ́ taɣanɩ yapʋ kɛ naʋ yaa heu yaa pǝŋ́ kancaalaɣa apalʋpǝyaɣa. Tɔla anɩ a kɛ́ ma nyǝm kɛ́ tǝsiɣisiɣi. Ɩ́ ká ŋmɩɩsɩ a calǝm kɛ kɔtaɣa tǝlatɛ tɔɔ kɛ́. Na ɩ́ wɔ nim cɔlɔ nim cɔlɔɣɔ kɔkɔ. Na ma laŋlɛ hɛɛna pǝ sɔɔsʋŋ.
Ɩlɛna a nantʋ pǝsɩ mǝ nyǝntʋ. Teitei ɩsɩɩ pa lakʋɣʋ ciikuɣu kɔtaɣa, na pá hʋlǝɣɩ-m laŋlɛ na yule ntɔɣɔŋ nyǝntɛ, na hɔɣɔlǝŋ tǝna ɩsɩɩ Ɩsɛɣɛlɩ nyǝ́ma lakɩ tɔ.
Pǝ tǝna mpi Ɩsɛɣɛlɩ nyǝ́ma hʋlǝɣɩ-m na hɔɣɔlǝŋ tǝna sɩ kʋcɔɔʋ naŋŋ nyǝŋkʋ tɔ. Kʋ pǝsa nyana nyá pǝyalaa na nyá pɛɛlaa mǝ nyǝŋkʋ kɛ́. Pǝ kɛ́ tam tɔɔ nyǝntʋ kɛ mǝ na mǝ lʋlʋɣʋ nyǝ́ma kɛ́, tǝ fɛɩ laɣasʋɣʋ.
Ḿpʋ́ɣʋ́ Tacaa tasa Alɔŋ kɛ heeluɣu tɔtɔ sɩ: N kaa hiki tɛtʋ ɩsɩɩ Ɩsɛɣɛlɩ nyǝ́ma lɛlaa. Ama maɣalɛ nyá taalɛ na nyá wɛnaʋ.
Hɔɣɔlǝŋ naanʋwa taa kʋlʋmʋɣʋ ŋku Ɩsɛɣɛlɩ nyǝ́ma kɔŋna Tacaa tɔɣɔ maa cɛla Lefii nyǝ́ma mpa pa lapa Ɩsɔ cokǝle taa kɛ́ tǝmlɛ tɔ.
Samaa kaa kpǝtǝna cokǝle. Pǝ́ taa kɔɔ na pá pǝntɩ na pá sɩ.
Lefii nyǝ́ma tike ka lakǝna cokǝle taa tǝmlɛ. Ye pa pǝntaa pǝ́ wɛɛ pa nyɔɔŋ taa. Pa kaa wɛɛna tɛtʋ ɩsɩɩ kpeka lɛnna. Ɩ́ tɔkɩ kʋsǝsɩɩtʋ tǝnɛɣɛ tam tɔɔ.
Ama maa cɛla-mɛɣɛ hatǝmʋtʋ hɔɣɔlǝŋ naanʋwa taa kʋlʋmʋɣʋ, ŋku Ɩsɛɣɛlɩ nyǝ́ma lapa-m kɔtaɣa na pá kpaasɩ-m na ɩsɔ tɔ. Pǝ tɔɔ kɛ́ ma heela-mɛ sɩ, ɩ́ kaa hiki tɛtʋ ɩsɩɩ kpeka lɛnna.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Lefii nyǝ́ma sɩ, ye Ɩsɛɣɛlɩ nyǝ́ma kɔna-mɛɣɛ pa hatǝmʋtʋ hɔɣɔlǝŋ naanʋwa taa kʋlʋmʋɣʋ ŋku ma ha-wɛ tɔ, ɩlɛ mɩɩ lǝsɩ pǝ taa kɛ́ hɔɣɔlǝŋ naanʋwa taa kʋlʋmʋɣʋ tɔtɔ na ɩ́ cɛlɛ-m.
Na pǝ́ wɛɛ ɩsɩɩ mǝ tɛɛtʋnaa lǝsʋɣʋ pa hatǝmʋtʋ na pa lɛsɛŋnaa tɔɔ tɔ.
Tǝnaɣa mǝ hikiɣina mǝ kʋhaʋ na ɩ́ kɔna-m na ɩ́ cɛlǝɣɩ Alɔŋ-wɛ.
Kʋcɔɔŋ wei ɩ tǝna ɩ́ hikiɣi tɔ, ɩ taa kɛ́ ɩ́ ká lǝsɩ tǝpantɛ na ɩ́ cɛlɛ-m.
Ye ɩ́ tɛma lǝsʋɣʋ kɛ ma nyǝm, ɩlɛ ɩ́ sɩɩ mǝ tǝɣɩ kʋkaasǝm. Ɩsɩɩ mǝ tɛɛtʋnaa kaasʋɣʋ pa tǝɣɩ hatǝmʋtʋ na lɛsɛŋnaa tɔ.
Tǝmlɛ nte ɩ lakɩ cokǝle taa tɔ tǝ kʋfɛlʋɣʋ ntɛ́. Ɩlɛ paa timpiɣi mǝ nɔkaa mǝna mǝ tɛɛsɩ nyǝ́ma ɩ́ pǝsǝɣɩ na ɩ́ tɔɣɔ pǝ tɔɣɔnaɣa.
Ye ɩ́ tá lǝsɩ-m tǝpantɛ, ɩlɛna pǝ́cɔ́ ɩ́ tɔɣɔ kʋkaasǝm, ɩ́ pilisa Ɩsɛɣɛlɩ nyǝ́ma kɔtaɣa kɛ́. Mǝ tɔm ká sɩ na pǝ́ pona-mɛɣɛ sǝm taa.
Ḿpʋ́ɣʋ́ Tacaa tɔma Moisi na Alɔŋ sɩ:
Ɩ́ tɛlǝsɩ samaa kɛ kʋsǝsɩɩtʋ tǝnɛ sɩ, ɩ́ caa naʋ kʋsɛɛm wei ɩ tiili tá caamɩ, pǝ́cɔ́ pa ta tʋta-ɩ kpátʋ́ɣʋ́ kʋhalʋɣʋ tɔ.
Na ɩ́ cɛla kɔtʋlʋ Ɩlasaa, na ɩ́lɛ́ ɩ́ lɩɩna-ɩ tǝsikile waalɩ na pá lɛntɩ-ɩ ma ɩsɛntaa.
Ɩlɛna kɔtʋlʋ lii calǝm taa kɛ́ mpǝle kɛ tɔm naatosompɔɣɔlaɣa na ɩ́ ŋmɩɩsǝɣǝna cokǝle nɔnɔɣɔ.
Na pá wɔ naʋ tǝnaɣa kɔtʋlʋ ɩsɛntaa. Pǝ kpaɣaʋ kɔŋlɛ, na nantʋ, na calǝm, na pǝ taa lotu tɔ.
Na kɔtʋlʋ kpaɣa tʋɣʋ ŋku pa yaa sɩ sɛɛtǝlɩ tɔ kʋ taasɩ, na tʋɣʋ ŋku pa yaa sɩ hisɔpʋ tɔ kʋ piliŋa, na heeŋ hʋntʋ nti pa lii akpaayala tɔ, na ɩ́ pɛtɩ timpi naʋ tɔŋa nyaɣaʋ kɛ mpʋ tɔ.
Pǝ waalɩ ɩlɛna, ɩ́ cɔtɔ ɩ wontu na ɩ́ sɔ lʋm na pǝ́cɔ́ ɩ́ sʋʋ tǝsikile taa. Na ɩ́ wɛɛ asilima taa, halǝna taanaɣa.
Naʋ wɔtʋ ká cɔtɔ ɩ wontu na ɩ́ sɔ lʋm na ɩ́ caɣa asilima taa tɔtɔ, halǝna taanaɣa.
Ɩlɛna yʋlʋ wei ɩ fɛɩ asilima taa tɔ, ɩ́ kuu naʋ tɔlʋma na ɩ́ pona lonte kʋpantɛ taa kɛ́ tǝsikile waalɩ. Na ɩ́ sɩɩ-yɛ na pá lá asilima kɛɛlʋɣʋ kɔtaɣa lʋm. Kɔtaɣa ŋkɛ ka wɛ ɩsɩɩ ɩsaɣatʋ hɩɩsʋɣʋ nyǝŋka kɛ́.
Pǝ wɛɛ sɩ tɔlʋma kuulu ɩ́ cɔtɔ ɩ wontu tɔtɔɣɔ. Ɩlɛna ɩ́ wɛɛ asilima taa, halǝna taanaɣa. Ɩsɛɣɛlɩ nyǝ́ma na caɣalaa paa tɔkǝna kɔtaɣa kanɛɣɛ tam tɔɔ.
Ye wei ɩ́ tokina sǝtʋ, ɩ ká caɣa asilima taa kɛ́. Halǝna kʋyakʋ na kʋ ɩsikile.
Ɩlɛna ɩ́ ŋmɩɩsɩ ɩ tǝɣɩ asilima kɛɛlʋɣʋ kɔtaɣa lʋm mpǝɣɩ kʋyakʋ tooso nyǝŋkʋ, na naatosompɔɣɔlaɣa nyǝŋkʋ. Ɩlɛna ɩ́ wɛɛ tǝnaŋŋ. Ye ɩ ta la mpʋ, ɩ wɛ asilima taa kɛ́.
Pǝyele ɩ pilisa Tacaa tǝyaɣa kɛ́. Na ɩ asilima wɛ tam kɛ́ ɩ ta ŋmɩɩsɩ ɩ tǝɣɩ kɔtaɣa lʋm tɔ pǝ tɔɔ.
Ye yʋlʋ sǝpa kutuluɣu taa, na nɔɣɔlʋ sʋʋ ɩ kiŋ. Yaa pʋntʋ ka tɩɩ wɛ tǝna. Ɩ pǝsa asilima tʋ kɛ́ halǝna kʋyakʋ na kʋ ɩsikile.
Paa fulaɣa, yaa pʋlʋpʋ wɛ tǝna na pǝ́ tá pá teu. Pǝ taa nyǝm pilisaa tɔtɔɣɔ.
Ye pa kʋ yʋlʋ, yaa ɩ sǝpa ɩ sǝm kɛ nyɩɩtʋ taa. Ɩlɛna nɔɣɔlʋ tokina paa ɩ mʋwa yaa ɩ pǝlaaʋ. Pʋntʋ pǝsa asilima tʋ kɛ́, halǝna kʋyakʋ na kʋ isikile.
Ye pa caakɩ asilima tʋ kɛ nyaalʋɣʋ, naʋ ɩnɩ ɩ tɔlʋma kɛ pa cosiɣi. Na pá tʋ́ pʋlʋpʋ taa na pá pǝlɩ lʋm kʋpam.
Ɩlɛna wei ɩ fɛɩ asilima tɔ, ɩ caa tʋɣʋ ŋku pa yaa sɩ hisɔpʋ tɔ kʋ piliŋa na ɩ́ lii lʋm mpɩ pǝ taa. Na ɩ́ ŋmɩɩsɩ cokǝle nte tǝ taa yʋlʋ sǝpa mpʋ tɔ. Na pǝ́ kpɛnna tǝ yǝlaa, na pǝ wontu, na wei ɩ tokina sǝtʋ, yaa ɩ mʋwa, yaa ɩ pǝlaaʋ tɔ.
Kʋyakʋ tooso nyǝŋkʋ, na naatosompɔɣɔlaɣa nyǝŋkʋ kɛ paa lapɩ-ɩ mpʋ. Pǝ waalɩ ɩlɛna, ɩ́ cɔtɔ ɩ wontu na ɩ́ sɔ lʋm. Taanaɣa ntɛ́ ɩ asilima tɛŋ.
Ye asilima tʋ ta la mpʋ, paa lǝsɩ-ɩ Ɩsɛɣɛlɩ kpekǝle taa. Mpi tɔ, ɩ pilisa Tacaa cokǝle kɛ́. Pǝ́cɔ́ ɩ pǝsa asilima tʋ.
Ɩsɛɣɛlɩ nyǝ́ma ká tɔkɩ kɔtaɣa kanɛɣɛ tam tɔɔ kɛ́. Ye wei ɩ ŋmɩɩsa kɔtaɣa lʋm, pǝ wɛɛ sɩ ɩ́ cɔtɔ ɩ wontu kɛ́. Na wei ɩ́lɛ́ ɩ́ tokina-wɩ, ɩ́ wɛɛkɩ asilima taa kɛ́ halǝna taanaɣa.
Ye asilima tʋ ɩ́ tokina mpi, ɩ pilisa-wǝɣɩ. Na wei ɩ́lɛ́ ɩ́ tɩɩ tokina asilima tʋ, pʋntʋ pǝsa asilima tʋ kɛ́, halǝna taanaɣa.
Ḿpʋ́ɣʋ́ Ɩsɛɣɛlɩ nyǝ́ma tala Siŋ wʋlaɣa tɛtʋ taa kɛ́ ɩsɔtʋ kancaalaɣa nyǝŋ taa, na pá siki Katɛɛsɩ. Tǝnaɣa Malǝyam sǝpa na pá pimi-ɩ.
Waatʋ wei samaa laŋa lʋm, ɩlɛna pá kotina Moisi na Alɔŋ
na pá kuuki Moisi nɔɣɔ sɩ: Ye Ɩsɔ ka kpɛnta ta na ta tɛɛtʋnaa kɛ kʋɣʋ, pɩɩ kǝla teu.
Pepe tɔɔ kɛ́ ɩ kɔna Ɩsɔ yǝlaa taɣa wʋlaɣa tɛtʋ tǝnɛ tǝ taa cǝnɛ sɩ, tá na tá kalǝkǝŋ tǝ sɩ?
Ɩ tɩɩ lǝsa-tʋɣʋ Icipiti, na ɩ́ kɔna-tʋɣʋ lonte ɩsaɣalɛ tǝnɛ tǝ taa suwe? Pǝ fɛɩ halǝm, pǝ́cɔ́ yʋlʋ kaa hiki tɩɩŋ kʋlʋlǝŋ, ɩsɩɩ fikinaa yaa lɛsɛŋnaa, yaa tʋɣʋ nakʋlɩ. Anɩ lʋm kʋnyɔnyɔɔm maɣamaɣa ná tɩɩ fɛɩ kɔlɔ.
Ḿpʋ́ɣʋ́ Moisi na Alɔŋ pa hatǝlǝna samaa, na pá polo Ɩsɔ cokǝle nɔnɔɣɔ. Na pá hoti pa ɩsɛntɔɔ kɛ atɛ, na Ɩsɔ teu na pa tɔɔ.
Ɩlɛna Tacaa tɔ Moisi sɩ:
Kpaɣa nyá kpátʋ́ɣʋ́, na nyana Alɔŋ ɩ́ koti samaa. Ɩlɛna n yɔɣɔtǝna kʋkpamʋɣʋ kʋnɛɣɛ pa ɩsɛntaa, na lʋm lɩɩ na Ɩsɛɣɛlɩ nyǝ́ma na pa kalǝkǝŋ pá nyɔɔ.
Ntɛna Moisi polo na ɩ́ kpaɣa ɩ kpátʋ́ɣʋ́ ɩsɩɩ Tacaa yɔɣɔtʋɣʋ tɔ.
Na ɩ́ na Alɔŋ pá koti samaa kɛ kʋkpamʋɣʋ ŋku Ɩsɔ hʋlaa tɔ kʋ kiŋ, na pá tɔ sɩ: Yǝlaa tɔɔ kʋllaa mɛ, ɩ́ tʋ ŋkpaŋŋ. Tɩɩ pǝsɩ na tǝ́ lǝsɩ kʋkpamʋɣʋ taa kɛ́ lʋm na?
Ɩlɛna Moisi kʋsɩ kpátʋ́ɣʋ́ na ɩ́ ma kʋkpamʋɣʋ kɛ tɔm naalɛ na lʋm kpe sɔsɔm. Na pa na pa kalǝkǝŋ pá nyɔɔ na pá nyǝɣǝsɩ.
Tǝnaɣalɛ Tacaa kalǝna Moisi na Alɔŋ sɩ: Timpi ɩ́ tá tɛ-m na mǝ taa, na ɩ́ faɣasɩ-m na ma mpaa kɛ Ɩsɛɣɛlɩ nyǝ́ma taa tɔ, ɩ kaa sʋsɩ samaa ɩnɛɣɛ tɛtʋ nti ma haa-mɛ tɔ tǝ taa.
Yaasi ɩnɛ ɩ kɔnna ntɛɣɛ Melipa lʋm tɔm. Yoou kɛ pa yaa mpʋ na pa tɛ taa. Mpi tɔ, Ɩsɛɣɛlɩ nyǝ́ma ka pɛɛka Tacaa na yoou kɛ́. Ɩlɛna ɩ́ faɣasɩ ɩ tɩ na ɩ mpaa kɛ pa taa.
Ḿpʋ́ɣʋ́ Moisi kʋsa tillaa kɛ Katɛɛsɩ, na ɩ́ tili-wɛɣɛ Ɩtɔm wulaʋ kiŋ. Sɩ pá heeli-ɩ sɩ: N nyǝmá wahalanaa mpa nyá kɔɣɔpiya Ɩsɛɣɛlɩ nyǝ́ma tá tǝ tɔɣaa tɔ.
Ta cɔsɔnaa ka polǝna Icipiti na pá leeli tǝna. Na pɛlɛ pá tʋ-wɛɣɛ wahala.
Ɩlɛna tǝ wiina Tacaa sɩ ɩ́ waasɩ-tʋ. Ɩlɛna Ɩsɔ tili ɩsɔtaa tillu na ɩ́ lǝsɩ-tʋɣʋ tǝna. Saŋa tǝ tala nyá tɛtʋ toŋa tɔɔ kɛlɛ Katɛɛsɩ.
Ɩlɛ ha-tʋɣʋ mpaaʋ na tǝ́ faɣana nyá tɛtʋ taa. Tǝ kaa hɛlɩ nyá halǝm yaa nyá lɛsɛŋnaa taa. Pǝ́cɔ́ tǝ kaa nyɔɔ nyá lɔkɔnaa lʋm. Tɩɩ siɣisi hapǝlɛ kɛ ḿpʋ́ɣʋ́, halǝna tǝ́ tɛsɩ nyá tɛtʋ.
Ntɛna Ɩtɔm wulaʋ sɩ: Ye ɩ́ sʋʋ ma tɛtʋ taa, maa lɩɩ mǝ yoonaʋ.
Ḿpʋ́ɣʋ́ Ɩsɛɣɛlɩ nyǝ́ma tasaa sɩ: Haɩ, hapǝlɛ kɛ tɩɩ tǝŋ. Ye tá yaa tá kalǝkǝŋ luɣu wɛ lʋm, tɩɩ ya-wǝɣɩ. Mpaaʋ tike kɛ tǝ wiikina-ŋ sɩ ń ha-tʋ na tǝ́ faɣana nyá tɛtʋ taa.
Ama Ɩtɔm wulaʋ ta tisi. Halǝna yoolaa tuutuuma lɩɩ Ɩsɛɣɛlɩ nyǝ́ma tɔɔ, na pa yoou wontu sɔsɔɔntʋ.
Ɩlɛna Ɩtɔm nyǝma kisina Ɩsɛɣɛlɩ nyǝma sɩ pá taa faɣana pa tɛ. Ɩlɛna pɛlɛ pá kɛɛna hɔɣɔlʋɣʋ lɛŋkʋ.
Ḿpʋ́ɣʋ́ Ɩsɛɣɛlɩ nyǝ́ma kʋla pa tǝna na pá polo Hoo pʋɣʋ luɣu,
kɛ Ɩtɔm tɛtʋ toŋa tɔɔ. Tǝnaɣa Tacaa heela Alɔŋ na ɩ neu sɩ:
Alɔŋ nyá sǝm wʋsaa. N kaa tala tɛtʋ nti ma haakɩ Ɩsɛɣɛlɩ nyǝ́ma tɔ tǝ taa. Mpi tɔ, n ta nɩɩna-m Melipa lʋm cɔlɔ.
Ɩlɛna ɩ́ tɔ́ Moisi sɩ: Kpaɣa Alɔŋ na ɩ pǝyalʋ Ɩlasaa na ń kpaana-wɛɣɛ Hoo pʋɣʋ tɔɔ.
N ká wɔɣɔsɩ Alɔŋ kɔtʋɣʋ wontu na ń suu-tǝɣɩ ɩ pǝyalʋ Ɩlasaa. Tǝnaɣa Alɔŋ ká sɩ.
Ḿpʋ́ɣʋ́ Moisi lapa ɩsɩɩ Tacaa yɔɣɔtʋɣʋ tɔ. Ɩlɛna pá tǝŋ tǝmaɣa pa tooso na pá kpá pʋɣʋ ŋkʋ kʋ tɔɔ kɛ́ Ɩsɛɣɛlɩ nyǝ́ma tǝna ɩsɛntaa.
Ɩlɛna Moisi wɔɣɔsɩ Alɔŋ wontu, na ɩ́ suu-tǝɣɩ ɩ pǝyalʋ. Ḿpʋ́ɣʋ́ Alɔŋ sǝpa, na Moisi na Ɩlasaa pá mǝlɩ tiiu.
Ɩsɛɣɛlɩ nyǝ́ma nɩɩwa sɩ Alɔŋ sǝpa, ɩlɛna pá caɣa ɩ lǝyaɣa kɛ kʋyɛɛŋ hiu na naanʋwa.
Ḿpʋ́ɣʋ́ Kanaaŋ nyǝ́ma awulaa taa lɛlʋ, wei ɩ wɛ Alatɩ kɛ ilim mpǝtǝŋ tɔɔ tɔ, ɩ nɩɩwa sɩ Ɩsɛɣɛlɩ nyǝ́ma tɔŋa kɔntɛ na Atalim mpaaʋ. Ɩlɛna pá tii pa tɔɔ na pá kpá pa taa lɛlaa kɛ salǝka nyǝma.
Ntɛna Ɩsɛɣɛlɩ nyǝ́ma sɩɩ Tacaa kɛ nɔɔsɩ sɩ: Ye n tʋ-wɛɣɛ ta niŋ taa, tɩɩ kpiisi pa acalɛɛ tǝnaŋnaŋ.
Ɩlɛna Tacaa mʋ pa kʋsǝlǝmʋtʋ, na pá kpiisi pa acalɛɛ anɩ a tǝna. Ɩlɛna pá ha hɔɣɔlʋɣʋ ŋkʋɣʋ hǝtɛ sɩ Hooma. Ncaalɛ kɛ pa yaa mpʋ na pa tɛ taa.
Ḿpʋ́ɣʋ́ Ɩsɛɣɛlɩ nyǝ́ma kʋla Hoo pʋɣʋ, na pá kpaɣana sǝsǝncaasɩ teŋku hɔɣɔlʋɣʋ mpaaʋ sɩ pa cɔlǝɣɩ Ɩtɔm tɛtʋ. Ama pa kpisa kantǝlʋɣʋ kɛ mpaaʋ taa.
Ɩlɛna pá niki Ɩsɔ na Moisi kɛ kʋntǝnaʋ sɩ pepe tɔɔ kɛ́ pɛlɛ pa lǝsa-wɛɣɛ Icipiti taa sɩ, pá sɩ wʋlaɣa tɛtʋ taa? Tɔɣɔnaɣa yaa lʋm fɛɩ, pǝyele wahala kʋtɔɣɔʋ Manna ná lɩɩ-wɛɣɛ sɔŋ.
Ḿpʋ́ɣʋ́ Tacaa tʋwa Ɩsɛɣɛlɩ nyǝ́ma kɛ tʋmaa asaɣaa, na pǝ́ nyasa pa paɣalɛ na pá sɩ.
Tǝnaɣalɛ yǝlaa lɛlaa polaa na pá tɔ Moisi sɩ: Tǝ pǝntǝna nyana Tacaa kɛ timpi tǝ kʋntǝna-mɛ tɔ. Mpʋ tɔ, wiina-ɩ na ɩ́ hatǝlǝna-tʋɣʋ tʋmaa mpɛ. Ɩlɛna Moisi naa sʋʋ-wɛɣɛ sǝlǝmǝnaʋ.
Ntɛna Tacaa sɩ: Ɩ́ lu tʋm lɛɛsʋɣʋ kɛ nyǝɣǝlʋɣʋ kʋsɛɛmʋɣʋ, na ɩ́ siki kpátʋ́ɣʋ́ kʋtaɣalʋɣʋ nyʋɣʋ taa. Ye pǝ nyasa wei na ɩ́ kʋsɩ ɩsɛ na ɩ́ nyǝnɩ-kʋ, pɩɩ waa-ɩ.
Ḿpʋ́ɣʋ́ Moisi lapa ɩsɩɩ Tacaa yɔɣɔtʋɣʋ tɔ. Na pǝ́ nyasa wei na ɩ́ nyǝna-kʋ pǝ waa-ɩ.
Ḿpʋ́ɣʋ́ Ɩsɛɣɛlɩ nyǝ́ma tʋ mpaaʋ halǝna Opoti.
Pa kʋla tǝna, ɩlɛna pá polo Yɛ-Apalim kɛ Mowapʋ ilim tǝlɩɩlɛ tɔɔ wʋlaɣa tɛtʋ taa.
Pa lɩɩ tǝnaɣa na pá polo Selɛtɩ lɔɔʋ nɔɣɔ.
Pa kʋla tǝnaɣa na pá polo Alǝnɔŋ pɔɣɔ ŋka ka nyʋɣʋ wɛ Amoni nyǝ́ma tɛ, na ká fakɩ wʋlaɣa tɛtʋ hɔɣɔlʋɣʋ, na pǝ́cɔ́ ká takɩ Mowapʋ nyǝ́ma na Amolii nyǝ́ma pa toŋa tɔ.
Pǝ tɔɔ kɛ́ pa yɔɣɔta Tacaa yoou takǝlaɣa taa sɩ: Fahɛpɩ kɛ Sufa tɛtʋ taa, na Alǝnɔŋ lɔɔŋ
na lɔɔŋ wei ɩ wɛ Alǝnɔŋ hɔɣɔlʋɣʋ tɔɔ kɛ́ Mowapʋ toŋa tɔɔ tɔ.
Pa lɩɩ tǝnaɣa ɩlɛna pá polo Lɔkɔ cɔlɔɣɔ timpi Tacaa tɔma Moisi sɩ: Kpeɣeli samaa, na má ha-wɛɣɛ lʋm tɔ.
Waatʋ ɩnǝɣɩ Ɩsɛɣɛlɩ nyǝ́ma mapa kawǝyaɣa sɩ: Lɔkɔ lʋm ɩ́ lɩɩna kawilitasɩ.
Awulaa na kasaɣampiya hulina-ɩ na pa kawulaɣa kpatǝŋ. Pa lɩɩ wʋlaɣa tɛtʋ taa, ɩlɛna pá tala Matana.
Pa lɩɩ tǝna na pá polo Nahaliyɛlɩ, tǝna waalɩ kɛ́ Pamɔtɩ.
Pa lɩɩ tǝna, ɩlɛna pá polo Mowapʋ tɛtʋ tɛtɛkǝlɛ kɛ Pisika pʋɣʋ nyʋɣʋ taa na wʋlaɣa tɛtʋ tɔɔ.
Ḿpʋ́ɣʋ́ Ɩsɛɣɛlɩ nyǝ́ma tilaa na pá heeli Amolii nyǝ́ma wulaʋ Sihoŋ sɩ:
Yele na tǝ faɣana nyá tɛtʋ taa. Hapǝlɛ kɛ tɩɩ siɣisi, halǝna tǝ́ tɛsɩ nyá tɛtʋ. Tǝ kaa hɛlɩ halǝm yaa lɛsɛŋnaa taa, yaa tǝ́ nyɔɔ lʋm.
Ama Sihoŋ ta tisi. Ḿpʋ́ɣʋ́ ɩ́ kuu ɩ yoolaa tǝna, na ɩ́ katɩ Ɩsɛɣɛlɩ nyǝ́ma kɛ Yahasɩ wʋlaɣa tɛtʋ taa.
Ḿpʋ́ɣʋ́ Ɩsɛɣɛlɩ nyǝ́ma yoona-ɩ. Na pá lɛɛkɩ ɩ tɛtʋ tǝnaɣa pǝ kpaɣaʋ Alǝnɔŋ na pǝtɛɛ tɔɔ, na Yapɔkɩ na ɩsɔtaa tɔɔ, kɛ́ Amoni nyǝ́ma toŋa koluŋa na ilim tǝlɩɩlɛ tɔɔ.
Na pá lɛɛkɩ Hɛsǝpɔŋ ɩcatɛ, na pǝ cɔlɔ nyǝna sǝkpena na pá caɣa.
Hɛsǝpɔŋ tǝnaɣa Amolii nyǝ́ma wulaʋ Sihoŋ ka wɛɛ. Ɩ ka yoona Mowapʋ wulaʋ kʋpǝŋ kɛ́, na ɩ́ lɛɛkɩ ɩ tɛtʋ tǝna. Halǝna pǝ yoosina Alǝnɔŋ.
Halɩ yonyoolaa tʋ-tɛ na yontu sɩ: Ɩ́ kɔɔ Hɛsǝpɔŋ na ɩ́ ŋmá Sihoŋ ɩcatɛ na tǝ koluŋa.
Kɔkɔ yawa Hɛsǝpɔŋ. Ka tʋla Sihoŋ ɩcatɛ taa. Ka nyaɣa Aa kɛ Mowapʋ tɛtʋ taa. Ka kpɛnna Alǝnɔŋ ɩsɔtaa sɔsaa.
Mowapʋ, nyá tɔm wɛ waɩyo. Tʋɣʋ Kemɔsɩ laalaa mɛ, mǝ lepa. Mǝ pǝyalaa sewa, na Amolii wulaʋ Sihoŋ náá kpa mǝ alaa kɛ yomle.
Tǝ tɔwa Amolii nyǝ́ma kɛ nyǝmá. Tǝ wakǝla Hɛsǝpɔŋ tɛtʋ tǝna, halǝna Tipɔŋ. Halǝna pǝ́ polo Nofa na Mɛtǝpa tɔ, tǝ kpiisa pa tǝnaɣa.
Ḿpʋ́ɣʋ́ Ɩsɛɣɛlɩ nyǝ́ma tɔɣɔ Amolii nyǝ́ma tɛtʋ.
Na Moisi kʋsɩ feŋlaa na pá cɔɔ Yasɛɛ ɩcatɛ. Yoolaa lɛɛka-tɛ na tǝ acalɛɛ sǝkpena. Pa tɔɣɔna Amolii nyǝ́ma.
Pǝ waalɩ kɛ́ pa laɣasa mpaaʋ na pá mǝŋna Pasaŋ tɔɔ. Ḿpʋ́ɣʋ́ tǝna wulaʋ Oki ná lǝsa ɩ yoolaa tǝna na pá polo Ɩsɛɣɛlɩ nyǝ́ma yoonaʋ kɛ Ɩtǝlei.
Ḿpʋ́ɣʋ́ Tacaa heela Moisi sɩ: Taa nyana-ɩ. Maa tʋ ɩ́ na ɩ yoolaa na ɩ tɛtʋ tǝnaɣa nyá niŋ taa, na ń lana-ɩ ɩsɩɩ n lapǝna Amolii nyǝ́ma wulaʋ Sihoŋ wei ɩ ka wɛ Hɛsǝpɔŋ tɔ.
Na Ɩsɛɣɛlɩ nyǝ́ma kʋ Oki na ɩ pǝyalaa, na ɩ yoolaa tǝna. Ɩ ta yele paa kʋlʋm na ɩ weesuɣu. Ɩlɛna pá lɛɛkɩ tɛtʋ.
Ḿpʋ́ɣʋ́ Ɩsɛɣɛlɩ nyǝ́ma tɛɛwa na pá siki Yaatanɩ kʋtɛsʋɣʋ tɔɔ kɛ́ Mowapʋ tɛtɛkǝlɛ taa kɛ́ Yeliko ɩsɛntaa.
Tǝnaɣa Sipɔɔ pǝyalʋ Palakɩ wei ɩ tɔkaɣa kawulaɣa kɛ Mowapʋ kɛ waatʋ ɩnɩ tɔ, ɩ nɩɩwa ɩsǝna Ɩsɛɣɛlɩ nyǝ́ma lapa Amolii nyǝ́ma tɔ. Ɩlɛna sɔɣɔntʋ kpa ɩ́ na ɩ samaa na pá seliɣi sɩ, Ɩsɛɣɛlɩ nyǝ́ma kǝla paɣalɛ. Mpʋɣʋlɛ Mowapʋ nyǝ́ma tɔma Matiyaŋ nyǝ́ma kʋpaɣalaa sɩ: Ɩsɛɣɛlɩ nyǝ́ma caa pǝ tǝnaɣa kpiisuɣu kɛ́, na pá cɔɔna-mɛ, ɩsɩɩ naaŋ kuntuɣu nyɩɩtʋ tɔ.
<range>
<range>
Ɩlɛna wulaʋ tili ɩ yǝlaa kɛ Peyɔɔ pǝyalʋ Palaam wei ɩ ka wɛ Petɔɔ kɛ Ɩfǝlatɩ pɔɣɔ tɔɔ tɔ ɩ kiŋ sɩ, pá heeli-ɩ sɩ: Yǝlaa napǝlɩ pa lɩɩna Icipiti na pá kɔɔ na pá waasɩ ma tɛtʋ tɔɔ.
Haɩ, kɔɔ na ń tǝŋsɩ-wɛɣɛ mpusi. Pa kǝla-m toŋ. Ntanyɩ n ká pǝsɩ na ń tɔɣɔnɩ-wɛɣɛ ma tɛtʋ taa. Mpi tɔ, ma nyǝma sɩ, ye n tǝŋsa yʋlʋ kɛ mpusi, yaa n koola-ɩ kʋpantʋ, pǝ lakɩ kɛ́.
Ḿpʋ́ɣʋ́ Mowapʋ na Matiyaŋ kʋpaɣalaa kpɛnna mpi paa fɛlɩ pee nalʋ Palaam tɔ. Na pá polo ɩ tɛ na pá heeli-ɩ Palakɩ kʋsǝlǝmʋtʋ.
Ntɛna Palaam sɩ: Ɩ́ sʋʋ ma tɛ, na kʋ fema, ɩlɛ ma tɛlǝsɩ-mɛɣɛ nti Tacaa heela-m tɔ.
Ɩlɛna Tacaa pɔɔsɩ-ɩ sɩ: Mʋʋlaa mpa pa wɛnna nyá tɛ?
Ntɛna Palaam cɔ-ɩ sɩ: Mowapʋ wulaʋ Palakɩ tilina yǝlaa sɩ pá heeli-m sɩ
napǝlɩ pa lɩɩna Icipiti na pá watɩ-m. Ɩlɛ kɔɔ na ń tǝŋsɩ-wɛɣɛ mpusi, na ma pǝsɩ-wɛ na má tɔɣɔnɩ-wɛ.
Mpʋɣʋlɛ Ɩsɔ tɔma Palaam sɩ: Taa tǝŋ-wɛ sɩ n tǝŋsǝɣɩ Ɩsɛɣɛlɩ nyǝ́ma kɛ mpusi yoo. Mpi tɔ, ma tɛma-wɛɣɛ kʋpantʋ kooluɣu.
Tɛʋ fema ɩlɛna Palaam tɔ Palakɩ tillaa sɩ: Ɩ́ kpe mǝ tɛ. Tacaa kisaa sɩ má taa tǝŋ-mɛ.
Ɩlɛna Mowapʋ kʋpaɣalaa mpɛ pá mǝlɩ na pá heeli Palakɩ sɩ: Palaam kisa-tʋɣʋ tǝŋʋɣʋ.
Ḿpʋ́ɣʋ́ Palakɩ kʋsa tillaa kʋfama na pa taa kɛ́ ɩ waalɩ nyǝ́ma. Pɛlɛ pa kǝla kancaalaɣa nyǝ́ma kɛ paɣalɛ na sɔsɔɔntʋ.
Na pá polo pa heeli Palaam sɩ wulaʋ tɔma sɩ: Ma kpa nyá yule. Paa pǝ caala-ŋ ɩsǝna, polo na nyana-ɩ ɩ́ ná.
Pǝyele ye n tǝŋsa mpɛ ɩnǝɣɩ mpusi, maa kʋsɩ nyá nyʋɣʋ na má ha-ŋ pǝ tǝna mpi n sɔɔlaa tɔ.
Ntɛna Palaam cɔ tillaa mpɛ sɩ: Paa ɩ ká ha-m ɩ liɣitee na pǝ wʋlanaa tǝna, pǝ fɛɩ sɩ má lɩɩ hǝm, na má pǝntǝna ma Ɩsɔ Tacaa.
Ɩlɛ paa na mpʋ, ɩ́ sʋʋ cǝnɛɣɛ ahoo anɛ na má ná nti Ɩsɔ ká tasa-m heeluɣu tɔ.
Ḿpʋ́ɣʋ́ Tacaa tɔma Palaam kɛ ahoo taa sɩ: Ntɔŋ nyá waalɩ kɛ́ yǝlaa mpɛ pa kɔma? Tǝŋ-wɛ, ɩlɛ nti maa hʋlɩ-ŋ tɔ, tǝ tike kɛ n ká la.
Tɛʋ fema tanaŋ, ɩlɛna Palaam kpɛɛlɩ ɩ kpaŋaɣa na ɩ́ tǝŋ Mowapʋ nyǝ́ma.
Tɛʋ fema tanaŋ, ɩlɛna Palaam kpɛɛlɩ ɩ kpaŋaɣa alʋnyǝŋka. Na ɩ tǝmlɛ nyǝ́ma kɛ naalɛ, na pá tǝŋ Mowapʋ nyǝ́ma. Ama Tacaa mʋ pááná na ɩ tɛɛʋ mpɩ. Ɩlɛna ɩsɔtaa tillu taŋɩ-ɩ mpaaʋ taa.
Kpaŋaɣa nawa ɩsɔtaa tillu kɛ mpaaʋ hɛkʋ taa na ɩ́ kpɛɛwa ɩ laɣatɛ na ɩ́ tɔka ɩ niŋ taa, ɩlɛna ká hɛlɩ. Na Palaam ma-kɛ na ɩ́ mǝlǝna mpaaʋ taa.
Ḿpʋ́ɣʋ́ ɩsɔtaa tillu tuusa lɔlɔ, na ɩ́ sǝŋ mpaaʋ taa kɛ́ lɛsɛŋ tawa koloosi hɛkʋ.
Kpaŋaɣa na-ɩ ɩlɛna ká tiili ka tɩ na koluŋa na pǝ́ kʋ́ Palaam nɔɔhǝlɛ. Ɩlɛna ɩ́ sʋʋ-kɛɣɛ mapʋ.
Ḿpʋ́ɣʋ́ ɩsɔtaa tillu tasa pote na ɩ́ sǝŋ timpi koloosi kpɩɩla teu na pǝ́ fɛɩ hɛlʋɣʋ na ntɔɣɔŋ yaa mpǝtǝŋ tɔ.
Kpaŋaɣa na-ɩ, ɩlɛna ká hǝntɩ. Tǝnaɣa pááná kpa Palaam na ɩ́ hɔɔkɩ-kɛɣɛ kpátʋ́ɣʋ́.
Mpʋɣʋlɛ Tacaa kula kpaŋaɣa nɔɣɔ na ká tɔ́ Palaam sɩ: Pepeɣe ma lapa-ŋ na ń ma-m halɩ tɔm tooso tǝna?
Ntɛna Palaam cɔ sɩ: N nyǝna-m yem kɛ́ te. Ye maa tɔka laɣatɛ ɩsǝntɔ maa tɛma-ŋ kʋɣʋ kɛ kpakpaa.
Kɛlɛna kpaŋaɣa sɩ: Anɩ ma kɛ́ nyá kpaŋaɣa kɛ́, na ń cakɩ-m tam. Too tɔ, ma tɛma-ŋ ḿpʋ́ɣʋ́ lapʋ na? Paalam sɩ: Aaɩ yoo.
Ḿpʋ́ɣʋ́ Tacaa kula Palaam ɩsɛ na ɩ́ ná ɩsɔtaa tillu sǝŋa mpaaʋ hɛkʋ taa, na ɩ laɣatɛ kɛ ɩ niŋ taa. Tǝnaɣalɛ ɩ hota ɩ lotu tɔɔ kɛ́ atɛ.
Ntɛna ɩsɔtaa tillu pɔɔsɩ-ɩ sɩ: N mapa nyá kpaŋaɣa kɛ tɔm tooso suwe? Ma kɔmaɣa sɩ ma kakɩ-ŋ mpaaʋ. Mpi tɔ, ma nyǝmá sɩ n puki tǝlete kɛ́.
Ama nyá kpaŋaɣa na-m na ká hɛlɩ-m tɔm tooso. Ye pǝ taɣa mpʋ maa kʋ-ŋ na ma yele-kɛ na ka weesuɣu.
Ḿpʋ́ɣʋ́ Palaam tɔma ɩsɔtaa tillu sɩ: Ma taa nyɩ sɩ n taŋa-m mpaaʋ taa sɩ má taa polo. Ma tɔm sǝpa. Ye nyá laŋlɛ ta hɛɛna ma pote ńtɛ́ ma mǝlǝɣɩ nɔɔnɔɔ.
Ɩlɛna ɩsɔtaa tillu sɩ: Tǝŋ-wɛ. Ama nti ma heeliɣi-ŋ tɔ, tǝ tike kɛ ń ká yɔɣɔtɩ. Ntɛna Palaam tǝŋ tillaa mpɛ.
Waatʋ wei Palakɩ nɩɩwa Palaam kɔntɛ ɩlɛna ɩ́ polo ɩ sǝŋʋɣʋ kɛ Mowapʋ ɩcatɛ nte tǝ wɛ tɛtʋ toŋa kɛ Alǝnɔŋ lɔɔʋ nɔɣɔ tɔ.
Na Palakɩ pɔɔsɩ-ɩ sɩ: Pepe tɔɔ kɛ́ n ta kɔɔ kpakpaa kɛ waatʋ wei ma tila tɔm kancaalaɣa nyǝm tɔ? Yaa n hʋʋkɩ sɩ ma kpisiɣi nyá nyʋɣʋ kʋsʋɣʋ?
Ḿpʋ́ɣʋ́ Palaam cɔwa sɩ: Tɔʋ pǝnɛntɛ ma kɔma yaa. Ama maa lakɩ ma luɣu nyǝntʋ kɛ́. Nti Ɩsɔ ká tʋ-m tɔ tǝ tike kɛ maa yɔɣɔtɩ.
Ḿpʋ́ɣʋ́ pa naalɛ pa pola Kiliyatɩ-Husoti.
Na Palakɩ laa naaŋ na heeŋ na ɩ́ ha ɩ waalɩ nyǝ́ma na Palaam.
Tɛʋ fema ɩlɛna Palakɩ na Palaam pá kpa Pamɔtɩ-Paalɩ timpi pǝ loosiɣi ɩsɛɣɛlɩ tǝsikile hɔɣɔlʋɣʋ tɔ.
Ḿpʋ́ɣʋ́ Palaam tɔma Palakɩ sɩ: Nma-m tǝfɛɛnlɛ kɛ tɔm naatosompɔɣɔlaɣa. Na ń cɛlɛ-m latǝcɛnaa na ɩwaaŋ kɛ naatosompɔɣɔlaɣa mpɔɣɔlaɣa.
Ɩlɛna Palakɩ la mpʋ, na pa naalɛ pá laa latǝcɛ na ɩwaaʋ kɛ paa lonte nte tǝ taa.
Na Palaam tɔ Palakɩ sɩ: Sǝŋ tǝfɛɛnlɛ cǝnɛ na má hatǝlɩ. Ntanyɩ Tacaa ká lɩɩ ma tɔɔ na ɩ́ heeli-m natǝlɩ na ma tɛlǝsɩ-ŋ. Ɩlɛna ɩ́ kpa tontoŋlɛ tɔɔ.
Tǝnaɣa Tacaa lɩɩ ɩ tɔɔ, na Palaam tɔ sɩ: Ma ŋmawa tǝfɛɛnlɛ kɛ tɔm naatosompɔɣɔlaɣa, na má laa latǝcɛ na ɩwaaʋ kɛ paa tǝfɛɛnlɛ nte tǝ tɔɔ.
Ɩlɛna Tacaa hʋlɩ Palaam kɛ tɔm nti ɩ ka yɔɣɔtɩ tɔ. Na ɩ́ tɔmɩ-ɩ sɩ: Mǝlɩ Palakɩ kiŋ.
Ḿpʋ́ɣʋ́ ɩ mǝla Palakɩ na ɩ waalɩ nyǝ́ma pa cɔlɔ na pá sǝŋ tǝfɛɛnlɛ tǝna.
Kawǝyaɣa ŋka Palaam mapa tɔɣɔlɔ: Mowapʋ wulaʋ Palakɩ yaana-m ilim tǝlɩɩlɛ pɔɔŋ taa kɛ Silii, sɩ má nyaasɩ Ɩsɛɣɛlɩ nyǝ́ma. Na má tǝŋsɩ Yakɔpʋ lʋlʋɣʋ nyǝ́ma kɛ mpusi.
Ɩlɛ ɩsǝnaɣa maa tǝŋsɩ mpusi kɛ wei Tacaa ta tǝŋsɩ mpusi tɔ? Yaa ɩsǝnaɣa maa nyaasɩ yǝlaa mpa ɩ ta nyaasɩ tɔ?
Pɔɔŋ tɔɔ kɛ́ ma wɛɛ, na má loosiɣi yǝlaa mpɛ. Pulasɩ tɔɔ kɛ́ ma wɛɛ na má nyǝnǝɣɩ-wɛ. Pa faɣana piitimnaa lɛmpa kɛ, na pa tǝcaɣalɛ wɛna tǝ mpaa.
Aweɣelɛ Ɩsɛɣɛlɩ samaa kallʋ? Yaa ɩ cɛkǝna ɩ lʋlʋɣʋ nyǝ́ma nyʋɣʋ? Ma sɔɔla má na siɣisilaa mpɛ tǝ́ kpɛntɩ sǝm kɛ́, na pǝ́ la-m ɩsɩɩ mpɛ.
Mpʋɣʋlɛ Palakɩ pɔɔsa Palaam na piti sɩ: Wetiɣilɛ n lapa-m mpʋ? Ma kɔna-ŋ kɛ́ sɩ ń tǝŋsɩ ma kolontunaa kɛ mpusi ɩlɛna nyaa mǝlɩ na ń kooliɣi-wɛɣɛ kʋpantʋ na?
Ntɛna Palaam cɔ sɩ: Tǝlasɩ kɛ́ sɩ ma yɔɣɔtɩ nti Tacaa tʋ ma nɔɣɔ taa tɔ.
Mpʋɣʋlɛ Palakɩ tɔma Palaam sɩ: Kɔɔ na tǝ́ laɣasɩ timpi n ká ná Ɩsɛɣɛlɩ nyǝ́ma tǝna tɔ. Pǝ taɣa pʋlʋ, pǝcɔ tike kɛ n naakɩ. Tǝnaɣa n ká tǝŋsɩ-m-wɛɣɛ mpusi.
Ɩlɛna ɩ́ pona Palaam kɛ Pisika pʋɣʋ luɣu tǝfeŋle, na ɩ́ ŋma tǝfɛɛnlɛnaa tɔtɔɣɔ naatosompɔɣɔlaɣa. Na ɩ́ laa latǝcɛ na ɩwaaʋ kɛ paa tǝfɛɛnlɛ nte tǝ tɔɔ.
Na ɩ́ tɔ́ Palakɩ sɩ: Sǝŋ tǝna na má polo na má na Ɩsɔ tǝ́ suli.
Ɩlɛna Tacaa tʋ Palaam nɔɣɔ taa kɛ́ tɔm sɩ ɩ́ mǝlɩ na ɩ́ heeli Palakɩ.
Palaam mǝla wulaʋ na ɩ waalɩ nyǝ́ma pa kiŋ, ɩlɛna ɩ́lɛ́ ɩ pɔɔsɩ-ɩ sɩ: Wentiɣilɛ Tacaa heela-ŋ?
Ḿpʋ́ɣʋ́ Palaam kpaɣa kawǝyaɣa sɩ: Sipɔɔ pǝyalʋ Palakɩ kʋlɩ na n ke ŋkpaŋŋ.
Ɩsɔ tá kɛ́ yʋlʋ sɩ ɩ looliɣi, yaa ɩ́ laɣasɩ ɩ kʋsǝsɩɩtʋ. Nti ɩ sɩɩwa tɔɣɔ ɩ lakɩ tǝtetete.
Tacaa koolina yǝlaa mpɛɣɛ kʋpantʋ, na máá tɛɛsǝɣɩ,
maa pǝsǝɣɩ na má laɣasɩ pʋlʋ. Ɩ wɛ pa waalɩ kɛ́ ɩ ta na pa ɩsaɣatʋ, yaa pa tasǝkǝlɛ. Ɩ kɛ́ pa wulaʋ kɛ́ na pá wilitiɣi-ɩ na laŋhʋlʋmlɛ.
Ɩnɩ ɩ lǝsǝna-wɛɣɛ Icipiti taa na tomiŋ ɩsɩɩ taalɛ naʋ.
Tɩɩtʋ na pee pɔɔsʋɣʋ ɩɩ lakɩ Ɩsɛɣɛlɩ nyǝ́ma kɛ pʋlʋ. Pǝ tɔɔ kɛ́ pa nyǝnǝɣɩ Ɩsɛɣɛlɩ na pa tɔŋ sɩ: Ɩɩ naakɩ mpi Ɩsɔ lapa-wɛ tɔ.
Yǝlaa mpɛ pa wɛ toŋ kɛ́ ɩsɩɩ tɔɣɔlaɣa ŋka ka cǝlǝɣɩ ka tɔɣɔnaɣa, na ká nyɔɔkɩ ka kʋkʋkʋm calǝm, na pǝ́cɔ́ ká hǝntǝɣɩ tɔ.
Ntɛna Palakɩ tɔ Palaam sɩ: Ye n kaa tǝŋsɩ-wɛɣɛ mpusi, ɩlɛ taa kooli-wɛɣɛ kʋpantʋ.
Kɛlɛna Palaam sɩ: Anɩ ma tɛma-ŋ heeluɣu sɩ nti Tacaa tʋɣʋ ma nɔɣɔ taa tɔɣɔ ma yɔɣɔtǝɣɩ.
Ḿpʋ́ɣʋ́ Palakɩ yaa palaam sɩ: Tǝ́ laɣasɩ lonte lɛntɛ. Ntanyɩ Ɩsɔ ká tisi na ń tǝŋsɩ-m yǝlaa mpɛɣɛ mpusi.
Ɩlɛna ɩ́ kpaana-ɩ Peyɔɔ pʋɣʋ tɔɔ timpi yǝlaa naakɩ wʋlaɣa tɛtʋ tɔ.
Na Palaam tɔ Palakɩ sɩ: Nma-m tǝfɛɛnlɛnaa kɛ naatosompɔɣɔlaɣa, na ń caa-m latǝcɛnaa kɛ naatosompɔɣɔlaɣa na heeŋ kɛ mpʋ tɔtɔ.
Ɩlɛna Palakɩ la mpʋ na ɩ́ laa latǝcɛ na ɩwaaʋ kɛ paa tǝfɛɛnlɛ nte tǝ tɔɔ.
Ḿpʋ́ɣʋ́ Palaam cɛkǝnaa sɩ Tacaa sɩɩwaɣa sɩ ɩ kooliɣi Ɩsɛɣɛlɩ nyǝ́ma kɛ kʋpantʋ. Ɩlɛ ɩ ta tasa pɛɛkʋɣʋ sɩ ɩ suliɣi Ɩsɔ ɩsɩɩ ɩ tɩɩ lakɩ tɔ. Ntɛna ɩ kɛɛsɩ kpakpaa na wʋlaɣa tɛtʋ tɔɔ.
Ɩ kʋsa ɩsɛ na ɩ́ ná Ɩsɛɣɛlɩ nyǝ́ma kɛ pa tǝsikile, ɩlɛna Ɩsɔ Feesuɣu tii ɩ tɔɔ.
Na ɩ́ ma kawǝyaɣa sɩ: Peyɔɔ pǝyalʋ Palaam má, ma kʋkpaalǝtʋ ntɔ. Pǝ kula ma ɩsɛ kɛ́.
Ma nɩɩkɩ Ɩsɔ kʋyɔɣɔtʋtʋ kɛ́, na má paasǝɣǝna nti Toma tǝna tʋ hʋlǝɣɩ-m tɔ. Ye ma sɛɛkɩ-ɩ ɩ hʋlǝɣɩ-m ɩ tǝɣɩ.
Ɩsɛɣɛlɩ yǝlaa Yakɔpʋ lʋlʋɣʋ nyǝ́ma mɛ, mǝ coka tewaɣa pǝ tɩɩ fɛɩ.
Pǝ caɣa kɛ́ ɩsɩɩ lɔɔŋ wei ɩ kpeŋ tɔ, yaa pɔɣɔ kʋtemiŋ tɔɔ halǝm. Yaa tɩɩŋ kʋpaŋ wei Tacaa tuuwa pɔɣɔ nɔɣɔ tɔ.
Pǝ caɣa ɩsɩɩ lʋm sukuɣu na pǝ watǝɣɩ tɩɩŋ tɛɛ tɔ. Pa wulaʋ ká kǝlɩ Akakɩ na pa kawulaɣa tɛɛ toŋ.
Ɩsɔ lǝsǝna-wɛɣɛ Icipiti taa, na tomiŋ ɩsɩɩ taalɛ naʋ. Na pá yɔkǝɣɩ pa kolontunaa mʋwa na pá cʋtǝtǝɣɩ-wɛɣɛ nyǝmá.
Pa luŋiɣi kɛ́ ɩlɛna pa hǝntɩ ɩsɩɩ tɔɣɔlasɩ. Awe pǝsǝɣɩ na ɩ́ kʋsɩ-wɛ na toŋ? Ɩsɛɣɛlɩ, pǝ́ kooli kʋpantʋ kɛ nyá kʋpantʋ koollu. Pǝ́ tǝŋsɩ mpusi kɛ nyá mpusi tǝŋsǝlaa.
Tǝnaɣalɛ pááná kpa Palakɩ na ɩ́ kalǝɣɩ na ɩ́ fiisiɣi niŋ na ɩ́ tɔŋ sɩ: Ma kɔna-ŋ kɛ́ sɩ ń tǝŋsɩ ma kolontunaa kɛ mpusi. Tɔm tooso nyǝm ntɔ n kooliɣi-wɛɣɛ kʋpantʋ.
Polo ń kpe. Maa sɩɩwa sɩ maa kʋsɩ nyá nyʋɣʋ kɛ́. Ama Tacaa kisaa.
Ḿpʋ́ɣʋ́ Palaam cɔwa Palakɩ sɩ: Anɩ maa tɛma nyá tillaa kɛ heeluɣu sɩ,
paa n ká cɛlɛ-m nyá kawulaɣa taa liɣitee na wʋla tǝna, pǝ fɛɩ sɩ má kpɛɛsǝna Tacaa. Nti tǝ tike ɩ́ ká tʋ ma nɔɣɔ taa tɔɣɔ maa yɔɣɔtɩ.
Tɔʋ, nɔɔnɔɔ maa mǝlɩ ma yǝlaa kiŋ. Ɩlɛ kɔɔ na má hʋlɩ-ŋ mpi Ɩsɛɣɛlɩ nyǝ́ma ká wakǝlɩ nyá yǝlaa kɛ kʋyakʋ nakʋlɩ tɔ.
Ntɛna ɩ́ má kawǝyaɣa sɩ: Peyɔɔ pǝyalʋ Palaam má, ma kʋkpaalǝtʋ ntɔ. Pǝ kula ma ɩsɛ kɛ́.
Ma nɩɩkɩ Ɩsɔ nyá kʋyɔɣɔtʋtʋ kɛ́, na má paasǝɣǝna nti n hʋlǝɣɩ-m tɔ. Ye ma sɛɛkɩ-ŋ n hʋlǝɣɩ-m nyá tǝɣɩ.
Ma loosiɣi mpi pɩɩ tɛ na pǝ́ lá tɔ, na má nyǝnǝɣɩ-wɩ. Ɩsɔtʋlʋŋa ká lɩɩ Yakɔpʋ lʋlʋɣʋ taa. Wulaʋ ka lɩɩ Ɩsɛɣɛlɩ taa na ɩ́ má Mowapʋ nyǝ́ma lǝkpaɣasaɣa na Sɛɛtɩ lʋlʋɣʋ nyǝ́ma nyɔɔŋ taa.
Ɩsɛɣɛlɩ nyǝ́ma ká lɛɛkɩ pa kolontunaa Ɩtɔm nyǝ́ma tɛtʋ Seyii na pá pǝsɩ akanaa.
Yakɔpʋ lʋlʋɣʋ nyǝ́ma kpila pa kolontunaa. Pa kpiisiɣi mpa pǝ kaasaa tɔɣɔ pa acalɛɛ taa.
Ḿpʋ́ɣʋ́ Palaam nawa Amaleke nyǝ́ma, na ɩ́ tɔ sɩ: Amaleke nyǝ́ma kɛ piitim sɔsɔɔm kɛ́. Ama ncaalɛ tǝkpataa kɛ paa tɛɛsǝna.
Ɩ nawa Keni nyǝ́ma, ɩlɛna ɩ tɔ sɩ: Pǝ caɣana-mɛɣɛ mǝ tɛtʋ taa kɛ́ ɩsɩɩ Tantɛ pusuɣuna kʋkpamʋɣʋ tɔ.
Paa na mpʋ kɔkɔ ká niisina mǝ tǝcaɣalɛ, na Asilii nyǝ́ma náá kuu-mɛɣɛ yomle.
Ḿpʋ́ɣʋ́ Palaam tasaa sɩ: Ye Ɩsɔ tʋ niŋ, awe wɛɛna weesuɣu?
Sipili kʋteŋ kɛ Asilii ŋmakǝllaa lɩɩkǝna, na pá wakǝlɩ-wɛ na pǝ́ kpɛŋna Hepɛɛ lʋlʋɣʋ nyǝ́ma. Ama pɛlɛ pa tɛɛsǝɣǝna ncaalɛ tɔtɔɣɔ.
Palaam tɛma tɔmnaa mpɛɣɛ yɔɣɔtʋɣʋ kɛ́, ɩlɛna ɩ́ kpaɣa mpaaʋ na ɩ́ mǝlɩ ɩ tɛtʋ taa, na Palakɩ náá mǝlɩ ɩ́lɛ́ ɩ tɛ.
Ḿpʋ́ɣʋ́ Ɩsɛɣɛlɩ nyǝ́ma caɣa Sitim na pá na Mowapʋ alaa pá sʋʋ yem yem lakasɩ taa.
Na pɛlɛ pá sʋsɩ-wɛɣɛ tɩɩŋ laaʋ taa, na halɩ pá tɔkɩ pǝ tɔɣɔnaɣa na pa luŋiɣi
tʋɣʋ Paalɩ kɛ Peyɔɔ pʋɣʋ taa. Ɩlɛna Tacaa pááná náá huuna-wɛ.
Ntɛna Ɩsɔ tɔ Moisi sɩ: Koti Ɩsɛɣɛlɩ nyʋɣʋ nyǝ́ma tǝna, na ń pusi tasǝkǝlɛ nyǝ́ma na tɩɩŋ kɛ ma ɩsɛntaa kɛ ilim taa, na pǝ́cɔ́ má kʋ́ ma pááná kɛ pa tɔɔ.
Ḿpʋ́ɣʋ́ Moisi tɔma Ɩsɛɣɛlɩ hʋʋlaa sɩ: Paa wei ɩ́ kʋ́ Peyɔɔ pʋɣʋ taa tʋɣʋ Paalɩ luŋlaa mpɛ.
Waatʋ wei Moisi na lɛlaa pa kota Ɩsɔ cokǝle nɔnɔɣɔ na pá wiiki, ɩlɛ Ɩsɛɣɛlɩ tʋ nɔɣɔlʋ ɩ kɔna Matiyaŋ alʋ ńtɛ́ pa ɩsɛntaa tǝna, na ɩ́ pona ɩ tɛ.
Ḿpʋ́ɣʋ́ Ɩlasaa pǝyalʋ kɔtʋlʋ Pɛŋhasɩ wei ɩ kɛ́ Alɔŋ saalɩ tɔ, ɩ kʋla samaa taa tǝna na ɩ́ co ŋmantaaɣa,
na ɩ́ tǝŋ apalʋ na alʋ ɩnɩ pa waalǝɣɩ cokǝle taa, na ɩ́ sɔ pa naalɛ pa lotu taa kɛ ŋmantaaɣa na pá sɩ́. Ɩlɛna yʋlʋkʋsʋkʋ kɛɛlɩ Ɩsɛɣɛlɩ nyǝ́ma tɔɔ.
Ɩlɛ sǝtaa tɛma iyisi hiu na liɣiti (24.000) kɛ yoosuɣu.
Mpʋɣʋlɛ Tacaa tɔma Moisi sɩ:
Ɩlasaa pǝyalʋ kɔtʋlʋ Pɛŋhasɩ wei ɩ kɛ́ Alɔŋ saalɩ tɔ, ɩ kɛɛla ma pááná kɛ timpi ɩ sɛɛsa ɩsǝlɛ kɛ Ɩsɛɣɛlɩ nyǝ́ma taa ɩsɩɩ má tɔ. Pǝ tɔɔ kɛ́ ma ta kpiisi-wɛ.
Mpʋ tɔ, heeli-ɩ sɩ, má na-ɩ tɩɩ pɛɛlɩ hɛɛsʋɣʋ nɔɣɔ.
Na ká wɛɛ ɩ́ na ɩ piya piya pa tɔɔ, na pá pǝsɩ kɔtǝlaa kɛ tam. Mpi tɔ, ɩ sɛɛsa ɩsǝlɛ na ma tǝmlɛ, na ɩ́ hɩɩsɩ Ɩsɛɣɛlɩ nyǝ́ma ɩsaɣatʋ.
Ɩsɛɣɛlɩ tʋ wei na ɩ alʋ Matiyaŋ tʋ pa kʋwa mpʋ tɔ, ɩ ka kɛ́ Salu pǝyalʋ Simili kɛ́. Simiyɔŋ kpekǝle taa nyʋɣʋ tʋ ntɛ́.
Na pá yaakɩ ɩ alʋ sɩ Kosipi, na alʋ ɩnɩ ɩ caa sɩ Suuu. Ɩlɛ ɩ ka kɛ́ Matiyaŋ lʋlʋŋ paɣalɛ nyʋɣʋ tʋ kɛ́.
Ḿpʋ́ɣʋ́ Tacaa tɔma Moisi sɩ:
Tii Matiyaŋ nyǝ́ma tɔɔ, na ń kpiisi-wɛ.
Pa pǝsa mǝ kolontunaa kɛ. Mpi tɔ, pa tʋsa-mɛ na acilaɣatʋ kɛ Paalɩ, na pa nyʋɣʋ tʋ lɛlʋ pɛɛlɔ Kosipi tɔm taa. Ɩnǝɣɩ pa kʋwa yʋlʋkʋsǝkʋ waatʋ taa.

Waatʋ wei yʋlʋkʋsǝkʋ ŋkʋ kʋ tɛɛwa, ɩlɛna Tacaa tɔ Alɔŋ pǝyalʋ kɔtʋlʋ Ɩlasaa sɩ:
Kala Ɩsɛɣɛlɩ yǝlaa na pǝ́ kɛɛsǝna pa lʋlʋŋ, kɛ pǝ kpaɣaʋ apalaa mpa pa tala pɩɩsɩ hiu na pá mʋna yoou pote tɔ.
Ḿpʋ́ɣʋ́ Moisi na Ɩlasaa pa heela Ɩsɛɣɛlɩ nyǝ́ma kɛ Mowapʋ tɛtɛka taa kɛ́ Yaatanɩ nɔɣɔ kɛ Yeliko ɩsɛntaa
sɩ: Tacaa tʋwa Moisi sɩ ɩ́ kala yǝlaa mpa pa tǝna pa wɛna pɩɩsɩ hiu na waalɩ tɔ. Ɩsɛɣɛlɩ kpeka nna a lɩɩwa Icipiti taa tɔ a hǝla ntɔ:
Yakɔpʋ pǝyalʋ kancaalaɣa nyǝŋ Lupɛŋ kpekǝle, na ɩ́lɛ́ ɩ lʋlʋɣʋ nyǝ́ma ntɛ́ Hanɔkɩ nyǝ́ma na Pula nyǝ́ma.
Na Hɛsǝlɔŋ nyǝ́ma na Kaami nyǝ́ma.
Lupɛŋ kpekǝle nyǝ́ma ntɛ́, na pa taa kɛ́ apalaa iyisi nɩɩlɛ na tooso na nasǝtoso na nɩɩnʋwa na hiu na naanʋwa (43.730).
Palu pǝyalʋ Ɩliyapɩ,
pǝyalaa ntɛ́ Nemuwɛlɩ na Tataŋ na Apilam. Na Tataŋ na Apilam paa kɛna nyʋɣʋ nyǝ́ma, kɛ samaa wei ɩ kʋla Moisi na Alɔŋ pa tɔɔ tɔ. Kolee waalɩ nyǝ́ma ntɛ́ mpɛ ɩnɩ. Waatʋ ɩnǝɣɩ pɛlɛ pa kʋla Tacaa tɔɔ.
Ḿpʋ́ɣʋ́ tɛtʋ haa nɔɣɔ na tǝ́ li-wɛ na tǝ́ kpɛnna Kolee. Kɔkɔ nyaɣa lɛlaa na pa ɩsɛ kɛ ŋmʋnʋɣʋ na nɩɩlɛ na naanʋwa (250). Mpʋ ɩnɩ pǝ hʋla lɛlaa mpa pǝ kaasaa tɔɣɔ lɔŋ kɛ́.
Paa na mpʋ Kolee pǝyalaa ta sɩ.
Simiyɔŋ kpekǝle nyǝ́ma lʋlʋŋ hǝla ntɔ: Nemuwɛlɩ nyǝ́ma, na Yamɛŋ nyǝ́ma, na Yakɛŋ nyǝ́ma,
na Sela nyǝ́ma, na Sawuli nyǝ́ma.
Pa taa apalaa wɛ yǝlaa iyisi hiu na naalɛ na ŋmʋnʋɣʋ (22.200).
Katɩ kpekǝle nyǝ́ma lʋlʋŋ hǝla ntɔ: Sefoŋ nyǝ́ma na Haki nyǝ́ma na Suni nyǝ́ma,
na Osini nyǝ́ma na Ɩli nyǝ́ma
na Aloti nyǝ́ma na Aleli nyǝ́ma.
Pa taa apalaa wɛ yǝlaa iyisi nɩɩlɛ na nasǝlɛ na nɩɩnʋwa (40.500).
Yuta kpekǝle nyǝ́ma lʋlʋŋ ntɔ: Sela nyǝ́ma na Pɛlɛsɩ nyǝ́ma na Selaɩ nyǝ́ma. Pɛlɛsɩ nyǝ́ma ntɛ́ na Hɛsǝlɔŋ nyǝ́ma na Hamuli nyǝ́ma. Yuta pǝyalaa naalɛ Ɩlɩ na Onaŋ paa sǝpa Kanaaŋ tɛtʋ taa.
<range>
<range>
Pa taa apalaa wɛ iyisi nɩɩtoso na naanʋwa na naatoso na nasǝlɛ na nɩɩnʋwa (76500).
Ɩsakaa kpekǝle nyǝ́ma lʋlʋŋ ntɔ: Tola nyǝ́ma na Pufa nyǝ́ma
na Yepusi nyǝ́ma na Similoŋ nyǝ́ma.
Na pa taa apalaa kɛ iyisi nɩɩtoso na liɣiti na ŋmʋnʋɣʋ na nɩɩnʋwa (64300).
Sapulɔŋ kpekǝle lʋlʋŋ nyǝ́ma ntɔ: Selɛtɩ nyǝ́ma na Ɩloŋ nyǝ́ma na Yaleyɛlɩ nyǝ́ma.
Na pɛlɛ pa taa apalaa kɛ iyisi nɩɩtoso na nasǝlɛ na nɩɩnʋwa (60500).
Manasee na Ɩfǝlayim pa kpeka nyǝ́ma ntɛ́ Yosɛɛfʋ lʋlʋŋ nyǝ́ma tǝna.
Manasee kpekǝle nyǝ́ma lʋlʋŋ ntɔ: Makii nyǝ́ma na ɩ́lɛ́ ɩ pǝyalʋ Kalaatɩ nyǝ́ma.
Kalaatɩ lʋlʋŋ nyǝ́ma ntɛ́ na Yesɛɛ nyǝ́ma na Helɛkɩ nyǝ́ma
na Asǝliyɛlɩ nyǝ́ma na Sekem nyǝ́ma,
na Semita nyǝ́ma, na Hefɛɛ nyǝ́ma.
Hefɛɛ pǝyalʋ Selofatɩ ná lʋla alʋpiya tike kɛ́. Mpɛɣɛlɛ Mala na Nowa na Hokǝla na Milika na Tiisa.
Na pa taa apalaa kɛ iyisi nɩɩlɛ na naanʋwa na naalɛ na nasǝtoso na nɩɩnʋwa (52700).
Ɩfǝlayim kpekǝle lʋlʋŋ nyǝ́ma ntɔ: Sutela nyǝ́ma na Pekɛɛ nyǝ́ma na Tahaŋ nyǝ́ma.
Sutela pǝyalʋ Ɩlaŋ lʋlʋɣʋ nyǝ́ma ntɛ ɩlaŋ nyǝ́ma.
Pa taa apalaa wɛ iyisi hiu na naanʋwa na naalɛ na nasǝlɛ na nɩɩnʋwa (32500). Yosɛɛfʋ lʋlʋɣʋ nyǝ́ma ntɛ́ kpeka anɩ a naalɛ.
Pɛncamɛɛ kpekǝle lʋlʋŋ nyǝ́ma ntɔ: Pela nyǝ́ma, na Asepɛlɩ nyǝ́ma na Ahilam nyǝ́ma
na Sufam nyǝ́ma na Hufam nyǝ́ma.
Pela lʋlʋɣʋ nyǝ́ma ntɛ́ na Aatɩ nyǝ́ma na Naamaŋ nyǝ́ma.
Pa taa apalaa wɛ iyisi nɩɩlɛ na kakpasɩ na nasǝtoso (45600).
Taŋ kpekǝle lʋlʋɣʋ nyǝ́ma ntɛ́ Suham nyǝ́ma.
Pɛlɛ pa taa apalaa wɛ iyisi nɩɩtoso na liɣiti na nasǝlɛ (64400).
Asɛɛ kpekǝle lʋlʋɣʋ nyǝ́ma ntɛ́: Ɩmǝna nyǝ́ma na Ɩsefi nyǝ́ma na Peliya nyǝ́ma.
Peliya lʋlʋɣʋ nyǝ́ma ntɛ́ na Hepɛɛ nyǝ́ma na Malǝkǝyɛlɩ nyǝ́ma.
Asɛɛ ka wɛna pɛɛlɔ na pá yaakɩ-ɩ sɩ Sela.
Pɛlɛ pa taa apalaa wɛ iyisi nɩɩlɛ na naanʋwa na tooso na nasǝlɛ (53400).
Nɛfǝtali kpekǝle lʋlʋɣʋ nyǝ́ma ntɛ́: Yasiyɛlɩ nyǝ́ma na Kuni nyǝ́ma
na Yesɛɛ nyǝ́ma na Sikɛm nyǝ́ma.
Pa taa apalaa ka wɛ iyisi nɩɩlɛ na kakpasɩ na nasǝlɛ (45400).
Ɩsɛɣɛlɩ apalaa tǝna mpa pa kalaa tɔ, pa kpɛnta iyisi nasǝtoso na kʋlʋmaɣa na nasǝtoso na nɩɩnʋwa na hiu na naanʋwa (601730).
Ḿpʋ́ɣʋ́ Tacaa tɔma Moisi sɩ:
Pǝ wɛɛ sɩ ń tala tɛtʋ kɛ Ɩsɛɣɛlɩ kpeka na pǝ́ kɛɛsǝna a samaa.
Tɛtɛ kɛ paa tɔ na pá talǝna paa kpekǝle nteɣe tǝ tɛtʋ. Ɩlɛna pá cɛla kpeka sɔsɔɔna kɛ tɛtʋ sɔsɔɔntʋ na sǝkpena kɛ sǝkpetu.
<range>
<range>
Lefii kpekǝle taa lʋlʋŋ wei wei pa kalaa tɔɣɔlɛ Kɛɛsɔŋ nyǝ́ma na Kehatɩ nyǝ́ma na Melali nyǝ́ma.
Pa lʋlʋŋ taa sǝkpeŋ ntɛ́ Lipini nyǝ́ma na Hepǝlɔŋ nyǝ́ma na Malii nyǝ́ma na Musi nyǝ́ma na Kolee nyǝ́ma. Amǝlam caa kɛlɛ Kehatɩ.
Amǝlam kpaɣana Lefii pɛɛlɔ Yɔkǝpɛtɩ wei pa lʋla Icipiti tɔ. Na ɩ́lɛ́ ɩ lʋlɩ-ɩ Alɔŋ na Moisi na Malǝyam pa tooso.
Alɔŋ piya ntɛ́ Natapɩ, na Apihu, na Ɩlasaa, na Ɩtamaa.
Ama Tacaa kʋwa Natapɩ na Apihu kɛ waatʋ wei pa pona-ɩ kɔtaɣa tǝlatɛ tɔɔ kɛ tulaalʋ kpaɩ nyǝŋ tɔ.
Pa taa apalaa na alʋpiya mpa pa tala ɩsɔtʋnaa naalɛ tɔ pa wɛ iyisi hiu na tooso (23000). Pa taa kalǝna-wɛ na Ɩsɛɣɛlɩ nyǝ́ma lɛlaa. Mpi tɔ, pǝ fɛɩ sɩ pá talǝna-wɛɣɛ tɛtʋ.
Ɩsǝna Moisi na kɔtʋlʋ Ɩlasaa pa kala Ɩsɛɣɛlɩ nyǝ́ma kɛ Mowapʋ tɛtɛkǝlɛ taa kɛ́ Yaatanɩ nɔɣɔ kɛ Yeliko ɩsɛntaa tɔɣɔlɛ.
Mpa Moisi na kɔtʋlʋ Alɔŋ paa kala tɔm kancaalaɣa nyǝm kɛ Holɛpʋ wʋlaɣa tɛtʋ taa tɔ pa fɛɩ nɔɔnɔɔ nyǝ́ma taa.
Tacaa ka tɛma-wɛɣɛ heeluɣu sɩ pa tǝna paa sɩ wʋlaɣa tɛtʋ taa. Ye pǝ taɣa Yefune pǝyalʋ Kalɛpʋ na Nuŋ pǝyalʋ Yosuwee pa tike kɛ pǝ kaasaa.
Ḿpʋ́ɣʋ́ Yosɛɛfʋ pǝyalʋ Manasee, na Manasee pǝyalʋ Makii, na Makii pǝyalʋ Kalaatɩ na Kalaatɩ pǝyalʋ Hefɛɛ, na Hefɛɛ pǝyalʋ Selofatɩ. Selofatɩ ɩnɩ ɩ pɛɛlaa Mala na Nowa na Hokǝla na Milika na Tiisa pa polǝna
Moisi na kɔtʋlʋ Ɩlasaa na Ɩsɛɣɛlɩ kʋpaɣalaa tǝna kiŋ kɛ Ɩsɔ cokǝle nɔnɔɣɔ na pá tɔ sɩ:
Tá caa sǝpa wʋlaɣa tɛtʋ taa kɛ́ ɩ ɩsaɣatʋ tɔɔ, ɩ ta yele apalʋpǝyaɣa. Ama ɩ fɛɩ Kolee na ɩ waalɩ nyǝ́ma mpa pa kʋla Tacaa tɔɔ kɛ́ wʋlaɣa tɛtʋ taa tɔ pa taa.
Mpʋ tɔ, ɩ́ ha tá na tá caa yǝlaa kɛ tɛtʋ. Pǝ́ taa kɔɔ na ɩ hǝtɛ saalɩ yem. Mpi tɔ, alʋpiya tike kɛ ɩ lʋlaa.
Ḿpʋ́ɣʋ́ Moisi hʋla Tacaa kɛ pa kʋsǝlǝmʋtʋ ntɩ.
Na ɩ́lɛ́ ɩ tɔ́ sɩ:
Pɛɛlaa mpɛ pa kʋsǝlǝmʋtʋ wɛ teu. Ɩ́ cɛlɛ-wɛɣɛ pa caa tɛtʋ kɛ ɩ́lɛ́ ɩ lʋlʋɣʋ nyǝ́ma nyǝntʋ kiŋ.
Pǝ wɛɛ sɩ ń tɛlǝsɩ Ɩsɛɣɛlɩ nyǝ́ma sɩ ye alʋpiya tike kɛ yʋlʋ lʋlaa na ɩ́ sɩ, pá cɛlɛ-sǝɣɩ ɩ kpancoou.
Ye ɩ fɛɩna alʋpǝyaɣa, ɩlɛ pa cɛla ɩ kpancoou kɛ ɩ neu yaa ɩ taalʋ.
Yaa ye ɩ fɛɩna neu yaa taalʋ, ɩlɛ pa cɛla ɩ kpancoou kɛ ɩ caa taalʋ yaa ɩ neu.
Yaa ye ɩ caa fɛɩna taalʋ yaa neu, ɩlɛ pa cɛla ɩ kpancoou kɛ ɩ lʋlʋɣʋ nyǝ́ma taa wei ɩ kǝla-ɩ kpǝtǝnaʋ tɔ. Pǝ kɛ́ Ɩsɛɣɛlɩ nyǝ́ma kɛ kʋsǝsɩɩtʋ kɛ́ ɩsɩɩ ma kɛɛsʋɣʋ-wɛ tɔ.
Ḿpʋ́ɣʋ́ Tacaa tɔma Moisi sɩ: Kpa Apalim pʋɣʋ tɔɔ na ń loosi tɛtʋ nti ma haakɩ Ɩsɛɣɛlɩ nyǝ́ma tɔ.
N ká na-tɩ yaa. Ama n ká sɩ teitei kɛ́ ɩsɩɩ nyá taalʋ Alɔŋ.
Pǝ taɣa pʋlʋ, ɩ́ tá tɔkɩ ma tɔm kɛ Siŋ wʋlaɣa tɛtʋ taa kɛ́ waatʋ wei samaa yookaɣana-m tɔ. Ɩ́ tá faɣasɩ-m na ma mpaa kɛ waatʋ wei ɩ́ sǝlǝmaɣa lʋm tɔ. Yoou lʋm mpi pa yaana pa tɛ taa sɩ, Melipa kɛ Siŋ wʋlaɣa tɛtʋ taa kɛ́ Katɛɛsɩ tɔ pǝ tɔm kɛ ɩ yɔɣɔtǝɣɩ.
Mpʋɣʋlɛ Moisi cɔwa Tacaa sɩ:
Haɩ, Ɩsɔ Tacaa nyá wei n haakɩ weesuɣu tɔ, kpa yǝlaa panɛ pa nyʋɣʋ tʋ,
wei ɩ ka pǝsɩ na ɩ́ paasǝna-wɛɣɛ paa waatʋ wei tɔ, na pá taa wɛɛ ɩsɩɩ kalǝkʋ ŋku kʋ laŋa tiikilu tɔ.
Mpʋɣʋlɛ Tacaa tɔma Moisi sɩ: Nuŋ pǝyalʋ Yosuwee kɛ́ yʋlʋ wei ɩ taa ma Feesuɣu haɣaa tɔɣɔ. Yaa-ɩ na ń tʋ-ɩ tǝmlɛ ntɛ́.
Pona-ɩ kɔtʋlʋ Ɩlasaa kiŋ kɛ Ɩsɛɣɛlɩ nyǝ́ma tǝna ɩsɛntaa, na ń lapɩ-ɩ wei ɩ ka lɛɛtɩ nyá lonte taa tɔ.
Pasa-ɩ nyá sɔsɔɔntʋ hɔɣɔlʋɣʋ. Ɩlɛna Ɩsɛɣɛlɩ nyǝ́ma nyana-ɩ.
Kɔtʋlʋ Ɩlasaa ká pɛɛkǝɣǝna-ɩ Tacaa luɣu nyǝntʋ na kɔtaɣa wontu nti pa yaa sɩ wulim na tumim tɔ. Ɩlɛna ɩnɩ na Ɩsɛɣɛlɩ samaa pá tǝŋǝɣɩ-tɩ.
Ḿpʋ́ɣʋ́ Moisi mʋwa Tacaa tɔm, na ɩ́ yaa Yosuwee kɛ kɔtʋlʋ Ɩlasaa kiŋ kɛ Ɩsɛɣɛlɩ nyǝ́ma tǝna ɩsɛntaa.
Na Moisi tǝnɩ niŋ kɛ Yosuwee tɔɔ, na ɩ́ lapɩ-ɩ ɩ lonte taa lɛɛtʋlʋ ɩsɩɩ Tacaa kɛɛsʋɣʋ-ɩ tɔ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ ɩ́ paasǝna na ɩ́ wɔkɩ-m tɔɣɔnaɣa kɔtasɩ nsi sɩ sɔɔsʋŋ ma caakɩ tɔɣɔ pǝ waatʋnaa mpa ma sɩɩwa tɔ.
Paa ɩfemle nte ɩ́ ká la Tacaa maɣa kɔtaɣa ŋka kɔkɔ lusa ka tǝna tɔɣɔ. Ɩlɛ pǝnaɣa kʋlʋmaɣa ɩwɛɛsɩ nsi sɩ tiili ta caamɩ tɔɣɔ ɩ́ ká la-m kɔtaɣa ŋkɛ. Na pǝ́ wɛɛ ḿpʋ́ɣʋ́ tam tɔɔ.
Lɛŋka kɛ tanaŋ, na lɛŋka kɛ taanaɣa.
Na pǝ́ sɔɔsǝna mʋlʋm kiloonaa tooso, wei pa nuɣutina Olifi nim liitili kʋlʋm na titite tɔ.
Kɔtaɣa ŋkɛɣɛ ɩ́ ká tɛma-m lapʋ kɛ Holɛpʋ pʋɣʋ tɔɔ. Ka sɔɔsʋŋ kɛ ma caakɩ.
Ɩlɛna ɩ́ tǝnɩ tanaŋ kɔtaɣa ɩwǝyaɣa tɔɔ kɛ sʋlʋm liitili kʋlʋm na titite, na ɩ́ liisi pǝlɛɣɛ cokǝle taa.
Ɩlɛna ɩ́ la taanaɣa nyǝŋka kɛ teitei ɩsɩɩ tanaŋ tɛɛ nyǝŋka. Sɔɔsʋŋ wei ma caakɩ tɔ ɩ kɔtaɣa ŋka kɔkɔ lusa ka tǝna tɔɣɔlɛ.
Pǝnaɣa kʋlʋmaɣa ɩwɛɛsɩ naalɛ nsi sɩ tiili tá caamɩ tɔɣɔ ɩ́ ká la kɔtaɣa ŋkɛɣɛ kʋyakʋ kʋhɛɛsʋɣʋ wule, na pǝ sʋlʋm na mʋlʋm kiloonaa naatoso, wei pa nuɣutina nim tɔ. Na pǝ́ sɔɔsǝna paa kʋyakʋ ŋku kʋ nyǝŋka.
<range>
Paa ɩsɔtʋ wei ɩ kʋyakʋ kancaalaɣa nyǝŋkʋ ŋku, ɩ́ ká la Tacaa kɛ kɔtaɣa ŋka kɔkɔ lusa ka tǝna tɔɣɔ latǝcɛnaa kʋfama naalɛɣɛ, na ɩwaaʋ kʋlʋmʋɣʋ, na pǝnaɣa kʋlʋmaɣa ɩwɛɛsɩ naatosompɔɣɔlaɣa nsi sɩ tilli tá caamɩ tɔ.
Ɩ́ ká sɔɔsɩ paa latǝcɛ wei ɩ tɔɔ kɛ́ mʋlʋm mpi pa nuɣutina nim tɔɣɔ kiloonaa pɔɣɔlaɣafɛɩ naanʋwa. Na kiloonaa naatoso kɛ paa ɩwaaʋ ŋku kʋ tɔɔ.
Na kiloonaa toosoɣo paa ɩwǝyaɣa ŋka ka tɔɔ. Kɔtaɣa ŋka ka sɔɔsʋŋ ma caakɩ tɔɣɔlɛ.
Paa latǝcɛ wei ɩ tɔɔ kɛ́ sʋlʋm liitilinaa tooso, na paa ɩwaaʋ ŋku kʋ tɔɔ kɛ sʋlʋm liitilinaa naalɛ, na paa ɩwǝyaɣa ŋka ka tɔɔ kɛ́ liitili kʋlʋm na titite. Kɔtasɩ nsi ɩ́ ká la paa pǝnaɣa ŋkaɣa ɩsɔtʋ kancaalaɣa kʋyɛɛŋ taa tɔɣɔlɛ.
Ɩlɛna ɩ́ lá pǝŋtʋlʋɣʋ kɛ ɩsaɣatʋ hɩɩsʋɣʋ kɔtaɣa. Na pǝ́ sɔɔsǝna paa kʋyakʋ ŋku kʋ kɔtaɣa na pǝ sʋlʋm.
Ḿpʋ́ɣʋ́ Tacaa tasaa sɩ: Paa pǝnaɣa kʋfalaɣa ŋka ka ɩsɔtʋ kancaalaɣa nyǝŋ, kʋyɛɛŋ naanʋwa na liɣiti wule ɩ́ ká tɔɣɔ Tɛɛʋ acima na ma hǝtɛ taa.
Ɩlɛna ɩsɔtʋ kʋlʋm ɩnɩ ɩ kʋyɛɛŋ naanʋwa na kakpasɩ wule ɩ́ tɔɣɔ kʋkʋsʋm fɛɩ kakalasɩ acima kɛ kʋyɛɛŋ naatosompɔɣɔlaɣa.
Acima anɩ a kʋyakʋ kancaalaɣa nyǝŋkʋ wule, Ɩsɔ sɛɛtʋ kɛ ɩ́ ká koti. Ɩ́ kaa la tǝmlɛ natǝlɩ.
Ɩ́ ká la kɔtaɣa ŋka kɔkɔ lusa ka tǝna tɔɣɔ tɔla wena a tiili tá caamɩ tɔ. Ɩsɩɩ latǝcɛnaa kʋfama naalɛ, na ɩwaaʋ na pǝnaɣa kʋlʋmaɣa ɩwɛɛsɩ kɛ naatosompɔɣɔlaɣa.
Ɩ́ ká tǝnɩ paa kpǝntɛ nte tǝ tɔɔ kɛ́ kɔtaɣa mʋlʋm mpi pa nuɣutina nim tɔ, paa latǝcɛ kʋfalʋ wei ɩ tɔɔ kɛ́ kiloonaa pɔɣɔlaɣafɛɩ naanʋwa, na kiloonaa tooso kɛ́ paa ɩwaaʋ ŋku kʋ tɔɔ.
Na ɩ́ tǝnɩ paa ɩwǝyaɣa ŋka ka tɔɔ kɛ́ kiloonaa tooso.
Ɩlɛna ɩ́ lá pǝŋtʋlʋɣʋ kɛ ɩsaɣatʋ hɩɩsʋɣʋ kɔtaɣa. Na kɔtʋlʋ la-mɛɣɛ pǝ kɔtaɣa.
Kɔtasɩ nsɩ sɩ tǝna sɩ sɔɔsǝɣǝna paa tanaŋ ŋku kʋ nyǝŋsɩ tɔɔ.
Acima kʋyɛɛŋ naatosompɔɣɔlaɣa tǝcu kɛ́ maa nɩɩ paa kʋyakʋ ŋku kʋ tɔɣɔnaɣa na sʋlʋm na kɔtaɣa ŋka kɔkɔ lusa ka tǝna tɔ ka sɔɔsʋŋ.
Ma sɛɛtʋ tike kɛ ɩ́ ká koti kʋyakʋ naatosompɔɣɔlaɣa nyǝŋkʋ ŋkʋ kʋ wule. Ɩ́ kaa la tǝmlɛ natǝlɩ.
Ḿpʋ́ɣʋ́ Moisi tɔma sɩ: Pǝ takɩ kʋmtʋ acima wule, ɩlɛna ɩ́ kɔna Tacaa kɛ tɔɣɔnaɣa kʋfalaɣa kɔtasɩ. Ɩ sɛɛtʋ tike kɛ ɩ́ ká koti kʋyakʋ ŋkʋ kʋ wule. Ɩ́ kaa la tǝmlɛ natǝlɩ.
Ɩ́ ká la Tacaa kɛ kɔtaɣa ŋka kɔkɔ lusa ka tǝna na ɩ́ caakɩ ka sɔɔsʋŋ tɔɣɔ latǝcɛnaa kʋfama naalɛ, na ɩwaaʋ na pǝnaɣa kʋlʋmaɣa ɩwɛɛsɩ naatosompɔɣɔlaɣa.
Na ɩ́ tǝnɩ paa kɔtaɣa ŋka ka tɔɔ kɛ́ tɔɣɔnaɣa kɔtaɣa, ɩsɩɩ paa ɩsɔtʋ wei ɩ kʋyakʋ kancaalaɣa nyǝŋkʋ nyǝŋka.
<range>
Ɩlɛna ɩ́ lá pǝŋtʋlʋɣʋ kɛ kɔtaɣa, na pá la-mɛɣɛ ɩsaɣatʋ hɩɩsʋɣʋ kɔtaɣa.
Kɔtasɩ sǝnɛ sɩ tǝnaɣa ɩ́ sɔɔsǝɣɩ paa kʋyakʋ ŋku kʋ nyǝŋka tɔɔ, na pǝ tɔɣɔnaɣa, na pǝ sʋlʋm. Pǝ wɛɛ sɩ tɔla nna a tiili tá caamɩ tɔɣɔ ɩ́ lakɩ kɔtasɩ.
Ḿpʋ́ɣʋ́ Moisi tɔma sɩ: Tacaa sɛɛtʋ tike kɛ ɩ́ ká koti ɩsɔtʋ naatosompɔɣɔlaɣa nyǝŋ kʋyakʋ kancaalaɣa nyǝŋkʋ wule. Ɩ́ kaa la tǝmlɛ natǝlɩ. Na pɩɩ la-mɛɣɛ kawilitasɩ acima.
Ɩlɛna ɩ́ lá Tacaa kɛ kɔtasɩ nsi kɔkɔ lusa sɩ tǝna tɔ, sɩ sɔɔsʋŋ nyǝnsɩ kɛ tɔla wena a tiili tá caamɩ tɔ. Ɩsɩɩ latǝcɛ kʋfalʋ kʋlʋm, na ɩwaaʋ kʋlʋmʋɣʋ, na pǝnaɣa kʋlʋmaɣa ɩwɛɛsɩ kɛ naatosompɔɣɔlaɣa.
Ɩ́ ká sɔɔsɩ paa kpǝntɛ nte tǝ tɔɔ kɛ́ kɔtaɣa mʋlʋm mpi pa nuɣutina nim tɔ. Paa latǝcɛ kʋfalʋ wei ɩ tɔɔ kɛ́ kiloonaa pɔɣɔlaɣafɛɩ naanʋwa, na ɩwaaʋ tɔɔ kɛ́ kiloonaa naatoso.
Na ɩ́ tǝnɩ paa ɩwǝyaɣa ŋka ka tɔɔ kɛ́ kiloonaa naatoso.
Na ɩ́ lá Tacaa kɛ pǝŋtʋlʋɣʋ kɛ ɩsaɣatʋ hɩɩsʋɣʋ kɔtaɣa, na pá la-mɛɣɛ pǝ kɔtaɣa.
Ɩ́ ká sɔɔsɩ kɔtasɩ sǝnɛ sɩ tǝnaɣa paa kʋyakʋ ŋku kʋ kɔtasɩ nsi kɔkɔ lusa sɩ tǝna tɔ. Na paa ɩsɔtʋ wei ɩ kʋyakʋ kancaalaɣa nyǝŋkʋ nyǝnsɩ na pǝ sʋlʋm na pǝ tɔɣɔnaɣa nyǝnsɩ tɔɔ, ɩsɩɩ Tacaa ka sɩɩʋ tɔ. Kɔtaɣa ŋka kɔkɔ lusa ka tǝna na Tacaa caakɩ ka sɔɔsʋŋ tɔɣɔlɛ.
Ḿpʋ́ɣʋ́ Moisi tasaa sɩ: Ɩsɔ sɛɛtʋ tike kɛ ɩ́ ká koti ɩsɔtʋ naatosompɔɣɔlaɣa nyǝŋ kʋyakʋ naanʋwa nyǝŋkʋ wule, na nɔhɔkʋtʋ. Tǝmlɛ natǝlɩ tǝ fɛɩ lapʋ.
Na ɩ́ lá kɔtaɣa ŋka kɔkɔ lusa ka tǝna na ká wɛna sɔɔsʋŋ tɔɣɔ tɔla wena a tiili tá caamɩ tɔ. Ɩsɩɩ latǝcɛ kʋfalʋ na ɩwaaʋ na pǝnaɣa kʋlʋmaɣa ɩwɛɛsɩ naatosompɔɣɔlaɣa.
Na ɩ́ tǝnɩ paa kɔtaɣa ŋka ka tɔɔ kɛ́ tɔɣɔnaɣa nyǝŋka. Ɩsɩɩ paa ɩsɔtʋ wei ɩ kʋyakʋ kancaalaɣa nyǝŋkʋ nyǝŋka.
<range>
Ɩlɛna ɩ́ lá pǝŋtʋlʋɣʋ kɛ ɩsaɣatʋ hɩɩsʋɣʋ kɔtaɣa. Na ɩ́ sɔɔsɩ lɛŋkʋ kɛ ɩsaɣatʋ hɩɩsʋɣʋ kʋyakʋ sɔsɔɔŋkʋ nyǝŋka. Na pǝ́ kaasɩ paa kʋyakʋ ŋku kʋ kɔkɔ nyǝnsɩ na pǝ tɔɣɔnaɣa na pǝ sʋlʋm.
Ḿpʋ́ɣʋ́ Moisi tasaa sɩ: Ɩsɔ sɛɛtʋ tike kɛ ɩ́ ká koti ɩsɔtʋ naatosompɔɣɔlaɣa nyǝŋ kʋyakʋ naanʋwa na kakpasɩ nyǝŋkʋ wule. Tǝmlɛ natǝlɩ tǝ fɛɩ lapʋ. Na ɩ́ tɔɣɔ Tacaa acima kɛ kʋyɛɛŋ naatosompɔɣɔlaɣa.
Ɩlɛna ɩ́ lapɩ-ɩ tɔla wena pǝ ta caamɩ tɔɣɔ kɔtaɣa ŋka kɔkɔ lusa ka tǝna na ka wɛ sɔɔsʋŋ tɔɣɔ kʋyakʋ kancaalaɣa nyǝŋkʋ wule. Ɩsɩɩ latǝcɛnaa kʋfama naanʋwa na tooso, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti.
Na ɩ́ tǝnɩ paa kɔtaɣa ŋka ka tɔɔ kɛ́ tɔɣɔnaɣa nyǝŋka.
<range>
Ɩlɛna ɩ́ lá pǝŋtʋlʋɣʋ kɛ ɩsaɣatʋ hɩɩsʋɣʋ nyǝŋka. Na pǝ́ sɔɔsǝna paa kʋyakʋ ŋku kʋ kɔkɔ nyǝnsɩ na pǝ tɔɣɔnaɣa na pǝ sʋlʋm.
Pǝ kpaɣaʋ kʋyakʋ naalɛ nyǝŋkʋ na pǝ́ polo naatosompɔɣɔlaɣa nyǝŋkʋ tɔ. Ɩ́ ká la paa kʋyakʋ ŋku kʋ kɔtaɣa kɛ tɔla wena a tiili tá caamɩ tɔɣɔ. Na pǝ́ sɔɔsǝna pǝ tɔɣɔnaɣa na pǝ sʋlʋm. Mpi ɩ́ ká la kɔtasɩ kɛ kʋyakʋ naalɛ nyǝŋkʋ tɔɣɔlɛ, latǝcɛnaa naanʋwa na naalɛ, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti, na pǝŋtʋlʋɣʋ kʋlʋmʋɣʋ. Kʋyakʋ tooso nyǝŋkʋ wule kɛ latǝcɛnaa naanʋwa na kʋlʋm, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti na pǝŋtʋlʋɣʋ kʋlʋmʋɣʋ. Kʋyakʋ liɣiti nyǝŋkʋ wule kɛ latǝcɛnaa naanʋwa, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti, na pǝŋtʋlʋɣʋ kʋlʋmʋɣʋ. Kʋyakʋ kakpasɩ nyǝŋkʋ wule kɛ latǝcɛnaa pɔɣɔlaɣafɛɩ naanʋwa, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti, na pǝŋtʋlʋɣʋ kʋlʋmʋɣʋ. Kʋyakʋ naatoso nyǝŋkʋ wule kɛ latǝcɛnaa pǝlefɛɩ naanʋwa, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti, na pǝŋtʋlʋɣʋ kʋlʋmʋɣʋ. Kʋyakʋ naatosompɔɣɔlaɣa nyǝŋkʋ kɛ latǝcɛnaa naatosompɔɣɔlaɣa, na ɩwaaŋ naalɛ, na pǝnaɣa kʋlʋmaɣa ɩwɛɛsɩ kɛ naanʋwa na liɣiti, na pǝŋtʋlʋɣʋ kʋlʋmʋɣʋ.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Acima sɔsɔɔna kɛ ɩ́ ká koti na ɩ́ tɔɣɔ kʋyakʋ pǝlefɛɩ naanʋwa nyǝŋkʋ wule. Tǝmlɛ natǝlɩ tǝ fɛɩ lapʋ.
Ɩ́ ká la Tacaa kɛ kɔtaɣa sɔɔsʋŋ nyǝŋka kɛ latǝcɛ, na ɩwaaʋ, na pǝnaɣa kʋlʋmaɣa ɩwɛɛsɩ kɛ naatosompɔɣɔlaɣa. Pǝ fɛɩ sɩ tɔla anɩ a tiili ɩ́ caamɩ.
Na ɩ́ tǝnɩ paa tɔtɛ nte tǝ tɔɔ kɛ́ kɔtaɣa tɔɣɔnaɣa, na pǝ sʋlʋm mpi pa lakǝna tam tɔ.
Na ɩ́ la tɔtɔɣɔ ɩsaɣatʋ hɩɩsʋɣʋ kɔtaɣa na ɩ́ sɔɔsɩ pǝ tǝnaɣa paa kʋyakʋ ŋku kʋ kɔkɔ kɔtasɩ tɔɔ, na pǝ tɔɣɔnaɣa na pǝ sʋlʋm.
Kɔtasɩ nsi pǝ wɛɛ sɩ ɩ́ sɔɔsɩ kɔkɔ na tɔɣɔnaɣa na sʋlʋm na ciikuɣu na luɣu kʋlʋmʋɣʋ pǝ nyǝnsɩ tɔɔ kɛ́ Tacaa acima kʋyakʋ wule tɔɣɔlɛ.
Ḿpʋ́ɣʋ́ Moisi tɛlǝsa Ɩsɛɣɛlɩ nyǝ́ma kɛ tǝ tǝna nti Tacaa tʋ-ɩ tɔ.
Pǝ waalɩ kɛ́ ɩ tasa kpeka nyɔɔŋ nyǝ́ma kɛ tɛlǝsʋɣʋ kɛ Tacaa kʋyɔɣɔtʋtʋ lɛntǝnaa tɔtɔ sɩ:
Ye yʋlʋ sɩɩ nɔɣɔ sɩ ɩ lakɩ Tacaa kɛ kɔtaɣa. Yaa ɩ kisiɣi pʋlʋpʋɣʋ Ɩsɔ tɔɔ. Pǝ fɛɩ sɩ ɩ́ sɛkɩ pǝ lapʋ. Pǝ wɛɛ sɩ ɩ́ la pǝ tǝna mpi pǝ lɩɩna ɩ nɔɣɔ tɔ.
Ye ɩsɩɩ pɛɛlɔ wɛ ɩ caa tǝyaɣa taa, na ɩ́ sɩɩ ɩ nɔɣɔ kɛ Ɩsɔ ɩsɛntaa sɩ, ɩ ká la pʋlʋ,
na cɛcɛ nɩɩ, na ɩ́ tá kisina-ɩ. Pǝ wɛɛ kɛ́ sɩ ɩ́ tǝŋ teitei ɩsɩɩ ɩ sɩɩʋ tɔ.
Ama ye ɩ kisina-ɩ kʋyakʋ ŋkʋɣʋ kpakpaa, ɩlɛ ɩ yele pǝ tɔm. Tacaa kaa pɔɔsɩ-ɩ. Mpi tɔ, ɩ caa kisina-ɩ.
Ye ɩsɩɩ pɛɛlɔ hulina nɔɣɔ sɩɩʋ na pǝ́cɔ́ ɩ saa.
Ɩlɛna ɩ paalʋ nɩɩ-tɩ na ɩ́ tá kisina-ɩ pǝ wɛɛ sɩ ɩ la ɩsɩɩ ɩ sɩɩʋ tɔ.
Ama ye ɩ kisina-ɩ kʋyakʋ ŋkʋɣʋ kpakpaa, ɩlɛ ɩ yele pǝ tɔm. Tacaa kaa pɔɔsɩ-ɩ.
Ye ɩsɩɩ alʋ leelu, yaa wei na ɩ paalʋ pa yawa tɔ, ɩ sɩɩ nɔɣɔ. Pǝ wɛɛ sɩ ɩ́ la-kɛɣɛ.
Mpʋ tɔ, ye ɩsɩɩ alʋ wei ɩ wɛna paalʋ tɔ ɩ sɩɩ nɔɣɔ sɩ ɩ́ ká la pʋlʋ,
na ɩ paalʋ tá kisina-ɩ. Ɩsɩɩ ɩ lapa ɩsǝna ɩ sɩɩwa tɔ.
Ye ɩ paalʋ kisina-ɩ kʋyakʋ ŋkʋɣʋ kpakpaa, ɩlɛ ɩ yele pǝ tɔm. Tacaa kaa pɔɔsɩ-ɩ. Mpi tɔ, apalʋ kisina-ɩ.
Mpʋ tɔ, ye ɩsɩɩ alʋ caa ɩ sɩɩ nɔɣɔ sɩ ɩ lakɩ pʋlʋpʋ, ɩ paalʋ wɛna mpaaʋ sɩ ɩ́ tisina-ɩ, yaa ɩ́ kisina-ɩ.
Ama ye ɩ nɩɩwa na ɩ́ tá kisina-ɩ kʋyakʋ ŋkʋɣʋ kpakpaa. Ɩlɛ ɩ hʋlǝna ɩ sum ntɛ́ sɩ ɩ tisaa.
Ama ye waalɩ waalɩ kɛ́ ɩ laŋlɛ ta hɛɛna ɩ alʋ sɩ ɩ́ taa la ɩsɩɩ ɩ sɩɩwa tɔ. Ɩlɛ Tacaa kaa pɔɔsɩ alʋ, ɩ paalʋ nyʋɣʋ taa kɛ́ pɩɩ mǝlɩ.
Kʋsǝsɩɩtʋ nti Tacaa sɩɩwa alaa na pɛɛlaa pa nɔɔsɩ sɩɩʋ tɔm taa tɔɣɔlɛ.
Ḿpʋ́ɣʋ́ Tacaa tɔma Moisi sɩ:
Polo na ń hɔ Matiyaŋ nyǝ́ma ŋkpaŋʋɣʋ kɛ ɩsaɣatʋ nti pa lapa Ɩsɛɣɛlɩ nyǝ́ma tɔ tǝ tɔɔ. Pǝ waalɩ kɛ́ n ká kpe nyá nyǝ́ma cɔlɔ.
Mpʋɣʋlɛ Moisi tɔma samaa sɩ: Mǝ taa lɛlaa ɩ́ suu pa yoou wontu na pá polo na pa yoona Matiyaŋ nyǝ́ma, na pá lɛɛtɩ-wɛ ɩsɩɩ Tacaa sɩɩʋ tɔ.
Mpʋ tɔ, ɩ́ lǝsɩ paa kpekǝle nte tǝ taa kɛ́ yoolaa iyaɣa (1000).
Ḿpʋ́ɣʋ́ pa lǝsa paa Ɩsɛɣɛlɩ kpekǝle nte tǝ taa kɛ́ yoolaa iyaɣa (1000). Ɩlɛna pǝ́ kpɛntɩ iyisi naanʋwa na naalɛ (12000).
Na pá tilina pa tǝnaɣa yoou. Ɩlɛna kɔtʋlʋ Ɩlasaa pǝyalʋ Pɛŋhasɩ kpɛnna Ɩsɔ wontu na tutuuŋ wei paa hʋlɩ na pá caalɩ yoou tɔ.
Ḿpʋ́ɣʋ́ pa tii Matiyaŋ nyǝ́ma tɛtʋ tɔɔ, ɩsɩɩ Tacaa ka heeluɣu Moisi na ɩ́ tɛlǝsɩ-wɛ tɔ, na pá kpiisi apalaa tǝna.
Pa kʋwa tɔtɔɣɔ Matiyaŋ awulaa kakpasɩ: Ɩfi, na Lekem, na Suuu, na Huuu, na Lepa, na pǝ kpɛnna Peyɔɔ pǝyalʋ Palaam.
Na pá kpa salǝka kɛ pa alaa, na pa piya, na pá kuu pa tɔla na pa kalǝkǝŋ na pa wɛnaʋ tǝna.
Na pá sɔ pa acalɛɛ na pa cacakǝŋ kɛ kɔkɔ.
Ḿpʋ́ɣʋ́ pa tɛɛna wontu na yǝlaa na tɔla nna pa kuuwa tɔ.
Ɩlɛna pá pona pǝ tǝnaɣa pa tǝsikile kɛ Mowapʋ tɛtɛkǝlɛ taa, kɛ Yaatanɩ pɔɣɔ nɔɣɔ, kɛ Yeliko ɩsɛntaa. Na pá hʋ́lɩ́ Moisi na kɔtʋlʋ Ɩlasaa na Ɩsɛɣɛlɩ kpekǝle tǝna.
Ḿpʋ́ɣʋ́ Moisi na Ɩlasaa, na Ɩsɛɣɛlɩ nyʋɣʋ nyǝ́ma lɛlaa pa lɩɩwa tǝsikile na pá suli-wɛ.
Tǝnaɣalɛ Moisi mʋ pááná na yoolaa nyɔɔŋ nyǝ́ma. Ɩsɩɩ iyisi iyaɣa (1000) nyɔɔŋ nyǝ́ma, na nɩɩnʋwa (100) nyɔɔŋ nyǝ́ma mpa pa lɩɩna yoou tɔ.
Na ɩ́ pɔɔsɩ-wɛ sɩ: Pepe tɔɔ kɛ́ ɩ́ tá kʋ́ alaa?
Pǝyele ɩ́ nyǝ́ma teu sɩ, Matiyaŋ alaa mpɛɣɛ Palaam puɣusaa, na pá sʋsɩ Ɩsɛɣɛlɩ nyǝ́ma kɛ ɩsaɣatʋ sɔsɔɔntʋ taa, na pá wakǝlǝna Tacaa kɛ Peyɔɔ tɔm taa. Mpʋ pǝ kɔnna yʋlʋkʋsǝkʋ kɛ Ɩsɔ yǝlaa tɔɔ.
Pǝ tɔɔ tɔ, ɩ́ kʋ́ apalʋpiya na alaa mpa pa tɛma saaʋ tɔ.
Ye ɩ́ nɔkaa, ɩlɛ ɩ́ sɩɩ mǝ tǝɣɩ yomaa kɛ pɛɛlaa mpa pa ta nyǝnta apalaa tɔ.
Pǝ kaasa mǝ taa mpa pa kʋwa yǝlaa, yaa pa tokina sǝtaa tɔ, paa caɣa tǝsikile waalǝɣɩ kʋyɛɛŋ naatosompɔɣɔlaɣa kɛ́. Ɩlɛna pá la asilima kɛɛlʋɣʋ kɔtaɣa kɛ kʋyakʋ tooso nyǝŋkʋ wule. Na pǝ́ kpɛŋna pa yomaa mpa pa sɩɩ pa tɩ tɔ.
Na pá la asilima kɛɛlʋɣʋ kɔtaɣa tɔtɔɣɔ wontu kususuutu na tɔnǝŋ nyǝntʋ, na pǝ́ŋ hʋntʋ nyǝntʋ, yaa nti pa saaka taasɩ tɔ.
Pǝ waalɩ kɛ́ kɔtʋlʋ Ɩlasaa tɔma apalaa mpa pa pola yoou tɔ sɩ kʋsǝsɩɩtʋ nti Tacaa tɛlǝsa Moisi tɔɣɔlɛ sɩ:
Pǝ kpaɣaʋ wontu nti tɩɩ nyakɩ kɔkɔ tɔ, ɩsɩɩ wʋla na liɣitee nyǝɣǝtʋ, na nyǝɣǝlʋɣʋ kʋsɛɛmʋɣʋ, na nyǝɣǝlʋɣʋ maɣamaɣa, na nyǝɣǝtʋ lɛntɩ. Na wontu nti tǝ yɔkǝɣɩ, ɩsɩɩ somtu tɔ. Ɩ́ ká nyaalɩ-tɩ na kɔkɔ kɛ́ na ɩ́ lii-tǝɣɩ kɔtaɣa lʋm taa. Ye kɔkɔ kʋnyaɣatʋ, ɩlɛ ɩ́ lii tǝlɛɣɛ kɔtaɣa lʋm taa tike.
<range>
Ye ɩ́ cɔta mǝ wontu kɛ kʋyakʋ naatosompɔɣɔlaɣa wule, ɩlɛ mǝ asilima kɛɛlaa kɛlɛ. Ɩ́ sʋʋ tǝsikile taa.
Ḿpʋ́ɣʋ́ Tacaa tɔma Moisi sɩ:
Nyana Ɩlasaa, na Ɩsɛɣɛlɩ nyɔɔŋ nyǝ́ma, ɩ́ kala pǝ tǝna mpi ɩ́ kpawa yoou taa tɔ. Pǝ kpaɣaʋ yǝlaa na pǝ tɔla tɔ.
Ɩlɛna ɩ́ tala pǝ taa kɛ́ calɩ. Yoou potaa kɛ hɔɣɔlʋɣʋ, na lɛlaa kɛ lɛŋkʋ.
Na ɩ́ lǝsɩ yoolaa nyǝm tɔɔ kɛ́ mpi pǝ kɛ́ ma tǝtɔɣɔlɛ tɔɣɔ yʋlʋ kʋlʋm kɛ yǝlaa nasǝlɛ na nɩɩnʋwa (500) tɔɔ, na tɔla kɛ mpʋ tɔtɔ.
Na ɩ́ cɛla kɔtʋlʋ Ɩlasaa.
Ye pǝ kaasa Ɩsɛɣɛlɩ nyǝ́ma lɛlaa nyǝm, ɩlɛ ɩ́ lǝsɩ mpi pǝ wɛɛ sɩ, pɛlɛ pá lǝsɩ tɔɣɔ yǝlaa nɩɩlɛ na naanʋwa tɔɔ kɛ́ yʋlʋ kʋlʋm. Na tɔla kɛ mpʋ tɔtɔ, na ɩ́ cɛla pǝ tǝnaɣa Lefii nyǝ́ma mpa pa paasǝɣǝna Ɩsɔ cokǝle tɔ.
Ḿpʋ́ɣʋ́ Moisi na Ɩlasaa pa lapa teitei ɩsɩɩ Tacaa heeluɣu-wɛ tɔ.
Tɔla wena pa kuuwa kolontunaa tɛ́ tɔ, a kaasa heeŋ na pǝ́ŋ kɛ iyisi nasǝtoso na nɩɩtoso na naanʋwa na kakpasɩ (675000)
na naaŋ kɛ iyisi nɩɩtoso na naanʋwa na naalɛ (72000)
na kpaŋasɩ kɛ iyisi nɩɩtoso na kʋlʋm (61000)
na pɛɛlaa mpa pa ta nyǝnta apalaa tɔɣɔ iyisi hiu na naanʋwa na naalɛ (32000).
Heeŋ na pǝ́ŋ wei pa cɛla yoolaa tɔ, ɩ kpɛnta iyisi ŋmʋnʋɣʋ nɩɩnʋwa na hiu na naanʋwa na naatosompɔɣɔlaɣa na nasǝlɛ nɩɩnʋwa (337500).
Na pá lǝsɩ Tacaa nyǝna kɛ nasǝtoso na nɩɩtoso na naanʋwa na kakpasɩ (675).
Naaŋ kɛ iyisi hiu na naanʋwa na naatoso (36000) na Tacaa nyǝŋ kɛ nɩɩtoso na naanʋwa na naalɛ.
Kpaŋasɩ kɛ iyisi hiu na naanʋwa na nasǝlɛ nɩɩnʋwa (30500). Tacaa nyǝnsɩ kɛ nɩɩtoso na kʋlʋm.
Yǝlaa kɛ iyisi naanʋwa na naatoso (16000). Tacaa nyǝ́ma kɛ hiu na naanʋwa na naalɛ.
Ḿpʋ́ɣʋ́ Moisi cɛla Ɩsɔ nyǝm kɛ kɔtʋlʋ Ɩlasaa, ɩsɩɩ Tacaa ka heeluɣu-ɩ tɔ.
Mpi pa cɛla Ɩsɛɣɛlɩ nyǝ́ma lɛlaa tɔ, pǝ na yoolaa nyǝm pǝ kʋlʋm kɛ́. Heeŋ na pǝ́ŋ ka wɛ iyisi ŋmʋnʋɣʋ na nɩɩnʋwa na hiu na naanʋwa na naatosompɔɣɔlaɣa na nasǝlɛ na nɩɩnʋwa (337500).
<range>
Naaŋ kɛ iyisi hiu na naanʋwa na naatoso (36000).
Kpaŋasɩ kɛ iyisi hiu na naanʋwa na nasǝlɛ na nɩɩnʋwa (30500),
na pɛɛlaa kɛ iyisi naanʋwa na naatoso (16000).
Ḿpʋ́ɣʋ́ Moisi lǝsa pɛɛlaa tɔɔ kɛ́ yʋlʋ kʋlʋm kɛ nɩɩlɛ na naanʋwa tɔɔ, na tɔla kɛ mpʋ tɔtɔ, ɩsɩɩ Tacaa ka heeluɣu-ɩ tɔ, na ɩ́ cɛla Lefii nyǝ́ma mpa pa paasaɣana Ɩsɔ cokǝle tɔ.
Ḿpʋ́ɣʋ́ yoolaa iyisi iyaɣa (1000) nyɔɔŋ nyǝ́ma, na nɩɩnʋwa (100) nyɔɔŋ nyǝ́ma, pa kota Moisi kiŋ,
na pá heeli-ɩ sɩ: Tǝ kala yoolaa sǝkpema, pa wɛ pa nɔɣɔ taa, nɔɣɔlʋ ta la asaala.
Pǝ tɔɔ kɛ́ tǝ kɔŋna Tacaa kɛ kʋhaaŋ kɛ wʋla alukpalisi, na pǝ kpasɩ, na kukuwee, na ŋkpanyapǝlasɩ, na lɩɩtʋ, nti tǝ hikaa tɔ sɩ pǝ́ hɩɩsɩ ta ɩsaɣatʋ.
Ɩlɛna Moisi na kɔtʋlʋ Ɩlasaa pá mʋ wʋla wontu nti pa kɔnaa tɔ.
Wontu nti yoolaa mpɛ pa kɔnaa tɔ, tǝ kpɛnta kiloonaa nɩɩnʋwa na nɩɩtoso na naanʋwa.
Pǝ kaasa yoolaa sǝkpema, ɩlɛna paa wei ɩ́ sɩɩna ɩ tǝɣɩ wontu nti ɩ kuuwa tɔ.
Ḿpʋ́ɣʋ́ Moisi na Ɩlasaa pa sɩɩ wʋla wontu nti yoolaa hawa tɔɣɔ Ɩsɔ cokǝle taa sɩ, Tacaa ɩ́ taa sɔɔ Ɩsɛɣɛlɩ nyǝ́ma tɔɔ.
Lupɛŋ na Katɩ pǝ yǝlaa ka wɛna kalǝkǝŋ sɔsɔɔŋ kɛ tuutuuma kɛ́. Ɩlɛna pá cɛkǝna sɩ Yasɛɛ tɛtʋ hɔɣɔlʋɣʋ, na Kalaatɩ tɛtʋ ka mʋna tɔla tɔɔʋ.
Pǝ tɔɔ kɛ́ pa polaa na pá maɣana Moisi na kɔtʋlʋ Ɩlasaa na kpeka nyɔɔŋ nyǝ́ma na pá heeli-wɛ sɩ:
Atalɔtɩ, na Tipɔŋ, na Yasɛɛ, na Nimla, na Hɛsǝpɔŋ, na Ɩlale, na Sepam, na Nepo, na Peyoŋ pǝ acalɛɛ kɛ́
Tacaa sǝna Ɩsɛɣɛlɩ nyǝ́ma na pá mʋ tɛtʋ nti tɔ, tǝ nyǝ́ma kɛ́. Tɛtʋ ntɩ tǝ mʋna tɔla tǝtɔɔlɛ. Pǝ́cɔ́ tá maɣamaɣa tǝ wɛna kalǝkǝŋ.
Ɩlɛna pá sǝlǝmɩ Moisi sɩ ɩ ha-wɛɣɛ tɛtʋ ntɩ. Ɩ́ taa tɛsǝna-wɛɣɛ Yaatanɩ waalɩ tɔɔ.
Mpʋɣʋlɛ Moisi pɔɔsa-wɛ sɩ: Ɩsǝnaɣalɛ mpʋ? Mǝ tɛɛtʋnaa ná puki yoou ntɛ́ na mɩɩ caɣa cǝnɛ tǝpamm na?
Ye mɩɩ caɣana cǝnɛ pɩɩ yɔɔlɩ pɛlɛ pa apalʋtʋ, pa kaa polo tɛtʋ nti Tacaa ha-wɛ tɔ tǝ taa.
Yaasi kʋlʋm ɩnǝɣɩ mǝ caanaa tɛma lapʋ kɛ waatʋ wei ma kʋsa-wɛɣɛ Katɛɛsɩ-Paaneya sɩ, pá polo pa feŋ Kanaaŋ tɛtʋ tɔ.
Pa pola Ɩsǝkɔɔlɩ tɛtɛkǝlɛ taa na pá cɔɔ-tɛ, na pá mǝlɩ. Ɩlɛna pá yɔɔlɩ Ɩsɛɣɛlɩ nyǝ́ma apalʋtʋ sɩ, pá taa sʋʋ tɛtʋ nti Tacaa ka ha-mɛɣɛ hatoo lɔŋ tɔ tǝ taa.
Halɩ Tacaa mʋ pááná kɛ kʋyakʋ ŋkʋ na ɩ́ tuu sɩ:
Mǝ tǝna mpa ɩ́ lɩɩ Icipiti na ɩ́ wɛna pɩɩsɩ hiu na waalɩ tɔ, ɩ́ kaa na tɛtʋ nti ma sɩɩwa sɩ ma haakɩ Apǝlaham na Ɩsaaka na Yakɔpʋ tɔ. Mpi tɔ, ɩ́ tá nɩɩna-m teu.
Ye pǝ taɣa Kenasɩ lʋlʋɣʋ tʋ Yefune pǝyalʋ Kalɛpʋ, na Nuŋ pǝyalʋ Yosuwee pa tike paa sʋʋna. Pǝ taɣa pʋlʋ, mpɛ ɩnɩ pa nɩɩna-m teu kɛ́.
Pǝ tɔɔ kɛ́ Tacaa mʋ pááná na Ɩsɛɣɛlɩ nyǝ́ma na pá tɔɣɔ pɩɩsɩ nɩɩlɛ tǝcu kɛ wʋlaɣa tɛtʋ taa. Halǝna mpa ɩnɩ Ɩsɔ taa kpana mpʋ tɔ, pá saalɩ yem kɛ́ tǝna.
Ɩlɛna asaɣaa mɛ, ɩ́ caa sɩ ɩ́ tǝŋ mǝ caanaa ɩkpatɛ na ɩ́ kʋsɩ Tacaa pááná kɛ mǝ tɔɔ.
Ye Lupɛŋ na Katɩ nyǝ́ma mɛ, ɩ́ tá nɩɩna Tacaa, ɩ́lɛ́ ɩ yeki kɛ́ na mǝ kʋyɛɛŋ taɣalɩ wʋlaɣa tɛtʋ taa. Ɩlɛ ɩ́ wakǝla Ɩsɛɣɛlɩ nyǝ́ma ntɛ́.
Mpʋɣʋlɛ apalaa mpɛ pa kpǝtǝna Moisi na pá tɔ sɩ: Aaɩ yoo, tɩɩ ŋmá tá kalǝkǝŋ kɛ tǝcaɣalɛ, na tá tɛɛsɩ nyǝ́ma kɛ koloosi acalɛɛ.
Ɩlɛna tá yǝlaa cɔɔsɩ tǝna. Tɛtʋ nyǝ́ma ɩ́ taa pǝsɩ-wɛ. Pǝ waalɩ ɩlɛna tǝ́ co tá yoou wontu tǝcaʋ na tǝ́ tɛɛ tá tɛɛtʋnaa kɛ nɔɣɔ na tǝ́ pona-wɛɣɛ tɛtʋ nti pa ha-wɛ tɔ tǝ taa.
Paa Ɩsɛɣɛlɩ tʋ wei ɩ ká caɣa ɩ tɛtʋ tɔɔ kɛ́ na pǝ́cɔ́ tǝ mǝlɩ tá tɛ́.
Ye tǝ hika tɛtʋ na pɔɣɔ na cǝnɛ tɔɔ, pá taa tasa-tʋɣʋ tɛtʋ haʋ na pɔɣɔ na waalɩ tɔɔ.
Ntɛna Moisi sɩ: Ye ɩ tɔka ɩsɩɩ ɩ yɔɣɔtʋɣʋ tɔ, na ɩ́ suu mǝ yoou wontu, na ɩ́ tɛsɩ Yaatanɩ na ɩ́ polo mǝ kolontunaa tɔɔ, na Tacaa tʋ-wɛɣɛ mǝ niŋ taa,
ɩlɛ tɛtʋ tǝna pǝsɩ mǝ nyǝntʋ. Waatʋ ɩnɩ Tacaa yaa mǝ tɛɛtʋnaa taa kaa kpana-mɛ. Pǝyele Ɩsɔ ká yelina-mɛɣɛ mǝ tɛtʋ tǝnɛ na pɔɣɔ na cǝnɛ tɔɔ.
<range>
Ama ye ɩ́ tá lá mpʋ, ɩ́ ká pǝntǝna Tacaa, na pǝ́ mǝlɩ mǝ nyɔɔŋ taa.
Pǝ wɛ teu, ɩ́ ŋmá mǝ nyǝ́ma kɛ tɛɛsɩ na mǝ tɔla tǝtǝkǝlɛ. Ama ɩ́ taa sɔɔ nti ma yɔɣɔtaa na má sɩɩ tɔɣɔ tɔkʋɣʋ kɛ́.
Mpʋɣʋlɛ Lupɛŋ na Katɩ pǝ nyǝ́ma cɔwa Moisi sɩ: Tɩɩ la ɩsɩɩ n sɩɩʋ tɔ.
Tɩɩ yele tá alaa na tá piya na tá kalǝkǝŋ kɛ Kalaatɩ acalɛɛ taa,
na tǝ́ kpaɣa tá wontu na tǝ́ polo Tacaa yoou, ɩsɩɩ n yɔɣɔtʋɣʋ tɔ.
Ḿpʋ́ɣʋ́ Moisi heela pa tɔm kɛ kɔtʋlʋ Ɩlasaa, na Nuŋ pǝyalʋ Yosuwee, na Ɩsɛɣɛlɩ kpeka nyɔɔŋ nyǝ́ma.
Ɩlɛna ɩ́ tɔ-wɛ sɩ: Ye Katɩ na Lupɛŋ nyǝ́ma kpaɣa yoou wontu, na mǝ na-wɛ ɩ́ tɛsɩ mǝ kolontunaa waalɩ, ɩsɩɩ Tacaa yɔɣɔtʋɣʋ tɔ, na ɩ́ kǝlɩ-wɛ, ɩlɛ mɩɩ cɛlɛ-wɛɣɛ Kalaatɩ tɛtʋ.
Ama ye pa kisa mpʋ ɩlɛ Kanaaŋ tɛtʋ kɛ mǝ tǝna ɩ́ ká tala.
Ḿpʋ́ɣʋ́ Katɩ na Lupɛŋ pǝ nyǝ́ma tasa yɔɣɔtʋɣʋ sɩ: Tɩɩ la nti Tacaa heela-tʋ tɔ.
Tɩɩ kpaɣa tá wontu na tǝ́ polo Tacaa yoou, na pá cɛlɛ-tʋɣʋ tá tɛtʋ na Yaatanɩ na cǝnɛ tɔɔ.
Ḿpʋ́ɣʋ́ Moisi cɛla Katɩ na Lupɛŋ pa kpeka na Yosɛɛfʋ pǝyalʋ Manasee nyǝntɛ hɔɣɔlʋɣʋ kɛ Amolii wulaʋ Sihoŋ, na Pasaŋ nyǝŋ Oki pa tɛtʋ na pa acalɛɛ.
Ḿpʋ́ɣʋ́ Katɩ nyǝ́ma ŋmawa koloosi kɛ Tipɔŋ na Atalɔtɩ na Alowɛɛ
na Atǝlɔtɩ-Sofaŋ na Yasɛɛ na Yokpaha
na Pɛtɩ-Nimla na Pɛtɩ-Halaŋ pǝ acalɛɛ. Na pá ŋmá tɔtɔɣɔ pa tɔla tǝtǝkǝlɛ.
Ɩlɛna Lupɛŋ nyǝ́ma ŋma Hɛsǝpɔŋ na Ɩlale na Kiliyatayim
na Nepo na Paalɩ-Meyɔŋ na Sipǝma na pá ha-yɛɣɛ hǝla.
Ḿpʋ́ɣʋ́ Manasee pǝyalʋ Makii nyǝ́ma ná yoona Kalaatɩ nyǝ́ma, na pá tɔɣɔnɩ Amolii nyǝ́ma na pá caɣa.
Pǝ tɔɔ kɛ́ Moisi ná yelina-wɛɣɛ-tɩ.
Ɩlɛna Manasee pǝyalʋ Yayii nyǝ́ma náá lɛɛkɩ Amolii nyǝ́ma acalɛɛ lɛnna, na pá ha-yɛ sɩ Yayii acalɛɛ.
Pǝ waalɩ kɛ́ Nopa ná lɛɛka Kena ɩcatɛ na pǝcɔlɔ nyǝna, na ɩ́ ha-yɛɣɛ ɩ hǝtɛ sɩ Nopa.
Waatʋ wei Moisi na Alɔŋ pa lǝsa Ɩsɛɣɛlɩ nyǝ́ma kɛ caasɩ caasɩ tɔ, ɩsǝna pa tɔma tɔɣɔlɔ:
Tacaa ka heela Moisi kɛ́ sɩ ŋmaa timpi timpi ɩ́ sǝŋaa tɔ, halɩ lona anɩ a hǝla ntɔ.
Pǝnaɣa ɩsɔtʋ kancaalaɣa nyǝŋ kʋyakʋ naanʋwa na kakpasɩ wule, kɛ Ɩsɛɣɛlɩ nyǝ́ma kʋla Tɛɛʋ acima tɛʋ kʋfemuɣu kɛ Lamsɛsɩ na pá tɛɛkɩ Icipiti nyǝ́ma ɩsɛntaa tǝkaa sɩ, pǝ cɛpa-wɛ.
Na pɛlɛ pá tɔŋa pa kancaalaɣa piya mpa Tacaa kʋwa tɔɣɔ pim. Ɩ lapa ḿpʋ́ɣʋ́ sɩ pa nyɩ sɩ ɩ kǝla pa tɩɩŋ kɛ toŋ.
Pa kʋla Lamsɛsɩ, ɩlɛna pá siki Sukɔtɩ.
Pa kʋla Sukɔtɩ, ɩlɛna pá siki Ɩtam kɛ wʋlaɣa tɛtʋ nɔɣɔ tɔɔ.
Pa kʋla Ɩtam, ɩlɛna pá polo Pi-Hahilotɩ kɛ Paalɩ-Sɛfʋŋ ɩsɛntaa, na pá siki Mikitɔɔlɩ pǝtɛɛ.
Pa kʋla Mikitɔɔlɩ, ɩlɛna pá tɛsɩ teŋku na pá sʋʋ wʋlaɣa tɛtʋ na pá tɔ́ kʋyɛɛŋ toosoɣo Ɩtam wʋlaɣa tɛtʋ taa, na pá tala Mala.
Mala kɛ pa kʋlaa, na pá polo Iliim, timpi hila naanʋwa na naalɛ, na paaŋ nɩɩtoso na naanʋwa ka wɛɛ tɔ na pá siki.
Pa kʋla Iliim, ɩlɛna pá siki teŋku kʋsɛɛm nɔɣɔ.
Pa kʋla teŋku nɔɣɔ, ɩlɛna pá siki Siŋ wʋlaɣa tɛtʋ taa.
Pa kʋla wʋlaɣa tɛtʋ taa, ɩlɛna pá siki Tɔfǝka.
Pa kʋla Tɔfǝka, ɩlɛna pa siki Alusi.
Pa kʋla Alusi, ɩlɛna pá siki Lefitim timpi pa laŋa lʋm kʋnyɔnyɔɔm tɔ.
Pa kʋla Lefitim, ɩlɛna pá siki Holɛpʋ wʋlaɣa tɛtʋ taa.
Pa kʋla Holɛpʋ, ɩlɛna pá siki Kipǝloti-Taafa.
Pa kʋla Kipǝloti-Taafa, ɩlɛna pá siki Haselɔtɩ.
Pa kʋla Haselɔtɩ, ɩlɛna pá siki Litima.
Pa kʋla Litima, ɩlɛna pá siki Limɔŋ-Pɛlɛsɩ.
Pa kʋla Limɔŋ-Pɛlɛsɩ, ɩlɛna pá siki Lipina.
Pa kʋla Lipina, ɩlɛna pá siki Lisa.
Pa kʋla Lisa, ɩlɛna pá siki Kehalata.
Pa kʋla Kehalata, ɩlɛna pá siki Sefɛɛ pʋɣʋ.
Pa kʋla Sefɛɛ pʋɣʋ, ɩlɛna pá siki Halata.
Pa kʋla Halata, ɩlɛna pá siki Makelo.
Pa kʋla Makelo, ɩlɛna pá siki Tahatɩ.
Pa kʋla Tahatɩ, ɩlɛna pá siki Tela.
Pa kʋla Tela, ɩlɛna pá siki Mitika.
Pa kʋla Mitika, ɩlɛna pá siki Hasemona.
Pa kʋla Hasemona, ɩlɛna pá siki Moseloti.
Pa kʋla Moseloti, ɩlɛna pá siki Pene-Yakaŋ.
Pa kʋla Pene-Yakaŋ, ɩlɛna pá siki Hoo-Kitǝkatɩ.
Pa kʋla Hoo-Kitǝkatɩ, ɩlɛna pá siki Yotǝpata.
Pa kula Yotǝpata, ɩlɛna pá siki Apǝlona.
Pa kʋla Apǝlona, ɩlɛna pá siki Ɩsiyoŋ-Kepɛɛ.
Pa kʋla Ɩsiyoŋ-Kepɛɛ, ɩlɛna pá siki Katɛɛsɩ kɛ Siŋ wʋlaɣa tɛtʋ taa.
Pa kʋla Katɛɛsɩ, ɩlɛna pá siki Hoo pʋɣʋ, kɛ Ɩtɔm tɛtʋ toŋa tɔɔ.
Ḿpʋ́ɣʋ́ Tacaa yelaa na kɔtʋlʋ Alɔŋ kpa Hoo pʋɣʋ taa. Ɩlɛna ɩ́ sɩ́ tǝnaɣa ɩsɔtʋ kakpasɩ nyǝŋ kʋyakʋ kancaalaɣa nyǝŋkʋ wule, kɛ ɩ pǝnaɣa nɩɩnʋwa na hiu na tooso (123) nyǝŋka taa. Pa Icipiti taa lɩɩʋ pǝnaɣa nɩɩlɛ nyǝŋka ntɛ́.
<range>
Waatʋ ɩnǝɣɩ Kanaaŋ wulaʋ wei pa yaa sɩ, Ala na ɩ ka wɛ ilim tǝlɩɩlɛ mpǝtǝŋ tɔɔ tɔ, ɩ nɩɩwa Ɩsɛɣɛlɩ nyǝ́ma tatɛ.
Ɩsɛɣɛlɩ nyǝ́ma kʋla Hoo pʋɣʋ ɩlɛna pá siki Salǝmona.
Pa kʋla Salǝmona, ɩlɛna pá siki Punoŋ.
Pa kʋla Punoŋ, ɩlɛna pá siki Opoti.
Pa kʋla Opoti, ɩlɛna pá siki Ye-Apalim kɛ Mowapʋ toŋa tɔɔ.
Pa kʋla Ye-Apalim, ɩlɛna pá siki Tipoŋ-Katɩ.
Pa kʋla Tipoŋ-Katɩ, ɩlɛna pá siki Alǝmoŋ-Tipǝlatayim ɩsɛntaa.
Pa kʋla Alǝmoŋ-Tipǝlatayim, ɩlɛna pá siki Apalim pulasɩ taa kɛ́ Nepo pʋɣʋ ɩsɛntaa.
Pa kʋla Apalim pulasɩ, ɩlɛna pá siki Mowapʋ tɛtɛka taa kɛ́ Yaatanɩ kiŋ kɛ Yeliko ɩsɛntaa.
Tǝnaɣa pa sika pa coka kɛ Pɛtɩ-Yesimɔtɩ na Apɛɛlɩ-Sitim pǝ hɛkʋ taa.
Ḿpʋ́ɣʋ́ Tacaa tʋwa Moisi kɛ Mowapʋ tɛtɛka taa kɛ́ Yaatanɩ pɔɣɔ nɔɣɔ kɛ Yeliko ɩsɛntaa sɩ:
Tɛlǝsɩ Ɩsɛɣɛlɩ nyǝ́ma sɩ ye ɩ́ tɛsa Yaatanɩ na ɩ́ sʋʋ Kanaaŋ nyǝ́ma tɛtʋ taa.
Pǝ wɛɛ sɩ ɩ́ tɔɣɔnɩ tɛtʋ nyǝ́ma tǝna na ɩ́ yɔkɩ pɛɛ yaa nyǝɣǝtʋ lɛɛsǝŋ wei ɩ́ laakɩ tɔ, na pǝ tǝkɔtǝlɛnaa.
Na ɩ́ lɛɛkɩ pa tɛtʋ ntɩ na ɩ́ caɣa. Mpi tɔ, ma ha-mɛɣɛ tǝɣɩ.
Tɛtɛ kɛ́ ɩ́ ká tɔ na ɩ́ talǝna tɛtʋ ntǝɣɩ mǝ kpeka na mǝ lʋlʋŋ, na ɩ́ kɛɛsǝna mǝ paɣalɛ.
Pǝ wɛɛ sɩ ɩ́ tɔɣɔnɩ tɛtʋ nyǝ́ma tǝnaɣa. Tɔfɔ kʋkaasaa mǝlǝɣɩ mǝ kolontunaa kɛ́ na pá naasǝɣɩ-mɛ, ɩsɩɩ sɔwa kɛ ɩsǝpee taa, na nyǝmá tǝpila kɛ mǝ kɔŋkɔmǝŋ taa.
Ɩlɛ mɛɣɛ maa lana, ɩsɩɩ maa sɩɩʋ sɩ maa la-mɛ tɔ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, waatʋ wei ɩ́ ká sʋʋ Kanaaŋ tɛtʋ nti ma haakɩ-mɛ tɔ tǝ taa tɔ, tǝ toosi ntɛ́
Siŋ wʋlaɣa tɛtʋ na Ɩtɔm nyǝntʋ na pǝtɛɛ tɔɔ. Na ká kpaɣa teŋku kʋsǝpʋ,
na ká mǝlǝna pǝcɛsɩ pulasɩ tontoŋle pǝtɛɛ tɔɔ. Ɩlɛna ká polo Siŋ, na ká tiina Katɛɛsɩ-Paaneya pǝtɛɛ tɔɔ. Na ká mǝlɩ Hasaa-Ataa na Asǝmɔŋ.
Na ká kɛɛ na ká yoosina Icipiti lɔɔʋ, na ká lɩɩ Metitelanee teŋku.
Ilim tǝtʋlɛ tɔɔ toŋa ntɛ́ Metitelanee teŋku ɩnɩ.
Ilim tǝlɩɩlɛ mpǝtǝŋ tɔɔ nyǝŋka ntɛ́ teŋku kʋlʋm ɩnɩ, na Hoo pʋɣʋ pǝ hɛkʋ taa.
Ɩlɛna ká lɩɩ Lepo-Hamatɩ na Seta,
na ká polo Sifǝloŋ, na ká lɩɩ Hasaa-Ɩnaŋ.
Ilim tǝlɩɩlɛ tɔɔ nyǝŋka ntɛ́ pǝ kpaɣaʋ Hasaa-Ɩnaŋ na Sefam tɛtʋ hɔɣɔlʋɣʋ tɔɔ.
Ɩlɛna ká mǝlǝna Lipǝla kɛ Ayiŋ ilim tǝlɩɩlɛ tɔɔ, na ká tɛɛ pooluŋ na ká polo ka yoosina Kenasalɛtɩ kʋteŋ,
na ká polo ka lɩɩ Yaatanɩ lɔɔŋ, na teŋku kʋsǝpʋ. Mǝ tɛtʋ tǝnasɩ ntɛ́.
Ḿpʋ́ɣʋ́ Moisi tɛlǝsa tǝ tǝnaɣa Ɩsɛɣɛlɩ nyǝ́ma na ɩ́ tasa-wɛɣɛ heeluɣu sɩ: Tɛtʋnaa mpa Tacaa tɔma sɩ ɩ́ tɔ́ tɛtɛ na ɩ́ tala Ɩsɛɣɛlɩ kpeka pɔɣɔlaɣafɛɩ naanʋwa na hɔɣɔlʋɣʋ tɔɣɔlɛ.
Mpi tɔ, Lupɛŋ na Katɩ pa lʋlʋɣʋ nyǝ́ma na Manasee kpekǝle hɔɣɔlʋɣʋ lɛŋkʋ ná tɛma pɛlɛ pa nyǝntʋ hikuɣu kɛ Yeliko ɩsɛntaa kɛ Yaatanɩ waalɩ na ilim tǝlɩɩlɛ tɔɔ.
<range>
Ḿpʋ́ɣʋ́ Tacaa tɔma Moisi sɩ:
Kɔtʋlʋ Ɩlasaa na Nuŋ pǝyalʋ Yosuwee paa paasǝna tɛtʋ talʋɣʋ.
Pá kpa paa kpekǝle nte tǝ taa kɛ́ nyʋɣʋ tʋ wei ɩ ká paasǝna-wɛ tɔ.
Mpa mpa paa kpa mpʋ tɔ pa hǝla ntɔ: Yuta kpekǝle taa nyǝŋ ntɛ́ Yefune pǝyalʋ Kalɛpʋ.
Simiyɔŋ nyǝntɛ taa nyǝŋ ntɛ́ Amihuti pǝyalʋ Semuwɛlɩ.
Pɛncamɛɛ nyǝntɛ taa nyǝŋ ntɛ́ Kisiloŋ pǝyalʋ Ɩlitatɩ.
Taŋ nyǝntɛ taa nyǝŋ ntɛ́ Yokili pǝyalʋ Puki.
Yosɛɛfʋ pǝyalʋ Manasee nyǝntɛ taa nyǝŋ ntɛ́ Ɩfoti pǝyalʋ Hanǝyɛlɩ.
Yosɛɛfʋ pǝyalʋ naalɛ nyǝŋ Ɩfǝlayim nyǝntɛ taa nyǝŋ ntɛ́ Sifitaŋ pǝyalʋ Kemuwɛlɩ.
Sapulɔŋ nyǝntɛ taa nyǝŋ ntɛ́ Paanakɩ pǝyalʋ Ɩlisafaŋ.
Ɩsakaa kpekǝle taa nyǝŋ ntɛ́ Asaŋ pǝyalʋ Palǝtǝyɛlɩ.
Asɛɛ nyǝntɛ taa nyǝŋ ntɛ́ Selomitɩ pǝyalʋ Ahihuti.
Nefǝtali nyǝntɛ taa nyǝŋ ntɛ́ Amihuti pǝyalʋ Petayɛlɩ.
Mpa Tacaa lǝsaa sɩ pá tala Kanaaŋ tɛtʋ kɛ Ɩsɛɣɛlɩ kpeka nyǝ́ma tɔɣɔlɛ.
Ḿpʋ́ɣʋ́ Tacaa yɔɣɔta Moisi kɛ Mowapʋ tɛtɛkǝlɛ taa, kɛ Yaatanɩ pɔɣɔ nɔɣɔ kɛ Yeliko ɩsɛntaa sɩ:
Tʋ Ɩsɛɣɛlɩ nyǝ́ma sɩ pá cɛla Lefii nyǝ́ma kɛ acalɛɛ nna pa lǝsa pa tɛtʋnaa taa tɔ, na pǝ nɔnɔkila. Na pá caɣa acalɛɛ taa na pá tiikiɣi pa tɔla kɛ halǝmnaa taa.
<range>
Ɩsǝna ɩ́ ká maɣasɩ nɔnɔkila anɩ a waŋ tɔɣɔlɔ: Pǝ sɩɩnaʋ ɩcatɛ koloosi na pǝ́ pukina ilim tǝlɩɩlɛ tɔɔ tɔɣɔ mɛɛtǝlǝnaa nasǝlɛ na nɩɩnʋwa (500), na ilim tǝtʋlɛ tɔɔ kɛ́ mpʋ. Pǝ mpǝtǝŋ na pǝ ntɔɣɔŋ tɔɔ tɔtɔɣɔ mpʋ. Ɩlɛna ɩ́ maɣasɩ paa hɔɣɔlʋɣʋ ŋku kʋ tɔɔ kɛ́ mɛɛtǝlǝnaa iyaɣa (1000) ɩyaɣa (1000) kɛ tɔm liɣiti na pǝ́ cɔɔ ɩcatɛ na pǝ́ ta.
<range>
Na pá cɛla Lefii nyǝ́ma kɛ acalɛɛ naatoso. A taa kɛ́ ye pǝ yʋkǝna yʋlʋ na ɩ́ kʋ ɩ tɔɣɔntǝlɛ ɩ ká tʋ kpʋlʋɣʋ. Na pǝ́ sɔɔsɩ acalɛɛ nɩɩlɛ na naalɛ tɔtɔ.
Pǝ kpɛnta acalɛɛ pǝlefɛɩ naanʋwa na pǝ nɔnɔkila.
Paa kpekǝle nte tɩɩ ha Lefii nyǝ́ma kɛ́ na pǝ́ kɛɛsǝna tǝ tɛtʋ tɔɔʋ.
Ḿpʋ́ɣʋ́ Tacaa tɔma Moisi sɩ:
Tɛlǝsɩ Ɩsɛɣɛlɩ nyǝ́ma sɩ, ye ɩ́ tɛsa Yaatanɩ na ɩ́ sʋʋ Kanaaŋ tɛtʋ taa,
ɩlɛ ɩ́ lǝsɩ acalɛɛ wena ɩ́ ká la yʋlʋkʋlaa mpa pǝ yʋkǝnaa tɔ pa kpʋlʋɣʋ tǝtʋlɛ tɔ.
Na pɛlɛ pa yǝlaa ɩ taa lɛɛtɩ-wɛ na pá tá hʋʋta pa tɔm.
Acalɛɛ naatoso kɛ ɩ́ ká lǝsɩ.
Tooso na Yaatanɩ ilim tǝlɩɩlɛ tɔɔ, na tooso kɛ Kanaaŋ tɛtʋ taa.
Ye Ɩsɛɣɛlɩ tʋ yaa caɣalʋ kɛ pǝ yʋkǝnaa na ɩ́ kʋ́ yʋlʋ, ɩlɛ pʋntʋ se na ɩ́ polo a taa natǝlɩ tǝ taa, na ɩ́ tʋ́ kpʋlʋɣʋ.
Ye nɔɣɔlʋ mapa ɩ tɔɣɔntǝlɛ kɛ nyǝɣǝlʋɣʋ yaa kpátʋ́ɣʋ́, yaa ɩ yaɣa-ɩ pǝlɛ na ɩ́ sɩ. Ɩ kɛ́ yʋlʋkʋlʋ kɛ́, pǝ wɛɛ sɩ pá kʋ-ɩ.
<range>
<range>
Sǝtʋ yʋlʋ siɣisiɣi ká pɛɛkǝna kʋlʋ na ɩ́ lɛɛtɩ-ɩ.
Ye kʋlʋ ka tɔkǝna-ɩ na natǝlɩ kɛ ɩ taa, yaa pa wɛna tǝma na koluŋa, ɩlɛna ɩ́ mapɩ-ɩ ŋkumle, yaa ɩ́ tusi-ɩ, yaa ɩ́ yaɣa-ɩ pʋlʋ na ɩ́ sɩ́. Ɩ kɛ́ yʋlʋkʋlʋ kɛ́, pǝ wɛɛ sɩ lɛɛtǝlʋ ɩ́ hika-ɩ ɩ́ kʋ-ɩ.
<range>
Ntanyɩ pǝ yʋkǝɣǝna yʋlʋ na ɩ́ tusi lɛlʋ, yaa pǝlɛ, yaa pʋlʋ fiti ɩ niŋ taa na pǝ́ yaɣa-ɩ. Pǝ́cɔ́ pa taa yoo, yaa ɩ tɔka-ɩ na ɩ taa.
<range>
Ɩlɛ hʋʋlaa ka tǝŋ pǝ kʋsǝsɩɩtʋ kɛ́, na pá hʋʋ pa tɔm ntɩ.
Na pá kenti kʋlʋ tɔɔ na pá mǝŋna-ɩ ɩ kpǝlʋɣʋ tǝtʋlɛ, na ɩ́ saalɩ tǝna. Halǝna kɔtʋlʋ sɔsɔ wei ɩ lakɩ tǝmlɛ kɛ waatʋ ɩnɩ tɔ ɩ sǝm.
Ama ye ɩ lɩɩwa ɩcatɛ ntɛ tǝ taa na ɩ́ tɛsɩ tǝ toŋa
na lɛɛtʋlʋ hiki-ɩ, ɩ́ nɔkaa ɩ kʋɣʋ-ɩ kɛ́ na ɩ tɔm ta sɩ.
Pǝ nyʋɣʋ ntɛ́ sɩ kʋlʋ ɩ caɣa kpʋlʋɣʋ tǝtʋlɛ tǝna, halǝna kɔtʋlʋ sɔsɔ sǝm. Pǝlɛ pǝ waalɩ kɛ́ ɩ pǝsǝɣɩ na ɩ́ lɩɩ na ɩ́ mǝlɩ ɩ tɛ.
Paa leɣe ɩ́ wɛɛ, yaasi ɩnǝɣɩ mǝna mǝ piya piya ɩ́ ká tɔkɩ.
Ɩ́ kaa mʋ yʋlʋ kʋlʋm aseeta na ɩ́ kʋna yʋlʋkʋlʋ tɔm. Pǝ wɛɛ sɩ pá tala naalɛ.
Pǝ fɛɩ sɩ ɩ́ mʋ kʋhaʋ na ɩ́ yele yʋlʋkʋlʋ kɛ kʋɣʋ. Pǝ wɛɛ sɩ ɩ́ kʋ-ɩ kɛ́.
Pǝ fɛɩ tɔtɔ sɩ ɩ́ mʋ kʋhaʋ na ɩ́ tʋ́ yʋlʋkʋlʋ kɛ kpʋlʋɣʋ tǝtʋlɛ na kɔtʋlʋ sɔsɔ sɩ́, ɩlɛna ɩ́ mǝlǝna-ɩ ɩ tɛ.
Yʋlʋkʋlɛ pilisiɣi tɛtʋ kɛ́. Ɩlɛ pǝ fɛɩ sɩ ɩ́ pilisi tɛtʋ nti tǝ taa ɩ́ wɛɛ tɔ. Ye yʋlʋ kʋwa ɩ tɔɣɔntǝlɛ, pǝ wɛɛ sɩ pá kʋ́ ɩnǝɣɩ na pǝ́cɔ́ pǝ́ kpiisi pǝ asilima.
Pǝ fɛɩ sɩ ɩ́ pilisi mǝ tɛtʋ. Mpi tɔ, Tacaa má, ma wɛ mǝ hɛkʋ kɛ́.
Ḿpʋ́ɣʋ́ Yosɛɛfʋ pǝyalʋ Manasee, na Manasee pǝyalʋ Makii, na Makii pǝyalʋ Kalaatɩ lʋlʋɣʋ nyɔɔŋ nyǝ́ma pola Moisi na Ɩsɛɣɛlɩ kpeka nyɔɔŋ nyǝ́ma kiŋ
na pá tɔ sɩ: Waatʋ wei Tacaa tʋwa Moisi sɩ ɩ́ tɔ tɛtɛ na ɩ́ tala Ɩsɛɣɛlɩ nyǝ́ma kɛ tɛtʋ tɔ, ɩ sɩɩwa tɔtɔ sɩ, ɩ́ cɛla tá tɛɛtʋ Selofatɩ tɛtʋ kɛ ɩ pɛɛlaa.
Ama ye pa saawa kpekǝle lɛntɛ taa, pa tɛtʋ pasǝɣɩ tá kpekǝle nyǝntʋ tɔɔ kɛ́ na pǝ́ sɔɔsɩ lɛntɩ tɔɔ.
Na pǝ́ kɔma na pǝ́ tala cɛpʋ pǝnaɣa, pa nyǝntʋ lɩɩ tǝkpataa kɛ́ tá kpekǝle tɔɔ na pǝ́ sɔɔsɩ pa nyǝntɛ kʋfatɛ tɔɔ.
Mpʋɣʋlɛ Tacaa heela Moisi sɩ: Tɛlǝsɩ Ɩsɛɣɛlɩ nyǝ́ma sɩ Yosɛɛfʋ lʋlʋɣʋ nyǝ́ma wɛna tampana.
Ye pa sɔɔla wei pa saa-ɩ. Ama pɩɩ wɛɛ pa kpekǝle taa tʋ́ kɛ́.
Ɩlɛ paa kpekǝle nte tǝ tɛtʋ ká caɣa tǝ tǝcaɣalɛ, tǝ kaa sɔɔsɩ lɛntɛ nyǝntʋ tɔɔ. Mpʋ tɔtɔɣɔ ye kpekǝle natǝlɩ tǝ alʋ nɔɣɔlʋ ɩ wɛna tɛtʋ pǝ wɛɛ sɩ ɩ́ saa ɩ caa kpekǝle lʋlʋɣʋ tʋ kɛ́.
<range>
<range>
Ḿpʋ́ɣʋ́ Selofatɩ pɛɛlaa Mala na Tiisa na Hokǝla na Milika na Nowa pa saawa pa caa taalʋnaa pǝyalaa kɛ pa kpekǝle taa, ɩsɩɩ Tacaa ka kɛɛsʋɣʋ Moisi tɔ.
<range>
Yosɛɛfʋ pǝyalʋ Manasee lʋlʋɣʋ nyǝ́ma ntɛ́. Ɩlɛna pa tɛtʋnaa nti pa hikaa tɔ tǝ́ saalɩ pa caa kpekǝle taa.
Kiiŋ na kʋsǝsɩɩtʋ nti Tacaa tɛlǝsa Ɩsɛɣɛlɩ nyǝ́ma, na Moisi nɔɣɔ kɛ Mowapʋ tɛtɛkǝlɛ taa, kɛ́ Yaatanɩ nɔɣɔ kɛ Yeliko ɩsɛntaa tɔɣɔlɛ.
Tɔmnaa mpa mpa Moisi heela Ɩsɛɣɛlɩ yǝlaa tǝnaɣa wʋlaɣa tɛtʋ taa, na pǝ́cɔ́ pá tɛsǝɣɩ Yaatanɩ pɔɣɔ kɛ Sufɩ ɩsɛntaa, na Palaŋ na Tofɛlɩ na Lapaŋ na Hasalɔti na Ti-Sahapɩ pa hɛkʋ taa tɔɣɔlɔ.
Pa lɩɩʋ Holɛpʋ na pá kpaɣa Ɩtɔm pʋɣʋ mpaaʋ tɔ, kʋyɛɛŋ naanʋwa na kʋlʋmʋɣʋ kɛ pa lapa, halǝna Katɛɛsɩ-Paaneya.
Pa Icipiti lɩɩʋ pǝnaɣa nɩɩlɛ nyǝŋka, ɩsɔtʋ naanʋwa na kʋlʋm nyǝŋ kʋyakʋ kancaalaɣa nyǝŋkʋ taa kɛ́ Moisi heela Ɩsɛɣɛlɩ nyǝ́ma kɛ nti Tacaa ka tʋ-ɩ sɩ ɩ́ tɛlǝsɩ-wɛ tɔ.
Waatʋ wei ɩ yoowa na ɩ́ kǝlɩ Amolii nyǝ́ma wulaʋ Sihoŋ wei ɩ ka wɛ Hɛsǝpɔŋ ɩcatɛ taa tɔ, na Pasaŋ nyǝŋ Oki wei ɩ tɔkaɣa kawulaɣa kɛ Asetaloti na Ɩtǝlei pa acalɛɛ tɔɔ tɔ.
Saa wei pa wɛ Mowapʋ tɛtʋ taa, na pá ta tɛsǝta Yaatanɩ pɔɣɔ tɔɣɔ Moisi caala kʋsǝsɩɩtʋ tǝnɛ tǝ tɔm kɛ sɛɣɛsʋɣʋ sɩ:
Waatʋ wei tɩɩ wɛ Holɛpʋ pʋɣʋ kiŋ tǝna tɔɣɔ Tacaa yɔɣɔtaa sɩ, tǝ taaŋa tǝna tǝcam.
Pǝ tɔɔ tɔ, tǝ́ kpɛsɩ na tǝ́ polo pulasɩ hɔɣɔlǝŋ taa timpi Amolii nyǝ́ma wɛɛ tɔ. Na pǝ cɔlɔ Kanaaŋ nyǝ́ma tɛtʋnaa taa kɛ́ pǝ kpaɣaʋ Yaatanɩ kacǝka, na pulasɩ hɔɣɔlʋɣʋ, na tɛtɛkǝlɛ, na Nekɛfɩ, na teŋku Metitelanee ɩmalaʋ kɛ Kanaaŋ nyǝ́ma tɛtʋ taa tɔ. Na Lipaŋ, halǝna pɔɣɔ sɔsaɣa Ɩfǝlatɩ.
Ɩ́ nawaa, mǝ niŋ taa kɛ́ ma tʋ́ tɛtʋ tǝna. Mpʋ tɔ, ɩ́ polo na ɩ́ mʋ-tɩ. Tacaa ka yɔɣɔtǝna tuunaʋ kɛ́ sɩ ɩ ká ha-tǝɣɩ mǝ caanaa Apǝlaham na Ɩsaaka na Yakɔpʋ, na pɛlɛ pa lʋlʋɣʋ nyǝ́ma tǝnaɣa pa waalɩ.
Ḿpʋ́ɣʋ́ Moisi tɔma sɩ: Maa heela-mɛɣɛ Holɛpʋ pʋɣʋ kiŋ sɩ maa pǝsǝɣɩ na má paasǝna-mɛɣɛ ma tike.
Mpi tɔ, Tacaa mǝ Ɩsɔ lapaɣa na ɩ́ huki, na saŋa taa ɩ́ wɛ paɣalɛ ɩsɩɩ ɩsɔtʋlʋŋasɩ.
Mǝ caanaa Ɩsɔ Tacaa ɩ́ yele na ɩ́ sɔɔsɩ hukuɣu kɛ tɔm iyaɣa (1000). Na ɩ́ kooli-mɛɣɛ kʋpantʋ ɩsɩɩ ɩ ka sɩɩʋ nɔɣɔ tɔ.
Ɩsǝnaɣa maa pǝsɩ ma tike na má sǝɣǝlɩ mǝ sǝɣǝla na mǝ wahalanaa na mǝ yooŋ?
Ɩ́ lǝsɩ mǝ kpeka taa kɛ́ lǝmaɣasɛɛ nyǝ́ma na mpa pa nyǝ́ma yaasi na pa hǝtɛ yaawa tɔ, na má kpa-wɛɣɛ mǝ nyʋɣʋ nyǝ́ma.
Halɩ ɩ́ cɔ-m sɩ ma kʋmaɣasǝtʋ ntɩ tǝ wɛ teu.
Ḿpʋ́ɣʋ́ ma kpa mpɛ ɩnɩ pa taa lǝmaɣasɛɛ nyǝ́ma mpa pa hǝla yaawa tɔɣɔ yǝlaa iyaɣa (1000) nyʋɣʋ nyǝ́ma, na nɩɩnʋwa (100) nyʋɣʋ nyǝ́ma, na nɩɩlɛ na naanʋwa nyʋɣʋ nyǝ́ma, na naanʋwa nyʋɣʋ nyǝ́ma. Na má kpa mpa pǝ kaasaa tɔ pa taa kɛ́ paa kpekǝle nte tǝ akewenaa.
Ɩlɛna má tʋ́ mǝ tɔm hʋʋlaa sɩ ye tɔm maɣana mǝ tɛɛtʋnaa kɛ pa taa pa tike, yaa mǝ na caɣalaa, ɩ́ welisi tǝ taa kɛ́ teu na ɩ́ tǝŋ ɩsǝna tampana sǝŋaa tɔ, na ɩ́ hʋʋ-tɩ.
Ɩ́ taa faɣasɩ yǝlaa kɛ mǝ hʋʋlɛnaa taa. Paa toŋtʋ paa kʋnyɔntʋ, pǝ wɛɛ sɩ ɩ́ nɩɩna-wɛɣɛ. Ɩ́ taa see yǝlaa. Mpi tɔ, Ɩsɔ hǝtɛ taa kɛ́ ɩ́ hʋʋkǝna. Nti tǝ́ wɛ-mɛɣɛ katɛ ɩlɛ ɩ́ kɔna-tɩ na má nɩɩ.
Waatʋ ɩnǝɣɩ ma tʋ-mɛɣɛ nti nti ɩ́ ká la tɔ.
Pǝ waalɩ kɛ́ tǝ kʋla Holɛpʋ pʋɣʋ ɩsɩɩ Tacaa ká heeluɣu-tʋ tɔ, na tǝ́ faɣa wʋlaɣa tɛtʋ anaam asola nyǝntʋ ntɩ, ɩsɩɩ ɩ́ nyǝm tɔ. Amolii nyǝ́ma pʋɣʋ mpaaʋ kɛ tǝ kpaɣaa na tǝ́ tala Katɛɛsɩ-Paaneya.
Halɩ ma heela-mɛ sɩ ɩ́ tapa Amolii nyǝ́ma pʋɣʋ ŋku tá Ɩsɔ Tacaa ha-tʋ tɔɣɔlɛ.
Ɩsɔ tʋwa tɛtʋ tǝnaɣa mǝ niŋ taa kɛ́. Ɩ́ kʋlɩ na ɩ́ mʋ-tɩ na tǝ́ pǝsɩ mǝ nyǝntʋ, ɩsɩɩ mǝ caanaa Ɩsɔ Tacaa ka heeluɣu-mɛ tɔ. Ɩ́ taa nyá. Pǝyele mǝ laŋa ɩ́ taa ŋmaa paa pǝcɔ.
Tǝnaɣa mǝ tǝna ɩ́ kɔma ma kiŋ na ɩ́ tɔŋ sɩ: Tǝ́ tili apalaa kɛ tá nɔɣɔ tɔɔ, na pá feŋ tɛtʋ ntɩ na pá hʋ́lɩ́-tʋɣʋ mpaaʋ ŋku tɩɩ kpaɣa tɔ. Na acalɛɛ nna nna tɩɩ tala tɔ.
Ḿpʋ́ɣʋ́ ma sama mǝ lǝmaɣasɛɛ anɩ. Ɩlɛna má lǝsɩ mǝ kpeka taa kɛ́ yʋlʋ yʋlʋ kɛ́ yǝlaa naanʋwa na naalɛ.
Mpɛ ɩnɩ pa tɛɛna na pá faɣana pʋɣʋ taa. Halǝna Ɩsǝkɔɔlɩ tɛtɛkǝlɛ na pá feŋ-tɩ.
Ḿpʋ́ɣʋ́ pa koola tɛtʋ ntɩ tǝ taa kʋlʋlʋm na pá kpɛŋna. Na pá kɛɛsɩ-tʋ sɩ tɛtʋ kʋpantʋ kɛ tá Ɩsɔ Tacaa haakɩ-tʋ.
Paa na mpʋ tɔ, ɩ́ lapa laŋkpɩɩsǝŋ na ɩ́ kisi tǝ taa kɛ́ pote ɩsɩɩ mǝ Ɩsɔ Tacaa ka heeluɣu-mɛ tɔ.
Halǝna ɩ́ sʋʋ kʋntʋɣʋ kɛ mǝ coka taa sɩ: Tacaa ɩɩ caakɩ-tʋ tɔɣɔ ɩ lǝsa-tʋɣʋ Icipiti na ɩ́ kɔna-tʋɣʋ Amolii nyǝ́ma tɛtʋ taa sɩ pɛlɛ pá wakǝlɩ-tʋ.
Ɩlɛna ɩ́ tasǝɣɩ sɩ tǝ polo le? Mǝ tɛɛtʋnaa ná yɔɔla mǝ apalʋtʋ sɩ: Tɛtʋ ntɩ tǝ yǝlaa taɣalaa kɛ́. Pǝyele pa kǝla-tʋ, na pa acalɛɛ kɛ́ sɔsɔɔna na a koloosi kalǝsǝna ɩsɔtɔnʋɣʋ. Halɩ tǝ tɩɩ ná a taa kɛ́ Anakɩ tooko lʋlʋɣʋ nyǝ́ma.
Ma heeliɣi-mɛ sɩ ɩ́ taa seliɣina-wɛ. Pa tɔm ɩ́ taa kpa-mɛɣɛ sɔɣɔntʋ.
Tacaa mǝ Ɩsɔ wei ɩ wɛ mǝ nɔɣɔ tɔɔ tɔ, ɩ maɣamaɣa ɩ ká yoona mǝ nɔɣɔ. Ɩsɩɩ ɩ tɛm lapʋ na ɩ́ nana mǝ ɩsɛ kɛ Icipiti
na wʋlaɣa tɛtʋ taa tɔ. Tǝnaɣa ɩ paasǝna-mɛ ɩsɩɩ yʋlʋ nʋkʋɣʋ ɩ pu tɔɣɔ mǝ mpaaʋ tǝna taa. Halǝna mǝ tatɛ kɛ cǝnɛ.
Paa na mpʋ tɔ, ɩ́ tá tʋ́ naani kɛ́ Tacaa mǝ Ɩsɔ.
Pǝyele ɩnɩ ɩ ka tɔŋaɣana mǝ nɔɣɔ tɔɔ. Na ɩ pɛɛkǝɣɩ-mɛɣɛ tǝsʋʋlɛnaa kɛ mǝ tɔntɛ waatʋ. Na ɩ́ hʋlǝɣɩ-mɛɣɛ kɔkɔ kɛ ahoo, na ɩ́ naakɩ mpaaʋ. Ilim ɩlɛna ɩ́ wɛɛ ŋmʋntʋɣʋ taa na mɩ́ɩ́ tǝŋǝɣɩ.
Tacaa nɩ́ɩ́ mǝ kʋntʋɣʋ, ɩlɛna pááná kpa-ɩ na ɩ́ yɔɣɔtɩ na ɩ́ tuu sɩ:
Yǝlaa mɛ ɩ́ kǝla ɩsaɣatʋ. Pǝ tɔɔ kɛ́ pa lʋlʋɣʋ looŋa kanɛ, ka taa nɔɣɔlʋ kaa sʋʋ tɛtʋ kʋpantʋ nti ma tuuwa sɩ maa ha mǝ caanaa tɔ.
Ye pǝ taɣa Yefune pǝyalʋ Kalɛpʋ paasi. Ɩ́ na ɩ lʋlʋɣʋ nyǝ́ma kɛ máá ha tɛtʋ nti ɩ́ feŋa mpʋ tɔɣɔ timpi ɩ nɩɩna-m teu tɔ.
Tacaa mʋna Moisi maɣa pááná kɛ mǝ tɔɔ, halǝna ɩ́ tɔ sɩ ma kaa fɛlɩ nɔɔhǝlɛ kɛ tɛtʋ ntɩ tǝ taa.
Ama Nuŋ pǝyalʋ Yosuwee wei ɩ kɛ́ ma tǝmlɛ tʋ tɔ ɩ tike ɩ ká pona. Maa sɔɔsɩ-ɩ apalʋtʋ. Mpi tɔ ɩnɩ ɩ ká yelina na tɛtʋ ntɩ tǝ́ pǝsɩ Ɩsɛɣɛlɩ nyǝ́ma nyǝntʋ.
Mǝ piya mpa pa ɩsɛ ta nyaalǝta ɩsǝntɔ, na ɩ́ tɔŋ sɩ kolontunaa ká pááná tɔ, mpɛ páá sʋʋna tǝ taa. Mpi tɔ, mpɛɣɛ máá ha-tɩ, na tǝ́ pǝsɩ pa nyǝntʋ.
Ama mɩ́ɩ́ kɛɛsɩ ɩsɛ na ɩ́ faɣana wʋlaɣa tɛtʋ taa, na ɩ́ polo teŋku kʋsɛɛm.
Tǝnaɣa ɩ́ cɔwa sɩ: Haɩ, tá tɔm sǝpǝna Tacaa. Pǝnɛntɛ tɩɩ kpa pa tɔɔ na tǝ́ yoona-wɛ ɩsɩɩ tá Ɩsɔ yɔɣɔtʋɣʋ tɔ. Mpʋɣʋlɛ paa mǝ taa wei ɩ kpaɣa ɩ yoou wontu na ɩ́ lǝlɩ na ɩ́ maɣasɩ mǝ taa sɩ ɩ́ ká kpa pulaɣa tǝlɛʋ.
Kɛna Tacaa sɩ má heeli-mɛ sɩ: Ɩ́ taa kpa mǝ kolontunaa tɔɔ sɩ ɩ́ yookina-wɛ. Mpi tɔ, ma fɛɩ mǝ hɛkʋ. Ɩ́ taa yele na pɛlɛ pá kʋ-mɛ.
Maa tɛma-mɛɣɛ-tǝɣɩ heeluɣu. Ama ɩ́ tá ké ŋkpaŋʋɣʋ, na ɩ́ kisi Tacaa tɔm na ɩ́ kpa pʋɣʋ nyʋɣʋ taa tǝkaa.
Kɛna Amolii nyǝ́ma mpa ɩnɩ paa wɛ pʋɣʋ taa tǝna tɔ pá lɩɩ mǝ tɔɔ, na pá tʋ́ mǝ waalɩ ɩsɩɩ tɩɩŋ. Na pá kʋ-mɛɣɛ pǝ kpaɣaʋ Ɩtɔm tɔ, halǝna Hooma.
Ɩ́ kɔma na ɩ́ mǝlɩ na ɩ́ wiina Tacaa ɩlɛna, ɩ́lɛ́ ɩ kisi nɩɩʋ.
Mpʋ pǝ́ yelina na ɩ́ caɣa Katɛɛsɩ-Paaneya na pǝ́ taaŋɩ sɔsɔm.
Ḿpʋ́ɣʋ́ tǝ mǝlaa na tǝ́ kpaɣa teŋku kʋsɛɛm mpaaʋ ŋku kʋ pukina wʋlaɣa tɛtʋ taa tɔ, ɩsɩɩ Tacaa ka yɔɣɔtʋɣʋ tɔ. Na tǝ́ cɔɔ Ɩtɔm pʋɣʋ taa na pǝ́ taaŋɩ.
Kɛlɛna kʋyakʋ nakʋlɩ Tacaa tɔ-m sɩ:
Ama ɩ́ tɩɩ cɔɔwa pʋɣʋ kʋnɛ tǝcam. Pǝ tɔɔ tɔ, ɩ́ ha mǝ ɩsɛ na ilim ntɔɣɔŋ tɔɔ.
Ɩ́ heeli yǝlaa sɩ ɩ́ tǝŋna mǝ kɔɣɔpiya Ɩsaʋ nyǝ́ma mpa pa wɛ Ɩtɔm tɔ pa tɛtʋ toŋa tɔɔ. Pɛlɛ pa tɛɛ ká sʋʋna-mɛ yáá. Ama ɩ́ la-wɛ na laakalɩ,
ɩ́ taa kpa pa tɔɔ. Ma kaa ha-mɛɣɛ tɛtʋ ntǝɣɩ paa hɔɣɔliim sɩ ɩ́ fɛlɩ nɔɔhǝlɛ maɣamaɣa. Mpi tɔ, ma tɛma Ɩtɔm pʋɣʋ ŋkʋɣʋ Ɩsaʋ kɛ haʋ sɩ kʋ́ pǝsɩ ɩ pʋlʋ.
Pǝ wɛɛ sɩ ɩ́ yana mǝ liɣitee kɛ tɔɣɔnaɣa na lʋm mpi ɩ́ ká tɔɣɔ na ɩ́ nyɔɔ tɔ.
Mpi tɔ, Tacaa mǝ Ɩsɔ koola-mɛɣɛ kʋpantʋ kɛ mǝ niŋ tǝma tǝna taa kɛ́. Pǝyele ɩ nyǝ́ma tɔntɛ nte ɩ́ tɔŋ wʋlaɣa tɛtʋ anaam ɩnɛ ɩ taa tɔ tǝ tɔɔ. Pǝntɔ taa, pɩɩsɩ nɩɩlɛ kɛlɛ mǝ Ɩsɔ Tacaa ɩnɩ ɩ wɛ mǝ waalɩ, na ɩ́ tá la-ŋ pʋlʋ.
Ḿpʋ́ɣʋ́ tǝ cɔla Ɩsaʋ nyǝ́ma mpɛɣɛ Ɩtɔm na tɛtɛkǝlɛ mpaaʋ na Ɩlatɩ na Ɩsǝyɔŋ-Kepɛɛ nyǝŋkʋ tɔtɔ. Ɩlɛna tǝ́ tɛɛ na tǝ́ tǝŋna Mowapʋ wʋlaɣa tɛtʋ tɔɔ.
Ḿpʋ́ɣʋ́ Tacaa heela-m sɩ: Ɩ́ taa kpa Mowapʋ nyǝ́ma tɔɔ sɩ mǝna-wɛ ɩ́ yoo. Mpi tɔ, ma kaa ha-mɛɣɛ pʋlʋɣʋ pa tɛtʋ taa. Lɔɔtɩ lʋlʋɣʋ nyǝ́ma Mowapʋ nyǝ́ma kɛ ma hawa Aa ɩcatɛ sɩ pá nyǝnǝɣɩ pa pʋlʋpʋ.
Ɩmim nyǝ́ma ka caɣana ɩcatɛ ńtɛ́ tǝ taa kɛ́ hatoo lɔŋ. Paa wɛ paɣalɛ kɛ́ na pá kɛ́ tookonaa ɩsɩɩ Anakɩ nyǝ́ma, na pá wɛ toŋ.
Lɛlaa ná nyǝnaɣa-wɛɣɛ Lefayi nyǝ́ma kɛ́ ɩsɩɩ Anakɩ nyǝ́ma. Ama Mowapʋ nyǝ́ma ná yaakaɣa-wɛɣɛ Ɩmim nyǝ́ma.
Holi nyǝ́ma ka caɣana Ɩtɔm ɩcatɛ taa kɛ́ hatoo lɔŋ taa. Ɩlɛna Ɩsaʋ nyǝ́ma náá kpiisi-wɛ na pá mʋ pa tɛtʋ, ɩsɩɩ Ɩsɛɣɛlɩ nyǝ́ma ka mʋɣʋ pa nyǝntʋ nti Tacaa ha-wɛ tɔ.
Pǝnɛntɛ ɩ́ kʋlɩ na tǝ́ tɛsɩ Selɛtɩ lɔɔʋ ɩsɩɩ Tacaa ká heeluɣu-tʋ tɔ. Ɩlɛna tǝ tɛsɩ Selɛtɩ lɔɔʋ.
Tǝ kʋlʋɣʋ Katɛɛsɩ-Paaneya tɔ pɩɩsɩ pǝlefɛɩ nɩɩlɛ kɛ tǝ tʋwa, na pǝ́cɔ́ tǝ́ tɛsɩ Selɛtɩ lɔɔʋ ŋkʋ. Pǝ lapa ḿpʋ́ɣʋ́ sɩ pa tǝna mpa pa kɛ́ yoolaa kɛ waatʋ ɩnɩ tɔ, pǝ́ lǝsɩ pa looŋa tǝna na pá sɩ́ ɩsɩɩ Tacaa ka yɔɣɔtʋɣʋ tɔ.
Ḿpʋ́ɣʋ́ Tacaa tʋ yoolaa mpɛɣɛ niŋ na ɩ́ kʋ-wɛ. Halǝna pa kpekǝle tǝna tɛ.
Yoolaa mpɛ pa sǝpa pa tǝnaɣa pa kpekǝle taa,
ɩlɛna Tacaa heeli-m sɩ:
Nɔɔnɔɔ kɛ́ ɩ́ ká tɛsɩ Mowapʋ tɛtʋ toŋa, na ɩ́ tǝŋna Aa ɩcatɛ,
na ɩ́ kpǝtǝna Amoni nyǝ́ma tɛtʋ. Ama ɩ́ taa kpa Mowapʋ nyǝ́ma tɔɔ sɩ mǝ na-wɛ ɩ́ yoo. Mpi tɔ, ma kaa ha-mɛɣɛ pʋlʋɣʋ pa tɛtʋ taa. Lɔɔtɩ lʋlʋɣʋ nyǝ́ma Amoni nyǝ́ma kɛ ma ha-tɩ sɩ pá nyǝnǝɣɩ pa pʋlʋpʋ.
Yǝlaa nyǝnaɣa tɛtʋ ntǝɣɩ Lefayi nyǝ́ma nyǝntʋ kɛ́. Mpi tɔ, mpɛ ɩnɩ paa wɛnna tǝ taa kɛ́ hatoo lɔŋ na Amoni nyǝ́ma yaakɩ-wɛɣɛ Samsumi nyǝ́ma.
Paa wɛ paɣalɛ kɛ́ na pá kɛ́ tookonaa, ɩsɩɩ Anakɩ nyǝ́ma, na pá wɛ toŋ. Ḿpʋ́ɣʋ́ Tacaa kpiisa-wɛ na Amoni nyǝ́ma nɔɣɔ na pá lɛɛtɩ pa lonte.
Ḿpʋ́ɣʋ́ Tacaa ka lapa Ɩsaʋ lʋlʋɣʋ Ɩtɔm nyǝ́ma mpa paa wɛ Seyii tɔ. Waatʋ ɩnǝɣɩ ɩ kpiisa Holi nyǝ́ma na pa nɔɣɔ na ɩ́ tɔɣɔnɩ-wɛ na ɩ́ sɩɩ Ɩtɔm nyǝ́ma kɛ pa lonte kɛ halǝna saŋa.
Ḿpʋ́ɣʋ́ Kafǝtɔɔ Filiisi nyǝ́ma ná lɩɩwa na pá tɔɣɔnɩ Afi nyǝ́ma mpa paa caɣa acalisi taa halǝna Kasa kɛ Metitelanee teŋku nɔɣɔ tɔ, na pá lɛɛtɩ pa lona taa.
Pǝ waalɩ kɛ́ Tacaa tɔma sɩ: Ɩ́ kʋlɩ na ɩ́ tɛsɩ Alǝnɔŋ lɔɔʋ. Ma tʋɣɩ Amolii tʋ Sihoŋ wei ɩ kɛ́ Hɛsǝpɔŋ nyǝ́ma wulaʋ tɔ, na ɩ tɛtʋ kɛ mǝ niŋ taa. Ɩ́ yoona-ɩ na ɩ́ lɛɛkɩ ɩ tɛtʋ.
Pǝ kpaɣaʋ saŋa tɔ, maa yele na antulinya piitimnaa nɩɩkɩ mǝ sɔɣɔntʋ na pá nyaŋna-mɛ. Ye pa nɩɩ mǝ taŋ pa sʋʋ seluɣu na laŋwakǝllɛ.
Ketemɔtɩ wʋlaɣa tɛtʋ taa kɛ́ ma tila Hɛsǝpɔŋ wulaʋ Sihoŋ kiŋ na ayɛɛnɛɛ tɔm sɩ:
Ha-tʋɣʋ nɔɣɔ na tǝ́ tǝŋ mpaaʋ kʋlʋmʋɣʋ na tǝ́ faɣana nyá tɛtʋ taa, tǝ kaa hɛlɩ tiili.
Ta liɣitee kɛ tɩɩ yana tɔɣɔnaɣa na lʋm mpi tɩɩ nyɔɔ tǝna tɔ na tǝ́ tɛɛ.
Ɩsaʋ nyǝ́ma mpa pa wɛ Ɩtɔm hɔɣɔlʋɣʋ taa tɔ na Mowapʋ nyǝ́ma mpa pa wɛ Aa nyǝŋkʋ taa tɔ pa ha-tʋɣʋ mpaaʋ na tǝ́ faɣana pa tɛtʋ taa. Pǝ waalɩ kɛ́ tɩɩ tɛsɩ Yaatanɩ pɔɣɔ na tǝ́ polo tɛtʋ nti Tacaa ta Ɩsɔ haakɩ-tʋ tɔ tǝ taa.
Ama Tacaa lapa wulaʋ Sihoŋ kɛ laŋkpɩɩsǝŋ na ɩ́ kisi sɩ tǝ́ taa tǝŋna ɩ tɛ. Ɩsɔ lapa-ɩ ḿpʋ́ɣʋ́ sɩ ɩ́ tʋ-ɩ tá niŋ taa na tǝ́ tɔɣɔ ɩ tɛtʋ ɩsɩɩ pǝ wɛʋ saŋa ɩsǝntɔ tɔ.
Ḿpʋ́ɣʋ́ Ɩsɔ heela-m sɩ: Saŋa waalɩ ma tʋwa wulaʋ Sihoŋ na ɩ tɛtʋ kɛ mǝ niŋ taa kɛ́, ɩ́ lɛɛkɩ-tɩ́.
Ɩlɛna Sihoŋ na ɩ yoolaa tǝna pá lɩɩ sɩ pa yookina-tʋɣʋ Yahasɩ.
Ama Tacaa tá Ɩsɔ tʋ-ɩ tá niŋ taa na tǝ́ kʋ́ ɩ na ɩ piya na ɩ yǝlaa tǝna.
Ɩlɛna tǝ́ lɛɛkɩ ɩ acalɛɛ tǝna, na tǝ́ kpiisi apalaa na alaa na piya. Mpi tɔ, Tacaa tǝŋsa-wɛɣɛ mpusi kɛ́.
Ama tɔla na acalɛɛ nna tǝ lɛɛka mpʋ tɔ a taa wontunaa kɛ tá kpaɣaa na tǝ́ sɩɩna tá tɩ.
Pǝ kpaɣaʋ Alʋwɛɛ kɛ Alǝnɔŋ lɔɔʋ nɔɣɔ na ɩcatɛ nte tǝ wɛ tɛtɛkǝlɛ taa tɔ, halǝna Kalaatɩ tɔ, tǝ ta kpisi koluŋa ɩcatɛ natǝlɩ. Tacaa tá Ɩsɔ tʋ a tǝnaɣa tá niŋ taa kɛ́.
Ama tǝ ta tokina Amoni nyǝ́ma tɛtʋ kɛ́. Paa nti tǝ mala Yapɔkɩ lɔɔʋ na pʋɣʋ taa acalɛɛ, na lona nna a tǝna ta Ɩsɔ Tacaa kisina-tʋ tɔ.
Ḿpʋ́ɣʋ́ tǝ kpaɣa mpaaʋ na tǝ́ kpana Pasaŋ tɔɔ. Ɩlɛna tǝna wulaʋ Oki na ɩ yǝlaa tǝna pa lɩɩ ta tɔɔ sɩ pa yookina-tʋɣʋ Ɩtǝlei.
Ntɛna Tacaa heeli-m sɩ: Ɩ́ taa nyana-ɩ. Ma tʋɣɩ ɩ́ na ɩ yǝlaa na ɩ tɛtʋ tǝnaɣa mǝ niŋ taa. Ɩ́ lana-ɩ ɩsɩɩ ɩ́ lapǝna Amolii nyǝ́ma wulaʋ Sihoŋ wei ɩ ka wɛ Hɛsǝpɔŋ ɩcatɛ taa tɔ.
Tampam pǝlɛ na tá Ɩsɔ Tacaa tasa wulaʋ Oki na ɩ yǝlaa tǝnaɣa tá niŋ taa kɛ́ tʋɣʋ, na tǝ́ kʋ-wɛ. Pa taa nɔɣɔlʋ ta fiti.
Ḿpʋ́ɣʋ́ tǝ lɛɛka pa acalɛɛ tǝna, paa kʋlʋmtǝlɛ tǝ ta fiti. A ka wɛ acalɛɛ nɩɩtoso kɛ́. Pǝ kpaɣaʋ Alǝkɔpɩ hɔɣɔlʋɣʋ tǝna tɔ na Pasaŋ tɛtʋ taa timpi Oki tɔkaɣa kawulaɣa tɔ.
Paa ŋmawa acalɛɛ anǝɣɩ teu kɛ́, na a koloosi kʋlaa na a Kampʋnaa kɛ nyǝɣǝtʋ. Pǝ́ kaasa lɛnna tɔtɔɣɔ tuutuuma, a fɛɩ koloosi.
Ḿpʋ́ɣʋ́ tǝ kpiisa pa tǝna ɩsɩɩ tǝ lapʋ Hɛsǝpɔŋ wulaʋ Sihoŋ acalɛɛ taa tɔ. Na tǝ́ kʋ́ apalaa na alaa na piya. Mpi tɔ, Tacaa ka tǝŋsa-wɛɣɛ mpusi kɛ́.
Ama pǝ yela tɔla na acalɛɛ taa wontu ɩlɛna táá kpaɣa na tǝ́ sɩɩna tá tɩ.
Ḿpʋ́ɣʋ́ pǝ lapa waatʋ ɩnɩ ɩ taa, na tǝ́ lɛɛkɩ Amolii awulaa naalɛ tɛtʋ. Mpɛ ɩnɩ paa wɛna Yaatanɩ ilim tǝlɩɩlɛ tɔɔ kɛ́. Pa tɛtʋ ntɛ́ pǝ kpaɣaʋ Alǝnɔŋ lɔɔʋ tɔ, halǝna Hɛɛmɔŋ pʋɣʋ.
Sitɔŋ nyǝ́ma ná yaakaɣa-kʋɣʋ sɩ Siliyoŋ. Na Amolii nyǝ́ma náá yaakɩ-kʋ sɩ Senii.
Oki kawulaɣa acalɛɛ nna tǝ lɛɛkaa tɔɣɔlɛ pulasɩ taa tɛtɛkǝlɛ acalɛɛ tǝna. Na Kalaatɩ na Pasaŋ tɛtʋ tǝna halǝna Salǝka na Ɩtǝlei pǝ tɛtʋ.
Wulaʋ Oki tike ka kɛna Lefayi nyǝ́ma kakaasaɣa. Ɩ sǝtʋ atakaa kɛ́ nyǝɣǝlʋɣʋ kɛ́, na ɩ taɣalǝŋ wɛ mɛɛtǝlǝnaa liɣiti na hɔɣɔlʋɣʋ, na ɩ waŋ kɛ mɛɛtǝlǝnaa naalɛ. Halɩ ɩ wɛ Amoni nyǝ́ma ɩcatɛ sɔsɔɔlɛ Lapa taa.
Waatʋ wei tǝ lɛɛka tɛtʋ ntɩ ɩlɛna má ha Lupɛŋ na Katɩ nyǝ́ma kɛ pǝ́ kpaɣaʋ Alʋwɛɛ tɛtʋ, na pǝ́ cɔɔ Alǝnɔŋ lɔɔʋ tɔ, na pǝ́ kpɛŋna Kalaatɩ pʋɣʋ hɔɣɔlʋɣʋ acalɛɛ.
Ɩlɛna má cɛla Manasee kpekǝle hɔɣɔlʋɣʋ lɛŋkʋ kɛ Kalaatɩ tɛtʋ kʋkaasǝtʋ na Oki kawulaɣa nyǝntʋ tǝna kɛ Pasaŋ tɛtʋ taa. Pá yaakaɣa Alǝkɔpɩ nyǝntʋ na Pasaŋ nyǝntʋ kɛ Lefayi nyǝ́ma tɛtʋ kɛ́.
Ḿpʋ́ɣʋ́ Manasee kpekǝle taa tʋ Yayii lɛɛka Alǝkɔpɩ tɛtʋ kɛ Pasaŋ taa. Halǝna Kesuli nyǝ́ma na Maakatɩ nyǝ́ma pa tɛtʋ toŋa. Ɩlɛna pá laɣasɩ-yɛɣɛ hǝtɛ sɩ Yayii acalɛɛ, na pá yaakɩ-yɛɣɛ ḿpʋ́ɣʋ́ halǝna saŋa.
Ntɛna má há Manasee kpekǝle tʋ Makii lʋlʋɣʋ nyǝ́ma kɛ Kalaatɩ hɔɣɔlʋɣʋ.
Na Lupɛŋ na Katɩ pǝ nyǝ́ma kɛ Alǝnɔŋ na Kalaatɩ pǝ hɛkʋ hɔɣɔlʋɣʋ. Tǝ toŋa ntɛ́ Alǝnɔŋ lɔɔʋ na pǝ tɛɛ tɔɔ. Tǝ na Amoni nyǝ́ma pa nyǝŋka ntɛ́ Yapɔkɩ lɔɔʋ.
Ilim tǝtʋlɛ tɔɔ toŋa ná mala Yaatanɩ tɛtɛkǝlɛ kɛ Kenesalɛtɩ lʋcaɣam na teŋku kʋsǝpʋ pǝ hɛkʋ taa kɛ́. Halǝna ilim tǝlɩɩlɛ tɔɔ kɛ́ Pisika pʋɣʋ luɣu.
Waatʋ ɩnɩ ɩ taa kɛ́ Moisi heela-wɛ sɩ: Mǝ Ɩsɔ Tacaa tʋ mǝ niŋ taa kɛ́ Yaatanɩ ilim tǝlɩɩlɛ tɛtʋ sɩ tǝ́ pǝsɩ mǝ nyǝntʋ. Ɩlɛ mǝ taa yoolaa tǝna ɩ́ kpaɣa mǝ yoou wontu na ɩ́ tɛɛ Ɩsɛɣɛlɩ nyǝ́ma kɛ nɔɣɔ.
Mǝ alaa na mǝ piya na mǝ kalǝkǝŋ tike ká caɣana acalɛɛ nna ma ha-mɛ ɩsǝntɔ tɔ a taa. Mpi tɔ, mǝ nyǝ́ma sɩ ɩ́ wɛna kalǝkǝŋ tuutuuma.
Pǝ wɛɛ sɩ ɩ́ sǝna mǝ tɛɛtʋnaa kɛ ḿpʋ́ɣʋ́. Halǝna Ɩsɔ yele na pɛlɛ pá hiki pa tɛtʋ ɩsɩɩ mǝ hikuɣu mǝ nyǝntʋ kɛ Yaatanɩ pɔɣɔ na waalɩ cǝnɛ tɔ. Waatʋ ɩnǝɣɩ paa mǝ taa wei ɩ ká mǝlɩ ɩ maɣamaɣa ɩ tɛtʋ nti Tacaa ha-ɩ tɔ tǝ taa.
Ḿpʋ́ɣʋ́ Moisi tɔma Yosuwee sɩ: N nana nyá ɩsǝpee kɛ pǝ tǝna mpi Tacaa mǝ Ɩsɔ lapǝna Amolii awulaa naalɛ ɩnɩ tɔ. Mpʋ ɩnɩ tɔtɔɣɔ Tacaa ka lana awulaa mpa pa tǝna n ka yoona pɔɣɔ waalɩ tɔ.
Ɩ́ taa nyana-wɛ. Mpi tɔ, Tacaa mǝ Ɩsɔ ká yoona na mǝ nɔɣɔ.
Waatʋ ɩnɩ ɩ taa kɛ́ ma wiikaɣana Tacaa sɩ:
Ɩsɔ Tacaa, nyá toŋ na nyá sɔsɔɔntʋ kɛ n hʋla nyá tǝmlɛ tʋ má. Mpi tɔ, paa ɩsɔtaa yaa atɛ, nyá saala nɔɣɔlʋ ɩ fɛɩ sɩ ɩ kɛɛkǝna nyá tǝma sɔsɔɔna, yaa nyá kɔkɔlɔ nyǝmnaa panɛ.
Ɩlɛ haɩ Ɩsɔ, ma kpa nyá yule. Yele na má tɛsɩ Yaatanɩ na má na tɛtʋ kʋpantʋ ntɩ, na tǝ pulasɩ na Lipaŋ pɔɔŋ.
Ḿpʋ́ɣʋ́ Tacaa taa kpana-m mǝ maɣamaɣa mǝ nyʋɣʋ tɔɔ, na ɩ́ kisi-m nɩɩnaʋ. Halǝna ɩ́ tɔ-m sɩ: Ma kawa. Taa tasa-m yɔɣɔtǝnaʋ kɛ tɔm ntɩ.
Kʋlɩ na ń kpa Pisika pʋɣʋ nyʋɣʋ taa na ń kʋsɩ ɩsɛ na ń nyǝnɩ na ń cɔɔ. Ama ma kaa yele na ń tɛsɩ Yaatanɩ kɛ tɛsʋɣʋ maɣamaɣa kɛ́.
Ama tɛlǝsɩ Yosuwee kɛ ma kʋlapǝlɛ na ń sɔɔsɩ-ɩ apalʋtʋ. Mpi tɔ, ɩnɩ ɩ ká tʋna yǝlaa panɛɣɛ nɔɣɔ na ɩ́ tana-wɛɣɛ tɛtʋ nti n ka nawa mpʋ tɔ.
Pǝ kpaɣaʋ waatʋ ɩnɩ tɔɣɔ tǝ caɣa tɛtɛkǝlɛ taa tǝnaɣa Pɛtɩ-Peyɔɔ ɩsɛntaa.
Ḿpʋ́ɣʋ́ Moisi tasaa sɩ: Pǝnɛntɛ Ɩsɛɣɛlɩ nyǝ́ma mɛ ɩ́ nɩɩ kʋsǝsɩɩtʋ na kʋtʋtʋtʋ nti ma sɛɣɛsǝɣɩ-mɛ tɔ. Ɩ́ lakɩ-tɩ na pǝ́ ha-mɛɣɛ weesuɣu. Ɩlɛna ɩ́ mʋ tɛtʋ nti mǝ caanaa Ɩsɔ Tacaa haakɩ-mɛ tɔ.
Ama pǝ wɛɛ kɛ́ sɩ ɩ́ tɔ́kɩ Tacaa mǝ Ɩsɔ kʋsǝsɩɩtʋ ɩsɩɩ ma kɛɛsʋɣʋ-mɛɣɛ-tɩ tɔ. Ɩ́ taa sɔɔsɩ yaa ɩ́ pasa pʋlʋɣʋ tǝ tɔɔ.
Ɩ́ nana mǝ ɩsǝpee kɛ mpi Tacaa lapa yǝlaa mpa pa luŋa tʋɣʋ ŋku pa yaa sɩ Paalɩ-Peyɔɔ tɔ. Ɩ ta yele-wɛ na pa weesiŋ.
Ama mǝ nyɔkǝlǝna Tacaa mǝ Ɩsɔ, ɩlɛna ɩ́ yele-mɛ na mǝ weesiŋ kɛ halǝna saŋa.
Ma sɛɣɛsa-mɛɣɛ kʋsǝsɩɩtʋ na kʋtʋtʋtʋ ɩsɩɩ Tacaa Ɩsɔ tʋ-m tɔ sɩ, ɩ́ tɔkɩ-tɩ na ɩ́ lakɩ tɛtʋ nti ɩ́ puki mʋɣʋ tɔ tǝ taa.
Ye ɩ́ tɔka-tɩ na ɩ́ lakɩ-tɩ, piitimnaa lɛlaa mpa paa nɩɩ tǝ tɔm tɔ páá nyǝnɩ-mɛɣɛ lǝmaɣasɛɛ nyǝ́ma na laɣatʋnaa na pá tɔŋ-mɛ sɩ: Ama piitim sɔsɔɔm pǝnɛ pǝ wɛna lǝmaɣasɛɛ na laɣatʋ.
Pɔpɔtʋ fɛɩ leleŋ piitim sɔsɔɔm napǝlɩ pǝ fɛɩ na pǝ́ wɛna tʋɣʋ na kʋ́ nɩɩkǝna-wɛ ɩsɩɩ tá Ɩsɔ Tacaa nɩɩkʋɣʋna taɣa saa wei tǝ wiikina-ɩ tɔ.
Yaa piitim sɔsɔɔm mpi pǝ wɛna kʋtʋtʋtʋ na kʋsǝsɩɩtʋ na tǝ tǝŋa teu ɩsɩɩ nti ma tɔŋna-mɛɣɛ tɛlǝsʋɣʋ kɛ saŋa ɩsǝntɔ tɔ?
Ama kʋlʋmtʋ kɛ́ sɩ ɩ́ feŋ teu na ɩ́ tɔ́kɩ pǝ tǝna mpi ɩ́ nana mǝ ɩsǝpee tɔ. Ɩ́ taa sɔɔ tǝ taa kʋlʋmʋɣʋ. Ama ɩ́ kɛɛsɩ-tǝɣɩ mǝ piya na mǝ saalǝnaa.
Ɩ́ tɔɔsɩ kʋyakʋ ŋku ɩ́ sǝŋa mǝ Ɩsɔ Tacaa ɩsɛntaa kɛ́ Holɛpʋ pʋɣʋ kiŋ na ɩ́lɛ́ ɩ heeli-m sɩ má koti mǝ tǝna, na ɩ́lɛ́ ɩ́ tɛlǝsɩ-mɛɣɛ ɩ tɔm na ɩ́ kpɛlǝmɩ ɩ nyamnaʋ na ɩ́ sɛɣɛsɩ ḿpʋ́ɣʋ́ mǝ lʋlʋɣʋ nyǝ́ma tɔ.
Ḿpʋ́ɣʋ́ ɩ́ tuusaa na ɩ́ kpǝtǝna pʋɣʋ luɣu, na kʋlɛ kʋ́ tɔŋna kɔkɔ mʋɣʋ kɛ kemkem. Na ɩsɔŋmʋntʋ susaa na sǝkpɛtʋɣʋ nyalaa.
Tacaa yɔɣɔtaɣana-mɛɣɛ kɔkɔ ŋkɛ ka taa kɛ́, na ɩ́ nɩɩkɩ ɩ nɔɣɔ. Ama ɩɩ naakɩ-ɩ, ɩ nɔɣɔ tike kɛ ɩ́ nɩɩkaɣa.
Ḿpʋ́ɣʋ́ ɩ hʋla-mɛɣɛ mǝ na-ɩ mǝ nɔɣɔ pɛɛlʋɣʋ na ɩ́ tʋ-mɛ sɩ ɩ́ tɔkɩ ɩ kʋsǝsɩɩtʋ naanʋwa. Na ɩ́ ŋmaa-tǝɣɩ pɛɛ kpaatanaa naalɛ tɔɔ.
Waatʋ ɩnɩ ɩ́ taa kɛ́ Tacaa tʋ-m sɩ má hʋlɩ-mɛɣɛ kʋsǝsɩɩtʋ na kʋtʋtʋtʋ, na ɩ́ tɔkǝɣɩ-tǝɣɩ teu kɛ tɛtʋ nti tǝ taa ɩ́ sʋʋkɩ sɩ tǝ́ pǝsɩ mǝ nyǝntʋ tɔ.
Ɩ́ taa sɔɔ sɩ kʋyaŋku Tacaa yɔɣɔtaɣana-mɛɣɛ Holɛpʋ pʋɣʋ tɔɔ tɔ ɩ nɔɣɔ tike kɛ ɩ́ nɩɩwa, ɩ́ ta na ɩ maɣamaɣa.
Ɩlɛ pǝ taa kɔɔ na ɩ́ wakǝlɩ mǝ tɩ na tʋɣʋ nakʋlɩ kʋ lupu, paa apalʋ yaa alʋ lɛɛsʋɣʋ.
Paa atɛ kpǝntɛ natǝlɩ, yaa sumaɣa.
Paa tɛtɛ wontu, yaa tinte natǝlɩ tǝ lɛɛsʋɣʋ sɩ ɩ́ sɛɛkɩ.
Ɩ́ feŋ teu, pǝ́ taa kɔɔ na ɩ́ kʋsɩ mǝ ɩsɛ sɩ ɩ́ tekiɣi ilim, yaa ɩsɔtʋ, yaa ɩsɔtʋlʋŋasɩ pǝ taa pʋlʋ, yaa ɩ́ laa-wɩ. Antulinya yǝlaa lɛlaa kɛ mǝ Ɩsɔ Tacaa yela tǝlɛ tǝ taa.
Ama mɛ ɩlɛ, ɩnɩ ɩ lǝsǝna-mɛɣɛ Icipiti mamala taa sɩ, ɩ́ pǝsɩ ɩ yǝlaa tǝsiɣisiɣi ɩsɩɩ ɩ́ wɛʋ saŋa ɩsǝntɔ tɔ.
Ɩlɛna ɩ́ mʋna maɣa pááná kɛ mǝ nyʋɣʋ tɔɔ. Halǝna ɩ́ tuu sɩ ma kaa tɛsɩ Yaatanɩ na má fɛlɩ nɔɔhǝlɛ kɛ tɛtʋ kʋpantʋ nti ɩ haakɩ-mɛ sɩ tǝ́ pǝsɩ mǝ́ nyǝntʋ tɔ tǝ taa.
Ye ma ɩlɛ Yaatanɩ pɔɣɔ na cǝnɛ tɔɔ kɛ́ maa sɩ ma kaa tɛsɩ-kɛ. Ama mɩɩ tɛsɩ na tɛtʋ kʋpantʋ ntɩ tǝ́ pǝsɩ mǝ nyǝntʋ.
Mpʋ tɔ, ɩ́ feŋ mǝ tǝɣɩ teu na ɩ́ taa kɔɔ na ɩ́ sɔɔ nɔɣɔ ŋka mǝ na mǝ Ɩsɔ Tacaa ɩ́ pɛɛlaa tɔ. Na pǝ́ kɔɔ na nɔɣɔlʋ lu tʋɣʋ na ɩ́ laɣasɩ Ɩsɔ lonte sɩ ɩ́ luŋiɣi. Mpi tɔ, Ɩsɔ kisina-mɛɣɛ pǝ tǝnaɣa ḿpʋ́ɣʋ́.
Tacaa mǝ Ɩsɔ wɛ kɛ́ ɩsɩɩ kɔkɔ ŋka ka nyakɩ pǝ tǝna tǝmɛlɛmɛlɛ tɔ. Pǝ́cɔ́ ɩ kisa pa kpɩ ɩ na tʋɣʋ nakʋlɩ.
Ye ɩ́ taaŋa tɛtʋ ntɩ tǝ taa na ɩ́ lʋlɩ piya na saalǝnaa, ɩ taa wakǝlɩ mǝ tɩ na tɩɩŋ lupu yaa mpi Tacaa kisaa tɔɣɔ lapʋ, na pǝ́ kpaasɩ ɩ pááná.
Ɩsɔtɔnʋɣʋ na tɛtʋ ntɛ́ ma aseeta nyǝ́ma. Ye ɩ́ lapa mpʋ, ɩsɩɩ sǝm kpiisa-mɛɣɛ lɔŋ kɛ tɛtʋ nti tǝ taa ɩ́ puki caɣalɛ kɛ Yaatanɩ waalɩ tɔ, ɩ́ kaa taaŋɩ tǝna.
Tacaa ká yasɩ-mɛɣɛ piitimnaa taa kɛ́, na pǝ́ kaasɩ-mɛɣɛ pǝciiu tike kɛ tǝna.
Tǝnaɣa ɩ́ ká luŋiɣi yǝlaa saaka taasɩ na pɛɛ wenaɣa tɩɩŋ tɔ. Pǝ́cɔ́ tɩɩŋ ɩnɩ ɩɩ naakɩ, ɩɩ nɩɩkɩ, ɩɩ tɔkɩ, ɩɩ nɩɩ pʋlʋpʋ sɔɔsʋŋ.
Tǝna tɔtɔɣɔ ɩ́ ká pɛɛkɩ Tacaa mǝ Ɩsɔ. Ama ye ɩ́ pɛɛkǝna-ɩ na ɩsǝlɛ kʋsɛɛmlɛ na mǝ lǝsaɣa sʋʋ-ɩ tǝmamam ɩ́ ká na-ɩ.
Pǝ tǝna mpi ma kɛɛsa-mɛ ɩsǝntɔ tɔ, ye pǝ maɣana-mɛ na ɩ́ sʋʋ laŋwakǝllɛ taa, ɩlɛ ɩ taɣanɩ Tacaa mǝ Ɩsɔ kɛ́ nɩɩnaʋ.
Mpi tɔ, ɩ kɛ́ pǝtɔɔtǝlɛ tʋ kɛ́. Ɩ kaa lɔ-mɛ yaa ɩ́ wakǝlɩ-mɛ, yaa ɩ sɔɔ nɔɔsɩ nsi ɩ ka sɩɩ mǝ caanaa na tuunaʋ tɔ sɩ tɔɔ.
Ɩ́ maɣasɩ mǝ taa na ɩ́ na sɩ, too Ɩsɔ lapʋ yʋlʋ kɛ tɛtʋ tɔɔ na pǝ́ sɩɩna saŋa tɔ, ɩ́ pɛɛkɩ antulinya tǝna taa na ɩ́ na sɩ, kɔkɔlɔ nɔɣɔlʋ ɩ tɛma lapʋ ɩsɩɩ ɩnɛ ɩ taka na nɔɣɔlʋ nɩɩ?
Yǝlaa napǝlɩ pa tɛma Ɩsɔ nɔɣɔ nɩɩʋ kɛ kɔkɔ taa ɩsɩɩ mǝ nɩɩkʋɣʋ ɩsǝntɔ tɔ, na pʋntʋnaa wɛna weesiŋ na?
Too tɔ, tʋɣʋ nakʋlɩ kʋ tɛma piitim napǝlǝɣɩ lǝsʋɣʋ kɛ lɛmpɩ hɛkʋ na maɣasǝŋ na kɔkɔlɔ tǝma na piti nyǝna na sɔɣɔntʋ nyǝna na yoou ɩsɩɩ Tacaa mǝ Ɩsɔ lapʋ-mɛɣɛ Icipiti tɛtʋ taa na ɩ́ nana mǝ ɩsǝpee tɔ?
Mǝ tɩɩ kɛna pǝ tǝnaɣa mpʋ pǝ aseeta nyǝ́ma. Mpi tɔ, ɩ́ cɛkǝnaa sɩ Tacaa tike kɛna mǝ Ɩsɔ pǝ ta kaasɩ nɔɣɔlʋ.
Hatoo ɩsɔtaa kɛ́ ɩ́ sɛɣɛsǝna-mɛ sɩ ɩ́ nyɩ. Ɩlɛna ɩ́ hʋ́lɩ́-mɛɣɛ ɩ kɔkɔ sɔsaɣa kɛ tɛtʋ tɔɔ na ɩ́ nɩɩ ɩ nɔɣɔ kɛ ka taa.
Ɩ sɔɔla mǝ caanaa kɛ́ na ɩ́ lǝsɩ pa lʋlʋɣʋ nyǝ́ma kɛ pa waalɩ na ɩ́ lǝsɩ-mɛɣɛ ɩ maɣamaɣa kɛ Icipiti taa na ɩ toŋ sɔsɔɔŋ.
Ɩ tɔɣɔnǝna mǝ nɔɣɔ kɛ piitimnaa mpa pa kǝla-mɛɣɛ paɣalɛ na toma tɔ. Na ɩ́ kpa-mɛ na ɩ́ lɛɛtɩ pɛlɛ pa lona taa, sɩ pa tɛtʋ ɩ́ pǝsɩ mǝ nyǝntʋ ɩsɩɩ ɩ́ naakʋɣʋ saŋa ɩsǝntɔ tɔ.
Ɩ́ nyɩ saŋa kʋyakʋ kʋnɛ na ɩ́ tɔkɩ mǝ taa sɩ Tacaa tike ntɛ́ Ɩsɔ kɛ́ ɩsɔtaa na atɛ, nɔɣɔlʋ ɩ fɛɩ tɔtɔ.
Na ɩ́ tǝŋǝɣɩ ɩ kʋsǝsɩɩtʋ na ɩ kʋtʋtʋtʋ ɩsɩɩ ma hʋlʋɣʋ-mɛɣɛ saŋa ɩsǝntɔ tɔ. Ɩlɛna pǝ́cɔ́ mǝna mǝ piya ɩ́ nɩɩ leleŋ na mǝ weesuɣu taɣalɩ teu kɛ́ tɛtʋ nti ɩ haakɩ-mɛɣɛ ɩsǝntɔ tɔ tǝ taa.
Ḿpʋ́ɣʋ́ Moisi lǝsa acalɛɛ tooso na Yaatanɩ ilim tǝlɩɩlɛ tɔɔ.
Ɩlɛna pá pǝsɩ-yɛɣɛ yǝlaa mpa pǝ yʋkǝɣǝna na pá kʋɣɩ pa tɔɣɔntǝlɛnaa tɔ pa kpǝlʋɣʋ tǝtʋlɛ.
Lupɛŋ nyǝ́ma kpǝlʋɣʋ tǝtʋlɛ ntɛ́ Pesɛɛ ɩcatɛ kɛ wʋlaɣa tɛtʋ tontoŋlɛ tɔɔ. Katɩ nyǝ́ma nyǝntɛ ntɛ́ Lamɔtɩ kɛ Kalaatɩ tɛtʋ taa. Manasee nyǝ́ma nyǝntɛ ntɛ́ Kolaŋ kɛ Pasaŋ tɛtʋ taa.
Kiiŋ na kʋtʋtʋtʋ na kʋsǝsɩɩtʋnaa mpa Moisi tɛlǝsa Ɩsɛɣɛlɩ nyǝ́ma kɛ pa Icipiti taa lɩɩʋ waalɩ tɔɣɔlɔ.
<range>
Yaatanɩ pɔɣɔ na ilim tǝlɩɩlɛ tɔɔ kɛ́ tɛtɛkǝlɛ taa kɛ́ Pɛtɩ-Peyɔɔ ɩsɛntaa kɛ́ pǝ tǝnaɣa mpʋ pǝ lapa. Amolii nyǝ́ma wulaʋ Sihoŋ wei Moisi-wɛ pa ŋmakǝlaa tɔ ɩ tɛtʋ taa kɛlɛ.
Ɩlɛna pá lɛɛkɩ ɩ tɛtʋ na pá kpɛŋna Pasaŋ wulaʋ Oki nyǝntʋ. Awulaa mpɛ pa naalɛ paa wɛnna Yaatanɩ pɔɣɔ waalɩ na ilim tǝlɩɩlɛ tɔɔ.
Pa tɛtʋ ka pɔna ḿpʋ́ɣʋ́ pǝ kpaɣaʋ Alʋwɛɛ kɛ Alǝnɔŋ lɔɔʋ nɔɣɔ tɔ. Halǝna Siyɔŋ pʋɣʋ ŋku pa yáá sɩ Hɛɛmɔŋ tɔ.
Ntǝɣǝlɛ mpʋ na Yaatanɩ pɔɣɔ na ilim tǝlɩɩlɛ tɔɔ. Halǝna teŋku kʋsǝpʋ, na pǝ́ polo pʋɣʋ Pisika luɣu.
Ḿpʋ́ɣʋ́ Moisi kota Ɩsɛɣɛlɩ nyǝ́ma tǝna na ɩ́ tɔ-wɛ sɩ: Ɩ́ nɩɩ kʋsǝsɩɩtʋ na kʋtʋtʋtʋ nti ma tɛlǝsǝɣɩ-mɛɣɛ saŋa ɩsǝntɔ tɔ. Ɩ́ kpɛlǝmɩ-tɩ na ɩ́ tɔ́kɩ-tǝɣɩ teu na ɩ́ lakɩ.
Tá na Tacaa tá Ɩsɔ tǝ pɛɛla nɔɣɔ kɛ́ hatoo Holɛpʋ pʋɣʋ.
Na ka ta kɛ tá caanaa mpa pa tɛma sǝpʋ tɔ pa tike pa tɔm. Ama na tá mpa tǝ wɛna tá ɩsɛ kɛ saŋa ɩsǝntɔ tɔ tá nyǝntʋ tɔtɔɣɔ.
Tǝnaɣa kɔkɔ mʋkaɣa pʋɣʋ, na Tacaa yɔɣɔtǝna-mɛɣɛ ka taa na ɩ́ nɩɩkɩ ɩ nɔɣɔ.
Halǝna ɩ́ na-kɛ na sɔɣɔntʋ kpa-mɛ na ɩ́ kpisi kʋ tɔɔ kɛ́ kpaʋ. Ɩlɛna má sǝŋ mǝ na Tacaa mǝ hɛkʋ, na má tɛlǝsɩ-mɛɣɛ nti Tacaa yɔɣɔtaa tɔ sɩ:
Maɣalɛ mǝ Ɩsɔ Tacaa, má lǝsǝna-mɛɣɛ Icipiti tɛtʋ taa kɛ́ mǝ yomle taa.
Ɩ́ taa nyǝnɩ nɔɣɔlʋɣʋ Ɩsɔ tɔtɔ.
Pǝ́cɔ́ ɩ́ taa lu pʋlʋ lɛɛsʋɣʋ sɩ ɩ́ laakɩ. Paa mpi pǝ wɛ hatoo ɩsɔtaa yaa atɛ cǝnɛ yaa lʋm tɛɛ tɔ.
Ɩ́ taa luŋ tɩɩŋ ɩnɩ, yaa ɩ́ lapɩ-ɩ tǝmlɛ natǝlɩ. Mpi pǝ tɔɔ tɔ, maɣalɛ mǝ Ɩsɔ Tacaa. Ma kisaa sɩ ɩ́ taa kpɩ má na tʋɣʋ nakʋlɩ. Ye wei ɩ́ kisa-m, ma lɛɛtǝɣɩ-ɩ na má kpɛŋna ɩ piya, na pa saalǝnaa. Na pǝ́ polo pa lʋlǝŋ loosi ɩsɩɩ tooso yaa liɣiti.
Ama wei ɩ caakɩ-m na ɩ́ tɔkǝɣɩ ma tɔm tɔ, ma kooliɣi ɩlɛɣɛ kʋpantʋ kɛ́ na pǝ́ polo ɩ lʋlʋŋ loosi iyisi iyisi.
Ɩ́ taa yaakɩ mǝ Ɩsɔ Tacaa má ma hǝtɛ kɛ yem yem. Mpi tɔ, ma kaa yele wei ɩ yaakɩ ma hǝtɛ kɛ yem yem tɔɣɔ salǝka tʋɣʋ.
Ɩ́ paasǝna kʋyakʋ kʋhɛɛsʋɣʋ kɛ teu na ɩ́ nyǝnɩ-kʋɣʋ ma nyǝŋkʋ ɩsɩɩ ma heela-mɛ tɔ.
Mǝ tǝmlɛ kʋyɛɛŋ ntɛ́ naatoso, na ɩ taa kɛ́ ɩ́ ká la mǝ tǝma tǝna.
Ama naatosompɔɣɔlaɣa nyǝŋkʋ kɛna mǝ Ɩsɔ Tacaa kʋyakʋ kʋhɛɛsʋɣʋ. Tǝmlɛ natǝlɩ tǝ fɛɩ lapʋ kɛ kʋ wule. Paa mǝ maɣamaɣa, yaa mǝ pǝyalaa yaa mǝ pɛɛlaa, yaa mǝ yomaa, yaa mǝ mʋʋlaa maɣamaɣa. Paa mǝ naaŋ yaa mǝ kpaŋasɩ, yaa mǝ tɔla taa natǝlɩ. Pǝ wɛɛ sɩ mǝ yomaa ɩ́ hɛɛsɩ kʋyakʋ ŋkʋɣʋ ɩsɩɩ mɛ.
Ɩ́ tɔɔsɩ sɩ mǝ maɣamaɣa ɩ́ ka kɛ́ yomaa kɛ Icipiti tɛtʋ taa kɛ́ ḿpʋ́ɣʋ́, na mǝ Ɩsɔ Tacaa ɩnɩ ɩ́ lǝsɩ-mɛ na ɩ toŋ sɔsɔɔŋ. Pǝ tɔɔ kɛ́ ma tʋ-mɛ sɩ ɩ́ tɔkɩ kʋyakʋ Kʋhɛɛsʋɣʋ ŋkʋ.
Ɩ́ seeki mǝ caanaa na mǝ toonaa ɩsɩɩ mǝ Ɩsɔ Tacaa tʋ-mɛ tɔ. Ɩlɛna mǝ weesuɣu taɣalɩ na ɩ́ caɣana mǝ tǝɣɩ tɛtʋ nti ɩ ha-mɛ tɔ tǝ taa.
Ɩ́ taa kʋ yʋlʋ.
Ɩ́ taa la wasaŋkalǝtʋ.
Ɩ́ taa ŋmɩɩlɩ.
Ɩ́ taa yɔɣɔtɩ nti ɩ́ tá ná tɔɣɔ nɔɣɔlʋ tɔɔ.
Ɩ́ taa nyɩɩlɩ mǝ tɔɣɔntǝlɛ alʋ, yaa ɩ tǝyaɣa, yaa ɩ taalɛ, yaa ɩ yom yaa ɩ naʋ yaa ɩ kpaŋaɣa, yaa ɩ pʋlʋpʋ.
Saa wei pʋɣʋ mʋkaɣa kɔkɔ, na ɩsɔŋmʋntʋ na sǝkpɛtʋɣʋ nyalaa tɔ, kʋsǝsɩɩtʋ tǝnɛɣɛ Tacaa sɩɩkaɣana nɔɣɔ sɔsaɣa kɛ ka taa, na mǝ samaa tǝna nɩɩ, ɩ ta sɔɔsɩ natǝlɩ. Ɩlɛna ɩ́ ŋmaa-tǝɣɩ pɛɛ kpaatanaa naalɛ tɔɔ, na ɩ́ cɛlɛ-m.
Waatʋ wei ɩ́ nɩɩ Ɩsɔ nɔɣɔ ŋkɛɣɛ sǝkpɛtʋɣʋ tɛɛ, na pʋɣʋ náá tɔŋna kɔkɔ kɛ mʋɣʋ tɔ, mǝ lʋlʋŋ nyɔɔŋ nyǝ́ma na mǝ taa sɔsaa tǝna kpǝtǝna-m, na pá yɔɣɔtɩ sɩ:
Ta Ɩsɔ Tacaa hʋlá-tʋɣʋ ɩ teeli na ɩ sɔsɔɔntʋ na tǝ nɩɩ ɩ nɔɣɔ kɛ kɔkɔ taa. Saŋa ntɛ́ tǝ nawa sɩ Ɩsɔ yɔɣɔtǝɣǝna yʋlʋ na ɩ́ tá sɩ́.
Ɩlɛ nɔɔnɔɔ pepe tɔɔ kɛ́ pǝ wɛɛ sɩ tǝ́ sɩ? Mpi tɔ, kɔkɔ sɔsaɣa kanɛ kaa nyaɣa-tʋɣʋ, ye ta Ɩsɔ tɔŋna-tʋɣʋ yɔɣɔtǝnaʋ ɩsɩɩ tǝ sǝpa.
Tampana tɔɔ, yʋlʋ wei kɛ́ Ɩsɔ weesuɣu tʋ tɛma yɔɣɔtǝnaʋ kɛ kɔkɔ taa ɩsɩɩ ta nɩɩkʋɣʋ ɩsǝntɔ tɔ na pʋntʋ wɛna weesuɣu?
Pǝ tɔɔ tɔ, Moisi, kpǝtǝna Tacaa na ń nɩɩ ɩ kʋyɔɣɔtʋtʋ, na ń tɛlǝsɩ-tʋ na tǝ́ mʋ́ na tǝ́ lá.
Ḿpʋ́ɣʋ́ Tacaa cɔwa sɩ: Ma nɩɩwa yǝlaa mpɛ pa kʋsǝlǝmʋtʋ. Pa wɛna tampana.
Ɩlɛ ye páá wɛ́ɛ́ná lǝmaɣasǝlɛ tǝnɛ ɩnǝɣɩ tam na pá nyaŋna-m na pá tɔkǝɣɩ ma kʋsǝsɩɩtʋ, halɩ pá na pa piya paa hɛɛsa tam tɔɔ.
Mpʋ tɔ, Moisi polo na ń heeli-wɛ sɩ: Paa wei ɩ́ mǝlɩ ɩ́ cacakʋ tɛɛ.
Ama Moisi nyaa caɣa ma kiŋ na má kɛɛsɩ-ŋ tǝ tǝna nti ma caa sɩ ń tʋ-wɛ tɔ, na kʋtʋtʋtʋ na kʋsǝsɩɩtʋ nti n ká sɛɣɛsɩ-wɛ tɔ, na pá tɔkɩ-tǝɣɩ tɛtʋ nti ma ha-wɛ tɔ tǝ taa.
Ḿpʋ́ɣʋ́ Moisi tɔma sɩ: Ɩ́ paasǝna teu na ɩ́ lakɩ nti nti pǝ sɩɩ-mɛɣɛ mpʋ tɔ. Ɩ́ taa hɛlǝna ŋwaaŋ yaa mpǝlɛ.
Mpaaʋ ŋku Tacaa mǝ Ɩsɔ hʋ́lá-mɛ tɔ kʋ taa kɛ́ ɩ́ ká tɔŋ teitei. Ɩlɛna mǝ weesiŋ taɣalɩ na ɩ́ hɛɛsɩ tɛtʋ nti ɩ haakɩ-mɛ tɔ tǝ taa.
Mǝ Ɩsɔ Tacaa kiiŋ na kʋsǝsɩɩtʋ na kʋtʋtʋtʋ nti ɩ tɔma sɩ má sɛɣɛsɩ-mɛ tɔɣɔlɔ. Ntǝɣɩ ɩ́ ká tɔkɩ tɛtʋ nti pǝ ha-mɛ tɔ tǝ taa na ɩ́ lakɩ.
Mpʋ pɩɩ yelina na ɩ́ nyaŋna-ɩ na mǝ na mǝ piya na mǝ saalǝnaa ɩ́ tɔkɩ ɩ kʋsǝsɩɩtʋ na ɩ kʋtʋtʋtʋ tǝna na mǝ weesiŋ taɣalɩ.
Mpʋ tɔ, Ɩsɛɣɛlɩ nyǝ́ma mɛ ɩ́ nɩɩ-tɩ na ɩ́ lakɩ-tɩ. Ɩ́ ká caɣana mǝ tɩ na ɩ́ lʋlɩ na ɩ́ huki sɔsɔm ɩsɩɩ mǝ caanaa Ɩsɔ Tacaa ka heeluɣu-mɛ tɔ. Saa ɩnǝɣɩ ɩ tɔma sɩ ɩ́ ká ha-mɛɣɛ tɛtʋ nti tǝ taa tɔɣɔnaɣa na kʋpantʋ tǝna tɔlaa tǝhɔ tɔ.
Ɩsɛɣɛlɩ nyǝ́ma mɛ ɩ́ nɩɩ. Tacaa tike ntɛ́ tá Ɩsɔ, nɔɣɔlʋ fɛɩ tɔtɔ.
Ɩ́ ká sɔɔlɩ-ɩ kɛ́ na luɣu kʋlʋmʋɣʋ, na mǝ lǝsasɩ sʋʋ-ɩ tǝmammam, na mǝ toma tǝna.
Ɩ́ taa sɔɔ ɩ kʋsǝsɩɩtʋ nti ma tʋɣʋ-mɛɣɛ saŋa ɩsǝntɔ tɔ, tǝ taa kʋlʋmʋɣʋ.
Ɩ́ hʋlǝɣɩ-tǝɣɩ mǝ piya, pǝ́cɔ́ paa ɩ́ wɛ tǝyaɣa, yaa ɩ́ tɔŋ mpaaʋ, yaa ɩ́ hǝntaa, yaa ɩ́ kʋlaa, ɩ́ kpɛlǝmǝɣɩ-tɩ.
Ɩ́ tamsɩ-tǝɣɩ mǝ niŋ taa na mǝ tokuŋ taa, na ɩ taa sɔɔ-tɩ.
Ɩ́ ŋmaa-tǝɣɩ mǝ kutuluŋ kampʋnaa na mǝ acalɛɛ nɔnɔɔsɩ tɔɔ.
Tacaa mǝ Ɩsɔ ká sʋsɩ-mɛɣɛ nɔɔnɔɔ kɛ́ tɛtʋ nti ɩ ka heela mǝ caanaa Apǝlaham na Ɩsaaka na Yakɔpʋ sɩ ɩ ka ha-wɛ tɔ. Na ɩ́ tɔɣɔ acalɛɛ sɔsɔɔna kɛ faalaa,
na a taa tɛɛsɩ na sɩ taa suwa wontunaa kʋpama mpa ɩ́ tá suuli tɔ. Na lɔkɔnaa mpa ɩ́ tá huli tɔ, na lɛsɛŋ na Olifi tɩɩŋ wei ɩ́ tá tuu tɔ ɩ tawa.
Waatʋ wei ɩ́ ká tɔɣɔ na ɩ́ haɣa tɔ ɩ́ la laakalɩ na ɩ́ taa sɔɔ Tacaa wei ɩ lǝsa-mɛɣɛ Icipiti tɛtʋ taa kɛ yomle taa tɔ ɩ tɔɔ.
Tacaa mǝ Ɩsɔ kɛ́ ɩ́ ká nyaŋna, ɩnǝɣɩ ɩ́ ká lakɩ tǝmlɛ na ɩ́ tuukina ɩ hǝtɛ.
Pǝ fɛɩ sɩ ɩ́ tǝŋ yǝlaa mpa pa hɛkʋ taa ɩ́ wɛ mpʋ tɔ pa tɩɩŋ.
Mpi tɔ, mǝ Ɩsɔ Tacaa kisa kpǝpʋ. Ɩ pááná ká huuna-mɛ na ɩ́ kpiisi-mɛɣɛ tɛtʋ tɔɔ.
Ɩ́ taa maɣasɩ Tacaa mǝ Ɩsɔ sɩ ɩ́ naakɩ ɩ waalɩ ɩsɩɩ ɩ́ ká lapʋ Masa tɔ.
Ɩ́ tǝŋ ɩ kiiŋ na ɩ kʋsǝsɩɩtʋ na ɩ kʋtʋtʋtʋ nti ɩ tʋ-mɛ tɔ
na tampana na ɩ́ lakɩ mpi pǝ wɛ-ɩ teu tɔ. Ɩlɛna ɩ nɩɩ leleŋ na ɩ tɔɣɔ tɛtʋ kʋpampantʋ nti ɩ heelina mǝ caanaa na tuunaʋ sɩ ɩ ka ha-mɛ tɔ.
Halǝna ɩ́ tɔɣɔnɩ mǝ kolontunaa tǝna kɛ mǝ nɔɣɔ tɔɔ ɩsɩɩ ɩ yɔɣɔtʋɣʋ tɔ.
Ye kʋyakʋ nakʋlɩ mǝ piya pɔɔsa-mɛ sɩ: Pepe tɔɔ kɛ́ ta Ɩsɔ Tacaa sɩɩ-mɛɣɛ kiiŋ na kʋsǝsɩɩtʋ na kʋtʋtʋtʋ tǝnɛ?
Ɩlɛ ɩ́ ká cɔ-wɛ sɩ: Icipiti wulaʋ ka tɔkǝna-tʋɣʋ yomaa kɛ ɩ tɛtʋ taa, ɩlɛna Tacaa cɛ-tʋ na ɩ toŋ.
Tǝ nawa piti tǝma sɔsɔɔna na kɔkɔlɔ nyǝna sɔɣɔntʋ nyǝna nna ɩ cɔɔsǝna Icipiti nyǝ́ma na Icipiti wulaʋ na ɩ yǝlaa tǝna tɔ.
Ɩlɛna ɩ́ lǝsɩ-tʋɣʋ tǝna na ɩ́ pona tɛtʋ nti tǝ taa ɩ ka heela tá caanaa na tuunaʋ sɩ ɩ ká ha-tʋ tɔ.
Ḿpʋ́ɣʋ́ ɩ tʋ-tʋ sɩ tǝ́ tɔkɩ ɩ kʋsǝsɩɩtʋ tǝna na tǝ́ nyaŋna-ɩ na tǝ́ nɩɩkɩ leleŋ kɛ tam. Ɩlɛna ɩ́ sɩɩ tá weesiŋ ɩsɩɩ ɩ lapʋ saŋa ɩsǝntɔ tɔ.
Ye tǝ tǝŋǝɣɩ ɩ kʋsǝsɩɩtʋ tǝnaɣa teu ɩsɩɩ ɩ sɩɩʋ tɔ, ɩ laŋlɛ ká hɛɛna ta tɔntɛ kɛ́.
Ḿpʋ́ɣʋ́ Moisi tasaa sɩ: Waatʋ wei Tacaa ká tɔɣɔnɩ piitimnaa sɔsɔɔm toŋ nyǝm naatosompɔɣɔlaɣa, ɩlɛna ɩ́ cɛlɛ-mɛɣɛ pa tɛtʋ. Ntǝɣǝlɛ Hiti na Kilikasɩ na Amolii na Kanaaŋ na Peliisi na Hifi na Yepusi pǝ tɛtʋnaa.
Ɩ ká tʋ́ piitimnaa mpɛɣɛ mǝ niŋ taa na ɩ́ kǝlɩ-wɛ, na ɩ́ kpiisi-wɛ. Pǝ fɛɩ sɩ ɩ́ wɛɛna pa pǝtɔɔtǝlɛ na mǝ na-wɛ ɩ́ pɛɛlɩ nɔɣɔ nakǝlɩ.
Mǝ na-wɛ ɩ́ taa kpɛntɩ akpaɣalɛ taa. Ɩ́ taa ha mǝ pɛɛlaa kɛ pa pǝyalaa, yaa ɩ́ caa pa pɛɛlaa kɛ mǝ pǝyalaa.
Mpi tɔ, ye ɩ lapa mpʋ, ɩsɩɩ pa tolisa mǝ piya na pɛlɛ pá tǝŋ tɩɩŋ. Ɩlɛna Tacaa mʋ-mɛ na pááná na ɩ kʋ-mɛɣɛ kpakpaa.
Ama pǝ wɛɛ kɛ́ sɩ ɩ́ wakǝlɩ pa tǝlaalɛnaa, na ɩ́ yɔkɩ pɛɛ kʋlalaana, na ɩ́ sɛtɩ pa tesikasɩ na ɩ́ nyaɣasɩ pa tɩɩŋ kɛ kɔkɔ.
Mǝ Ɩsɔ Tacaa nyǝnǝɣɩ-mɛɣɛ ɩ nyǝ́ma kɛ́. Ɩnɩ ɩ lǝsǝna-mɛ sɩ ɩ́ pǝsɩ ɩ yǝlaa kɛ antulinya piitimnaa hɛkʋ.
Pǝ taɣa ɩsɩɩ ɩ́ tɛɛ piitimnaa tǝnaɣa paɣalɛ tɔɣɔ Tacaa luɣu sʋʋ-mɛ na ɩ́ lǝsɩ-mɛ. Halɩ mɛɣɛlɛ piitim sǝkpem kɛ lɛmpɩ taa.
Ama ɩ luɣu wɛ-mɛɣɛ na ɩ́ sɔɔlɩ sɩ ɩ́ tɔkɩ nɔɣɔ ŋka ɩ ka sɩɩ mǝ caanaa tɔ. Na ɩ́ cɛ-mɛɣɛ Icipiti wulaʋ yomle taa na ɩ toŋ sɔsɔɔŋ na ɩ́ lǝsɩ-mɛ.
Pǝ wɛɛ sɩ ɩ́ nyɩ sɩ Tacaa tike ntɛ́ Ɩsɔ. Ɩ tɔka ɩ nɔɣɔ sɩɩʋ kɛ́ na ɩ́ paasǝɣǝna mpa pa sɔɔlǝɣɩ-ɩ na pá tɔkǝɣɩ ɩ kʋsǝsɩɩtʋ tɔ halǝna pa lʋlʋŋ loosi iyaɣa (1000).
Ama ɩ hɔŋ mpa paa caa-ɩ tɔ pa ŋkpaŋŋ kɛ kpakpaa, na ɩ́ kpiisiɣi-wɛ.
Mpʋ tɔ, ɩ́ tɔkɩ kiiŋ na kʋsǝsɩɩtʋ na kʋtʋtʋtʋ nti ma tʋ-mɛɣɛ saŋa ɩsǝntɔ tɔ na ɩ́ lakɩ-tɩ.
Ye ɩ́ nɩɩkɩ Tacaa kʋtʋtʋtʋ na ɩ tɔkǝɣɩ-tɩ na ɩ́ lakɩ-tɩ Tacaa mǝ Ɩsɔ ká tɔkɩ nɔɣɔ pɛɛlʋɣʋ na kʋpantʋ nti ɩ ka sɩɩ mǝ caanaa na tuunaʋ tɔ.
Ɩ ká sɔɔlɩ-mɛ na ɩ́ kooli-mɛɣɛ kʋpantʋ kɛ tɛtʋ nti ɩ ka heelina mǝ caanaa na tuunaʋ sɩ ɩ ká ha-mɛ tɔ tǝ taa. Ɩlɛna mǝ na mǝ tɔla ɩ́ huki. Na tǝ́ lʋlɩ-mɛɣɛ tɔɣɔnaɣa pee na nim na sʋlʋm.
Ɩsɔ ká kooli-mɛɣɛ kʋpantʋ na pǝ́ kǝlɩ piitimnaa tǝna. Pa kaa na mǝ tɛɣɛ kaalʋlaɣa, paa apalʋ yaa alʋ yaa tɔtɛ.
Tacaa ká hatǝlǝna-mɛɣɛ Icipiti taa kʋtɔmǝŋ ɩsaɣaŋ ɩnɩ ɩ tǝna. Ama ɩ ká tʋ-ɩ mpa paa caa-mɛ tɔ.
Ɩ́ ká kpiisi piitimnaa tǝna mpa Tacaa ká tʋ́ mǝ niŋ taa tɔɣɔ, ɩ́ taa wɛɛna pa pǝtɔɔtǝlɛ. Pǝ́cɔ́ pǝ fɛɩ sɩ ɩ́ tǝŋ pa tɩɩŋ, tɔfɔ pǝ kpaa-mɛ ɩsɩɩ katɔka na pǝ́ kʋ-mɛ.
Ntanyɩ ɩ́ ká maɣasɩ mǝ taa sɩ piitimnaa mpɛ pa tɛɛ-mɛɣɛ paɣalɛ. Ɩ́ kaa nyɩ ɩsǝna ɩ́ ká la na ɩ́ tɔɣɔnɩ-wɛ tɔ.
Ɩ́ taa nyana-wɛ. Ɩ́ tɔɔsɩ pǝ tǝna mpi mǝ Ɩsɔ Tacaa lapa Icipiti wulaʋ na Icipiti tɛtʋ tǝna tɔ.
Ɩ́ nána mǝ ɩsǝpǝle kɛ wahalanaa mpa ɩ tʋ-wɛ tɔ, na piti tǝma na kɔkɔlɔ nyǝna wena ɩ lapa na ɩ́ lǝsɩ-mɛɣɛ Icipiti tɛtʋ taa na toma tɔ. Mpʋ ɩnɩ tɔtɔɣɔ ɩ ká lana piitimnaa mpa pa sɔɣɔntʋ ɩ wɛna mpʋ tɔ.
Tacaa mǝ Ɩsɔ ká tʋ-wɛɣɛ tʋntʋnyamǝŋ, na paa pa taa lɛlaa ká fiti na pá ŋmɛlɩ, ɩ ká kʋ pa tǝna.
Pǝ tɔɔ ɩlɛ, ɩ́ taa nya-wɛ, mǝ Ɩsɔ sɔsɔ wei pa nyaŋna tɔ ɩ wɛ mǝ waalɩ kɛ́.
Ɩ ka tɔɣɔnɩ piitimnaa mpɛɣɛ pǝcɔ pǝcɔɣɔ. Ɩ kaa kpiisi-wɛɣɛ nɔɣɔ kʋlʋmaɣa. Pǝ́ taa kɔɔ na taalɛ wontu huki tɛtʋ taa na tǝ́ kʋlɩ mǝ tɔɔ.
Mǝ Ɩsɔ ká tʋ́ pa na pa awulaa kɛ mǝ niŋ taa, na pa tɛɛ sʋʋkǝna-mɛ, halǝna ɩ́ kpiisi-wɛ. Pa kaa kpaɣa mǝ tɔɔ kɛ́ nyɩɩlʋɣʋ. Pǝyele nɔɣɔlʋ kaa tasa pa awulaa mpɛ pa hǝla kɛ tɔɔsʋɣʋ.
<range>
Ɩ́ ká wɔ pa tɩɩŋ kʋsaakǝŋ kɛ kɔkɔ. Ama ɩ́ taa nyɩɩlɩ pǝ tɔɔ wʋla na liɣitee kɛ kɔɔlʋɣʋ. Mpi tɔ, pǝ kɛ́ mǝ Ɩsɔ Tacaa kɛ mpusi kɛ́. Pɩɩ kpa-mɛɣɛ ɩsɩɩ katɔka na pǝ́ kʋ-mɛ.
Pǝ fɛɩ sɩ ɩ́ sʋʋna mpusi nyǝm mpɩ pǝ taa pʋlʋɣʋ mǝ tɛɛsɩ taa, na pǝ́ pǝsɩ-mɛɣɛ mpusi nyǝ́ma. Pǝ wɛɛ sɩ ɩ́ nyǝnɩ-wǝɣɩ acaalǝtʋ kɛ́ na ɩ́ kisi-wɩ na ɩ́ wakǝlɩ-wɩ.
Ḿpʋ́ɣʋ́ Tacaa tasaa sɩ: Pǝ wɛɛ sɩ ɩ́ tɔkɩ ma kʋsǝsɩɩtʋ nti ma sɩɩ-mɛɣɛ saŋa ɩsǝntɔ tɔ na ɩ́ lakɩ-tɩ́. Mpʋ pɩ́ɩ́ lana na ɩ́ wɛɛna weesuɣu na ɩ́ huki. Na ɩ́ tɔɣɔ tɛtʋ nti ma heela mǝ caanaa na tuunaʋ sɩ maa ha-mɛ tɔ.
Ɩ́ tɔɔsɩ tɔntɛ nte mǝ Ɩsɔ Tacaa ma ma tʋ-mɛɣɛ wʋlaɣa tɛtʋ taa kɛ́ pɩɩsɩ nɩɩlɛ tǝcu tɔ tǝ tɔɔ. Ma tʋ-mɛɣɛ kʋnyɔŋ ŋkʋɣʋ sɩ ma naakɩ sɩ ɩ́ caakɩ ma kʋsǝsɩɩtʋ tɔkʋɣʋ yáá ɩɩ caakɩ.
Kʋnyɔŋ ŋkʋ kʋ waalɩ kɛ́ nyɔɣɔsɩ lɩ́ɩ́-mɛ, halǝna ma tɔɔ-mɛ na manna. Mǝ caanaa yaa mǝ taa nɔɣɔlʋ taa nyɩ tɔɣɔnaɣa ŋkɛ. Ma lapa ḿpʋ́ɣʋ́ sɩ ɩ́ cɛkǝna sɩ pǝ taɣa tɔɣɔnaɣa tike kɛ yʋlʋ ka hikina weesuɣu. Ama na tɔm nti tǝ lɩɩkǝna Ɩsɔ nɔɣɔ taa tɔtɔɣɔ.
Na mǝ tɔntɛ katatǝlaɣa ŋkɛɣɛ pɩɩsɩ nɩɩlɛ ɩnɩ, mǝ wontu kʋsusuutu ta cǝlɩ. Pǝ́cɔ́ mǝ nɔɔhɛɛ ta mʋlɩ.
Pǝ wɛɛ kɛ́ sɩ ɩ́ cɛkǝna kɛ́ sɩ mǝ Ɩsɔ Tacaa ma ma hɔŋ mǝ ŋkpaŋʋɣʋ kɛ́ ɩsɩɩ yʋlʋ sɛɣɛsʋɣʋ ɩ pǝyaɣa tɔ.
Ɩ́ tɔ́kɩ ma kʋsǝsɩɩtʋ na ɩ́ tɔŋ ɩsɩɩ ma caakɩ tɔ, na ɩ́ nyaŋna-m.
Mpi tɔ, mǝ Ɩsɔ Tacaa ma maa yele na ɩ́ sʋʋ tɛtʋ kʋpantʋ taa. Pusi kpeŋ tǝ taa kɛ́ na lʋm sɛɛlaa hɩɩkɩ yem kɛ́ tɛtɛka na pulasɩ taa. Na lɩɩna kɛ paa timpi.
Na tǝ taa tɔtɔɣɔ tɔɣɔnaɣa na tɩɩŋ kʋlʋlʋŋ ɩsɩɩ wei pa yaa sɩ lɛsɛŋnaa na fikinaa na kǝlenatiyee na olifinaa tɔ pǝ tawa na tɩɩŋ nim.
Tǝnaɣa ɩ́ ká tɔɣɔ na ɩ́ haɣa. Ɩ́ kaa laŋ pʋlʋpʋ. Na ɩ́ lǝsǝɣɩ nyǝɣǝtʋ kɛ pɛɛ taa, na nyǝɣǝlʋɣʋ kʋsɛɛmʋɣʋ kɛ pulasɩ taa.
Ɩ́ wɛɛkǝna tɔɣɔnaɣa kɛ ḿpʋ́ɣʋ́ atɔlǝfɔ, ɩlɛna ɩ́ sɛɛkɩ mǝ Ɩsɔ Tacaa kɛ ɩ́ na tǝmlɛ kɛ tɛtʋ kʋpantʋ nti ɩ ha-mɛɣɛ mpʋ tɔ tǝ tɔɔ.
Ɩ́ la laakalɩ pǝ taa kɔɔ na ɩ́ sɔɔ Tacaa mǝ Ɩsɔ ma ma tɔɔ, na ɩ́ yele ma kiiŋ na ma kʋsǝsɩɩtʋ na ma kʋtʋtʋtʋ nti ma hʋla-mɛɣɛ saŋa ɩsǝntɔ tɔɣɔ lapʋ.
Ɩ́ ká kɔɔ na ɩ́ wɛɛna mǝ tɩ na ɩ́ tɔ́kɩ na ɩ́ hakɩ. Halǝna ɩ́ ŋmá tɛɛsɩ kʋpaŋsɩ na ɩ́ caɣa.
Mǝ tɔla tǝna ká huki na ɩ́ wɛɛna liɣitee, na wʋlanaa, na mǝ wɛnaʋ tǝna sɔɔsǝɣɩ tam.
Ɩ́ kpa mǝ tɩ, na pǝ́ taa kɔɔ na ɩ́ lá kalampaanɩ na ɩ́ sɔɔ Tacaa ma ma tɔɔ. Pǝ́cɔ́ ma cɛpǝna-mɛ na ma lǝsɩ-mɛɣɛ Icipiti yomle taa.
Má tiikina-mɛɣɛ wʋlaɣa tɛtʋ anaam ɩsaɣaʋ ɩnɛ ɩ taa kɛ́ pǝcɛŋnaa na pǝcɛsɩ hɛkʋ taa. Ɩ́ kɔma na ɩ́ tala wʋlaɣa taa na lʋm fɛɩ tɔ, má tʋlǝna sɛɛlʋ tɔɔ kɛ́ kʋkpamʋɣʋ toŋ nyǝŋkʋ taa.
Ma calǝna-mɛɣɛ manna wei mǝ caanaa taa nyɩ tɔ. Ma tʋ-mɛɣɛ kʋnyɔŋ ŋkʋɣʋ sɩ ma naakɩ mǝ waalɩ. Ɩlɛna ma la-mɛɣɛ kʋpantʋ.
Pǝ fɛɩ sɩ ɩ́ maɣasɩ mǝ taa sɩ mǝ toŋ na mǝ niŋ kɛ ɩ́ lapǝnaa na ɩ hiki wɛnaʋ mpɩ.
Ɩ́ tɔɔsɩ sɩ mǝ Ɩsɔ Tacaa hana-mɛɣɛ toŋ na ɩ́ hiki pǝ tǝna. Na nti ɩ lakɩ-mɛɣɛ saŋa ɩsǝntɔ tɔ ntɩ tǝ sɔɔsǝɣǝna toŋ kɛ nɔɣɔ ŋka ɩ na mǝ caanaa paa pɛɛlaa tɔ.
Ye ɩ́ sɔɔwa Tacaa Ɩsɔ má ma tɔɔ na ɩ́ tǝŋǝɣɩ tɩɩŋ na ɩ́ lakɩ-ɩ tǝmlɛ na ɩ́ luŋiɣi-ɩ, ma heeliɣi-mɛ tǝfoo kɛ saŋa sɩ ɩ́ lepaɣa.
Pɔpɔtʋ fɛɩ leleŋ ye ɩ́ kisa mǝ Ɩsɔ Tacaa kɛ nɩɩnaʋ, ɩ́ leki kɛ́ ɩsɩɩ piitimnaa mpa ɩ tɔŋa kʋɣʋ kɛ mǝ ɩsɛntaa ɩsǝntɔ tɔ.
Ḿpʋ́ɣʋ́ Moisi tɔma sɩ: Ɩsɛɣɛlɩ nyǝ́ma mɛ, ɩ́ ke nkpaŋŋ. Saŋa ɩ́ tɛsǝɣɩ Yaatanɩ kɛ́ sɩ ɩ́ tɔɣɔnɩ piitimnaa mpa pa kǝla-mɛɣɛ paɣalɛ na toŋ tɔ. Ɩlɛna ɩ́ tɔɣɔ pa acalɛɛ sɔsɔɔna wena a koloosi kalǝsǝna ɩsɔtaa tɔ.
Tɛtʋ ntɩ tǝ yǝlaa kiiwaɣa na pa kɛ́ tookonaa. Mpɛɣɛlɛ Anakɩ nyǝ́ma mpa pa pʋɣʋlǝɣɩ sɩ nɔɣɔlʋ ta tala ɩ́ yoona-wɛ tɔ.
Ama ɩ́ cɛkǝna teu sɩ mǝ Ɩsɔ Tacaa ká tɛɛna-mɛɣɛ nɔɣɔ kɛ ɩ maɣamaɣa, ɩsɩɩ kɔkɔ mʋkʋɣʋ nyɩɩʋ tɔ. Na ɩ́ wakǝlɩ-wɛ na pá hʋʋ. Ɩlɛna mɩ́ɩ́ ŋmili pa tɔɔ na ɩ́ tɔɣɔnɩ-wɛ na ɩ́ kʋ-wɛɣɛ kpakpaa ɩsɩɩ ɩ ka heeluɣu-mɛ tɔ.
Waatʋ wei mǝ Ɩsɔ Tacaa ká tɔɣɔnɩ piitimnaa mpɛɣɛ mǝ nɔɣɔ tɔɔ tɔ, ɩ́ taa maɣasɩ mǝ taa sɩ mǝ siɣisuɣu tɔɔ kɛ́ Ɩsɔ haakɩ-mɛɣɛ tɛtʋ tǝnɛ. Mpi tɔ, piitimnaa mpɛ pa ɩsaɣatʋ tɔɔ kɛ́ Ɩsɔ tɔɣɔnǝɣɩ-wɛɣɛ mǝ nɔɣɔ tɔɔ.
Pǝ taɣa mǝ siɣisuɣu na mǝ tampana tǝŋʋɣʋ tɔɔ kɛ ɩ́ mʋɣɩ pa tɛtʋ. Ama piitimnaa mpɛ pa ɩsaɣatʋ tɔɔ kɛ́ Tacaa tɔɣɔnǝɣɩ-wɛɣɛ mǝ nɔɣɔ tɔɔ. Ɩsɔ lapa ḿpʋ́ɣʋ́ sɩ pǝ́ la ɩsɩɩ ɩ ka heeluɣu na tuunaʋ kɛ mǝ cɔsɔnaa Apǝlaham na Ɩsaaka na Yakɔpʋ tɔ.
Ɩ́ nyɩ teu sɩ, pǝ taɣa mǝ tampana tǝŋʋɣʋ tɔɔ kɛ́ ɩ ha-mɛɣɛ tɛtʋ kʋpantʋ tǝnɛ sɩ tǝ́ pǝsɩ mǝ nyǝntʋ. Mpi tɔ, mǝ maɣamaɣa ɩ́ wɛ kaŋkana kɛ́.
Ɩ́ tɔɔsɩ teu kɛ ɩsǝna ɩ́ kpaasa Tacaa pááná kɛ wʋlaɣa tɛtʋ taa tɔ. Hatoo mǝ lɩɩʋ kɛ Icipiti halǝna mǝ tatɛ kɛ cǝnɛ tɔ, ɩ́ kʋlǝɣɩ Tacaa tɔɔ kɛ́.
Holɛpʋ pʋɣʋ luɣu kɛ ɩ́ kpaasa Tacaa pááná na ɩ́lɛ́ ɩ taa huuna-mɛ na ɩ́ maɣasɩ sɩ ɩ kʋɣɩ-mɛ́.
Waatʋ ɩnǝɣɩ ma kpa pʋɣʋ taa sɩ Tacaa cɛlǝɣɩ-m pɛɛ kpaatanaa mpa pa tɔɔ ɩ́ ŋmaa nɔɔsɩ nsi mǝ na-ɩ ɩ pɛɛlaa tɔ pǝ tɔm tɔ. Halǝna má saalɩ tǝnaɣa kʋyɛɛŋ nɩɩlɛ tǝcu ma ta tɔɣɔ ma ta nyɔɔ.
Ḿpʋ́ɣʋ́ Tacaa cɛla-m pɛɛ kpaatanaa naalɛ mpa pa tɔɔ ɩ maɣamaɣa ɩ ka ŋmaawa kʋsǝsɩɩtʋ tǝna nti ɩ heela-mɛɣɛ kɔkɔ taa kɛ́ kʋyakʋ ŋku ɩ́ kota pʋɣʋ luɣu tɔ.
Kʋyɛɛŋ nɩɩlɛ waalɩ kɛ́ Tacaa cɛla-m nɔɣɔ pɛɛlʋɣʋ pɛɛ kpaatanaa mpɛ pa naalɛ.
Ɩlɛna ɩ́ tɔ-m sɩ: Kʋlɩ tǝwaka na ń tii lɔŋ. Mpi tɔ, ma yǝlaa mpa ma lǝsa Icipiti taa tɔ pa wakǝlaa. Pa ta taaŋɩ mpaaʋ ŋku ma hʋla-wɛ tɔ kʋ taa. Halǝna pa lu nyǝɣǝlʋɣʋ kɛ tʋɣʋ na pá tɔŋna laaʋ.
Ḿpʋ́ɣʋ́ Tacaa tasa yɔɣɔtʋɣʋ sɩ: Ma naakɩ sɩ yǝlaa panɛ pa kɛ́ kaŋkana nyǝ́ma kɛ́.
Yele na má kʋ-wɛ na ma hɩɩsɩ pa hǝtɛ kɛ tɛtʋ taa. Na má lá na ń huki na ń pǝsɩ piitim sɔsɔɔm na ń kǝlɩ-wɛɣɛ paɣalɛ na toŋ.
Ḿpʋ́ɣʋ́ ma mǝla tiiu na pʋɣʋ mʋɣɩ kɔkɔ kɛ mpʋ, na nɔɣɔ pɛɛlʋɣʋ kpaatanaa mpɛɣɛ ma niŋ taa.
Ma kʋsa ɩsɛ, ɩlɛna má ná sɩ tampana ɩ́ pǝntǝna mǝ Ɩsɔ Tacaa. Ɩ́ tá leeli mpaaʋ ŋku ɩnɩ ma hʋla-mɛ tɔ kʋ taa. Halǝna ɩ́ lu nyǝɣǝlʋɣʋ kɛ naʋle na ɩ́ luŋiɣi.
Tǝnaɣa ma pɛta pɛɛ kpaatanaa mpɛɣɛ atɛ na pá yɔkɩ mǝ ɩsɛntaa.
Ḿpʋ́ɣʋ́ ma hota Tacaa tɛɛ na má saalɩ tǝnaɣa kʋyɛɛŋ nɩɩlɛ. Ma ta tɔɣɔ ma ta nyɔɔ, kɛ ɩsaɣatʋ tǝna nti Ɩsɛɣɛlɩ nyǝ́ma lapa Ɩsɔ na pǝ́ kpaasɩ ɩ pááná tɔ tǝ tɔɔ.
Pǝ taɣa pʋlʋ, waatʋ wei má nawa Tacaa paana huu mǝ tɔɔ, halǝna má maɣasɩ sɩ ma kʋɣɩ-mɛ tɔ sɔɣɔntʋ kpa-m. Ama Tacaa nɩɩ ma kʋsǝlǝmʋtʋ tɔtɔ na ɩ́ lá ɩsɩɩ ma sǝlǝmaa tɔ.
Tacaa mʋ Alɔŋ na pááná tɔtɔɣɔ, halɩ ɩ caakaɣa ɩ kʋ-ɩ. Ɩlɛna má wiina-ɩ ɩ́lɛ́ ɩ tɔɔ.
Ḿpʋ́ɣʋ́ ma pɛta mǝ ɩsaɣatʋ kʋlʋlʋm naʋle ntɛɣɛ kɔkɔ taa, na má naŋ-tɛ na má pǝlɩ tǝ mʋlʋm kɛ lɔɔʋ ŋku kʋ kpeŋ pʋɣʋ taa tɔ kʋ taa.
Mpʋ tɔtɔɣɔ ɩ́ ka kpaasa Tacaa pááná kɛ Tapeela na Masa na Kipǝloti-Taafa.
Pǝ kɔma na ɩ́ kʋsɩ-mɛ sɩ ɩ́ polo Katɛɛsɩ-Paaneya na ɩ́ tɔɣɔ tɛtʋ nti ɩ ha-mɛ tɔ. Ɩlɛna ɩ́ kʋlɩ ɩ tɔɔ na ɩ́ kisi ɩ nɔɣɔ kɛ nɩɩʋ. Pǝ́cɔ́ ɩ́ tá tʋ-ɩ naani.
Hatoo saa wei ma nyǝma-mɛ tɔ, ɩ́ kʋlǝɣɩ Tacaa tɔɔ kɛ́, ɩɩ nɩɩkǝna-ɩ.
Tacaa caakaɣa-mɛɣɛ kpiisuɣu, ɩlɛna má hoti ɩ nɔɔhɛɛ tɛɛ kɛ́ kpakpaa kɛ kʋyɛɛŋ nɩɩlɛ tǝcu.
Na má wiina-ɩ sɩ: Haɩ Tacaa Ɩsɔ, taa kʋ-wɛ. Pa kɛ́ nyá yǝlaa mpa n yapǝna nyá toŋ sɔsɔɔŋ na ń lǝsɩ-wɛɣɛ Icipiti taa na nyá niŋ tɔɣɔ.
Tɔɔsɩ nyá tǝmlɛ nyǝ́ma Apǝlaham na Ɩsaaka na Yakɔpʋ pa tɔɔ. Taa nyǝnɩ yǝlaa panɛ pa kaanɩɩtʋ na pa nyaŋ na pa ɩsaɣatʋ.
Pǝ́cɔ́ pǝ taa kɔɔ na Icipiti nyǝ́ma tɔ́ sɩ: Tacaa ɩɩ pǝsǝɣɩ sɩ ɩ́ tana-wɛɣɛ tɛtʋ nti ɩ ka sɩ́ɩ́ ɩ nɔɣɔ sɩ ɩ ká ha-wɛ tɔ tǝ taa. Yaa ɩ taa caakɩ-wɛ tɔɣɔ ɩ lǝsa-wɛ sɩ ɩ pukina wʋlaɣa tɛtʋ taa na ɩ́ kʋ́.
Pǝ́cɔ́ pa kɛ́ nyá yǝlaa mpa n lǝsa Icipiti tɛtʋ taa na nyá toŋ sɔsɔɔŋ tɔɣɔ.
Ḿpʋ́ɣʋ́ Tacaa heela-m sɩ: Saakɩ pɛɛ kpaatanaa kɛ naalɛ, ɩsɩɩ kancaalaɣa nyǝ́ma, na má kpaana pʋɣʋ taa kɛ́ ɩ kiŋ, na má ká pǝ atakaa kɛ́ taasɩ.
Tɛlǝsɩ kancaalaɣa nyǝ́ma mpa ma yɔkaa tɔ pa tɔɔ tɔm kɛ kʋfama tɔɔ ɩlɛna má sɩɩ-wɛɣɛ atakaa taa.
Ḿpʋ́ɣʋ́ ma caa kpeŋkpelasɩ toŋ nyǝnsɩ na má ká atakaa, na má saakɩ pɛɛ kpaatanaa, na má kpaana-wɛɣɛ pʋɣʋ taa.
Ɩlɛna Tacaa tɛlǝsɩ pa tɔɔ kɛ́ kʋsǝsɩɩtʋ naanʋwa wei ɩ ka kɛɛsa kɔkɔ taa kɛ́ kʋyaŋku mǝ tǝna ɩ́ kota pʋɣʋ luɣu tɛɛ tɔ, na ɩ́ cɛlɛ-m.
Ɩlɛna má tii na má tʋ́ pɛɛ kpaatanaa mpɛɣɛ atakaa wei ma saaka mpʋ tɔ ɩ taa. Na á wɛ tǝna ɩsɩɩ Tacaa ka heela-m tɔ.
Ḿpʋ́ɣʋ́ Ɩsɛɣɛlɩ nyǝ́ma kʋla Pene-Yakaŋ lɔkɔnaa cɔlɔ na pá tɛɛ Mosela. Tǝnaɣa Alɔŋ sǝpa na pá pimi-ɩ na ɩ pǝyalʋ Ɩliyasaa kpaɣa ɩ kɔtʋɣʋ tǝmlɛ.
Pa kʋla tǝna, ɩlɛna pá tɛɛ Kukota. Pa lɩ́ɩ́ tǝna na pá polo Yopǝta. Tɛtʋ ntɩ tǝ taa ka wɛ lʋm kɛ́.
Waatʋ ɩnǝɣɩ Tacaa faɣa Lefii lʋlʋɣʋ nyǝ́ma na pa mpaa, na ɩ́ tʋ́-wɛ sɩ pá sǝɣǝlǝɣɩ Ɩsɔ atakaa na pá sʋʋkɩ ɩ cokǝle taa na pá lakɩ-ɩ tǝmlɛ na pá kooliɣi yǝlaa kɛ kʋpantʋ na ɩ hǝtɛ kɛ halǝna saŋa.
Mpʋ pǝ yelina na Lefii nyǝ́ma fɛɩna halǝm ɩsɩɩ pa tɛɛtʋnaa. Ɩlɛ Tacaa ka heela-wɛɣɛ sɩ ɩnǝɣǝlɛ pa nyǝm.
Ḿpʋ́ɣʋ́ ma caɣa pʋɣʋ taa tɔtɔɣɔ kʋyɛɛŋ nɩɩlɛ, na Tacaa tasa mʋɣʋ kɛ nti ma sǝlǝma-ɩ tɔ, na ɩ́ lɔ mǝ kʋɣʋ tɔm.
Halǝna ɩ́ tɔ-m sɩ má polo na má tɛɛ samaa kɛ nɔɣɔ na pá tɔɣɔ tɛtʋ nti ɩ ka heela pa caanaa na tuunaʋ sɩ ɩ ká ha-wɛ tɔ.
Ɩsɛɣɛlɩ nyǝ́ma mɛ, mpi Tacaa caakɩ tɔɣɔlɛ sɩ ɩ́ nyana-ɩ na ɩ́ tǝŋ ɩ mpaaŋ tǝna taa kɛ́ teitei na ɩ́ sɔɔlɩ-ɩ na ɩ́ lapɩ-ɩ tǝmlɛ na mǝ lotu tǝna na mǝ lǝsaɣa tǝna.
Tacaa caa kɛ́ sɩ ɩ́ tɔ́kɩ ɩ kʋsǝsɩɩtʋ na ɩ kiiŋ wei ma hʋla-mɛɣɛ saŋa ɩsǝntɔ tɔ. Na pǝ́ yele na ɩ́ caɣana mǝ tɩ tǝpɛlɛkɛtɛɛ.
Ɩnɩ ɩ tǝnna ɩsɔtɔnǝŋ ɩnɩ ɩ tǝna, na tɛtʋ na pǝ tǝna mpi pǝ wɛ tǝ taa tɔ.
Pǝ́cɔ́ mǝ caanaa tike kɛ Tacaa luɣu sʋʋwa. Pǝ waalɩ kɛ́ pa piya mɛ, ɩlɛna ɩ́ lǝsɩ-mɛɣɛ piitimnaa tǝna taa, ɩsɩɩ ɩ́ naakʋɣʋ saŋa ɩsǝntɔ tɔ.
Mpʋ tɔ, ɩ́ laɣasɩ hatoo mǝ nyama taa tǝkpataa, ɩ́ taa tasa laŋkpɩɩsǝŋ.
Mpi tɔ, Tacaa kɛlɛ sɔsaa taa sɔsɔ, na ɩ tike ntɛ́ Ɩsɔ. Ɩ kɛ́ toŋtʋ wei pa nyɔkǝɣɩ tɔɣɔ. Ɩɩ faɣasǝɣɩ yǝlaa. Pǝyele ɩ paa fɛɩna kʋhaʋ ɩsɩɩ yʋlʋ na pǝ́cɔ́ ɩ ha tampana.
Ɩnɩ ɩ taɣanǝɣǝna sulaʋ na leelu pa tɔm. Pǝyele ɩ sɔɔla mʋʋlʋ kɛ́ na ɩ́ calǝɣɩ-ɩ na ɩ́ suuki-ɩ wontu.
Pǝ tɔɔ kɛ́ pǝ wɛɛ sɩ mɛ tɔtɔ mɩ́ɩ́ sɔɔlɩ mʋʋlaa. Mpi tɔ, mǝ maɣamaɣa ɩ́ ka kɛ́ mʋʋlaa kɛ Icipiti tɛtʋ taa kɛ́.
Tacaa mǝ Ɩsɔ kɛ́ ɩ́ ká nyana, na ɩ tike kɛ ɩ́ ká sɛɛ na mǝ lǝsaɣa sʋʋ-ɩ, na ɩ́ sɩɩkɩ mǝ nɔɔsɩ na ɩ hǝtɛ.
Ɩ tike ntɛ́ mǝ Ɩsɔ, ɩnǝɣɩ ɩ́ ká saŋ. Pǝ́cɔ́ ɩnɩ ɩ lapǝna-mɛɣɛ tǝma sɔsɔɔna sɔɣɔntʋ nyǝna wena ɩ nana mǝ ɩsǝpee tɔ.
Mǝ cɔsɔnaa tiiwa Icipiti tɔ pa wɛ yʋlʋnyɔɔŋ nɩɩtoso na naanʋwa tike kɛ́. Ama Tacaa lapa na ɩ́ huki.



































































































































































































































































































































































































































































































































































































































































Ḿpʋ́ɣʋ́ kʋyakʋ nakʋlɩ Ɩsɔ tǝmlɛ tʋ Moisi sǝpa. Tǝnaɣa Tacaa tɔma Moisi waalɩ tʋ Yosuwee, wei ɩ kɛ́ Nuŋ pǝyalʋ tɔ sɩ:
Nyǝnɩ, Moisi sǝpa. Ɩlɛ pǝnɛntɛ nyaa kʋlɩ, na ń tʋ́ yǝlaa panɛɣɛ nɔɣɔ, na ɩ́ tɛsɩ Yaatanɩ pɔɣɔ kanɛ. Na ɩ́ sʋʋ tɛtʋ nti ma ha Ɩsɛɣɛlɩ nyǝ́ma mɛ tɔ tǝ taa.
Ɩsɩɩ maa sɩɩʋ Moisi kɛ nɔɣɔ tɔ, ye mǝ nɔɔhǝlɛ ɩ́ fɛla timpi mǝ tɛtʋ kɛ́.
Mǝ tɛtʋ ntɛ́ pǝ sɩɩnaʋ wʋlaɣa tɛtʋ, na pǝ́ polo Lipaŋ pɔɔŋ tɔ. Na pǝ́ kpaɣa Ɩfǝlatɩ pɔɣɔ sɔsaɣa, na pǝ́ kpɛŋna Hiti nyǝ́ma tɛtʋ tǝna tɔ. Na pǝ́ yoosina Metitelanee teŋku.
Kolontunaa tǝna ka seeki-ŋ kɛ́, halǝna ń sʋʋ pʋ́ʋ́ɣʋ́. Mpi tɔ, maa wɛɛ nyá waalɩ kɛ́, ɩsɩɩ maa wɛ Moisi kiŋ tɔ. Ma kaa lɔ-ŋ, pǝyele ma kaa hatǝlǝna-ŋ paa pǝcɔ.
Mpʋ tɔ, tɔɣɔ apalʋtʋ, na ń nyɔɔ toŋ. Pǝ taɣa pʋlʋ, nyaa yelina na yǝlaa panɛ pá tɔɣɔ tɛtʋ nti maa heela mǝ caanaa na tuunaʋ sɩ maa ha-mɛ tɔ.
Ama kʋlʋmtʋ kɛ́ sɩ, nyaa tɔɣɔ apalʋtʋ, na ń nyɔɔ toŋ te. Tɔkɩ ma kʋsǝsɩɩtʋ tǝna nti ma tǝmlɛ tʋ Moisi tɛlǝsa-ŋ tɔɣɔ teu tǝcʋŋŋ, na ń lakɩ-tɩ tǝtetete. Taa nyǝnna ŋwaaŋ yaa mpǝlɛ. Waatʋ ɩnǝɣɩ n ká waa nyá kʋlapǝm tǝna taa.
Kʋsǝsɩɩtʋ takǝlaɣa kanɛ ká taa fɛtɛ nyá nɔɣɔ tɔɔ. Kalǝɣɩ ka taa tɔm kɛ ilim na ahoo, na ń tǝŋ-tǝɣɩ teu. Waatʋ ɩnǝɣɩ pɩɩ lana-ŋ. Pǝ́cɔ́ n ká waa pǝ tǝna mpi n lakɩ tɔ pǝ taa.
Matɔŋ ma heela-ŋ sɩ ń tɔɣɔ apalʋtʋ na ń nyɔɔ toŋ na? Mpʋ tɔ, taa nyá. Pǝyele taa sele paa pǝcɔ tɔtɔ. Pǝ taɣa pʋlʋ, nyá Ɩsɔ má, maa wɛɛ nyá waalɩ kɛ́ paa timpiɣi.
Ḿpʋ́ɣʋ́ Yosuwee tɔma Ɩsɛɣɛlɩ nyʋɣʋ nyǝ́ma sɩ:
Ɩ́ sʋʋ tǝsikile taa, na ɩ́ heeli samaa sɩ pá caa mpaaʋ tɔɣɔnasɩ. Mpi tɔ, kʋyɛɛŋ tooso ɩ́ tɛɛwa tɩɩ tɛsɩ Yaatanɩ, na tǝ́ polo na tǝ́ lɛɛkɩ tɛtʋ nti Tacaa ta Ɩsɔ ha-tʋ tɔ.
Mpʋɣʋlɛ Yosuwee heela Lupɛŋ nyǝ́ma, na Katɩ nyǝ́ma, na Manasee yǝlaa hɔɣɔlʋɣʋ lɛŋkʋ nyǝ́ma sɩ:
Ɩ́ tɔɔsɩ nti Moisi ka heela-mɛ tɔ sɩ, hɛɛsʋɣʋ kɛ Tacaa caakǝna-mɛ, na ɩ́ ha-mɛɣɛ tɛtʋ tǝnɛ.
Ɩlɛ mǝ alaa, na mǝ piya, na mǝ tɔla tike ká caɣana pɔɣɔ na cǝnɛ tɔɔ. Ama pǝ kaasʋɣʋ apalaa yoolaa mɛ tɔ, pǝ wɛɛ sɩ mɩɩ tɛsɩ mǝ tɛɛtʋnaa cɔlɔɣɔ na ɩ́ tɛɛ-wɛɣɛ nɔɣɔ na ɩ́ sǝna-wɛ.
Halǝna waatʋ wei mǝ Ɩsɔ Tacaa ká yele na pɛlɛ pá hɛɛsɩ ɩsɩɩ mɛ na tɛtʋ tǝnɛ ɩnɩ tǝ́ pǝsɩ mǝ tǝna mǝ nyǝntʋ tɔ. Pǝ waalɩ kɛ́ ɩ́ ká mǝlɩ mǝ tɛtʋ nti Tacaa tǝmlɛ tʋ Moisi ha-mɛ ɩsǝntɔ tɔ tǝ taa kɛ́ Yaatanɩ ilim tǝlɩɩlɛ tɔɔ cǝnɛ.
Ḿpʋ́ɣʋ́ pa cɔwa Yosuwee sɩ: Tɩɩ la teitei ɩsɩɩ n tʋɣʋ-tʋ tɔ. Paa timpiɣi n tila-tʋ, tɩɩ polo kɛ́.
Pǝyele tɩɩ nɩɩna-ŋ teu kɛ́, ɩsɩɩ tɩɩ nɩɩkaɣana Moisi tɔ. Ɩsɔ ɩ́ wɛɛ nyá waalɩ, ɩsɩɩ ɩ ka wɛʋ Moisi waalɩ tɔ.
Ye pǝ cǝpa wei na ɩ́ lá kaŋkantɛ, na ɩ́ tɔ sɩ ɩ kaa tǝŋ nti n tʋ-tʋ tɔ ɩsɩɩ pa kʋ-ɩ. Ama nyaa nyɔɔ toŋ kɛ́ na ń tɔɣɔ apalʋtʋ.
Ḿpʋ́ɣʋ́ Yosuwee kʋsa feŋlaa naalɛɣɛ mukaɣa kɛ Sitim timpi paa sikaa tɔ sɩ: Ɩ́ polo na ɩ́ feŋ Kanaaŋ tɛtʋ ntɩ na Yeliko ɩcatɛ. Pa tala ɩcatɛ ntɛ́, ɩlɛna pá sʋʋ apalaa tǝna alʋ nɔɣɔlʋ ɩ tɛɣɛ ahoo. Pa yaa alʋ ɩnɩ sɩ Lahapɩ.
Mpʋɣʋlɛ yǝlaa taɣasa Yeliko wulaʋ sɩ: Ɩsɛɣɛlɩ yǝlaa kɔmna ntɛɣɛ tɛtʋ feŋuɣu. Halǝna pá sʋʋ cǝnɛɣɛ ahoo anɛ.
Tǝnaɣa, wulaʋ tilaa na ɩ́ heeli Lahapɩ sɩ: Yǝlaa mpa ɩnɩ pa wɛ nyá tɛɣɛ mpʋ tɔ, pa kɛ́ tɛtʋ feŋlaa kɛ́. Mpʋ tɔ, lǝsɩ-wɛɣɛ cǝnɛ.
Mpʋɣʋlɛ alʋ ɩnɩ ɩ́ ŋmɛsa apalaa mpɛ pa tɔɔ, na ɩ́ cɔ wulaʋ tillaa sɩ: Tampana yaa, yǝlaa mpɛ pa tala ma tɛ. Ama ma ta nyɩ-wɛ sɩ le nyǝ́ma tɔ.
Ahoo yuwa na pá tǝkǝɣɩ ɩcatɛ nɔnɔɣɔ, ɩlɛna pá lɩɩ. Ma ta nyɩ ŋku pa tǝŋaa tɔ. Ye ɩ́ tǝŋa pa waalɩ kɛ lɔŋlɔŋ, ɩ́ ká hiki-wɛ.
Pǝyele Lahapɩ ka kpaasa feŋlaa mpɛɣɛ ɩ kutuluɣu pata tɔɔ kɛ́, na ɩ́ ŋmɛsɩ-wɛɣɛ ŋmʋntʋ nti pa yaa sɩ lɛŋ tɔ tǝ tɛɛ. yaa sɩ lɛŋ. Pa lʋʋkɩ-tǝɣɩ pɔɔŋ kɛ́ Ɩsɩɩ kponkpontu, na pǝ pɔɔŋ na pǝ tokonaa kɛ́ liɣitee wontu kɛ́.
Mpʋɣʋlɛ wulaʋ tillaa kpaɣa mpaaʋ ŋku pa tɛsǝɣǝna Yaatanɩ pɔɣɔ tɔ, na pá se feŋlaa waalɩ. Ɩlɛna taŋlaa taɣanɩ ɩcatɛ nɔnɔɣɔ kɛ tǝkʋɣʋ.
Pǝ waalɩ kɛ́ Lahapɩ kpa feŋlaa cɔlɔ na pǝ́cɔ́ pá too, na ɩ́ tɔ-wɛ sɩ:
Ma nyǝmá sɩ Tacaa tʋwa tɛtʋ tǝnɛɣɛ mǝ niŋ taa. Mǝ sɔɣɔntʋ sʋʋ ɩcatɛ tǝnɛ tǝ nyǝ́ma kɛ́ na pá seliɣi.
Tǝ nɩɩwa ɩsǝna, waatʋ wei ɩ́ lɩɩ Icipiti taa tɔ, Ɩsɔ faɣa Sǝsǝncaasɩ teŋku lʋm taa, na mɩɩ tɛɛ puɣulaɣa tɔɔ tɔ. Tǝ nɩɩwa tɔtɔɣɔ, ɩsǝna ɩ́ kʋwa Amolii nyǝ́ma awulaa sɔsaa Sihoŋ na Oki, na ɩ́ wakǝlɩ pa nyǝm tǝnaɣa pɔɣɔ waalɩ tɔ.
Tǝ nɩɩ-tɩ, ɩlɛna ta apalʋtʋ le-tʋ, na tá tɛɛ sʋʋkǝna-mɛ. Mpi tɔ, mǝ Ɩsɔ Tacaa tike ntɛ́ ɩsɔtaa na atɛ pǝ tʋ.
Pǝnɛntɛ ma wiikina-mɛ sɩ, ɩ́ tuuna Tacaa sɩ ɩ́ ká hʋ́lɩ́ ma caa tǝyaɣa kɛ suulu ɩsɩɩ ma hʋlʋɣʋ-mɛ tɔ.
Ɩ́ la mpi pɩɩ tʋ-m naani sɩ ɩ kaa kʋ ma caa, na ma too, na ma taalʋnaa, na ma kɔɣɔnaa, na ma newaa na pa nyǝmanaa tǝna tɔ.
Mpʋɣʋlɛ apalaa mpɛ pa cɔ-ɩ sɩ: Ye n ta taɣasɩ tá tɔm tá sɔɔlʋ pɩɩwaɣa sɩ tǝ́ sɩ mǝ sǝm, na pǝ́ kɔma na Tacaa tʋ tá niŋ taa kɛ́ tɛtʋ tǝnɛ tɩɩ la-ŋ kʋpantʋ kɛ́, tǝ kaa kpalɩ nyá kʋcɔɔʋ.
Mpʋɣʋlɛ Lahapɩ tisa apalaa mpɛ na ŋmǝnaɣa na ɩ kutuluɣu pǝtote. Mpi pǝ tɔɔ tɔ, kɩɩ wɛ ɩcatɛ koluŋa tɔɔ kɛ́.
Ɩlɛna ɩ́ heeli-wɛ sɩ: Ɩ́ tǝŋ pʋɣʋ mpaaʋ, pǝ́ taa kɔɔ na mpa pa sewa mǝ waalɩ tɔ pá suli-mɛ. Ɩ́ ŋmɛlɩ pʋɣʋ taa tǝnaɣa kʋyɛɛŋ tooso na mǝ waalɩ selaa tǝna tɛ mǝlʋɣʋ. Pǝlɛ pǝ waalɩ, ɩlɛ ɩ́ ká tʋ́ mǝ mpaaʋ.
Ntɛna apalaa mpɛ pa tɔmɩ-ɩ sɩ: Nyǝnɩ, ɩsǝna n ká la na tǝ́ tɔkǝna tuunaʋ mpi n yelaa na tǝ́ tuuna tɔɣɔlɔ.
Waatʋ wei tɩɩ sʋʋ tɛtʋ tǝnɛ tǝ taa tɔ, tǝ́ maɣana n tʋwa ŋmǝnaɣa kʋsɛɛmaɣa na nyá pǝtote nte n tisina-tʋ ɩsǝntɔ tɔ. Na ń kota nyá caa, na nyá too, na nyá taalʋnaa na nyá newaa, na nyá caa lʋlʋɣʋ nyǝ́ma tǝnaɣa nyá tǝyaɣa taa.
Ama ye pǝ cǝpa pa taa wei na ɩ́ lɩɩ nyá tǝyaɣa taa, pʋntʋ sǝm ká wɛɛ ɩ nyʋɣʋ tɔm kɛ́, pǝ taɣa tá nyǝntʋ. Tɔfɔ, ye mpɛ ɩnɩ pa taa nɔɣɔlʋ nyʋɣʋ hola-ɩ, ɩlɛ pǝ kɛ́ ta tɔm.
Ama ye n taɣasa ta tɔm, ɩlɛ ta kaa tɔkɩ tá nɔɣɔ sɩɩʋ tɔtɔ.
Ɩlɛna alʋ ɩnɩ ɩ cɔ sɩ: Pǝ la ɩsɩɩ ɩ́ yɔɣɔtʋɣʋ tɔ. Ɩlɛna alʋ yele feŋlaa na pá tɛɛ. Ḿpʋ́ɣʋ́ ɩ tʋ ŋmǝnaɣa kʋsɛɛmaɣa na ɩ pǝtote.
Apalaa mpɛ pa tala pɔɔŋ taa, ɩlɛna pá ŋmɛlɩ tǝnaɣa kʋyɛɛŋ tooso. Halǝna mpa paa sewa pa waalɩ tɔ, pá pɛɛkɩ-wɛɣɛ hɔɣɔlʋɣʋ ŋkʋ kʋ tǝna kʋ taa, pa ta na-wɛ. Ɩlɛna pá mǝlɩ kpɛtɛ.
Ḿpʋ́ɣʋ́ feŋlaa mpɛ pa mǝlaa na pá tii pʋɣʋ, na pá tɛsɩ Yaatanɩ. Ɩlɛna pá kpe na pá kɛɛsɩ Yosuwee kɛ pǝ tǝna mpi pǝ maɣana-wɛ tɔ.
Na pá yɔɣɔtɩ tɔtɔ sɩ, pɔpɔtʋ fɛɩ leleŋ, Tacaa tʋwa tɛtʋ tǝnaɣa ta niŋ taa kɛ́. Halǝna tǝ yǝlaa tǝna tɛɛ sʋʋkǝna-tʋɣʋ.
Tɛʋ fema tanaŋ tǝhulu, ɩlɛna Yosuwee na Ɩsɛɣɛlɩ nyǝ́ma pá kʋlɩ Sitim, na pá tii Yaatanɩ nɔɣɔ, na pá caɣa tǝna na pá taŋ saa wei paa tɛsɩ tɔ.
Kʋyɛɛŋ tooso tɛɛwa, ɩlɛna Yosuwee tɔ nyʋɣʋ nyǝ́ma sɩ: Ɩ́ cɔɔ tǝsikile,
na ɩ́ heeli samaa sɩ ye pǝ kɔma na ɩ́ ná kɔtǝlaa sǝɣǝla Ɩsɔ Tacaa nɔɣɔ pɛɛlʋɣʋ atakaa, ɩlɛ paa wei ɩ́ lɩɩ na ɩ́ hu ɩ waalɩ.
Ama ɩ́ taa suli-ɩ kpǝtǝnaʋ kɛ́, mǝ na-ɩ ɩ́ hatǝlǝna tǝma ɩsɩɩ kilomɛɛtǝlɩ kʋlʋm. Ɩnɩ ɩ́ ká hʋlǝɣǝna-mɛɣɛ mpaaʋ. Mpi tɔ, ɩ́ ta tǝŋta-kʋ.
Mpʋɣʋlɛ Yosuwee heela yǝlaa sɩ: Ɩ́ la nyɔɔŋ tɔɔ asilima kɛɛlʋɣʋ kɔtaɣa kɛ cele tɔɔ. Mpi tɔ, Tacaa ka la-mɛɣɛ piti tǝma.
Tɛʋ fema, ɩlɛna Yosuwee heeli kɔtǝlaa sɩ: Ɩ́ sǝɣǝlɩ Ɩsɔ atakaa na ɩ́ tɛɛ samaa kɛ nɔɣɔ. Ɩlɛna pɛlɛ pá la mpʋ.
Ḿpʋ́ɣʋ́ Tacaa tɔma Yosuwee sɩ: Saŋa kɛ maa caalɩ nyá nyʋɣʋ kʋsʋɣʋ kɛ Ɩsɛɣɛlɩ nyǝ́ma ɩsɛntaa. Ɩlɛna pǝ́cɔ́ pá nyɩ sɩ maa wɛɛ nyá waalɩ, ɩsɩɩ maa wɛʋ Moisi waalɩ tɔ.
Ɩlɛ heeli kɔtǝlaa mpa pa sǝɣǝla Ɩsɔ atakaa tɔ sɩ: Ye ɩ́ tala Yaatanɩ, ɩlɛ ɩ́ tisi mǝ nɔɔhɛɛ kɛ lʋm taa na ɩ́ sǝŋ mpʋ.
Tǝnaɣa Yosuwee tɔma Ɩsɛɣɛlɩ nyǝ́ma sɩ: Ɩ́ tuusi na ɩ́ kɔɔ na ɩ́ nɩɩ Tacaa tɔm.
Ḿpʋ́ɣʋ́ ɩ́ ká nyǝna sɩ Weesuɣu tʋ Ɩsɔ wɛ mǝ hɛkʋ taa, na ɩnɩ ɩ ká tɔɣɔnǝɣǝna Kanaaŋ nyǝ́ma, na Hiti nyǝ́ma, na Hifi nyǝ́ma, na Peliisi nyǝ́ma, na Kilikaa nyǝ́ma, na Amolii nyǝ́ma, na Yepusi nyǝ́ma.
Ɩ nyǝnɩ, tɛtʋ tǝna tʋ Tacaa Ɩsɔ nɔɣɔ pɛɛlʋɣʋ atakaa ká tɛɛ mǝ nɔɣɔ tɔɔ, na ɩ́ tɛsɩ Yaatanɩ pɔɣɔ kɛ mǝ ɩsɛntaa.
Ɩ́ lǝsɩ Ɩsɛɣɛlɩ nyǝ́ma kpeka naanʋwa na naalɛ taa kɛ́ yʋlʋ yʋlʋ.
Pǝ́ kɔma na kɔtǝlaa mpa pa sǝɣǝla tɛtʋ tǝna tʋ Tacaa atakaa tɔ pá lii pa nɔɔhɛɛ kɛ lʋm taa, pɩɩ faɣa, na pǝ́ yele kpente. Na ɩsɔtaa tɔɔ nyǝm kɔɔ na pǝ́ su sɔsɔm.
Ḿpʋ́ɣʋ́ yǝlaa lɩɩ tǝsikile sɩ, pa tɛsǝɣɩ pɔɣɔ. Na kɔtǝlaa mpa paa sǝɣǝla Ɩsɔ atakaa tɔ pɛlɛ pa wɛ lɔlɔ.
Paa pǝnaɣa ŋka kʋmtʋ waatʋ tǝnaɣa pɔɣɔ suɣi na ká watǝɣɩ kʋtemiŋ. Pǝ kɔma na kɔtǝlaa mpa ɩnɩ pa sǝɣǝla Ɩsɔ atakaa tɔ pa nɔɔhɛɛ tii lʋm taa,
ɩlɛna pǝ́ cɛ́. Na mpi pǝ lɩɩkaɣana ɩsɔtaa tɔɔ tɔ pǝ́ sǝŋ, na pǝ́ su sɔsɔm kɛ Atam tɛ timpi pa yaa sɩ Saataŋ tɔ pǝ kɔŋkɔŋ taa. Ɩlɛna lʋm mpi pǝlɛ pǝ kpeŋaɣana teŋku kʋsǝpʋ tɔɔ tɔ, pǝlɛ pǝ cɛ. Na yǝlaa tɛsǝna Yeliko tɔɔ tɔɔ. naalɩ a hǝla kɛ́. Ɩlɛ nɔɔnɔɔ a lona cɛkǝnaʋ wɛ katɛ.
Ɩsɛɣɛlɩ nyǝ́ma tɔŋna tɛsʋɣʋ kɛ ḿpʋ́ɣʋ́ wʋlaɣa tɔ, na atakaa sǝɣǝllaa náá sǝŋa ḿpʋ́ɣʋ́ tɛtʋ puɣulaɣa nyǝntʋ tɔɔ kɛ́ pɔɣɔ pǝle taa. Halǝna pa tǝna pá tɛ́ tɛsʋɣʋ.
Ɩsɛɣɛlɩ nyǝ́ma tǝna tɛma Yaatanɩ kɛ tɛsʋɣʋ kɛ mpʋ, ɩlɛna Tacaa tɔ Yosuwee sɩ:
Lǝsɩ pa kpeka loosi taa kɛ́ yʋlʋ yʋlʋ.
Ɩlɛna ń heeli-wɛ sɩ: Ɩ́ kuli pǝlɛ pǝlɛ kɛ timpi ɩnɩ kɔtǝlaa sǝŋa ɩsǝntɔ tǝca tɔ. Na ɩ́ kpɛŋna timpi ɩ́ ka sʋʋ saŋa ahoo anɛ tɔ.
Mpʋɣʋlɛ Yosuwee yaawa yǝlaa naanʋwa na naalɛ ɩnɩ.
Ɩlɛna ɩ́ tɔ-wɛ sɩ: Ɩ́ polo Ɩsɔ Tacaa atakaa nɔɣɔ tɔɔ kɛ́ pɔɣɔ taa, na ɩ́ kuli pǝlɛ pǝlɛ kɛ mǝ nyɔɔŋ tɔɔ.
Pɛɛ anɩ a ká tɔɔsǝɣǝna-mɛɣɛ mpi Ɩsɔ lapa-mɛɣɛ ɩsǝntɔ tɔ. Ye pǝ kɔma na mǝ piya pɔɔsɩ-mɛ sɩ pɛɛ anɛ a lakɩ we?
Ɩ́ ká cɔ-wɛ sɩ waatʋ nɔɣɔlʋ kɔtǝlaa tɛsaɣana Ɩsɔ atakaa kɛ́ Yaatanɩ na Tacaa yele na lʋm cɛ na pá tɛsɩ. Ɩlɛ pɛɛ anɛ a ka tɔɔsǝɣǝna-mɛɣɛ pǝ tɔm kɛ tam tɔɔ.
Mpʋɣʋlɛ apalaa naanʋwa na naalɛ ɩnɩ ɩ lapa teitei ɩsɩɩ Yosuwee ka kɛɛsʋɣʋ-wɛ tɔ. Pa kula pǝlɛ pǝlɛ kɛ pa kpeka nyɔɔŋ tɔɔ, ɩsɩɩ Tacaa ka heeluɣu-wɛ tɔ. Ɩlɛna pá kpɛŋna-yɛ na pá sɩɩ timpi paa siki ahoo anɩ tɔ.
Ḿpʋ́ɣʋ́ Yosuwee caa pɛɛ naanʋwa na naalɛ tɔtɔ, na ɩ́ kaa kaŋmaaɣa kɛ pɔɣɔ pile taa, timpi kɔtǝlaa ka sǝɣǝla Ɩsɔ atakaa na pá sǝŋaa tɔ. Na a wɛ tǝnaɣa halǝna saŋa.
Ḿpʋ́ɣʋ́ Ɩsɔ atakaa sǝɣǝllaa sǝŋa pɔɣɔ taa kɛ́ mpʋ. Halǝna yǝlaa tɛ nti Ɩsɔ Tacaa ka heela Yosuwee sɩ ɩ́ tɛlǝsɩ-wɛ tɔ tǝ lapʋ, ɩsɩɩ Moisi ka kɛɛsʋɣʋ-ɩ tɔ. Pǝ tɛma mpʋ, ɩlɛna samaa tɛsɩ lɔŋlɔŋ.
Pǝ kɔma na samaa tǝna tɛ tɛsʋɣʋ, ɩlɛna Ɩsɔ atakaa sǝɣǝllaa ŋmaa pa nɔɣɔ tɔɔ.
Ḿpʋ́ɣʋ́ Lupɛŋ na Katɩ nyǝ́ma, na Manasee kpekǝle hɔɣɔlʋɣʋ nyǝ́ma, tɛɛ samaa nɔɣɔ tɔɔ na pá tɔka pa yoou wontu, ɩsɩɩ Moisi ka heeluɣu-wɛ tɔ.
Ḿpʋ́ɣʋ́ Ɩsɛɣɛlɩ nyǝ́ma yoolaa lɩɩwa Tacaa ɩsɛntaa, ɩsɩɩ yǝlaa iyisi nɩɩlɛ (40000) na pá suuwa yoou wontu. Na pá pukina Yeliko tɔɔ kɛ́ timpi tɛtʋ wɛ ɩhǝntaʋ tɔ.
Kʋyakʋ ŋkʋɣʋ Tacaa tʋwa Yosuwee kɛ teeli kɛ Ɩsɛɣɛlɩ nyǝ́ma tǝna ɩsɛntaa. Ɩlɛna pá nyaŋna-ɩ, halǝna ɩ sǝm. Ɩsɩɩ pa nyaŋaɣana Moisi tɔ.
Ḿpʋ́ɣʋ́ Tacaa tɔma Yosuwee sɩ:
Heeli kɔtǝlaa mpa pa sǝɣǝla Ɩsɔ atakaa tɔ sɩ pá lɩɩ pɔɣɔ taa.
Ɩlɛna Yosuwee náá heeli-wɛɣɛ mpʋ.
Too ɩsɩɩ Ɩsɔ atakaa sǝɣǝllaa kpɛsʋɣʋ pa nɔɔhɛɛ kɛ pɔɣɔ pǝle taa na pá sɩɩ kʋteŋ tɔɔ, ɩlɛna lʋm mǝlɩ kpakpaa na pǝ́ su na pǝ́ watɩ pɔɣɔ kʋtemiŋ, ɩsɩɩ pɩɩ wɛʋ tɔ.
Pa ɩsɔtʋ kancaalaɣa nyǝŋ kʋyɛɛŋ naanʋwa wule kɛ Ɩsɛɣɛlɩ nyǝ́ma lɩɩ pɔɣɔ taa, na pá polo pá siki timpi pa yaa sɩ Kilikaa tɔɣɔ Yeliko ɩcatɛ na ilim tǝlɩɩlɛ tɔɔ.
Kilikaa tǝnaɣa Yosuwee ŋmawa pɛɛ naanʋwa na naalɛ wei paa kula pɔɣɔ taa tɔ.
Mpʋɣʋlɛ ɩ heela Ɩsɛɣɛlɩ nyǝ́ma sɩ: Ye kʋyakʋ ŋku mǝ piya pɔɔsa-mɛ sɩ pɛɛ anɛ a nyʋɣʋ suwe?
Ɩlɛ ɩ́ ká kɛɛsɩ-wɛ sɩ tɩɩ tɛsa Yaatanɩ kɛ wʋlaɣa kɛ́.
Pɔpɔtʋ fɛɩ leleŋ, kʋyakʋ nakʋlǝɣɩ Tacaa ta Ɩsɔ lapa na Yaatanɩ nyɔɔ na tǝ́ tɛsɩ, ɩsɩɩ ɩ ka tɛm lapʋ kɛ Sǝsǝncaasɩ teŋku taa tɔ.
Tacaa lapa ḿpʋ́ɣʋ́ sɩ atɛ yǝlaa tǝna ɩ́ nyɩ sɩ ɩ wɛna toma. Ɩlɛna taa nyaŋna-ɩ tam.
Tɛtʋ nti pa yaakɩ sɩ Amolii tɔ, tǝ awulaa tǝna mpa pa wɛna Yaatanɩ ilim tǝtʋlɛ tɔɔ tɔ, na Kanaaŋ awulaa mpa pa kpǝtǝna Metitelanee teŋku tɔ. Pa tǝna pa kɔma na pá nɩɩ sɩ Tacaa lapa na pɔɣɔ nyɔɔ na pá tɛsɩ. Ɩlɛna pa apalʋtʋ yɔɔlɩ-wɛ, na Ɩsɛɣɛlɩ nyǝ́ma tɔm la-wɛɣɛ sɔɣɔntʋ kɛ katatǝlaɣa.
Mpʋɣʋlɛ Tacaa tɔma Yosuwee kɛ waatʋ ɩnɩ ɩ taa sɩ: Caa pɛɛ sɛɛsɩ na ń pɛlɩ Ɩsɛɣɛlɩ piitim kʋfam pǝnɛ.
Ntɛna Yosuwee pɛlɩ-wɛɣɛ teitei, ɩsɩɩ Tacaa ka yɔɣɔtʋɣʋ tɔɣɔ pulaɣa ŋka pa yaa sɩ: Pɛlʋɣʋ pulaɣa tɔ ka tɔɔ.
Waatʋ wei Ɩsɛɣɛlɩ nyǝ́ma lɩɩwa Icipiti tɔ pa pɛla apalʋpiya tǝna mpa pa tala yoou pote tɔ. Ama pɛlɛ pa tǝnaɣa mpʋ pa sǝpa wʋlaɣa tɛtʋ taa. Pǝlɛ pǝ waalɩ pa tasa apalʋpiya mpaɣa lʋlʋɣʋ tɔ pa ta pɛlɩ pɛlɛ. Mpi pǝ tɔɔ Yosuwee pɛla-wɛ tɔɣɔlɛ.
<range>
Mpi tɔ, Ɩsɛɣɛlɩ nyǝ́ma kisa Ɩsɔ kɛ́ nɩɩnaʋ kɛ́, ɩlɛna pá cɔɔ wʋlaɣa tɛtʋ taa kɛ́ pɩɩsɩ nɩɩlɛ tǝcu, na pa taa apalʋpiya mpa paa tala yoou pote kɛ pa Icipiti lɩɩʋ waatʋ tɔ pá sɩ́ pa tǝna. Mpʋ ɩnǝɣɩ Tacaa ka yɔɣɔtǝna tuunaʋ sɩ pa taa nɔɣɔlʋ kaa keesi tɛtʋ kʋpantʋ nti tǝ taa tɔɣɔnaɣa tɔla yem tǝhɔ tɔ. Tǝnaɣa ɩ ka sɩɩwa pa caanaa kɛ nɔɣɔ sɩ ɩ ká ha-wɛ.
Ɩlɛ pa piya kɛ Ɩsɔ lɛɛta pa lonte. Pǝ tɔɔ kɛ́ Yosuwee pɛla-wɛ. Mpi tɔ, pa taa pɛlɩ-wɛɣɛ mpaaʋ taa.
Pa tɛma pa looŋa tǝnaɣa pɛlʋɣʋ, ɩlɛna pá caɣa pa tǝcaɣalɛ, halǝna pǝ́ waa-wɛ.
Ntɛna Tacaa tɔ Yosuwee sɩ: Saŋa ntɛ́ ma kɛɛla mǝ nyɔɔŋ tɔɔ kɛ́ mǝ Icipiti fɛɛlɛ. Ɩlɛna pá ha tǝnɛ ɩnǝɣɩ hǝtɛ sɩ Kilikaa (Pakɛɛlaa). Na pá yaakɩ-tɛɣɛ ḿpʋ́ɣʋ́ halǝna saŋa.
Mpʋɣʋlɛ Ɩsɛɣɛlɩ nyǝ́ma sika Kilikaa kɛ timpi tɛtʋ wɛ ɩhǝntaʋ tɔɣɔ Yeliko kiŋ. Ɩlɛna pá tɔɣɔ Tɛɛʋ acima kɛ tǝnaɣa ɩsɔtʋ kʋyɛɛŋ naanʋwa na liɣiti wule taanaɣa.
Tɛɛʋ acima tɛʋ kʋfemuɣu kɛ pa caala tɛtʋ tɔɣɔnaɣa kɛ tɔɣɔʋ, na potopotonaa mpa pa taa kʋkʋsʋm fɛɩ tɔ. Ɩlɛna pá wɔ tɔɣɔnaɣa pee na pá salɩ tɔtɔ.
Kʋyaŋkuɣu manna yela hotuɣu pa ta tasa-ɩ naʋ. Pǝ kpaɣaʋ waatʋ ɩnɩ tɔɣɔ Ɩsɛɣɛlɩ nyǝ́ma sʋʋ tɛtʋ tɔɣɔnaɣa kɛ tɔɣɔʋ.
Kʋyakʋ nakʋlɩ Yosuwee wɛ Yeliko cɔlɔ, na ɩ́ kʋsɩ ɩsɛ, ɩlɛ ɩ ná apalʋ nɔɣɔlʋɣʋlɛ na ɩ niŋ taa kɛ́ laɣatɛ. Ḿpʋ́ɣʋ́ ɩ pola ɩ kiŋ na ɩ́ pɔɔsɩ-ɩ sɩ: N kɛ́ tá nyǝŋ yaa tá kolontu?
Mpʋɣʋlɛ apalʋ ɩnɩ ɩ nɔɣɔ tǝkpaʋ sɩ: Aaɩ, ma kɛ́ Tacaa yoolaa nyʋɣʋ tʋ kɛ́, nɔɔnɔɔ kɛ́ ma kɔma. Tǝnaɣalɛ Yosuwee hota ɩ tɛɛ, na ɩ́ sɛɛ-ɩ na ɩ́ pɔɔsɩ-ɩ sɩ: Na wentiɣilɛ n kɔmnaa?
Kɛlɛna Tacaa yoolaa nyʋɣʋ tʋ tɔ Yosuwee sɩ: Wɔɣɔsɩ nyá ntaŋkpala. Mpi tɔ, timpi taa n sǝŋa mpʋ tɔ, pǝ wɛ katɛ kɛ́. Ɩlɛna Yosuwee la mpʋ.
Yeliko nyǝ́ma ka tǝka pa ɩcatɛ kɛ́ na pá kalǝsɩ Ɩsɛɣɛlɩ nyǝ́ma tɔɔ. Nɔɣɔlʋ ɩɩ sʋʋkɩ, pǝ́cɔ́ nɔɣɔlʋ ɩɩ lɩɩkɩ.
Ḿpʋ́ɣʋ́ Tacaa heela Yosuwee sɩ: Ma tʋɣɩ ɩcatɛ tǝnɛ tǝ wulaʋ na tǝ yoolaa apalaa tǝnaɣa nyá niŋ taa.
Mpʋ tɔ, yoolaa mɛ, ɩ́ tɔ na ɩ́ cɔɔna ɩcatɛ ntɛɣɛ tɔm kʋlʋm. Ɩlɛna ɩ́ lakɩ ḿpʋ́ɣʋ́ paa kʋyakʋ ŋku. Halǝna kʋyɛɛŋ naatoso tǝcu.
Kɔtǝlaa naatosompɔɣɔlaɣa ká tɛɛ Ɩsɔ atakaa sǝɣǝllaa nɔɣɔ tɔɔ. Na paa wei na ɩ tutuɣu. Pǝ takɩ kʋyakʋ naatosompɔɣɔlaɣa nyǝŋkʋ wule, ɩlɛna ɩ́ cɔɔ ɩcatɛ kɛ tɔm naatosompɔɣɔlaɣa. Na kɔtǝlaa náá tɔŋna pa tutuuŋ hʋlʋɣʋ.
Pǝ́ kɔma na ɩ́ nɩɩ tutuuŋ wiiwa na ɩ́ cuɣusi, ɩlɛ yǝlaa tǝna kpɛntɩ na pá yaɣa apalʋkakiisasɩ na ɩcatɛ koluŋa ti. Ɩlɛna paa Ɩsɛɣɛlɩ tʋ wei ɩ́ tii pa tɔɔ kɛ́ kpakpaa.
Mpʋɣʋlɛ Yosuwee kota kɔtǝlaa na ɩ́ heeli-wɛ sɩ: Ɩ́ kpaɣa Ɩsɔ atakaa na mǝ taa yǝlaa naatosompɔɣɔlaɣa náá tɔkɩ paa wei na ɩ tutuɣu na ɩ́ tɛɛ nɔɣɔ.
Ɩlɛna Yosuwee heeli samaa sɩ: Ɩ́ tɔ na ɩ́ cɔɔ ɩcatɛ. Na yoou wontu tɔkǝlaa kɛ Ɩsɔ atakaa nɔɣɔ tɔɔ.
Yosuwee tɛma yǝlaa kɛ ḿpʋ́ɣʋ́ heeluɣu, ɩlɛna kɔtǝlaa naatosompɔɣɔlaɣa ɩnɩ ɩ́ naalɩ tɔntɛ, na pá hʋlǝɣɩ pa tutuuŋ. Na Ɩsɔ atakaa kɛ́ pa waalɩ.
Ɩlɛna yoou wontu tɔkǝlaa kɛ tutuuŋ hʋllaa nɔɣɔ tɔɔ. Na waalɩ nyǝ́ma tǝŋǝɣɩ Ɩsɔ atakaa na pǝ́ haŋa mpʋ.
Ɩlɛna Yosuwee heeli samaa sɩ: Ɩ́ taa kiisi, pǝ́cɔ́ mǝ taa nɔɣɔlʋ nɔɣɔ taa ɩ́ taa lɩɩ paa fǝŋ maɣamaɣa. Halǝna kʋyaŋku maa heeli-mɛ sɩ ɩ́ kiisi tɔ.
Mǝ na Ɩsɔ atakaa ɩ ká cɔɔ ɩcatɛ kɛ tɔm kʋlʋm. Ɩlɛna ɩ́ mǝlɩ tesikile na ɩ́ hǝntɩ.





































































































































































































































































































































































































































































































































































Yosuwee sǝm waalɩ kɛ́ Ɩsɛɣɛlɩ nyǝ́ma pɔɔsa Tacaa sɩ pa nyǝŋ pa kpeka taa nte tɩɩ yoonna Kanaaŋ nyǝ́ma kɛ kancaalaɣa tɔ.
Ntɛna Tacaa sɩ: Yuta nyǝntɛ kɛ́. Mpi tɔ, pɛlɛ pa niŋ taa kɛ́ ma tʋ tɛtʋ.
Mpʋɣʋlɛ Yuta kpekǝle nyǝ́ma tɔma Simiyɔŋ kpekǝle nyǝ́ma sɩ: Ɩ́ kɔɔ na ɩ́ sǝna-tʋ na tǝ́ yoona Kanaaŋ nyǝ́ma na tǝ́ lɛɛkɩ tɛtʋ nti Tacaa ká ha-tʋ tɔ. Ye tǝ tɛma tǝna, ɩlɛ táá kɔɔ na tǝ́ sǝna-mɛ na tǝ́ lɛɛkɩ mǝ nyǝntʋ. Mpʋɣʋlɛ Simiyɔŋ nyǝ́ma polaa na pá sɔɔsɩ Yuta nyǝ́ma tɔɔ,
na pá tɛɛ yoou. Ɩlɛna Tacaa tʋ Kanaaŋ nyǝ́ma na Peliisi nyǝ́ma kɛ pa niŋ taa, na pá kʋ́ yǝlaa iyisi naanʋwa (10000) kɛ́ Peseke ɩcatɛ taa.
Ḿpʋ́ɣʋ́ pa maɣana wulaʋ Atoni-Peseke kɛ Peseke ɩcatɛ taa, na pá yoona-ɩ. Ɩsǝna pa kǝlǝna Kanaaŋ nyǝ́ma na Peliisi nyǝ́ma tɔɣɔlɛ.
Ɩlɛna wulaʋ se na pá tɔɣɔnɩ-ɩ na pá kpa-ɩ na pá sɛtɩ ɩ apalʋmpee na ɩ apalʋnɔmpee.
Mpʋɣʋlɛ wulaʋ ɩnɩ ɩ tɔma sɩ: Ma maɣamaɣa maa sɛta yǝlaa nɩɩtoso na naanʋwa apalʋmpee na pa apalʋnɔmpee kɛ ḿpʋ́ɣʋ́, na má tɔkɩ na cǝɣǝlasɩ hotiɣi na pá calǝsǝɣɩ. Mpi maa lapa tɔɣɔ pǝ fɛlǝɣɩ-m. Ɩlɛna pá pona Atoni-Peseke kɛ Yosalɛm na ɩ́ caŋ na ɩ́ sɩ tǝna.
Ḿpʋ́ɣʋ́ Yuta nyǝ́ma yoona Yosalɛm nyǝ́ma, na pá kʋ-wɛ na pá sɔ ɩcatɛ kɛ kɔkɔ na pá lɛɛkɩ-tɛ.
Pǝ waalɩ kɛ́ pa polaa na pá yoona Kanaaŋ nyǝ́ma mpa paa wɛ pulasɩ taa, na ilim mpǝtǝŋ tɔɔ kɛ́ tɛtɛkǝlɛ taa tɔ.
Ɩlɛna pá polo na pá yoona Kanaaŋ nyǝ́ma mpa pa wɛ Hepǝlɔŋ timpi pa yaakaɣa sɩ Alapa tɛ tɔ. Na pá kʋ Sesayi nyǝ́ma, na Ahimaŋ nyǝ́ma, na Talǝmayi nyǝ́ma.
Pa tɛma tǝna, ɩlɛna pá polo pá yoona Tepii timpi pa yaakaɣa sɩ Kiliyatɩ-Sefɛɛ tɔ pǝ nyǝ́ma.
Ḿpʋ́ɣʋ́ Kalɛpʋ tɔma sɩ: Ye wei ɩ yoona Kiliyatɩ-Sefɛɛ nyǝ́ma na ɩ́ kǝlɩ-wɛ maa ha-ɩ ma pɛɛlɔ Akǝsa na ɩ́ la alʋ.
Tǝnaɣalɛ Kalɛpʋ neu tǝnʋɣʋ nyǝŋ Kenasɩ pǝyalʋ wei pa yaa sɩ Otiniyɛɛ tɔ, ɩ yoona ɩcatɛ ntɛ́ tǝ nyǝ́ma na Kalɛpʋ ha-ɩ ɩ pɛɛlɔ Akǝsa na ɩ́ la alʋ.
Akǝsa saawa, ɩlɛna ɩ́ tɔ ɩ paalʋ sɩ: Maa sǝlǝmɩ ma caa kɛ tɛtʋ natǝlɩ. Alʋ ɩnɩ ɩ tiina ɩ kpaŋaɣa tɔɔ, ɩlɛna ɩ caa pɔɔsɩ-ɩ sɩ: Alaafǝya kɛlɛ?
Mpʋɣʋlɛ alʋ nɔɣɔ tǝkpaʋ sɩ: Haɩ, la-m kʋpantʋ na ń ha-m hila. Mpi tɔ, tɛtʋ nti n ha-m ḿpʋ́ɣʋ́ ilim mpǝtǝŋ tɔɔ tɔ tǝ fɛɩ lʋm. Ɩlɛna ɩ caa Kalɛpʋ náá ha-ɩ hila wena a wɛ pǝ tɛɛ tɔ, na ɩsɔtaa nyǝna.
Ḿpʋ́ɣʋ́ Moisi yǝtɩ lʋlʋɣʋ nyǝ́ma Keni nyǝ́ma na Yuta nyǝ́ma pa lɩɩwa Yeliko, na pá polo pá caɣa Yuta Alaatɩ ilim mpǝtǝŋ tɔɔ kɛ́ wʋlaɣa tɛtʋ taa kɛ́ Amaleke nyǝ́ma tɛtʋ taa.
Mpʋɣʋlɛ Yuta nyǝ́ma, na Simiyɔŋ nyǝ́ma pa polaa na pá yoona Kanaaŋ nyǝ́ma mpa pa wɛ Sefatɩ tɔ na pá tɔɣɔ pa tɛtʋ, na pá yɔkɩ ɩcatɛ tǝnaŋnaŋ. Na pá ha-tɛ sɩ Hooma. Ncaalɛ kɛ pa yaa mpʋ na pa tɛ taa.
Pǝlɛ pǝ waalɩ kɛ́ Yuta nyǝ́ma mpɛ pa tasa Kasa, na Asǝkalɔŋ, na Ɩkoloŋ acalɛɛ kɛ lɛɛkʋɣʋ, na pá kpɛnna wena a cɔɔna-yɛ tɔ.
Tacaa ka wɛ pa waalɩ kɛ́ halǝna pá lɛɛkɩ pulasɩ tɛtʋ tǝna. Ama tɛtʋ ɩhǝntaʋ taa nyǝ́ma kɛ pa ta pǝsɩ. Mpi tɔ, pɛlɛ paa wɛna yoou kɛɛkɛnaa nyǝɣǝtʋ nyǝ́ma kɛ́.
Ɩlɛna pá ha Kalɛpʋ kɛ Hepǝlɔŋ ɩcatɛ, ɩsɩɩ Moisi ka yɔɣɔtʋɣʋ tɔ. Mpi tɔ, ɩnɩ ɩ tɔɣɔnna Anakɩ lʋlʋŋ nyǝ́ma tooso wei ɩ ka wɛ tǝna tɔ.
Pɛncamɛɛ nyǝ́ma ta pǝsɩ na pá tɔɣɔnɩ Yepusi nyǝ́ma mpa paa wɛ Yosalɛm tɔ, pá na-wɛ pa wɛnna mpʋ.
Ḿpʋ́ɣʋ́ Ɩfǝlayim kpekǝle na Manasee nyǝntɛ pa polaa na pá yoona Petɛɛlɩ timpi pa yaakaɣa Lusi tɔ, na Tacaa sǝna-wɛ. Feŋlaa kɛ paa caalǝna tiluɣu kɛ Petɛɛlɩ taa.
<range>
Pɛlɛ pa talaa na pá sulina apalʋ nɔɣɔlʋ, ɩlɛna pá tɔmɩ-ɩ sɩ: Hʋlɩ-tʋɣʋ timpi tɔɔ ɩcatɛ koloosi topilinaa tɔ, tɩɩ nyɩ nyá tɔɔ.
Ḿpʋ́ɣʋ́ apalʋ ɩnɩ ɩ hʋla-wɛɣɛ tǝsʋʋlɛ. Ɩlɛna pá sʋʋ na pá kʋ́ ɩcatɛ yǝlaa tǝna. Ama pa yela apalʋ ɩnɩ na ɩ tǝyaɣa nyǝ́ma tǝna.
Pǝ waalɩ kɛ́ apalʋ ɩnɩ ɩ pola Hiti nyǝ́ma tɛtʋ taa, na ɩ́ ŋmá ɩcatɛ na ɩ́ yaa-tɛ sɩ Lusi, na pá yaakɩ-tɛɣɛ ḿpʋ́ɣʋ́ halǝna saŋa.
Manasee nyǝ́ma ná tá pǝsɩ na pá tɔɣɔnɩ Pɛtɩ-Seyaŋ nyǝ́ma, na Taanakɩ nyǝ́ma, na Tɔɔɔ nyǝ́ma, na Ɩpeleyam nyǝ́ma, na Mekito nyǝ́ma, na pǝ acalɛɛ wena a cɔɔna-yɛ tɔ. Kanaaŋ nyǝ́ma ka wɛ tǝnaɣa tam kɛ́.
Paa na waatʋ wei Ɩsɛɣɛlɩ nyǝ́ma kɔma na pá yoo toŋ kɛ teu tɔ pa ta pǝsɩ na pá lɛɛkɩ pa koloosi acalɛɛ. Ye pǝ taɣa sǝkpena paasi.
Ɩfǝlayim nyǝ́ma ná tá pǝsɩ na pá tɔɣɔnɩ Kanaaŋ nyǝ́ma mpa pa wɛ Kesɛɛ tɔ, pa na-wɛ pa wɛnna.
Sapulɔŋ nyǝ́ma ná tá pǝsɩ na pá tɔɣɔnɩ Kanaaŋ nyǝ́ma mpa pa wɛ Kitǝlɔŋ na Nahalalɩ tɔ. Ama tǝma kɛ́ pa tʋ-wɛ na pá na-wɛ pa wɛ mpʋ.
Asɛɛ nyǝ́ma ná tá pǝsɩ na pá tɔɣɔnɩ Ako nyǝ́ma, na Sitɔŋ nyǝ́ma, na Alapʋ nyǝ́ma, na Akǝsipɩ nyǝ́ma, na Helǝpa nyǝ́ma, na Afikɩ nyǝ́ma, na Lehopɩ nyǝ́ma.
Pǝ tɔɔ kɛ́ pá na Kanaaŋ nyǝ́ma pa caɣa pɛlɛ pa tɛtʋ taa.
Nɛfǝtali nyǝ́ma ta pǝsɩ na pá tɔɣɔnɩ Kanaaŋ nyǝ́ma mpa pa wɛ Pɛtɩ-Sɛmɛsɩ na Pɛtɩ-Anatɩ tɔ. Ama tǝma kɛ pa tʋ-wɛ na pá na-wɛ pá wɛɛ.
Ḿpʋ́ɣʋ́ Amolii nyǝ́ma tɔɣɔna Taŋ nyǝ́ma, na pá kpa pulasɩ taa. Pa ta yele-wɛ na pá caɣa tɛtʋ ɩhǝntaʋ taa.
Ɩlɛna Amolii nyǝ́ma saalɩ Haa-Hɛlɛsɩ pʋɣʋ taa na Ayalɔŋ na Saalǝpim. Ama waalɩ waalɩ kɛ́ Ɩfǝlayim nyǝ́ma, na Manasee nyǝ́ma ŋmakǝla-wɛ na pá tʋ-wɛɣɛ tǝma.
Ɩtɔm nyǝ́ma tɛtʋ toŋa faɣana Pǝcɛsɩ tontoŋle tɔɔ kɛ́ Sela na ilim tǝlɩɩlɛ tɔɔ.
Ḿpʋ́ɣʋ́ kʋyakʋ nakʋlɩ Tacaa ɩsɔtaa tillu lɩɩna Kilikaa, na ɩ́ polo timpi pa yaa sɩ Pokim tɔ. Na ɩ́ tɔ́ Ɩsɛɣɛlɩ nyǝ́ma sɩ: Ma lǝsa-mɛɣɛ Icipiti na má pona-mɛɣɛ tɛtʋ nti tǝ taa maa heela mǝ caanaa na tuunaʋ sɩ maa ha-mɛ tɔ. Halɩ má yɔɣɔtɩ na má sɩɩ sɩ ma kaa yɔkɩ má na mɛ ta nɔɣɔ pɛɛlʋɣʋ.
Na ma heela-mɛ sɩ mǝ na tɛtʋ tǝnɛ tǝ nyǝ́ma ɩ́ taa pɛɛlɩ nɔɣɔ nakǝlɩ. Pǝ wɛɛ kɛ́ sɩ ɩ́ yɔkɩ pa tɩɩŋ. Paa na mpʋ tɔ, ɩ́ tá nɩɩ ma tɔm. Ɩlɛ pepe tɔɔ kɛ́ ɩ́ lapa mpʋ?
Pǝ maɣamaɣa pǝ tɔɔ kɛ́ ma heeliɣi-mɛ tǝfoo sɩ ma kaa tɔɣɔnǝɣɩ tɛtʋ tǝnɛ tǝ yǝlaa na mɩɩ tǝŋǝɣɩ. Ama mǝ na-wɛ ɩ́ ká wɛɛna mpʋ, na pa tɩɩŋ pǝsɩ-mɛɣɛ katɔsɩ.
Waatʋ wei Tacaa ɩsɔtaa tillu tɛma tɔm ntǝɣɩ yɔɣɔtʋɣʋ, ɩlɛna Ɩsɛɣɛlɩ nyǝ́ma tʋlɩ nɔɔsɩ na pá wiiki.
Pǝ tɔɔ kɛ́ pa ha lonte ntɛɣɛ hǝtɛ sɩ Pokim. Wiilaa tɛɣɛ pa yaa mpʋ na pa tɛ taa. Ḿpʋ́ɣʋ́ pa lapa Tacaa kɛ kɔtasɩ.
Waatʋ wei Yosuwee taa sǝta tɔ, ḿpʋ́ɣʋ́ ɩ yela Ɩsɛɣɛlɩ nyǝ́ma kɛ Sikɛm, ɩlɛna paa wei ɩ́ mǝlɩ ɩ tɛtʋ nti ɩ hikaa tɔ tǝ taa.
Ɩsɛɣɛlɩ nyǝ́ma lapa Tacaa tǝmlɛ kɛ́, halǝna Yosuwee sǝm. Na pá sɛɛsɩ ɩsǝlɛ kɛ mpʋ, na nyʋɣʋ nyǝ́ma mpa pa nana pa ɩsǝpǝle kɛ tǝma sɔsɔɔna wena Tacaa lapa-wɛ tɔ, pɛlɛ pa polo pa sɩ tɔtɔ.
Tacaa tǝmlɛ tʋ Yosuwee pɩɩsɩ yoosa nɩɩnʋwa na naanʋwa (110) ɩlɛna ɩ́ sɩ́.
Ɩlɛna pá pimi-ɩ tɛtʋ nti pa ha-ɩ tɔ, tǝ taa kɛ́ Timnatɩ-Helɛsɩ kɛ Ɩfǝlayim pulasɩ taa kɛ́ Kaasɩ pʋɣʋ taa kɛ́ ilim ntɔɣɔŋ tɔɔ.
Ḿpʋ́ɣʋ́ Yosuwee pɔɔlɛ nyǝ́ma tǝna sǝpa tɔtɔ. Ama kʋfalaŋ yǝlaa ná táá cɛkǝna Tacaa, na tǝma sɔsɔɔna wena ɩ ka lapa Ɩsɛɣɛlɩ nyǝ́ma tɔ.
Ḿpʋ́ɣʋ́ Ɩsɛɣɛlɩ nyǝ́ma lapa mpi pǝ ta maɣa Tacaa tɔ. Pa laakaɣa tɩɩŋ wei pa yaa sɩ Paalǝnaa tɔɣɔ.
Pa lɔwa pa caanaa Ɩsɔ Tacaa wei ɩ lǝsa-wɛɣɛ Icipiti tɔ. Ɩlɛna pa laakalɩ mǝlɩ piitimnaa mpa pa hɛkʋ pa wɛ mpʋ tɔ pa tɩɩŋ tɔɔ, na pá luŋiɣi-ɩ. Tǝnaɣa pa kʋsǝna Tacaa pááná.
Pa lɔ-ɩ kɛ́ na pá laakɩ tɩɩŋ apalʋ nyǝŋ wei pa yaakɩ sɩ Paalǝnaa tɔ, na alʋ nyǝŋ wei pa yaa sɩ Asǝtatǝnaa tɔ.
Ḿpʋ́ɣʋ́ Tacaa taa huuna Ɩsɛɣɛlɩ nyǝ́ma, na ɩ́ yele-wɛ na lɛɛkǝlaa lɛɛkɩ pa nyǝm tǝna. Na ɩ́ tʋ-wɛɣɛ pa kolontunaa niŋ taa na pá kǝlɩ-wɛ.
Paa waatʋ wei kɛ́ pa sula yoou Tacaa yeki kɛ́ na pɛlɛ pá tɔɣɔnɩ-wɛ. Ɩsɩɩ ɩ ka tɛm-wɛɣɛ heeluɣu na tuunaʋ tɔ. Tǝnaɣalɛ pa laŋa wakǝlaa tǝtɔɣɔtɔɣɔ.
Kɛna Tacaa náá kpaakɩ pa taa kɛ́ paasǝnlaa sɩ pɛlɛ pá waasɩ-wɛɣɛ lɛɛkǝlaa mpɛ pa niŋ taa.
Ama Ɩsɛɣɛlɩ nyǝ́ma kisa pɛlɛɣɛ nɩɩnaʋ na pá laakɩ tɩɩŋ na pá luŋiɣi-ɩ. Tǝnaɣa pa yelina pa caanaa mpa pa tǝŋaɣa Ɩsɔ kʋsǝsɩɩtʋ tɔ pa mpaaʋ kɛ lɔŋ, na pá kisi-wɛɣɛ kɛɛnaʋ.
Paa waatʋ wei kɛ́ Tacaa kpa-wɛɣɛ paasǝnlʋ, ɩ wɛ pʋntʋ ɩnɩ ɩ waalɩ kɛ́ na ɩ́ yakɩ-wɛɣɛ pa kolontunaa niŋ taa, halǝna ɩ sǝm. Pɔpɔtʋ fɛɩ leleŋ, ye pǝ kɔma na pa ŋmakǝllaa nyǝŋsǝɣɩ pa ɩsɛ na pá salǝmǝɣɩ, pa pǝtɔɔtǝlɛ kpaakɩ Tacaa kɛ́.
Ama pǝ kɔŋ na paasǝnlʋ sɩ, ɩlɛna pá taɣanɩ ɩsaɣatʋ taa kɛ́ mǝlʋɣʋ, na pǝ́ kǝlɩ pa caanaa. Na pá laakɩ tɩɩŋ na pa luŋiɣi-ɩ. Na pá tɔka tam kɛ́ pa kaŋkantɛ, na pa yaasi ɩsaɣaʋ.
Ḿpʋ́ɣʋ́ kʋyakʋ nakʋlɩ Tacaa taa huuna Ɩsɛɣɛlɩ nyǝ́ma na ɩ́ tɔ́ sɩ: Yǝlaa panɛ pa yɔka ma nɔɣɔ ŋka ma na pa caanaa tɩɩ pɛɛlaa tɔ, na pá kisi-m nɩɩnaʋ.
Mpʋ tɔ, ma kaa tɔɣɔnɩ piitimnaa mpa Yosuwee taa tɛ́ tɔɣɔnʋɣʋ na pǝ́cɔ́ ɩ́ sǝkɩ tɔ, pa taa kʋlʋm.
Piitimnaa mpɛɣɛ maa nana Ɩsɛɣɛlɩ nyǝ́ma waalɩ sɩ paa nɩɩna-m na pá tǝŋ ma luɣu nyǝntʋ ɩsɩɩ pa caanaa lapʋ tɔ yaa ɩsǝna.
Ḿpʋ́ɣʋ́ Tacaa yela piitimnaa mpa ɩ taa tʋ Yosuwee niŋ taa sɩ ɩ́ tɔɣɔnɩ tɔ na pá hɛɛsɩ. Ɩ ta hulina pa tɔɣɔnʋɣʋ.
Ḿpʋ́ɣʋ́ Tacaa yela piitimnaa mpɛɣɛ tɔɣɔnʋɣʋ sɩ ɩ maɣasǝɣǝna Ɩsɛɣɛlɩ nyǝ́ma mpa pa taa nyɩ pá na Kanaaŋ nyǝ́ma pa yooŋ tǝna tɔ.
Tacaa caakaɣa kɛ́ sɩ mpa ɩnɩ pa taa nyɩ yoou kɛ mpʋ tɔ, pá nyɩ-kʋ.
Piitimnaa mpa pɩɩ kaasa tɔɣɔnʋɣʋ tɔɣɔlɛ Filiisi nyǝ́ma acalɛɛ kakpasɩ, na Kanaaŋ nyǝ́ma tǝna, na Sitɔŋ nyǝ́ma, na Hifi nyǝ́ma mpa pa wɛ Lipaŋ pʋɣʋ taa kɛ́ pǝ kpaɣaʋ Paalɩ-Hɛɛmɔŋ pʋɣʋ na pǝ́ polo Lepo-Hamatɩ tɔ.
Mpɛ ɩnǝɣɩ Tacaa caakaɣa sɩ ɩ naakǝna Ɩsɛɣɛlɩ nyǝ́ma waalɩ sɩ paa tɔkɩ kʋsǝsɩɩtʋ nti ɩ ka yelaa na Moisi tʋ pa caanaa tɔ yaa pa kaa tɔkɩ.
Mpʋ pǝ yelina na Ɩsɛɣɛlɩ nyǝ́ma wɛ Kanaaŋ nyǝ́ma na Hiti nyǝ́ma na Amolii nyǝ́ma na Peliisi nyǝ́ma na Hifi nyǝ́ma na Yepusi nyǝ́ma pa hɛkʋ.
Pɛlɛ pa haakaɣana-wɛɣɛ pa pɛɛlaa na pá lakɩ alaa, na mpɛ pá haakɩ pɛlɛɣɛ pa nyǝ́ma, na pá laakɩ pa tɩɩŋ.
Ḿpʋ́ɣʋ́ Ɩsɛɣɛlɩ nyǝ́ma lapa mpi pǝ ta maɣa Tacaa tɔ. Pa kisa Ɩsɔ kɛ́ sɛɛʋ na pá laakɩ tɩɩŋ wei pa yaakɩ sɩ Paalǝnaa na Aselanaa tɔ.
Mpʋɣʋlɛ Tacaa taa huuna-wɛ na ɩ́ tʋ-wɛɣɛ Mesopotami wulaʋ Kusaŋ-Lisatayim niŋ taa. Na ɩ́lɛ́ ɩ ŋmakǝlɩ-wɛɣɛ pɩɩsɩ pǝlefɛɩ tǝcu.
Kɛlɛna pá wiina Tacaa sɩ ɩ́ ya-wɛ. Ɩlɛna ɩ́lɛ́ ɩ lǝsɩ Kalɛpʋ neu tǝnʋɣʋ nyǝŋ Kenasɩ pǝyalʋ Otiniyɛɛ sɩ ɩ́ waasɩ-wɛ.
Ḿpʋ́ɣʋ́ Tacaa Feesuɣu tii ɩ tɔɔ, na ɩ́ polo ɩ́ yoona wulaʋ Kusaŋ-Lisatayim na ɩ́ kǝlɩ-ɩ.
Ɩlɛna Ɩsɛɣɛlɩ nyǝ́ma hɛɛsɩ pɩɩsɩ nɩɩlɛ tǝcu. Pǝ waalɩ kɛ́ Otiniyɛɛ sǝpa.
Ḿpʋ́ɣʋ́ Ɩsɛɣɛlɩ nyǝ́ma tasa lapʋ kɛ mpi pǝ ta maɣa Tacaa tɔ. Ntɛna ɩ́lɛ́ ɩ yele na Mowapʋ wulaʋ Ɩkoloŋ kʋlɩ pa tɔɔ.
Ɩ polaa kɛ́ na ɩ́ sɔɔsɩ Amoni nyǝ́ma na Amaleke nyǝ́ma pa tɔɔ, na pá yoona-wɛ na pá lɛɛkɩ Yeliko ɩcatɛ.
Pɩɩsɩ pǝlefɛɩ hiu tǝcu kɛ́ Mowapʋ wulaʋ ŋmakǝla-wɛ.
Pa wiina Tacaa, ɩlɛna ɩ́ kpa Pɛncamɛɛ kpekǝle taa tʋ Kelaa pǝyalʋ mpʋtʋ Ɩhuti sɩ ɩ́ waasɩ-wɛ. Kɛlɛna Ɩsɛɣɛlɩ nyǝ́ma cɛla Ɩhuti kɛ kʋcɔɔʋ sɩ ɩ́ pona Mowapʋ wulaʋ.
Ntɛna Ɩhuti caa laɣatɛ nte tǝ wɛ lɔŋ kɛ taa na waalɩ, na tǝ́ taɣala ɩsɩɩ mpiiŋ naalɛ tɔ, na ɩ́ sʋsɩ-tɛɣɛ ɩ tokonaa tɛɛ na ɩ ntɔɣɔŋ tɔɔ.
Mpʋɣʋlɛ ɩ cɛla wulaʋ kɛ ɩ kʋcɔɔʋ. Apalʋ ɩnɩ ɩ ka kɛ kʋyasʋlʋ kɛ tǝmam.
Ɩ tɛma-ɩ cɛlʋɣʋ kɛ mpʋ, ɩlɛna ɩ́ na yǝlaa mpa paa kɔna kʋcɔɔʋ ŋkʋ tɔ pá lɩɩ.
Pa kɔma na pá tala pɛɛ wena pa sika Kilikaa cɔlɔ na pá laakɩ tɔ, ɩlɛna Ɩhuti mǝlǝna ɩ waalɩ, na ɩ́ polo wulaʋ kiŋ sɩ: Haɩ, tá caa, maa wɛna faaciya nakǝlɩ sɩ ma naakɩ-ŋ má na-ŋ tá tike. Ɩlɛna wulaʋ lǝsɩ tǝmlɛ nyǝ́ma tǝna.
Atɛ na ɩsɔ naŋ ŋku kʋ niɣita teu tɔ kʋ taa kɛ́ ɩ ka wɛɛ. Ntɛna Ɩhuti kpǝtǝna-ɩ na ɩ́ tɔmɩ-ɩ sɩ: Tacaa heela-m tɔm sɩ má heeli-ŋ. Tǝnaɣalɛ wulaʋ kʋla ɩ tǝcaɣalɛ.
Ɩlɛna Ɩhuti kpɛɛ ɩ laɣatɛ na mpʋtʋ na ɩ́ sɔ wulaʋ lotu taa.
Na tǝ́ sʋʋ tǝ tǝna, na pǝ́ kpɛŋna kpátʋ́ɣʋ́, na ɩ́ yele-tɛɣɛ mpʋ na nim waasɩ tǝ tɔɔ.
Ɩ tɛma mpʋ, ɩlɛna ɩ́ lɩɩna waalɩ tɔɔ, na ɩ́ tǝkɩ na ɩ́ kalǝsɩ.
Ɩ tɛɛwa ɩlɛna tǝmlɛ nyǝ́ma polo pa maɣana pǝ kalǝsa mpʋ. Ɩlɛna pá tʋ pa taa sɩ wulaʋ lɩɩkɩ ɩ awalɩ kɛ́.
Ḿpʋ́ɣʋ́ pa taŋaa na pá ká ɩ fɛɩ tʋlʋɣʋ. Ɩlɛna pá polo pá tʋlɩ pa maɣamaɣa na pá maɣana pa caa hǝnta atɛ na ɩ sǝpa.
Waatʋ wei pa taŋa mpʋ tɔɣɔ Ɩhuti sewa na ɩ́ tɛɛ pɛɛ tǝyɔkǝlɛ, na ɩ́ polo ɩ́ ŋmɛlɩ Seyila.
Ɩ tala Ɩfǝlayim pɔɔŋ taa, ɩlɛna ɩ́ yaɣa apalʋ tutuɣu, na ɩ́ koti Ɩsɛɣɛlɩ nyǝ́ma na ɩ́ tʋ-wɛɣɛ nɔɣɔ na pá tii pulasɩ.
Ɩlɛna ɩ́ tɔ-wɛ sɩ: Ɩ́ tǝŋ ma waalɩ. Mpi tɔ, Tacaa tʋ mǝ niŋ taa kɛ́ mǝ kolontunaa Mowapʋ nyǝ́ma kɛ́. Ɩlɛna pá polo na pá nyala-wɛɣɛ Yaatanɩ tǝtɛsǝlɛ, nɔɣɔlʋ ta fiti.
Kʋyaŋku pa kʋ Mowapʋ yoolaa taa yoolaa kɛ yǝlaa iyisi naanʋwa (10000) kɛ́ nɔɣɔlʋ ta tʋlɩ.
Pǝ kpaɣaʋ waatʋ ɩnɩ tɔɣɔ Ɩsɛɣɛlɩ nyǝ́ma ŋmakǝla Mowapʋ nyǝ́ma na tɛtʋ hɛɛsɩ pɩɩsɩ nɩɩnaasa tǝcu.
Anatɩ pǝyalʋ Samkaa lɛɛtǝna Ɩhuti lonte taa. Ɩnɩ ɩ kʋna Filiisi nyǝ́ma kɛ yǝlaa nasǝtoso (600) na naʋ kpátʋ́ɣʋ́. Ɩ́lɛ́ ɩ waasa Ɩsɛɣɛlɩ nyǝ́ma tɔtɔɣɔ.
Ɩhuti sǝpa, ɩlɛna Ɩsɛɣɛlɩ nyǝ́ma tasa lapʋ kɛ mpi pǝ ta maɣa Tacaa tɔ.
Ḿpʋ́ɣʋ́ Tacaa tʋ-wɛɣɛ Kanaaŋ nyǝ́ma wulaʋ Yapɛŋ wei ɩ tɔkaɣa kawulaɣa kɛ Hasɔɔ tɔ ɩ niŋ taa. Ɩ yoou wulaʋ kɛ pa yaakaɣa Sisela na ɩ́ wɛ Halose-Koyim.
Yapɛŋ ɩnɩ ɩ yoou kɛɛkɛnaa ka wɛ nasǝnaasa na nɩɩnʋwa (900) kɛ́. Ḿpʋ́ɣʋ́ ɩ nyǝŋsa Ɩsɛɣɛlɩ nyǝ́ma ɩsɛ kɛ pɩɩsɩ hiu tǝcu. Ɩlɛna pɛlɛ pá wiina Tacaa sɩ ɩ́ waasɩ-wɛ.
Lapitɔtɩ alʋ Tepola ka kɛna Ɩsɔ kʋyɔɣɔtʋtʋ tɛlǝsʋlʋ na ɩ́ hʋʋkɩ Ɩsɛɣɛlɩ nyǝ́ma kɛ pa tɔmnaa kɛ waatʋ ɩnɩ ɩ taa.
Petɛɛlɩ na Lama pa hɛkʋ taa timpi pa yaa sɩ Tepola Paaʋ kɛ Ɩfǝlayim pʋɣʋ taa tɔɣɔ alʋ ɩnɩ ɩ pukaɣa na ɩ́ cakɩ, na ɩ́ taɣanǝɣɩ Ɩsɛɣɛlɩ nyǝ́ma tɔmnaa.
Ḿpʋ́ɣʋ́ kʋyakʋ nakʋlɩ Tepola ɩnɩ ɩ tila Apinowam pǝyalʋ Palakɩ kiŋ kɛ Ketɛɛsɩ kɛ Nɛfǝtali tɛtʋ taa, na ɩ́ heeli-ɩ sɩ: Ɩsɛɣɛlɩ Ɩsɔ Tacaa tɔma sɩ ń lǝsɩ Nɛfǝtali na Sapulɔŋ pǝ nyǝ́ma taa kɛ́ apalaa iyisi naanʋwa (10000) na ń pona-wɛɣɛ Tapɔɔ pʋɣʋ tɔɔ.
Maa yele na Yapɛŋ yoolaa wulaʋ Sisela kuu ɩ yoolaa na ɩ kɛɛkɛnaa nyǝɣǝtʋ nyǝ́ma na pá lɩɩ Kisɔŋ lɔɔʋ taa sɩ pa yookina-ŋ, ɩlɛna má tʋ-wɛɣɛ nyá niŋ taa.
Tǝnaɣalɛ Palakɩ cɔwa Tepola sɩ: Ye ma na-ŋ tɩɩ pona, ɩlɛ maa polo. Ama ye n kaa polo, ɩlɛ maa puki.
Mpʋɣʋlɛ Tepola sɩ: Ma na-ŋ tɩɩ polo yaa. Ama paa n tala timpi nɔɣɔlʋ kaa sa-ŋ kɛ́. Mpi tɔ, alʋ niŋ taa kɛ́ Tacaa ká tʋ Sisela. Ɩlɛna Tepola kʋlɩ na ɩ́ na Palakɩ pá tɛɛ Ketɛɛsɩ.
Ḿpʋ́ɣʋ́ Palakɩ kpeɣela Nɛfǝtali na Sapulɔŋ nyǝ́ma, na yǝlaa iyisi naanʋwa (10000) tisi sɩ paa tǝŋɩ-ɩ, na Tepola maɣamaɣa náá polo tɔtɔ.
Keni tʋ Hepɛɛ ka faɣana Keni nyǝ́ma lɛlaa mpa pa kɛ́ Moisi yǝtɩ Hopapɩ pǝyalaa tɔɣɔ. Ɩlɛna ɩ́ polo ɩ́ siki Saananim tɩɩŋ sɔsɔɔŋ tɛɛ kɛ́ Ketɛɛsɩ kiŋ.
Ḿpʋ́ɣʋ́ Sisela nɩɩwa sɩ Apinowam pǝyalʋ kpawa Tapɔɔ pʋɣʋ tɔɔ.
Ɩlɛna ɩ́ koti ɩ yoolaa nasǝnaasa na nɩɩnʋwa (900) kɛ́ Halose na pá tɛɛ Kisɔŋ lɔɔʋ taa.
Ntɛna Tepola tɔ Palakɩ sɩ: Polo pa tɔɔ, saŋa kɛ Tacaa tʋɣɩ Sisela kɛ nyá niŋ taa, na ɩ maɣamaɣa ɩ ká wɛɛna nyá waalɩ. Ḿpʋ́ɣʋ́ Palakɩ tiiwa Tapɔɔ pʋɣʋ na ɩ waalɩ kɛ́ yoolaa iyisi naanʋwa (10000).
Pa nika yoou, ɩlɛna Tacaa yele na Sisela yoolaa na ɩ kɛɛkɛnaa pá kuu-tɛ. Halǝna Sisela lɩɩ ɩ kɛɛkɛ taa, na ɩ́ se nɔɔhɛɛ.
Ɩlɛna Palakɩ tʋ ɩ kolontunaa na pa kɛɛkɛnaa waalɩ, na ɩ́ tana-wɛɣɛ Halose. Na ɩ́ hɛɛlɩ pa yoolaa tǝna pǝ ta sɔɔ paa ɩlɔɣɔʋ pǝyaɣa.
Ḿpʋ́ɣʋ́ Sisela sewa na ɩ́ polo Keni tʋ Hepɛɛ alʋ Yayɛɛ tɛ. Mpi tɔ, wulaʋ Yapɛŋ yǝlaa na Hepɛɛ nyǝ́ma paa wɛ tǝma na leleŋ kɛ́.
Ɩlɛna Yayɛɛ lɩɩ na ɩ́ sǝŋ Sisela na ɩ́ tɔmɩ-ɩ sɩ: Ta caa, sʋʋ ma tɛ cǝnɛ, taa nyana pʋlʋ. Sisela sʋʋwa Yayɛɛ cokǝle taa, ɩlɛna ɩ́ hǝntɩ na alʋ ɩnɩ ɩ́ waasɩ ɩ tɔɔ kɛ́ pʋʋɣʋ.
Ḿpʋ́ɣʋ́ apalʋ ɩnɩ ɩ tɔma-ɩ sɩ: Lʋkɔtʋ tɔka-m kɛ́, ha-m lʋmaɣa na má nyɔɔ. Ɩlɛna alʋ cosi naalǝm kɛ huluɣu taa na ɩ́ ha-ɩ na ɩ nyɔɔ, na ɩ́ taɣanɩ-ɩ pʋʋɣʋ waasʋɣʋ.
Mpʋɣʋlɛ Sisela tɔma alʋ ɩnɩ sɩ: Sǝŋ cokǝle nɔnɔɣɔ, na wei ɩ́ pɔɔsa-ŋ sɩ nɔɣɔlʋ wɛ cǝnɛ? Ɩlɛ n cɔ sɩ, aaɩ.
Sisela ka kawaɣa tǝtɔɣɔtɔɣɔ, ɩlɛna ɩ́ too ɩsɩɩ ɩ sǝpa. Ḿpʋ́ɣʋ́ Yayɛɛ kpaɣa pɔɔŋ cokǝle kaŋkanaɣa na kaŋkanʋɣʋ, na ɩ́ kpǝtǝna-ɩ tǝhɛɛ na ɩ́ kɛɛsǝna ɩ lǝkpaɣasaɣa tɔɔ na ɩ́ ká na ɩ́ kpǝna tɛtʋ na Sisela sɩ.
Pǝ waalɩ kɛ́ Palakɩ sewa Sisela waalɩ na ɩ́ tala Yayɛɛ tɛ na Yayɛɛ lɩɩ na ɩ́ tɔmɩ-ɩ sɩ. Kɔɔ, maa hʋlɩ-ŋ yʋlʋ wei n pɛɛkǝɣɩ tɔ. Palakɩ sʋʋ cokǝle taa, ɩlɛna ɩ́ maɣana ɩ hǝnta atɛ tǝcɔmm, na kpátʋ́ɣʋ́ tʋʋ ɩ lǝkpaɣasaɣa taa na ɩ́ sǝpa.
Kʋyakʋ ŋkʋɣʋ Ɩsɔ yelaa na Ɩsɛɣɛlɩ nyǝ́ma kǝlɩ Kanaaŋ wulaʋ Yapɛŋ.
Ḿpʋ́ɣʋ́ Ɩsɛɣɛlɩ nyǝ́ma kaasa pa tǝɣɩ teu na tǝhɛɛ tǝhɛɛ pá kɔɔ pá tɛɛsǝna Kanaaŋ wulaʋ kɛ kʋɣʋ.
Kʋyakʋ ŋku Tepola na Apinowam pǝyalʋ Palakɩ pa kǝla Sisela tɔɣɔ pa mapa kawǝyaɣa sɩ:
Ɩsɛɣɛlɩ nyʋɣʋ nyǝ́ma pona samaa kɛ yoou. Ɩ́ sa Tacaa. Samaa yoona luɣu kʋlʋmʋɣʋ. Ɩ́ sa Tacaa.
Awulaa sɔsaa mɛ, ɩ́ nɩɩ yoo. Awulumpiya mɛ, mɩɩ welisi yoo. Ma saŋ Ɩsɛɣɛlɩ Ɩsɔ Tacaa.
Tacaa lɩɩna Seyii pʋɣʋ, ɩlɛna tɛtʋ sʋʋ seluɣu. Ɩ́ lɩɩ Ɩtɔm tɛtʋ taa, ɩlɛna tɛʋ náá nɩɩ.
Sinayi pʋɣʋ sela sɔsɔm kɛ Tacaa ɩsɛntaa, pɔɔŋ selaa tǝpǝŋŋ kɛ Tacaa ɩsɛntaa.
Anatɩ pǝyalʋ Samkaa pɔɔlɛ taa yǝlaa caasɩ ya yem kɛ́ tɛtʋ taa kɛ́. Yayɛɛ pɔɔlɛ taa, tɔntaa tǝŋaɣa mpaaŋ kpaɩ nyǝŋ kɛ́.
Ɩsɛɣɛlɩ nyǝ́ma taa fɛɩna nyʋɣʋ tʋ, kɛna Tepola kʋlɩ ɩ naasɩ taa. Pa taa fɛɩna aka nɔɣɔlʋ ɩlɛna pa too Tepola kʋlɩ.
Tɩɩŋ kɛ Ɩsɛɣɛlɩ nyǝ́ma lǝsaa ɩlɛna yoou náá tii tǝkpili. Yoolaa tuutuuma mɛ, kpálʋ́ɣʋ́ fɛɩ. Yoolaa samaa mɛ, ŋmantaaɣa fɛɩ.
Ɩsɛɣɛlɩ nyʋɣʋ nyǝ́ma mɛ, ma sama. Luɣu kʋlʋmʋɣʋ yoolaa mɛ, ma sama. Ɩ́ sa Tacaa.
Awulaa sɔsaa mɛ, ɩ́ pǝsǝna laakalɩ. Apila mɛ, ɩ́ pǝsǝna laakalɩ. Kʋnyɔntʋnaa mɩɩ pǝsǝna laakalɩ.
Lʋm lulaa ɩ́ sa Ɩsɔ kɛ́ ɩ kʋpantʋ tɔɔ. Ɩ́ samɩ-ɩ kʋpantʋ nti ɩ lapa Ɩsɛɣɛlɩ tɔ tǝ tɔɔ. Ɩsɛɣɛlɩ caɣa tǝpamm tɔ ɩ́ samɩ-ɩ.
Tepola, Tepola kʋlɩ na ń waasɩ. Kʋlɩ na ń ma kawǝyaɣa. Apinowam pǝyalʋ Palakɩ kʋlɩ. Kʋlɩ, na ń cɛ Ɩsɛɣɛlɩ salǝkatʋnaa.
Kaasǝlaa ná kǝla akanaa. Tacaa yelaa na má kǝlɩ akanaa.
Ɩfǝlayim nyǝ́ma pola tɛtɛkǝlɛ taa. Pɛncamɛɛ nyǝ́ma pola tɛtɛkǝlɛ taa. Awulaa sɔsaa lɩɩna Makii. Yoolaa akewenaa ná lɩɩna Sapulɔŋ.
Ɩsakaa nyʋɣʋ nyǝ́ma tǝŋa Tepola na Palakɩ. Ɩsakaa yoolaa sɔɔsa Tepola pa tɔɔ, pa kpɛnta tɔntɛ na pá polo tɛtɛkǝlɛ taa. Pǝ na pǝ mpʋ tɔ, Lupɛŋ nyǝ́ma ná paasǝna tɔmnaa hɔm kɛ́.
Lupɛŋ nyǝ́ma paasǝna kalǝkǝŋ wula nɩɩʋ suwe? Pa paasǝna tɔmnaa hɔm kɛ́.
Katɩ nyǝ́ma ta kɔɔ, pa saala Yaatanɩ waalɩ. Taŋ nyǝ́ma ta kɔɔ, pa saala kpɩɩlǝŋ taa. Asɛɛ nyǝ́ma ta kɔɔ, pa saala teŋku nɔɣɔ.
Sapulɔŋ nyǝ́ma ná tisaa na pá mʋ sǝm. Nɛfǝtali nyǝ́ma ná tisaa na pá polo tǝyoole.
Awulaa sɔsaa lɩɩ yoou. Kanaaŋ awulaa lɩɩ yoou. Pa lɩɩwa sɩ pa yookina Tanakɩ. Pa yookina Tanakɩ kɛ Mekito lʋm nɔɣɔ. Pa laŋa wontu. Pa wɩɩ liɣitee.
Ɩsɔtʋlʋŋasɩ maɣamaɣa ná yoowa, hatoo sɩ mpaaŋ taa kɛ́ sɩ yoona Sisela.
Kisɔŋ lɔɔʋ tɔɣɔ kolontunaa. Lɔŋtaa Kisɔŋ lɔɔʋ kpiisa-wɛ. Tǝ kaasɩ ta tɩ na tǝ́ nyɔɔ toŋ.
Selaa tʋwa casǝlɛ. Pa kpaɣanǝŋ acʋwa wiina ntɛɣɛ kpakatam kpakatam.
Tacaa ɩsɔtaa tillu sɩ pá tǝŋsɩ Melosi ɩcatɛ kɛ mpusi. Sɩ pá tǝŋsɩ tǝ yǝlaa kɛ mpusi, pa ta lɩɩ Tacaa yoou. Pa ta kɔɔ sɩ pa sǝŋna Tacaa yoolaa taa yoolaa.
Pá kooli Yayɛɛ kɛ kʋpantʋ. Pá kooli Keni tʋ Hepɛɛ alʋ kɛ kʋpantʋ. Pá kooli-ɩ kʋpantʋ kɛ coka taa alaa taa.
Sisela sǝlǝma Yayɛɛ kɛ lʋm na ɩ́lɛ́ ɩ cɛlɛ-ɩ naalǝm. Tete naalǝm kɛ ɩ ha-ɩ kalaʋ taa.
Yayɛɛ kpaɣa kaŋkanaɣa na mpǝlɛ, na ɩ́ co kaŋkanʋɣʋ na ŋwaaŋ, na ɩ́ ka Sisela nyʋɣʋ na ɩ́ tʋlɩ pʋ́ʋ́ɣʋ́. Ɩ kamaɣa na ɩ́ yɔkɩ nyʋmpɔɣɔlaɣa.
Sisela yela ɩ tɩ na ɩ hoti alʋ tɛɛ tǝmaai. Ɩ hǝnta atɛ tǝcɔmm na ɩ́ sǝpa.
Sisela too taŋaa na ɩ́ nyǝnǝɣǝna pǝtote. Na ɩ́ nǝɣǝsǝɣɩ sɩ: Pepe tɔɔ kɛ́ Sisela kɛɛkɛ ta tala lɔŋ?
Alaa lǝmaɣasɛɛ nyǝ́ma ná cɔ-ɩ. Ɩnɩ ɩ lɛla pa kʋcɔcʋtʋ ntɩ sɩ:
Ɩsǝntɔ yoolaa kuu wontuŋ kɛ́, na pá talǝɣɩ, ɩnɛɣɛ pɛɛlɔ yaa pɛɛlaa naalɛ. Sisela kɛ pʋʋɣʋ kʋpaŋkʋ yaa pɔɔŋ naalɛ. Na máá paa pʋʋɣʋ kʋsɔpʋɣʋ yaa pɔɔŋ naalɛɣɛ ma luɣu tɛɛ.
Tacaa kolontunaa ɩ́ sǝkɩ mpʋ. Ɩ taapalaa náá teeki kɔkɔ ɩsɩɩ ilim lɩɩkʋɣʋ tɔ. Pǝlɛ pǝ waalɩ Ɩsɛɣɛlɩ tɛtʋ hɛɛsa pɩɩsɩ nɩɩlɛ tǝcu.
Ḿpʋ́ɣʋ́ Ɩsɛɣɛlɩ nyǝ́ma tasa lapʋ kɛ mpi pǝ ta maɣa Tacaa tɔ. Ɩlɛna ɩ́lɛ́ ɩ tʋ-wɛɣɛ Matiyaŋ nyǝ́ma niŋ taa kɛ́ pɩɩsɩ nɩɩlɛ tǝcu.
Matiyaŋ nyǝ́ma cɔɔsa-wɛɣɛ sɔsɔm kɛ́. Ɩlɛna Ɩsɛɣɛlɩ nyǝ́ma se na pá cɔɔsɩ pulasɩ taa, na kʋkpamǝŋ pɔɔŋ taa.
Ye Ɩsɛɣɛlɩ nyǝ́ma ɩ́ tuuki pa tawa, ɩlɛ Matiyaŋ nyǝ́ma, na Amaleke nyǝ́ma, na ilim tǝlɩɩlɛ tɔɔ tɔntaa pa kpɛntɩ na
pá watɩ-wɛ, na pá wakǝlǝɣɩ pa kʋhalǝm, halǝna pá tala timpi pa yaa sɩ Kasa tɔ. Paa kaasǝɣɩ pʋlʋ sɩ pɛlɛ pá tɔɣɔ. Na pá kpɛŋna pa tɔla na pá kpaakɩ.
Pa kɔŋaɣana pa kalǝkǝŋ na pa coka kɛ́. Pa na pa yooyoonaa paa wɛ paɣalɛ kɛ́ ɩsɩɩ kʋtoloŋ, pa fɛɩ kalʋɣʋ. Pa watǝɣɩ Ɩsɛɣɛlɩ tɛtʋ kɛ́ na pá wakǝlǝɣɩ-tɩ.
Ɩsɛɣɛlɩ nyǝ́ma tɔɣɔna pa tǝɣɩ teu kɛ Matiyaŋ nyǝ́ma niŋ taa kɛ́. Ɩlɛna pá wiina Tacaa sɩ ɩ́ waasɩ-wɛ.
<range>
Ntɛna Tacaa kpa-wɛɣɛ Ɩsɔ kʋyɔɣɔtʋtʋ tɛlǝsʋlʋ, na ɩ́lɛ́ ɩ heeli-wɛ sɩ: Ɩsɛɣɛlɩ Ɩsɔ Tacaa yɔɣɔtaa sɩ ma lǝsǝna-mɛɣɛ Icipiti yomle taa.
Má waasǝna-mɛɣɛ Icipiti nyǝ́ma niŋ taa, na má tɔɣɔnɩ mpa pa cɔɔsaɣa-mɛ tɔ, na má ha-mɛɣɛ pa tɛtʋ.
Halǝna má heeli-mɛ sɩ, maɣalɛ mǝ Ɩsɔ Tacaa. Ɩlɛ ɩ́ taa nyana Amolii nyǝ́ma mpa pa tɛtʋ taa ɩ́ wɛ ɩsǝntɔ tɔ pa tɩɩŋ. Ama ɩ́ ta nɩɩna-m.
Ḿpʋ́ɣʋ́ Tacaa ɩsɔtaa tillu kɔma Ofǝla na ɩ́ caɣa Apiyesɛɛ lʋlʋɣʋ tʋ Yowasɩ halǝm taa kɛ́ tʋɣʋ nakʋlɩ kʋ tɛɛ. Na Yowasɩ pǝyalʋ Ketiyɔŋ ŋmɛla lɛsɛŋ tǝnyaasǝlɛ, na ɩ́ makɩ tɔɣɔnaɣa sɩ Matiyaŋ nyǝ́ma ɩ́ taa na-ɩ.
Tǝnaɣalɛ ɩsɔtaa tillu lɩɩ ɩ tɔɔ na ɩ́ tɔmɩ-ɩ sɩ: Yoolaa taa aka nyá, Tacaa wɛ nyá waalɩ.
Kɛlɛna Ketiyɔŋ nɔɣɔ tǝkpaʋ sɩ: Aaɩ, ma cɛ, ye Tacaa ka wɛ tá waalɩ, pepe tɔɔ kɛ́ tǝ tɔkɩ wahalanaa panɛ? Na leɣe piti tǝma nna a tɔm tá caanaa kɛɛsa-tʋ sɩ ɩ lapa-wɛɣɛ waatʋ wei ɩ lǝsa-wɛɣɛ Icipiti tɔ a wɛɛ? Pɔpɔtʋ fɛɩ leleŋ, Tacaa lɔ-tʋɣʋ, na ɩ́ tʋ-tʋɣʋ Matiyaŋ nyǝ́ma niŋ taa.
Mpʋɣʋlɛ Tacaa pǝsǝna Ketiyɔŋ tɔɔ na ɩ́ tɔmɩ-ɩ sɩ: Pona toma wena n wɛna mpʋ tɔ, na ń waasɩ Ɩsɛɣɛlɩ nyǝ́ma kɛ Matiyaŋ nyǝ́ma niŋ taa. Ma maɣamaɣa ma tiliɣina-ŋ.
Ntɛna Ketiyɔŋ sɩ: Haɩ, Tacaa, maa waasɩ Ɩsɛɣɛlɩ nyǝ́ma na ma we? Mpi tɔ, tá tǝyaɣa ta kɛ pʋlʋɣʋ Manasee lʋlʋɣʋ nyǝ́ma taa. Pǝ́cɔ́ ma tɩɩ kɛ́ pǝyaɣa ntɔ.
Mpʋɣʋlɛ Tacaa sɩ: Maa wɛɛ nyá waalɩ kɛ́, na ń tǝlǝkɩ Matiyaŋ nyǝ́ma ɩsɩɩ yʋlʋ kʋlʋm.
Ɩlɛna Ketiyɔŋ sɩ: Ye mpʋ la na má nyɩ tǝkelekele sɩ Tacaa nyá, nyá yɔɣɔtǝɣǝnana-m.
Sǝŋ na má kɔna-ŋ kʋcɔɔʋ na pǝ́cɔ́ ń tɛɛ. Tacaa sɩ: Polo na ń kɔɔ.
Ketiyɔŋ polaa, ɩlɛna ɩ́ kʋ́ pǝfatɛ na ɩ́ tǝsɩ na ɩ́ tʋ potopotonaa mpa pa taa kʋkʋsʋm fɛɩ tɔɣɔ sɔsɔm. Ɩlɛna ɩ́ kuuli nantʋ kɛ tokiya taa, na yom kɛ nyanaɣa taa na ɩ́ pona Ɩsɔ ɩsɔtaa tillu kɛ tʋɣʋ sɔsɔɔŋkʋ ŋkʋ kʋ tɛɛ.
Ɩlɛna ɩsɔtaa tillu tɔmɩ-ɩ sɩ: Polo na ń sɩɩ nantʋ na potopotonaa kɛ kʋkpamʋɣʋ kʋnɛ kʋ tɔɔ na ń pɔ yom. Ɩlɛna Ketiyɔŋ la mpʋ.
Ḿpʋ́ɣʋ́ Tacaa ɩsɔtaa tillu tokina nantʋ na potopotonaa mpɛ na ɩ kpátʋ́ɣʋ́. Ɩlɛna kɔkɔ lɩɩ kʋkpamʋɣʋ taa na ká nyaɣa pǝ tǝna. Na ɩsɔtaa tillu náá mʋkɩ yem.
Tǝnaɣalɛ Ketiyɔŋ cɛkǝnaa sɩ Tacaa ɩsɔtaa tillu kɛ́. Ɩlɛna ɩ́ yaɣa kapuka sɩ: Haɩ, ma tɔm tɛma. Ma nawa Ɩsɔ ɩsɔtaa tillu ɩsɛntaa.
Ama Tacaa ná tɔma-ɩ sɩ: Nyá laŋlɛ ɩ́ taa wakǝlɩ, n kaa sɩ́ se.
Mpʋɣʋlɛ Ketiyɔŋ ŋmawa Tacaa kɛ kɔtaɣa tǝlatɛ, na ɩ́ ha-tɛɣɛ hǝtɛ sɩ Tacaa hɛɛsǝɣǝna laŋa. Kɔtaɣa tǝlatɛ ntɛ́ tǝ wɛ halǝna saŋa kɛ Apiyesɛɛ nyǝ́ma ɩcatɛ Ofǝla taa.
Ḿpʋ́ɣʋ́ Tacaa heela Ketiyɔŋ kɛ ahoo anɩ sɩ: Kpa nyá caa latǝcɛ kʋfalʋ, na ń tasa naalɛ nyǝŋ wei ɩ wɛna pɩɩsɩ naatosompɔɣɔlaɣa tɔ. Ɩlɛna ń yɔkɩ nyá caa tǝlaalɛ na ń kpɛsɩ tesika ŋka pa laakɩ tɔ.
Ɩlɛna ń ŋma-m kɔtaɣa tǝlatɛ kɛ pʋɣʋ kʋnɛ kʋ nyʋɣʋ taa na ń kpaɣa tesika ŋkɛ ka taasɩ na ń lana kɔtaɣa ŋka kɔkɔ lusa ka tǝna tɔ na latǝcɛ naalɛ nyǝŋ.
Ɩlɛna Ketiyɔŋ lǝsɩ ɩ tǝmlɛ nyǝ́ma kɛ naanʋwa, na ɩ́ lá ɩsɩɩ Tacaa kɛɛsa-ɩ tɔɣɔ ahoo. Mpi tɔ, ɩ nyaŋaɣana ɩ caa tǝyaɣa nyǝ́ma na ɩcatɛ yǝlaa kɛ́.
Pǝ fema na ɩcatɛ nyǝ́ma kʋlɩ tanaŋ tɛɛ tǝhulu, ɩlɛna pá maɣana pa yɔka tʋɣʋ na pá kpɛsɩ tesika. Na pá lá latǝcɛ naalɛ nyǝŋ kɛ kɔtaɣa ŋka kɔkɔ lusa ka tǝna tɔɣɔ kɔtaɣa tǝlatɛ nte pa ŋmawa tɔ tǝ tɔɔ.
Mpʋɣʋlɛ pa pɔɔsa tǝma sɩ: Awe maɣamaɣa lapǝna mpʋ? Ɩcatɛ nyǝ́ma cɛkǝnaa sɩ Ketiyɔŋ lapǝna mpʋ.
Ɩlɛna pá tɔ́ ɩ caa Yowasɩ sɩ: Lǝsɩ nyá pǝyalʋ na tǝ́ kʋ-ɩ. Mpi tɔ, ɩ yɔka tǝlaalɛ, na ɩ́ kpɛsɩ pǝcɔlɔ tesika.
Mpʋɣʋlɛ apalʋ ɩnɩ ɩ cɔwa mpɛ ɩnɩ sɩ: Mǝ nyǝntʋ suweɣe tʋɣʋ ŋkʋ kʋ tɔm taa? Ye pǝ cǝpa wei sɩ ɩ sɛɛkǝna kʋ tɔɔ, ɩsɩɩ pʋntʋ sǝpa na pǝ́cɔ́ pǝ nyaalɩ. Ye kʋ kɛ tʋɣʋ, kʋ yoo kʋ maɣamaɣa kʋ yoou. Mpi tɔ, kʋ tǝlaalɛ kɛ pa yɔkaa.
Kʋyakʋ ŋkʋɣʋ pa ha Ketiyɔŋ kɛ hǝtɛ sɩ: Yelupaalɩ. Pǝ nyʋɣʋ ntɛ́ sɩ: Paalɩ ɩ́ yoo ɩ tɩ yoou. Ɩ tǝlaalɛ kɛ pa yɔkaa.
Ḿpʋ́ɣʋ́ kʋyakʋ nakʋlɩ Matiyaŋ nyǝ́ma, na Amaleke nyǝ́ma, na ilim tǝlɩɩlɛ tɔɔ tɔntaa kotaa, na pá tɛsɩ Yaatanɩ na pá polo pá pɩɩlɩ Sisilee tɛtɛkǝlɛ taa.
Ɩlɛna Ɩsɔ Feesuɣu tii Ketiyɔŋ tɔɔ na ɩ́ yaɣa apalʋ tutuɣu sɩ Apiyesɛɛ lʋlʋɣʋ nyǝ́ma ɩ́ tʋ ɩ waalɩ.
Na ɩ́ tili tɔtɔɣɔ Manasee nyǝ́ma kiŋ sɩ apalaa ɩ́ lɩɩ na pá tʋ ɩ waalɩ, na ɩ́ yaa Asɛɛ nyǝ́ma, na Sapulɔŋ nyǝ́ma, na Nɛfǝtali nyǝ́ma, na pa tǝna pá sɔɔsɩ ɩ tɔɔ.
Mpʋɣʋlɛ Ketiyɔŋ tɔma Ɩsɔ sɩ: Ye tampana sɩ nyá toŋ kɛ maa waasǝna Ɩsɛɣɛlɩ nyǝ́ma ɩsɩɩ n ka yɔɣɔtʋɣʋ tɔ.
Tɔʋ, maa pɔ heu kɔŋlɛ kɛ Kataɣa taa. Ye cɔlɔʋ kpa-tɛɣɛ ahoo na atɛ náá wʋlaa, ɩlɛ tǝnaɣa maa nyǝna sɩ nyá toŋ kɛ maa waasǝna Ɩsɛɣɛlɩ nyǝ́ma.
Ɩlɛna pǝ́ la ḿpʋ́ɣʋ́ teitei. Tɛʋ fema tanaŋ na Ketiyɔŋ nyaasɩ kɔŋlɛ ńtɛ́, ɩlɛna lʋm lɩɩ na pǝ́ su poosiya.
Ntɛna ɩ́ tɔ Ɩsɔ sɩ: Haɩ, yele má tasa-ŋ natǝlǝɣɩ pɔɔsʋɣʋ. Taa mʋ-m na pááná. Ma caa sɩ ń tasa-m pʋlʋɣʋ hʋlʋɣʋ kɛ tɔm kʋlʋm. Pǝnɛntɛ cɔlɔʋ ɩ́ kpa tɛtʋ tɔɔ tike, na kɔŋlɛ náá wʋlaa.
Ɩlɛna Ɩsɔ mʋ Ketiyɔŋ nɔɣɔ kɛ ahoo anɩ na kɔŋlɛ náá wʋlɩ na cɔlɔʋ kpa tɛtʋ tɔɔ tike.
Ḿpʋ́ɣʋ́ Ketiyɔŋ na ɩ yoolaa pa kʋla lɔŋ kɛ tanaŋ nakʋlɩ na pá polo pá pɩɩlɩ Halotɩ hite nɔɣɔ, na Matiyaŋ nyǝ́ma náá pɩɩlǝna ilim ntɔɣɔŋ tɔɔ kɛ́ Molee pulaɣa cɔlɔ.
Ɩlɛna Tacaa tɔ Ketiyɔŋ sɩ: Nyá yoolaa kǝla tɔɔʋ, ma kaa tʋ Matiyaŋ nyǝ́ma kɛ nyá niŋ taa, na pǝ́ kɔɔ na ń sa nyá tɩ sɩ nyá toŋ kɛ́ n lapǝnaa.
Mpʋ tɔ, heeli-wɛ sɩ, sɔɣɔntʋnaa ɩ́ mǝlɩ tǝyaɣa. Mpʋɣʋlɛ yǝlaa iyisi hiu na naalɛ (22000) mǝlaa, na pǝ́ kaasɩ yǝlaa iyisi naanʋwa (10000) tike.
Ḿpʋ́ɣʋ́ Tacaa tɔma Ketiyɔŋ sɩ: Nyá yoolaa kǝla tɔɔʋ tɔtɔ. Tiina-wɛɣɛ lɔɔʋ nɔɣɔ, na ma maɣamaɣa má tɔɔsɩ potaa na caɣalaa.
Yoolaa tii tǝna, ɩlɛna Tacaa heeli-ɩ sɩ: Faɣa mpa paa tí lʋm na niŋ ɩsɩɩ hasɩ tɔ, na pa mpaa. Na mpa paa luŋ akula na pá nyɔɔ tɔ na pa mpaa.
Ḿpʋ́ɣʋ́ pa taa yǝlaa ŋmʋnʋɣʋ na nɩɩnʋwa (300) tiwa lʋm ɩsɩɩ hasɩ. Pǝ kaasa mpa ɩlɛna pɛlɛ pá luŋ akula na pá nyɔɔ.
Ntɛna Tacaa heeli Ketiyɔŋ sɩ: Yoolaa ŋmʋnʋɣʋ nɩɩnʋwa wei ɩ tiwa lʋm tɔ mpɛ pa niŋ taa kɛ́ maa tʋ Matiyaŋ nyǝ́ma na pá waasɩ Ɩsɛɣɛlɩ nyǝ́ma. Pǝ kaasa mpa tɔ, paa wei ɩ́ mǝlɩ ɩ tɛ.
Ḿpʋ́ɣʋ́ Ketiyɔŋ sɩɩwa yǝlaa ŋmʋnʋɣʋ na nɩɩnʋwa (300) ɩnɩ na ɩ́ mʋ kpentaa tɔɣɔnasɩ, na pa tutuuŋ na pɛlɛ pá mǝlɩ tǝyaɣa. Na Matiyaŋ nyǝ́ma náá sika tɛtɛkǝlɛ taa kɛ́ mpɛ pa pǝtɛɛ.
Ḿpʋ́ɣʋ́ Tacaa heela Ketiyɔŋ kɛ ahoo anɩ sɩ: Kʋlɩ na ń tii Matiyaŋ nyǝ́ma tesikile taa. Mpi tɔ, ma tʋ-wɛɣɛ nyá niŋ taa kɛ́.
Ye sɔɣɔntʋ wɛ-ŋ na tiiu, ɩlɛ n kpɛnna nyá tǝmlɛ tʋ Pula.
N ká nɩɩ pa kʋyɔɣɔtʋtʋ, ɩlɛna pǝ́ sɔɔsɩ-ŋ apalʋtʋ. Ntɛna ɩ́ na Pula pá cɛŋ na pá polo pá tala tǝtaŋlɛ kancaalaɣa nyǝntɛ.
Na Matiyaŋ nyǝ́ma, na Amaleke nyǝ́ma, na ilim tǝlɩɩlɛ tɔɔ tɔntaa pilina tɛtɛkǝlɛ tǝna ɩsɩɩ kʋtoloŋ, na pa yooyoonaa náá wɛ ɩsɩɩ lʋm nɔɣɔ kanyǝŋa, pa fɛɩ kalʋɣʋ.
Ketiyɔŋ pa tala mpʋ, ɩlɛ nɔɣɔlʋ kɛɛsǝɣɩ ɩ taapalʋ ntɛ́ toosee sɩ: Ma toosaa kɛlɛ sɩ ma ná potopoto nɔɣɔlʋ na ɩ́ pilimiɣi tá tesikile na ɩ́ yoona cokǝle na ɩ́ pǝsɩ-tɛɣɛ kpɛntǝlasɩ.
Mpʋɣʋlɛ ɩ taapalʋ nɔɣɔ tǝkpaʋ sɩ: Ɩsǝna Ɩsɛɣɛlɩ tʋ Ketiyɔŋ ká kǝlɩ-tʋ tɔɣɔ n na mpʋ. Ɩsɔ tɛma ɩ taa kɛ́ sɩ ɩ tʋɣɩ tá tǝnaɣa ɩ niŋ taa.
Ketiyɔŋ nɩɩ toosee anɩ a kʋsɛɣɛsǝtʋ, ɩlɛna ɩ́ hǝntɩ atɛ na ɩ́ sɛɛ Ɩsɔ. Ɩlɛna ɩ́ mǝlɩ ɩ yoolaa kiŋ na ɩ́ tɔ sɩ: Ɩ́ nyǝkɩ na ɩ́ kʋlɩ. Tacaa tʋwa Matiyaŋ nyǝ́ma kɛ mǝ niŋ taa kɛ́.
Ḿpʋ́ɣʋ́ Ketiyɔŋ faɣa yoolaa ŋmʋnʋɣʋ na nɩɩnʋwa (300) ɩnǝɣɩ kpeka tooso, na ɩ́ cɛla-wɛɣɛ tutuuŋ na hɛɛŋ sɩ pá pa kahulasɩ tɔɔ.
Ɩlɛna ɩ́ tɔ-wɛ sɩ: Ɩ́ nyǝnǝɣǝna-m yoo. Ye tǝ tala pa tǝsikile na má lapa ɩsǝna mpi ɩlɛ ɩ́ la mpʋ.
Ye ɩ́ nɩɩwa má na ma hɔɣɔlʋɣʋ nyǝ́ma tǝ hʋla tá tutuuŋ, ɩlɛ mɩɩ hʋlɩ mǝ nyǝŋ tɔtɔ na pǝ́ cɔɔ na pǝ́ ta. Na ɩ́ kpɛntɩ na ɩ yɔɣɔtǝna nɔɣɔ sɔsaɣa sɩ: Tacaa na Ketiyɔŋ pa nyǝ́ma ntɛ́ tá.
Pǝ tapa ahoo hɛka kɛ waatʋ wei taŋlaa laɣasǝɣɩ tǝma ɩlɛ Ketiyɔŋ na ɩ yoolaa nɩɩnʋwa (100) kpekǝle, pa tala kolontunaa tǝsikile tǝnaɣa tɔɔ kɛlɛ. Ɩlɛna pá hʋlɩ pa tutuuŋ na pá yɔkɩ pa hɛɛŋ.
Ḿpʋ́ɣʋ́ kpeka naalɛ wei pǝ kaasaa tɔ, ɩ́lɛ́ ɩ lapa mpʋ tɔtɔ, na pá tɔkɩ kahulasɩ na niŋ mpǝtǝŋ na tutuuŋ kɛ niŋ ntɔɣɔŋ taa, na pá yɔɣɔtǝna nɔɣɔ sɔsaɣa sɩ: Tacaa na Ketiyɔŋ paa tɔɣɔna.
Ḿpʋ́ɣʋ́ pa tǝna pa tama kolontunaa tǝsikile na pá sǝŋa pa tǝsǝŋlɛnaa kɛ mpʋ, na pá tɔŋna tutuuŋ hʋlʋɣʋ. Ɩlɛna Tacaa lá na acufu sʋʋ Matiyaŋ nyǝ́ma yoolaa taa, na pá sʋʋ kiisuɣu, na pá kʋɣɩ tǝmaɣa pa taa pa tike. Ḿpʋ́ɣʋ́ pa yawa na pá se na lɛlaa mǝlǝna Pɛtɩ-Sita kɛ Seleta tɔɔ. Halǝna pá tala timpi pa yaa sɩ Apɛɛlɩ-Mehola kɛ Tapaa cɔlɔ tɔ.
<range>
Ɩlɛna pá yaa Ɩsɛɣɛlɩ kpeka lɛnna, Nɛfǝtali nyǝ́ma, na Asɛɛ nyǝ́ma, na Manasee nyǝ́ma tǝna na pá tɔɣɔnɩ Matiyaŋ nyǝ́ma.
Ḿpʋ́ɣʋ́ Ketiyɔŋ tilaa na pá heeli Ɩfǝlayim nyǝ́ma kɛ pɔɔŋ taa sɩ: Ɩ́ tii lɔŋ na ɩ́ cɛ Matiyaŋ nyǝ́ma na ɩ́ taŋ-wɛɣɛ Yaatanɩ tǝtɛsǝlɛ halǝna Pɛtɩ-Pala. Ɩlɛna Ɩfǝlayim nyǝ́ma náá la mpʋ.
Ɩlɛna pá kpa Matiyaŋ awulaa naalɛ Olɛpɩ na Sɛpɩ. Na pá kʋ Olɛpɩ kɛ Olɛpɩ kʋkpamʋɣʋ tɔɔ, na pá kʋ Sɛpɩ ɩlɛɣɛ Sɛpɩ tǝnyaasǝlɛ. Ɩlɛna pá taɣanɩ kolontunaa waalɩ kɛ tʋɣʋ. Ḿpʋ́ɣʋ́ pa pona Ketiyɔŋ kɛ awulaa mpɛ pa nyɔɔŋ kɛ Yaatanɩ waalɩ.
Ḿpʋ́ɣʋ́ Ɩfǝlayim nyǝ́ma pɔɔsa Ketiyɔŋ na pááná sɩ: Waatʋ wei n pukaɣa Matiyaŋ nyǝ́ma yoonaʋ tɔ pǝ lapa ɩsǝna na ń ta yaa-tʋ? Halǝna pá na-ɩ pá yoo tǝ tɔɔ kɛ́ sɔsɔm.
Mpʋɣʋlɛ ɩ pɔɔsa-wɛ sɩ: Pepe taa kɛ́ má na-mɛ tǝ kɛɛsǝɣɩ? Tʋɣʋ pee kancaalaɣa nyǝna ɩɩ takɩ leleŋ kɛ kantǝkaɣa nyǝna. Pǝ tapʋɣʋ ntɛ́ sɩ: Mpi mɩɩ lapa tɔ, pǝ tɛɛ mpi tá lapa tɔ tǝcaɣacaɣa.
Ɩsɔ yelaa na ɩ́ kʋ Matiyaŋ awulaa Olɛpɩ na Sɛpɩ. Mpʋ tɔ, pepe taa kɛ́ má na-mɛ tǝ kɛɛsǝɣɩ? Ketiyɔŋ yɔɣɔta mpʋ, ɩlɛna Ɩfǝlayim nyǝ́ma pááná hɛɛ.
Ḿpʋ́ɣʋ́ Ketiyɔŋ pa tɛsa Yaatanɩ na pá kawa tǝtɔɣɔtɔɣɔ. Paa na mpʋ na pá taɣanɩ pa kolontunaa waalɩ kɛ tʋɣʋ.
Pa tala Sukɔtɩ, ɩlɛna Ketiyɔŋ tɔ ɩcatɛ nyǝ́ma sɩ: Ɩ́ ha ma yoolaa kɛ tɔɣɔnaɣa, pǝ nɩɩ-wɛɣɛ. Mpi tɔ, tǝ tɔŋna Matiyaŋ awulaa Sepa na Salǝmuna kɛ tɔɣɔnʋɣʋ kɛ́.
Mpʋɣʋlɛ ɩcatɛ nyʋɣʋ nyǝ́ma pɔɔsa-ɩ sɩ: Pepe tɔɔ kɛ́ n caa sɩ tǝ́ cɛlɛ-ŋ tɔɣɔnaɣa na ń ta kpata Sepa na Salǝmuna?
Tǝnaɣalɛ Ketiyɔŋ nɔɣɔ tǝkpaʋ sɩ: Tacaa ɩ́ tʋwa Sepa na Salǝmuna kɛ ma niŋ taa, maa cǝlɩ-mɛ na wʋlaɣa tɛtʋ taa sɔwa na sɔsɔʋnaa.
Ɩlɛna pá tɛɛna Penuwɛlɩ, na Ketiyɔŋ sǝlǝmɩ kʋlʋmtʋ ntǝɣɩ ɩcatɛ nyǝ́ma, na pɛlɛ pá cɔ-ɩ teitei ɩsɩɩ Sukɔtɩ nyǝ́ma.
Ḿpʋ́ɣʋ́ Ketiyɔŋ heela-wɛ sɩ: Ye ma lapa aka na má mǝlaa, maa yɔkɩ mǝ ɩcatɛ taa atɛ na ɩsɔ kutuluɣu sɔsɔɔʋ.
Sepa na Salǝmuna pa yoolaa paa wɛ Kalǝkɔɔ, na pǝ́ kaasa-wɛɣɛ iyisi naanʋwa na kakpasɩ (15000). Ɩsǝna pɩɩ kaasa ilim tǝlɩɩlɛ tɔntaa tɔɣɔlɛ. Mpi tɔ, Ketiyɔŋwɛ pa tɛma yǝlaa iyisi nɩɩnʋwa na hiu (120000) kɛ kʋɣʋ.
Ɩlɛna Ɩsɛɣɛlɩ nyǝ́ma kɛlɩ mpaaʋ ŋku ilim tǝlɩɩlɛ tɔntaa tǝŋǝɣɩ tɔɣɔ Nopa na Yopowa pǝ ilim tǝlɩɩlɛ tɔɔ, na pá kpǝlɩ pa kolontunaa. Pǝ́cɔ́ pɛlɛ paa nyǝ́ma sɩ pa lɩɩ-tǝɣɩ.
Ɩlɛna Matiyaŋ awulaa Sepa na Salǝmuna pá se. Ama Ɩsɛɣɛlɩ nyǝ́ma tɔɣɔna-wɛ na pá kpa-wɛ na kolontunaa kpekǝle tǝna laŋa pǝsɩ.
Ketiyɔŋ pa lɩɩna yoou na pá kpeŋ, ɩlɛna pá kpaɣa Hɛlɛsɩ ɩkpakpaʋ mpaaʋ.
Ḿpʋ́ɣʋ́ ɩ kpa Sukɔtɩ ɩfepu nɔɣɔlʋ na ɩ́ pɔɔsɩ-ɩ, ɩlɛna ɩ́lɛ́ ɩ́ ŋmaa-ɩ ɩcatɛ ńtɛ́ tǝ nyʋɣʋ nyǝ́ma hǝla. Pa wɛ yǝlaa nɩɩtoso na naanʋwa na naatosompɔɣɔlaɣa.
Pǝ waalɩ kɛ́ Ketiyɔŋ polaa na ɩ́ maɣana Sukɔtɩ nyǝ́ma na ɩ́ tɔ-wɛ sɩ: Ɩ́ tɔɔsɩ nti ɩ́ ka tʋʋ-m sɩ paa pǝ nɩɩ ma yoolaa ɩ́ kaa ha-wɛɣɛ tɔɣɔnaɣa sɩ ma ta kpata Sepa na Salǝmuna tɔ. Tɔʋ, mpɛɣɛlɔ ma kpa cǝnɛ.
Ɩlɛna ɩ́ caa wʋlaɣa tɛtʋ taa sɔwa na sɔsɔʋnaa na ɩ́ hɔna Sukɔtɩ nyʋɣʋ nyǝ́ma ŋkpaŋŋ.
Ɩlɛna ɩ́ yɔkɩ Penuwɛlɩ ɩcatɛ taa atɛ na ɩsɔ kutuluɣu na ɩ́ kʋ́ yǝlaa.
Pǝ waalɩ kɛ́ Ketiyɔŋ pɔɔsa Sepa na Salǝmuna sɩ: Yǝlaa mpa pa kʋwa Napɔɔ tɔ pa wɛ ɩsǝna tɔɔ? Ɩlɛna pá cɔ sɩ: Pa nǝɣǝsǝna-ŋ kɛ́. Pa caɣa kɛ́ ɩsɩɩ wulaʋ piya.
Mpʋɣʋlɛ Ketiyɔŋ sɩ: Ma taalʋnaa kɛ́, ma na-wɛ ta too kʋlʋm. Ma tuukina Tacaa sɩ ye ɩ́ taa kʋ́ mpɛ ɩnɩ, ma maɣamaɣa ma taa kʋ-mɛ tɔtɔ.
Ɩlɛna ɩ́ tɔ ɩ pǝyalʋ kancaalaɣa nyǝŋ Yetɛɛ sɩ: Polo ń kʋ-wɛ. Ama pǝyaɣa ta pǝsɩ na ká kʋsɩ ka laɣatɛ. Mpi tɔ, kaa kǝla kɔɔsʋɣʋ, ɩlɛna sɔɣɔntʋ wɛ-kɛ.
Ntɛna Sepa na Salǝmuna pá tɔ Ketiyɔŋ sɩ: Kʋ-tʋɣʋ nyá maɣamaɣa, yʋlʋkpasʋ tǝmlɛ kɛ́. Ḿpʋ́ɣʋ́ Ketiyɔŋ kʋwa awulaa mpɛ pa naalɛ, na ɩ́ wɔɣɔsɩ pa yooyoonaa luuŋ tɛɛ kawulaɣa wʋla tǝlanaa.
Ḿpʋ́ɣʋ́ Ɩsɛɣɛlɩ nyǝ́ma tɔma Ketiyɔŋ sɩ: Tɔɣɔ tá tɔɔ kɛ́ kawulaɣa, nyá waalɩ kɛ́ nyá piya na pɛlɛ pa piya. Mpi tɔ, nyá yapǝna-tʋɣʋ Matiyaŋ nyǝ́ma niŋ taa.
Ntɛna Ketiyɔŋ sɩ: Aaɩ, pǝ taɣa má yaa ma pǝyaɣa nakǝlɩ kaa tɔɣɔna mǝ tɔɔ kɛ́ kawulaɣa. Ama Tacaa kɛlɛ mǝ wulaʋ.
Ɩlɛ nti ma sǝlǝmǝɣɩ-mɛ tɔɣɔlɛ sɩ paa mǝ taa wei ɩ́ ha-m kukuule nte ɩ hika kolontunaa tɛ tɔ. Matiyaŋ nyǝ́ma ka kɛ́ Ɩsǝmayɛlɩ nyǝ́ma, ɩlɛ paa wɛna kukuwee kɛ́.
Ɩlɛna pá tisi sɩ paa cɛlɛ-ɩ na luɣu kʋlʋmʋɣʋ. Ḿpʋ́ɣʋ́ Ketiyɔŋ pɔwa toko na pá pɛtǝɣɩ pa ŋkpaŋyapǝlasɩ nsǝɣɩ pǝ tɔɔ.
Na kukuwee anɩ á lɩɩ ɩsɩɩ kiloonaa hiu. Na pǝ́cɔ́ pǝ́ kaasɩ kacɔka kukuwee ɩsɩɩ ŋkpaŋyapǝlasɩ, na tokonaa kʋsɛɛmaa kʋpama mpa Matiyaŋ awulaa suukaɣa tɔ, na pa yooyoonaa tǝlanaa.
Ɩlɛna Ketiyɔŋ lʋʋ kɔtǝlaa toko wei pa pɔɔsǝɣǝna Tacaa kɛ tɔm tɔ na ɩ́ tʋ́ wʋlanaa mpɛɣɛ ɩ tɔɔ, na ɩ́ sɩɩ Ofǝla ɩcatɛ taa. Ḿpʋ́ɣʋ́ Ɩsɛɣɛlɩ nyǝ́ma sʋʋ toko ɩnǝɣɩ laaʋ na ɩ́ pǝsɩ Ketiyɔŋ na ɩ tǝyaɣa nyǝ́ma kɛ katɔka.
Pǝ kpaɣaʋ waatʋ ɩnɩ tɔɣɔ Ɩsɛɣɛlɩ nyǝ́ma ŋmakǝla Matiyaŋ nyǝ́ma, pa ta tasa pa tǝɣɩ hikuɣu. Ɩlɛna tɛtʋ hɛɛsɩ pɩɩsɩ nɩɩlɛ tǝcu. Halǝna Ketiyɔŋ na ɩ sǝm.
Ḿpʋ́ɣʋ́ Ketiyɔŋ mǝla ɩ tɛ na ɩ́ caɣa tǝna.
Ɩ pǝyalaa ka wɛ nɩɩtoso na naanʋwa kɛ́. Mpi tɔ, ɩ ka wɛna alaa paɣalɛ kɛ́.
Ɩ alʋ sǝkpelu nyǝŋ wei ɩ ka wɛ Sikɛm tɔ ɩ lʋla-ɩ apalʋpǝyaɣa, pa yaa-kɛ sɩ Apimelɛkɩ.
Kpatǝlaɣa kʋpaŋka kɛ Ketiyɔŋ sǝpǝnaa na pá pimi-ɩ ɩ cɔsɔ sɔsɔ Apiyesɛɛ pǝlaaʋ taa kɛ timpi paa pima ɩ caa Yowasɩ tɔɣɔ Ofǝla ɩcatɛ taa.
Ketiyɔŋ sǝpa mpʋ, ɩlɛna Ɩsɛɣɛlɩ nyǝ́ma taɣanɩ tɩɩŋ laaʋ taa kɛ́ mǝlʋɣʋ, na pá laakɩ pa tʋɣʋ ŋku pa yaa sɩ Paalɩ-Poli tɔ.
Pa ta tɔɔsɩ pa Ɩsɔ wei ɩ yapa-wɛɣɛ kolontunaa mpa pa cɔɔna-wɛ tɔ pa niŋ taa tɔ.
Paa na Ketiyɔŋ ka lʋpa pa tɔɔ kɛ́ teu tɔ, pa taa nɔɣɔlʋ ta tɔɔsɩ ɩ tǝyaɣa nyǝ́ma tɔɔ.
Ḿpʋ́ɣʋ́ Ketiyɔŋ pǝyalʋ Apimelɛkɩ pola ɩ ɩkpenaa kɛ Sikɛm na ɩ́ tɔ pá na ɩ too lʋlʋɣʋ nyǝ́ma tǝna sɩ,
pá pɔɔsɩ ɩcatɛ nyǝ́ma sɩ: Ɩ́ caa sɩ Ketiyɔŋ piya nɩɩtoso na naanʋwa ɩ́ tɔɣɔna mǝ tɔɔ kɛ́ kawulaɣa yaa yʋlʋ kʋlʋm? Ɩlɛ ɩ́ tɔɔsɩ sɩ maɣalɛ mǝ kɔɣɔpu.
Ntɛna ɩ ɩkpenaa polo na pá heeli tɔm ntǝɣɩ Sikɛm ɩcatɛ nyʋɣʋ nyǝ́ma. Ɩlɛna pɛlɛ pá tʋ pa taa sɩ paa sɛɛna ɩ tɔɔ. Mpi tɔ, ɩ kɛ́ pa yʋlʋ kɛ́.
Ɩlɛna pá lǝsɩ pa tʋɣʋ ŋku pa yaa sɩ Paalɩ-Peli tɔ kʋ kutuluɣu taa kɛ́ liɣitee nyǝɣǝtʋ nɩɩtoso na naanʋwa na pá ha-ɩ. Anǝɣɩ ɩ fɛla tɛtɛlataa, na mʋsʋŋtʋnaa, na pá tʋ́ ɩ waalɩ.
Ɩlɛna pá polo ɩ caa tɛɣɛ Ofǝla, na ɩ́ kʋ́ ɩ tɛɛtʋnaa nɩɩtoso na naanʋwa ɩnɩ ɩ tǝnaɣa kʋkpamʋɣʋ kʋlʋmʋɣʋ tɔɔ. Pa taa sǝkpelu kʋlʋm Yotam tike sena na ɩ́ ŋmɛlɩ.
Ɩlɛna Sikɛm na yoolaa tɛ yǝlaa tǝna koti na pá polo ɩcatɛ tʋɣʋ kʋlalaaʋ tɛɛ, na pá kpaalɩ sɩ Apimelɛkɩ pǝsa wulaʋ yoo.
Yotam nɩɩ mpʋ, ɩlɛna ɩ́ kpa pʋɣʋ Kalisim nyʋɣʋ taa na ɩ́ kiisi sɩ: Sikɛm nyǝ́ma mɛ, ye ɩ́ caakɩ sɩ Ɩsɔ ɩ́ nɩɩna-mɛ, ɩlɛ ɩ́ ke ŋkpaŋŋ.
Kʋyakʋ nakʋlǝɣɩ tɩɩŋ tʋwa sɩ ɩ kpaakɩ wulaʋ. Ɩlɛna ɩ́ tɔ tʋɣʋ ŋku pa yaa sɩ Olifi tɔ sɩ: Tɩɩ kpa-ŋ tá wulaʋ.
Tǝnaɣalɛ Olifi tɔma ɩ taapalaa sɩ: Ma yeki nim mʋlʋɣʋ ntɛ́ na Ɩsɔ na yǝlaa pa laŋa hɛɛna-m ɩlɛna má kʋɣɩ ma tɩ sɩ ma tɔkɩ tɩɩŋ tɔɔ kɛ́ kawulaɣa na?
Mpʋɣʋlɛ tɩɩŋ yaa ŋku pa yaa sɩ fiki tɔ sɩ: Kɔɔ na tǝ́ kpa-ŋ tá wulaʋ.
Tǝnaɣalɛ fiki sɩ: Ma yeki ma pee leleŋ nyǝna anǝɣɩ lʋlʋɣʋ ntɛna má kʋɣʋ ma tɩ sɩ ma tɔkɩ tɩɩŋ tɔɔ kɛ́ kawulaɣa na?
Ɩlɛna ɩ́ yaa tʋɣʋ ŋku pa yaa sɩ lɛsɛŋ tɔ sɩ: Nyaa kɔɔ na tǝ́ kpa-ŋ tá wulaʋ.
Ntɛna kʋlɛ kʋ cɔ sɩ: Ma yeki sʋlʋm puuu ntɛ́ sɩ Ɩsɔ na yǝlaa pá yɔɔlǝna-m, ɩlɛna má kʋɣʋ ma tǝɣɩ yem sɩ ma tɔkɩ tɩɩŋ tɔɔ kɛ́ kawulaɣa na?
Pǝ waalɩ kɛ́ tɩɩŋ tǝna kpɛntaa na ɩ́ maɣana sɔwa hotiya na ɩ́ tɔ́-kɛ́ sɩ: Kɔɔ na tǝ́ kpa-ŋ tá wulaʋ.
Ntɛna sɔwa hotiya tɔ-wɛ sɩ: Ye tampana sɩ ɩ́ caa má la mǝ wulaʋ, ɩ́ kɔɔ na ɩ́ cɔɔsɩ mǝ tǝnaɣa ma ɩsotom taa. Ye pǝ taɣa mpʋ kɔkɔ ká lɩɩna ma sɔwa taa, na ká nyaɣa na ká kpɛntǝna Lipaŋ tɩɩŋ sɔsɔɔŋ.
Ḿpʋ́ɣʋ́ Yotam tasaa sɩ: Ɩsɩɩ mǝ kpaalʋɣʋ sɩ Apimelɛkɩ kɛlɛ mǝ wulaʋ tɔ tampana ntɛ́? Ketiyɔŋ lapa-mɛɣɛ tǝma sɔsɔɔna wena tɔ ɩ́ tɔɔsa a tɔɔ na ɩ́ la ɩ́ na ɩ tǝyaɣa nyǝ́ma kɛ kʋpantʋ na?
Ma caa yoo mǝ yoou na ɩ́ sɩ mǝ sǝm na ɩ́ waasɩ-mɛɣɛ Matiyaŋ nyǝ́ma niŋ taa.
Ɩlɛna saŋa mɩɩ lɩɩ ɩ nyǝ́ma waalɩ, halǝna ɩ́ kʋ́ ɩ piya nɩɩtoso na naanʋwa kɛ kʋkpamʋɣʋ kʋlʋmʋɣʋ tɔɔ. Ɩlɛna ɩ́ kpa Apimelɛkɩ kɛ Sikɛm wulaʋ sɩ ɩ́lɛ́ ɩ kɛ́ mǝ kɔɣɔpu. Pǝ́cɔ́ Ketiyɔŋ yom alʋ nyǝŋ pǝyaɣa ntɛ́.
Ama ye kʋpantʋ kɛ ɩ lapa Ketiyɔŋ na ɩ tǝyaɣa nyǝ́ma, ɩlɛ Apimelɛkɩ ɩ́ hɛɛsɩ mǝ laŋa na mɩɩ hɛɛsɩ ɩ nyǝntɛ.
Ye pǝ taɣa mpʋ kɔkɔ ɩ́ lɩɩna Apimelɛkɩ taa na ká nyaɣa Sikɛm na yoolaa tɛ yǝlaa, na kɔkɔ lɩɩ pɛlɛ pa kiŋ na ká nyaɣa Apimelɛkɩ.
Yotam tɛma mpʋ, ɩlɛna ɩ́ se ɩ tɛɛtʋ Apimelɛkɩ na ɩ́ polo ɩ́ ŋmɛlɩ Peela.
Apimelɛkɩ tɔɣɔ kawulaɣa kɛ Ɩsɛɣɛlɩ kɛ pɩɩsɩ tooso.
Pǝ waalɩ kɛ́ Ɩsɔ yelaa na Sikɛm nyǝ́ma taa kpɛntǝna tǝma. Ɩlɛna Sikɛm nyǝ́ma kʋlɩ Apimelɛkɩ tɔɔ.
Pǝ lapa ḿpʋ́ɣʋ́ sɩ ɩ tɛɛtʋnaa mpa Sikɛm nyǝ́ma ka sǝna-ɩ na pá kʋ tɔ, pa sǝm ɩ́ mǝlɩ ɩ́ na-wɛ pa nyɔɔŋ taa, na pǝ́ lɛɛtɩ-ɩ.
Pa caakaɣa sɩ pá hiki Apimelɛkɩ, ɩlɛna pá pona yǝlaa kɛ pulasɩ taa na pá papɩ tǝna, na mpaaʋ tɔntʋ wei ɩ́ tɛɛkɩ, ɩlɛ pa lɛɛkɩ ɩ wontu. Ḿpʋ́ɣʋ́ wulaʋ nɩɩ-tɩ.
Ḿpʋ́ɣʋ́ kʋyakʋ nakʋlɩ Ɩpɛtɩ pǝyalʋ Kaalɩ na ɩ tɛɛtʋnaa pa pola Sikɛm, na ɩcatɛ nyǝ́ma la-wɛɣɛ naani.
Ɩlɛna pá polo pá kóólí tɩɩŋ wei pa yaa sɩ lɛsɛŋnaa tɔ na pá lá pǝ sʋlʋm na pá nyɔɔ, na pá ŋmaalɩ. Na pá sʋʋ pa tʋɣʋ kutuluɣu taa, na pá tɔɣɔ na pá nyɔɔ tɔtɔ. Ɩlɛna pá tʋʋ Apimelɛkɩ.
Halǝna Kaalɩ tɔ sɩ mpaɣa Sikɛm nyǝ́ma? Na pepe tɔɔ kɛ́ tɩɩ nyana Apimelɛkɩ? Awe nyǝma-ɩ? Ntɔŋ Ketiyɔŋ pǝyalʋ kɛlɛ? Sepuli kɛlɛ ɩcatɛ nyʋɣʋ tʋ, ta kaa nɩɩna-ɩ. Mǝ cɔsɔ Hamoo wei ɩ kɛ́ mǝ kpekǝle nyʋɣʋ tʋ tɔɣɔ pǝ wɛɛ sɩ ɩ́ se.
Ye maa kɛna ɩcatɛ nyʋɣʋ tʋ, maa tɔɣɔna Apimelɛkɩ kɛ́. Apimelɛkɩ ɩ́ taɣanɩ ɩ yoolaa na ɩ́ kɔna na ma na-wɛ tǝ yoo.
Ɩcatɛ nyʋɣʋ tʋ Sepuli nɩɩ Kaalɩ tɔm ntɩ, ɩlɛna ɩ pááná huu.
Na ɩ́ tili mukaɣa na ɩ́ heeli Apimelɛkɩ sɩ: Kaalɩ na ɩ tɛɛtʋnaa pa kɔma Sikɛm na pá yoosiɣi nyá na ɩcatɛ nyǝ́ma.
Mpʋ tɔ, pǝ wɛɛ sɩ nyá na nyá yǝlaa ɩ́ polo ahoo na ɩ́ papɩ-ɩ tawa taa.
Na cele tanaŋ ɩ́ tii ɩcatɛ tɔɔ kɛ́ ilim lɩɩʋ waatʋ, na ɩ́ na ɩ nyǝ́ma pá lɩɩkɩ nyá tɔɔ, ɩlɛna ń nyɩ ɩsǝna ń ká lana-wɛ tɔ.
Ḿpʋ́ɣʋ́ Apimelɛkɩ faɣa ɩ yǝlaa kɛ tɔm liɣiti na pá polo pá papɩ Sikɛm ɩcatɛ waalɩ.
Waatʋ wei Kaalɩ lɩɩwa na ɩ́ sǝŋ ɩcatɛ nɔnɔɣɔ, ɩlɛna Apimelɛkɩ na ɩ yǝlaa pá lɩɩ tǝŋmɛllɛ.
Kaalɩ na-wɛ, ɩlɛna ɩ́ heeli Sepuli sɩ: Nyǝnɩ, yǝlaa watʋɣʋ pulaɣa na pá tiiki yee. Ntɛna Sepuli nɔɣɔ tǝkpaʋ sɩ: Pulaɣa ɩsotom kɛ n yaa sɩ yǝlaa na?
Kaalɩ ta tisi, ɩlɛna ɩ́ tɔ sɩ: Nyǝnɩ, yǝlaa tiikina na hɛkʋ taa pulaɣa tɔɔ. Na tintiɣile lɛntɛ ná tɛsǝɣɩ pee pɔɔsǝlaa tʋɣʋ kʋlalaaʋ mpaaʋ.
Ɩlɛna Sepuli tɔ sɩ: Tasa kpesuɣu ɩlɛ. Matɔŋ n tɔŋaɣa cǝnɛ sɩ: Aweɣe pa yaa Apimelɛkɩ na táá nɩɩkǝna-ɩ? Tɔʋ, ɩ na ɩ yǝlaa mpa n tʋʋkaɣa tɔ pa kɔŋna ntɛ́. Polo nyá na-ɩ ɩ́ yoo ɩlɛ.
Mpʋɣʋlɛ Kaalɩ tɛɛwa Sikɛm nyǝ́ma kɛ nɔɣɔ na pá na Apimelɛkɩ pá naalɩ yoou.
Apimelɛkɩ sʋʋ ɩ tɛɛ, ɩlɛna ɩnɩ ɩ́ kuu-tɛ na pá tʋ tǝma waalɩ, na pǝ́ kʋ yǝlaa kɛ sɔsɔm na pǝ́cɔ́ pá takɩ ɩcatɛ nɔnɔɣɔ.
Ɩlɛna Apimelɛkɩ polo na ɩ́ caɣa Aluma na Sepuli náá tɔɣɔnɩ Kaalɩ na ɩ tɛɛtʋnaa sɩ pá taa mǝlɩ Sikɛm taa.
Tɛʋ fema, ɩlɛna Sikɛm nyǝ́ma taɣanɩ pa tɩ sɩ pa puki tawa taa na pá taɣasɩ-tǝɣɩ Apimelɛkɩ.
Ɩlɛna ɩ́ faɣa ɩ yoolaa kɛ kpeka tooso, na pá papɩ tǝna. Waatʋ wei ɩ ná Sikɛm nyǝ́ma lɩɩ ɩcatɛ nɔnɔɣɔ, ɩlɛna ɩ́ tii pa tɔɔ kɛ́ kpakpaa.
Ntɛna Apimelɛkɩ na kpekǝle lɛntɛ pá polo na pá taŋ ɩcatɛ nɔnɔɣɔ sɩ kolontunaa ɩ́ mǝlɩ ɩcatɛ taa, na kpekǝle naalɛ nyǝntɛ náá nyala yǝlaa kɛ tawa taa, na pá kʋ-wɛɣɛ sɔsɔm.
Na Apimelɛkɩ yoona ɩcatɛ kɛ ilim na pǝ tɛm, na ɩ́ kʋ tǝ yǝlaa, na ɩ́ wakǝlɩ-tɛ na ɩ́ lɛɛkɩ-tɛ. Ɩlɛna ɩ́ ŋmɩɩsɩ tǝ taa kɛ́ tɔm.
Waatʋ wei Sikɛm atɛ na ɩsɔ kutuluɣu yǝlaa ná mpʋ, ɩlɛna pá polo pa tǝna na pá sʋʋ tʋɣʋ Paalɩ-Peli koloŋa kutuluɣu taa.
Ɩlɛna Apimelɛkɩ nɩɩ sɩ pa polaa na pá ŋmɛlɩ tǝna.
Ḿpʋ́ɣʋ́ ɩ pona ɩ yoolaa kɛ Salʋmɔŋ pulaɣa tɔɔ, na ɩ́ kpaɣa laalɛ na ɩ́ sɛtɩ tʋɣʋ piliŋa na ɩ́ hɔɣɔlɩ-kɛ. Ɩlɛna ɩ́ heeli-wɛ sɩ: Ɩ́ la ɩsɩɩ ma lapʋ tɔɣɔ lɔŋ.
Ɩlɛna paa wei ɩ́ sɛtɩ ɩ piliŋa na pá tʋ ɩ waalɩ na pá pona taasɩ na pá kaa tʋɣʋ kutuluɣu nɔɣɔ, na pá tʋ kɔkɔ. Ɩsǝna Sikɛm atɛ na ɩsɔ kutuluɣu yǝlaa sǝpa tɔɣɔlɛ. Apalaa na alaa mpa pa sǝpa tǝna tɔ pa tala ɩsɩɩ yǝlaa iyaɣa (1000) kɛ mpʋ.
Apimelɛkɩ lɩɩ tǝna, ɩlɛna ɩ́ polo Tɛpɛɛsɩ ɩcatɛ na ɩ́ nyala-tɛ na ɩ́ lɛɛkɩ-tɛ.
Tǝ taa ka wɛ atɛ na ɩsɔ kutuluɣu toŋ nyǝŋkʋ nakʋlɩ. Ɩlɛna ɩcatɛ apalaa na alaa na nyʋɣʋ nyǝ́ma polo na pá sʋʋ kʋ taa na pá tǝkɩ nɔnɔɣɔ, na pá kpa nyʋɣʋ taa na pá caɣa.
Ḿpʋ́ɣʋ́ Apimelɛkɩ kpǝtǝna kutuluɣu ŋkʋ kʋ nɔnɔɣɔ sɩ ɩ tʋɣʋ kɔkɔ.
Ɩlɛna alʋ nɔɣɔlʋ ɩ yaɣa ɩ nyʋɣʋ taa kɛ́ nem na kʋ́ tʋlɩ.
Mpʋɣʋlɛ ɩ tɔma ɩ yoou wontu tɔkʋlʋ sɩ: Kpɛɛ nyá laɣatɛ na ń tɛɛsɩ-m. Pá taa kɔɔ na pá yɔɣɔtɩ sɩ alʋ kʋna-m. Ɩlɛna ɩfepu ɩnɩ ɩ́lɛ́ ɩ sɔ Apimelɛkɩ kɛ laɣatɛ na ɩ́ sɩ́.
Ɩsɛɣɛlɩ nyǝ́ma nawa sɩ ɩ sǝpa. Ɩlɛna paa wei ɩ́ mǝlɩ ɩ tɛ.
Ɩsǝna Ɩsɔ fɛlǝna Apimelɛkɩ kɛ ɩsaɣatʋ nti ɩ lapa ɩ caa, na ɩ́ kʋ ɩ tɛɛtʋnaa nɩɩtoso na naanʋwa tɔɣɔlɛ.
Pǝyele Ɩsɔ yelaa na pǝ́ fɛlɩ Sikɛm nyǝ́ma kɛ pa ɩsaɣatʋ kɛ teitei ɩsɩɩ Yotam ka tǝŋsʋɣʋ-wɛɣɛ mpusi tɔ.
Apimelɛkɩ sǝpa, ɩlɛna Ɩsakaa kpekǝle taa tʋ Puwa pǝyalʋ Tola náá kʋlɩ. Toto saalɩ kɛlɛ. Tola ɩnɩ ɩ waasǝna Ɩsɛɣɛlɩ nyǝ́ma. Samii ɩcatɛ taa kɛ́ ɩ ka wɛ Ɩfǝlayim pɔɔŋ nyɔɔŋ taa.
Pɩɩsɩ hiu na tooso tǝcu kɛ́ Tola paasǝna-wɛ. Ɩ sǝpa, ɩlɛna pá pimi-ɩ Samii ɩcatɛ taa.
Ḿpʋ́ɣʋ́ Kalaatɩ tʋ Yayii ná lɛɛta Tola lonte na ɩ́ paasǝna Ɩsɛɣɛlɩ nyǝ́ma kɛ pɩɩsɩ hiu na naalɛ.
Ɩ pǝyalaa ka wɛ yʋlʋ nyɔɔŋ hiu na naanʋwa kɛ́. Paa wei na ɩ kpaŋaɣa na ɩ ɩcatɛ kɛ Kalaatɩ hɔɣɔlʋɣʋ taa. Halɩ pa tɔŋna tǝna-wɛɣɛ yaaʋ sɩ Yayii acalɛɛ.
Ɩ sǝpa ɩlɛna pá pimi-ɩ Kamɔŋ ɩcatɛ taa.
Ḿpʋ́ɣʋ́ Ɩsɛɣɛlɩ nyǝ́ma tasa lapʋ kɛ mpi pǝ ta maɣa Tacaa tɔ. Pa sʋʋ Paalǝnaa na Asǝtatǝnaa kɛ laaʋ. Pa laa tɔtɔɣɔ Silii nyǝ́ma, na Sitɔŋ nyǝ́ma, na Mowapʋ nyǝ́ma, na Amoni nyǝ́ma, na Filiisi nyǝ́ma pa tɩɩŋ. Pa lɔwa Tacaa kɛ́ tǝkpataa, paa tasǝɣɩ-ɩ seu.
Ntɛna Tacaa mʋ-wɛ na pááná na ɩ́ tʋ-wɛɣɛ Filiisi nyǝ́ma na Amoni nyǝ́ma niŋ taa.
Pǝ kpaɣaʋ waatʋ ɩnɩ tɔɣɔ pa sʋʋ Ɩsɛɣɛlɩ nyǝ́ma mpa pa wɛ tɛtʋ nti tǝ taa Amolii nyǝ́ma ka wɛ Kalaatɩ kɛ Yaatanɩ waalɩ tɔɣɔ nuɣutuɣu, na pá tʋɣʋ-wɛɣɛ wahala.
Halɩ Amoni nyǝ́ma tɛsɩ Yaatanɩ na pá yoona Yuta nyǝ́ma na Pɛncamɛɛ nyǝ́ma na Ɩfǝlayim nyǝ́ma. Ntɛna Ɩsɛɣɛlɩ nyǝ́ma laŋlɛ wakǝlɩ sɔsɔm.
Ḿpʋ́ɣʋ́ pa wiina Tacaa sɩ: Ta Ɩsɔ, tǝ wakǝlǝna-ŋ kɛ́. Mpi tɔ, tǝ yela-ŋ na tǝ́ laakɩ Paalǝnaa.
Ɩlɛna Tacaa náá pɔɔsɩ-wɛ sɩ: Waatʋ wei Icipiti nyǝ́ma, na Amolii nyǝ́ma, na Amoni nyǝ́ma, na Filiisi nyǝ́ma,
na Sitɔŋ nyǝ́ma, na Amaleke nyǝ́ma, na Mawɔŋ nyǝ́ma, pa tʋ-mɛɣɛ wahala na ɩ́ wiina-m tɔ, ma ta waasɩ-mɛ?
Paa na mpʋ mǝ lɔ-m na ɩ́ laakɩ tɩɩŋ pǝ tɔɔ kɛ́ ma kisaa sɩ maa tasǝɣɩ-mɛɣɛ waasʋɣʋ.
Ɩ́ polo na ɩ́ yaa tɩɩŋ wei ɩ́ lǝsaa na ɩ́ laakɩ tɔ, na ɩ́lɛ́ ɩ́ waasɩ-mɛɣɛ mǝ laŋwakǝllɛ waatʋ.
Ḿpʋ́ɣʋ́ Ɩsɛɣɛlɩ nyǝ́ma tasaa sɩ: Haɩ, Tacaa, tǝ wakǝlǝna-ŋ kɛ́. Lana-tʋɣʋ ɩsǝna n sɔɔlaa tɔ. Ama waasɩ-tʋɣʋ saŋa tɔtɔ.
Mpʋɣʋlɛ pa lɔwa pa tɩɩŋ wei paa laakaɣa tɔ, na pá mǝlɩ pa Ɩsɔ sɛɛʋ taa. Ɩlɛna pa wahalanaa tɔm la Ɩsɔ kɛ́ pǝtɔɔtǝlɛ.
Ḿpʋ́ɣʋ́ Amoni nyǝ́ma polaa na pá pɩɩlɩ Kalaatɩ nyǝ́ma hɔɣɔlʋɣʋ taa. Na Ɩsɛɣɛlɩ nyǝ́ma náá tɔŋna ḿpʋ́ɣʋ́ lapʋ kɛ Misipa.
Ɩlɛna kpeka yǝlaanaa na pa nyʋɣʋ nyǝ́ma mpa pa wɛ Kalaatɩ tɔ pá pɔɔsɩ tǝma sɩ: Tá taa awe ká tɛ́ɛ́ná-tʋɣʋ nɔɣɔ, na ɩ́ yoona Amoni nyǝ́ma? Wei ɩ́ polaa pʋntʋ ká pǝsɩ Kalaatɩ nyǝ́ma nyʋɣʋ tʋ.
Yoolaa taa yoolu nɔɣɔlʋ ɩ ka wɛnna Kalaatɩ, pa yaa-ɩ sɩ Yɛfɛtɛ, na ɩ caa sɩ Kalaatɩ, ɩ too kɛ apalaa tǝna alʋ.
Ɩ caa ɩnɩ ɩ alʋ lɛlʋ ka lʋla-ɩ apalʋpiya tɔtɔɣɔ. Sǝlɛ sɩ kɔma na sɩ́ lá yǝlaa ɩlɛna sɩ́ tɔɣɔnɩ Yɛfɛtɛ sɩ: N kaa na ta caa kpancoou. Mpi tɔ, n kɛ́ ta caa nyɩɩtʋ taa pǝyaɣa kɛ́.
Ḿpʋ́ɣʋ́ Yɛfɛtɛ sewa ɩ newaa mpɛ na ɩ́ polo na ɩ́ caɣa Tɔpʋ tɛtʋ taa. Ɩlɛna yǝlaa mpa pa wɛ ɩsɩɩ ɩnɩ tɔ pá koti ɩ kiŋ na ɩ́ na-wɛ pá lɩɩkɩ kʋlɩɩʋ.
Pǝ taaŋaa, ɩlɛna Amoni nyǝ́ma kɔɔ na pá yookina Ɩsɛɣɛlɩ nyǝ́ma.
Yoou kɔma na kʋ́ haŋ ɩlɛna Kalaatɩ sɔsaa polo Yɛfɛtɛ waalɩ kɛ́ Tɔpʋ tɛtʋ taa
sɩ: Kɔɔ na ń tɛɛ-tʋɣʋ nɔɣɔ na tǝ́ polo tǝ yoona Amoni nyǝ́ma.
Tǝnaɣalɛ Yɛfɛtɛ sɩ: Matɔŋ mǝ taa kpana-m na ɩ́ tɔɣɔnɩ-m ma tɛ? Ɩlɛna laŋwakǝllɛ maɣana-mɛ na ɩ́ kɔŋ ma waalɩ suwe?
Ntɛna sɔsaa sɩ: Tǝ kɔmaɣa sɩ ń kɔɔ na ń tɛɛ-tʋɣʋ nɔɣɔ na tǝ́ yoona Amoni nyǝ́ma na ń la tá na Kalaatɩ nyǝ́ma tá nyʋɣʋ tʋ.
Kɛlɛna ɩ́ cɔ-wɛ sɩ: Ɩ́ mǝlǝna-m sɩ tǝ́ yoona Amoni nyǝ́ma na Tacaa ɩ́ tʋ-wɛɣɛ ma niŋ taa, maa la mǝ nyʋɣʋ tʋ na?
Mpʋɣʋlɛ sɔsaa sɩ: Yɛɛ, tɩɩ la mpʋ. Tacaa kɛlɛ tá aseeta tʋ.
Ḿpʋ́ɣʋ́ Yɛfɛtɛ tǝŋa Kalaatɩ sɔsaa na yǝlaa kpa-ɩ pa nyʋɣʋ tʋ, na pá tʋ yoolaa tǝnaɣa ɩ niŋ taa. Ɩlɛna Yɛfɛtɛ lɛlɩ tǝ tǝna nti ɩ na sɔsaa pa yɔɣɔtaa na pá sɩɩ tɔɣɔ Tacaa ɩsɛntaa.
Ḿpʋ́ɣʋ́ Yɛfɛtɛ tilaa na ɩ́ pɔɔsɩ Amoni wulaʋ sɩ: Ma na-ŋ suwe na ń kɔɔ na ń yookina ma yǝlaa?
Ntɛna ɩ́lɛ́ ɩ́ cɔ sɩ: Ɩsɛɣɛlɩ nyǝ́ma lɩɩʋ Icipiti tɔ pa lɛɛka ma tɛtʋ kɛ pǝ kpaɣaʋ Alǝnɔŋ tɔ. Halǝna pǝ́ polo Yapɔkɩ na Yaatanɩ.
Ḿpʋ́ɣʋ́ Yɛfɛtɛ tasa tiluɣu na pá heeli Amoni nyǝ́ma wulaʋ sɩ:
Pǝ taɣa Mowapʋ nyǝ́ma na Amoni nyǝ́ma tɛtʋ kɛ Ɩsɛɣɛlɩ nyǝ́ma lɛɛkaa.
Mpi tɔ, Ɩsɛɣɛlɩ nyǝ́ma lɩɩʋ Icipiti tɔ, wʋlaɣa tɛtʋ taa kɛ́ pa tɔma, halǝna pá tala Sǝsǝncaasɩ Teŋku. Pǝ waalɩ kɛ́ pa mǝlǝna Katɛɛsɩ.
Tǝnaɣa pa tilaa na pá sǝlǝmɩ Ɩtɔm wulaʋ sɩ: Ha-tʋɣʋ mpaaʋ na tǝ faɣana nyá tɛtʋ taa. Ama ɩ́lɛ́ ɩ kisaa. Ɩlɛna pá sǝlǝmɩ Mowapʋ nyǝ́ma na pɛlɛ pá kisi mpʋ tɔtɔ. Ɩlɛna pá saalɩ Katɛɛsɩ.
Pǝlɛ pǝ waalɩ kɛ́ pa kpaɣa wʋlaɣa tɛtʋ mpaaʋ na pá cɔɔlɩ Mowapʋ na Ɩtɔm pa tɛtʋ na pá lɩɩ Mowapʋ ilim tǝlɩɩlɛ tɔɔ. Ɩlɛna pá siki Alǝnɔŋ lɔɔʋ nɔɣɔ tǝna, pa ta sʋʋ Mowapʋ tɛtʋ taa. Mpi tɔ, pɛlɛ pa tɛtʋ toŋa ntɛ́ pɔɣɔ ŋkɛ.
Ɩlɛna Ɩsɛɣɛlɩ nyǝ́ma tili na pá heeli Amolii wulaʋ Sihoŋ wei ɩ tɔkaɣa kawulaɣa kɛ Hɛsǝpɔŋ tɔtɔ tɔ sɩ ɩ́ yele-wɛ na pá faɣana ɩ tɛtʋ taa na pá tɛɛ timpi pa puki tɔ.
Sihoŋ ná tá lá Ɩsɛɣɛlɩ kɛ naani sɩ ɩ́ yele-wɛ na pá faɣana ɩ tɛ́. Ɩlɛna ɩ́ koti ɩ yoolaa na pá yoona-wɛ.
Ɩlɛna Ɩsɔ Tacaa tʋ-wɛɣɛ Ɩsɛɣɛlɩ nyǝ́ma niŋ taa na pɛlɛ pá kǝlɩ-wɛ na pá lɛɛkɩ pa tɛtʋ tǝnaɣa hɔɣɔlʋɣʋ ŋkʋ kʋ taa.
Pǝ kpaɣaʋ Alǝnɔŋ tɛtɛkǝlɛ na pǝ́ polo Yapɔkɩ lɔɔʋ tɔ, na pǝ́ kɛlɩ ilim tǝlɩɩlɛ tɔɔ wʋlaɣa tɛtʋ halǝna pǝ́ polo Yaatanɩ.
Ɩsɛɣɛlɩ nyǝ́ma Ɩsɔ Tacaa hana ɩ yǝlaa taɣa nɔɣɔ sɩ tǝ́ lɛɛkɩ Amolii nyǝ́ma tɛtʋ. Ɩlɛna nyaa caakɩ sɩ n taɣanɩ-tǝɣɩ lɛɛkʋɣʋ na?
Tɛtʋ nti nyá tʋɣʋ Kɛmɔsɩ ha-ŋ tɔ nyá kisa-tɩ? Mpʋ tɔtɔɣɔ tá wɛna mpaaʋ sɩ tǝ́ tɔɣɔ tɛtʋ nti ta Ɩsɔ Tacaa ha-tʋ tɔ.
Sipɔɔ pǝyalʋ Palakɩ wei ɩ kɛ́ Mowapʋ nyǝ́ma wulaʋ sɔsɔ tɔ, ɩ́lɛ́ ɩ wɛnna toŋ. Pǝyele ɩ ta yoona Ɩsɛɣɛlɩ nyǝ́ma. Na aweɣe nyaɣa tǝna.
Pɩɩsɩ ŋmʋnʋɣʋ na nɩɩnʋwa (300) kɛlɛ Ɩsɛɣɛlɩ nyǝ́ma caɣa Hɛsǝpɔŋ na Alowɛɛ na pǝcɔlɔ acalɛɛ taa na acalɛɛ nna a wɛ Alǝnɔŋ lɔɔʋ nɔɣɔ tɔ a taa. Ɩlɛ pepe tɔɔ kɛ́ ɩ́ taa lɛɛkɩ-wɛɣɛ tɛtʋ ntǝɣɩ waatʋ ɩnɩ ɩ taa?
Pǝ taɣa má pǝntǝnana-ŋ. Ama nyá wakǝlǝna na má, halǝna ń yookina-m. Tacaa wei ɩ hʋʋkǝna yǝlaa kɛ tɔm tɔ, ɩ́ hʋʋ ta na-mɛ ta tɔm kɛ saŋa.
Paa na mpʋ Amoni wulaʋ ta yaa Yɛfɛtɛ tɔm ntǝɣɩ pʋlʋ.
Ḿpʋ́ɣʋ́ Tacaa Feesuɣu tii Yɛfɛtɛ tɔɔ, na ɩ́ cɔɔ Kalaatɩ na Manasee tɛtʋ. Pǝ waalɩ kɛ́ ɩ pola Misipa kɛ Ɩsɔ kiŋ kɛ Kalaatɩ tɛtʋ taa, na ɩ́ tɛɛ Amoni nyǝ́ma kɛ yoonaʋ.
Ɩlɛna ɩ́ sɩɩ Tacaa kɛ nɔɣɔ sɩ: Ye n tʋ Amoni nyǝ́ma kɛ ma niŋ taa,
kancaalaɣa yʋlʋ wei ɩ ká lɩɩ ma sǝŋʋɣʋ tɔɣɔ maa la-ŋ kɔtaɣa ŋka kɔkɔ nyaɣa ka tǝna tɔ.
Ḿpʋ́ɣʋ́ Yɛfɛtɛ ŋmaa Amoni nyǝ́ma toŋa na ɩ́ yoona-wɛ na Tacaa tʋ-wɛɣɛ ɩ niŋ taa.
Ɩlɛna ɩ́ kǝlɩ-wɛ na ɩ́ lɛɛkɩ acalɛɛ hiu kɛ pǝ kpaɣaʋ Alowɛɛ, na pǝ́ cɔɔ Mini tɔ. Halǝna Apɛɛlɩ-Kǝlanim. Ɩsɛɣɛlɩ nyǝ́ma kʋ-wɛɣɛ sɔsɔm kɛ́, ɩlɛna pá tii tǝfɛ.
Waatʋ wei Yɛfɛtɛ mǝlaɣa ɩ tɛ Misipa, ɩlɛna ɩ pɛɛlɔ lɩɩ ɩ sǝŋʋɣʋ na ɩ́ makɩ akilima na ɩ́ paakɩ. Ɩ tike kɛ ɩ ka lʋlaa, ɩ fɛɩna apalʋpiya yaa alʋpiya lɛnsɩ tɔtɔ.
Ɩ loosa-ɩ, ɩlɛna ɩ laŋlɛ wakǝlɩ. Halǝna ɩ́ cǝlɩ ɩ wontu na ɩ tɔ sɩ: Haɩ, ma pu, n kɔŋna ma nyʋɣʋ taa kɛ́ mpusi na ń pǝsǝɣɩ ma laakalɩ suwe? Ma tɛma ma nɔɣɔ sɩɩʋ kɛ Tacaa, pǝ fɛɩ sɩ maa tuli tapǝŋ.
Mpʋɣʋlɛ ɩ pɛɛlɔ cɔwa sɩ: Ye n ka sɩɩ Tacaa kɛ nɔɣɔ, lana-m ɩsɩɩ n ka sɩɩʋ tɔ. Mpi tɔ, Ɩsɔ ná lapa ɩ́lɛ́ ɩ nyǝntʋ na ɩ́ lɛɛtɩ nyá kolontunaa Amoni nyǝ́ma na nyá nɔɣɔ.
Ɩlɛna ɩ́ sǝlǝmɩ ɩ caa sɩ: Yele na má na ma taapalaa tǝ́ kpá pulaɣa taa kɛ́ ɩsɔtʋnaa naalɛ na má wii. Mpi tɔ, ma sǝkɩ na má ta saata.
Ɩlɛna Yɛfɛtɛ tisi sɩ ɩ́ polo na ɩ́ la ɩsɔtʋnaa naalɛ. Ḿpʋ́ɣʋ́ ɩ́ na ɩ taapalaa pa kpa pulasɩ taa na ɩ́ wii. Mpi tɔ, ɩ sǝkɩ na ɩ́ ta saata.
Ɩsɔtʋnaa naalɛ tɛma, ɩlɛna ɩ́ mǝlɩ ɩ caa kiŋ na ɩ́lɛ́ ɩ lana-ɩ ɩsɩɩ ɩ́ ká sɩɩʋ nɔɣɔ tɔ, na ɩ́ sɩ́ na ɩ́ ta nyǝnta apalʋ. Pǝ kpaɣaʋ waatʋ ɩnɩ tɔɣɔ Ɩsɛɣɛlɩ alaa sʋʋ wula kɛ
paa pǝnaɣa ŋkaɣa kʋyɛɛŋ liɣiti liɣiti kɛ́ Kalaatɩ tʋ Yɛfɛtɛ pɛɛlɔ tɔɔ.
Ḿpʋ́ɣʋ́ Ɩfǝlayim nyǝ́ma kʋlaa na pá tɛsɩ Yaatanɩ na pá polo Safɔŋ, na pá tɔ́ Yɛfɛtɛ sɩ: Pepe tɔɔ kɛ́ n polaa na ń yoona Amoni nyǝ́ma kɛ nyá tike na ń tá yaa-tʋ sɩ tǝ́ tʋ-ŋ niŋ? Mpʋ tɔ, tɩɩ sɔ nyá tǝyaɣa kɛ kɔkɔ.
Ɩlɛna Yɛfɛtɛ cɔ-wɛ sɩ: Amoni nyǝ́ma caakaɣa ma na ma yǝlaa na yoou kɛ́. Halǝna tǝ́ yaa-mɛ sɩ ɩ́ kɔɔ na ɩ́ sǝna-tʋ na ɩ́ kisi.
Ɩ́ kisa mpʋ, ɩlɛna ma sɩ ye sǝm sǝm. Ɩlɛna má tɛsɩ toŋa na má yoona Amoni nyǝ́ma na Tacaa tʋ-wɛɣɛ ma niŋ taa. Tɔʋ, pepe tɔɔ kɛ́ ɩ́ kɔma-m yoonaʋ kɛ pǝnɛntɛ?
Ɩfǝlayim nyǝ́ma ka tʋʋ Yɛfɛtɛ-wɛɣɛ sɩ: Ɩ́ sewa tá tɛɣɛ na ɩ́ cɔɔsɩ Manasee nyǝ́ma kiŋ. Tǝnaɣalɛ Yɛfɛtɛ kpeɣela Kalaatɩ nyǝ́ma na pá polo pá yoona-wɛ na pá kǝlɩ-wɛ.
Ɩlɛna Kalaatɩ nyǝ́ma cɛ-wɛɣɛ timpi timpi pa tɛsǝɣǝna Yaatanɩ tɔ. Ye nɔɣɔlʋ kɔma na ɩ́ nǝɣǝsǝna Ɩfǝlayim tʋ, ɩlɛ pa pɔɔsɩ-ɩ sɩ: N kɛ́ Ɩfǝlayim tʋ kɛ? Ye ɩ cɔwa sɩ aaɩ.
Ɩlɛ pa tɔmɩ-ɩ sɩ: Mpʋ tɔ, yɔɣɔtɩ sɩ cipolɛtɩ. Ɩlɛna ɩ́lɛ́ ɩ́ pǝntɩ sɩ sipolɛtɩ. Mpi tɔ, pɛlɛ paa pǝsǝɣɩ hǝtɛ ntɛ tǝ yaaʋ kɛ teitei. Ɩ pǝntǝɣɩ mpʋ, ɩlɛna pá kʋ-ɩ kpakpaa kɛ Yaatanɩ tǝtɛsǝlɛ tǝna. Ɩfǝlayim yǝlaa iyisi nɩɩlɛ na naalɛ (42000) sǝpǝna tǝnaɣa waatʋ ɩnɩ.
Ḿpʋ́ɣʋ́ Yɛfɛtɛ paasǝna Ɩsɛɣɛlɩ nyǝ́ma kɛ pɩɩsɩ naatoso. Ɩlɛna ɩ́ sɩ́ na pá pimi-ɩ ɩ ɩcatɛ kʋlʋllɛ Kalaatɩ taa.
Yɛfɛtɛ waalɩ kɛ́ Pɛtǝlɛhɛm tʋ Ɩpǝsaŋ ná paasǝna Ɩsɛɣɛlɩ nyǝ́ma.
Ɩ lʋla apalʋpiya kɛ hiu na naanʋwa na alʋpiya kɛ hiu na naanʋwa. Ḿpʋ́ɣʋ́ ɩ hawa ɩ pɛɛlaa kɛ kpeka lɛnna nyǝ́ma na ɩ́ caa ɩ pǝyalaa kɛ alaa kɛ kpeka lɛnna nyǝ́ma tɔtɔ. Pɩɩsɩ naatosompɔɣɔlaɣa kɛ ɩ tiika Ɩsɛɣɛlɩ nyǝ́ma.
Pǝ waalɩ kɛ́ ɩ sǝpa na pá pimi-ɩ Pɛtǝlɛhɛm.
Ɩpǝsaŋ waalɩ kɛ́ Sapulɔŋ tʋ Ɩlɔŋ ná paasǝna Ɩsɛɣɛlɩ nyǝ́ma kɛ pɩɩsɩ naanʋwa.
Ɩ sǝpa, ɩlɛna pá pimi-ɩ Ayalɔŋ kɛ Sapulɔŋ tɛtʋ taa.
Ɩlɔŋ waalɩ kɛ Pilatɔŋ tʋ Hilili pǝyalʋ Apǝtɔŋ ná paasǝna Ɩsɛɣɛlɩ nyǝ́ma tɔtɔ.
Ɩ lʋla apalʋpiya nɩɩlɛ na ɩ saalǝnaa kɛ hiu na naanʋwa na pá cakɩ kpaŋasɩ nɩɩtoso na naanʋwa. Ɩlɛna Apǝtɔŋ paasǝna Ɩsɛɣɛlɩ nyǝ́ma kɛ pɩɩsɩ pǝlefɛɩ naanʋwa.
Ɩ kɔma na ɩ́ sɩ́, ɩlɛna pá pimi-ɩ Pilatɔŋ ɩcatɛ taa kɛ Ɩfǝlayim hɔɣɔlʋɣʋ taa kɛ́ Amaleke nyǝ́ma tɛtʋ taa.
Ḿpʋ́ɣʋ́ Ɩsɛɣɛlɩ nyǝ́ma tasa lapʋ kɛ mpi pǝ ta maɣa Tacaa tɔ. Pǝ tɔɔ kɛ́ ɩ́lɛ́ ɩ tʋ-wɛɣɛ Filiisi nyǝ́ma niŋ taa kɛ́ pɩɩsɩ nɩɩlɛ tǝcu.
Taŋ lʋlʋɣʋ taa tʋ nɔɣɔlʋ ɩ ka wɛnna Sola, na pá yaakɩ-ɩ sɩ Manʋwa. Ɩ alʋ ka kɛ́ kaalʋlaɣa kɛ́ ɩ fɛɩ pǝyaɣa.
Ḿpʋ́ɣʋ́ kʋyakʋ nakʋlɩ Tacaa ɩsɔtaa tillu lɩɩ alʋ ɩnɩ ɩ tɔɔ, na ɩ́ tɔmɩ-ɩ sɩ: Ma nyǝ́ma sɩ n kɛ́ kaalʋlaɣa, ɩlɛ n fɛɩ pǝyaɣa. Paa na mpʋ tɔ, n ká la teu na ń lʋlɩ apalʋpǝyaɣa.
Mpʋ tɔ, pǝ kpaɣaʋ pǝnɛntɛ tɔ, taa nyɔɔ sʋlʋm yaa kʋnyɔnyɔɔm kʋkʋkʋm napǝlɩ. Pǝyele taa tɔɣɔ mpi Ɩsɔ kisina-mɛ tɔ.
Mpi tɔ, n ka la teu na ń lʋlɩ apalʋpǝyaɣa. Hʋnʋɣʋ kaa kpa ka nyʋɣʋ taa. Pǝ taɣa pʋlʋ, hatoo ka too lotu taa kɛ́ ka kɛ́ Ɩsɔ nyǝŋka, na ŋkɛ kaa caalǝna Ɩsɛɣɛlɩ nyǝ́ma hɛtʋɣʋ kɛ Filiisi nyǝ́ma niŋ taa.
Ɩlɛna alʋ polo na ɩ́ kɛɛsɩ ɩ paalʋ sɩ: Ɩsɔ yʋlʋ nɔɣɔlʋ ɩ lɩɩna ntɛɣɛ ma tɔɔ, ɩ nyǝnʋɣʋ wɛ sɔɣɔntʋ kɛ́ ɩsɩɩ Ɩsɔ ɩsɔtaa tillu. Ma ta pɔɔsɩ-ɩ timpi ɩ lɩɩnaa tɔ. Pǝ́cɔ́ ɩ́lɛ́ ɩ ta tɩɩ heeli-m ɩ hǝtɛ.
Halɩ ɩ heela-m sɩ maa la teu, na má lʋlɩ apalʋpǝyaɣa. Ɩlɛ pǝ kpaɣaʋ pǝnɛntɛ tɔ, má taa tasa sʋlʋm kɛ nyɔɔʋ, yaa kʋnyɔnyɔɔm kʋkʋkʋm napǝlɩ. Pǝ́cɔ́ má taa tɔɣɔ mpi Ɩsɔ kisina-tʋ tɔ. Mpi tɔ, pǝyaɣa ŋkɛ ka kɛ́ Ɩsɔ nyǝŋka kɛ hatoo ka too lotu taa kɛ́, halǝna ka sǝm.
Mpʋɣʋlɛ Manʋwa sǝlǝma Tacaa sɩ: Haɩ, Tacaa, ma wiina-ŋ sɩ ń mǝlǝna nyá yʋlʋ wei n tila tá kiŋ tɔ na ɩ́ sɛɣɛsɩ-tʋɣʋ nti nti tɩɩ tǝŋ pǝyaɣa ŋka ɩnɩ tɩɩ lʋlɩ tɔ ka tɔm taa tɔ.
Ɩlɛna Ɩsɔ mʋ Manʋwa kʋsǝlǝmʋtʋ, na ɩ́ mǝlǝna ɩsɔtaa tillu kɛ alʋ ɩnɩ ɩ kiŋ, na pǝ́ pana ɩ wɛ ɩ tike kɛ taalɛ, ɩ paalʋ fɛɩ.
Ɩlɛna ɩ́ lɔɣɔ ɩ tǝɣɩ ɩ paalʋ kiŋ na ɩ́ yaa-ɩ sɩ: Kɔɔ lɔŋ, yʋlʋ wei ɩnɩ ɩ ka lɩɩwa ma tɔɔ kɛ́ kʋyakʋ nakʋlɩ tɔ, ɩ taɣana mǝlʋɣʋ tɔtɔ.
Ɩlɛna Manʋwa tǝŋ ɩ alʋ na pá polo yʋlʋ ɩnɩ ɩ kiŋ na ɩ́ tɔmɩ-ɩ sɩ: Tete waalɩ nyá yɔɣɔtǝna na ma tɛ alʋ na? Ɩlɛna ɩ́lɛ́ sɩ: Nn maɣa.
Ntɛna Manʋwa sɩ: Ye pǝ kɔma na pǝ́ la mpʋ, pepe na pepeɣe tɩɩ la pǝyaɣa ŋkɛ ka tɔm taa, na tǝ yele we?
Kɛlɛna Tacaa ɩsɔtaa tillu sɩ: Pǝ wɛɛ kɛ́ sɩ nyá alʋ ɩ́ kii mpi na mpi ma kisina-ɩ tɔ.
Pǝ fɛɩ sɩ ɩ́ tɔɣɔ lɛsɛŋ pʋlʋ. Pǝ́cɔ́ ɩ́ taa nyɔɔ sʋlʋm yaa kʋnyɔnyɔɔm kʋkʋkʋm napǝlɩ. Pǝyele ɩ́ taa tɔɣɔ mpi Ɩsɔ kisina-mɛ tɔ. Ɩ́ tǝŋ pǝ tǝna mpi ma tʋ-ɩ mpʋ tɔ.
Manʋwa taa cɛkǝna sɩ Tacaa ɩsɔtaa tillu, ɩlɛna ɩ́ tɔmɩ-ɩ sɩ: Caɣa na tǝ́ la-ŋ pǝfatɛ kɛ mʋʋllɛ. Ntɛna ɩ́lɛ́ sɩ: Paa ma caɣaa ma kaa tɔɣɔ tɔɣɔnaɣa. Ɩlɛ ye n sɔɔlaa n la Tacaa kɛ kɔtaɣa ŋka kɔkɔ nyaɣa ka tǝna tɔ.
<range>
Ɩlɛna Manʋwa tɔmɩ-ɩ sɩ: Heeli-tʋɣʋ nyá hǝtɛ, na pǝ́ kɔma na tɔm nti n heela-tʋ tɔ tǝ́ la, ɩlɛ tɩɩ sa-ŋ.
Kɛlɛna ɩsɔtaa tillu sɩ: Ma hǝtɛ wɛ piti kɛ́. Pepe tɔɔ kɛ́ n caa tǝ nyǝm?
Ḿpʋ́ɣʋ́ Manʋwa kpawa pǝfatɛ na ɩ kʋhaʋ na ɩ́ lá Tacaa wei ɩ lakɩ piti tǝma tɔɣɔ kɔtaɣa kɛ kʋkpamʋɣʋ tɔɔ. Ɩ́ na ɩ alʋ pa tɔŋna nyǝnʋɣʋ kɛ mpʋ, na
kɔkɔ náá mʋɣɩ kɔtaɣa tǝlatɛ, ɩlɛ pa ná Tacaa ɩsɔtaa tillu ntɛ́ na ɩ́ tǝŋǝɣɩ kɔkɔ ŋkɛ na ɩ́ kpaakɩ. Ɩlɛna pá hoti atɛɣɛ pa ɩsɛntɔɔ.
Waatʋ ɩnǝɣǝlɛ Manʋwa na ɩ alʋ pa cɛkǝnaa sɩ Tacaa ɩsɔtaa tillu. Ɩlɛ ɩ ta tasa pa tɔɔ kɛ́ lɩɩʋ tɔtɔ.
Ntɛna Manʋwa heeli ɩ alʋ sɩ: Hei, Ɩsɔ kɛ́ tǝ nawa yoo, ɩsɩɩ tǝ sǝpa.
Mpʋɣʋlɛ ɩ alʋ cɔ-ɩ sɩ: Ye Tacaa ka caakaɣa-tʋɣʋ kʋɣʋ, ɩ taa mʋ ta kɔtaɣa ŋka kɔkɔ nyaɣaa tɔ na tɔɣɔnaɣa nyǝŋka. Pǝyele ɩ taa hʋlɩ-tʋɣʋ pʋlʋ na ɩ́ heeli-tʋɣʋ natǝlɩ.
Ḿpʋ́ɣʋ́ Manʋwa alʋ lʋla apalʋpǝyaɣa, na ɩ́ ha-kɛɣɛ hǝtɛ sɩ: Samsɔŋ. Pǝyaɣa tɔŋna pɩɩʋ na Tacaa kooliɣi-kɛɣɛ kʋpantʋ.
Ḿpʋ́ɣʋ́ Tacaa Feesuɣu tiiwa ɩ tɔɔ kɛ́ tɔm kancaalaɣa nyǝm kɛ waatʋ wei ɩ ka wɛ Taŋ tǝsikile kɛ Sola na Ɩsǝtawɔlɩ pa hɛkʋ tɔ.
Ḿpʋ́ɣʋ́ kʋyakʋ nakʋlɩ Samsɔŋ pola Timna, na ɩ́ ná Filiisi pɛɛlɔ nɔɣɔlʋ na ɩ luɣu sʋʋ-ɩ.
Ɩ kpema, ɩlɛna ɩ́ heeli ɩ nyǝ́ma kɛ ɩ tɔm sɩ: Ma nawa Filiisi pɛɛlɔ nɔɣɔlʋɣʋ Timna, ma caa sɩ ɩ́ caamɩ-ɩ.
Mpʋɣʋlɛ ɩ nyǝ́ma cɔ-ɩ sɩ: Ɩsɩɩ n ta na pɛɛlɔ ntɛ́ nyá piitim nyǝ́ma taa na nyá yǝlaa taa, na ń puki sɩ n caakɩ Filiisi nyǝ́ma mpa pa ta nyɩ Ɩsɔ tɔ? Tǝnaɣalɛ Samsɔŋ sɩ: Ɩnɩ ɩ wɛnna-m teu. Mɩɩ caamɩ-ɩ te.
Ama ɩ nyǝ́ma ná tá nyɩ sɩ Tacaa niŋ wɛ pǝ taa sɩ pa pǝyaɣa ɩ́ hikina Filiisi nyǝ́ma na tǝna. Mpi tɔ, pɛlɛ paa ŋmakǝla Ɩsɛɣɛlɩ nyǝ́ma kɛ waatʋ ɩnǝɣɩ.
Ḿpʋ́ɣʋ́ Samsɔŋ na ɩ nyǝ́ma pa pola Timna, pa kɔma na pá tala ɩcatɛ nyǝ́ma lɛsɛŋ tɩɩŋ tawa, ɩlɛ tɔɣɔlaɣa kʋfalaɣa nyɩɩsaa kɛlɛ na ɩ́ hɛlɩ sɩ ɩ naakɩ. Ɩlɛna ká tili ɩ waalɩ.
Ḿpʋ́ɣʋ́ Tacaa Feesuɣu tii Samsɔŋ tɔɔ na ɩ́ kpa-kɛ, na ɩ́ cǝlɩ tǝkpɩɩ ɩsɩɩ pinaɣa. Pǝ́cɔ́ ɩ tɔŋaɣa niŋ kpɛtɛ kɛ́. Ɩ ta heeli ɩ nyǝ́ma kɛ mpi ɩ lapa tɔ.
Ɩlɛna ɩ́ polo na ɩ́ na pɛɛlɔ pá lá faaci. Pɛɛlɔ ɩnɩ ɩ ka wɛ-ɩ teu kɛ́.
Pǝ lapa wɛɛ naalɛ, ɩlɛna Samsɔŋ mǝlǝɣɩ Timna sɩ ɩ kpakǝɣɩ ɩ taŋ, na ɩ́ hɛlɩ sɩ ɩ naakɩ tɔɣɔlaɣa ŋka ɩ ka kʋwa tɔ. Ɩlɛna ɩ́ maɣana tɩɩŋ sɛsɛkʋ kɛ tɔɣɔlaɣa ŋkɛ ka taa na sɛtasɩ.
Ɩlɛna ɩ́ cosi sɛtaɣa kɛ ɩ niŋ taa na ɩ́ tɔkɩ na ɩ́ tɛɛkɩ na ɩ́ katɩ ɩ nyǝ́ma na ɩ́ ha-wɛ na pá tɔɣɔ. Ama ɩ ta heeli-wɛ sɩ tɔɣɔlaɣa kʋsǝpaɣa taa kɛ́ ɩ hika tɩɩŋ ɩnɩ.
Ḿpʋ́ɣʋ́ cɛcɛ pola pɛɛlɔ tɛ, na Samsɔŋ la akpaɣalɛ acima kɛ tǝna, ɩsɩɩ ɩfepiya lakɩ tɔ.
Filiisi nyǝ́ma na-ɩ, ɩlɛna pá yaa ɩfepiya kɛ hiu na naanʋwa sɩ pá na-ɩ pa cakɩ.
Mpʋɣʋlɛ Samsɔŋ sɩ: Ma sɩɩkɩ-mɛɣɛ ɩsǝsɩɩlɛ. Ye ɩ́ pǝsaa na ɩ́ kpeɣe-tɛɣɛ acima kʋyɛɛŋ naatosompɔɣɔlaɣa ɩnɛ ɩ taa, maa ha paa wei kɛ toko kʋcacaɣanaʋ na acima nyǝŋ.
Ye pǝ taɣa mpʋ paa mǝ taa wei ɩ ka hana maɣa toko kʋcacaɣanaʋ na acima nyǝŋ. Ntɛna pɛlɛ pá cɔ-ɩ sɩ: Sɩɩ nyá ɩsǝsɩɩlɛ na tǝ́ nɩɩ.
Ɩlɛna Samsɔŋ sɩ: Kʋtɔtɔɣɔm lɩɩna tɔɣɔlʋ taa. Na leleŋ nyǝm lɩɩna toŋ tʋ taa. Pepeɣelɛ? Halǝna kʋyɛɛŋ tooso siki ɩfepiya ta nyǝnta kʋcɔcɔtʋ.
Ḿpʋ́ɣʋ́ pa tɔma Samsɔŋ alʋ kɛ kʋyakʋ liɣiti nyǝŋkʋ wule sɩ: Puɣusi nyá paalʋ na ɩ́ heeli-tʋɣʋ kʋkpekpeɣetʋ, tɔfɔ tɩɩ sɔ nyá na nyá caa tǝyaɣa nyǝ́ma kɛ kɔkɔ. Pǝ taɣa ɩ́ yaa-tʋɣʋ sɩ ɩ́ hʋlǝsǝɣɩ-tʋ.
Kɛlɛna Samsɔŋ alʋ polo ɩ kiŋ na wula na ɩ́ tɔmɩ-ɩ sɩ: Nyá luɣu ta sʋʋ-m. Pǝ́cɔ́ nn tɩɩ caakɩ-m. Pǝ tɔɔ kɛ́ n sɩɩ ma nyǝ́ma kɛ ɩsǝsɩɩlɛ na ń tá heeli-m kʋkpekpeɣetʋ. Mpʋɣʋlɛ Samsɔŋ sɩ: Haɩ, paa ma nyǝ́ma maɣamaɣa ma ta heeli pɛlɛ, kacaŋfana nyá na?
Mpʋɣʋlɛ alʋ mɩɩsǝna-ɩ na ɩsǝlʋm kɛ ḿpʋ́ɣʋ́ acima kʋyɛɛŋ tǝna. Pǝ nɩɩ-ɩ, ɩlɛna ɩ́ heeli-ɩ kʋyakʋ naatosompɔɣɔlaɣa nyǝŋkʋ wule. Ɩlɛna alʋ náá taɣasɩ ɩ tɛ ɩfepiya kɛ kpakpaa.
Mpʋɣʋlɛ ɩfepiya polaa na pá heeli Samsɔŋ kɛ kʋkpekpeɣetʋ na pǝ́cɔ́ ilim tʋ sɩ: Pepe kǝla tɩɩŋ nim kɛ leleŋ? Na pepe kǝla tɔɣɔlaɣa kɛ toŋ? Ɩlɛna ɩ cɔ sɩ: Ye ɩ́ taa halǝna ma alʋ kɛ naʋ nyǝm, ɩ́ taa nyɩ kʋkpekpeɣetʋ ntɩ.
Tǝnaɣalɛ Tacaa Feesuɣu tii Samsɔŋ tɔɔ na ɩ́ tɛɛ Asǝkalɔŋ na ɩ́ kʋ apalaa hiu na naanʋwa na ɩ́ wɔɣɔsɩ pa tokonaa, na pa acima wontu, na ɩ́ cɛla mpa pa kpeɣa ɩsǝsɩɩlɛ tɔ. Ɩlɛna ɩ́ mǝlɩ ɩ caa tɛ na pááná.
Mpʋɣʋlɛ pa ha Samsɔŋ alʋ kɛ ɩfepu wei ɩ sǝna Samsɔŋ kɛ ɩ akpaɣalɛ taa tɔ.
Pǝlɛ pǝ waalɩ kɛ́ Samsɔŋ pola ɩ alʋ naʋ kɛ kʋmtʋ waatʋ, na ɩ́ kpɛnna-ɩ pǝfatɛ. Ɩlɛna ɩ́ tɔ sɩ: Ma sʋʋkɩ ma alʋ naŋ taa. Ama ɩ yǝtɩ kisina-ɩ,
na ɩ́ tɔ sɩ: Ma hʋʋwa sɩ nyá taa kpana-ɩ kɛ́. Ɩlɛna má ha-ɩ nyá taapalʋ. Ɩlɛ ɩ neu ta kǝlɩ-ɩ teu? Kpaɣa ɩlɛɣɛ kɔɣɔ lonte.
Tǝnaɣalɛ Samsɔŋ pǝsǝnaa sɩ: Ye ma lɛɛta Filiisi nyǝ́ma kɛ ɩsaɣatʋ kɛ pǝnɛntaa pá taa tɔ sɩ ma caala-wɛ yoo.



































































































































































































Ḿpʋ́ɣʋ́ nyɔɣɔsɩ anaam nɔɣɔlʋ ɩ lɩɩwa Ɩsɛɣɛlɩ tɛtʋ taa kɛ́ waatʋ wei Paasǝnlaa nyǝnaɣa yǝlaa tɔɔ tɔ. Mpʋ pǝ lapǝna na Yuta tɛtʋ ɩcatɛ Pɛtǝlɛhɛm apalʋ nɔɣɔlʋ na ɩ alʋ na ɩ pǝyalaa naalɛ pa polo Mowapʋ tɛtʋ taa na pá cɔɔsɩ tǝna.
Pa yaakaɣa apalʋ ɩnɩ sɩ Ilimɛlɛkɩ na ɩ alʋ sɩ Noyomii, na ɩ pǝyalʋ kancaalaɣa nyǝŋ sɩ Malɔŋ na naalɛ nyǝŋ sɩ Kiliyoŋ. Paa kɛ́ Ɩfǝlata lʋlʋɣʋ nyǝ́ma kɛ́.
Tǝnaɣa Noyomii paalʋ Ilimɛlɛkɩ sǝpa na pǝ́ yele ɩ na ɩ pǝyalaa naalɛ.
Ḿpʋ́ɣʋ́ pɛlɛ pa kpaɣa Mowapʋ alaa. Pa yaa lɛlʋ sɩ Opa, na lɛlʋ sɩ Luuti. Pa caɣa tǝna ɩsɩɩ pɩɩsɩ naanʋwa.
Ɩlɛna Malɔŋ na Kiliyoŋ pɛlɛ pa sɩ tɔtɔ, na pǝ́ yele Noyomii kɛ ɩ tike.
Ḿpʋ́ɣʋ́ kʋyakʋ nakʋlɩ Noyomii nɩɩwa Mowapʋ taa sɩ Tacaa paasǝna Ɩsɛɣɛlɩ nyǝ́ma na ɩ́ ha-wɛɣɛ tɔɣɔnaɣa. Ɩlɛna ɩ́ kʋlɩ sɩ ɩ kpeŋ. Ɩ́ na ɩ poolaa naalɛ pa tʋ mpaaʋ sɩ pa mǝlǝɣǝna Yuta tɛtʋ taa.
<range>
Ntɛna Noyomii tɔ ɩ poolaa mpɛ sɩ: Paa wei ɩ́ kpe ɩ calaɣa. Tacaa ɩ́ la-mɛɣɛ kʋpantʋ ɩsɩɩ mǝ lapʋ ma na ma sɔlʋnaa tɔ.
Ɩsɔ ɩ́ ha-mɛɣɛ apalaa na ɩ́ hɛɛsɩ pa tɛɛsɩ taa. Ɩlɛna Noyomii la-wɛɣɛ pǝlapa wulee na pɛlɛ pá tʋlɩ nɔɔsɩ na pá wii tǝkpoo.
Ḿpʋ́ɣʋ́ pa tɔma pa paŋ sɩ: Aaɩ yoo, tɩɩ tǝŋɩ-ŋ kɛ́ na tǝ́ polo nyá nyǝ́ma tɛ.
Tǝnaɣa Noyomii cɔwa sɩ: Ɩ́ mǝlɩ ma pɛɛlaa. Pepe tɔɔ kɛ́ ɩ́ tǝŋǝɣɩ-m? Piya ta kaasɩ ma taa sɩ ɩ́ ká saa-sɩ.
Mpʋ tɔ, ɩ́ mǝlɩ. Ma sula pɩɩʋ, ma kaa tasa saaʋ. Na ye ma tɩɩ tɛɛlǝɣɩ pǝyaɣa ntɛna má kpǝtǝna apalʋ kɛ ahoo anɛ a maɣamaɣa, na má lʋlɩ apalʋpiya,
ɩlɛ ɩ́ yele apalaa saaʋ ntɛ́ na ɩ́ taŋ mpɛ ɩnɩ na pá la yǝlaa na ɩ́ saa-wɛ? Aaɩ, ma pɛɛlaa, ma laŋlɛ wakǝlǝna-mɛɣɛ. Mpi pǝ tɔɔ tɔ Tacaa hʋla-m mpǝle kɛ́.
Ɩlɛna Noyomii poolaa mpɛ pa tasa nɔɔsɩ tʋlʋɣʋ tɔtɔ na pá wii sɔsɔm. Ḿpʋ́ɣʋ́ wei pa yaa sɩ Opa tɔ ɩ lapa ɩ paŋ kɛ́ pǝ lapa wulee na ɩ́ mǝlɩ kpente. Ama Luuti ná nyɔkǝlǝna Noyomii.
Tǝnaɣalɛ Noyomii tɔma Luuti sɩ: Nyǝnɩ, nyá taapalʋ mǝla ɩ nyǝ́ma na ɩ atɛtʋnaa pa cɔlɔ, nyaa mǝlɩ mpʋ tɔtɔ.
Ntɛna Luuti cɔ-ɩ sɩ: Taa caalɩ-m sɩ má yele-ŋ na má mǝlɩ. Nyá tǝpote ma tǝpote, nyá tǝcaɣalɛ ma nyǝntɛ, nyá piitim ká wɛɛ ma nyǝm, nyá Ɩsɔ ká wɛɛ ma nyǝŋ.
Timpi n ka sɩ tɔ tǝnaɣa maa sɩ na pá pi-m. Ye ma na-ŋ tǝ yawa na pǝ́ tá kɛna sǝm paasi. Tacaa ɩ́ lana-m ɩsǝna ɩ sɔɔlaa tɔ.
Noyomii nawa sɩ Luuti sɛɛsa ɩsǝlɛ sɩ ɩ ká tǝŋɩ-ɩ kɛ́ ɩ ká tǝŋɩ-ɩ, ɩlɛna ɩ́ yele-ɩ caalʋɣʋ.
Ɩlɛna pá kpɛntɩ na pá tɛɛ Pɛtǝlɛhɛm. Noyomii pa talaa ɩlɛna ɩcatɛ tǝna alaa yǝpǝlǝɣɩ ɩ tɔm sɩ: Ɩsɩɩ Noyomii kɛlɛ?
Ntɛna ɩ nɔɣɔ tǝkpaʋ sɩ: Ɩ́ taa yaa-m Noyomii, ɩ́ yaa-m Mala. Mpi tɔ, Toma tǝna tʋ wakǝla ma laŋlɛ kɛ sɔsɔm kɛ́.
Ma tɛɛkaɣa waatʋ wei tɔ pǝ caɣana-m kɛ́. Ɩlɛna Tacaa mǝlǝɣǝna-m ma niŋ kakpasɩ, ɩ laŋlɛ ta hɛɛna-m. Toma tǝna tʋ mapa-m kpátʋ́ɣʋ́, ɩlɛ pepe tɔɔ kɛ́ ɩ́ tasǝɣɩ-m Noyomii kɛ yaaʋ?
Ɩsǝna Noyomii na ɩ poolu Mowapʋ tʋ Luuti pa mǝlʋɣʋ lapa tɔɣɔlɛ. Pa tala Pɛtǝlɛhɛm taa ɩlɛ pa caalǝɣɩ kʋmtʋ ntɛ́.
Noyomii paalʋ yʋlʋ nɔɣɔlʋ ɩ ka wɛnna. Apalʋ ɩnɩ ɩ sʋʋ toŋ kɛ́ na ɩ́ wɛna nyʋɣʋ. Pa yaakaɣa-ɩ sɩ: Poosi na ɩ kɛ́ Ilimɛlɛkɩ lʋlʋɣʋ tʋ.
Ḿpʋ́ɣʋ́ kʋyakʋ nakʋlɩ Luuti tɔma Noyomii sɩ: Maa kpa taalɛ na má calǝsɩ kumkum kɛ́ kʋpaŋ nɔɣɔlʋ ɩ halǝm taa. Ntɛna ɩ́ cɔ-ɩ sɩ: Polo, ma pɛɛlɔ.
Ɩlɛna Luuti kpa taalɛ natǝlɩ tǝ taa na ɩ́ tǝŋǝɣɩ kʋntaa na ɩ́ calǝsǝɣɩ. Sɛsɛ ɩlɛ Poosi taalɛ ntɛ́.
Ḿpʋ́ɣʋ́ kʋyakʋ ŋkʋ Poosi kpa taalɛ kɛ kʋntaa cɔlɔ na ɩ́ sɛɛ-wɛ sɩ: Tacaa ɩ́ wɛɛ mǝ waalɩ. Na pɛlɛ pá tisi sɩ: Ɩsɔ ɩ́ kooli-ŋ kʋpantʋ.
Mpʋɣʋlɛ Poosi pɔɔsa tǝmlɛ tʋ wei ɩ feŋiɣi kʋntaa tɔɔ tɔ sɩ: Le tʋ kɛ asaalʋ ɩnɛ?
Kɛlɛna tǝmlɛ tʋ cɔ-ɩ sɩ: Mowapʋ tʋ kɛ́, ɩ́ na Noyomii pa kɔmna.
Ɩ sǝlǝma-tʋɣʋ sɩ ɩ tǝŋǝɣɩ kʋntaa na ɩ́ calǝsɩ na ɩ́ tɔɔsǝɣɩ lɔɔtʋ nti nti pǝ sɔɔwa tɔ. Hatoo tanaŋ tɛɛ ɩ kɔm na ɩ́ luŋ tɔ nɔɔnɔɔ tike ntɛ́ ɩ hɛɛsa tɔm kʋlʋm.
Ɩlɛna Poosi tasa Luuti kɛ laɣatʋ sɩ: Taa kʋlɩ sɩ ń puki nɔɣɔlʋ taalɛ taa kɛ calǝsʋɣʋ. Caɣa ma tǝmlɛ nyǝ́ma alʋnyǝma kiŋ cǝnɛ.
Nyǝnǝɣɩ timpi pa kʋŋ tɔ na ń tǝŋ pa waalɩ. Ma heela ma tǝmlɛ nyǝ́ma apalʋnyǝma sɩ pá taa kaɣatɩ-ŋ. Ye lʋkɔtʋ ɩ́ kpa-ŋ n polo hǝyaɣa taa na ń nyɔɔ lʋm mpi pá luwa tɔ.
Tǝnaɣalɛ Luuti hǝnta Poosi kɛ atɛ na ɩ́ tɔ sɩ: Ɩsǝnaɣa pǝ lapa na ń paasǝɣǝna-m na ń lakɩ-m kʋpantʋ, anɩ maɣa mʋʋlʋ?
Kɛlɛna Poosi cɔ-ɩ sɩ: Pa kɛɛsa-m pǝ tǝna mpi n lapa nyá paŋ kɛ́ nyá paalʋ sǝm waalɩ tɔ. Na ɩsǝna n yela nyá caa na nyá too na nyá tɛtʋ nti tǝ taa pa lʋla-ŋ tɔ, na ń polo yǝlaa mpa n taa nyɩ tɔ pa tɛ tɔ.
Ɩsɛɣɛlɩ Ɩsɔ Tacaa wei n kɔma sɩ n tʋɣɩ kpʋlʋɣʋ tɔ ɩ́ lɛɛtɩ-ŋ mpi n lapa tɔ tǝcɩʋcɩʋ.
Ɩlɛna Luuti cɔ sɩ: Haɩ, ma cɛ n paasǝna-m teu kɛ́. Mpi tɔ, nyá hɛɛsǝna ma laŋlɛ na ń yɔɣɔtǝna-m ɩsɩɩ n ka nyǝma-m. Paa na mpʋ tɔ, ma ta haŋna nyá tǝmlɛ tʋ nɔɣɔlʋ.
Pǝ kɔma na pǝ́ tala tɔɣɔʋ ɩlɛna Poosi tɔ Luuti sɩ: Kɔɔ tǝ tɔɣɔ. Cosiɣi tɔɣɔnaɣa na ń liiki tuusi taa. Ɩlɛna Luuti caɣa kʋntaa cɔlɔ, na pá cosi-ɩ pee wena pa toŋaa tɔ na ɩ́ tɔɣɔ na ɩ́ haɣa na pǝ́ kaasɩ na ɩ́ sɩɩ.
Ɩlɛna ɩ́ kʋlɩ calǝsʋɣʋ, na Poosi heeli ɩ tǝmlɛ nyǝ́ma sɩ: Ɩ́ yele na Luuti calǝsɩ camnaa kila tɔtɔ, ɩ́ taa taŋɩ-ɩ.
Ɩ́ yeki lɔɔtʋ lɛntɩ na ɩ́ tɔɔsǝɣɩ, ɩ́ taa kalǝna-ɩ.
Ḿpʋ́ɣʋ́ Luuti calǝsa taalɛ ńtɛ́ tǝ taa halǝna taanaɣa. Ɩlɛna ɩ́ má na pee maɣana ɩsɩɩ kiloonaa hiu na naanʋwa.
Na ɩ́ kpaɣa na ɩ́ kpeena na ɩ́ hʋlɩ ɩ paŋ. Ɩlɛna ɩ́ lǝsɩ tɔɣɔnaɣa ŋka kaa kaasaa tɔ na ɩ́ cɛlɛ-ɩ tɔtɔ.
Ḿpʋ́ɣʋ́ Noyomii pɔɔsa-ɩ sɩ: Leɣe n calǝsa saŋa? Awe taalɛ kɛ n kpawa? Ɩsɔ ɩ́ kooli kʋpantʋ kɛ wei ɩnɩ ɩ paasǝna-ŋ tɔ. Ɩlɛna Luuti sɩ: Pa yaa-ɩ sɩ Poosi.
Ḿpʋ́ɣʋ́ Noyomii tɔma sɩ: Ma nyǝ́ma sɩ Tacaa lapa weesiŋ nyǝ́ma taɣa kʋpantʋ na ta sǝtaa tɔtɔ. Ɩsɔ ɩ́ kooli apalʋ ɩnǝɣɩ kʋpantʋ. Apalʋ ɩnɩ ɩ kɛ́ tá lʋlʋɣʋ nyǝ́ma taa lɛlʋ wei ɩ pǝsǝɣɩ na ɩ́ paasǝna-tʋ tɔɣɔ.
Kɛlɛna Luuti sɩ: Halɩ apalʋ ɩnɩ ɩ heela-m kɛ́ sɩ má tǝŋǝɣɩ ɩ tǝmlɛ nyǝ́ma na má calǝsǝɣɩ, halǝna ɩ kʋmtʋ na tǝ tɛm.
Ntɛna Noyomii sɩ: Pǝ wɛ teu ma pɛɛlɔ, tǝŋ mpɛ. Ye nɔɣɔlʋ taalɛ taa pa tɔɣɔnǝɣɩ-ŋ kɛ́.
Ḿpʋ́ɣʋ́ Luuti saala Poosi tǝmlɛ nyǝ́ma kiŋ kɛ mpʋ na ɩ́ calǝsǝɣɩ, halǝna kʋmtʋ tɛ́. Na ɩ́ na ɩ paŋ pá wɛ mpʋ.
Ḿpʋ́ɣʋ́ Noyomii tɔma ɩ poolu sɩ: Ma pɛɛlɔ, ma caa kɛ́ sɩ ń hiki tǝcaɣalɛ na ń hɛɛsɩ.
Ntɔŋ ń nyǝmá sɩ nyana Poosi wei ɩnɩ ɩ tǝmlɛ nyǝ́ma ɩ́ kʋma tɔ ɩ kɛ́ tá yʋlʋ kɛ́. Taanaɣa kanɛ pa makɩ ɩ tɔɣɔnaɣa kɛ kataɣa taa.
Mpʋ tɔ, sɔ lʋm, tʋ tulaalʋ, suu nyá wontu kʋpantʋ. Ɩlɛna ń tii kataɣa taa. Ama yele na ɩ́ tɛ tɔɣɔʋ ɩlɛna ɩ́ na-ŋ.
Pǝlɛ pǝ waalɩ ɩlɛna ń feŋ na ń ná ɩ tǝhǝntǝlɛ, ɩlɛna ń kɛɛlɩ ɩ nɔɔhɛɛ tɔɔ na ń hǝntɩ. Ɩ maɣamaɣa ɩ ká heelina-ŋ nti ń ka la tɔ. caakɩ sɩ Poosi ɩ́ hɔmɩ-ɩ leelu.
Ḿpʋ́ɣʋ́ Luuti cɔwa sɩ: Maa la ɩsɩɩ n heeluɣu-m tɔ. Ɩlɛna ɩ́ tɛɛ.
<range>
Poosi tɔɣaa na ɩ́ nyɔɔ na ɩ laŋlɛ hʋlʋmɩ, ɩlɛna ɩ́ polo ɩ́ hǝntɩ tɔɣɔnaɣa huɣule kite. Ntɛna Luuti polo tǝhɛɛ kɛ waatʋ wei ɩ toowa tɔ na ɩ́ kɛɛlɩ ɩ nɔɔhɛɛ tɔɔ na ɩ́ hǝntɩ.
Apalʋ ɩnɩ ɩ nyama na ɩ́ fe ahoo hɛka na ɩ́ nyǝnɩ ɩlɛna ɩ́ maɣana alʋ hǝnta ɩ nɔɔhɛɛ tɛɛ.
Ɩlɛna ɩ́ pɔɔsɩ sɩ: Aweɣe-ɩ? Ntɛna Luuti cɔ sɩ: Maɣa nyá pɛɛlɔ Luuti kɛ́. Haɩ, waasɩ-m. Mpi tɔ, nyá wɛnna mpaaʋ sɩ ń ya-m.
Ɩlɛna Poosi tɔmɩ-ɩ sɩ: Tacaa ɩ́ kooli-ŋ kʋpantʋ, ma pɛɛlɔ. Nyá yaasi kantǝkaɣa nyǝŋ ɩnɛ ɩ hʋlǝɣǝna ɩsǝna n matǝna nyá paŋ yǝlaa tɔ na pǝ́ kǝlɩ kancaalaɣa nyǝŋ. Mpi tɔ, n ta pɛɛkɩ ɩfepiya liɣitee nyǝ́ma yaa kʋnyɔntʋnaa.
Mpʋ tɔ, ma pɛɛlɔ taa nǝɣǝsɩ. Mpi n caakɩ tɔ mpǝɣɩ maa la-ŋ. Mpi tɔ, ɩcatɛ yǝlaa tǝna nyǝ́ma sɩ n kɛ́ alʋ kʋpaŋ.
Tampana pǝ wɛɛ sɩ má ya-ŋ yaa, ɩlɛ nɔɣɔlʋ na nyá paŋ pa lʋlʋɣʋ kǝla kaaʋ kɛ ma.
Sʋʋ cǝnɛ, ye pǝ fema maa pɔɔsɩ-ɩ na má ná sɩ ɩ ká ya-ŋ yaa ɩsǝna? Ye ɩ luɣu fɛɩ ɩlɛ, ma tuukina Tacaa sɩ maa ya-ŋ. Hǝntɩ mpʋ na pǝ nyaalɩ.
Ɩlɛna Luuti hǝntɩ ḿpʋ́ɣʋ́ Poosi nɔɔhɛɛ tɛɛ. Poosi taa caakɩ sɩ nɔɣɔlʋ ɩ́ nyɩ sɩ Luuti kɔma kataɣa taa. Pǝ tɔɔ kɛ́ ɩ kʋsa-ɩ saa wei pǝ wɛ tǝŋmɛntɛŋmɛntɛ tɔ sɩ nɔɣɔlʋ ɩ́ taa nyǝmɩ-ɩ.
Ɩlɛna Poosi tɔmɩ-ɩ sɩ: Hɛtɩ nyá tɛkɛntɛ na ń tɔkɩ-ɩ teu. Ɩlɛna ɩ́ maɣasɩ tɔɣɔnaɣa pee ɩsɩɩ kiloonaa naanʋwa na kakpasɩ na ɩ́ sʋkɩ-ɩ. Ɩlɛna ɩnɩ ɩ kpa ɩcatɛ taa.
Luuti mǝla ɩ paŋ cɔlɔ ɩlɛna ɩ́ pɔɔsɩ-ɩ ɩ mpaaʋ alaafǝya tɔɔ. Ḿpʋ́ɣʋ́ Luuti kɛɛsa-ɩ ɩsǝna apalʋ ɩnɩ ɩ paasǝna-ɩ tɔ.
Na ɩ́ tasa sɩ: Halɩ ɩnɩ ɩ hana-m tɔɣɔnaɣa pee anɛ a tǝna sɩ pǝ fɛɩ sɩ má mǝlɩ nyá kiŋ kɛ niŋ kakpasɩ.
Tǝnaɣalɛ Noyomii sɩ: Ma pɛɛlɔ caɣa tǝpamm, na ń ná ɩsǝna pɩɩ tɛɛsǝna tɔ. Mpi tɔ, ye apalʋ ɩnɛ ɩ ta na tɔm tǝnɛ tǝ tǝnaɣa kɛ saŋa ɩɩ hɛɛsǝɣɩ.
Ḿpʋ́ɣʋ́ Poosi lɩɩ nɔnɔɣɔ timpi pa hʋʋkɩ tɔm tɔ na ɩ́ caɣa. Ɩlɛ Ilimɛlɛkɩ lʋlʋɣʋ tʋ wei ɩ tɔm ɩ ka yɔɣɔtaa sɩ pɩɩ wɛɛ sɩ ɩ́ waasɩ sǝtʋ tǝyaɣa yǝlaa tɔ ɩ tɛɛ kɛlɛ. Ɩlɛna ɩ́ yaa-ɩ sɩ: Apaŋ nyá, kɔɔ ń caɣa. Ɩlɛna apalʋ ɩnɩ ɩ polo.
Ḿpʋ́ɣʋ́ Poosi sǝŋsa ɩcatɛ sɔsaa kɛ naanʋwa. Pa kɔma na pá caɣa
ɩlɛna ɩ́ tɔ wei ɩnɩ pɩɩ wɛɛ sɩ ɩ waasɩ sǝtʋ tǝyaɣa yǝlaa tɔ sɩ: Noyomii wei ɩ lɩɩna Mowapʋ tɔ ɩ pɛɛtǝɣɩ tá yʋlʋ Ilimɛlɛkɩ tɛtʋ.
Ɩlɛ ma heeliɣi-ŋ sɩ, ń ya-tǝɣɩ ɩcatɛ nyǝ́ma na sɔsaa pa ɩsɛntaa. Ye n ka ya-tɩ ɩlɛ n ya-tɩ. Ye nyá luɣu fɛɩ ɩlɛ n heeli-m na má cɛkǝna. Mpi pǝ tɔɔ tɔ, nyaɣalɛ nɔɣɔ tʋ, nyá waalɩ kɛ́ má. Ntɛna ɩ́lɛ́ ɩ cɔ-ɩ sɩ: Tɔʋ, ma nɩɩwa.
Kɛlɛna Poosi sɩ ye n ka ya-tǝɣɩ Noyomii niŋ taa ɩlɛ n kpɛnna sɔlʋ ɩnɩ ɩ leelu Mowapʋ tʋ Luuti na ń hɔ. Pǝ́ taa kɔɔ na sǝtʋ hǝtɛ saalɩ na ɩ tɛtʋ pǝsɩ nɔɣɔlʋ nyǝntʋ.
Mpʋɣʋlɛ apalʋ ɩnɩ sɩ: Ye mpʋ ma maɣamaɣa ma kaa pǝsɩ na má ya-tɩ. Pǝ́ taa kɔɔ na ma wɛnaʋ saalɩ. Mpʋ tɔ, ya-tɩ na ma nɔɣɔ, ma kaa pǝsɩ.
Ɩlɛna ɩ́ wɔɣɔsɩ ɩ ntaŋkpatɛ na ɩ́ cɛla Poosi. Pɩɩ wɛ lɔŋtaa kɛ́ Ɩsɛɣɛlɩ nyǝ́ma kiŋ tɔ, ye pa yapa pʋlʋ yaa pa laɣasa tɛtʋ ḿpʋ́ɣʋ́ pa lakaɣa sɩ pǝ́ hʋ́lɩ́ sɩ pǝ tɛma.
<range>
Ntɛna Poosi tɔ sɔsaa na samaa sɩ: Mɛɣɛlɛ ma aseeta nyǝ́ma kɛ saŋa sɩ ma yapa Noyomii niŋ taa kɛ́ pǝ tǝna mpi pǝ kɛ́ Ilimɛlɛkɩ na ɩ pǝyalaa Kiliyoŋ na Malɔŋ pa nyǝm tɔ,
na má kpɛnna Malɔŋ leelu Mowapʋ tʋ Luuti na má hɔ na má kʋsɩ sǝtʋ hǝtɛ. Pǝ́ taa kɔɔ na tǝ́ saalɩ yem kɛ́ ɩ ɩcatɛ kʋlʋllɛ na ɩ yǝlaa taa. Mɛɣɛlɛ aseeta nyǝ́ma kɛ saŋa.
Mpʋɣʋlɛ nɔnɔɣɔ yǝlaa na sɔsaa pa tɔma sɩ: Tǝ kɛ́ aseeta nyǝ́ma. Tacaa ɩ́ kooli kʋpantʋ kɛ alʋ wei ɩ sʋʋkɩ nyá tǝyaɣa kɛ ɩsǝntɔ tɔ, na ɩ́ nǝɣǝsǝna ɩsɩɩ Lasɛɛlɩ na Leyaa mpa pa lʋla Ɩsɛɣɛlɩ piitim yǝlaa tɔ. Hʋ́lɩ́ nyá toŋ kɛ nyá lʋlʋɣʋ taa na ń la na nyá hǝtɛ yaa Pɛtǝlɛhɛm.
Piitim mpi Tacaa ká hana-ŋ na asaalʋ ɩnɛ tɔ, pǝ huki na pǝ́ nǝɣǝsǝna ɩsɩɩ Yuta na ɩ alʋ Tamaa pa pǝyalʋ Pɛlɛsɩ tǝyaɣa.
Ḿpʋ́ɣʋ́ Poosi kpaɣa Luuti na ɩ́ na-ɩ pá kpǝtɩ na Tacaa yele na ɩ́ la teu na ɩ́ lʋlɩ apalʋpǝyaɣa.
Ḿpʋ́ɣʋ́ Pɛtǝlɛhɛm ɩcatɛ alaa sɛɛ Noyomii na pá tɔŋ sɩ: Tǝ sama Ɩsɔ ɩsɩɩ ɩ ha-ŋ yʋlʋ wei ɩ ka waasɩ-ŋ tɔ. Pǝyele ɩ hǝtɛ ká yaa Ɩsɛɣɛlɩ taa.
Pǝyaɣa kanɛ kaa kpaasǝna nyá toŋ na ká te-ŋ nyá kpatǝlaɣa waatʋ. Pǝ taɣa pʋlʋ, nyá poolu wei ɩ sɔɔla-ŋ teu na ɩ́ tɛɛ-ŋ apalʋpiya naatosompɔɣɔlaɣa tɔ ɩnɩ ɩ lʋlʋna-kɛ.
Ɩlɛna Noyomii mʋ-kɛ na ɩ́ nʋkɩ-kɛ na ɩ́ paasǝna-kɛ ɩsɩɩ ɩ kʋlʋlaɣa.
Mpʋɣʋlɛ pa cɔlɔ alaa ha-kɛɣɛ hǝtɛ sɩ: Opɛtɩ, na pá tɔŋ sɩ pa lʋla Noyomii kɛ apalʋpǝyaɣa. Tafiiti caa Sesee caa kɛlɛ Opɛtɩ.
Tafiiti caanaa lʋlʋɣʋ nyǝ́ma ntɔ, pǝ kpaɣaʋ Pɛlɛsɩ tɔ. Pɛlɛsɩ lʋlʋna Hɛsǝlɔŋ,
na Hɛsǝlɔŋ lʋlɩ Lam, na Lam lʋlɩ Aminatapɩ,
na Aminatapɩ lʋlɩ Nasɔŋ, na Nasɔŋ lʋlɩ Salǝma,
na Salǝma lʋlɩ Poosi, na Poosi lʋlɩ Opɛtɩ,
na Opɛtɩ lʋlɩ Sesee, na Sesee lʋlɩ Tafiiti.
Apalʋ nɔɣɔlʋ ɩ ka wɛnna Sufɩ tɛtʋ taa kɛ́ Ɩfǝlayim pʋɣʋ taa, na pá yaakɩ-ɩ sɩ Ɩlǝkana. Pa yaa Ɩlǝkana caa sɩ Yelowam, na Yelowam caa sɩ Ilihu, na Ɩlihu caa sɩ Tohu, na Tohu caa sɩ Sufɩ. Ɩlɛɣɛ Ɩfǝlayim tʋ.
Ɩlǝkana ɩnɩ ɩ alaa ka wɛ naalɛɣɛ. Pa yaakɩ lɛlʋ sɩ Ana na lɛlʋ sɩ Penina. Penina ka wɛna piya. Ama Ana ná fɛɩna.
Apalʋ ɩnɩ ɩ kpaakaɣa Ɩsɔ sɛɛʋ kɛ Silo kɛ paa pǝnaɣa ŋkaɣa, na ɩ́ haakɩ Toma tǝna tʋ Tacaa kɛ kʋhaaŋ. Na Ilii pǝyalaa Hofini na Pɛnhasɩ paa kɛna Tacaa kɔtǝlaa kɛ waatʋ ɩnɩ.
Ye kʋyaŋku Ɩlǝkana ɩ́ lapa kɔtaɣa, ɩ haakɩ ɩ alʋ Penina na ɩ pǝyalaa na ɩ pɛɛlaa kɛ cǝka cǝka kɛ́.
Ɩlɛna ɩ́ ha Ana ɩlɛɣɛ cǝkasɩ naalɛ. Mpi tɔ, paa na Tacaa lapa-ɩ kaalʋlaɣa tɔ, ɩ luɣu ka sʋʋ-ɩ kɛ́.
Ɩ yɔtɔŋ ná tʋʋkaɣa-ɩ kɛ́ sɩ pǝ́ haŋɩ-ɩ sɩ Tacaa lapa-ɩ kaalʋlaɣa.
Ḿpʋ́ɣʋ́ pɩɩ wɛ paa pǝnaɣa ŋka. Paa waatʋ wei kɛ́ pa kpaakɩ Tacaa tǝyaɣa taa te, Penina tʋʋkaɣa-ɩ ḿpʋ́ɣʋ́. Ɩlɛna ɩ́ wiiki na ɩɩ saŋ tɔɣɔʋ.
Na ɩ paalʋ Ɩlǝkana náá tɔmɩ-ɩ sɩ: Pepe tɔɔ kɛ́ nyá laŋlɛ wakǝlǝɣɩ, na ń wiiki na ń kisiɣi tɔɣɔnaɣa kɛ mpʋ? Ma ta kǝlɩ-ŋ piya naanʋwa?
Pa tɛma tɔɣɔʋ na nyɔɔʋ kɛ Silo, ɩlɛna Ana kʋlɩ na ɩ́ kpǝtǝna kɔtʋlʋ Ilii. Ɩ́lɛ́ ɩ ká caɣa kpelaɣa tɔɔ kɛ́ Ɩsɔ tǝyaɣa nɔnɔkpete kɛ́.
Ana laŋlɛ ka wakǝla sɔsɔm kɛ́ tǝtɔɣɔtɔɣɔ. Ɩlɛna ɩ́ sǝlǝmɩ Tacaa na wula,
na ɩ́ sɩɩ nɔɣɔ sɩ: Toma tǝna tʋ Tacaa, ye n nyǝna nyá tǝmlɛ tʋ má, ma wahala, na ń tɔɔsɩ ma tɔɔ na ń ha-m apalʋpǝyaɣa, maa ha-ŋ-kɛɣɛ halǝna ka sǝm. Hʋnʋɣʋ kaa kpa ka nyʋɣʋ taa.
Ɩ taaŋa ḿpʋ́ɣʋ́ Ɩsɔ tǝsǝlǝmǝlɛ, ɩlɛna Ilii nyǝnɩ ɩ nɔɣɔ tǝpiŋŋ.
Ana sǝlǝmaɣa ɩ luɣu tɛɛ kɛ́, na ɩ ntompee nyǝpǝtǝɣɩ, ɩlɛ ɩ nɔɣɔ ɩɩ nɩɩkɩ. Ilii nyǝ́ma sɩ sʋlʋm kʋɣʋna-ɩ.
Ɩlɛna ɩ́ tɔmɩ-ɩ sɩ: Pǝlee kɛ́ nyá sʋlʋm ká cɛ nyá tɔɔ? La na nyá sʋlʋm cɛ nyá tɔɔ.
Ntɛna Ana sɩ: Haɩ, ma cɛ, ma ta nyɔɔ sʋlʋm napǝlɩ. Ama ma laŋlɛ wakǝlǝna sɔsɔm na má hʋ́lǝ́ɣɩ́ Tacaa kɛ ma lotu.
Taa nyǝnɩ nyá pɛɛlɔ maɣa tɛtɛlatʋ. Ma nǝɣǝsɛɛ na ma wahala tɛlǝsǝna mpǝle, na má yɔɣɔtǝɣɩ ḿpʋ́ɣʋ́ halǝna saŋa.
Ntɛna Ilii sɩ: Ɩsɔ ɩ́ hɛɛsɩ nyá laŋlɛ na ɩ́ mʋ nyá sǝlǝmʋtʋ.
Ɩlɛna Ana sɩ: Na nyá toŋ taa. Ntɛna Ana polo na ɩ́ tɔɣɔ na ɩ ɩsɛntaa hɛtɩ.
Tɛʋ fema, ɩlɛna Ɩlǝkana pá kʋlɩ lɔŋ na pá sɛɛ Ɩsɔ, ɩlɛna pá kpe Lama. Ḿpʋ́ɣʋ́ Ɩlǝkana nyǝmá ɩ alʋ Ana na Tacaa mʋ ɩ sǝlǝmʋɣʋ.
Ɩlɛna Ana la teu na ɩ́ lʋlɩ apalʋpǝyaɣa, na ɩ́ ha-kɛɣɛ hǝtɛ sɩ Samiyɛɛlɩ. Sɩ Tacaa kɛ ɩnɩ ɩ sǝlǝma-ɩ.
Pǝnaɣa sikaa, ɩlɛna Ɩlǝkana na ɩ nyǝ́ma tǝna pá polo Silo sɩ, ɩ lakɩ paa pǝnaɣa ŋka ka kɔtaɣa na ɩ́ la ɩsɩɩ ɩ ka sɩɩʋ ɩ nɔɣɔ tɔ.
Ana kisa pote na ɩ́ tɔ ɩ paalʋ sɩ: Ye pǝyaɣa cɛpa hǝtɛ, ɩlɛ maa pona-kɛ na má hʋlɩ-kɛɣɛ Tacaa na ká saalɩ tǝnaɣa tam tɔɔ.
Mpʋɣʋlɛ ɩ paalʋ cɔ-ɩ sɩ: Pǝ wɛ teu. La ɩsǝna pǝ ha-ŋ tɔ. Yele na ká cɛ hǝtɛ na pǝ́cɔ́. Ama Tacaa ɩ́ la ɩsǝna ɩ ka sɩɩwa tɔ. Ɩlɛna alʋ caɣa na ɩ́ paasǝna ɩ pǝyaɣa na ká kɔɔ na ká cɛ hǝtɛ.
Pǝ waalɩ kɛ́ ɩ kpaɣa-kɛ na ɩ́ caa latǝcɛ wei ɩ wɛna pɩɩsɩ tooso tɔ, na mʋlʋm cɛmsɛ, na sʋlʋm huluɣu, na ɩ́ pona Silo kɛ Tacaa tǝyaɣa taa. Waatʋ ɩnɩ tɔ pǝyaɣa kɔɔsaa kɛ́.
Ḿpʋ́ɣʋ́ pa kʋ latǝcɛ na pá pona Ilii kɛ pǝyaɣa.
Ɩlɛna Ana sɩ: Kaafala ma cɛ, n tɔɔsa ma tɔɔ? Maa kɔma nyá kiŋ cǝnɛ na má sǝlǝmɩ Tacaa.
Pǝyaɣa kanɛɣɛ ma sǝlǝmaɣa na Tacaa mʋ ma kʋsǝlǝmʋtʋ.
Tɔʋ, ma caa maa cɛlɛ-ɩ Tacaa kɛ halǝna ɩ sǝm. Ɩlɛna Ɩlǝkana tǝyaɣa nyǝ́ma tǝna hǝntɩ Ɩsɔ kɛ atɛ na pá sɛɛ-ɩ.
Ḿpʋ́ɣʋ́ Ana sama Ɩsɔ sɩ: Ma yɔɔlǝɣǝna Tacaa wei ɩ waasa-m tɔ. Ɩ hʋlǝsa ma laŋlɛ. Ɩ kʋsa ma nyʋɣʋ, na ɩ́ ha-m toma. Na ma nɔɣɔ kuliɣina ma kolontunaa.
Tacaa tike wɛnna tǝnaŋŋ. Ɩ tike ntɛ́ kentulu ɩ paasi Ɩsɔ nɔɣɔlʋ ɩ fɛɩ tɔtɔ.
Ɩ́ yele kalampaanɩ, na ɩ́ yele ɩsǝcaʋ tɔm. Tacaa nyǝmá pǝ tǝnaɣa. Ɩɩ yeki ɩsaɣatʋ natǝlɩ.
Tacaa cɛpa toŋtʋnaa tɔɔŋ. Ama acamaa ná nyɔɔ toŋ.
Ɩ tʋ haɣalaa sɩ pá pɛɛkɩ mpi paa yana tɔɣɔnaɣa tɔ, na ɩ́ sʋsɩ kʋnyɔntʋnaa kɛ toŋ. Ɩ lapa na kaalʋlaɣa lʋlɩ tɔm naatosompɔɣɔlaɣa. Ɩlɛna alʋllʋ náá laŋ.
Tacaa kʋɣʋna, ɩnɩ ɩ feesiɣina. Ɩnɩ ɩ tisiɣina atɛtǝlɛ taa, na ɩ́ lǝsǝɣɩ.
Ɩnɩ ɩ́ tʋɣʋna kʋnyɔntʋtʋ yaa toŋ. Ɩnɩ ɩ́ tisiɣina lɛlaa na ɩ́ kʋsǝɣɩ lɛmpa.
Tacaa kʋsǝɣɩ laŋlʋ kɛ atɛ mʋsʋɣʋ taa, na ɩ́ kʋsɩ kʋnyɔntʋ kɛ hute taa, na ɩ́ caɣasɩ pá na sɔsaa, na pá kaa teeli kumte. Ɩnɩ ɩ tǝnna tɛtʋ kite, na tǝ tɔɔ kɛ́ ɩ sɩɩwa antulinya.
Ɩ tiikiɣi ɩ yǝlaa na ɩ́ kentiɣi pa tɔɔ. Ama ɩ yeki na asaɣaa leki sǝkpɛtʋɣʋ tɛɛ. Ɩsɔ akaɩtʋ paa fɛɩna tɔnʋɣʋ taa alaafǝya.
Tacaa ka tisi ɩ kolontunaa tɔɔ kɛ́ calanaa, pa kɔŋ saalʋɣʋ kɛ yem kɛ́. Ɩnǝɣǝlɛ kateŋa tǝna hʋʋlʋ sɔsɔ. Ɩ ká kpa wei ɩ lǝsaa tɔɣɔ wulaʋ, na ɩ́ tʋ-ɩ toŋ.
Ḿpʋ́ɣʋ́ Ɩlǝkana pa mǝla kpente, na pǝyaɣa náá saalɩ Tacaa tǝmlɛ taa kɛ́ kɔtʋlʋ Ilii kiŋ.
Ilii pǝyalaa ka kɛ́ tɛtɛlataa kɛ́, pa ta paasǝna Ɩsɔ kɛ́ paa pǝcɔ.
Nti nti pa lakaɣa samaa tɔɣɔlɔ: Ye nɔɣɔlʋ ha Ɩsɔ kɛ́ kʋhaʋ, kɔtʋlʋ tǝmlɛ tʋ puki saa wei pa tǝsa kʋhaʋ nantʋ tɔɣɔ, na ɩ́ tɔka kela tooso lɔɣɔlaɣa sɔsaɣa.
Ɩ takɩ ɩlɛna ɩ́ sɔ tiipee taa, na pǝ sɔpa nantʋ kɛ ɩsǝna, ɩ lǝsǝɣɩ kɛ́ na ɩ́ pona kɔtʋlʋ. Ḿpʋ́ɣʋ́ pa lakaɣa Ɩsɛɣɛlɩ nyǝ́ma tǝna mpa pa pukaɣa Silo tɔ.
Halɩ tǝmlɛ tʋ puki kɛna pǝ́cɔ́ pá wɔ tɔtɛ nim, na ɩ́ tɔ́ wei ɩ lapa kɔtaɣa tɔ sɩ: Cɛla kɔtʋlʋ kɛ ɩ nantʋ na ɩ toŋ ɩ tɩ. Ɩɩ caa kʋtǝsǝtʋ. Lɛŋ kɛ ɩ caakɩ.
Ye kɔtaɣa latʋ tɔma sɩ: Yele na pá wɔ kpǝntɛ nim ɩlɛna ń cosi timpi n caakɩ tɔ. Ɩlɛ tǝmlɛ tʋ cɔ sɩ: Aaɩ, ye n ta cɛlɛ-m nɔɔnɔɔ, maa lɛɛkǝna toŋ.
Ɩsaɣatʋ sɔsɔɔntʋ ntǝɣɩ Ilii pǝyalaa kʋkaɣana pa tɩ tɔm kɛ Ɩsɔ ɩsɛntaa. Mpi tɔ, pa nyǝnaɣa Tacaa kɔtaɣa kɛ yem kɛ́.
Paa na Samiyɛɛlɩ ka kɔɔsaa tɔ, ɩ lakaɣa Ɩsɔ tǝmlɛ kɛ́ na ɩ́ suuwa kɔtǝlaa tokiya taka ŋka pa lʋʋwa kponkpontu toŋ nyǝntʋ tɔ.
Ye pǝnaɣa sikaa na Ana pa puki kɔtaɣa lapʋ, ɩ nyalǝɣɩ toko kɛ́ na ɩ́ kpɛŋna Samiyɛɛlɩ.
Halǝna Ilii kooliɣi Ana na ɩ paalʋ kɛ kʋpantʋ sɩ: Tacaa ɩ́ la na ń hiki piya na sɩ́ lɛɛtɩ ŋka n ha-ɩ ɩsǝntɔ tɔ ka lonte. Ɩlɛna pá mǝlɩ pa tɛ.
Tacaa wɛ Ana waalɩ, ɩlɛna ɩ́ la teu na ɩ́ lʋlɩ apalʋpiya kɛ tooso, na alʋpiya kɛ naalɛ. Na pǝyaɣa Samiyɛɛlɩ náá tɔŋna pɩɩʋ kɛ Ɩsɔ tǝmlɛ taa.
Ilii ka kpatǝlaa kɛ́ tǝkuŋkuŋku. Na ɩ́ nɩɩkɩ mpi mpi ɩ pǝyalaa lakaɣana Ɩsɛɣɛlɩ nyǝ́ma tǝna tɔ. Na ɩsǝna pa hǝntaɣana alaa mpa pa lakaɣa tǝmlɛ kɛ Ɩsɔ tǝyaɣa nɔnɔɣɔ tɔ.
Ɩlɛna ɩ́ tɔ-wɛ sɩ: Pepe tɔɔ kɛ́ ɩ lakɩ yaasinaa mpɛ pa takanaa? Yǝlaa taɣasǝɣɩ-m mǝ ɩsaɣatʋnaa kɛ́.
Aaɩ, ma pǝyalaa, ɩ́ yele mpʋ, mǝ tɔmnaa mpa Ɩsɛɣɛlɩ yǝlaa heeliɣi-m mpʋ tɔ pa fɛɩ teu.
Ye yʋlʋ pǝntǝna ɩ tɔɣɔntǝlɛ, ntanyɩ Ɩsɔ ka wii pʋntʋ. Ama ye Tacaa kɛ pʋntʋ pǝntǝnaa, ɩlɛ awe sɛɛna ɩ tɔɔ? Ama pa ta nɩɩna pa caa nɔɣɔ. Mpi tɔ, Tacaa ka sɔɔlaa sɩ ɩ kʋɣɩ-wɛɣɛ.
Na pǝyaɣa Samiyɛɛlɩ náá tɔŋna pɩɩʋ, na ɩ wɛ yǝlaa na Ɩsɔ kɛ́ teu.
Ḿpʋ́ɣʋ́ Ɩsɔ yʋlʋ nɔɣɔlʋ ɩ pola Ilii kiŋ na ɩ́ heeli-ɩ sɩ: Tacaa yɔɣɔtaa sɩ ma hʋla ma tǝɣɩ mǝ cɔsɔ Alɔŋ, kɛ waatʋ wei ɩ́ na ɩ nyǝ́ma paa wɛ Icipiti wulaʋ tɛɣɛ yomle taa tɔ.
Ɩ́ na ɩ lʋlʋɣʋ nyǝ́ma kɛ ma lǝsa Ɩsɛɣɛlɩ kpeka tǝna taa sɩ, pá la ma kɔtǝlaa, na pá suuki kɔtǝlaa toko na pá kpaakɩ ma kɔtaɣa tǝlatɛ tɔɔ na pá wɔkɩ tulaalʋnaa. Halǝna má hʋlɩ-ɩ timpi ɩ ká cosi kɔtaɣa ŋka kɔkɔ nyaɣa ka tǝna tɔ ka kpǝntɛ tɔɔ na ɩ́ tɔɣɔ tɔ.
Pepe tɔɔ kɛ́ ɩ́ nyǝnǝɣɩ yem kɛ ma kɔtasɩ na ma kʋhaʋ ŋku ma sɩɩwa sɩ pá lakǝna ma tǝyaɣa taa tɔ? Ɩlɛ ɩsǝnaɣa pǝ lapa sɩ Ilii ń seeki nyá piya na pǝ́ kǝlɩ ma? Na ɩ́ tɔkɩ Ɩsɛɣɛlɩ nyǝ́ma tɔɣɔnasɩ kʋpaŋsɩ nsi pa lapa kɔtasɩ tɔ, na ɩ́ yooki cǝncǝmǝŋ?
Nyǝnɩ Ɩsɛɣɛlɩ Ɩsɔ Tacaa ma, maa sɩɩwa sɩ, nyá caa tǝyaɣa na nyá lʋlʋɣʋ nyǝ́ma tǝna ká lakǝna ma kɔtʋɣʋ tǝmlɛ kɛ tam tɔɔ. Ama pǝnɛntɛ ma kʋ́ tǝlɛ. Mpi tɔ, wei ɩ tʋɣʋ-m teeli tɔɣɔ maa tʋ teeli, na má nyǝnɩ yem kɛ́ wei ɩ kpɛɛna-m tɔ.
Nn naakɩ kʋyɛɛŋ tɔŋna kɔntɛ, wei ɩ taa maa kpiisi nyá ɩfepiya na nyá lʋlʋɣʋ taa nyǝ́ma. Halɩ akpatʋlʋ kaa wɛɛ nyá tǝyaɣa taa.
N ká ná kolontu kɔma na ɩ́ caɣa ma tǝcaɣalɛ, na ɩ́ paalǝna kʋpantʋnaa mpa Tacaa lapa Ɩsɛɣɛlɩ tɔ. Nyá tǝyaɣa ká taaŋǝna akpatʋlʋ.
Paa na mpʋ maa yele nyá nyǝ́ma taa nɔɣɔlʋ na ɩ ɩsɛ kɛ ma kɔtaɣa tǝlatɛ, na ɩ́ tɔɣɔ nyá ɩsɛ na ɩ́ wakǝlɩ nyá laŋlɛ. Ama nyá tǝyaɣa nyǝ́ma tǝna ká sǝkǝna pa toŋ kɛ́.
Kʋyakʋ kʋlʋmʋɣʋ kɛ nyá pǝyalaa Hofini na Pɛnhasɩ paa sɩ. Ɩlɛ tǝnaɣa ń ká nyǝna sɩ tampana kɛ ma yɔɣɔtǝɣɩ.
Maa kpa ma tǝɣɩ kɔtʋlʋ kʋpaŋ, wei ɩ tǝŋǝɣɩ ma luɣu tɛɛ nyǝntʋ kɛ teitei tɔ, na má ha-ɩ lʋlʋɣʋ kʋpaŋkʋ, na ɩ́ lakɩ wulaʋ wei ma lǝsaa tɔɣɔ tǝmlɛ kɛ tam tɔɔ.
Ye pǝ tɩɩ kaasa wei kɛ́ nyá lʋlʋɣʋ taa, pʋntʋ ká hǝntɩ kɔtʋlʋ ɩnǝɣɩ atɛɣɛ sɩ: Ha-m liɣitee na tɔɣɔnaɣa. Halɩ ɩ́ sǝlǝmɩ-ɩ tɔtɔ sɩ: Tʋ-m kɔtʋɣʋ tǝmlɛ natǝlɩ tǝ taa, na má hikina ma tɔɣɔnaɣa na tǝna.
Pǝyaɣa Samiyɛɛlɩ ka wɛ kɔtʋɣʋ tǝmlɛ taa kɛ́ Ilii kiŋ kɛ́. Waatʋ ɩnɩ Tacaa taa yɔɣɔtǝɣǝna yǝlaa kɛ teitei. Pǝyele ɩ taa hʋ́lǝ́ɣɩ́ yǝlaa kɛ mpi pɩɩ tɛ na pǝ́ lá tɔɣɔ kotokoto.
Waatʋ ɩnɩ tɔ, Ilii ɩsɛ caakaɣa yʋlʋmʋɣʋ ntɛ́, ɩɩ naakɩ teitei. Ḿpʋ́ɣʋ́ ɩ hǝnta ɩ tǝhǝntǝlɛ kɛ ahoo naalɩ.
Na Samiyɛɛlɩ hǝnta Ɩsɔ atakaa cɔlɔ, na pá ta teesita fǝtǝlanaa kɛ tefemle.
Ḿpʋ́ɣʋ́ Tacaa yaawa sɩ: Samiyɛɛlɩ, na Samiyɛɛlɩ cɔ sɩ: Maɣalɔ.
Ɩlɛna ɩ́ kpaɣa asewa na ɩ́ polo Ilii kiŋ, na ɩ́ tɔ sɩ: N yaa-m tɔ maɣalɔ. Ntɛna Ilii sɩ: Ma ta yaa-ŋ se. Polo ń hǝntɩ. Ɩlɛna Samiyɛɛlɩ mǝlɩ na ɩ́ hǝntɩ.
Ḿpʋ́ɣʋ́ Tacaa tasa-ɩ yaaʋ sɩ: Samiyɛɛlɩ. Ɩlɛna ɩ́ polo Ilii kiŋ na ɩ́ tɔ sɩ: N yaa-m tɔ, maɣalɔ. Ntɛna Ilii sɩ: Ma ta yaa-ŋ se. Ma pǝyalʋ, polo ń hǝntɩ.
Samiyɛɛlɩ ta nyɩ sɩ Tacaa yaakǝna-ɩ. Mpi tɔ, ɩ́lɛ́ ɩ ta yɔɣɔtǝtana-ɩ.
Ḿpʋ́ɣʋ́ Tacaa tasa Samiyɛɛlɩ kɛ yaaʋ kɛ tɔm tooso nyǝm. Ɩlɛna Samiyɛɛlɩ polo Ilii kiŋ sɩ: N yaa-m tɔ maɣalɔ. Tǝnaɣalɛ Ilii cɛkǝnaa sɩ Tacaa yaakǝna pǝyaɣa.
Ɩlɛna ɩ́ heeli-ɩ sɩ: Polo na n hǝntɩ. Ye pǝ tasa-ŋ yaaʋ, ɩlɛ n tɔ sɩ: Tacaa, yɔɣɔtɩ, nyá pǝyaɣa má, ma nɩɩkɩ. Ɩlɛna Samiyɛɛlɩ mǝlɩ na ɩ́ hǝntɩ.
Mpʋɣʋlɛ Tacaa polaa na ɩ́ yaa-ɩ ɩsɩɩ ɩ tɩɩ yaakɩ tɔ sɩ: Samiyɛɛlɩ, kɛlɛna ɩ́ cɔ sɩ: Tacaa, yɔɣɔtɩ, nyá pǝyaɣa má, ma nɩɩkɩ.
Ɩlɛna Tacaa tɔ sɩ: Maa kɔna wakǝlʋɣʋ nakʋlǝɣɩ Ɩsɛɣɛlɩ nyǝ́ma, na paa wei ɩ́ nɩɩ-tɩ pɩɩ sʋsɩ-ɩ watʋ.
Kʋyaŋkuɣu maa caalɩ Ilii tǝyaɣa nyǝ́ma ɩsɛ kɛ nyǝŋsʋɣʋ. Halǝna má tʋ́ nyʋɣʋ kɛ teitei ɩsɩɩ maa yɔɣɔtʋɣʋ tɔ.
Ma heela-ɩ tǝfoo sɩ maa tʋ ɩ tǝyaɣa kɛ tam tɔɔ salǝka, kɛ timpi ɩ piya wakǝla ma hǝtɛ, na ɩ́ nyǝ́ma pǝ tɔɔ na ɩ́ tá kisina-wɛ tɔ.
Pǝ tɔɔ kɛ́ ma yɔɣɔtǝɣǝna tuunaʋ sɩ, paa pa lapa kɔtasɩ na pá ha kʋcɔɔŋ, ma kaa hɩɩsɩ pa tǝyaɣa ɩsaɣatʋ.
Ɩlɛna Samiyɛɛlɩ hǝntɩ na pǝ́ nyaalɩ, na ɩ́ tʋlɩ Tacaa tǝyaɣa nɔnɔɔsɩ. Ama ɩ nyaŋaɣana mpi ɩ nawa mpʋ tɔ pǝ tɔm heeluɣu kɛ Ilii.
Ḿpʋ́ɣʋ́ Ilii yaa-ɩ sɩ: Ma pu Samiyɛɛlɩ. Na ɩ́ cɔ sɩ: Maɣalɔ.
Ɩlɛna ɩ́ pɔɔsɩ sɩ: Tɔm ntiɣi Tacaa heela-ŋ? Ye n ŋmɛsa-m tǝ taa natǝlɩ, Tacaa ɩ́ la-ŋ na ń tɔɣɔ na ń haɣa.
Ntɛna Samiyɛɛlɩ kɛɛsɩ-ɩ tǝ tǝna, ɩ ta ŋmɛsɩ-ɩ natǝlɩ. Kɛlɛna Ilii sɩ: Tacaa kɛ́, ɩ́ la ɩsǝna pǝ maɣa-ɩ tɔ.
Samiyɛɛlɩ tɔŋna pɩɩʋ na Tacaa wɛ ɩ waalɩ, ɩ ta yele na ɩ tɔm natǝlɩ tǝ́ tii atɛɣɛ yem.
Ɩsɛɣɛlɩ nyǝ́ma tǝna mpa paa wɛ pǝ kpaɣaʋ Taŋ na pǝ́ polo Pɛɛsepa tɔ, pa nyǝ́ma sɩ Tacaa kpa Samiyɛɛlɩ kɛ Ɩsɔ kʋyɔɣɔtʋtʋ tɛlǝsǝlʋ.
Ɩ lɩɩkaɣa Samiyɛɛlɩ tɔɔ kɛ́ Silo kɛ́, na ɩ́ heeliɣi-ɩ tɔmnaa.
Na ɩ́ tɛlǝsǝɣɩ-tǝɣɩ Ɩsɛɣɛlɩ nyǝ́ma na pá nɩɩkǝna-ɩ. Waatʋ ɩnɩ ɩ taa kɛ́ Filiisi nyǝ́ma kotaa sɩ, pa yookina Ɩsɛɣɛlɩ nyǝ́ma, ɩlɛna pá pɩɩlɩ Afeka. Ḿpʋ́ɣʋ́ Ɩsɛɣɛlɩ nyǝ́ma ná lɩɩwa na pá pɩɩlɩ Ɩpene-Ɩsɛɛ.
Tǝnaɣa Filiisi nyǝ́ma kʋla pa tɔɔ na pá yoo na pá kǝlɩ Ɩsɛɣɛlɩ nyǝ́ma, na pá kʋ-wɛ ɩsɩɩ yǝlaa iyisi liɣiti (4000).
Ɩlɛna Ɩsɛɣɛlɩ nyǝ́ma mǝlɩ pa tǝsikile na nyʋɣʋ nyǝ́ma tɔ sɩ: Pepe tɔɔ kɛ́ Tacaa yelaa na Filiisi nyǝ́ma kʋ-tʋɣʋ saŋa? Tǝ́ polo tǝ́ kɔna Ɩsɔ atakaa na Tacaa wɛɛ ta waalɩ, na ɩ́ waasɩ-tʋɣʋ ta kolontunaa niŋ taa.
Ḿpʋ́ɣʋ́ pa tila Silo na pá kɔna Tacaa Toma tǝna tʋ atakaa wei ɩ tɔɔ Ɩsɔ wɛ ɩŋmɛlaʋ kɛ ɩsɔtaa taŋlaa naalɛ hɛkʋ taa tɔ. Ilii pǝyalaa naalɛ, Hofini na Pɛnhasɩ pa kɔnna atakaa ɩnɩ.
Waatʋ wei pa sʋsa Ɩsɔ atakaa kɛ tǝsikile, ɩlɛna Ɩsɛɣɛlɩ nyǝ́ma tǝna yaɣa laŋhʋlʋmlɛ apalʋkakiisasɩ, halǝna tɛtʋ sele.
Filiisi nyǝ́ma nɩɩ pa kakiisasɩ nsɩ sɩ taŋ, ɩlɛna pá tɔ sɩ: Hepǝla nyǝ́ma tǝsikile taa kakiisasɩ nsɩ sɩ hʋwɛɛ suwe? Filiisi nyǝ́ma nɩɩwa sɩ Tacaa atakaa kɛ́ pa kɔna Ɩsɛɣɛlɩ nyǝ́ma tǝsikile.
Ɩlɛna sɔɣɔntʋ kpa-wɛ na pá tɔ sɩ: Pa Ɩsɔ kɔmna pa tǝsikile. Ye mpʋ tá tɔm tɛmaɣa. Too tɔ, yaasi ɩnɛ ɩ taka ta lata.
Awe ka ya-tʋɣʋ tɩɩŋ sɔsɔɔŋ ɩnɛ ɩ niŋ taa? Pa tɩɩŋ ɩnɩ ɩ kʋna Icipiti nyǝ́ma tǝsɔɣɔsɔɣɔ kɛ wʋlaɣa tɛtʋ taa.
Filiisi nyǝ́ma mɛ, ɩ́ nyɔɔ toŋ na ɩ́ la apalaa. Pǝ́ taa kɔɔ na Hepǝla nyǝ́ma ŋmakǝlɩ-mɛ ɩsɩɩ tɩɩ lapʋ-wɛ tɔ. Ɩ́ la apalaa na ɩ́ yoo.
Ḿpʋ́ɣʋ́ pa kʋla Ɩsɛɣɛlɩ nyǝ́ma tɔɔ na pá kǝlɩ-wɛ. Na paa wei ɩ́ se na ɩ́ kpe ɩ tɛ. Pa kǝla-wɛɣɛ tǝnaŋnaŋ, na pá hɛɛlɩ pa taa yoolaa kɛ yǝlaa iyisi hiu na naanʋwa (30000).
Na pá lɛɛkɩ Ɩsɔ atakaa, na pá kʋ Ilii pǝyalaa naalɛ Hofini na Pɛnhasɩ.
Ḿpʋ́ɣʋ́ Pɛncamɛɛ tʋ nɔɣɔlʋ ɩ lɩɩ tǝyoole kɛ kʋyakʋ ŋkʋ, na ɩ́ se na ɩ́ polo Silo na laŋwakǝllɛ na ɩ́ cǝla ɩ wontu, na ɩ́ pǝla ɩ nyʋɣʋ taa kɛ́ tɛtʋ.
Waatʋ ɩnɩ tɔ na Ilii caɣa kpelaɣa tɔɔ, na ɩ́ taŋaa na ɩ́ nǝɣǝsǝɣɩ Ɩsɔ atakaa tɔm. Ɩlɛ apalʋ ɩnɩ ɩ tana tɔm ntǝɣǝlɛ na ɩcatɛ tǝna ma kapusi.
Ilii nɩɩ kapusi nsɩ, ɩlɛna ɩ́ pɔɔsɩ sɩ: Pepe kɔkɔtɛ ntɛ́ mpʋ? Ɩlɛna apalʋ ɩnɩ ɩ́ kpaɣa asewa na ɩ́ polo ɩ́ heeli-ɩ tɔm ntɩ.
Waatʋ ɩnɩ Ilii pɩɩsɩ ka wɛ pǝlefɛɩ nɩɩnʋwa kɛ́. Na ɩ ɩsɛ nyǝnǝɣɩ yem tǝhelele, aa naakɩ teu.
Mpʋɣʋlɛ apalʋ ɩnɩ ɩ heela Ilii sɩ: Tǝyoole kɛ ma sewa na má kɔɔ saŋa. Ntɛna Ilii sɩ: Pepe lapa ma pǝyalʋ?
Ntɛna apalʋ ɩnɩ sɩ: Filiisi nyǝ́ma hɛɛla Ɩsɛɣɛlɩ nyǝ́ma kɛ sɔsɔm na Ɩsɛɣɛlɩ nyǝ́ma se. Halɩ nyá pǝyalaa naalɛ Hofini na Pɛnhasɩ pa sǝpa. Pǝyele pa lɛɛka Ɩsɔ atakaa.
Mpi sɩ apalʋ ɩnɩ ɩ ka kɛɛsǝɣɩ-ɩ Ɩsɔ atakaa tɔm, ɩlɛ Ilii pǝsa nyaɣaɩ kɛlɛ na kpelaɣa kɛ nɔnɔɣɔ tǝna, na ɩ luɣu pɛlɩ na ɩ́ sɩ. Mpi tɔ, ɩ ka kpatǝlaa kɛ́ na ɩ́ yasǝlaa. Pɩɩsɩ nɩɩlɛ tǝcu kɛ ɩ paasǝna Ɩsɛɣɛlɩ nyǝ́ma.
Ilii pǝyalʋ Pɛnhasɩ alʋ ka wɛ hɔɣɔ kɛ́, na ɩ́ pɩɩwa tǝtoɣotoɣo. Waatʋ wei ɩ nɩɩwa Ɩsɔ atakaa lɛɛkʋɣʋ tɔm, na ɩ paŋ na ɩ paalʋ pa sǝm, ɩlɛna lʋlʋɣʋ wʋsasɩ tuti-ɩ kpakpaa na ɩ́ sopi na ɩ́ lʋlɩ.
Ɩ caakaɣa tɔnʋɣʋ kpisuɣu ɩlɛna ɩ kiŋ alaa tɔmɩ-ɩ sɩ: Tɔkɩ nyá tɩ, apalʋpu kɛ n lʋlaa. Ama alʋ ta cɔ, pǝcɔ ɩ ta tɩɩ paasǝna.
Pǝ waalɩ kɛ́ ɩ ha-kɛɣɛ hǝtɛ sɩ: Ɩkapɔtɩ. Hǝtɛ ntɛ tǝ hʋwɛɛ ntɛ sɩ: Ɩsɔ teu kʋla Ɩsɛɣɛlɩ. Mpi tɔ, pa lɛɛka Ɩsɔ atakaa, pǝ́cɔ́ ɩ paŋ na ɩ paalʋ pa sǝpa.
Mpʋɣʋlɛ sɩ: Pa lɛɛka Ɩsɔ atakaa tɔ Ɩsɔ teu kʋla Ɩsɛɣɛlɩ taa kɛ́.
Ḿpʋ́ɣʋ́ Filiisi nyǝ́ma kpaɣa Ɩsɔ atakaa kɛ Ɩpene-Ɩsɛɛ, na pá pona-ɩ Asǝtɔtɩ.
Pa kpaɣa-ɩ mpʋ, ɩlɛna pá sɩɩ-ɩ pa tʋɣʋ Takɔŋ kɔŋkɔŋ taa kɛ́ kʋ kutuluɣu taa.
Tɛʋ fema tanaŋ tǝhulu, ɩlɛ Asǝtɔtɩ nyǝ́ma maɣana pa tʋɣʋ Takɔŋ hota ɩ ɩsɛntɔɔ kɛlɛ Ɩsɔ atakaa kite, na pá kpaɣa-ɩ na pá mǝlǝna-ɩ ɩ tǝcaɣalɛ.
Tɛʋ fema tɔtɔ, ɩlɛna pá maɣana Takɔŋ tasa hotuɣu kɛ ɩ ɩsɛntɔɔ kɛ́ Ɩsɔ atakaa kite na ɩ nyʋɣʋ na ɩ niŋ pǝ pɛlaa, na pǝ́ wɛ nɔnɔkpete, na pǝ́ kaasɩ ɩ pilimile.
Pǝ tɔɔ kɛ́ halǝna saŋa Takɔŋ kɔtǝlaa, na kʋ laalaa tǝna mpa pa wɛ Asǝtɔtɩ tɔ, ye pa sʋʋkɩ tʋɣʋ kutuluɣu ŋkʋ kʋ taa, paa fɛlǝɣɩ nɔnɔkpete.
Ḿpʋ́ɣʋ́ Tacaa tʋwa Asǝtɔtɩ nyǝ́ma kɛ niŋ na ɩ́ wakǝlɩ-wɛ na calǝmpaɣa.
Pa nawa mpʋ, ɩlɛna pá tɔ sɩ: Ɩsɛɣɛlɩ Ɩsɔ atakaa kaa caɣa tá tɛ. Mpi tɔ, ɩnɩ ɩ tʋna ta na ta tʋɣʋ kɛ niŋ.
Ḿpʋ́ɣʋ́ Asǝtɔtɩ nyǝ́ma tilaa na pá yaa Filiisi nyǝ́ma awulaa kakpasɩ na pá pɔɔsɩ-wɛ sɩ: Ɩsǝnaɣa tɩɩ lana Ɩsɛɣɛlɩ Ɩsɔ atakaa? Ntɛna pɛlɛ sɩ: Ɩ́ pona-ɩ Katɩ. Ɩlɛna Asǝtɔtɩ nyǝ́ma pona Ɩsɔ atakaa kɛ Katɩ.
Pa tɛma Ɩsɔ atakaa kɛ ponaʋ kɛ Katɩ, ɩlɛna Tacaa tʋ ɩcatɛ tǝna tɔɔ kɛ́ niŋ, na sɔɣɔntʋ sɔsɔɔntʋ kpa-wɛ. Ɩ wakǝla ɩcatɛ yǝlaa tǝna na calǝmpaɣa. Pǝ kpaɣaʋ sɔsaa na pǝ́ polo piya tɔ.
Ḿpʋ́ɣʋ́ pa pona Ɩsɔ atakaa kɛ́ Ɩkoloŋ, ɩlɛna pɛlɛ pá sʋʋ kapusi mapʋ sɩ: Pa kɔna Ɩsɛɣɛlɩ Ɩsɔ atakaa kɛ́ tá tɛ́ sɩ ɩ́ kʋ ta tǝna.
Ḿpʋ́ɣʋ́ Ɩkoloŋ nyǝ́ma na tasa tiluɣu na pá koti Filiisi awulaa tǝna na pá tɔ-wɛ sɩ: Ɩ́ mǝŋna Ɩsɛɣɛlɩ Ɩsɔ atakaa kɛ ɩ tǝcaɣalɛ. Ɩ́ taa kʋ tá na ta yǝlaa. Mpi tɔ, Tacaa ka tʋwa Ɩkoloŋ nyǝ́ma kɛ niŋ na toŋ kɛ́, na sǝm sɔɣɔntʋ pɩɩ ɩcatɛ tǝna yǝlaa.
Lɛlaa ta sɩ yaa, ɩlɛ calǝmpaɣa tɔka-wɛɣɛ. Ɩlɛna ɩcatɛ tǝna tʋlɩ nɔɣɔ, na tǝ́ wii tǝkpoo na pǝ́ kpa ɩsɔtaa.
Ɩsɔtʋnaa naatosompɔɣɔlaɣa kɛ Ɩsɔ atakaa caɣa Filiisi nyǝ́ma tɛtʋ taa.
Ɩlɛna pá yaa pa kɔtǝlaa, na pa nalaa na pá pɔɔsɩ-wɛ sɩ: Ɩsǝnaɣa tɩɩ lana Tacaa atakaa? Pepeɣe tɩɩ kpeenna-ɩ?
Ntɛna pa kɔtǝlaa na pa nalaa tɔ sɩ: Ye ɩ́ mǝlǝɣǝna Ɩsɛɣɛlɩ Ɩsɔ atakaa, ɩ́ taa mǝŋna-ɩ kpɛtɛ. Ama ɩ́ ha Ɩsɔ kɛ́ ɩsaɣatʋ hɩɩsʋɣʋ kʋcɔɔʋ. Ɩlɛ waatʋ ɩnǝɣɩ ɩ́ ká nyɩ mpi pǝ tɔɔ ɩ ta kʋsǝta ɩ niŋ kɛ mǝ tɔɔ tɔ, na ɩ́ waasɩ-mɛ.
Ḿpʋ́ɣʋ́ Filiisi nyǝ́ma pɔɔsaa sɩ: Pepenaa kɛ tɩɩ ha-ɩ? Ɩlɛna pa kɔtǝlaa na nalaa sɩ: Wʋla paɣa kakpasɩ, na wʋla mpiyaa kakpasɩ na pǝ́ kɛɛsǝna Filiisi awulaa kakpasɩ. Mpi tɔ, kʋtɔŋ kʋlʋmʋɣʋ kpana mǝ na mǝ awulaa.
Pǝ wɛɛ sɩ, ɩ́ la calǝmpaɣa lɛɛsǝŋ, na mpiyaa mpa pa tɔkɩ mǝ tawa tɔ pa lɛɛsǝŋ, na pǝ́ ná sɩ ɩ́ cɛkǝna Ɩsɔ toŋ. Ntanyɩ ɩ kaa tasa mǝ na mǝ tɩɩŋ na mǝ tɛtʋ kɛ niŋ tʋɣʋ.
Pepe tɔɔ kɛ́ mǝ́ caa sɩ ɩ́ la kaŋkana, ɩsɩɩ Icipiti wulaʋ na Icipiti nyǝ́ma paa lapʋ tɔ? Tacaa tʋ-wɛɣɛ wahala kɛ́. Halǝna pá yele Ɩsɛɣɛlɩ nyǝ́ma na pá tɛɛ.
Tɔʋ, pǝnɛntɛ ɩ́ saakɩ kɛɛkɛ kʋfalʋ, na ɩ́ caa naaŋ totonaa naalɛ wei ɩ wɛna piya tɔ. Pǝ́ wɛɛ naaŋ wei pa ta halǝna tɔ. Ɩ́ tʋ-ɩ kɛɛkɛ ɩnɩ, na ɩ́ kpeena ɩ nawee kɛ tǝyaɣa.
Ɩlɛna ɩ́ kpaɣa Tacaa atakaa na ɩ́ tʋ kɛɛkɛ taa. Ɩlɛna pǝ́ kaasɩ na ɩ́ tʋ atakiya nakǝlɩ ka taa kɛ́ wontunaa mpa ɩ́ lapa sɩ ɩ́ lakɩ Ɩsɔ kɛ́ kʋcɔɔʋ kɛ mǝ ɩsaɣatʋ tɔɔ tɔ. Ɩlɛna ɩ́ sɩɩ Ɩsɔ atakaa kɔŋkɔŋ taa, na ɩ́ yele naaŋ na ɩ́ tɛɛ.
Ɩlɛna ɩ́ nyǝnǝɣǝna-ɩ, ye ɩ kpaɣa toŋa mpaaʋ na Pɛtɩ-Sɛmɛsɩ tɔɔ, ɩlɛ Tacaa lapǝna ntɛɣɛ-tʋɣʋ ɩsaɣatʋ ntɩ. Ye pǝ taɣa mpʋ, ɩlɛ tǝ nyǝmaɣalɛ sɩ pǝ maɣana-tʋɣʋ yem kɛlɛ, pǝ taɣa Ɩsɔ lapǝna.
Mpʋɣʋlɛ pa caa naaŋ totonaa na pá tʋ kɛɛkɛ. Ɩlɛna pá tǝkɩ ɩ nawee kɛ tǝyaɣa.
Ɩlɛna pá tʋ́ Ɩsɔ atakaa kɛ kɛɛkɛ taa, na pá tʋ́ atakiya taa kɛ́ wʋla mpiyaa, na pǝ paɣa, na pá sɩɩ atakaa kɔŋkɔŋ taa.
Tǝnaɣalɛ naaŋ kpaɣa Pɛtɩ-Sɛmɛsɩ mpaaʋ kɛ kpakpaa, na ɩ́ tɔŋ na ɩ́ wiiki ɩ ta hɛlǝna ntɔɣɔŋ yaa mpǝtǝŋ. Ɩlɛna Filiisi awulaa tǝŋ ɩ waalɩ halǝna Pɛtɩ-Sɛmɛsɩ toŋa.
Pɛtɩ-Sɛmɛsɩ nyǝ́ma ka wɛ tɛtɛkǝlɛ taa na pá kʋŋ. Pa loosa Ɩsɔ atakaa, ɩlɛna pa laŋa hʋlʋmɩ.
Kɛɛkɛ tala Yosuwee halǝm kɛ Pɛtɩ-Sɛmɛsɩ, ɩlɛna ɩ́ sǝŋ kʋkpamʋɣʋ nakʋlɩ kʋ kiŋ kɛ tǝna. Ɩlɛna Lefii nyǝ́ma tisi Tacaa atakaa na atakiya ŋka ka taa ka wɛ wʋla wontu tɔ, na pá sɩɩ pǝ tǝnaɣa kʋkpamʋɣʋ ŋkʋ kʋ tɔɔ. Ḿpʋ́ɣʋ́ pa faɣa kɛɛkɛ kpatǝŋ na pá lá Tacaa kɛ kɔtaɣa ŋka kɔkɔ nyaɣa ka tǝna tɔ na naaŋ ɩnɩ. Ɩlɛna Pɛtɩ-Sɛmɛsɩ nyǝ́ma la Tacaa kɛ kɔtaɣa ŋka kɔkɔ nyaɣa ka tǝna tɔ na kɔtasɩ lɛnsɩ.
<range>
Filiisi awulaa kakpasɩ ná mpʋ, ɩlɛna pá mǝlɩ Ɩkoloŋ kɛ kʋyakʋ ŋkʋ kʋ maɣamaɣa.
Wʋla paɣa kakpasɩ kɛ pa ha Tacaa kɛ kʋcɔɔʋ kɛ pa ɩsaɣatʋ tɔɔ, na pǝ́ kɛɛsǝna pa acalɛɛ nyʋɣʋ. Paa koloŋa acalɛɛ, paa nna a fɛɩna koloosi tɔ. Asǝtɔtɩ kɛ kʋlʋmtǝlɛ, na Kasa kɛ kʋlʋmtǝlɛ, na Asǝkalɔŋ kɛ kʋlʋmtǝlɛ, na Katɩ kɛ kʋlʋmtǝlɛ, na Ɩkoloŋ kɛ kʋlʋmtǝlɛ. Kʋkpamʋɣʋ ŋku kʋ tɔɔ pa sɩɩ Tacaa atakaa kɛ mpʋ tɔɣɔlɛ pǝ tǝna mpi pǝ lapa tɔ pǝ aseeta tʋ. Kʋ wɛ Yosuwee halǝm taa kɛ́ halǝna saŋa kɛ Pɛtɩ-Sɛmɛsɩ.
<range>
Ḿpʋ́ɣʋ́ Tacaa kʋwa Pɛtɩ-Sɛmɛsɩ nyǝ́ma kɛ yǝlaa nɩɩtoso na naanʋwa. Mpi pǝ tɔɔ tɔ, pa nyǝna Ɩsɔ atakaa taa. Ɩlɛna pǝ́ wakǝlɩ ɩcatɛ nyǝ́ma laŋa kɛ sɔsɔm, na pá caɣa lǝyaɣa.
Tǝnaɣalɛ Pɛtɩ-Sɛmɛsɩ nyǝ́ma tɔma sɩ: Awe pǝsǝɣǝna na ɩ́ sǝŋ Tacaa Ɩsɔ naŋŋtʋ ɩnɩ ɩsɛntaa? Leɣe tɩɩ pona atakaa ɩnɩ na ɩ́ hatǝlǝna-tʋ?
Ḿpʋ́ɣʋ́ pa tilaa na pá heeli Kiliyatɩ-Yeyalim nyǝ́ma sɩ: Filiisi nyǝ́ma kɔna Tacaa atakaa. Ɩ́ kɔɔ na ɩ́ kpaɣa-ɩ na ɩ́ pona mǝ tɛ.
Ḿpʋ́ɣʋ́ Kiliyatɩ-Yeyalim nyǝ́ma polaa na pá kpaɣa Tacaa atakaa na pá pona-ɩ na pá sɩɩ Apinatapɩ tǝyaɣa taa kɛ́ pulaɣa tɔɔ. Na ɩ́ kɔtɩ ɩ pǝyalʋ Ɩlasaa sɩ ɩ́ paasǝna-ɩ.
Hatoo kʋyaŋku pa sɩɩʋ Tacaa atakaa kɛ Kiliyatɩ-Yeyalim tɔ, pǝ leelaa kɛ́. Pɩɩsɩ hiu tǝcu sikina. Ḿpʋ́ɣʋ́ Ɩsɛɣɛlɩ nyǝ́ma tǝna wiina Tacaa kɛ pɩɩsɩ nsɩ sɩ taa sɩ ɩ́ waasɩ-wɛ.
Mpʋɣʋlɛ Samiyɛɛlɩ tɔma Ɩsɛɣɛlɩ nyǝ́ma tǝna sɩ: Ye lotu kʋlʋmtʋ kɛ ɩ́ mǝlǝna Tacaa kiŋ, ɩlɛ ɩ yele tʋɣʋ Asǝtatɩ laaʋ na ɩ́ lɔ tɩɩŋ wei ɩnɩ ɩ́ ceela mpʋ tɔ. Ɩlɛna ɩ́ pona mǝ lǝmaɣasɛɛ kɛ Tacaa tɔɔ na lotu kʋlʋmtʋ, na ɩ́ la ɩ tike kɛ tǝmlɛ. Ɩlɛ ɩ ká hɛtɩ-mɛɣɛ Filiisi nyǝ́ma niŋ taa.
Ntɛna Ɩsɛɣɛlɩ nyǝ́ma lɔ tɩɩŋ kʋceeliŋ Paalǝnaa na Asǝtatɩ wei pa laakaɣa tɔ na pá sɛɛ Tacaa tike.
Ḿpʋ́ɣʋ́ Samiyɛɛlɩ yaa Ɩsɛɣɛlɩ nyǝ́ma sɩ: Ɩ́ koti Misipa na má sǝlǝmǝna-mɛɣɛ Ɩsɔ.
Ntɛna pá koti Misipa tǝna kɛ kʋyakʋ ŋkʋ. Ɩlɛna pá hɔkɔ nɔɔsɩ na pá tɔ sɩ: Tǝ wakǝlǝna Tacaa. Ḿpʋ́ɣʋ́ pa lu lʋm na pá pǝlɩ-wǝɣɩ Tacaa ɩsɛntaa sɩ pǝ́ hʋlɩ sɩ Ɩsɔ ka hɩɩsɩ pa ɩsaɣatʋ. Ɩlɛna Samiyɛɛlɩ taɣanɩ pa tɔmnaa.
Ḿpʋ́ɣʋ́ Filiisi nyǝ́ma nɩɩwa sɩ Ɩsɛɣɛlɩ nyǝ́ma kota Misipa, ɩlɛna pa awulaa kakpasɩ kpeɣeli pa yoolaa na pá polo-wɛɣɛ yoonaʋ. Ɩsɛɣɛlɩ nyǝ́ma nɩɩ mpʋ, ɩlɛna sɔɣɔntʋ kpa-wɛ na pá tɔ Samiyɛɛlɩ sɩ:
Taa hɛɛsɩ Tacaa sǝlǝmʋɣʋ kɛ ta tɔɔ, halǝna ɩ́ ya-tʋɣʋ Filiisi nyǝ́ma niŋ taa.
Ɩlɛna Samiyɛɛlɩ kpa heu ɩfatɛ na ɩ́ la Tacaa kɛ kɔtaɣa ŋka kɔkɔ lusa ka tǝna tɔ, na ɩ́ sǝlǝmɩ-ɩ sɩ ɩ́ waasɩ Ɩsɛɣɛlɩ nyǝ́ma na ɩ́lɛ́ ɩ mʋ.
Saa wei Samiyɛɛlɩ lakaɣa Tacaa kɛ kɔtaɣa ŋka kɔkɔ lusa ka tǝna tɔ ɩlɛna Filiisi nyǝ́ma polo na pá niki-wɛɣɛ yoonaʋ. Tǝnaɣa Tacaa yelaa na tɛʋ nasɩ-wɛ na pá se yem yem. Ḿpʋ́ɣʋ́ Ɩsɛɣɛlɩ nyǝ́ma kǝla-wɛ.
Ḿpʋ́ɣʋ́ pa lɩɩ Misipa na pá tɔɣɔnɩ Filiisi nyǝ́ma na pá kʋ-wɛ. Halǝna Pɛtɩ-Kaa pǝ tɛɛ.
Ɩlɛna Samiyɛɛlɩ sɩɩ pǝlɛ kɛ Misipa na Seŋ pa hɛkʋ taa, na ɩ́ tɔ sɩ: Tacaa tɔŋna-tʋɣʋ waasʋɣʋ kɛ halǝna saŋa. Ɩlɛna ɩ́ yaa-tɛ sɩ Ɩpene-Ɩsɛɛ. Pǝlɛ kʋwaasǝlɛ kɛ pa yaa mpʋ.
Tǝnaɣa Ɩsɔ tisina Filiisi nyǝ́ma tǝfɛ. Tacaa kaɣataɣa-wɛɣɛ, pa ta tasa Ɩsɛɣɛlɩ nyǝ́ma tɔɔ kɛ́ kpaʋ halǝna Samiyɛɛlɩ sǝm.
Ḿpʋ́ɣʋ́ Ɩsɛɣɛlɩ nyǝ́ma lɛɛka pa acalɛɛ nna Filiisi nyǝ́ma ka tɔɣaa tɔ. Pǝ kpaɣaʋ Ɩkoloŋ na pǝ́ sɩɩna Katɩ tɔ, na pǝ tɛtʋnaa tǝna. Ɩlɛna hɛɛsʋɣʋ sʋʋ Ɩsɛɣɛlɩ nyǝ́ma na Amolii nyǝ́ma pa hɛkʋ.
Samiyɛɛlɩ paasǝna Ɩsɛɣɛlɩ nyǝ́ma kɛ ḿpʋ́ɣʋ́ halǝna ɩ sǝm.
Ɩ cɔɔkaɣa paa pǝnaɣa ŋkaɣa Petɛɛlɩ na Kilikaa na Misipa kɛ́ na ɩ́ hʋʋkɩ pa tɔmnaa.
Ɩlɛna ɩ́ mǝlǝɣɩ ɩ tɛ Lama timpi ɩ ŋma Tacaa kɛ kɔtaɣa tǝlatɛ tɔ, na ɩ́ paasǝɣǝna Ɩsɛɣɛlɩ nyǝ́ma lɛlaa.
Waatʋ wei Samiyɛɛlɩ kpatǝlaa, ɩlɛna ɩ́ kpa ɩ pǝyalaa kɛ Ɩsɛɣɛlɩ paasǝnlaa.
Samiyɛɛlɩ pǝyalʋ kancaalaɣa nyǝŋ hǝtɛ ntɛ́ Sowɛɛlɩ, na naalɛ nyǝŋ sɩ Apiya. Pɛɛsepa kɛ paa wɛɛ na pá lakɩ pa tǝmlɛ.
Pɔɣɔlaɣa ɩsǝlɛ taa kɛ́ Samiyɛɛlɩ pǝyalaa mpɛ pa nyǝnaɣa. Pa ta tǝŋ ɩ ɩkpatɛ. Na pá mʋɣɩ kʋcɔɔŋ na pá kɛɛkɩ tampana.
Ḿpʋ́ɣʋ́ Ɩsɛɣɛlɩ nyʋɣʋ nyǝ́ma kotaa na pá polo Samiyɛɛlɩ kiŋ kɛ Lama.
Na pá tɔmɩ-ɩ sɩ: Nyǝnɩ, n kpatǝlaa. Pǝyele nyá pǝyalaa ɩɩ tǝŋǝɣɩ nyá ɩkpatɛ. Pǝ tɔɔ tɔ, pǝnɛntaa kpa-tʋɣʋ wulaʋ, na ɩ́ hʋʋkɩ tá tɔm ɩsɩɩ piitimnaa paɣalɛ wɛna tɔ.
Ɩsɩɩ pa yɔɣɔtʋɣʋ sɩ: Kpa-tʋɣʋ wulaʋ na ɩ́ hʋʋkɩ ta tɔm tɔ, Samiyɛɛlɩ laŋlɛ ta hɛɛna-tɩ. Ɩlɛna ɩ́ sǝlǝmɩ Tacaa.
Mpʋɣʋlɛ Tacaa cɔ-ɩ sɩ: Nɩɩna yǝlaa kɛ tǝ tǝna nti pa yɔɣɔtǝɣɩ tɔ. Mpi tɔ, pǝ taɣa nyaɣa pa lɔɔkɩ. Ama maɣa pa lɔɔkɩ sɩ má taa tɔɣɔ pa tɔɔ kɛ́ kawulaɣa.
Ɩsɩɩ pa lakʋɣʋ-m hatoo kʋyaŋku ma lǝsa-wɛɣɛ Icipiti na pǝ́ sɩɩna saŋa tɔ. Ḿpʋ́ɣʋ́ pa lakɩ nyá tɔtɔ. Pa lɔ-m kɛ́, na pá laakɩ tɩɩŋ.
Mʋ pa kʋsǝlǝmʋtʋ. Ama kpaalɩ-wɛɣɛ teu na ń la na pá cɛkǝna mpi pǝ wɛɛ sɩ paa la pa wulaʋ na mpi ɩ́lɛ́ ɩ ka la-wɛ tɔ.
Mpʋɣʋlɛ Samiyɛɛlɩ lapa ɩsɩɩ Tacaa kɛɛsʋɣʋ-ɩ tɔ.
Ḿpʋ́ɣʋ́ Samiyɛɛlɩ heela samaa sɩ: Wulaʋ ɩnɩ ɩ ka la-mɛɣɛ mpi mpi tɔɣɔlɔ. Ɩ ká kpaɣa mǝ pǝyalaa na ɩ́ la-wɛɣɛ ɩ yoolaa, na pá paasǝɣǝna ɩ yoou kɛɛkɛnaa. Ɩlɛna lɛlaa kɛ kpaɣanǝŋ caɣalaa, na lɛlaa kpakǝɣɩ asewa kɛ ɩ nɔɣɔ tɔɔ kɛ́ waatʋ wei ɩ lɩɩkɩ tɔ.
Ɩ ká kpa lɛlaa kɛ yoolaa iyaɣa (1000) nyʋɣʋ nyǝ́ma, na lɛlaa kɛ nɩɩlɛ na naanʋwa nyʋɣʋ nyǝ́ma. Lɛlaa ka halǝɣɩ ɩ tawa na pá kʋŋ, na lɛlaa náá luki yoou wontu na pǝ kɛɛkɛnaa.
Ɩ ká la mǝ pɛɛlaa kɛ mʋtʋ saalaa, na potopotonaa tʋlaa, na tulaalʋnaa lataa.
Ɩ ka kpaɣa mǝ tawa kʋpana na ɩ́ cɛla ɩ tǝmlɛ nyǝ́ma.
Na ɩ́ kpaɣa mǝ kʋhalǝm na mǝ lɛsɛŋ tɩɩŋ kʋlʋlʋm hɔɣɔlǝŋ naanʋwa taa kʋlʋmʋɣʋ, na ɩ́ cɛla ɩ waalɩ nyǝ́ma na ɩ tǝmlɛ nyǝ́ma.
Ɩ ká kpaɣa mǝ tǝmlɛ nyǝ́ma apalʋ nyǝ́ma, na alʋ nyǝ́ma, na mǝ tɔla wena ɩ́ lakǝna tǝma tɔ na ɩ́ lakǝna.
Ɩnɩ ɩ ka kpaɣana mǝ hʋntʋ wontu hɔɣɔlǝŋ naanʋwa taa kʋlʋmʋɣʋ, na mɩɩ pǝsɩ ɩ yomaa.
Waatʋ ɩnǝɣɩ ɩ́ ká wiikina Tacaa kɛ mǝ wulaʋ ɩnɩ ɩ tɔm. Ama ɩ́lɛ́ ɩ kaa nɩɩ.
Ḿpʋ́ɣʋ́ samaa kisa Samiyɛɛlɩ tɔm ntɩ na pá tɔ sɩ: Aaɩ, pǝ wɛɛ sɩ tǝ́ wɛɛna wulaʋ kɛ́.
Na tǝ́ wɛɛ ɩsɩɩ piitimnaa lɛlaa. Ɩ ka hʋʋkɩ tá tɔm na ɩ́ tɛɛkɩ-tʋɣʋ nɔɣɔ na ɩ́ la tá yoolaa wulaʋ.
Ɩlɛna Samiyɛɛlɩ tɛlǝsɩ tɔm ntǝɣɩ Tacaa.
Ntɛna Tacaa sɩ: Nɩɩna-wɛ na ń kpa-wɛɣɛ wulaʋ. Pǝlɛ pǝ waalɩ kɛ́ Samiyɛɛlɩ tɔma Ɩsɛɣɛlɩ nyǝ́ma sɩ paa wei ɩ́ kpe.
Pɛncamɛɛ tʋ nɔɣɔlʋ ɩ ka wɛnna, na pá yaa-ɩ sɩ, Kisi, na ɩ caa sɩ Apiyɛlɩ. Ɩ́lɛ́ ɩ cɔsɔnaa ntɛ́ Selo na Pekolatɩ na Afiya. Apalʋ ɩnɩ ɩ ka wɛna alaafǝya kɛ́ na kpelikpeka.
Ɩ ka wɛna pǝyalʋ na pá yaa-ɩ sɩ Sayuli. Ɩ sǝŋa ɩfepu kɛ́, na ɩ tɛɛ Ɩsɛɣɛlɩ ɩfepiya tǝnaɣa teu. Pǝ́cɔ́ ɩ tɛɛ-wɛɣɛ nyʋɣʋ.
Ḿpʋ́ɣʋ́ kʋyakʋ nakʋlɩ Kisi kpaŋasɩ alʋnyǝnsɩ toolaa. Ɩlɛna ɩ́ tɔ ɩ pǝyalʋ Sayuli sɩ: Kpaɣa tǝmlɛ tʋ nɔɣɔlʋ na nyá na-ɩ ɩ́ pɛɛkɩ kpaŋasɩ nsɩ.
Ḿpʋ́ɣʋ́ pa faɣana Ɩfǝlayim pʋɣʋ taa, na pá tɛsɩ Salisa tɛtʋ, pa ta na-sɩ. Ɩlɛna pá polo Saalim tɛtʋ taa, sɩ fɛɩ tǝna. Na pá cɔɔ Pɛncamɛɛ tɛtʋ, kpɛtɛ.
Pa kɔma na pá tala Sufɩ tɛtʋ taa, ɩlɛna Sayuli tɔ ɩ tǝmlɛ tʋ sɩ: Kɔɔ tǝ́ mǝlɩ, pǝ taa kɔɔ na ma caa sɔɔ kpaŋasɩ tɔm na ɩ́ nǝɣǝsǝɣɩ ta nyǝntʋ.
Kɛlɛna tǝmlɛ tʋ tɔ Sayuli sɩ: Ɩsɔ yʋlʋ nɔɣɔlʋ ɩ wɛ ɩcatɛ tǝnɛ tǝ taa cǝnɛ. Ɩ nyʋɣʋ kʋlaa kɛ́, na tǝ tǝna nti ɩ yɔɣɔtǝɣɩ tɔ tǝ lakɩ ḿpʋ́ɣʋ́. Tǝ́ polo na tǝ́ na-ɩ. Ntanyɩ ɩ ká hʋlɩ-tʋɣʋ mpaaʋ ŋku tɩɩ tǝŋ tɔ.
Ntɛna Sayuli pɔɔsɩ-ɩ sɩ: Na ye tǝ puki, pepeɣe tɩɩ kpɛŋna na tǝ́ ha Ɩsɔ yʋlʋ ɩnɩ? Mpi tɔ, kʋtɔɣɔʋ tɛma ta huluŋ taa. Pǝyele tǝ fɛɩna kʋhaʋ nakʋlɩ sɩ tɩɩ cɛlɛ-ɩ. Yaawe?
Ḿpʋ́ɣʋ́ tǝmlɛ tʋ cɔwa sɩ: Ma tɔka ma tɔɔ cǝnɛɣɛ liɣitee nyǝɣǝliya. Maa ha-kɛɣɛ Ɩsɔ yʋlʋ na ɩ́ hʋlɩ-tʋɣʋ tá mpaaʋ.
Ḿpʋ́ɣʋ́ Sayuli nɔɣɔ tǝkpaʋ sɩ: Kʋpam kɛ́, tǝ polo. Ɩlɛna pá tɛɛ ɩcatɛ nte tǝ taa Ɩsɔ yʋlʋ ka wɛɛ tɔ. Pa kpaakaɣa ɩcatɛ tɔɔ, ɩlɛ pa sula pɛɛlaa ntɛ́ na pá tiiki pɔɣɔ. Ntɛna pá pɔɔsɩ pɛlɛ sɩ: Nalʋ wɛ ɩcatɛ taa? (Pɩɩ wɛ lɔŋtaa tɔ, pa yaakaɣa Ɩsɔ kʋyɔɣɔtʋtʋ tɛlǝsʋlʋ kɛ́ sɩ nalʋ. Na paa waatʋ wei kɛ́ nɔɣɔlʋ caa Ɩsɔ kɛ́ pɔɔsʋɣʋ kɛ natǝlɩ, pa tɔŋ kɛ́ sɩ, tǝ́ polo nalʋ tɛ).
<range>
<range>
Ɩlɛna pɛɛlaa mpɛ sɩ: Ɛɛ, ɩ wɛ ɩcatɛ taa. Mpi tɔ, saŋa kɛ ɩ kɔma sɩ yǝlaa lakɩ kɔtaɣa kɛ tontoŋle tɔɔ. Ɩ́ polo lɔŋ.
Ɩ́ ká maɣana-ɩ na pǝ́cɔ́ ɩ́ kpa tɔɣɔʋ. Pǝ taɣa pʋlʋ, pa taŋa-ɩ kɛ́ sɩ ɩ́ tǝŋsɩ kɔtaɣa kɛ nɔɣɔ kʋpaŋka. Ɩlɛna pǝ́cɔ́ mpa pa yaawa tɔ pá tɔɣɔ. Ɩ́ polo tǝkpɩɩ, ɩ́ ká maɣana-ɩ na pǝ́cɔ́ ɩ́ tɛɛ.
Ɩlɛna Sayuli pá tɛɛ. Pa sʋʋ ɩcatɛ taa, ɩlɛ Samiyɛɛlɩ lɩɩwaɣalɛ sɩ ɩ kpaakɩ tǝkɔtǝlɛ kɛ tontoŋle tɔɔ, na pá sulina-ɩ.
Kʋyakʋ ŋku kʋ yakaɣa na pǝ feŋ na Sayuli takɩ tɔ, Tacaa ka cǝpa Samiyɛɛlɩ kɛ sǝkpalʋɣʋ sɩ:
Cele waatʋ ɩnɛɣɛ maa yele na Pɛncamɛɛ tʋ nɔɣɔlʋ ɩ́ kɔɔ, na ń kpa-ɩ ma yǝlaa Ɩsɛɣɛlɩ nyǝ́ma wulaʋ na ń pǝlɩ-ɩ nim, na ɩ́ waasɩ-wɛɣɛ Filiisi nyǝ́ma niŋ taa. Mpi tɔ, ma nɩɩ pa kapusi, ɩlɛna má nyǝnna pa tɔɔ.
Pǝ kɔma na Samiyɛɛlɩ loosi Sayuli kɛ kpakpaa, ɩlɛna Tacaa heeli-ɩ sɩ: Wei ɩnɩ ɩ tɔm maa heela-ŋ sɩ ɩ ká tɔɣɔ ma yǝlaa tɔɔ kɛ́ kawulaɣa tɔɣɔlɛ.
Ḿpʋ́ɣʋ́ Sayuli kpǝtǝna Samiyɛɛlɩ kɛ nɔnɔɣɔ na ɩ́ tɔmɩ-ɩ sɩ: Haɩ, la suulu na ń hʋlɩ-m nalʋ tǝyaɣa.
Mpʋɣʋlɛ Samiyɛɛlɩ sɩ: Maɣalɛ nalʋ. Tɛɛ-m nɔɣɔ na tǝ́ kpa tǝkɔtǝlɛ kɛ tontoŋle tɔɔ, na má na-mɛ tǝ́ tɔɣɔ. Kʋ fema, ɩlɛ ma cɔ-ŋ nyá kʋpɔɔsʋtʋnaa, ɩlɛna ɩ́ kpe.
Saŋa kʋyɛɛŋ tooso kɔlɔ nyá kpaŋasɩ lepa tɔ. Taa nǝɣǝsɩ sɩ tɔm, pa hii-sɩ. Ama sɔsɔɔntʋ ntɛ́ sɩ nyá na nyá caa tǝyaɣa kɛ Ɩsɛɣɛlɩ nyǝ́ma tǝna tɛɛlǝɣɩ.
Ntɛna Sayuli cɔ sɩ: Ma kpekǝle kɛna sǝkpete kɛ Ɩsɛɣɛlɩ taa. Pǝ́cɔ́ ma lʋlʋɣʋ nyǝ́ma ta niina ɩsǝlɛ kɛ Pɛncamɛɛ kpekǝle taa. Ɩlɛ pepe tɔɔ kɛ́ n heeliɣi-m mpʋ?
Mpʋɣʋlɛ Samiyɛɛlɩ kpaɣa Sayuli na ɩ tǝmlɛ tʋ na ɩ́ sʋʋna-wɛɣɛ kutuluɣu taa, na ɩ́ sɩɩ-wɛɣɛ tǝcaɣalɛ kʋpantɛ kɛ tɔɣɔlaa hɛkʋ taa. Pɛlɛ paa wɛ ɩsɩɩ yǝlaa hiu na naanʋwa kɛ mpʋ.
Ɩlɛna Samiyɛɛlɩ tɔ mʋtʋ saalʋ sɩ: Kɔna cǝka ŋka maa heela-ŋ sɩ ń sɩɩna ka mpaa tɔ.
Mpʋɣʋlɛ mʋtʋ saalʋ lǝsa yule tǝcu na ɩ́ tʋ Sayuli. Ntɛna Samiyɛɛlɩ tɔ sɩ: Tɔɣɔ-tɩ, nyaɣa pa sɩɩwa saa wei ma yaa samaa tɔ. Ɩlɛna pá kpɛntɩ na pá tɔɣɔ kʋyakʋ ŋkʋ.
Pa lɩɩ tǝkɔtǝlɛ kɛ tontoŋle tɔɔ na pá tii ɩcatɛ taa, ɩlɛna pá lá faaci kɛ kutuluɣu pata tɔɔ.
Kʋ fema, ɩlɛna Samiyɛɛlɩ kʋlɩ tanaŋ tɛɛ kɛ́ saa wei haɣa yʋɣɩ ka tʋ tɔ, na ɩ́ yaa Sayuli sɩ: Kʋlɩ na má lǝsɩ-ŋ mpaaʋ. Ɩlɛna pá tʋ́ mpaaʋ kɛ pa naalɛ.
Pa lɩɩkaɣa ɩcatɛ, ɩlɛna ɩ́ tɔmɩ-ɩ sɩ: Heeli nyá tǝmlɛ tʋ sɩ ɩ́ tɛɛ-tʋɣʋ nɔɣɔ. Tǝmlɛ tʋ tɛɛwa, ɩlɛna Samiyɛɛlɩ tɔ Sayuli sɩ: Pǝnɛntaa sǝŋ na má heeli-ŋ Tacaa tɔm ɩlɛ.
Mpʋɣʋlɛ Samiyɛɛlɩ lǝsa nim na kpalipiya, na ɩ́ pǝlɩ Sayuli nyʋɣʋ taa, na ɩ́ waɣalɩ-ɩ na ɩ́ tɔ sɩ: Tacaa lǝsǝna-ŋ sɩ ń la Ɩsɛɣɛlɩ nyǝ́ma wulaʋ.
N yekuɣu-m saŋa ɩsǝntɔ tɔ, n ká maɣana apalaa naalɛ kɛ Lasɛɛlɩ pǝlaaʋ kiŋ kɛ Pɛncamɛɛ nyǝ́ma toŋa tɔɔ kɛ Sɛlǝsa. Paa heeli-ŋ sɩ pa nawa kpaŋasɩ nsi n pɛɛkaɣa tɔ. Halɩ nyá caa yela kpaŋasɩ tɔm na ɩ nǝɣǝsɩ mǝ tɔm na ɩ́ tɔŋ sɩ: Ɩsǝnaɣa maa la ma pǝyalʋ tɔm?
Ɩ́ lɩɩkɩ tǝna na ɩ́ tala Tapɔɔ tʋɣʋ sɔsɔɔʋ tɛɛ, ɩlɛna ɩ́ sulina apalaa tooso na pá puki kɔtaɣa lapʋ kɛ Petɛɛlɩ. Lɛlʋ tɔka pinasɩ tooso, na lɛlʋ kɛ potopoto kakalasɩ tooso, na lɛlʋ náá tɔka sʋlʋm huluɣu.
Paa pɔɔsɩ nyá alaafǝya tɔɔ, na pá ha-ŋ potopotonaa naalɛ, na ń mʋ pa niŋ taa.
N lɩɩkɩ tǝna na n tala Ɩsɔ pulaɣa, kɛ timpi Filiisi nyǝ́ma yoolaa tǝsikile wɛɛ tɔ, ɩsɩɩ n sʋʋkɩ ɩcatɛ tɔ, n ká sulina Ɩsɔ kʋyɔɣɔtʋtʋ tɛlǝsǝlaa kpekǝle na pá lɩɩna tǝkɔtǝlɛ kɛ tontoŋle tɔɔ, na pá makɩ cǝmǝŋ na akilima na pá hʋlǝɣɩ hǝsɩ na pá paakɩ na pá saŋ Ɩsɔ.
Tacaa Feesuɣu ka tii nyá tɔɔ, na nyá na-wɛ ɩ́ kpɛntɩ na ɩ́ paa na ɩ́ sa Ɩsɔ, na pǝ́ laɣasɩ-ŋ na ń wɛɛ ɩsɩɩ yʋlʋ kʋfalʋ.
Ye yaasinaa panɛ pa tɛɛ nyá tɔɔ, ɩlɛ ń la nti tǝ wɛ lapʋ tɔ. Mpi tɔ, Tacaa wɛ nyá waalɩ kɛ́.
Pǝlɛ pǝ waalɩ, ɩlɛna ń tɛɛ-m nɔɣɔ na ń polo Kilikaa na má sǝŋ nyá waalɩ na má lá kɔtasɩ nsi kɔkɔ nyaɣa sɩ tǝna tɔ na ciikuɣu nyǝŋka. Ɩlɛna ń taŋ kʋyɛɛŋ naatosompɔɣɔlaɣa na má kɔɔ na má hʋlɩ-ŋ nti n ká la tɔ.
Too ɩsɩɩ Sayuli haʋ siɣile sɩ ɩ tɛɛkɩ tɔ, Ɩsɔ Feesuɣu laɣasa-ɩ kɛlɛ, na ɩ́ ná pǝ tǝnaɣa kʋyakʋ ŋkʋ, ɩsɩɩ Samiyɛɛlɩ ka kɛɛsʋɣʋ-ɩ tɔ.
Pa tala Kipeya, ɩlɛ Ɩsɔ kʋyɔɣɔtʋtʋ tɛlǝsǝlaa caŋa lɩɩ ɩ sǝŋʋɣʋ ntɛ́, na Ɩsɔ Feesuɣu tii ɩ́ tɔɔ na ɩ́ sʋʋ paalɛ kɛ pa hɛkʋ tǝna na ɩ́ saŋ Ɩsɔ.
Yǝlaa mpa paa nyǝ́ma-ɩ hatoo lɔŋ tɔ, pa ná ɩ́ na Ɩsɔ kʋyɔɣɔtʋtʋ tɛlǝsǝlaa pa lakɩ mpʋ, ɩlɛna pá pɔɔsǝɣɩ tǝmaɣa yǝlaa taa sɩ: Pepe maɣana Kisi pǝyalʋ Sayuli ye? Ɩ́lɛ́ ɩ́ paakɩ na ɩ́ saŋ Ɩsɔ tɔtɔɣɔ?
Mpʋɣʋlɛ Kipeya tʋ nɔɣɔlʋ nɔɣɔ tǝkpaʋ sɩ: Na aweɣelɛ pa caa? Ɩlɛna pǝ́ pǝsɩ yǝlaa kɛ ɩtuule sɩ: Sayuli na Ɩsɔ kʋyɔɣɔtʋtʋ tɛlǝsǝlaa pa paakǝna na pá saŋ Ɩsɔ?
Sayuli tɛma paalɛ na Ɩsɔ sam kɛ mpʋ, ɩlɛna ɩ́ kpa tǝkɔtǝlɛ kɛ tontoŋle tɔɔ.
Ḿpʋ́ɣʋ́ ɩ caa sǝkpelu nɔɣɔlʋ ɩ pɔɔsa ɩ na tǝmlɛ tʋ sɩ: Leɣe ɩ́ ka polaa ye?
Kɛlɛna ɩ́ cɔ sɩ: Tǝ pola kpaŋasɩ pɛɛkʋɣʋ tǝ ta keesi-sɩ, ɩlɛna tǝ́ polo Samiyɛɛlɩ kiŋ. Ntɛna ɩ́lɛ́ sɩ: Kɛɛsɩ-m nti Samiyɛɛlɩ heela-ŋ tɔ.
Mpʋɣʋlɛ sɩ: Ɩ heela-tʋɣʋ tǝfoo sɩ pa nawa kpaŋasɩ. Ama ɩ ta heeli ɩ caa sǝkpelu kɛ nti Samiyɛɛlɩ ka heela-ɩ sɩ ɩ ká tɔɣɔ kawulaɣa tɔ.
Ḿpʋ́ɣʋ́ Samiyɛɛlɩ kota Ɩsɛɣɛlɩ nyǝma kɛ Ɩsɔ tǝyaɣa taa kɛ́ Misipa.
Na ɩ́ heeli-wɛ sɩ Ɩsɛɣɛlɩ Ɩsɔ Tacaa yɔɣɔtaa sɩ: Má lǝsǝna Ɩsɛɣɛlɩ nyǝ́ma mɛɣɛ Icipiti, na má ya-mɛɣɛ pa na piitimnaa mpa pa ŋmakǝla-mɛ tɔ, pa niŋ taa.
Na saŋa mǝ lɔɔkɩ mǝ Ɩsɔ ma wei, ma yapa-mɛɣɛ mǝ cɔɔsɛɛnaa na mǝ wahalanaa taa tɔ. Halǝna ɩ́ tɔŋɩ-m sɩ má kpa-mɛɣɛ wulaʋ. Tɔʋ, pǝnɛntɛ ɩ́ lɩɩ Tacaa ɩsɛntaa ɩsɩɩ mǝ kpeka na mǝ lʋlʋŋ wɛɛ tɔ.
Mpʋɣʋlɛ Samiyɛɛlɩ yaa Ɩsɛɣɛlɩ kpeka tǝnaɣa kʋlʋm kʋlʋm. Ɩlɛna pǝ́ kpa Pɛncamɛɛ nyǝntɛ.
Ntɛna ɩ́ yaa Pɛncamɛɛ kpekǝle kɛ lʋlʋɣʋ lʋlʋɣʋ, na pǝ́ kpa Matili nyǝŋkʋ. Pǝ waalɩ kɛ́ ɩ yaa yʋlʋ yʋlʋ, na pǝ́ kpa Kisi pǝyalʋ Sayuli, na pá pɛɛkɩ-ɩ pa ta na-ɩ.
Ḿpʋ́ɣʋ́ pa tasa Tacaa kɛ pɔɔsʋɣʋ sɩ: Na pʋntʋ ɩnɩ ɩ kɔma cǝnɛ? Ɩlɛna Tacaa sɩ: Ɩnɩ ɩ ŋmɛlǝna ntɛɣɛ wontu huɣule waalɩ.
Ḿpʋ́ɣʋ́ yǝlaa kpaɣa sewa na pá polo pá kpɛɛ Sayuli tǝna. Pa tana-ɩ samaa taa tɔ, ɩ tɛɛ pa tǝnaɣa nyʋɣʋ kɛ́.
Mpʋɣʋlɛ Samiyɛɛlɩ heela yǝlaa tǝna sɩ: Ɩɩ naakɩ wei ɩnɩ Tacaa lǝsaa tɔɣɔlɔ. Ɩ na nɔɣɔlʋ pa ta nǝɣǝsɩ ta taa cǝnɛ. Ɩlɛna yǝlaa tǝna wiliti sɩ: Mǝ na tɛtʋ.
Ḿpʋ́ɣʋ́ Samiyɛɛlɩ kɛɛsa samaa kɛ pa na wulaʋ pa tǝma, halǝna ɩ́ ŋmaa-tǝɣɩ takǝlaɣa taa, na ɩ́ sɩɩ-tǝɣɩ Ɩsɔ atakaa kiŋ. Pǝ waalɩ, ɩlɛna ɩ́ yasɩ yǝlaa na paa awe kpe ɩ tɛ.
Ḿpʋ́ɣʋ́ Ɩsɔ tʋ yoolaa kpelikpeka nyǝ́ma napǝlɩ pa taa, na pá wɛɛ Sayuli waalɩ na ɩ́ kpe ɩ tɛ Kipeya tɔtɔ.
Paa na mpʋ tɛtɛlataa ka wɛɛ na pá tɔŋ sɩ: Ɩsǝnaɣa ɩnɛ ɩ́lɛ́ ɩ ká la na ɩ́ waasɩ-tʋ? Na pá footiɣi-ɩ. Pǝ́cɔ́ pa ta ha-ɩ kʋcɔɔʋ nakʋlɩ. Ama Sayuli ná tá kpaɣa-tɩ na ɩ́ yaa sɩ pʋlʋ.
Ḿpʋ́ɣʋ́ waatʋ nɔɣɔlʋ Amoni wulaʋ Nahasɩ na ɩ yoolaa, pa polaa na pá siki Yapɛɛsɩ kɛ Kalaatɩ. Mpʋɣʋlɛ Yapɛɛsɩ nyǝ́ma tǝna tɔma-ɩ sɩ: Tá na-ŋ tǝ́ pɛɛlɩ nɔɣɔ na tǝ́ lakɩ-ŋ tǝmlɛ.
Tǝnaɣalɛ Nahasɩ tɔma sɩ: Ye ɩ́ tisaa na má wɔɣɔsɩ mǝ tǝna mǝ ntɔɣɔŋ ɩsɛ na pǝ́ tʋ Ɩsɛɣɛlɩ tǝnaɣa fɛɛlɛ, ɩlɛ má na-mɛ tǝ pɛɛlɩ nɔɣɔ.
Kɛlɛna Yapɛɛsɩ nyʋɣʋ nyǝ́ma tɔ sɩ: Ha-tʋɣʋ kʋyɛɛŋ naatosompɔɣɔlaɣa na tǝ́ tili Ɩsɛɣɛlɩ tɛtʋ tǝna taa. Ye nɔɣɔlʋ fɛɩ sɩ ɩ́ waasɩ-tʋ, ɩlɛ tǝ ha-ŋ tá tɩ.
Ḿpʋ́ɣʋ́ tillaa pola Sayuli tɛɣɛ Kipeya na pá heeli-tǝɣɩ yǝlaa. Ɩlɛna pá tʋlɩ nɔɔsɩ na pá wii tǝkpoo.
Ɩlɛ Sayuli lɩɩna taalɛ ntɛ́ na ɩ́ wɛ ɩ naaŋ waalɩ, na ɩ́ pɔɔsɩ sɩ: Pepe lapa na yǝlaa wiiki mpʋ? Ɩlɛna pá kɛɛsɩ-ɩ nti Yapɛɛsɩ tillaa yɔɣɔtaa tɔ.
Ɩ nɩɩwa mpʋ, ɩlɛna Ɩsɔ Feesuɣu tii ɩ tɔɔ na ɩ pááná huu sɔsɔm.
Tǝnaɣa ɩ kpa naaŋ naalɛ na ɩ́ sɛtɩ-ɩ tilima, na ɩ tilina Ɩsɛɣɛlɩ tɛtʋ tǝna taa sɩ: Ye pǝ cǝpa wei na ɩ́ tá tǝŋ Sayuli na Samiyɛɛlɩ pa waalɩ kɛ yoou taa, ḿpʋ́ɣʋ́ paa lana pʋntʋ naaŋ. Ɩlɛna Tacaa sɔɣɔntʋ kpa yǝlaa, na pa tǝna pá tɛɛ yoou kɛ nɔɣɔ kʋlʋmaɣa, ɩsɩɩ yʋlʋ kʋlʋm.
Ḿpʋ́ɣʋ́ Sayuli kala ɩ yoolaa kɛ Peseke, na Ɩsɛɣɛlɩ nyǝ́ma lɩɩ iyisi ŋmʋnʋɣʋ na nɩɩnʋwa (300000) na Yuta nyǝ́ma kɛ iyisi hiu na naanʋwa (30000).
Ḿpʋ́ɣʋ́ ɩ tilaa sɩ pá heeli Yapɛɛsɩ nyǝ́ma sɩ, cele ilim sikuɣu kɛ paa na nyʋɣʋ. Tillaa heela tɔm ntǝɣɩ Yapɛɛsɩ nyǝ́ma, ɩlɛna pɛlɛ pa laŋa hɛɛ.
Na pá heeli Amoni nyǝ́ma sɩ: Cele tɩɩ pɛtɩ-mɛɣɛ tá tɩ na ɩ́ lana-tʋɣʋ ɩsǝna pǝ ha-mɛ tɔ.
Ḿpʋ́ɣʋ́ Sayuli faɣa ɩ yoolaa kɛ tɔm toosoɣo tefemle, na pá watɩ Amoni nyǝ́ma tǝsikile kɛ waatʋ wei haɣa yʋɣɩ ka tʋ tɔ, na pá kʋ-wɛɣɛ ḿpʋ́ɣʋ́ halǝna ilim sikuɣu. Pǝ sɔɔ mpa mpa ɩlɛna pɛlɛ pá ya yem yem.
Pa tɔɣɔ akaɩtʋ kɛ mpʋ, ɩlɛna yǝlaa pɔɔsɩ Samiyɛɛlɩ sɩ: Awe tɔŋaɣa sɩ Sayuli kaa tɔɣɔ tá tɔɔ kɛ́ kawulaɣa ye? Ɩ́ lǝsɩ yǝlaa mpɛ na tǝ́ kʋ-wɛ.
Ntɛna Sayuli sɩ pá taa kʋ nɔɣɔlʋɣʋ saŋa. Mpi tɔ, kʋyakʋ kʋnɛɣɛ Tacaa waasa Ɩsɛɣɛlɩ nyǝ́ma.
Ḿpʋ́ɣʋ́ Samiyɛɛlɩ yaa-wɛ sɩ: Ɩ́ kɔɔ na tǝ́ polo Kilikaa na tǝ́ sɩɩ kawulaɣa.
Ɩlɛna pa tǝna pá polo tǝna, na pá kpa Sayuli kɛ wulaʋ kɛ Ɩsɔ atakaa kiŋ, na pá la kɔtaɣa ŋka kɔkɔ nyaɣa ka tǝna tɔ na ciikuɣu kɔtaɣa. Ɩlɛna Sayuli na Ɩsɛɣɛlɩ nyǝ́ma tǝna pa la acima sɔsɔɔna.
Mpʋɣʋlɛ Samiyɛɛlɩ tɔma Ɩsɛɣɛlɩ nyǝ́ma sɩ: Ma nɩɩwa mǝ kʋsǝlǝmʋtʋ na má kpa-mɛɣɛ wulaʋ.
Pǝnɛntɛ ɩɩ naakɩ mǝ wulaʋ wei ɩ ka tɛɛkɩ-mɛɣɛ nɔɣɔ tɔɣɔlɛ. Ma ɩlɛ ma kpatǝlaa, ma hʋlʋsa nyɔɔsɩ, ma pǝyalaa lapa sɔsaa. Hatoo ma ɩwaasǝtʋ kɛ ma lapa mǝ nyʋɣʋ tʋ halǝna saŋa.
Má sǝŋna ntɛɣɛ cǝnɛ, ye ma wakǝlǝna nɔɣɔlʋ, yaa ma lɛɛka pʋntʋ naʋ, yaa ɩ kpaŋaɣa. Ɩ yɔɣɔtɩ-tǝɣɩ Tacaa na wulaʋ wei ɩ lǝsaa tɔ pa ɩsɛntaa cǝnɛ. Mǝ taa aweɣe ma muɣulaa, yaa mǝ taa aweɣe ma ŋmakǝlaa? Awe cɛlǝna-m kʋhaʋ na má takɩ ɩ waalɩ? Pʋntʋ ɩ́ yɔɣɔtɩ na má fɛlɩ-ɩ.
Ɩlɛna yǝlaa cɔ Samiyɛɛlɩ sɩ: Aaɩ, n ta muɣuli-tʋ, n ta ŋmakǝlɩ-tʋ. Pǝ́cɔ́ n ta mʋ nɔɣɔlʋ kʋhaʋ na ń takɩ ɩ waalɩ.
Ɩlɛna Samiyɛɛlɩ tasa sɩ: Tacaa na wei ɩ lǝsaa sɩ ɩ kpaa-mɛɣɛ wulaʋ tɔɣɔlɛ tá aseeta nyǝ́ma kɛ saŋa, sɩ ma ta tɔɣɔ mǝ taa nɔɣɔlʋ pʋlʋ cǝcǝka. Ɩlɛna pá cɔ-ɩ sɩ: Ɛɛ, mpɛɣɛlɛ ta aseeta nyǝ́ma.
Ɩlɛna Samiyɛɛlɩ sɩ: Tacaa wei ɩ yelaa na Moisi na Alɔŋ pá lǝsɩ mǝ caanaa kɛ Icipiti taa tɔɣɔlɛ aseeta tʋ.
Tɔʋ, pǝnɛntɛ ɩ́ kɔɔ na má kɛɛsɩ-mɛɣɛ kʋpantʋnaa mpa ɩ lapa mǝ caanaa tɔ, na má taɣanɩ mǝ tɔm.
Yakɔpʋ na ɩ nyǝ́ma pa pola Icipiti tɔ, pǝ waalɩ kɛ́ tǝna nyǝ́ma ŋmakǝla-wɛ. Ɩlɛna mǝ caanaa mpɛ pá wiina Tacaa sɩ ɩ́ waasɩ-wɛ. Ntɛna ɩ́lɛ́ ɩ lǝsɩ Moisi na Alɔŋ na ɩ́ tili-wɛ na pá ya-wɛɣɛ Icipiti taa, na pá kɔna-wɛɣɛ tɛtʋ tǝnɛ tǝ taa cǝnɛ.
Pǝlɛ pǝ waalɩ kɛ́ mǝ caanaa mpɛ pa sɔɔ Tacaa tɔɔ, na ɩ́lɛ́ ɩ tʋ-wɛɣɛ Filiisi nyǝ́ma na Hasɔɔ yoolaa wulaʋ Sisela, na Mowapʋ wulaʋ pa niŋ taa na pá yoona-wɛ.
Ḿpʋ́ɣʋ́ pa wiina Tacaa tɔtɔ sɩ: Tǝ wakǝlǝna-ŋ. Mpi tɔ, tǝ́ lɔ-ŋ na tǝ́ laakɩ Paalǝnaa na Asǝtatǝnaa. Ya-tʋɣʋ ta kolontunaa niŋ taa, na tǝ́ la-ŋ tǝmlɛ.
Ɩlɛna Tacaa lǝsɩ Ketiyɔŋ na Petaŋ na Yɛfɛtɛ, na maɣa waalɩ waalɩ, na tǝ́ ya-mɛɣɛ mǝ kolontunaa niŋ taa na ɩ́ caɣa tǝpamm na hɛɛsʋɣʋ.
Waatʋ wei Amoni wulaʋ Nahasɩ yookaɣana-mɛ tɔɣɔ ɩ́ tɔma-m sɩ má kpa-mɛɣɛ wulaʋ. Pǝyele Tacaa mǝ Ɩsɔ kɛlɛ mǝ wulaʋ kɛ waatʋ ɩnɩ.
Ɩɩ naakɩ mǝ wulaʋ wei ɩ́ pɛɛkaa na ɩ́ lǝsɩ tɔɣɔlɛ Tacaa kpa-mɛ.
Ye ɩ́ nyaŋna Tacaa na ɩ́ lakɩ-ɩ tǝmlɛ na ɩ́ nɩɩkǝna-ɩ, na ɩ́ ta kpɛɛsǝna nti ɩ tʋ-mɛ tɔ, na mǝ na mǝ wulaʋ ɩ́ tǝŋǝɣɩ-ɩ mǝ laŋa ká hɛɛ.
Ama ye ɩɩ nɩɩkǝna-ɩ na ɩ́ kpɛɛsa ɩ tɔm ɩ ká tʋ-mɛɣɛ niŋ ɩsɩɩ ɩ ká tʋɣʋ mǝ caanaa tɔ.
Tɔʋ, pǝnɛntɛ ɩ́ sǝŋ mpʋ, na ɩ́ ná piti tǝmlɛ nte Tacaa ká la mǝ hɛkʋ taa tɔ.
Pǝ taɣa lʋŋlɛ taa kɛ́ tǝ wɛ ɩsǝntɔ? Mpʋ tɔ, maa sǝlǝmɩ Tacaa na ɩ́ yele na tɛʋ holi na kʋ nɩɩ. Waatʋ ɩnǝɣɩ ɩ́ ká nyɩ sɩ timpi ɩ sǝlǝma wulaʋ tɔ, mǝ tɔm sǝpǝna Tacaa kɛ́.
Tǝnaɣalɛ Samiyɛɛlɩ sǝlǝma Tacaa na tɛʋ holi na kʋ nɩɩ kʋyakʋ ŋkʋ kʋ maɣamaɣa. Ɩlɛna Tacaa na Samiyɛɛlɩ pa tɔm la samaa kɛ sɔɣɔntʋ.
Mpʋɣʋlɛ samaa tɔma-ɩ sɩ: Sǝlǝmɩ nyá Ɩsɔ Tacaa kɛ ta tɔɔ na pǝ́ taa kɔɔ na tǝ́ sɩ. Mpi tɔ, tǝ nawa sɩ tǝ sɔɔsa tasǝkǝlɛ kɛ ta ɩsaɣatʋ tɔɔ kɛ́ timpi tǝ sǝlǝma wulaʋ tɔ.
Ntɛna Samiyɛɛlɩ sɩ: Ɩ́ taa nyá, paa na ɩ́ lapa ɩsaɣatʋ ntɩ tɔ, pǝ taa cɩ-mɛ sɩ ɩ́ kisiɣi Tacaa kɛ́. Ɩ́ lapɩ-ɩ tǝmlɛ na mǝ lotu tǝna.
Ɩ́ taa tǝŋ tɩɩŋ. Mpi tɔ, ɩ́lɛ́ ɩ kaa pǝsɩ na ɩ́ waasɩ-mɛ yaa ɩ́ tɩɩ sǝna-mɛ. Pǝ taɣa pʋlʋ, ɩ fɛɩna ɩ tɩ.
Tacaa ná kaa lɔ-mɛ. Mpi tɔ, ɩ hǝtɛ kɛ sɔsɔɔlɛ kɛ́, ɩ tʋ ɩ taa kɛ́ sɩ ɩ pǝsǝɣɩ-mɛɣɛ ɩ yǝlaa.
Ye ma yela mǝ tɔɔ kɛ sǝlǝmʋɣʋ mpusi ɩ́ tǝŋɩ-m. Maa sɛɣɛsɩ-mɛɣɛ mpi pǝ wɛ teu na pǝ́ siɣisaa tɔ na ɩ́ la.
Ɩ́ nyaŋna Tacaa, na ɩ́ lapɩ-ɩ tǝmlɛ kɛ teu na lotu kʋlʋmtʋ. Mǝ maɣamaɣa ɩ́ nawa toma wena ɩ hʋlǝɣɩ mǝ hɛkʋ tɔ.
Ama ye ɩ́ tɔka mǝ ɩsaɣatʋ, mǝ na mǝ wulaʋ ɩ́ ká sɩ.
Waatʋ wei Sayuli tɔɣɔ kawulaɣa tɔ ɩ pɩɩsɩ ka wɛ... Pǝyele ɩ ka tɛma kawulaɣa tɔɣɔʋ kɛ pɩɩsɩ naalɛɣɛ Ɩsɛɣɛlɩ taa. tɔm. Ama Piipilinaa lɛlaa ná tʋwa sɩ Sayuli pɩɩsɩ ka wɛ nɩɩlɛ.
Ḿpʋ́ɣʋ́ Sayuli lǝsa yoolaa iyisi toosoɣo (3000) Ɩsɛɣɛlɩ taa. Ɩlɛna ɩ́ sɩɩ ɩ kiŋ kɛ pa taa yǝlaa iyisi naalɛɣɛ (2000) Mikimasɩ na Petɛɛlɩ pʋɣʋ taa. Ɩlɛna ɩ́ cɛla yǝlaa iyaɣa (1000) kɛ ɩ pǝyalʋ Sonataŋ kɛ Kipeya kɛ Pɛncamɛɛ taa. Pǝ kaasa mpa ɩlɛna ɩ́ yasɩ pɛlɛ na paa wei ɩ́ mǝlɩ ɩ tɛ.
Ḿpʋ́ɣʋ́ Sonataŋ yɔka Filiisi yoolaa tǝsikile kɛ Kipeya, ɩlɛna pɛlɛ pá nɩɩ. Ntɛna Sayuli tili na pá hʋlɩ tutuuŋ kɛ Ɩsɛɣɛlɩ tǝna taa sɩ Hepǝla nyǝ́ma ɩ́ lɩɩ yoou.
Ɩsɛɣɛlɩ nyǝ́ma tǝna nɩɩwa sɩ Sayuli yɔka Filiisi yoolaa tǝsikile. Ɩlɛna Filiisi nyǝ́ma taa kpaakǝna-wɛ. Ɩlɛna yǝlaa lɩɩ yoou na pá koti Sayuli kiŋ kɛ Kilikaa.
Ḿpʋ́ɣʋ́ Filiisi nyǝ́ma kotaa sɩ pa yookina Ɩsɛɣɛlɩ nyǝ́ma, na pa yoou kɛɛkɛnaa kɛ iyisi hiu na naanʋwa (30000) na pa kpaɣanǝŋ caɣalaa kɛ iyisi naatoso (6000). Pa yoolaa ka wɛ paɣalɛ kɛ́ ɩsɩɩ lʋm nɔɣɔ kanyǝŋa, pa fɛɩ kalʋɣʋ. Ḿpʋ́ɣʋ́ pa polaa na pá pɩɩlɩ Mikimasɩ kɛ Pɛtɩ-Afɛŋ ilim tǝlɩɩlɛ tɔɔ.
Ḿpʋ́ɣʋ́ Ɩsɛɣɛlɩ nyǝ́ma laŋa wakǝlaa tǝtɔɣɔtɔɣɔ. Mpi tɔ, pa kolontunaa tɛɛ-wɛɣɛ paɣalɛ tǝyamyam. Ɩlɛna pa taa lɛlaa ŋmɛlɩ kʋkpamǝŋ pɔɔŋ taa, na lɛlaa kɛ lɔkɔnaa taa, na lɛlaa kɛ pulasɩ taa, na lɛlaa kɛ hɔtʋ taa.
Ɩlɛna lɛlaa náá tɛsɩ Yaatanɩ na pá polo Katɩ na Kalaatɩ. Waatʋ ɩnɩ tɔ na Sayuli náá wɛ Kilikaa, na yǝlaa mpa paa wɛ ɩ kiŋ tɔ pa seliɣi.
Ḿpʋ́ɣʋ́ Sayuli taŋa wɛɛ kɛ naatosompɔɣɔlaɣa, ɩsɩɩ Samiyɛɛlɩ ka heeluɣu-ɩ tɔ. Paa na mpʋ Samiyɛɛlɩ ta kɔɔ lɔŋ. Ɩlɛna yǝlaa sʋʋ yaʋ.
Tǝnaɣalɛ Sayuli tɔma sɩ: Ɩ́ kɔna-m kɔtaɣa ŋka kɔkɔ nyaɣa ka tǝna tɔ na ciikuɣu nyǝŋka wontu. Ɩlɛna ɩ́ la kɔtaɣa ŋka kɔkɔ nyaɣa ka tǝna tɔ.
Ɩ kɔma ɩsɩɩ ɩ tɛɛsǝɣɩ, ɩlɛ Samiyɛɛlɩ tapaɣalɛ. Na Sayuli polo ɩ sǝŋʋɣʋ.
Mpʋɣʋlɛ Samiyɛɛlɩ pɔɔsa-ɩ sɩ: Pepeɣe n lapa ye? Ɩlɛna Sayuli cɔ sɩ: Ma nawa sɩ samaa tɔŋa yaʋ. Pǝ́cɔ́ n ta kɔɔ ɩsɩɩ n ka sɩɩwa tɔ. Pǝyele Filiisi nyǝ́ma ná sika Mikimasɩ.
Kɛlɛna má maɣasɩ ma taa sɩ, Filiisi nyǝ́ma ka tii ma tɔɔ kɛ Kilikaa cǝnɛ, na má ta sǝlǝmǝta Tacaa. Pǝ tɔɔ kɛ́ pǝ caala-m sɩ má la kɔtaɣa ŋka kɔkɔ nyaɣa ka tǝna tɔ.
Tǝnaɣa Samiyɛɛlɩ tɔma Sayuli sɩ: N lapa kʋmɛlɛntʋ kɛ́. N ta tɔkɩ nti Tacaa nyá Ɩsɔ sɩɩ-ŋ tɔ. Tɔfɔ, Tacaa ka nyǝmaɣa sɩ nyá kawulaɣa ká wɛɛ tam tɔɔ kɛ́ Ɩsɛɣɛlɩ taa kɛ́.
Ama pǝnɛntɛ ka kaa tasa leeluɣu. Tacaa lǝsa ɩ luɣu tɛɛ nyǝŋ na ɩ́ kpa-ɩ wulaʋ kɛ ɩ yǝlaa tɔɔ. Mpi tɔ, n ta tɔkɩ mpi ɩ ka tʋ-ŋ tɔ.
Pǝ waalɩ kɛ Samiyɛɛlɩ kʋla Kilikaa, na ɩ́ polo Kipeya kɛ Pɛncamɛɛ tɛtʋ taa. Ḿpʋ́ɣʋ́ Sayuli kala yǝlaa mpa paa wɛ ɩ kiŋ tɔ, na pá lɩɩ yǝlaa nasǝtoso (600).
Ɩ na ɩ pǝyalʋ Sonataŋ na pa cɔlɔ yǝlaa paa sika Kepa kɛ Pɛncamɛɛ tɛtʋ taa kɛ́. Ɩlɛna Filiisi nyǝ́ma náá siki Mikimasɩ.
Ḿpʋ́ɣʋ́ Filiisi yoolaa mpa pa wakǝlǝɣɩ lɛlaa wontu tɔ, pa lɩɩ tintika tooso. Ḿpʋ́ɣʋ́ kancaalaɣa nyǝntɛ mǝlǝna Ofǝla tɔɔ kɛ́ Suwaalɩ tɛtʋ taa.
Ɩlɛna naalɛ nyǝntɛ náá mǝlǝna Pɛtɩ-Holoŋ tɔɔ, na tooso nyǝntɛ náá kpaɣa toŋa mpaaʋ ŋku kʋ tiiki Sʋnsʋmǝŋ tɛtɛkǝlɛ taa kɛ wʋlaɣa tɛtʋ tɔɔ tɔ.
Waatʋ ɩnɩ tɔ, koolu fɛɩ Ɩsɛɣɛlɩ nyǝ́ma tɛ. Mpi tɔ, Filiisi nyǝ́ma taa tisiɣi sɩ Hepǝla nyǝ́ma ɩ́ lu laɣalɛɛ na ŋmantaasɩ.
Filiisi nyǝ́ma tɛɣɛ pa pukaɣa na pá kpalǝɣɩ akuŋ, na pa cikanaa, na pa lawa, na pa tɛtʋ kʋcasǝŋ
kɛ waatʋ wei wontunaa mpɛ pa lɔŋ sǝkɩ tɔ. Pa kpalaɣa kɛ́ na pá fɛlǝɣɩ liɣitee nyǝɣǝlʋɣʋ kʋlʋmʋɣʋ kɛ wontu sǝkpetu tɔɔ, na nyǝɣǝlǝŋ naalɛɣɛ sɔsɔɔntʋ tɔɔ.
Kʋyakʋ ŋku yoou tiiwa tɔ, Sayuli na ɩ pǝyalʋ Sonataŋ pa tike paa wɛnna yoou wontu. Pǝ kaasa yǝlaa mpa paa wɛ pa kiŋ tɔ, pɛlɛ pa taa nɔɣɔlʋ fɛɩna ŋmantaaɣa yaa laɣatɛ.
Ḿpʋ́ɣʋ́ Filiisi yoolaa polaa sɩ pa taŋǝɣɩ Mikimasɩ mpaaʋ.
Ḿpʋ́ɣʋ́ kʋyakʋ nakʋlɩ Sonataŋ tɔma ɩfepu wei ɩ tɔkǝɣɩ ɩ yoou wontu tɔ sɩ: Kɔɔ na tǝ́ tɛsɩ Filiisi yoolaa tǝsikile nte tǝ wɛnna too cǝnɛ tɔɔ tɔ. Ama Sonataŋ ta yele na ɩ caa nɩɩ-tɩ.
Na Sayuli náá caɣa Kipeya toŋa tɔɔ kɛ́ tʋɣʋ nakʋlɩ kʋ tɛɛ kɛ́ Mikǝlɔŋ. Na yoolaa mpa paa wɛ ɩ kiŋ tɔ, pa tala ɩsɩɩ yǝlaa nasǝtoso (600) kɛ mpʋ.
Ahitupi pǝyalʋ Ahiya ka kɛna kɔtʋlʋ kɛ waatʋ ɩnɩ. Na ɩ́ suu kɔtǝlaa toko wei pa pɔɔsǝɣǝna Tacaa kɛ tɔm tɔ. Tacaa kɔtʋlʋ Ilii wei ɩ ka wɛ Silo tɔ ɩ pǝyalʋ kɛlɛ Pɛnhasɩ, na ɩ́lɛ́ ɩ lʋlǝna Ɩkapɔtɩ. Ɩkapɔtɩ neu ntɛ́ Ahitupi. Ɩlɛ yǝlaa ta nyɩ sɩ Sonataŋ pola tiili.
Mpaaʋ ŋku Sonataŋ tǝŋaɣa sɩ ɩ́ puki Filiisi nyǝ́ma yoolaa tǝsikile tɔ, kʋ wɛ kʋkpamǝŋ naalɛ hɛkʋ kɛ́. Lɛŋkʋ nɔɣɔ kɛɛsǝna ilim ntɔɣɔŋ tɔɔ kɛ́ Mikimasɩ ɩsɛntaa. Pa yaakɩ-kʋ sɩ Posee. Lɛŋkʋ nɔɣɔ náá kɛɛsǝna ilim mpǝtǝŋ tɔɔ kɛ́ Kepa ɩsɛntaa, na pá yaakɩ kʋlɛ sɩ Sene.
<range>
Ḿpʋ́ɣʋ́ Sonataŋ tɔma ɩ yoou wontu tɔkʋlʋ sɩ: Kɔɔ na tǝ́ tɛsɩ Filiisi nyǝ́ma ma ta nyɩ ɩsɔnaa mpɛ pa tǝsikile. Ntanyɩ Tacaa ká yoona tá nɔɣɔ. Mpi tɔ, pǝ fɛɩ Tacaa kɛ katɛ sɩ ɩ́ yoona samaa tuutuuma nɔɣɔ, yaa yǝlaa pǝcɔ nɔɣɔ.
Kɛlɛna Sonataŋ yoou wontu tɔkʋlʋ tɔ sɩ: La ɩsǝna pǝ maɣa-ŋ tɔ. Polo tǝ polo, ma wɛ nyá waalɩ kɛ́.
Mpʋɣʋlɛ sɩ: Tɔʋ, tǝ pukuɣuna pa tɔɔ ɩsǝntɔ tɔ paa na-tʋ.
Ɩlɛ ye pa tɔma sɩ: Ɩ́ caɣa tǝna na tǝ́ kɔɔ. Ɩlɛ tǝ sǝŋ tá tǝsǝŋlɛ tǝkpi.
Ama ye pa tɔma-tʋ sɩ: Ɩ́ tɔ na ɩ́ kɔɔ. Ɩlɛ táá kpa pa tɔɔ. Mpi tɩɩ nyǝna sɩ Tacaa tʋ-wɛɣɛ tá niŋ taa tɔɣɔlɛ.
Ɩlɛna pá yele na Filiisi nyǝ́ma na-wɛ na pá tɔ sɩ: Ɩ nyǝnɩ, Hepǝla nyǝ́ma lɩɩna ntɛɣɛ pʋ́ʋ́ɣʋ́ ŋku kʋ taa paa ŋmɛlaa tɔ.
Mpʋɣʋlɛ pa tasaa sɩ: Ɩ́ kɔɔ cǝnɛ na tǝ́ la-mɛ na ɩ́ tɔɣɔ na ɩ́ haɣa. Ntɛna Sonataŋ tɔ ɩ yoou wontu tɔkʋlʋ sɩ: Tǝŋ ma waalɩ. Mpi tɔ, Tacaa tʋ-wɛɣɛ Ɩsɛɣɛlɩ nyǝ́ma niŋ taa kɛ́.
Ɩlɛna pá tɔ pa niŋ tɔɔ na pá kpa. Ḿpʋ́ɣʋ́ Sonataŋ na kpiita-wɛ na ɩ́ pɛtǝɣɩ. Ɩlɛna yoou wontu tɔkʋlʋ náá tɛɛsǝɣɩ na ɩ́ tǝŋǝɣɩ.
Yǝlaa hiu kɛ Sonataŋ pa kʋwa pa kancaalaɣa yoou ŋkʋ kʋ taa kɛ́ pǝlɛ nyʋɣʋ taa tǝnaɣa kelikiya kʋlʋmaɣa taa.
Ḿpʋ́ɣʋ́ sɔɣɔntʋ kpa Filiisi nyǝ́ma mpa paa wɛ tawa taa tɔ. Ɩlɛna tǝsikile taa yoolaa na mpa pa wakǝlǝɣɩ lɛlaa wontu tɔ, pá sʋʋ seluɣu. Ḿpʋ́ɣʋ́ tɛtʋ selaa, na kaniŋa kpa yǝlaa.
Ḿpʋ́ɣʋ́ Sayuli feŋlaa mpa paa wɛ Kipeya kɛ Pɛncamɛɛ tɛtʋ taa tɔ, pa na acufu tiiwa Filiisi nyǝ́ma taa, na pá seeki yem yem.
Tǝnaɣa Sayuli tɔma ɩ yoolaa mpa paa wɛ ɩ kiŋ tɔ sɩ: Ɩ́ kala yǝlaa na tǝ́ ná sɩ awe fɛɩna tá taa. Pa kala yǝlaa ɩlɛna pá maɣana sɩ Sonataŋ na ɩ yoou wontu tɔkʋlʋ pa fɛɩna.
Ntɛna Sayuli tɔ kɔtʋlʋ Ahiya sɩ: Heeli na pá kɔna Ɩsɔ atakaa. (Mpi tɔ, ɩ́lɛ́ ɩ ka wɛ kʋyakʋ ŋkʋɣʋ Ɩsɛɣɛlɩ nyǝ́ma kiŋ kɛ́).
Sayuli tɔŋna yɔɣɔtʋɣʋ kɛ mpʋ tɔ na acufu kɔkɔtɛ tɔŋna sɔɔsʋɣʋ kɛ́. Ɩlɛna ɩ́ tɔ kɔtʋlʋ sɩ: Sǝŋ na pǝ́cɔ́.
Ḿpʋ́ɣʋ́ Sayuli na yoolaa pa kpeɣelaa na pá polo tǝyoole. Ɩlɛna pá maɣana acufu tiiwa Filiisi nyǝ́ma taa, na pá loŋ tǝmaɣa laɣalɛɛ.
Tǝnaɣa Hepǝla nyǝ́ma mpa paa wɛ Filiisi yoolaa taa na pa sǝŋna-wɛ tɔ, pa sewa na pá mǝlɩ Sayuli na Sonataŋ pa kiŋ.
Ḿpʋ́ɣʋ́ Ɩsɛɣɛlɩ nyǝ́ma mpa pa ŋmɛla Ɩfǝlayim pʋɣʋ taa tɔ, pɛlɛ pa nɩɩwa Filiisi nyǝ́ma sewa tɔm. Ɩlɛna pa tʋ pa waalɩ kɛ́ tǝyoole taa.
Ɩsǝna Tacaa yelaa na Ɩsɛɣɛlɩ nyǝma la akanaa kɛ kʋyakʋ ŋkʋ tɔɣɔlɛ. Ayuli pa yoowa ḿpʋ́ɣʋ́ halǝna Pɛtɩ-Afɛŋ waalɩ.
Ḿpʋ́ɣʋ́ nyɔɣɔsɩ pɩɩ Ɩsɛɣɛlɩ nyǝ́ma kɛ kʋyakʋ ŋkʋ. Mpi tɔ, Sayuli ka yɔɣɔtaa kɛ́ na ɩ́ tuu sɩ: Ye wei ɩ tɔɣɔ pʋlʋ kɛ saŋa, na ma ta lɛɛtǝta ma kolontunaa, mpusi ká tǝŋ pʋntʋ. Pǝ tɔɔ kɛ́ pa taa nɔɣɔlʋ ta tǝŋ pʋlʋɣʋ ilim na pǝ tɛm.
Ḿpʋ́ɣʋ́ yǝlaa tǝna tala hɔtʋɣʋ ŋku kʋ taa tɩɩŋ nim wɛ atɛɣɛ yem tɔ.
Tɩɩŋ ka tʋwa sɛtasɩ kɛ hɔtʋɣʋ ŋkʋ kʋ taa kɛ́ na nim kpeŋ. Ama nɔɣɔlʋ ta kpaasǝna ɩ nɔɣɔ kiŋ. Mpi tɔ, yǝlaa seekaɣa nɔɣɔ ŋka pa sɩɩwa tɔ.
Ama Sonataŋ ná táá nyɩ sɩ ɩ caa kisina yǝlaa, na tuunaʋ sɩ nɔɣɔlʋ ɩ́ taa tǝŋ pʋlʋ. Ḿpʋ́ɣʋ́ ɩ lii ɩ kpátʋ́ɣʋ́ kɛ tɩɩŋ nim taa na ɩ́ niisi na pǝ́ cɛ ɩsɛntɔɔ.
Mpʋɣʋlɛ samaa taa nɔɣɔlʋ tɔma-ɩ sɩ: Hei, nyá caa yɔɣɔtaa na ɩ́ tuu sɩ: Ye pǝ cǝpa wei na ɩ́ tɔɣɔ saŋa mpusi wɛ ɩ tɔɔ kɛ́. Pǝ́cɔ́ nyɔɣɔsɩ tɩɩ nɩɩ tá tǝnaɣa.
Sonataŋ nɩɩwa mpʋ, ɩlɛna ɩ́ cɔ sɩ: Ma caa wakǝla yǝlaa kɛ́. Ɩ́ nyǝnɩ ma tǝŋʋɣʋ tɩɩŋ na pǝ́ cɛ ma ɩsɛntɔɔ tǝkelekele tɔ.
Ye ɩsɩɩ saŋa yǝlaa ka tɔɣɔ mpi pa lɛɛka pa kolontunaa niŋ taa tɔ, pa táá kʋ Filiisi nyǝ́ma na pǝ́ kǝlɩ ɩsǝntɔ?
Ḿpʋ́ɣʋ́ pa kʋ-wɛɣɛ kʋyakʋ ŋkʋɣʋ pǝ kpaɣaʋ Mikimasɩ na pǝ́ polo Ayalɔŋ tɔ. Na nyɔɣɔsɩ pɩɩ Ɩsɛɣɛlɩ nyǝ́ma kɛ sɔsɔm.
Ɩlɛna pá tii kolontunaa tɔla tɔɔ, na pá lɛntɩ-yɛ na pá sǝŋ a calǝm tɔɔ na pá tɔɣɔ a nantʋ.
Ḿpʋ́ɣʋ́ pa taɣasa-tǝɣɩ Sayuli sɩ: N nawa yǝlaa wakǝlǝna Tacaa tɔ. Pa tɔɣɔ nantʋ na tǝ calǝm. Ntɛna ɩ́ tɔ sɩ: Ɩ́ lapa kʋtakɛɛsǝtʋ kɛ́. Mpʋ tɔ, ɩ́ pilimi pɩɩʋ na ma tɔɔ cǝnɛ.
Ḿpʋ́ɣʋ́ ɩ tasaa sɩ pá cɔɔ pa heeli samaa sɩ: Paa wei ɩ́ kɔna ɩ naʋ yaa ɩ heu na ɩ́ kʋ́ cǝnɛ na ɩ́ tɔɣɔ. Tɔfɔ ɩ taa tɔɣɔ nantʋ na tǝ calǝm kɛ mpʋ na ɩ́ wakǝlǝna Tacaa. Ḿpʋ́ɣʋ́ paa wei ɩ lapa ḿpʋ́ɣʋ́ ahoo anɩ.
Ɩlɛna Sayuli ŋma Tacaa kɛ ɩ kancaalaɣa kɔtaɣa tǝlatɛ.
Mpʋɣʋlɛ ɩ tɔma yǝlaa sɩ: Tǝ́ polo Filiisi nyǝ́ma waalɩ na ahoo na tǝ́ kʋ́ pa tǝna na tǝ́ kuu pa wontu halǝna pǝ nyaalɩ. Tǝ́ taa sɔɔ paa kʋlʋm. Ɩlɛna pɛlɛ pa cɔ sɩ: La ɩsǝna pǝ maɣa-ŋ tɔ. Ntɛna kɔtʋlʋ sɩ: Tǝ́ sǝlǝmɩ Ɩsɔ kɛ́ cǝnɛ na pǝ́cɔ́.
Ḿpʋ́ɣʋ́ Sayuli pɔɔsa Ɩsɔ sɩ: Ye tǝ tǝŋa Filiisi nyǝ́ma waalɩ n ká tʋ-wɛɣɛ tá niŋ taa? Ama Tacaa ta cɔ waatʋ ɩnɩ.
Ɩlɛna Sayuli tɔ nyʋɣʋ nyǝ́ma sɩ: Mǝ tǝna ɩ́ koti cǝnɛ na tǝ́ pɛɛkɩ na tǝ́ ná wei ɩ lapa ɩsaɣatʋ tǝnɛɣɛ saŋa tɔ.
Ma tuuna Tacaa wei ɩ waasǝɣɩ Ɩsɛɣɛlɩ nyǝ́ma tɔ sɩ, paa ma pǝyalʋ wakǝlǝna. Ɩsɩɩ ɩ sǝpa. Ama nɔɣɔlʋ ta cɔ-ɩ sɩ pʋlʋ.
Ɩlɛna ɩ́ tɔ samaa sɩ: Mǝ tǝna ɩ́ mǝlǝna hɔɣɔlʋɣʋ kʋnɛ na pǝ́ kaasɩ má na Sonataŋ na cǝnɛ tɔɔ. Ɩlɛna pɛlɛ pa cɔ sɩ: La mpi pǝ maɣa-ŋ tɔ.
Ḿpʋ́ɣʋ́ Sayuli sǝlǝma Tacaa sɩ: Ɩsɛɣɛlɩ Ɩsɔ, hʋlɩ-tʋɣʋ tampana. Ɩlɛna pá tɔ tɛtɛ na pǝ́ kpa ɩ́ na ɩ pǝyalʋ.
Mpʋɣʋlɛ sɩ: Ɩ́ tɔ má na ma pǝyalʋ tá tɔɔ kɛ́ tɛtɛ. Ɩlɛna pǝ́ kpa ɩ pǝyalʋ.
Ntɛna Sayuli sɩ: Heeli-m mpi n lapa tɔ. Ntɛna Sonataŋ cɔ sɩ: Ma tǝŋa tɩɩŋ nim kɛ pǝcɔ. Maɣalɔ, ma sɔɔlʋ pɩɩwa sɩ má sɩ.
Kɛlɛna Sayuli tɔ sɩ: Sonataŋ, ye n ta sɩ Tacaa ɩ́ lana-m ɩsǝna ɩ sɔɔlaa tɔ.
Ntɛna samaa tɔ Sayuli sɩ: Pepee, Sonataŋ ká sɩ yaa? Aaɩ yoo, mpusi ɩ polo pooluŋ. Pǝ fɛɩ sɩ ɩ nyʋɣʋ taa nyɔɔlaɣa kʋlʋmaɣa maɣamaɣa ɩ́ le. Mpi tɔ, ɩ nɔɣɔ kɛ Tacaa waasǝna Ɩsɛɣɛlɩ nyǝ́ma kɛ saŋa. Ɩsǝna samaa yapa Sonataŋ na ɩ́ tá sɩ tɔɣɔlɛ.
Ɩlɛna Sayuli yele Filiisi nyǝ́ma kɛ tɔɣɔnʋɣʋ, na pɛlɛ pá mǝlɩ pa tɛ.
Sayuli tɔɣɔ kawulaɣa kɛ Ɩsɛɣɛlɩ taa. Ɩlɛna ɩ́ yoona ɩ kolontunaa tǝnaɣa hɔɣɔlǝŋ tǝna taa. Paa Mowapʋ nyǝ́ma, paa Amoni nyǝ́ma, paa Ɩtɔm nyǝ́ma, na Sopa awulaa, na Filiisi nyǝ́ma. Paa timpiɣi ɩ talaa te, ɩnɩ ɩ tɔkǝna akaɩtʋ.
Ɩ hʋla toŋ na ɩ́ yoona Amaleke nyǝ́ma. Ɩ fita Ɩsɛɣɛlɩ nyǝ́ma kɛ mpa pa wakǝlaɣa-wɛ tɔ pa niŋ taa.
Sayuli pǝyalaa ntɛ́ Sonataŋ na Ɩsefi na Malǝkisuwa. Ɩ pɛɛlaa wɛ naalɛ, kancaalaɣa nyǝŋ ntɛ́ Melapɩ na sǝkpelu sɩ Mikaalɩ.
Ɩ alʋ ntɛ́ Ahimaasɩ pɛɛlɔ Ahinowam. Ɩ yoolaa sɔsɔ ntɛ́ ɩ caa sǝkpelu Nɛɛ pǝyalʋ Apǝnɛɛ.
Sayuli caa Kisi na Nɛɛ caa Apǝnɛɛ pɛlɛ pa caa kɛlɛ Apǝyɛlɩ.
Sayuli yoona Filiisi nyǝ́ma kɛ ḿpʋ́ɣʋ́ na toŋ na toŋ, halǝna ɩ sǝm. Ye ɩ loosa yʋlʋ toŋ tʋ yaa kpelikpeka tʋ, ɩ tʋɣʋ-ɩ ɩ yoolaa taa kɛ́.
Ḿpʋ́ɣʋ́ Samiyɛɛlɩ tɔma Sayuli sɩ: Maɣa Tacaa tilaa, na má kpa-ŋ Ɩsɛɣɛlɩ nyǝ́ma wulaʋ na má pǝlɩ-ŋ nim. Mpʋ tɔ, ke ŋkpaŋŋ na ń nɩɩ.
Tacaa Toma tǝna tʋ yɔɣɔtaa sɩ ɩnɩ ɩ ká lɛɛtɩ Amaleke nyǝ́ma kɛ pa caanaa ɩsaɣatʋ. Mpi tɔ, paa tǝka Ɩsɛɣɛlɩ nyǝ́ma kɛ mpaaʋ kɛ waatʋ wei pɛlɛ pa lɩɩna Icipiti tɔɣɔ.
Pǝ tɔɔ tɔ, polo na ń kʋ́ Amaleke nyǝ́ma na ń kpiisi pa nyǝm tǝna. Taa sɔɔ pa pʋlʋpʋ cǝcǝka. Paa apalaa, paa alaa, paa piya, na ahʋlʋmnaa na tɔla tǝna.
Mpʋɣʋlɛ Sayuli kota ɩ yǝlaa na ɩ́ kala-wɛɣɛ Telayim. Ɩlɛna Ɩsɛɣɛlɩ yoolaa nɔɔhɛɛ tɔntaa lɩɩ yǝlaa iyisi ŋmʋnʋɣʋ (200000) na Yuta nyǝ́ma kɛ iyisi naanʋwa (10000).
Ɩlɛna pá polo Amaleke nyǝ́ma ɩcatɛ na pá papɩ-wɛɣɛ tɛtɛkǝlɛ taa.
Ḿpʋ́ɣʋ́ pa tilaa na pá heeli Keni nyǝ́ma sɩ pá lɩɩ Amaleke nyǝ́ma tɛ. Pǝ́ taa kɔɔ na pá kʋ na pá kpɛŋna-wɛ. Mpi tɔ, pa caanaa nyʋɣʋ ka tena Ɩsɛɣɛlɩ nyǝ́ma kɛ waatʋ wei pɛlɛ pa lɩɩna Icipiti tɔɣɔ. Ɩlɛna Keni nyǝ́ma lɩɩ.
Ḿpʋ́ɣʋ́ Sayuli yoona Amaleke nyǝ́ma kɛ pǝ kpaɣaʋ Hafila tɔ, na pǝ́ polo Suuu kɛ Icipiti ilim tǝlɩɩlɛ tɔɔ.
Ɩlɛna ɩ́ kpa pa wulaʋ Akakɩ na ɩ ɩsɛ na ɩ́ kʋ yǝlaa tǝna tǝcaɣacaɣa.
Ḿpʋ́ɣʋ́ Sayuli na ɩ yoolaa pa yela wulaʋ na ɩ ɩsɛ, na tɔla kʋpampana, na wontu kʋpantʋnaa. Ama mpi pǝ taa fɛɩ teu na tɔla acamisi tike kɛ pa kʋwa.
Ḿpʋ́ɣʋ́ Tacaa heela Samiyɛɛlɩ sɩ:
Ma laŋlɛ wakǝlǝna Sayuli kawulaɣa kpaʋ kɛ́. Mpi tɔ, ɩ lɔ-m na ɩ́ kisi ma tɔm kɛ tɔkʋɣʋ. Kɛlɛna Samiyɛɛlɩ laŋlɛ wakǝlɩ tǝtɔɣɔtɔɣɔ, na ɩ́ wiina Tacaa kɛ ahoo tǝna.
Tɛʋ fema tanaŋ, ɩlɛna Samiyɛɛlɩ kʋlɩ sɩ ɩ puki Sayuli kɛ sǝŋʋɣʋ. Ntɛna pá heelɩ-ɩ sɩ: Sayuli pola Kamɛɛlɩ na ɩ́ ŋma akele nɔɣɔlʋ sɩ pǝ́ tɔɔsǝɣɩ-ɩ ɩ akaɩtʋ tɔɔ. Pǝ waalɩ, ɩlɛna ɩ́ tɛɛna Kilikaa.
Samiyɛɛlɩ tǝŋa ɩ waalɩ kɛ́ tǝna, ɩlɛna Sayuli sɛɛ-ɩ sɩ: Tacaa ɩ́ koolɩ-ŋ kʋpantʋ. Na ɩ́ tasa sɩ: Ma lapa teitei kɛ́ ɩsɩɩ Ɩsɔ ka yɔɣɔtʋɣʋ tɔ.
Mpʋɣʋlɛ Samiyɛɛlɩ pɔɔsa-ɩ sɩ: Na naaŋ na heeŋ wula nna ma nɩɩkɩ ɩsǝntɔ tɔ, leɣe alɛ a lɩɩnaa?
Ntɛna Sayuli sɩ: Yǝlaa tɔɔsǝna Amaleke nyǝ́ma tɔla kʋpana taa sɩ pa lakɩ nyá Ɩsɔ Tacaa kɛ kʋcɔɔʋ. Pǝ kaasa mpi tɔ, tǝ kpiisa pǝlɛ pǝ tǝna.
Ḿpʋ́ɣʋ́ Samiyɛɛlɩ tɔma sɩ: Su, na ma heeli-ŋ nti Tacaa heela-m ahoo anɛ tɔ. Ɩlɛna Sayuli sɩ: Yɔɣɔtɩ.
Mpʋɣʋlɛ Samiyɛɛlɩ sɩ: Paa na n ka nyǝnaɣa nyá tǝɣɩ pǝyaɣa tɔ, Tacaa lǝsa-ŋ na ɩ́ kpa-ŋ Ɩsɛɣɛlɩ nyǝ́ma wulaʋ na ɩ́ pǝlɩ-ŋ nim.
Tacaa tɔmna-ŋ sɩ, ń polo na ń yoona Amaleke asaɣaa mpɛ, na ń kpiisi-wɛ.
Ɩlɛ pepe tɔɔ kɛ́ n ta nɩɩna ɩ nɔɣɔ, na ń kpaɣa pa wontunaa tǝkɛʋ na ń pǝsɩ ɩsaɣaʋ kɛ ɩ ɩsɛntaa?
Ntɛna Sayuli cɔ sɩ: Ma nɩɩna ɩ nɔɣɔ kɛ teu kɛ, na má yoona Amaleke nyǝ́ma ɩsɩɩ ɩ ka yɔɣɔtaa tɔ. Ma kpiisa-wɛ na má kɔna pa wulaʋ na ɩ́ ɩsɛ.
Ama yǝlaa tɔɔsǝna pa tɔla taa kɛ́ kʋpana sɩ, pa lakɩ Tacaa nyá Ɩsɔ kɛ́ kɔtaɣa kɛ Kilikaa.
Ntɛna Samiyɛɛlɩ sɩ: Tacaa ta sɔɔlɩ kɔtasɩ nsi kɔkɔ nyaɣa sɩ tǝna tɔ ɩsɩɩ ɩ sɔɔlʋɣʋ sɩ yʋlʋ ɩ́ nɩɩna-ɩ tɔ se. Ɩ tɔm nɩɩnaʋ kǝla-ɩ teu kɛ ɩwaaŋ kʋpaŋ kɔtasɩ lapʋ.
Mpi tɔ, kpɛɛnaʋ kɛ́ Ɩsɔ kɛ́ ɩsaɣatʋ kɛ teitei kɛ́ ɩsɩɩ tɩɩtʋ. Ɩ nyǝnǝɣɩ kaŋkantɛ kɛ teitei ɩsɩɩ tɩɩŋ laaʋ. Timpi nyá lɔ Ɩsɔ Tɔm tɔ, ɩ́lɛ́ ɩ ka lɔ-ŋ tɔtɔɣɔ na ń laŋ kawulaɣa.
Mpʋɣʋlɛ Sayuli cɔwa sɩ: Tampana ma wakǝlǝna Ɩsɔ. Mpi tɔ, ma wakǝla nti ɩ tʋ-m tɔ. Pǝ́cɔ́ ma ta nɩɩna nyá tɔm. Ɩlɛ yǝlaa kɛ ma sewa na má nɩɩna-wɛ.
Haɩ, pǝnɛntɛ ma wiina-ŋ sɩ ń taɣanɩ ma ɩsaɣatʋ na ń mǝlɩ na má hǝntɩ Tacaa kɛ atɛ.
Ntɛna Samiyɛɛlɩ sɩ: Maa mǝlǝɣɩ. Mpi tɔ, ń lɔ Tacaa tɔm. Ɩ́lɛ́ ɩ lɔ nyaɣa, n ta kɛ Ɩsɛɣɛlɩ wulaʋ tɔtɔ.
Samiyɛɛlɩ ha siɣile sɩ ɩ tɛɛkɩ, ɩlɛna Sayuli kpa ɩ capa ntompǝle na tǝ́ cɛ.
Kɛlɛna Samiyɛɛlɩ sɩ: Aŋha, ḿpʋ́ɣʋ́ Tacaa lapa nyá kawulaɣa kɛ saŋa, na ɩ́ ha wei ɩ kǝla-ŋ teu tɔ.
Tacaa kɛlɛ Ɩsɛɣɛlɩ toŋ. Ɩ ta kɛ yʋlʋ sɩ ɩ looliɣi, yaa ɩ laɣasǝɣɩ.
Ntɛna Sayuli tasa sɩ: Ma wakǝlaa yaa, ɩlɛ haɩ, ma wiikina-ŋ sɩ ń kʋsɩ ma nyʋɣʋ kɛ Ɩsɛɣɛlɩ nyǝ́ma na pa sɔsaa pa ɩsɛntaa. Haɩ, mǝlɩ na má hǝntɩ nyá Ɩsɔ Tacaa kɛ atɛ.
Mpʋɣʋlɛ Samiyɛɛlɩ mǝlaa na Sayuli hǝntɩ Tacaa kɛ atɛ.
Ɩlɛna Samiyɛɛlɩ tɔ sɩ: Ɩ́ kɔna-m Amaleke nyǝ́ma wulaʋ Akakɩ. Akakɩ tɔŋna pote na laŋhʋlʋmlɛ, na ɩ́ maɣasǝɣɩ ɩ taa sɩ: Pɔpɔtʋ fɛɩ leleŋ, sǝm sɔɣɔntʋ yawa.
Mpʋɣʋlɛ Samiyɛɛlɩ tɔma sɩ: Ɩsɩɩ nyá laɣatɛ pɛm alaa kɛ piya tɔ. Mpʋ ɩnɩ tɔtɔɣɔ nyá too ká laŋ pǝyaɣa kɛ alaa taa. Ɩlɛna Samiyɛɛlɩ sɛtɩ-ɩ tǝpʋtʋpʋtʋ kɛ kɔtaɣa tǝlatɛ ɩsɛntaa kɛ́ Kilikaa.
Ḿpʋ́ɣʋ́ Samiyɛɛlɩ mǝla ɩ tɛɣɛ Lama, na Sayuli náá kpe Kipeya.
Samiyɛɛlɩ na ɩ sǝm ɩ ta tasa mǝlʋɣʋ sɩ ɩ naakɩ Sayuli. Mpi tɔ, ɩ wiikaɣa ɩ tɔɔ kɛ́ timpi Tacaa laŋlɛ wakǝlǝna ɩ kawulaɣa kpaʋ tɔɣɔ.
Ḿpʋ́ɣʋ́ Tacaa tɔma Samiyɛɛlɩ sɩ: N kaa yele Sayuli tɔɔ kɛ́ wula kɛ mpʋ? Ma lɔ-ɩ kɛ́. Ɩ ta kɛ Ɩsɛɣɛlɩ nyǝ́ma wulaʋ tɔtɔ. Suuli nyá hǝlʋɣʋ kɛ nim, na má tili-ŋ Pɛtǝlɛhɛm tʋ Sesee tɛ. Ma nawa ɩ pǝyalaa taa kɛ́ wei maa kpa wulaʋ tɔ.
Ntɛna Samiyɛɛlɩ sɩ: Ɩsǝnaɣalɛ maa la na má polo mpʋ? Sayuli ɩ́ nɩɩwa ɩ ká kʋ-m. Kɛna Tacaa sɩ: Kpɛŋna naʋ ɩfatɛ, ń talaa, ɩlɛ n tɔ sɩ: Ma kɔmaɣa sɩ ma lakɩ Tacaa kɛ kɔtaɣa.
Yaa Sesee kɛ kɔtaɣa tǝlatɛ. Ɩlɛ maa hʋlɩ-ŋ wei n ka kpa wulaʋ na ń pǝlɩ nim tɔ.
Ḿpʋ́ɣʋ́ Samiyɛɛlɩ tɛɛ Pɛtǝlɛhɛm ɩsɩɩ Tacaa ka kɛɛsʋɣʋ tɔ. Ɩcatɛ sɔsaa na-ɩ na sɔɣɔntʋ kpa-wɛ. Ɩlɛna pá kpaɣa asewa na pá sǝŋɩ-ɩ na pá pɔɔsɩ-ɩ sɩ: Alaafǝya kɛlɛ n kɔma?
Ɩlɛna ɩ́ cɔ sɩ: Ɛɛ alaafǝya kɛ́. Ma kɔmaɣa sɩ ma lakɩ Tacaa kɛ kɔtaɣa. Ɩ́ taɣanɩ mǝ tɩ na ɩ́ kɔɔ kɔtaɣa tǝlatɛ. Ḿpʋ́ɣʋ́ ɩ yaa Sesee na ɩ pǝyalaa sɩ pá taɣanɩ pa tɩ na pá kɔɔ kɔtaɣa tǝlatɛ.
Apalʋ ɩnɩ ɩ tǝyaɣa nyǝ́ma sʋʋ kpakpaa, na Samiyɛɛlɩ na ɩ pǝyalʋ Iliyapɩ, ɩlɛna ɩ́ maɣasɩ ɩ taa sɩ: Ɩsǝntɔ wei Tacaa lǝsaa tɔɣɔlɔ cǝnɛ.
Kɛlɛna Tacaa tɔ Samiyɛɛlɩ sɩ: Taa nyǝnɩ tɔɔ, na taɣalǝŋ. Pǝ taɣa ɩnǝɣɩ ma lǝsaa, maa paasǝɣǝna tɔɔ ɩsɩɩ yʋlʋ. Ama lotu taa kɛ́ ma nyǝnǝɣɩ.
Ḿpʋ́ɣʋ́ Sesee yaa Apinatapɩ na ɩ́ kɔɔ. Ɩlɛna Samiyɛɛlɩ tɔ sɩ: Pǝ taɣa ɩnǝɣɩ Tacaa lǝsaa.
Na Sesee yaa Samma, ɩlɛna Samiyɛɛlɩ tasa sɩ: Tacaa ta lǝsɩ ɩnɩ tɔtɔ.
Ḿpʋ́ɣʋ́ ɩ yaa ɩ pǝyalaa naatosompɔɣɔlaɣa ɩnɩ ɩ tǝna, na Samiyɛɛlɩ tɔ sɩ: Tacaa ta lǝsɩ pa taa nɔɣɔlʋ.
Ɩlɛna Samiyɛɛlɩ pɔɔsɩ Sesee sɩ: Nyá pǝyalaa tǝna ntɛ́? Ḿpʋ́ɣʋ́ sɩ pǝ kaasa tǝnʋɣʋ, kʋlɛ kʋ pola ntiɣile kɛ́. Ntɛna Samiyɛɛlɩ sɩ: Tili ɩ waalɩ. Mpi tɔ, tǝ kaa caalɩ kɔtaɣa tɔɣɔnaɣa tɔɣɔʋ na ɩ́ ta kɔnta.
Ntɛna pá tili ɩ waalɩ. Ɩ ɩsɛntaa ka hɛtaa kɛ́ na pǝ́ lɩɩwa, na ɩ wɛna alaafǝya. Ntɛna Tacaa tɔ Samiyɛɛlɩ sɩ: Ɩnǝɣǝlɛ, kʋlɩ na ń pǝlɩ-ɩ nim ɩlɛ.
Ḿpʋ́ɣʋ́ Samiyɛɛlɩ kpaɣa nim na hǝlʋɣʋ na ɩ́ pǝlɩ-ɩ ɩ taalʋnaa ɩsɛntaa. Tǝnaɣa Tacaa Feesuɣu tii Tafiiti tɔɔ kɛ́ pǝ kpaɣaʋ kʋyaŋku tɔ na pǝ́ puki. Ɩlɛna Samiyɛɛlɩ náá kʋlɩ na ɩ́ mǝlɩ ɩ tɛ Lama.
Ḿpʋ́ɣʋ́ Tacaa lǝsa ɩ Feesuɣu kɛ Sayuli taa, na ɩ́ tʋ-ɩ lǝmaɣasǝlɛ ɩsaɣalɛ na tǝ́ cɔɔsǝɣɩ-ɩ.
Ntɛna ɩ tǝmlɛ nyǝ́ma tɔmɩ-ɩ sɩ: Nyǝnɩ, Tacaa tʋ nyá taa kɛ́ lǝmaɣasǝlɛ ɩsaɣalɛ na tǝ́ cɔɔsǝɣɩ-ŋ.
Mpʋ tɔ, wulaʋ, yele na tǝ́ pɛɛkɩ-ŋ yʋlʋ wei ɩ nyǝmá cǝmʋɣʋ mapʋ kɛ teu tɔ. Ye lǝmaɣasǝlɛ ɩsaɣalɛ ɩ́ kʋla nyá tɔɔ, ɩlɛ ɩ ma-ŋ cǝmʋɣʋ na pǝ́ hɛɛsɩ nyá laŋlɛ.
Mpʋɣʋlɛ Sayuli sɩ: Pǝ wɛ teu. Ɩ́ pɛɛkɩ-m kʋpaŋ na ɩ́ kɔna.
Tǝnaɣalɛ tǝmlɛ nyǝ́ma taa nɔɣɔlʋ tɔma sɩ: Ma nawa Pɛtǝlɛhɛm tʋ Sesee pǝyalaa taa nɔɣɔlʋ, na ɩ́ nyǝ́má cǝmʋɣʋ mapʋ kɛ teu. Pǝ́cɔ́ ɩ kii ɩfepu kɛ́ na ɩ́ wɛ kpelikpeka, na ɩ nyǝmá yoou tɔm. Pǝyele ɩ nyǝmá tɔm yɔɣɔtʋɣʋ kɛ́. Ɩɩ yɔɣɔtǝɣɩ yem yem, na ɩ ɩsɛntaa lɩɩwa, na Tacaa wɛ ɩ waalɩ.
Mpʋɣʋlɛ Sayuli tilaa na ɩ heeli Sesee sɩ: Kɔna-m nyá pǝyalʋ Tafiiti wei ɩ tiikiɣi heeŋ tɔ.
Ntɛna Sesee caa kpaŋaɣa, na ɩ́ sʋkɩ-kɛɣɛ tɔɣɔnaɣa, na sʋlʋm huluŋ, na pǝfatɛ na ɩ́ tilina Tafiiti sɩ ɩ́ pona Sayuli.
Tafiiti talaa na ɩ́ sʋʋ Sayuli tǝmlɛ taa, ɩlɛna ɩ́lɛ́ ɩ luɣu lapɩ-ɩ na ɩ́ kpa-ɩ ɩ yoou wontu tɔkʋlʋ.
Ntɛna Sayuli tili na pá heeli Sesee sɩ: Ma luɣu lapa nyá pǝyalʋ ɩnɩ, yelina-m-ɩ.
Waatʋ wei lǝmaɣasǝlɛ ɩsaɣalɛ ɩ́ kɔma Sayuli taa, ɩlɛ Tafiiti kpaɣa cǝmʋɣʋ na ɩ́ mapɩ-ɩ na pǝ́ cɛ ɩ tɔɔ na ɩ laŋlɛ hɛɛ.
Ḿpʋ́ɣʋ́ Filiisi yoolaa kotaa, na pá pɩɩlɩ Soko kɛ Yuta tɛtʋ taa, na Aseka pa hɛkʋ taa kɛ́ Ɩfɛsɩ-Tamim sɩ, pa yookina Ɩsɛɣɛlɩ nyǝ́ma.
Na Ɩsɛɣɛlɩ yoolaa na pa caa Sayuli, pá koti na pá pɩɩlɩ Ɩla tɛtɛkǝlɛ taa sɩ, pa yookina pa kolontunaa.
Pʋɣʋ luɣu kɛ Filiisi nyǝ́ma ka pɩɩlaa, na Ɩsɛɣɛlɩ nyǝ́ma kɛ pʋɣʋ lɛŋkʋ luɣu na tɛtɛkǝlɛ kɛ pa hɛkʋ taa.
Ḿpʋ́ɣʋ́ Filiisi yoolaa taa yoolu nɔɣɔlʋ ɩ lɩɩwa na ɩ́ sǝŋ hɛkʋ taa. Ɩ tɛɣɛlɛ Katɩ na pá yaakɩ-ɩ sɩ Koliyatɩ. Ɩ taɣalǝŋ wɛ ɩsɩɩ mɛɛtǝlǝnaa tooso kɛ mpʋ.
Nyǝɣǝlʋɣʋ kʋsɛɛmʋɣʋ yoou kahuka kɛ ɩ pama, na ɩ́ suu kʋ toko. Toko ɩnɩ ɩ yuŋ wɛ ɩsɩɩ kiloonaa nɩɩtoso kɛ mpʋ.
Pǝ kaasɩ na ɩ́ suu-kʋɣʋ ɩ nɔɔhɛɛ tɔɔ, na ɩ́ hɔɣɔla pǝ ŋmantaaɣa sǝkpelaɣa.
Na ɩ ŋmantaaɣa sɔsaɣa kpátʋ́ɣʋ́ yuŋ wɛ ɩsɩɩ saɣata kpatǝlɛ. Na ŋmantaaɣa kakpaŋa yuŋ ɩsɩɩ kiloonaa naatosompɔɣɔlaɣa. Na ɩ kpalʋɣʋ tɔkʋlʋ náá tɔŋ ɩ nɔɣɔ tɔɔ.
Mpʋɣʋlɛ ɩ sǝŋaa na ɩ́ holiɣina Ɩsɛɣɛlɩ yoolaa tintika sɩ: Pepe tɔɔ kɛ́ ɩ́ lɩɩwa na ɩ́ pɩɩlɩ yoou? Ɩ ta nyɩ taa sɩ, maɣa Filiisi tʋ, na mɛɣɛ Sayuli yomaa? Ɩ́ lǝsɩ apalʋ na má na-ɩ tǝ́ suli.
Ye ɩ́ pǝsaa na ɩ́ kʋ-m, tǝ pǝsɩ mǝ yomaa. Ama ye ma pǝsa-ɩ na má kʋ-ɩ, ɩ́ ká la tá yomaa.
Na ɩ tasa sɩ: Saŋa kɛ maa tʋʋ Ɩsɛɣɛlɩ nyǝ́ma. Ɩ́ lǝsɩ yʋlʋ na má na-ɩ tǝ́ yoo.
Sayuli na ɩ yoolaa pa nɩɩ mpʋ, ɩlɛna pá nyá na sɔɣɔntʋ anaam nɔɣɔlʋ ɩ́ kpa-wɛ.
Yuta Pɛtǝlɛhɛm Ɩfǝlayim kpekǝle tʋ wei pa yaa sɩ Sesee tɔ, ɩ kpatǝla teu kɛ Sayuli waatʋ taa kɛ́. Ɩ ka wɛna pǝyalaa pǝlefɛɩ naanʋwa na pa taa sɔsaa tooso. Iliyapɩ na Apinatapɩ na Samma paa tǝŋa Sayuli kɛ yoou. Pa yaakaɣa pa tǝnʋɣʋ sɩ Tafiiti.
<range>
<range>
Ɩ lɩɩkaɣa Sayuli tɛɣɛ na ɩ́ puki Pɛtǝlɛhɛm na ɩ́ tiikiɣi ɩ caa heeŋ.
Koliyatɩ sǝŋaɣa hɛkʋ taa kɛ́ tanaŋ na taanaɣa kɛ́, kʋyɛɛŋ nɩɩlɛ tǝcu na ɩ́ holiɣina Ɩsɛɣɛlɩ nyǝ́ma sɩ pá lǝsɩ apalʋ na ɩ́ na-ɩ pá yoo.
Ḿpʋ́ɣʋ́ kʋyakʋ nakʋlɩ Sesee tɔma Tafiiti sɩ: Mʋ pee kʋtoŋee maɣasǝlaɣa kanɛ, na potopotonaa naanʋwa ɩnɛ, na ń pona nyá taalʋnaa kɛ tǝyoole tǝcaʋ.
Ye pǝ kaasa waakasǝnaa naanʋwa ɩnɛ, ɩlɛ n cɛla yoolaa iyaɣa (1000) nyʋɣʋ tʋ. Na ń ná nyá taalʋnaa na pá cɛla-ŋ pʋlʋ mpi maa lana naani sɩ pa wɛna pa weesiŋ tɔ.
Pa na Ɩsɛɣɛlɩ nyǝ́ma lɛlaa na Sayuli pa wɛnna Ɩla tɛtɛkǝlɛ taa, sɩ pa yookina Filiisi nyǝ́ma.
Ḿpʋ́ɣʋ́ Tafiiti yelina ɩ heeŋ kalǝkʋ kɛ taŋlʋ. Ɩlɛna ɩ́ kʋlɩ tanaŋ kʋpaŋkʋ tɛɛ na ɩ́ kpaɣa ɩ sǝɣǝla na ɩ́ tɛɛ, ɩsɩɩ ɩ caa ka kɛɛsʋɣʋ-ɩ tɔ. Ɩ tala tǝyoole, ɩlɛ yoolaa lɩɩwaɣalɛ sɩ pa pɩɩlǝɣɩ na pá yoo, na pa kiisi yoou kakiisasɩ.
Mpʋɣʋlɛ Filiisi nyǝ́ma na Ɩsɛɣɛlɩ nyǝ́ma pa pɩɩlaa na pá nyǝnǝɣɩ tǝma.
Ɩlɛna Tafiiti nyɔtɔ mpi ɩ ka kɔnaa tɔɣɔ wontu feŋlu. Ɩlɛna ɩ́ kpaɣa asewa na ɩ́ sʋʋ yoolaa loosi taa na ɩ́ sɛɛ ɩ taalʋnaa.
Ɩ tɔŋna-wɛɣɛ yɔɣɔtǝnaʋ kɛ mpʋ, ɩlɛ yoolaa taa yoolu Koliyatɩ lɩɩwaɣalɛ na ɩ́ holiɣina Ɩsɛɣɛlɩ nyǝ́ma kɛ kʋlʋmtʋ ntɩ na Tafiiti nɩɩ.
Ɩsɛɣɛlɩ nyǝ́ma tǝna na-ɩ, ɩlɛna sɔɣɔntʋ kpa-wɛ na pá tuliɣi tapǝŋ.
Ḿpʋ́ɣʋ́ yǝlaa yɔɣɔtaa sɩ: Ɩ́ nawa apalʋ ɩnɩ ɩ lɩɩkʋɣʋ ɩsǝntɔ tɔ, Ɩsɛɣɛlɩ nyǝ́ma taɣa ɩ kɔŋ kʋtʋɣʋ. Ye wei ɩ́ pǝsa-ɩ na ɩ́ kʋ-ɩ, wulaʋ ká sʋsɩ pʋntʋ kɛ toŋ. Ɩ ka ha-ɩ ɩ pɛɛlɔ. Pǝyele ɩ ká cɛ ɩ tǝyaɣa tǝnaɣa lampuu.
Ḿpʋ́ɣʋ́ Tafiiti pɔɔsa ɩ cɔlɔ nyǝ́ma sɩ: Ye wei ɩ kʋwa Filiisi tʋ ɩnɩ na ɩ́ kɛɛlɩ Ɩsɛɣɛlɩ nyǝ́ma fɛɛlɛ pepeɣe paa lapɩ-ɩ yee? Ɩlɛ Filiisi ma ta nyɩ ɩsɔ ɩnɩ ɩ kɛ we na ɩ́ tʋʋkɩ Ɩsɔ weesuɣu tʋ yoolaa tintika kɛ mpʋ?
Ḿpʋ́ɣʋ́ yǝlaa lɛla tɔm kʋlʋmtʋ ntɩ.
Ɩ taalʋ sɔsɔ Iliyapɩ nɩɩ ɩ yɔɣɔtǝɣǝna yǝlaa. Ɩlɛna ɩ taa huu kpakpaa na ɩ́ tɔmɩ-ɩ sɩ: N caa weɣe cǝnɛ ye? Aweɣe n yelina nyá kalǝkiya kɛ nyɩɩtʋ taa? N kɛ́ tɛtɛlatʋ na kalampaanɩ tʋ kɛ́. Ntɔŋ yoou kɛ n kɔma feŋuɣu yaa?
Kɛlɛna Tafiiti sɩ: Ha, ma lapa we? Pǝ ta mʋna sɩ má pɔɔsɩ mpʋ?
Ɩlɛna ɩ yele ɩ́lɛ́, na ɩ́ ŋmaa lɛlʋ, na pá cɔ-ɩ teitei ɩsɩɩ tɔm kancaalaɣa nyǝntʋ.
Mpʋɣʋlɛ pa tɛlǝsa Tafiiti kʋyɔɣɔtʋtʋ kɛ Sayuli, na ɩ́lɛ́ ɩ tili na pá yaa-ɩ.
Ntɛna Tafiiti tɔ sɩ: Ta caa, nɔɣɔlʋ laŋlɛ ɩ́ taa tɔna Filiisi tʋ ɩnɩ. Maa polo na má na-ɩ tǝ́ yoo.
Kɛlɛna Sayuli tɔ sɩ: Aaɩ, n kɔɔsa pǝyaɣa, n kaa pǝsɩ na ń yoona Filiisi tʋ ɩnɩ. Mpi tɔ, ɩ́lɛ́ ɩ tǝmlɛ ntɛ́ yoou kɛ too ɩ kʋlʋɣʋ tɔ.
Tafiiti sɩ: Ta caa, waatʋ wei ma tiikaɣa ma heeŋ tɔ, ye tɔɣɔlaɣa yaa wontuɣu nakʋlɩ kʋ lɩɩwa na kʋ́ kpa heeŋ,
ma tɔɣɔnǝɣɩ-kʋɣʋ, na má kpa-kʋ, na má ma-kʋ, na má lɛɛkɩ heu kɛ kʋ nɔɣɔ taa. Ye kʋ tila ma waalɩ, ɩlɛ ma lǝlɩ kʋ luɣu tɛɛ na má kʋ́.
Ḿpʋ́ɣʋ́ ma kʋkaɣa tɔɣɔlasɩ na wontunaa lɛntɩ. Mpʋ ɩnɩ tɔtɔɣɔ maa la Filiisi ma ta nyɩ ɩsɔ ɩnɛɣɛ timpi ɩ tʋʋ Ɩsɔ weesuɣu tʋ yoolaa tintiɣile tɔ.
Ɩlɛna Tafiiti tasa sɩ: Tacaa wei ɩ yapa-m taalɛ wontu sǝkpaŋ taa tɔ, ɩ ka ya-m tɔtɔɣɔ Filiisi tʋ ɩnɛ ɩ niŋ taa. Kɛlɛna Sayuli tɔ sɩ: Tɔʋ, polo, Tacaa ɩ́ wɛɛ nyá waalɩ.
Ḿpʋ́ɣʋ́ Sayuli suu Tafiiti kɛ ɩ yoou wontu, na ɩ́ pamɩ-ɩ nyǝɣǝlʋɣʋ kʋsɛɛmʋɣʋ kahuka.
Ɩlɛna ɩ́ kpaɣa Sayuli laɣatɛ na ɩ́ lǝlɩ na ɩ́ maɣasɩ tɔntɛ. Mpi tɔ, too tɔ ɩ ta suuta wontu ntɩ. Ḿpʋ́ɣʋ́ ɩ tɔma sɩ: Ta caa, maa pǝsǝɣɩ wontu tǝnɛ. Ma ta malǝna-tɩ. Ɩlɛna ɩ́ wɔɣɔsɩ.
Ɩlɛna ɩ́ kpaɣa ɩ kpátʋ́ɣʋ́, na ɩ pǝntɔlʋɣʋ, na ɩ́ tɔɔsɩ pɛɛ kʋsotee kakpasɩ kɛ lɔɔʋ taa, na ɩ́ tʋ ɩ ntiɣile huluɣu taa. Ɩlɛna ɩ́ tɛɛ Koliyatɩ waalɩ.
Mpʋɣʋlɛ Koliyatɩ kpǝtǝna Tafiiti kɛ pǝcɔ pǝcɔ. Na ɩ kpalʋɣʋ tɔkʋlʋ kɛ ɩ nɔɣɔ tɔɔ.
Ɩ ná Tafiiti kɛ teu, ɩlɛna ɩ́ kpɛɛna-ɩ ɩ taa ɩsɩɩ pǝyaɣa ŋka ka sǝŋa teu na ka ɩsɛntaa lɩɩwa tɔ.
Ḿpʋ́ɣʋ́ ɩ kpɛɛsa-ɩ sɩ: Ma kɛ́ haɣa yaa we na ń kɔŋ ma kiŋ na kpatǝŋ? Ɩ tɛma ɩ tɩɩŋ kɛ yaaʋ, na ɩ tǝŋsɩ Tafiiti kɛ mpusinaa, ɩlɛna
ɩ́ tɔmɩ-ɩ sɩ: Kɔɔ cǝnɛ na má tʋ nyá nantʋ kɛ kpeliŋ na taalɛ wontu.
Ḿpʋ́ɣʋ́ Tafiiti cɔ-ɩ sɩ: Laɣatɛ na ŋmantaasɩ kɛ nyá tɔkaa na ń kɔŋna ma waalɩ. Ama ma kɔŋ nyá waalɩ na Tacaa Toma tǝna tʋ Ɩsɛɣɛlɩ yoolaa Ɩsɔ wei n tʋʋwa tɔ ɩ toŋ taa kɛ́.
Saŋa, ɩ ká tʋ-ŋ ma niŋ taa, na má kʋ-ŋ, na ma sɛtɩ nyá nyʋɣʋ. Na má tʋ Filiisi yoolaa nantʋ kɛ kpeliŋ na taalɛ wontu. Ɩlɛna tɛtʋ tǝna nyɩ sɩ Ɩsɛɣɛlɩ nyǝ́ma wɛna Ɩsɔ na ɩ́ waasǝɣɩ-wɛ.
Na samaa ɩnɛ ɩ tǝna ɩ cɛkǝna tɔtɔ sɩ pǝ taɣa laɣatɛ yaa ŋmantaaɣa tike kɛ Tacaa yakǝna. Mpi tɔ, ɩnǝɣǝlɛ akanaa caa. Ɩ ka tʋ-mɛɣɛ tá niŋ taa.
Koliyatɩ hɔma ɩ tɩ sɩ ɩ sʋʋkɩ Tafiiti tɛɛ, ɩlɛna ɩ́lɛ́ ɩ́ kpaɣa asewa kɛ lɔŋ na ɩ́ sǝŋɩ-ɩ.
Na Tafiiti lǝsɩ pǝlɛ kɛ huluɣu taa, na ɩ́ tʋ pǝntɔlʋɣʋ taa na ɩ́ tɔ́. Ḿpʋ́ɣʋ́ ɩ yaɣa Koliyatɩ tokuɣu taa, na tǝ́ caŋ na ɩ fala ɩ nɔɣɔ tɔɔ tǝmʋlʋ.
Pǝ lapa Tafiiti kǝla Koliyatɩ na pǝntɔlʋpǝlɛ ntɛ́ na ɩ́ kʋ-ɩ. Pǝyele ɩ ta tɔkɩ laɣatɛ.
Ḿpʋ́ɣʋ́ Tafiiti kpaɣa asewa na ɩ́ polo Koliyatɩ kiŋ. Ɩ kpɛɛ ɩ laɣatɛ ɩlɛna ɩ́ tɛɛsɩ-ɩ, na ɩ́ sɛtɩ ɩ nyʋɣʋ. Filiisi nyǝ́ma nawa sɩ pa aka sǝpa, ɩlɛna pá kuu-tɛ.
Ḿpʋ́ɣʋ́ Yuta na Ɩsɛɣɛlɩ nyǝ́ma yaɣa yoou kakiisasɩ, na pá tɔɣɔnɩ-wɛ na pá tiina-wɛɣɛ tɛtɛkǝlɛ taa. Halǝna pá sʋʋ Ɩkoloŋ nyǝ́ma nɔnɔɔsɩ tɛɛ. Na pá kʋ-wɛɣɛ mpʋ na Salayim mpaaʋ, halǝna Ɩkoloŋ na Katɩ pǝ acalɛɛ.
Kɛlɛna Ɩsɛɣɛlɩ nyǝ́ma mǝlɩ Filiisi nyǝ́ma tǝsikile na pá kuu wontunaa.
Ḿpʋ́ɣʋ́ Tafiiti pona Koliyatɩ nyʋɣʋ kɛ Yosalɛm. Ɩlɛna ɩ́ sɩɩ ɩ tǝɣɩ ɩ yoou wontu.
Waatʋ wei Tafiiti pukaɣa Koliyatɩ yoonaʋ tɔ, Sayuli pɔɔsa ɩ yoolaa wulaʋ Apǝnɛɛ sɩ: Awe pǝyalʋ kɛ ɩfepu ɩnɛ ɩnɩ ye? Ntɛna ɩ́lɛ́ sɩ: Haɩ, ta caa, na má sǝŋna ntɛɣɛ cǝnɛ, ma ta nyɩ.
Mpʋɣʋlɛ Sayuli sɩ: Pɔɔsɩ na ń nyɩ ɩ caa.
Tafiiti tɛma Koliyatɩ kɛ kʋɣʋ na ɩ́ kpaɣa nyʋɣʋ na ɩ́ mǝlɩ. Ɩlɛna Apǝnɛɛ kpaɣa-ɩ na ɩ́ pona Sayuli kiŋ.
Ɩlɛna ɩ pɔɔsɩ-ɩ sɩ: Ɩfepu nyá, awe pǝyalʋ kɛ-ŋ? Mpʋɣʋlɛ Tafiiti sɩ: Ma caa kɛlɛ nyá pǝyalʋ Pɛtǝlɛhɛm tʋ Sesee.
Too ɩsɩɩ Tafiiti tɛma Sayuli kɛ yɔɣɔtǝnaʋ kɛ mpʋ tɔ, Sonataŋ luɣu sʋʋ-ɩ kɛlɛ ɩsɩɩ yem na kpɛtɛ.
Kʋyakʋ ŋkʋ kʋ maɣamaɣa kɛ Sayuli sɩɩ Tafiiti kɛ ɩ tǝyaɣa taa. Tafiiti ta tasa ɩ caa tɛɣɛ mǝlʋɣʋ.
Ḿpʋ́ɣʋ́ Tafiiti na Sonataŋ pa pɛɛla nɔɣɔ sɩ pa taapallɛ ɩ wɛɛ tam tɔɔ. Mpi tɔ, Sonataŋ luɣu ka sʋʋ Tafiiti kɛ teu kɛ́.
Ḿpʋ́ɣʋ́ Sonataŋ ha Tafiiti kɛ ɩ kpaɩ, na ɩ tokonaa. Na ɩ́ ha-ɩ tɔtɔɣɔ ɩ laɣatɛ na ɩ tɔɔʋ na ɩ tampala.
Ḿpʋ́ɣʋ́ Sayuli kpa Tafiiti kɛ yoolaa nyʋɣʋ tʋ. Mpi tɔ, paa timpiɣi ɩ tila-ɩ yoou, ɩ lakɩ aka kɛ́. Ɩlɛna yǝlaa tǝna na wulaʋ waalɩ nyǝ́ma luɣu la Tafiiti.
Waatʋ wei Tafiiti ka kʋwa Koliyatɩ tɔ, ḿpʋ́ɣʋ́ Ɩsɛɣɛlɩ nyǝ́ma lɩɩna yoou, ɩlɛna pa acalɛɛ tǝna taa alaa lɩɩ Sayuli sǝŋʋɣʋ. Ɩlɛna pá makɩ wontu, na pá yooki yontu na pá paakɩ, na pá wilitiɣi.
Ḿpʋ́ɣʋ́ pa tʋ kawǝyaɣa sɩ: Sayuli kʋwa yǝlaa iyaɣa (1000) kɛ huɣule. Tafiiti kɛ iyisi naanʋwa (10000) kɛ huɣule.
Ḿpʋ́ɣʋ́ yontu ntɩ tǝ ta maɣa Sayuli na pááná kpa-ɩ sɔsɔm. Mpi pǝ tɔɔ tɔ pa yooki sɩ, Tafiiti kʋwa na pǝ tɛɛ-ɩ. Ye mpʋ kawulaɣa kpátʋ́ɣʋ́ tike ntɛ́ pǝ kaasa-ɩ mʋɣʋ.
Pǝ kpaɣaʋ hatoo kʋyakʋ ŋkʋ na pǝ puki tɔ, Sayuli sʋʋ Tafiiti kɛlɛ ɩsɛ cɩɩlʋɣʋ.
Tɛʋ fema ɩlɛ, lǝmaɣasǝlɛ ɩsaɣalɛ nte Tacaa tʋ Sayuli tɔ, tǝ kʋlǝna-ɩ kɛlɛ. Ɩlɛna ɩ́ yɔɣɔtǝɣɩ yem yem kɛ tǝyaɣa taa ɩsɩɩ kpaŋtʋ, na ɩ ŋmantaaɣa kɛ ɩ niŋ taa. Tafiiti ná makaɣa cǝmʋɣʋ ɩsɩɩ ɩ tɩɩ lakɩ-ɩ tɔ.
Ḿpʋ́ɣʋ́ Sayuli maɣasa ɩ taa sɩ: Ɩsɩɩ ma kama-ɩ ŋmantaaɣa na kutuluɣu. Ɩlɛna ɩ́ lɔɣɔ-ɩ-kɛɣɛ tɔm naalɛ, na Tafiiti náá fɛɛkɩ-kɛɣɛ mpʋ.
Ɩlɛna Sayuli sʋʋ Tafiiti kɛ nyamnaʋ. Mpi tɔ, Tacaa ka yela Sayuli kɛ́ na ɩ́ wɛɛ Tafiiti waalɩ.
Ntɛna Sayuli lǝsɩ Tafiiti kɛ ɩ tǝyaɣa taa na ɩ́ kpa-ɩ yoolaa iyaɣa (1000) nyʋɣʋ tʋ, na ɩ pukina-wɛɣɛ yoou.
Na Tacaa wɛ Tafiiti waalɩ na ɩ́ waakɩ ɩ yoou tǝna taa.
Sayuli ná mpʋ, ɩlɛna sɔɣɔntʋ sɔɔsɩ-ɩ kpaʋ.
Ama Ɩsɛɣɛlɩ na Yuta pǝ nyǝ́ma luɣu ka wɛ Tafiiti kɛ teu. Mpi tɔ, ɩnɩ ɩ ka kɛna pa nyʋɣʋ tʋ, na ɩ́ pukina-wɛɣɛ yoou na ɩ́ lakɩ aka.
Ḿpʋ́ɣʋ́ Sayuli tɔma Tafiiti sɩ: Ye n lapa ma tǝmlɛ kɛ teu na kpelikpeka na ń yooki Tacaa yoou. Maa ha-ŋ ma pɛɛlɔ kancaalaɣa nyǝŋ Melapɩ na ń la alʋ. Na Sayuli yɔɣɔtǝɣɩ ɩ taa sɩ: Tǝnaɣa Filiisi nyǝ́ma ká kʋna-ɩ. Ma niŋ kaa kpa ɩ tɔɔ.
Tǝnaɣalɛ Tafiiti cɔwa sɩ: Maɣalɛ awe? Na ma caa tǝyaɣa ntɛ́ ŋkaɣa Ɩsɛɣɛlɩ taa? Na halɩ máá lakɩ wulaʋ yǝtɩ?
Pǝ tala waatʋ wei sɩ Tafiiti kpakǝɣɩ Melapɩ, ɩlɛna pá ha-ɩ Apɛɛlɩ-Mehola tʋ Atǝlǝyɛlɩ.
Mpʋɣʋlɛ Sayuli pɛɛlɔ naalɛ nyǝŋ Mikaalɩ luɣu sʋʋ Tafiiti. Ɩlɛna pá taɣasɩ wulaʋ na pǝ́ maɣa-ɩ teu.
Ḿpʋ́ɣʋ́ ɩ tʋ ɩ taa sɩ: Ma haakɩ-ɩ Mikaalɩ kɛ́. Ɩ kiŋ kɛ pɩɩ kpana-ɩ katɔka nyǝm, na Filiisi nyǝ́ma hiki-ɩ na pá kʋ-ɩ. Ḿpʋ́ɣʋ́ Sayuli tasa Tafiiti kɛ heeluɣu kɛ tɔm naalɛ nyǝm sɩ: Saŋa n ká pǝsɩ ma yǝtɩ.
Na ɩ́ sɔsɩ ɩ waalɩ nyǝ́ma sɩ: Ɩ́ heeli Tafiiti kɛ mukaɣa sɩ, wulaʋ laŋlɛ hɛɛna-ŋ teu kɛ́. Pǝ́cɔ́ ɩ waalɩ nyǝ́ma luɣu sʋʋ-ŋ. Pǝ tɔɔ tɔ, kpaɣa ɩ pɛɛlɔ ɩnǝɣɩ pǝnɛntɛ.
Pa heela Tafiiti kɛ mpʋ, ɩlɛna ɩ́lɛ́ ɩ tɔ sɩ: Sɩ yʋlʋ ɩ́ la wulaʋ yǝtɩ tɔ, pǝ wɛ nyʋɣʋ kɛ́. Ama ma ta tala pʋlʋ, pǝ́cɔ́ ma kɛ kʋnyɔntʋ kɛ́.
Ḿpʋ́ɣʋ́ pa kɛɛsa wulaʋ kɛ nti Tafiiti cɔwa tɔ.
Ntɛna ɩ́ tɔ sɩ: Mpi ma caa sɩ Tafiiti ɩ́ suu ma pɛɛlɔ tɔɔ tɔɣɔlɛ sɩ, ɩ́ kʋ́ Filiisi nyǝ́ma kɛ nɩɩnʋwa (100). Ɩlɛna ɩ́ kɔna-m pa hǝnnɔɔsɩ, na pǝ́ lɛɛtɩ ma kolontunaa. Na Sayuli lʋkɩ kɛlɛ sɩ ntanyɩ pa hiki Tafiiti na tǝna na pá kʋ-ɩ.
Wulaʋ waalɩ nyǝ́ma heela Tafiiti kɛ mpʋ, ɩlɛna ɩ́lɛ́ ɩ tisi sɩ ɩ ká la wulaʋ yǝtɩ.
Ḿpʋ́ɣʋ́ Tafiiti kpaɣa ɩ yoolaa na ɩ́ polo na ɩ́ kʋ Filiisi nyǝ́ma kɛ yǝlaa ŋmʋnʋɣʋ (200), na kʋyakʋ ŋku pa sɩɩwa tɔ kʋ ta tata. Na ɩ́ pona pa hǝnnɔɔsɩ na ɩ́ kala-sɩ tǝcʋŋŋ na ɩ́ cɛla wulaʋ kɛ teitei ɩsɩɩ ɩlɛ ɩ caakaɣa tɔ, na ɩ́ pǝsɩ ɩ yǝtɩ. Ɩlɛna wulaʋ ha-ɩ ɩ pɛɛlɔ Mikaalɩ na tǝlasɩ.
Ḿpʋ́ɣʋ́ Sayuli cɛkǝnaa tǝfoo sɩ Tacaa wɛ Tafiiti waalɩ. Pǝ kaasɩ Mikaalɩ ná sɔɔla-ɩ teu.
Ɩlɛna ɩ́ nyaŋna Tafiiti, na ɩ́ pǝsɩ ɩ kolontu kɛ halǝna ɩ sǝm.
Filiisi awulaa lɩɩkaɣa Ɩsɛɣɛlɩ nyǝ́ma kɛ kʋlɩɩʋ kɛ́, na Tafiiti ka kʋkaɣana-wɛ na pǝ́ kǝlɩ Sayuli yoolaa nyʋɣʋ nyǝ́ma lɛlaa. Ɩlɛna ɩ hǝtɛ tɔŋna yaaʋ na pǝ́ puki.
Ḿpʋ́ɣʋ́ Sayuli tɔma ɩ waalɩ nyǝ́ma tǝna, na ɩ pǝyalʋ Sonataŋ sɩ pá kʋ́ Tafiiti. Ama Sonataŋ luɣu ná sʋʋ Tafiiti kɛ teu, ɩlɛna ɩ taɣasɩ-ɩ sɩ:
Ma caa lʋkɩ sɩ ɩ́ kʋ-ŋ yoo. Mpʋ tɔ, cele tanaŋ la laakalɩ, kpa taalɛ na ń ŋmɛlɩ.
Má lɩɩwa maa polo ma caa kiŋ kɛ taalɛ nte tǝ taa n wɛ mpʋ tɔ, na má yɔɣɔtǝna-ɩ nyá tɔm, ɩ́ yɔɣɔtaa suwe ɩlɛ ma kɛɛsɩ-ŋ.
Ḿpʋ́ɣʋ́ Sonataŋ sama Tafiiti kɛ ɩ caa Sayuli kiŋ sɩ: Paapa, nyá kʋlʋkʋ kɛ Tafiiti ɩnɩ ɩ lʋkaɣa. Halǝna ɩ́ la ɩ weesuɣu kɛ awusa na ɩ́ kʋ Koliyatɩ. Ɩ lapa na Ɩsɛɣɛlɩ nyǝ́ma kǝlɩ pa kolontunaa tǝcaɣacaɣa, na nyá maɣamaɣa n na mpʋ na nyá laŋlɛ hʋlʋmɩ. Mpʋ tɔ, pepe tɔɔ kɛ́ n ka kʋ-ɩ mʋsʋŋ kɛ yem kɛ mpʋ? Taa wakǝlǝna-ɩ. Mpi tɔ, ɩ́lɛ́ ɩ ta wakǝlǝna nyá.
<range>
Mpʋɣʋlɛ Sayuli nɩɩna ɩ pǝyalʋ na ɩ́ yɔɣɔtɩ na ɩ́ tuuna Tacaa sɩ: Ma kaa kʋ Tafiiti.
Ɩlɛna Sonataŋ yaa Tafiiti na ɩ́ kɛɛsɩ-ɩ pǝ tǝna. Ɩlɛna ɩ́ mǝŋna-ɩ Sayuli kiŋ na ɩ́ lakɩ tǝma nna tuu ɩ lakaɣa tɔ.
Ḿpʋ́ɣʋ́ yoou tasa kʋlʋɣʋ kɛ Ɩsɛɣɛlɩ nyǝ́ma na Filiisi nyǝ́ma hɛkʋ taa. Ntɛna Tafiiti yoona-wɛ na ɩ́ kǝlɩ-wɛ tǝcaɣacaɣa, na ɩ́ tɔɣɔnɩ.
Ɩlɛna Tacaa tʋ Sayuli kɛ lǝmaɣasǝlɛ ɩsaɣalɛ na ɩ́ caɣa ɩ tǝyaɣa taa. Na ɩ́ tɔka ŋmantaaɣa kɛ ɩ niŋ taa,
na Tafiiti náá tɔŋna-ɩ cǝmʋɣʋ mapʋ. Ḿpʋ́ɣʋ́ ɩ maɣasaa sɩ ɩ yakɩ Tafiiti kɛ ŋmantaaɣa na ɩ́ kpǝna kutuluɣu. Ama ɩ́lɛ́ ɩ fɛɛ-kɛ. Ɩlɛna ká yaɣa kutuluɣu, na Tafiiti se ahoo anɩ.
Mpʋɣʋlɛ Sayuli tila yǝlaa sɩ pá feŋ Tafiiti tǝyaɣa. Ye kʋ fema tanaŋ, ɩlɛ pa kʋ-ɩ. Kɛna ɩ alʋ Mikaalɩ heeli-ɩ sɩ: Ye n ta se ahoo anɛ, cele ɩsǝntɔ n sǝpa.
Ɩlɛna Mikaalɩ lǝsɩ Tafiiti na pǝtote na ɩ́ se. Pǝ lapa ɩ tʋlaa kɛlɛ.
Pǝ waalɩ kɛ́ Mikaalɩ kpaɣa yʋlʋ lɛɛsʋɣʋ ŋku pa saakaa tɔ, na ɩ́ hɩɩsɩ kato tɔɔ na ɩ́ tʋ pǝ́ŋ́ tɔnʋɣʋ kɛ nyʋɣʋ cɔlɔ, na ɩ́ takɩ pʋʋɣʋ.
Pǝ kɔma na Sayuli tili sɩ pá kpa-ɩ, ɩlɛna Mikaalɩ heeli-wɛ sɩ pǝ wɩɩkɩ-ɩ.
Mpʋɣʋlɛ Sayuli mǝlǝna tillaa sɩ pá polo pá na-ɩ, na pá kɔna-ɩ na ɩ kʋhǝntʋɣʋ na ɩnɩ ɩ́ kʋ-ɩ.
Yǝlaa mpɛ pa mǝlaa ɩlɛ sɛsɛ yʋlʋ lɛɛsʋɣʋ ntɛ́, na pá tʋ pǝ́ŋ́ hʋntʋ kɛ kʋ nyʋɣʋ.
Ntɛna Sayuli tɔ Mikaalɩ sɩ: Pepe tɔɔ kɛ́ n puɣusa-m na ń yele na ma kolontu fiti? Kɛna Mikaalɩ nɔɣɔ tǝkpaʋ sɩ: Tafiiti tɔma-m kɛ́ sɩ ye ma ta yele-ɩ ɩ ká kʋ-m.
Mpʋ pǝ lapǝna na Tafiiti se na ɩ́ polo Samiyɛɛlɩ kiŋ kɛ Lama na ɩ́ kɛɛsɩ-ɩ pǝ tǝna mpi Sayuli lapa-ɩ tɔ. Ɩlɛna ɩ́ tǝŋ Samiyɛɛlɩ kɛ Nayɔtɩ na ɩ́ caɣa tǝna.
Mpʋɣʋlɛ pa taɣasa Sayuli sɩ: Tafiiti wɛ Nayɔtɩ kɛ Lama cɔlɔ.
Ɩlɛna ɩ́ tili sɩ pá kpa-ɩ. Ḿpʋ́ɣʋ́ tillaa maɣana Ɩsɔ kʋyɔɣɔtʋtʋ tɛlǝsǝlaa kpekǝle kɛ tǝna na Samiyɛɛlɩ kɛ pa nyʋɣʋ tʋ. Tǝnaɣa Ɩsɔ Feesuɣu tii tillaa mpɛ pa tɔɔ, na pá sʋʋ paalɛ na Ɩsɔ sam.
Ḿpʋ́ɣʋ́ pa taɣasa Sayuli kɛ tɔm ntɩ. Ɩlɛna ɩ́ tili kʋfama, na pɛlɛ pá paakɩ na pá saŋ Ɩsɔ. Na ɩ́ tasa lɛlaa kɛ tiluɣu kɛ tɔm tooso nyǝm, na pɛlɛ pá paakɩ na pá saŋ Ɩsɔ.
Ḿpʋ́ɣʋ́ Sayuli kpɛsa ɩ maɣamaɣa na ɩ́ polo Lama. Ɩ tala lɔkɔ sɔsɔ wei ɩ wɛ Seku cɔlɔ tɔ ɩlɛna ɩ́ pɔɔsɩ sɩ: Leɣe Samiyɛɛlɩ na Tafiiti pa wɛɛ? Ntɛna pá cɔ-ɩ sɩ: Pa wɛ Nayɔtɩ.
Sayuli kpaɣa Nayɔtɩ mpaaʋ, ɩlɛna Ɩsɔ Feesuɣu tii ɩ tɔɔ, na ɩ́ tɔŋ na ɩ́ paakɩ na ɩ́ saŋ Ɩsɔ, halǝna ɩ́ tala tǝna.
Ɩ tala Samiyɛɛlɩ pa kiŋ, ɩlɛna ɩ́ wɔɣɔsɩ wontu na ɩ́ paakɩ na ɩ́ saŋ Ɩsɔ kɛ mpʋ. Halǝna ɩ́ hǝntɩ atɛɣɛ ilim na pǝ tɛm na ahoo tǝna. Pǝ tɔɔ kɛ́ yǝlaa pɔɔsǝɣɩ tǝma sɩ: Sayuli ná wɛ Ɩsɔ kʋyɔɣɔtʋtʋ tɛlǝsǝlaa taa tɔtɔɣɔ?
Ḿpʋ́ɣʋ́ Tafiiti sewa Nayɔtɩ kɛ Lama kiŋ na ɩ́ polo ɩ́ maɣana Sonataŋ na ɩ́ pɔɔsɩ-ɩ sɩ: Ma lapa we? Pepeɣe ma wakǝlaa? Ɩsaɣatʋ ntiɣi ma lapa nyá caa na ɩ́ pɛɛkǝɣɩ ma weesuɣu?
Tǝnaɣalɛ Sonataŋ cɔwa sɩ: Ɩsɔ ɩ́ pona pooluŋ. Pɔpɔtʋ kɛ́, n kaa sɩ. Ma caa ɩɩ lakɩ pʋlʋ cǝcǝka na ɩ́ ŋmɛsɩ-m. Ɩlɛ pǝ fɛɩ sɩ ɩ́ la mpʋ na má tá nɩɩ.
Mpʋɣʋlɛ Tafiiti cɔwa sɩ: Nyá caa cɛkǝnaa sɩ n caakɩ ma tɔm kɛ teu. Ntanyɩ ɩ maɣasa ɩ taa kɛ́ sɩ ń taa nɩɩ-tɩ na pǝ́ kɔɔ na nyá laŋlɛ wakǝlɩ. Mpʋ tɔ, ma tuukina Tacaa na nyá maɣamaɣa sɩ pǝ kaasa-m pǝcɔɣɔ na má sɩ.
Ḿpʋ́ɣʋ́ Sonataŋ tɔma-ɩ sɩ: Maa la-ŋ pǝ tǝna mpi n sɔɔlaa tɔ.
Ntɛna Tafiiti sɩ: Cele ntɛ́ ɩsɔtʋ kʋfalʋ acima. Pɩɩ wɛɛ sɩ ma na wulaʋ tǝ́ tɔɣɔna. Paa na mpʋ tɔ, yele ma kpa taalɛ na má ŋmɛlɩ. Halǝna kʋyakʋ tooso nyǝŋkʋ taanaɣa.
Ye nyá caa pɔɔsa ma tɔɔ, ɩlɛ n heeli-ɩ sɩ: Tafiiti wiina-m sɩ má yele-ɩ na ɩ́ lɔɣɔ ɩ tǝɣɩ ɩ tɛ Pɛtǝlɛhɛm. Pa lakɩ ɩ tǝyaɣa taa kɛ́ pǝnaɣa kɔtaɣa.
Ye ɩ tɔma sɩ pǝ wɛ teu, ɩlɛ nyá pǝyalʋ má, ma kaa nyana pʋlʋ tɔtɔ. Ama ye ɩ pááná huuwa, ɩlɛ nyɩ kpakpaa sɩ nyá caa tɛma ɩ taa kɛlɛ sɩ ɩ lakɩ-m ɩsaɣatʋ.
Mpʋ tɔ, la-m kʋpantʋ kɛ teitei ɩsɩɩ n ka sɩɩʋ nyá nɔɣɔ kɛ Tacaa ɩsɛntaa tɔ. Na ye ma tɩɩ lapa ɩsaɣatʋ natǝlɩ, kʋ-m nyá maɣamaɣa. Pepe tɔɔ kɛ́ n ká nɔkɩ-m nyá caa kiŋ kɛ ponaʋ?
Kɛlɛna Sonataŋ sɩ: Mpusi ɩ́ polo pooluŋ, na mpi maa nɩɩ sɩ ma caa lʋkɩ nyá weesuɣu lǝsʋɣʋ na má ŋmɛsɩ-ŋ tɔ.
Ḿpʋ́ɣʋ́ Tafiiti pɔɔsa-ɩ sɩ: Ye nyá caa laŋlɛ ta hɛɛ awe ka heeli-m?
Ntɛna Sonataŋ yaa-ɩ sɩ: Kɔɔ na tǝ́ lɩɩ na tǝ́ kpa taalɛ. Ɩlɛna pa naalɛ pa kpa taalɛ.
Ḿpʋ́ɣʋ́ Sonataŋ tɔma Tafiiti sɩ: Ɩsɛɣɛlɩ Ɩsɔ Tacaa kɛlɛ ma aseeta tʋ. Ɩlɛ maa na ma caa kɛ cele, yaa celeŋkufe. Ye ɩ laŋlɛ hɛɛna-ŋ na má tá tili na pá heeli-ŋ,
Tacaa ɩ́ kʋ-m. Paa ɩ tʋ ɩ taa sɩ ɩ ká tɩɩ la-ŋ ɩsaɣatʋ maa heeli-ŋ. Pǝ́cɔ́ maa yele-ŋ tɔtɔ, na ń tɛɛna alaafǝya. Tacaa ɩ́ wɛɛ nyá waalɩ, ɩsɩɩ ɩ ka wɛʋ ma caa waalɩ tɔ.
Na ye maa wɛɛna weesuɣu, ɩlɛ n la-m kʋpantʋ nti Ɩsɔ lapa-ŋ tɔ na paa ma tɩɩ sǝpa,
na pǝ́ kɔɔ na Tacaa kpiisi nyá kolontunaa tǝnaɣa kʋlʋm kʋlʋm, taa yele ma tǝyaɣa kɛ kʋpantʋ lapʋ.
Pǝ taɣa pʋlʋ, Sonataŋ na Tafiiti paa sɩɩ nɔɣɔ kɛ́ na ye Tafiiti na ɩ tǝyaɣa nyǝ́ma pa yɔka-kɛ Tacaa ká yele na ɩ kolontunaa lɛɛtɩ-wɛ.
Ḿpʋ́ɣʋ́ pa tasa tǝmaɣa nɔɔsɩ sɩɩʋ. Mpi tɔ, Sonataŋ ka sɔɔla-ɩ kɛ́ ɩsɩɩ yem na kpɛtɛ.
Na Sonataŋ tɔmɩ-ɩ sɩ: Cele ntɛ́ ɩsɔtʋ kʋfalʋ acima. Pɩɩ ná sɩ n fɛɩ. Mpi tɔ, nyá tǝcaɣalɛ ká wɛɛ kpɛtɛ.
N ká polo kʋyakʋ tooso nyǝŋkʋ wule na ń ŋmɛlɩ kaŋmaaɣa ŋka ka kiŋ n ka tɛma ŋmɛlʋɣʋ tɔ.
Maa tɔ nyǝ́ma tooso, na pǝlɛ ntɛ́ tǝ kiŋ tɔɔ, ɩsɩɩ ma na pʋlʋ.
Ɩlɛna má tili ɩwaasǝlɛ natǝlɩ sɩ tǝ́ pɛɛkɩ-yɛ. Ye ma heela-tɛ sɩ nyǝmá ntɛ́ ma tɔɔ ma tɔɔ cǝnɛ. Kpaɣa-yɛ na ń kɔna. Ɩlɛ n kɔɔ, taa nyá, natǝlɩ tǝ fɛɩ kɛlɛ. Na Ɩsɔ, maa looliɣi.
Ama ye ma tɔma ɩwaasǝlɛ sɩ nyǝmá ntɛ́ nyá nɔɣɔ tɔɔ, ɩlɛ n tɛɛ. Tacaa tɔɣɔnǝɣɩ-ŋ kɛlɛ.
Tacaa kɛlɛ má na-ŋ tá aseeta tʋ kɛ tam tɔɔ, kɛ tɔm nti tǝ yɔɣɔta ɩsǝntɔ tɔ tǝ taa.
Ḿpʋ́ɣʋ́ Tafiiti sewa na ɩ́ ŋmɛlɩ taalɛ. Pǝ tala ɩsɔtʋ kʋfalʋ acima taanaɣa ɩlɛna wulaʋ caɣa ɩ tǝcaɣalɛ kɛ koluŋa kite kɛ tɔɣɔʋ. Apǝnɛɛ ná caɣa ɩ kɔŋkɔŋ taa, na Sonataŋ kɛ ɩsɛntaa, na Tafiiti tǝcaɣalɛ kɛ kpɛtɛ.
<range>
Wulaʋ ta yɔɣɔtɩ sɩ pʋlʋɣʋ kʋyakʋ ŋkʋ. Mpi tɔ, ɩ hʋʋkaɣa sɩ ntanyɩ ɩsaɣatʋ natǝlɩ tǝ maɣana-ɩ kɛ́ na ɩ kaa kɔɔ acima.
Tɛʋ fema ɩsɔtʋ kʋfalʋ kʋyakʋ naalɛ nyǝŋkʋ wule na Tafiiti fɛɩ tɔtɔ. Ɩlɛna Sayuli pɔɔsɩ ɩ pǝyalʋ sɩ: Pepe tɔɔ kɛ́ Sesee pǝyalʋ ɩnɩ ɩ ta kɔɔ tɔɣɔʋ kɛ tete na saŋa?
Ntɛna Sonataŋ sɩ: Ɩ sǝlǝma-m sɩ yele-m na má polo Pɛtǝlɛhɛm.
Ma taalʋ heela-m sɩ ma nyǝ́ma lakɩ kɔtaɣa kɛ ta tɛ. Ye n kɛ́ ma taapalʋ yele-m na má lɔɣɔ ma tɩ na má ná ma taalʋnaa. Pǝ tɔɔ kɛ́ ɩ fɛɩ tǝtɔɣɔlɛ cǝnɛ.
Tǝnaɣalɛ Sayuli pááná huuwa na ɩ́ tɔ sɩ: Alʋ tɛtɛlatʋ pǝyaɣa nyá. Ma ta nyɩ taa sɩ nyá camna kɛlɛ Sesee pǝyalʋ? Nyá na nyá too mǝ fɛɛlɛ kɛ́.
Nyɩ sɩ ye Tafiiti wɛna ɩ weesuɣu, asola taa kɛ́ nyá na nyá kawulaɣa ɩ́ wɛɛ. Mpʋ tɔ, tili na pá kɔna-mɩ-ɩ, pǝ wɛɛ sɩ ɩ́ sɩ kɛ́.
Mpʋɣʋlɛ Sonataŋ pɔɔsa ɩ caa sɩ: Ɩ lapa we na pá kʋɣʋ-ɩ?
Ɩlɛna Sayuli lɔɣɔ Sonataŋ kɛ ŋmantaaɣa. Tǝnaɣalɛ Sonataŋ cɛkǝnaa sɩ ɩ caa tɛma ɩ taa sɩ ɩ kʋɣɩ Tafiiti.
Ḿpʋ́ɣʋ́ ɩ yela tɔɣɔʋ kɛ ɩsɔtʋ kʋfalʋ kʋyakʋ naalɛ nyǝŋkʋ ŋkʋ na ɩ́ kʋlǝna pááná. Mpi tɔ, ɩ laŋlɛ wakǝlǝna Tafiiti kɛ sɔsɔm kɛ mpi pǝ tɔɔ ɩ caa tʋʋ-ɩ tɔɣɔ.
Tɛʋ fema tanaŋ, ɩlɛna Sonataŋ na ɩwaasǝlɛ natǝlɩ pá polo timpi ɩ na Tafiiti paa yɔɣɔtaa na pa sɩɩ tɔ.
Ɩlɛna ɩ́ heeli ɩwaasǝlɛ sɩ: Polo na ń tɔɔsɩ nyǝmá nna maa tɔ́ tɔ. Ɩwaasǝlɛ tɛɛwa, ɩlɛna Sonataŋ tɔ nyǝmá kɛ tǝ nɔɣɔ tɔɔ.
Ɩwaasǝlɛ tɔma ɩsɩɩ tǝ takɩ nyǝmlɛ cɔlɔ, ɩlɛna Sonataŋ kpɛɛsɩ-tɛ sɩ: Ɩsɩɩ hatoo nyá nɔɣɔ tɔɔ kɛ́ nyǝmlɛ wɛɛ?
La lɔŋ taa sǝŋ. Ḿpʋ́ɣʋ́ ɩwaasǝlɛ tɔɔsa nyǝmá na tǝ́ kɔna.
Sonataŋ na Tafiiti pa naalɛ pa nyǝmna mpi pǝ lakɩ tɔ, ɩwaasǝlɛ ná tá nyɩ.
Ɩlɛna Sonataŋ cɛla ɩwaasǝlɛ kɛ ɩ yoou wontu sɩ tǝ́ kpeena.
Ɩwaasǝlɛ tɛɛwa, ɩlɛna Tafiiti lɩɩ ɩ tǝŋmɛllɛ kɛ kaŋmaaɣa waalɩ, na ɩ́ hǝntɩ Sonataŋ kɛ atɛɣɛ tɔm tooso. Ḿpʋ́ɣʋ́ pa kpipa tǝma na pá wii tǝkpoo, na Tafiiti wula wɔ.
Ɩlɛna Sonataŋ tɔmɩ-ɩ sɩ: Polo, Ɩsɔ ɩ́ wɛɛ nyá waalɩ. Ɩlɛna ɩ́ yele na má na-ŋ na ta lʋlʋɣʋ nyǝ́ma tǝ́ tɔkɩ nɔɣɔ ŋka tǝ́ sɩɩwa tɔɣɔ tam tɔɔ.
Ḿpʋ́ɣʋ́ Tafiiti kʋlaa na ɩ́ tɛɛ na Sonataŋ náá mǝlɩ ɩcatɛ taa.
Ḿpʋ́ɣʋ́ Tafiiti pola Nopɩ kɛ kɔtʋlʋ Ahimelɛkɩ tɛ. Ɩ́lɛ́ ɩ loosa-ɩ, ɩlɛna ɩ́ kpaɣa asewa na sɔɣɔntʋ na ɩ́ sǝŋɩ-ɩ na ɩ́ pɔɔsɩ-ɩ sɩ: Alaafǝya kɛlɛ na ń tɔ nyá tike kɛ mpʋ, na nɔɣɔlʋ fɛɩ nyá waalɩ?
Ntɛna Tafiiti sɩ: Wulaʋ kʋsǝna-m na tɔm kʋŋmɛsǝtʋ natǝlɩ. Ye pǝ kaasa ma yǝlaa ɩlɛ, má na pɛlɛ tǝ nyǝmá tá suluɣu waatʋ.
Kʋtɔtɔɣɔm napǝlɩ pǝ fɛɩ? Ha-m potopotonaa kakpasɩ, yaa tɔɣɔnaɣa ŋka n wɛna tɔ.
Ntɛna kɔtʋlʋ sɩ: Ma fɛɩna potopotonaa napǝlǝɣɩ yem. Ɩsɔ nyǝ́ma wɛnna. Ye nyá yǝlaa ɩ ta tokina alaa, ɩlɛ ma cɛlɛ-ŋ pɛlɛ.
Ntɛna Tafiiti nɔɣɔ tǝkpaʋ sɩ: Paa tǝ lɩɩkɩ ta lɩɩʋ ma yǝlaa wɛ tǝnaŋŋ kɛ́. Halɩ saŋa tá lɩɩʋ pǝnɛ pǝ ta kɛ sǝkpem ɩsǝntɔ tɔ pǝ tɛɛsaa kɛlɛ.
Ɩlɛna kɔtʋlʋ ha Tafiiti kɛ potopotonaa. Mpi tɔ, pa tike pa wɛnna na mpɛɣɛ pa lǝsaa sɩ pa laɣasǝɣɩ kʋfama.
Pǝ pamna Sayuli tiikilaa nyʋɣʋ tʋ nɔɣɔlʋ ɩ ka wɛ tǝna. Pa yaakɩ apalʋ ɩnɩ sɩ Towɛkɩ. Ɩ kɛ́ Ɩtɔm tʋ, na pa tǝka ɩ tɔɔ sɩ ɩ́ la Ɩsɔ sɛɛʋ kɔtaɣa nakǝlɩ.
Ḿpʋ́ɣʋ́ Tafiiti pɔɔsa Ahimelɛkɩ sɩ n wɛna ŋmantaaɣa yaa laɣatɛ na ń cɛlɛ-m? Mpi tɔ, wulaʋ tilitu tɔm kpɛtǝla-m, ɩlɛ ma ta kpaɣa laɣatɛ yaa yoou wontuɣu nakʋlɩ.
Ntɛna kɔtʋlʋ sɩ: Filiisi tʋ Koliyatɩ wei n kʋwa Ɩla tɛtɛkǝlɛ taa tɔ, ɩ laɣatɛ kɛ pa mɛɛla saalaɣa, na pá sɩɩ kɔtʋlʋ toko waalɩ. Ye n caa n kpaɣa-tɛ, tǝ tike tǝ wɛna cǝnɛ. Ntɛna Tafiiti sɩ: Cɛlɛ-m-tɛ tǝ fɛɩna saala.
Ḿpʋ́ɣʋ́ Tafiiti taɣana sewa kɛ kʋyakʋ ŋkʋ, na ɩ́ polo wulaʋ Akisi tɛɣɛ Katɩ.
Ntɛna Akisi waalɩ nyǝ́ma tɔ sɩ: Ɩsɩɩ tɛtʋ wulaʋ Tafiiti kɛlɛ ɩnɛ ɩnɩ? Pǝ taɣa ɩ na Sayuli kɛ pa tʋna yontu na pá paakɩ sɩ: Sayuli kʋwa yǝlaa iyaɣa (1000) kɛ huɣule, na Tafiiti náá kʋ iyisi naanʋwa (10000) kɛ huɣule.
Tafiiti maɣasa tɔm ntǝɣɩ ɩ taa. Ɩlɛna wulaʋ Akisi tɔm lapɩ-ɩ sɔɣɔntʋ kɛ sɔsɔm.
Ḿpʋ́ɣʋ́ ɩ pǝsa ɩsɩɩ kpaŋtʋ, na ɩ́ lakɩ yem yem kɛ́ pa ɩsɛntaa, na ɩ́ ŋmaakɩ kampʋnaa tɔɔ na ɩ́ yele na ɩ ntaɣama kpeŋ ɩ tantʋɣʋ tɔɔ.
Kɛlɛna Akisi tɔ ɩ waalɩ nyǝ́ma sɩ: Ɩ́ nawaɣa sɩ pǝ lakɩ yʋlʋ ɩnǝɣɩ yɛlɛyɛlɛ. Ɩlɛ pepe tɔɔ kɛ́ ɩ́ kpaɣa-ɩ na ɩ́ kɔŋna-m?
Ɩsɩɩ ma laŋa kpaŋtʋnaa ntɛ́ na ɩ́ kɔŋna-m ɩnɛ ɩnɩ sɩ ɩ́ lakɩ yem yem na má naakɩ-ɩ? Ɩ ta mʋna ɩ́ sʋʋ ma tǝyaɣa taa.
Ḿpʋ́ɣʋ́ Tafiiti sewa Katɩ, na ɩ́ polo na ɩ́ ŋmɛlɩ Atulam kʋkpamʋɣʋ pʋ́ʋ́ɣʋ́ taa. Mpʋɣʋlɛ ɩ tɛɛtʋnaa na ɩ tǝyaɣa yǝlaa tǝna nɩɩwa. Ɩlɛna pá polo ɩ kiŋ.
Pǝ kpaɣaʋ mpa pa laŋa wakǝlaa tɔ, na kǝma nyǝ́ma, na nǝɣǝsɛɛ nyǝ́ma, pa kotina ɩ kiŋ, ɩsɩɩ yǝlaa nasǝlɛ (400) kɛ mpʋ, na ɩ́ pǝsɩ pa nyʋɣʋ tʋ.
Tǝnaɣa Tafiiti lɩɩwa na ɩ́ polo Misipa kɛ Mowapʋ tɛtʋ taa, na ɩ́ sǝlǝmɩ tǝna wulaʋ sɩ: Yele na ma caa na ma too pá kɔɔ na pá cɔɔsɩ nyá tɛ. Halǝna má cɛkǝna mpi Tacaa ká la-m tɔ.
Ḿpʋ́ɣʋ́ Tafiiti pona ɩ nyǝ́ma mpɛɣɛ Mowapʋ wulaʋ kiŋ. Ɩlɛna pá caɣa tǝnaɣa waatʋ wei ɩnɩ ɩ tɔŋna cɔɔsʋɣʋ tɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Katɩ heela Tafiiti sɩ: Lɩɩ tǝcɔɔsǝlɛ tǝna na ń polo Yuta tɛtʋ taa. Ɩlɛna ɩ́ se na ɩ́ polo Hɛlɛtɩ hɔtʋɣʋ taa.
Ḿpʋ́ɣʋ́ kʋyakʋ nakʋlɩ Sayuli caɣa Kipeya tontoŋle tɔɔ kɛ́ tʋɣʋ nakʋlɩ kʋ tɛɛ. Ɩ ŋmantaaɣa kɛ ɩ niŋ taa, na ɩ waalɩ nyǝ́ma tǝnaɣa ɩ kiŋ.
Tǝnaɣa ɩ tɔma-wɛ sɩ: Ntɔŋ Pɛncamɛɛ nyǝ́ma mɛ, ɩ́ tɛŋ mǝ taa sɩ Sesee pǝyalʋ Tafiiti ká ha mǝ tǝnaɣa tɩɩŋ tawa, na ɩ́ kpa mǝ tǝnaɣa nyʋɣʋ nyǝ́ma yɛɛ?
Ye pǝ taɣa mpʋ, pepe tɔɔ kɛ́ mǝ tǝna tǝpaɩ ɩ́ kpɛnta nɔɣɔ kɛ ma tɔɔ. Mǝ taa nɔɣɔlʋ ɩɩ tɩɩ cǝkɩ-m sǝkpalʋɣʋ kɛ ma pǝyalʋ na Tafiiti pa nɔɣɔ pɛɛlʋɣʋ tɔm? Pepe tɔɔ kɛ́ mǝ taa nɔɣɔlʋ kaa tɩɩ tɔɣɔ ma wahala. Na ɩ́ kɛɛsɩ-m ɩsǝna ma pǝyalʋ yoosiɣi ma na ma tǝmlɛ tʋ tɔ. Halɩ ɩ́lɛ́ ɩ́ nyǝkɩ-m katɔsɩ ɩsɩɩ ɩ tɔŋna lapʋ kɛ halǝna saŋa tɔ.
Pǝ pamna Towɛkɩ Ɩtɔm tʋ ka wɛ Sayuli waalɩ nyǝ́ma taa. Mpʋɣʋlɛ ɩ cɔwa sɩ: Ma nawa Tafiiti pola Nopɩ kɛ Ahitupi pǝyalʋ Ahimelɛkɩ kiŋ.
Halɩ ɩ́lɛ́ ɩ pɔɔsɩ Tacaa sɩ, pepeɣe Tafiiti ká la. Na Ahimelɛkɩ ha Tafiiti kɛ tɔɣɔnaɣa na ɩ́ cɛlɛ-ɩ Koliyatɩ laɣatɛ.
Ḿpʋ́ɣʋ́ Sayuli tila Nopɩ na pá yaa kɔtʋlʋ Ahimelɛkɩ, na ɩ tǝyaɣa kɔtǝlaa tǝna na pá polo.
Ɩlɛna ɩ́ tɔ Ahimelɛkɩ sɩ: Ke ŋkpaŋŋ. Na ɩ́lɛ́ ɩ tɔ sɩ: Ma nɩɩwa, ta caa.
Ḿpʋ́ɣʋ́ ɩ tɔma sɩ: Pepe tɔɔ kɛ́ nyá na Tafiiti ɩ́ kpɛnta nɔɣɔ kɛ ma tɔɔ? Halǝna ń ha-ɩ tɔɣɔnaɣa, na laɣatɛ. Na ń yɔɣɔtǝna Tacaa kɛ ɩ tɔm, na ɩ́ kʋlɩ ma tɔɔ na ɩ́ nyǝkɩ-m katɔsɩ, ɩsɩɩ ɩ́ tɔŋna lapʋ kɛ saŋa ɩsǝntɔ tɔ?
Ntɛna kɔtʋlʋ cɔ sɩ: Nyá waalɩ nyǝ́ma taa awe ká kɛɛsǝna ɩ tǝɣɩ nyá yǝtɩ Tafiiti. Ɩ nɩɩkǝna-ŋ na ɩ nyʋɣʋ kʋla nyá tǝyaɣa taa kɛ́.
Pǝ taɣa saŋa kɛ ma caala Tacaa kɛ yɔɣɔtǝnaʋ kɛ ɩ tɔm. Ye ma na-ɩ tá nɔɣɔ pɛɛlʋɣʋ tɔm, taa sʋkɩ tǝlɛɣɛ má na ma tǝyaɣa nyǝ́ma tá taa nɔɣɔlʋ ɩ nyʋɣʋ taa. Ma ta nyɩ-tǝɣɩ paa pǝcɔ.
Ḿpʋ́ɣʋ́ Sayuli tɔma Ahimelɛkɩ sɩ: Ɩsɩɩ ma kʋwa nyá na nyá caa tǝyaɣa nyǝ́ma tǝna.
Ɩlɛna Sayuli tɔ ɩ yoolaa mpa paa sǝŋa ɩ kiŋ tɔ sɩ: Ɩ́ kʋ Tacaa kɔtǝlaa. Mpi tɔ, pa nyǝ́ma teu sɩ Tafiiti seekaɣa kɛ́. Ɩlɛna pá na-ɩ pá lá nɔɣɔ kʋlʋmaɣa na pá kisi-m heeluɣu. Ama pɛlɛ pa kisa Tacaa kɔtǝlaa kɛ kʋɣʋ.
Ntɛna Sayuli tɔ Towɛkɩ Ɩtɔm tʋ sɩ: Nyaa kʋ-wɛ. Ɩlɛna Towɛkɩ kʋ kɔtǝlaa mpɛ pa nɩɩnaasa na kakpasɩ, na pá suuwa kɔtaɣa wontu.
Ḿpʋ́ɣʋ́ Sayuli kʋwa tɔtɔɣɔ Nopɩ ɩcatɛ yǝlaa tǝna. Pǝ kpaɣaʋ apalaa, na alaa, na piya tǝna, na ahʋlʋmnaa na tɔla tɔ.
Ama Ahitupi pǝyalʋ Ahimelɛkɩ pǝyalʋ Apiyataa ŋmɛlaa na ɩ́ se na ɩ́ polo Tafiiti kiŋ.
Ḿpʋ́ɣʋ́ ɩ taɣasa-ɩ sɩ: Sayuli kʋwa Tacaa kɔtǝlaa.
Ḿpʋ́ɣʋ́ Tafiiti tɔma sɩ: Kʋyaŋku ma nawa Towɛkɩ kɛ tǝna tɔ, maa nyǝma mpʋ sɩ ɩ kaa laŋ Sayuli kɛ taɣasʋɣʋ. Má yelina ntɛɣɛ pa kʋ nyá caa tǝyaɣa nyǝ́ma tǝna.
Caɣa ma kiŋ cǝnɛ, taa nyá. Ye wei ɩ pɛɛkǝɣɩ nyá weesuɣu pǝ wɛ ɩsɩɩ ma nyǝŋkʋ kɛ pʋntʋ pɛɛkǝɣɩ, maa paasǝna-ŋ.
Ḿpʋ́ɣʋ́ pa taɣasa Tafiiti sɩ: Filiisi nyǝ́ma yoona Keila nyǝ́ma na pá kuu tɔɣɔnaɣa kɛ kpeeŋ taa.
Mpʋɣʋlɛ Tafiiti sǝlǝma Tacaa na ɩ́ pɔɔsɩ-ɩ sɩ: Pǝ wɛɛ sɩ má polo má yoona Filiisi nyǝ́ma mpɛ? Ntɛna Tacaa sɩ: Ɛɛ, polo na ń yoona-wɛ, na ń waasɩ Keila nyǝ́ma.
Mpʋɣʋlɛ Tafiiti yǝlaa pɔɔsa-ɩ sɩ: Yuta cǝnɛɣɛlɛ tǝ wɛɛ tǝ ta kisi caɣaʋ na sɔɣɔntʋ. Halɩ ḿpʋ́ɣʋ́ tɩɩ puki Keila kɛ Filiisi nyǝ́ma suluɣu na?
Tafiiti tasa Tacaa kɛ yɔɣɔtǝnaʋ, ɩlɛna Tacaa cɔ sɩ: Kʋlɩ na ń tɛɛ Keila. Mpi tɔ, ma tʋ Filiisi nyǝ́ma kɛ nyá niŋ taa kɛ́.
Ḿpʋ́ɣʋ́ ɩ kpaɣa ɩ yǝlaa na ɩ́ polo Keila na ɩ́ yoona Filiisi nyǝ́ma. Ɩ kʋ-wɛɣɛ sɔsɔm na ɩ́ kǝlɩ-wɛ, na ɩ́ lɛɛkɩ pa tɔla. Pǝ lapa Tafiiti waasa-wɛɣɛlɛ.
Pǝ́cɔ́ waatʋ wei Ahimelɛkɩ pǝyalʋ Apiyataa ka sewa na ɩ́ maɣana Tafiiti tɔ, na ɩ́ tɔka kɔtǝlaa toko wei pa pɔɔsǝɣǝna Tacaa kɛ tɔm tɔɣɔ.
Sayuli nɩɩwa sɩ Tafiiti pola Keila, ɩlɛna ɩ́ tɔ sɩ: Ɩsɔ caa ɩ tʋ-ɩ ma niŋ taa kɛ́. Mpi tɔ, ɩ kɔma na ɩ́ tǝkɩ ɩ tǝɣɩ ɩcatɛ nte tǝ wɛna koluŋa na kampʋnaa na kʋkalǝsǝŋ kʋpaŋ tɔ tǝ taa.
Ntɛna Sayuli koti ɩ yoolaa tǝna na pá polo Keila sɩ pa nyala Tafiiti na ɩ yǝlaa.
Tafiiti nɩɩ ɩsaɣatʋ nti Sayuli tɔŋna maɣasʋɣʋ kɛ ɩ taa kɛ́ mpʋ, ɩlɛna ɩ́ tɔ kɔtʋlʋ Apiyataa sɩ: Kɔna toko wei pa pɔɔsǝɣǝna Tacaa kɛ tɔm tɔ.
Ɩlɛna Tafiiti sǝlǝmɩ Ɩsɛɣɛlɩ Ɩsɔ Tacaa na ɩ́ pɔɔsɩ-ɩ sɩ: Ma nɩɩwa sɩ Sayuli kɔŋ ɩcatɛ yɔkʋɣʋ kɛ ma maɣamaɣa ma nyʋɣʋ tɔɔ.
Ɩ ká kɔɔ tampana ɩsɩɩ ma nɩɩʋ tɔ? Ye ɩ kɔma Keila nyǝ́ma ká tʋ-m ɩ niŋ taa? Haɩ, Ɩsɛɣɛlɩ Ɩsɔ Tacaa, la suulu na ń heeli-m. Ntɛna Tacaa sɩ: Ɛɛ, ɩ ká kɔɔ.
Ɩlɛna Tafiiti sɩ: Ɩlɛ Keila nyǝ́ma ká tʋ ma na ma yǝlaa kɛ ɩ niŋ taa? Tacaa sɩ: Ɛɛ, paa tʋ-mɛ.
Ḿpʋ́ɣʋ́ Tafiiti na ɩ yǝlaa pa lɩɩ Keila kɛ kpakpaa na pá tɛɛ tiili. Pa wɛ ɩsɩɩ yʋlʋnyɔɔŋ nasǝtoso (600) kɛ mpʋ. Sayuli nɩɩwa sɩ Tafiiti sewa, ɩlɛ ɩ ta tasa pote tɔtɔ.
Ɩlɛna Tafiiti saalɩ pʋɣʋ taa kɛ́ kʋkpamʋɣʋ pʋ́ʋ́ɣʋ́ taa na Sifɩ wʋlaɣa tɛtʋ tɔɔ. Sayuli pɛɛkaɣa-ɩ tam kɛ́. Ama Ɩsɔ ta tʋ-ɩ ɩ niŋ taa.
Ḿpʋ́ɣʋ́ Tafiiti nawa sɩ Sayuli pɛɛkǝɣɩ sɩ ɩ́ kʋ-ɩ. Ɩlɛna ɩ́ saalɩ Sifɩ wʋlaɣa tɛtʋ hɔtʋɣʋ taa.
Waatʋ ɩnǝɣɩ Sonataŋ pola Tafiiti kiŋ kɛ tǝna na ɩ́ sɔɔsɩ-ɩ apalʋtʋ sɩ: Taa nyana pʋlʋ, Ɩsɔ wɛ nyá waalɩ, na ma caa kaa tokina-ŋ. Ɩ nyǝmá teu tɔtɔ sɩ nyaa tɔɣɔna Ɩsɛɣɛlɩ nyǝ́ma tɔɔ kɛ́ kawulaɣa, na maɣalɛ nyá waalɩ nyǝŋ.
<range>
Ɩlɛna pa naalɛ pá kpɛntɩ na pá pɛɛlɩ nɔɣɔ kɛ Tacaa ɩsɛntaa. Ḿpʋ́ɣʋ́ Tafiiti saala hɔtʋɣʋ taa, na Sonataŋ náá kpe ɩ tɛ.
Mpʋɣʋlɛ Sifɩ nyǝ́ma pola Sayuli kiŋ kɛ Kipeya na pá heeli-ɩ sɩ: Tafiiti ŋmɛla ta tɛɣɛ Hakila pʋɣʋ hɔtʋɣʋ taa, kɛ́ kʋkpamǝŋ taa kɛ́ wʋlaɣa tɛtʋ ilim mpǝtǝŋ tɔɔ.
Tǝ nyǝmá sɩ n caa n kpa-ɩ. Mpʋ tɔ, kɔɔ tǝ́ kpa-ɩ na tǝ́ cɛlɛ-ŋ.
Tǝnaɣalɛ Sayuli tɔma sɩ: Timpi ɩ́ wɛna ma pǝtɔɔtǝlɛ kɛ ɩsǝntɔ tɔ, Tacaa ɩ́ kooli-mɛɣɛ kʋpantʋ.
Mpʋ tɔ, ɩ́ polo na ɩ́ tasa pɛɛkʋɣʋ kɛ timpi ɩ wɛɛ tɔ, na wei ɩ maɣamaɣa ɩ na-ɩ tɔ. Mpi tɔ, pa heela-m sɩ ɩ acilaɣatʋ wɛ sɔɣɔntʋ.
Ɩ́ pɛɛkɩ teu na ɩ́ cɛkǝna lona nna nna a taa ɩ ŋmɛlǝɣɩ tɔ. Ɩ́ wɛɛna naani, ɩlɛna ɩ́ kɔɔ na má na-mɛ tǝ́ polo. Ye tɛtʋ taa cǝnɛɣɛ ɩ wɛɛ, maa pɛɛkɩ Yuta nyǝ́ma tǝna taa na má na-ɩ.
Ɩlɛna pá tɛɛ Sayuli kɛ nɔɣɔ na pá polo Sifɩ. Ama Tafiiti na ɩ́lɛ́ ɩ nyǝ́ma pa wɛ Mawɔŋ wʋlaɣa tɛtʋ taa kɛ́ tɛtɛkǝlɛ taa kɛ́ Yuta wʋlaɣa tɛtʋ ilim mpǝtǝŋ tɔɔ.
Ḿpʋ́ɣʋ́ Sayuli na ɩ yǝlaa pa pola Tafiiti pɛɛkʋɣʋ. Ɩlɛna nɔɣɔlʋ taɣasɩ-tǝɣɩ Tafiiti na ɩ́ tii pʋɣʋ na ɩ́ polo ɩ́ caɣa Mawɔŋ wʋlaɣa tɛtʋ taa. Sayuli nɩɩ mpʋ, ɩlɛna ɩ́ tǝŋ ɩ waalɩ kɛ́ tǝna.
Na ɩ́ na ɩ nyǝ́ma pa wɛ pʋɣʋ hɔɣɔlʋɣʋ tɔɔ, na Tafiiti na ɩ nyǝ́ma na lɛŋkʋ tɔɔ. Ḿpʋ́ɣʋ́ pa sewa kpakpaa sɩ pa fitiɣi Sayuli. Ama ɩ́lɛ́ na ɩ yǝlaa paa tɛma Tafiiti-wɛɣɛlɛ tam sɩ pa kpaakɩ-wɛ.
Tǝnaɣa tillu kɔma na ɩ́ heeli Sayuli sɩ: Kɔɔ lɔŋ, Filiisi nyǝ́ma wata tɛtʋ.
Ntɛna ɩ́ mǝlɩ Filiisi nyǝ́ma waalɩ. Pǝ tɔɔ kɛ́ pa ha tǝnaɣa hǝtɛ sɩ pa ya tǝma kʋkpamʋɣʋ.
Ḿpʋ́ɣʋ́ Tafiiti kʋla tǝna na ɩ́ polo Aŋ-Ketii kʋkpamʋɣʋ pʋ́ʋ́ɣʋ́ taa na ɩ́ caɣa tǝna.
Sayuli lɩɩna Filiisi nyǝ́ma tǝtɔɣɔnlɛ, ɩlɛna pá taɣasɩ-ɩ sɩ Tafiiti wɛ Aŋ-Ketii wʋlaɣa tɛtʋ taa.
Ḿpʋ́ɣʋ́ Sayuli tɔɔsa yoolaa taa yoolaa kɛ iyisi tooso (3000) kɛ Ɩsɛɣɛlɩ tɛtʋ tǝna taa, na ɩ́ polo Tafiiti pɛɛkʋɣʋ. Halǝna ɩ́ tala taalɛ pǝŋtʋlʋŋ kʋkpamʋɣʋ.
Ḿpʋ́ɣʋ́ pa tala heeŋ tǝtǝkǝlɛ nte tǝ wɛ mpaaʋ nɔɣɔ tɔ. Kʋkpamʋɣʋ pʋ́ʋ́ɣʋ́ nakʋlɩ kɩɩ wɛ tǝna. Ntɛna Sayuli sʋʋ kʋ taa sɩ ɩ lɩɩkɩ hǝm, na Tafiiti na ɩ yǝlaa pa ŋmɛla lɔlɔ kɛ pʋ́ʋ́ɣʋ́ kʋlʋmʋɣʋ ŋkʋ kʋ taa.
Tǝnaɣalɛ Tafiiti yǝlaa wɛlǝta-ɩ sɩ: Nyʋleleŋ ntɛ́ yaa, Tacaa ka tɛma-ŋ heeluɣu sɩ ɩ ká tʋ nyá kolontunaa kɛ nyá niŋ taa. Tɔʋ, lana-ɩ ɩsǝna n caa tɔ. Ɩlɛna Tafiiti kʋlɩ tǝhɛɛ na ɩ́ cooli Sayuli capa ntompǝle.
Ḿpʋ́ɣʋ́ ɩ laŋlɛ ŋmaawa mpi pǝ tɔɔ ɩ lapa mpʋ tɔ.
Ɩlɛna Tafiiti tɔ ɩ yǝlaa sɩ: Ɩsɔ ɩ́ taa yele na má tokina ma sɔsɔ. Mpi tɔ, Tacaa lǝsǝna-ɩ na ɩ́ kpa-ɩ wulaʋ.
Tɔm ntǝɣɩ Tafiiti taŋna ɩ yǝlaa sɩ pá taa kʋ Sayuli. Pǝ waalɩ kɛ́ Sayuli lɩɩwa na ɩ́ tʋ ɩ mpaaʋ.
Ḿpʋ́ɣʋ́ Tafiiti pɛlɛ pa lɩɩwa tɔtɔ, na pá kpɛɛsɩ Sayuli sɩ: Haɩ, ma caa wulaʋ. Sayuli pǝsa ɩ waalɩ, ɩlɛna Tafiiti hǝntɩ-ɩ atɛ.
Na ɩ́ pɔɔsɩ-ɩ sɩ: Pepe tɔɔ kɛ́ n nɩɩkɩ nti yǝlaa looliɣi sɩ ma caakɩ nyá wakǝlʋɣʋ tɔ ye?
Pǝ taɣa mpʋ se. Mpi tɔ, saŋa n nana nyá ɩsǝpǝle ntɛ́ ɩsǝna Tacaa tʋ-ŋ ma niŋ taa tɔ. Yǝlaa sɔsa-m sɩ má kʋ-ŋ. Ama má kisina sɩ pǝ fɛɩ sɩ má tʋ ma sɔsɔ tɔɔ kɛ́ niŋ. Mpi tɔ, Tacaa lǝsǝna-ŋ na ɩ́ kpa-ŋ wulaʋ.
Tɔʋ, ma caa, nn naakɩ nyá toko ntompǝle ntɛ́ ma niŋ taa, ye maa nɔkaa maa kʋ-ŋ. Ama timpi ma coola nyá toko tike na má tá kʋ-ŋ tɔ, nyɩ sɩ ma taa ɩɩ kpaakǝna-ŋ. Pǝyele ma ta sɔɔlǝna-ŋ ɩsaɣatʋ. Ama nyá nyǝkǝna-m katɔsɩ sɩ n caa ń lǝsɩ ma luɣu tɛɛ. Pǝyele ma ta wakǝlǝna-ŋ natǝlɩ.
Tacaa ká hʋʋna má na-ŋ ta tɔm na ɩ́ lɛɛtɩ-ŋ. Ama ma kaa kpaasɩ nyá tɔɔ kɛ́ niŋ.
Pa tuka ɩtuule sɩ: Ɩsaɣalataa lakǝna ɩsaɣatʋ. Mpʋ ɩnɩ, tɔtɔɣɔ ma kaa tokina-ŋ.
Ma ta tɩɩ talʋ haɣa kʋsǝpaɣa, yaa ɩpɛɛlaʋ, na halɩ Ɩsɛɣɛlɩ wulaʋ taka tɔɣɔnǝɣɩ-m mpʋ.
Tacaa ká hʋʋna má na-ŋ tá tɔm na ɩ́ sɛɛna ma tɔɔ. Ɩ ká ha-m tampana, na ɩ́ ya-m nyá niŋ taa.
Tafiiti tɛma yɔɣɔtʋɣʋ kɛ mpʋ, ɩlɛna Sayuli pɔɔsɩ sɩ: Ɩlɛ ma pǝyalʋ Tafiiti nɔɣɔ kɛ ma nɩɩkɩ mpʋ? Ɩlɛna Sayuli tʋlɩ nɔɣɔ na ɩ́ wii tǝkpoo.
Na ɩ́ tɔ sɩ: Nyaɣalɛ tampana tʋ, ma tɔm sǝpǝna. Mpi tɔ, má lapǝna-ŋ ɩsaɣatʋ na ń lɛɛtɩ-m kʋpantʋ.
Kʋpantʋ nti n lapa-m tɔɣɔ n kɛɛsa saŋa ɩsǝntɔ. Mpi tɔ, Tacaa tʋ-m nyá niŋ taa na ń kisi-m kʋɣʋ.
Ye yʋlʋ sula ɩ kolontu ɩ kʋɣʋ-ɩ kɛ́, ɩɩ yeki-ɩ. Tacaa ɩ́ lɛɛtɩ-ŋ kʋpantʋ nti n lapa-m saŋa kʋyakʋ kʋnɛ tɔ.
Pǝnɛntɛ ma nyǝ́ma sɩ nyaɣalɛ wulaʋ. Ɩsɛɣɛlɩ kawulaɣa tǝna ká wɛɛ nyá niŋ taa.
Mpʋ tɔ, yɔɣɔtɩ na ń tuuna Tacaa sɩ, n kaa kʋ ma lʋlʋɣʋ nyǝ́ma kɛ ma sǝm waalɩ. Pǝyele n kaa kpiisi ma hǝtɛ kɛ ma caa tǝyaɣa taa.
Ɩlɛna Tafiiti tuuna mpʋ. Mpʋɣʋlɛ Sayuli mǝla kpente. Ɩlɛna Tafiiti náá mǝlɩ ɩ kʋkpamʋɣʋ pʋ́ʋ́ɣʋ́ taa.
Ḿpʋ́ɣʋ́ kʋyakʋ nakʋlɩ Samiyɛɛlɩ sǝpa. Ɩlɛna Ɩsɛɣɛlɩ nyǝ́ma koti na pá caɣa ɩ lǝyaɣa, na pá pimi-ɩ ɩ tɛ Lama. Waatʋ ɩnǝɣɩ Tafiiti kʋlaa na ɩ́ polo Palaŋ wʋlaɣa tɛtʋ taa.
Kalɛpʋ lʋlʋɣʋ taa apalʋ toŋ tʋ nɔɣɔlʋ ɩ ka wɛnna Mawɔŋ. Ɩlɛna ɩ tǝmlɛ nyǝ́ma náá wɛ Kamɛɛlɩ na pá lakɩ ɩ tǝmlɛ. Ɩ heeŋ ka wɛ iyisi tooso (3000) na pǝ́ŋ́ kɛ iyaɣa (1000). Apalʋ ɩnɩ ɩ hǝtɛ ntɛ́ Napaalɩ, na ɩ alʋ sɩ Apikaalɩ. Alʋ ɩnɩ ɩ ka wɛ lǝmaɣasɛɛ kɛ́ na ɩ ɩsɛntaa lɩɩwa. Ama ɩ paalʋ ná kɛ́ yʋlʋ nyǝmǝŋ tʋ na ɩsaɣaʋ. Kamɛɛlɩ kɛ paa wɛ waatʋ ɩnɩ na pá kɔɔkɩ pa heeŋ hʋntʋ.
<range>
Tafiiti pɛlɛ paa wɛ wʋlaɣa tɛtʋ taa. Ɩlɛna Tafiiti nɩɩ sɩ Napaalɩ kɔɔkɩ ɩ heeŋ hʋntʋ.
Ɩlɛna ɩ́ kʋsɩ ɩfepiya naanʋwa sɩ, pá polo Kamɛɛlɩ kɛ Napaalɩ tɛ, na pá sɛɛ-ɩ sɩ: Ma sɛɛ-ŋ.
Ɩsɔ ɩ́ ha nyá tǝyaɣa na nyá nyǝm tǝnaɣa alaafǝya.
Ɩ heeli-ɩ tɔtɔ sɩ: Ta na nyá tiikilaa tɩɩ wɛnna Kamɛɛlɩ. Tǝ ta la-wɛɣɛ ɩsaɣatʋ natǝlɩ. Pǝ́cɔ́ pa tɔla taa natǝlɩ tǝ ta le. Ye n caa, n pɔɔsɩ-tǝɣɩ nyá tǝmlɛ nyǝ́ma na ń na. Tɔʋ, ma nɩɩwa sɩ pa tɔŋna nyá heeŋ hʋntʋ kɔʋ tɔ, laŋhʋlʋmlɛ kʋyakʋ kɛ ma nyǝ́ma pola nyá tɛ. Ma wiikina-ŋ sɩ ń ha má na ma nyǝ́ma kɛ mpi n wɛna sɩ n haakɩ-tʋ tɔ.
<range>
Ɩfepiya mpɛ pa tala Napaalɩ tɛ, ɩlɛna pá kɛɛsɩ-ɩ Tafiiti tɔmnaa mpɛ na pá taŋa ɩ kʋcɔcɔtʋ.
Tǝnaɣalɛ Napaalɩ holaa sɩ: Tafiiti yaa. Ma ta nyɩ wei pa yaa mpʋ tɔ. Kaɣana yomaa mpa pa seeki pa caanaa na pá cɔɔkɩ yem tɔ pa wiisa paɣalɛ kɛ́.
Ɩlɛ ma kaa kpaɣa tɔɣɔnaɣa na lʋm na nantʋ nti ma lapa tǝkpɛtɛkpɛtɛ kɛ ma tǝmlɛ nyǝ́ma tɔ, na má cɛlǝɣɩ yem cɔɔlaa.
Tǝnaɣalɛ Tafiiti pǝyalaa pǝsǝna pa waalɩ. Pa kpema ɩlɛna pá kɛɛsɩ-ɩ tɔmnaa mpɛ pa tǝna.
Ntɛna Tafiiti sɩ: Paa wei ɩ́ lǝlɩ ɩ laɣatɛ kɛ ɩ tǝnaɣa taa. Ɩlɛna Tafiiti pǝyalaa lǝlɩ pa laɣalɛɛ na ɩ maɣamaɣa ɩ́ co ɩ laɣatɛ tɔtɔ. Yǝlaa ɩsɩɩ nasǝlɛ (400) tʋna ɩ waalɩ, na pǝ kaasɩ yǝlaa ŋmʋnʋɣʋ (200) na pɛlɛ pa taŋa wontu.
Ḿpʋ́ɣʋ́ Napaalɩ pǝyalaa taa nɔɣɔlʋ cǝpa ɩ alʋ Apikaalɩ kɛ sǝkpalʋɣʋ sɩ: Tafiiti kʋsǝna ntɛɣɛ ɩ pǝyalaa kɛ wʋlaɣa tɛtʋ taa sɩ pá kɔɔ pá sɛɛ ta caa. Ntɛna ɩ́ nyaasɩ-wɛ.
Pǝ́cɔ́ waatʋ wei tana yǝlaa mpɛ tɩɩ wɛ wʋlaɣa tɛtʋ taa tɔ, pa lapa-tʋɣʋ kʋpantʋ kɛ teu kɛ́. Pa ta la-tʋɣʋ ɩsaɣatʋ natǝlɩ. Pǝ́cɔ́ ta pʋlʋpʋ ta le.
Mpɛ pa kentina ta tɔɔ kɛ́ tam na tǝ́ tiikiɣi ta kalǝkǝŋ.
Mpʋ tɔ, nyɩ ɩsǝna n ká la tɔ. Mpi tɔ, pa tɛma ta caa na ɩ nyǝm tǝna pǝ tomle tam kɛ́. Pǝyele ɩ nyǝmǝŋ katatǝlaɣa tɔɔ, paa ta taa nɔɣɔlʋ yɔɣɔtǝna-ɩ ɩ kaa nɩɩ.
Tǝnaɣalɛ Apikaalɩ kpaɣa potopotonaa kɛ ŋmʋnʋɣʋ (200). Ɩlɛna ɩ kpaɣa sʋlʋm huluŋ naalɛ, na heeŋ wei pa tɛma tǝsʋɣʋ tɔɣɔ kakpasɩ. Ɩ kpaɣa tɔtɔɣɔ pee kʋtoŋee ɩsɩɩ saakɩ, na lɛsɛŋ paɣa kɛ nɩɩnʋwa (100), na fikinaa paɣa kɛ ŋmʋnʋɣʋ (200), na ɩ́ hɔkɔ kpaŋasɩ tɔɔ.
Ɩlɛna ɩ́ tɔ ɩ tǝmlɛ nyǝ́ma sɩ: Ɩ́ tɛɛ-m nɔɣɔ na má tǝŋ mǝ waalɩ. Ama Apikaalɩ ta heeli ɩ paalʋ kɛ́ natǝlɩ.
Ḿpʋ́ɣʋ́ ɩ kpa ɩ kpaŋaɣa tɔɔ na ɩ́ kpaɣa pulasɩ mpaaʋ. Ɩlɛna ɩ na Tafiiti na ɩ́lɛ́ ɩ nyǝ́ma pá suli kpakpaa.
Na pááná kpa Tafiiti na ɩ́ maɣasɩ ɩ taa sɩ: Ɩsɩɩ ma taŋʋɣʋ apalʋ ɩnɛ ɩ nyǝm tǝnaɣa wʋlaɣa tɛtʋ taa tɔ, ma ɩwɩɩlɛ tǝna tʋ-m lʋm ntɛ́ yem. Pǝyele ɩ nyǝm taa pʋlʋ ta le. Ɩlɛna ɩ́ fɛlɩ-m ɩsaɣatʋ kɛ ma kʋpantʋ lonte.
Ye pǝ nyaalaa na má ta kpiisita ɩ na ɩ yǝlaa tǝna Ɩsɔ ɩ́ kʋ-m.
Apikaalɩ loosa Tafiiti, ɩlɛna ɩ́ tii ɩ kpaŋaɣa tɔɔ kɛ lɔŋ, na ɩ́ hǝntɩ-ɩ atɛ.
Ɩlɛna ɩ́ tasa ɩ nɔɔhɛɛ tɛɛ kɛ́ hotuɣu na ɩ́ tɔ sɩ: Haɩ, ma cɛ, má wakǝlǝna. Ɩlɛ yele na nyá pɛɛlɔ má, má yɔɣɔtɩ na ń nɩɩ.
Taa kpaɣa ma paalʋ ɩnɩ ɩ tɔm na n yaa-tɩ sɩ pʋlʋ. Pa yaakʋɣʋ-ɩ sɩ Napaalɩ tɔ, pǝ nyʋɣʋ ntɛ́ sɩ kpaŋtʋ. Ḿpʋ́ɣʋ́ ɩ tɩɩ wɛ teitei. Má tá nana mpa n tilaa tɔ na pǝ́ lá mpʋ.
Ma cɛ, Tacaa kpana nyá niŋ sɩ ń taa lɛɛtɩ nyá kolontunaa. Ma tuuna nyá na Tacaa sɩ Ɩsɔ ká wakǝlɩ nyá kolontunaa na nyá ɩsaɣalataa kɛ ɩsɩɩ Napaalɩ.
Haɩ, ma cɛ, mʋ kʋcɔɔʋ ŋku ma kɔna-ŋ ɩsǝntɔ tɔ na ń tala nyá yǝlaa.
Taa nyǝnɩ ma ɩsaɣatʋ, Tacaa ká tʋ-ŋ kawulaɣa na ká wɛɛ tam. Mpi tɔ, nyá paasǝɣǝna na Tacaa yoou. Pǝ́cɔ́ nɔɣɔlʋ kaa kʋ nyá tɔm.
Ɩsɔ ká ŋmɛsɩ nyá weesuɣu kɛ tǝkulakula. Ye nɔɣɔlʋ kʋla nyá tɔɔ sɩ ɩ kʋɣʋ-ŋ ɩ kaa na-kʋ. Ama ɩ ká lɔ nyá kolontunaa kɛ́ ɩsɩɩ pa tɔɔkʋɣʋ pǝntɔlʋpɛɛ tɔ.
Ye pǝ kɔma na Tacaa la-ŋ kʋpantʋ nti ɩ ka sɩɩ-ŋ tɔ, na ɩ́ kpa-ŋ Ɩsɛɣɛlɩ nyǝ́ma wulaʋ,
ɩlɛ n kaa wii nyá tɩ sɩ n kʋwa tulum, yaa n lɛɛta nyá tǝɣɩ nyá kolontunaa. Haɩ, ma cɛ, ye pǝ kɔma na Ɩsɔ la-ŋ kʋpantʋ, ɩlɛ n tɔɔsɩ ma tɔɔ.
Mpʋɣʋlɛ Tafiiti tɔma Apikaalɩ sɩ: Ma sama Ɩsɛɣɛlɩ Ɩsɔ Tacaa wei ɩ kʋsa-ŋ na ń sǝŋɩ-m saŋa ɩsǝntɔ tɔ.
Na má sɛɛ nyá tɔtɔɣɔ ɩsǝna n lapa lǝmaɣasɛɛ, na ń kpa ma niŋ na má tá kʋ na má lɛɛtɩ tɔ.
Ma tuukina Tacaa wei ɩ kpa ma niŋ sɩ má taa la-mɛɣɛ ɩsaɣatʋ tɔ sɩ, ye n taa sǝŋɩ-m lɔŋ, mpi sɩ pɩɩ nyaalaɣa tɔ, pǝ taa kaasɩ Napaalɩ na ɩ yǝlaa taa nɔɣɔlʋ.
Ɩlɛna Tafiiti mʋ Apikaalɩ niŋ taa kɛ́ mpi ɩ ka ha-ɩ tɔ. Ɩlɛna ɩ́ tɔmɩ-ɩ sɩ: Taa nyá, mǝlɩ nyá tɛ, ma nɩɩ nyá tɔm, ma hʋla-ŋ suulu.
Apikaalɩ mǝla tǝyaɣa, ɩlɛ ɩ maɣana ɩ paalʋ tɔkɩ kɛlɛ na ɩ́ nyɔɔkɩ ɩsɩɩ wulaʋ, na sʋlʋm kʋ-ɩ na ɩ́ ŋmaalǝɣɩ. Ɩlɛ ɩ ta heeli-ɩ natǝlɩ tǝfɩ, halǝna pǝ fe tanaŋ.
Tɛʋ fema na ɩ sʋlʋm cɛ ɩ tɔɔ, ɩlɛna ɩ alʋ kɛɛsɩ-ɩ pǝ tǝna. Ḿpʋ́ɣʋ́ ɩ laŋlɛ cɛpa katatǝlaɣa, na pǝ́ mǝlɩ-ɩ tʋʋlʋɣʋ.
Kʋyɛɛŋ lapa ɩsɩɩ naanʋwa, ɩlɛna Tacaa yele na ɩ́ tɛɛsɩ sǝpʋ.
Ḿpʋ́ɣʋ́ Tafiiti nɩɩwa sɩ Napaalɩ sǝpa. Ɩlɛna ɩ́ tɔ sɩ: Ma sɛɛ Tacaa wei ɩ sɛɛna ma tɔɔ kɛ́ ɩsaɣatʋ nti Napaalɩ lapa-m tɔ tǝ taa tɔ. Ɩsɔ ɩnɩ ɩ kpana ma niŋ sɩ má taa wakǝlɩ, na ɩ́ lɛɛtɩ Napaalɩ kɛ ɩ maɣamaɣa. Pǝ waalɩ kɛ́ Tafiiti tilaa sɩ ɩ hɔŋ Apikaalɩ kɛ leelu.
Tillaa tala alʋ ɩnɩ ɩ tɛɣɛ Kamɛɛlɩ, ɩlɛna pá heeli-ɩ sɩ: Tafiiti tilina-tʋɣʋ nyá kiŋ sɩ ɩ hɔŋɩ-ŋ leelu.
Mpʋɣʋlɛ Apikaalɩ hǝnta-wɛɣɛ atɛ na ɩ́ tɔ sɩ: Maa pǝsɩ ta caa yom, na má kɔɔkɩ ɩ tǝmlɛ nyǝ́ma nɔɔhɛɛ kɛ lʋm.
Ɩlɛna Apikaalɩ kʋlɩ kpakpaa na ɩ́ kpa ɩ kpaŋaɣa tɔɔ. Na ɩ pɛɛlaa kakpasɩ wei ɩ lakaɣa-ɩ tǝmlɛ tɔɣɔ ɩ waalɩ, na ɩ tǝŋ Tafiiti tǝmlɛ nyǝ́ma na ɩ́ pǝsɩ Tafiiti alʋ.
Tafiiti ka tɛma Sisilee tʋ Ahinowam kɛ kpaɣaʋ kɛ alʋ. Ɩ alaa lapa naalɛ.
Pǝ kaasa ɩ kancaalaɣa alʋ Mikaalɩ tɔ, ɩ́lɛ́ ɩ caa Sayuli ka lɛɛka-ɩ kɛ́ na ɩ́ ha Kalim tʋ Layisi pǝyalʋ Palǝti.
Ḿpʋ́ɣʋ́ kʋyakʋ nakʋlɩ Sifɩ nyǝ́ma pola Sayuli kiŋ kɛ Kipeya na pá heeli-ɩ sɩ: Tafiiti polaa na ɩ́ ŋmɛlɩ Hakila pulaɣa tɔɔ kɛ́ wʋlaɣa tɛtʋ ɩsɛntaa.
Tǝnaɣalɛ Sayuli kʋlaa, na ɩ́ kpaɣa Ɩsɛɣɛlɩ yoolaa taa yoolaa kɛ iyisi tooso (3000) na pá polo Tafiiti pɛɛkʋɣʋ kɛ Sifɩ wʋlaɣa tɛtʋ taa.
Pa talaa, ɩlɛna pá siki Hakila pulaɣa tɔɔ kɛ́ mpaaʋ nɔɣɔ. Ḿpʋ́ɣʋ́ Tafiiti nɩɩwa sɩ Sayuli tǝŋa ɩ waalɩ kɛ́ tǝna.
Ɩlɛna ɩ́ tili feŋlaa na pá maɣana sɩ tampana.
Ḿpʋ́ɣʋ́ Tafiiti pola pa tǝsikile tǝnaɣa kpakpaa. Ɩlɛna ɩ́ ná Sayuli na ɩ yoou wulaʋ Apǝnɛɛ pa tǝhǝntǝlɛ. Sayuli na hǝntaɣa hɛkʋ taa kɛ́, na yoolaa náá hǝntaa na pá cɔɔna-ɩ.
Ḿpʋ́ɣʋ́ Tafiiti pɔɔsa Hiti tʋ Ahimelɛkɩ, na Seluya pǝyalʋ Sowapɩ neu Apǝsayi sɩ: Mǝ taa awe caa sɩ ma na-ɩ tǝ́ polo Sayuli pa tǝsikile? Ntɛna Apǝsayi cɔ-ɩ sɩ: Maa tǝŋɩ-ŋ.
Mpʋɣʋlɛ pa kʋla ahoo anɩ na pá polo pa maɣana Sayuli hǝnta hɛkʋ taa na ɩ́ tooki. Ɩ ŋmantaaɣa ka sika ɩ nyʋɣʋ tɔɔ kɛ́, na Apǝnɛɛ na yoolaa pa hǝntaa na pá tamɩ-ɩ kotaɣa.
Tǝnaɣalɛ Apǝsayi tɔma Tafiiti sɩ: Saŋa ntɛ́ Tacaa tʋwa nyá kolontu kɛ nyá niŋ taa. La suulu na ń yele na má kamɩ-ɩ ŋmantaaɣa kɛ tɔm kʋlʋm tike tǝkoŋ na má kpǝna tɛtʋ.
Ntɛna Tafiiti sɩ: Taa kʋ-ɩ yoo. Ye yʋlʋ kʋwa Tacaa kʋlǝsʋ, Ɩsɔ ɩɩ yeki pʋntʋ.
Ma tuukina sɩ, Tacaa tike wɛnna mpaaʋ sɩ ɩ́ kʋ-ɩ. Ntanyɩ ɩ kʋyakʋ ká tala na ɩ́ sɩ́ ɩ sǝm, yaa pá kʋ-ɩ tǝyoole.
Sɩ má tʋ́ niŋ kɛ Tacaa kʋlǝsʋ tɔɔ tɔ, Ɩsɔ ɩ́ pona mpusi kɛ pooluŋ. Ɩlɛ kpaɣa ɩ ŋmantaaɣa na ɩ lʋm fulaɣa na tǝ́ tɛɛ.
Tafiiti pa kpaɣa wontu ntɩ na pá tɛɛ tɔ, nɔɣɔlʋ ta fe na ɩ́ nɩɩ pa taŋ yaa ɩ́ na-wɛ. Mpi tɔ, Tacaa lapaɣa na pá too ɩsɩɩ pa sǝpa.
Ḿpʋ́ɣʋ́ Tafiiti pa pola pooluŋ na pá kpa pulaɣa lɛŋka tɔɔ.
Ɩlɛna ɩ́ kpɛɛsɩ Apǝnɛɛ na yoolaa lɛmpa sɩ: He hee, ɩɩ nɩɩ taa? Ntɛna Apǝnɛɛ sɩ: Nyaɣa aweɣe na ń holiɣi wulaʋ tɔɔ kɛ́ mpʋ ye?
Kɛlɛna Tafiiti cɔ-ɩ sɩ: Nyana awe ɩ́ maɣa apalʋtʋ kɛ Ɩsɛɣɛlɩ taa? Pepe tɔɔ kɛ́ n ta feŋ nyá caa wulaʋ tɔɔ kɛ́ teu? Tɔʋ, nɔɣɔlʋ polaa sɩ ɩ́ kʋɣɩ-ɩ.
Ama nti n lapa mpʋ tɔ tǝ ta kɛɛsɩ yoo. Ma tuukina Tacaa sɩ timpi ɩ́ tá feŋ mǝ caa wei Tacaa lǝsaa tɔ ɩ tɔɔ tɔ, ɩ́ mʋna sǝm kɛ mǝ tǝnaɣa. Nyǝnɩ, wulaʋ ŋmantaaɣa na ɩ lʋm fulaɣa ŋka kaa wɛ ɩ nyʋɣʋ tɔɔ tɔɣɔlɔ cǝnɛ.
Ḿpʋ́ɣʋ́ Sayuli nyǝmá Tafiiti nɔɣɔ na ɩ́ pɔɔsɩ sɩ: Ma pǝyalʋ Tafiiti nɔɣɔ kɛ ma nɩɩkɩ mpʋ? Ɩlɛna ɩ́ cɔ sɩ: Haɩ, ma caa wulaʋ, ma nɔɣɔ kɛ́.
Ta caa, pepe tɔɔ kɛ́ n tɔɣɔnǝɣɩ-m mpʋ? Ma lapa-ŋ we? Ntiɣi ma pǝntǝna-ŋ?
Haɩ, ta caa, ke ŋkpaŋŋ na ń nɩɩ ma tɔm. Ye Tacaa tʋna-ŋ sɩ ń tɔɣɔnɩ-m, ɩlɛ kʋhaʋ ka hɛɛsɩ ɩ laŋlɛ. Ama ye yǝlaa sɔsǝɣǝna-ŋ, Tacaa ɩ́ tǝŋsɩ-wɛɣɛ mpusi. Mpi tɔ, pa tɔɣɔnǝɣɩ-m kɛ́ sɩ má lɩɩ Ɩsɔ tɛtʋ taa, na má polo tɩɩŋ tǝlaalɛ.
Ama maa caakɩ sɩ ma sɩ lɛlaa tɛ́. Pepe tɔɔ kɛ́ n pɛɛkǝɣɩ-m ɩsɩɩ ɩsɛsǝlaʋ, yaa ɩsɩɩ pa tɔɣɔnʋɣʋ lǝyaɣa kɛ pulasɩ taa tɔ?
Mpʋɣʋlɛ Sayuli cɔwa sɩ: Ma wakǝlaa kɛ́. Mǝlɩ ma pǝyalʋ. Ma kaa tasa-ŋ ɩsaɣatʋ kɛ lapʋ. Mpi tɔ, n ta kʋ-m. Má lapǝna ɩsaɣatʋ sɔsɔɔntʋ ɩsɩɩ kʋmɛlǝmʋɣʋ.
Kɛlɛna Tafiiti sɩ: Ta caa, nyá ŋmantaaɣa ntɔ cǝnɛ. Nyá yǝlaa taa nɔɣɔlʋ ɩ́ kɔɔ ɩ́ mʋ.
Tacaa ɩ́ fɛlɩ mpa pa tǝŋa siɣisuɣu na pá lá kʋpantʋ tɔ. Mpi tɔ, saŋa ɩ tʋ-ŋ ma niŋ taa kɛ́. Ɩlɛna má kisi sɩ ma taa tokina wulaʋ wei Tacaa lǝsaa na ɩ́ kpa tɔ.
Ɩsɩɩ saŋa ma yela-ŋ kʋɣʋ tɔ, Tacaa ɩ́ la maɣa mpʋ tɔtɔ, na ɩ́ fiti-m wahalanaa tǝna taa.
Ntɛna Sayuli sɩ: Ma pǝyalʋ, Ɩsɔ ɩ́ kooli-ŋ kʋpantʋ na ń waa pǝ tǝna pǝ taa. Ḿpʋ́ɣʋ́ Sayuli mǝla kpente na Tafiiti náá tɛɛ ɩ nyǝŋkʋ.
Ḿpʋ́ɣʋ́ Tafiiti maɣasa ɩ taa sɩ: Kʋyakʋ nakʋlɩ Sayuli tɛŋ na ɩ́ kʋ-m yoo. Ɩlɛ sana kɛlɛ sɩ má polo má tʋ kpʋlʋɣʋ kɛ Filiisi nyǝ́ma tɛtʋ taa. Waatʋ ɩnǝɣɩ ɩ ká yele-m pɛɛkʋɣʋ kɛ Ɩsɛɣɛlɩ tɛtʋ taa cǝnɛ. Ɩlɛ ma fita ɩ niŋ taa kɛlɛ.
Pǝ tɔɔ kɛ́ ɩ na ɩ yǝlaa nasǝtoso (600), pa kʋlaa. Ḿpʋ́ɣʋ́ pa tǝŋna Mawɔkɩ pǝyalʋ Akisi wei ɩ kɛ́ Katɩ nyǝ́ma wulaʋ tɔ ɩ tɛ.
Ɩlɛna pá kpaɣa pa alaa, na pa piya, na pá polo pá caɣa tǝna. Paa na Tafiiti na ɩ́lɛ́ ɩ alaa naalɛ, Sisilee tʋ Ahinowam, na Kamɛɛlɩ tʋ Apikaalɩ wei ɩ kɛ́ Napaalɩ leelu tɔ.
Sayuli nɩɩwa sɩ Tafiiti tʋ kpʋlʋɣʋ kɛ Katɩ, ɩlɛna ɩ́ yele-ɩ pɛɛkʋɣʋ.
Ḿpʋ́ɣʋ́ kʋyakʋ nakʋlɩ Tafiiti tɔma wulaʋ Akisi sɩ: Haɩ, ta caa, ye n lapa-m naani, ɩlɛ n nyǝnɩ ɩcaliya nakǝlǝɣɩ nyá tɛtʋ taa cǝnɛ na má caɣa tǝna. Tɔfɔ pǝ fɛɩ sɩ má na-ŋ tǝ́ caɣa nyá kawulaɣa ɩcatɛ taa kɛ́ mpʋ?
Ɩlɛna Akisi hʋlɩ-ɩ ɩcatɛ nte pa yaa sɩ, Sikǝlakɩ tɔɣɔ kʋyakʋ ŋkʋ kʋ maɣamaɣa. Pǝ tɔɔ kɛ́ ɩcatɛ ntɛ́ tǝ pǝsa Yuta nyǝ́ma wulaʋ nyǝntɛ kɛ halǝna saŋa.
Pǝnaɣa na ɩsɔtʋnaa liɣiti tǝcu kɛ Tafiiti caɣa Filiisi nyǝ́ma tɛtʋ taa.
Tafiiti pa lɩɩkaɣa kʋlɩɩʋ kɛ Kesuli nyǝ́ma, na Kiiisi nyǝ́ma, na Amaleke nyǝ́ma kɛ́. Mpi tɔ, piitimnaa mpɛ paa caɣana hatoo lɔŋ taa kɛ́ Suli kɔŋkɔŋ taa. Halǝna pǝ́ polo Icipiti tɛtʋ taa.
Pa kʋkaɣa yǝlaa tǝnaɣa hɔɣɔlʋɣʋ ŋkʋ kʋ taa kɛ́. Pǝ kpaɣaʋ apalaa na alaa tɔ. Ɩlɛna pá kpakǝɣɩ pa tɔla na pa nyǝm na pá pukina Akisi.
Ye ɩ́lɛ́ ɩ pɔɔsa-ɩ sɩ: Leɣe ɩ pola mǝ kʋlɩɩʋ kɛ saŋa? Ɩlɛ ntanyɩ ɩ looli sɩ Yuta tɛtʋ ilim mpǝtǝŋ tɔɔ. Yaa ɩ tɔ sɩ Yelameli tɛtʋ taa, yaa Keni tɛtʋ taa kɛ́ tǝ polaa.
Tafiiti ɩɩ yeki apalʋ yaa alʋ na ɩ weesuɣu, sɩ pǝ́ taa kɔɔ na pá taɣasɩ Akisi kɛ nti ɩ lakɩ tɔ. Ɩsǝna Tafiiti lakaɣa saa wei ɩ ka wɛ Filiisi nyǝ́ma tɛtʋ taa tɔɣɔlɛ.
Akisi ka lapa Tafiiti kɛ naani kɛ́ teu kɛ́ na ɩ́ tɔŋ sɩ: Nɔɔnɔɔ Ɩsɛɣɛlɩ nyǝ́ma taa kpaana Tafiiti. Mpʋ tɔ, tǝlasɩ ɩ ká pǝsɩ ma tǝmlɛ tʋ kɛ tam tɔɔ kɛ́.
Ḿpʋ́ɣʋ́ Filiisi nyǝ́ma kota pa yoolaa tintika sɩ pa yookina Ɩsɛɣɛlɩ nyǝ́ma. Ɩlɛna Akisi pɔɔsɩ Tafiiti sɩ: Ntɔŋ n nyǝ́ma sɩ nyana nyá yǝlaa ɩ ka sǝna-m na tǝ́ yoona Ɩsɛɣɛlɩ nyǝ́ma na?
Ntɛna Tafiiti cɔ-ɩ sɩ: N ká nana nyá ɩsǝpǝle kɛ nti maa la tɔ. Kɛlɛna Akisi sɩ: Waatʋ ɩnǝɣɩ maa yele na ń taŋǝɣɩ ma maɣamaɣa kɛ tam tɔɔ.
Samiyɛɛlɩ ka tɛma sǝpʋ na Ɩsɛɣɛlɩ nyǝ́ma pimi-ɩ ɩ tɛ Lama. Halɩ pá caɣa ɩ lǝyaɣa. Pǝyele Sayuli ka tɔɣɔna kɔɣɔnamǝŋ sʋsǝlaa, na pee pɔɔsǝlaa tǝnaɣa ɩ tɛtʋ taa kɛ́.
Ḿpʋ́ɣʋ́ Filiisi yoolaa kotaa na pá siki Sunem, na Sayuli náá koti Ɩsɛɣɛlɩ nyǝ́ma tǝna na pá siki Kilipʋwa.
Sayuli nawa kolontunaa yoolaa paɣalɛ, ɩlɛna sɔɣɔntʋ kpa-ɩ na ɩ́ seliɣi ɩsɩɩ lʋm taa kpatɛ.
Ɩlɛna ɩ́ yɔɣɔtǝna Tacaa. Ama ɩ́lɛ́ ɩ ta cɔ-ɩ. Paa toosee taa, paa kɔtǝlaa maɣasʋɣʋ taa. Pǝyele Ɩsɔ kʋyɔɣɔtʋtʋ tɛlǝsǝlaa nɔɣɔlʋ ɩ ta heeli-ɩ sɩ pʋlʋ.
Ntɛna ɩ́ tʋ́ nɔɣɔ sɩ pá pɛɛkɩ-ɩ alʋ wei ɩ sʋsǝɣɩ kɔɣɔnamǝŋ tɔ na ɩnɩ ɩ polo ɩ kiŋ. Ɩlɛna ɩ waalɩ nyǝ́ma heeli-ɩ sɩ: Alʋ nɔɣɔlʋ ɩ wɛ An-Tɔɔɔ na ɩ́ sʋsǝɣɩ.
Ahoo yuwa ɩlɛna Sayuli laɣasɩ wontu, na ɩ́ kpaɣa apalaa naalɛ na pá polo alʋ ɩnɩ ɩ kiŋ. Ḿpʋ́ɣʋ́ Sayuli tɔma-ɩ sɩ: Ma caa sɩ ń yaa-m atɛtʋ wei maa kɛɛsɩ-ŋ tɔ na ɩ́ heeli-m ma nyʋɣʋ tɔm.
Ḿpʋ́ɣʋ́ alʋ pɔɔsa-ɩ sɩ: Ntɔŋ n nyǝmá sɩ Sayuli tɔɣɔna kɔɣɔnamǝŋ sʋsǝlaa, na pee pɔɔsǝlaa tǝnaɣa ɩ tɛtʋ taa? Ɩlɛ pepe tɔɔ kɛ́ n nyǝkɩ-m katɔka sɩ ń kpa-m na pá kʋ-m.
Ntɛna Sayuli yɔɣɔtɩ na ɩ tuu sɩ: Na Ɩsɔ, pʋlʋ kaa la-ŋ.
Ntɛna alʋ pɔɔsɩ-ɩ sɩ: Aweɣe n caa sɩ má yaa? Sayuli sɩ yaa Samiyɛɛlɩ.
Waatʋ wei alʋ nawa Samiyɛɛlɩ, ɩlɛna ɩ́ má kapuka na ɩ́ tɔ́ Sayuli sɩ: Hei, sɛsɛ nyaɣalɛ Sayuli na ń puɣusu-m mpʋ?
Ntɛna wulaʋ nɔɣɔ tǝkpaʋ sɩ: Nyá laŋlɛ ɩ́ taa tɔ. N na pʋlʋɣʋ? Ntɛna alʋ sɩ: Atɛtʋ nɔɣɔlʋɣʋ ma naakɩ na ɩ́ lɩɩkǝna tɛtʋ tɛɛ.
Ɩlɛna ɩ́ pɔɔsɩ-ɩ sɩ: Ɩ ɩsɛntaa wɛ ɩsǝna tɔɔ? Alʋ sɩ: Kʋkpatʋlʋ kɛ́, na ɩ́ suu capa. Tǝnaɣa Sayuli cɛkǝnaa sɩ Samiyɛɛlɩ, na ɩ́ hǝntɩ-ɩ atɛ.
Mpʋɣʋlɛ Samiyɛɛlɩ pɔɔsa Sayuli sɩ: Pepe tɔɔ kɛ́ n caalǝɣɩ-m mpʋ? Ntɛna Sayuli sɩ: Ma tɔm tɛmaɣa. Mpi tɔ, Filiisi nyǝ́ma kɔma-m yoonaʋ. Pǝyele Ɩsɔ ɩɩ tasǝɣɩ-m yɔɣɔtǝnaʋ. Paa toosee taa, paa Ɩsɔ kʋyɔɣɔtʋtʋ tɛlǝsǝlaa ɩɩ heeliɣi-wɛɣɛ ma tɔm. Pǝ tɔɔ kɛ́ ma yaa-ŋ sɩ ń heeli-m nti pǝ wɛɛ sɩ maa la tɔ.
Ntɛna Samiyɛɛlɩ pɔɔsɩ-ɩ sɩ: Tacaa lɔ-ŋ na ɩ́ pǝsɩ nyá kolontu, ɩlɛna ń yaakɩ má suwe?
Ɩsɩɩ Tacaa ka heela-ŋ na ma kɛɛsɩ-ŋ tɔɣɔ ɩ lakɩ-ŋ. Ɩ lɛɛka nyá kawulaɣa na ɩ́ ha-kɛɣɛ Tafiiti.
N ta tɔkɩ Tacaa tɔm na ń kpiisi Amaleke nyǝ́ma. Mpʋ pǝ tɔɔ kɛ́ Tacaa lakɩ-ŋ ḿpʋ́ɣʋ́ saŋa.
Cele ɩ ká tʋ nyana Ɩsɛɣɛlɩ nyǝ́ma tǝna kɛ Filiisi nyǝ́ma niŋ taa, na nyana nyá piya ɩ ká la sɔlʋnaa.
Ḿpʋ́ɣʋ́ Samiyɛɛlɩ tɔm ntɩ tǝ sʋsa Sayuli kɛ watʋ na ɩ́ yele ɩ tɩ na ɩ́ fala atɛ tǝmʋlʋ ɩsɩɩ taaʋ. Mpi tɔ, ɩ taa tɔɣɔ pʋlʋɣʋ kʋyakʋ ŋkʋ na ahoo tǝna, ɩlɛ ɩ tɔnʋɣʋ ka hoowaɣa.
Mpʋɣʋlɛ alʋ ɩnɩ ɩ pola Sayuli kiŋ na ɩ́ maɣana-ɩ na sɔɣɔntʋ pɩɩ-ɩ ḿpʋ́ɣʋ́ katatǝlaɣa. Ɩlɛna ɩ́ tɔmɩ-ɩ sɩ: Ta caa, nyá pɛɛlɔ má, ma nɩɩna-ŋ teu na má mʋ sǝm na má lá nti n heela-m tɔ.
Mpʋ tɔ, yele má ha-ŋ tɔɣɔnaɣa kɛ pǝcɔ na ń tɔɣɔ, na pǝ́ cɛ nyá ɩsɛntɔɔ na ń tʋ́ nyá mpaaʋ.
Ɩlɛna Sayuli kisi sɩ ɩ kaa tǝŋ pʋlʋ. Ḿpʋ́ɣʋ́ Sayuli waalɩ nyǝ́ma na alʋ ɩnɩ pa kaana-ɩ, halǝna ɩ́ kɔɔ ɩ kʋlɩ atɛ na ɩ́ caɣa kʋhǝntʋɣʋ tɔɔ.
Ḿpʋ́ɣʋ́ alʋ kpa naʋ ɩfatɛ nte tǝ yasǝla teu tǝlǝpǝlǝpɩ tɔɣɔ lɔŋ, na ɩ́ kʋ na ɩ́ tʋ pɛtɛpɛtasɩ.
Ɩlɛna ɩ́ cɛla Sayuli na ɩ waalɩ nyǝ́ma na pá tɔɣɔ. Ḿpʋ́ɣʋ́ pa kʋla ahoo anɩ na pá kpe.
Ḿpʋ́ɣʋ́ Filiisi nyǝ́ma kota pa yoolaa kɛ timpi pa yaakɩ sɩ, Afeka tɔ na Ɩsɛɣɛlɩ nyǝ́ma náá koti pa nyǝ́ma kɛ Sisilee hite nɔɣɔ.
Ɩlɛna Filiisi awulaa na yoolaa nɩɩnʋwa (100) kpekǝle, na iyaɣa (1000) kpekǝle pa tɔ́ na pá tɛɛ. Pǝ kaasa Tafiiti na ɩ́lɛ́ ɩ nyǝ́ma na Akisi kɛ waalɩ.
Ntɛna Filiisi yoolaa sɔsaa pɔɔsɩ Akisi sɩ: Hepǝla nyǝ́ma mpɛ pa caa weɣe cǝnɛ? Kɛlɛna Akisi sɩ: Ɩsɛɣɛlɩ wulaʋ tǝmlɛ tʋ Tafiiti kɛ́ té. Ɩ wɛʋ ma kiŋ tɔ pǝ taaŋaa kɛ́. Pǝ́cɔ́ ma ta keesi-ɩ na ɩsaɣatiya nakǝlǝɣɩ halǝna saŋa.
Tǝnaɣa pa mʋ Akisi na pááná na pá tɔmɩ-ɩ sɩ: Mǝlǝna-ɩ lonte nte tǝ taa n ka hʋla-ɩ sɩ ɩ́ caɣa tɔ. Ɩ́ taa tǝŋ tá waalɩ kɛ tǝyoole, na pǝ́ kɔɔ na yoou haŋ ɩlɛna ɩ́ pǝsɩ ta kolontu. N ta nyɩ taa sɩ ta yǝlaa panɛɣɛ ɩ ká kʋ, ɩlɛna pǝ́ ciiki ɩ́ na ɩ caa?
Matɔŋ Tafiiti ɩnǝɣɩ paa yookaɣana yontu na paalɛ sɩ: Sayuli kʋwa yǝlaa iyaɣa (1000) kɛ huɣule. Tafiiti náá kʋ iyisi naanʋwa (10000) kɛ huɣule.
Mpʋɣʋlɛ Akisi yaa Tafiiti na ɩ tɔmɩ-ɩ sɩ: Ma tuuna Tacaa sɩ n kɛ́ tampana tǝŋlʋ kɛ́, na ma nyɩɩlǝɣɩ sɩ má na-ŋ tǝ́ puki yoou. Mpi tɔ, hatoo n kɔm ma kiŋ na pǝ́ sɩɩna saŋa tɔ, ma ta nata ɩsaɣatiya nakǝlǝɣɩ nyá kiŋ. Ama Filiisi awulaa lɛlaa ɩɩ caakǝna-ŋ.
Mpʋ tɔ, mǝlɩ tǝhɛɛ, pǝ taa kɔɔ na ń la mpi pǝ ta maɣa-wɛ tɔ.
Ntɛna Tafiiti sɩ: Ta caa, wulaʋ, ɩlɛ pepeɣe ma lapa? Tuu ma kɔm nyá kiŋ cǝnɛ na pǝ́ sɩɩna saŋa tɔ, ɩsaɣatʋ ntiɣi n nawa ma kiŋ na pǝ fɛɩ sɩ má na-ŋ tǝ́ polo yoou?
Mpʋɣʋlɛ Akisi sɩ: Natǝlɩ tǝ fɛɩ ma kiŋ, halɩ n tɩɩ wɛ maɣa teu kɛ́ ɩsɩɩ Ɩsɔ tillu. Ama awulaa sǝkpema mpɛ pa tɔmna sɩ pǝ fɛɩ sɩ tá na-ŋ tǝ́ polo yoou.
Mpʋ tɔ, nyá na mpa ɩ́ lɩɩ Sayuli kiŋ na ɩ́ kɔɔ tɔ, cele tanaŋ ye pǝ nyaalaa ɩ́ kʋlɩ lɔŋ na ɩ́ tɛɛ.
Tɛʋ fema, ɩlɛna Tafiiti-wɛ pá kʋlɩ lɔŋ na pá mǝlɩ timpi paa wɛɛ tɔ. Ɩlɛna Filiisi nyǝ́ma náá polo Sisilee.
Ḿpʋ́ɣʋ́ Tafiiti na ɩ yǝlaa pa tala pa tǝcaɣalɛ kɛ kʋyakʋ tooso nyǝŋkʋ wule. Ɩlɛna pá maɣana Amaleke nyǝma wata Yuta na ilim mpǝtǝŋ tɔɔ, na pá sɔ Sikǝlakɩ ɩcatɛ.
Ɩlɛna pá kpa alaa na sɔsaa na piya mpa paa wɛ tǝ taa tɔ. Pa kuu pa tǝnaɣa na pá tʋna mpaaʋ. Ama pa ta kʋ pa taa nɔɣɔlʋ.
Tafiiti na ɩ yǝlaa pa tala ɩcatɛ taa, ɩlɛna pá maɣana pa sɔpa-tɛɣɛ kɔkɔ. Ḿpʋ́ɣʋ́ pa kpa pa alaa na pa alʋpiya na pa apalʋpiya kɛ yomle.
Ḿpʋ́ɣʋ́ pa tʋla nɔɔsɩ na pá wii tǝkpoo ɩsɩɩ pa sǝkɩ pa sǝkɩ.
Pa kpɛŋna Tafiiti alaa naalɛɣɛ na pá kpaɣa. Sisilee tʋ Ahinowam na Kamɛɛlɩ tʋ Apikaalɩ wei ɩ kɛ́ Napaalɩ leelu tɔ.
Mpʋɣʋlɛ Tafiiti laŋlɛ pǝsa katatǝlaɣa. Mpi tɔ, ɩ yǝlaa ka wɛna-ɩ na hʋwɛɛ nyaŋ nyǝna kɛ pa piya tɔɔ kɛ́. Halɩ pá kʋlɩ sɩ pa yakɩ-ɩ pɛɛ. Ɩlɛna Tacaa sɔɔsɩ-ɩ apalʋtʋ.
Ɩlɛna Tafiiti tɔ Ahimelɛkɩ pǝyalʋ Apiyataa wei ɩ kɛ́ kɔtʋlʋ tɔ sɩ: Kɔna-m kɔtǝlaa toko wei pa pɔɔsǝɣǝna Tacaa kɛ tɔm tɔ. Apiyataa pona-ɩ,
ɩlɛna ɩ́ pɔɔsɩ Tacaa sɩ: Ye ma tǝŋa kolontunaa mpɛ maa hiki-wɛ? Tacaa sɩ: Tɔɣɔnɩ-wɛ n ká hiki-wɛ na ń waasɩ yǝlaa mpɛ.
Ɩlɛna Tafiiti na ɩ yǝlaa nasǝtoso (600) pá tʋ pa waalɩ. Pa tala Pesɔɔ lɔɔʋ
ɩlɛna yǝlaa ŋmʋnʋɣʋ (200) saalɩ tǝna. Mpi tɔ, pa sula kaʋ. Pǝ kaasa nasǝlɛ (400), ɩlɛna pɛlɛ na Tafiiti pá tʋɣʋtɩ.
Ḿpʋ́ɣʋ́ pa sula Icipiti tʋ nɔɣɔlʋ, na pá pona-ɩ Tafiiti kiŋ na pá ha-ɩ tɔɣɔnaɣa na lʋm.
Pa ha-ɩ tɔtɔɣɔ fiki pee kʋwʋlɛɛ paɣalɛ, na lɛsɛŋ kʋwʋlʋ paɣa kɛ naalɛ, na ɩ́ tɔɣɔ na ɩ́ lá alaafǝya. Mpi tɔ, kʋyɛɛŋ tooso kɛ ɩ ta tɔɣɔ ɩ ta nyɔɔ.
Ntɛna Tafiiti pɔɔsɩ-ɩ sɩ: Awe tǝna-ŋ na leɣe n lɩɩnaa? Kɛlɛna ɩ́lɛ́ sɩ: Ma kɛ́ Icipiti tʋ kɛ́, Amaleke tʋ nɔɣɔlʋ ɩ ka tɔkǝna-m yomle. Saŋa taa kʋyɛɛŋ tooso kɔlɔ pǝ wɩɩkaɣa-m na ɩ́ lɔ-m tɔ.
Ta watǝna Kǝletɩ nyǝ́ma tɛtʋ ilim mpǝtǝŋ hɔɣɔlʋɣʋ tɔɔ kɛ́ Yuta tɛtʋ taa, na Kalɛpʋ tɛtʋ, na tǝ́ sɔ Sikǝlakɩ ɩcatɛ.
Ntɛna Tafiiti sɩ: N ka pona-m yoolaa mpɛ ɩnɩ pa kiŋ na? Kɛlɛna yom cɔ sɩ: Tuuna Ɩsɔ hǝtɛ sɩ n kaa kʋ-m. Pǝyele n kaa cɛlɛ-m ma caa, ɩlɛna pǝ́cɔ́ má pona-ŋ pa kiŋ.
Apalʋ ɩnɩ ɩ kpaɣa Tafiiti na ɩ́ pona-ɩ na pá maɣana Amaleke nyǝ́ma kɛ sɔsɔm kɛ tǝna, na pá tɔkɩ na pá nyɔɔkɩ na pá paakɩ. Wontu nti paa lɛɛka Filiisi nyǝ́ma na Yuta nyǝ́ma tɔ tǝ tɔɔ kɛ́ pa lakaɣa mpʋ.
Ḿpʋ́ɣʋ́ Tafiiti kʋ-wɛɣɛ tanaŋ ŋkʋ. Halǝna tɛʋ kʋfemuɣu taanaɣa, pa taa nɔɣɔlʋ ta fiti. Ye pǝ taɣa ɩfepiya nasǝlɛ (400) wei ɩ caɣa yooyoonaa na ɩ́ se tɔ.
Ḿpʋ́ɣʋ́ ɩ lɛɛka pa tǝna mpa Amaleke nyǝ́ma ka kpawa tɔ, na ɩ alaa naalɛ.
Tafiiti lɛɛka pa piya tǝnaɣa tǝcɛɩcɛɩ, na pa wontunaa mpa kolontunaa ka kuuwa tɔ.
Na ɩ́ lɛɛkɩ Amaleke nyǝ́ma tɔla tǝna na a tiikilaa yɔɣɔtǝɣɩ sɩ: Tafiiti tɔla ntɔ cǝnɛ.
Pa kɔma pa tala yǝlaa ŋmʋnʋɣʋ (200) ŋku kɩɩ kawa na kʋ́ saalɩ Pesɔɔ lɔɔʋ nɔɣɔ tɔ, ɩlɛna pɛlɛ pá polo-wɛɣɛ sǝŋʋɣʋ, na Tafiiti kpǝtǝna-wɛ na ɩ́ sɛɛ-wɛ.
Mpʋɣʋlɛ mpa paa tǝŋa Tafiiti tɔ, pa taa tɛtɛlataa na asaɣaa pa tɔma sɩ: Timpi panɛ pa ta pǝsɩ na pá polo kolontunaa tǝkʋlɛ tɔ, ta kaa ha-wɛɣɛ mpi tǝ hika tǝna tɔ pǝ taa pʋlʋ. Ama pa alaa na pa piya tike kɛ paa kɛlɩ na pá tɛɛ.
Ntɛna Tafiiti sɩ: Apalaa mɛ, ɩ́ taa la mpʋ. Mpi tɔ, Tacaa yapǝna-tʋ na ɩ́ tʋ́ tá niŋ taa kɛ́ ta kolontunaa na ɩ́ ha-tʋɣʋ pǝ tǝna ɩsǝntɔ.
Nɔɣɔlʋ kaa mʋ mǝ tɔm ntɩ. Ɩlɛ pǝ wɛɛ kɛ́ sɩ mpa pa pola tǝyoole tɔ, na mpa pa taŋa wontu tɔ pá tala wontunaa mpɛɣɛ teitei.
Pǝ kpaɣaʋ kʋyakʋ ŋkʋ na pǝ́ puki tɔɣɔ Ɩsɛɣɛlɩ nyǝ́ma sʋʋ ḿpʋ́ɣʋ́ lapʋ, na pǝ́ pǝsɩ ɩsɩɩ kiiu.
Pa mǝla Sikǝlakɩ, ɩlɛna Tafiiti cosi kolontunaa wontu nti pa hika mpʋ tɔ tǝ taa, na ɩ́ ha Yuta nyʋɣʋ nyǝ́ma na ɩ taapalaa sɩ: Tacaa kolontunaa kɛ tǝ lɛɛkaa na tǝ́ cosi na tǝ́ ha-mɛ.
Mpa mpa ɩ hawa tɔɣɔlɛ, Petɛɛlɩ nyǝ́ma, na Lama nyǝ́ma kɛ Nekɛfɩ wʋlaɣa tɛtʋ taa, na Yatii nyǝ́ma,
na Alʋwɛɛ nyǝ́ma, na Sifimɔtɩ nyǝ́ma na Ɩsǝtemʋwa nyǝ́ma,
na Lakaalɩ na Yelameli acalɛɛ nyǝ́ma na Keni nyǝ́ma,
na Hooma nyǝ́ma na Pɔɔ-Asaŋ nyǝ́ma na Atakɩ na Hepǝlɔŋ nyǝ́ma,
na timpi timpi Tafiiti na ɩ yǝlaa paa cɔɔsaa tɔ pǝ nyǝ́manaa.
Waatʋ ɩnɩ ɩ taa kɛ́ kʋyakʋ nakʋlɩ, Filiisi nyǝ́ma yoona Ɩsɛɣɛlɩ nyǝ́ma, na pá tɔɣɔnɩ-wɛ na pá kʋ-wɛɣɛ Kilipʋwa pʋɣʋ taa.
Ɩlɛna pá tʋ́ Sayuli pa waalɩ na pá kʋ ɩ pǝyalaa Sonataŋ na Apinatapɩ na Malǝkisuwa.
Ḿpʋ́ɣʋ́ pǝ wiisina Sayuli na pá yaɣa-ɩ nyǝ́ma kɛ teu.
Ɩlɛna ɩ́ tɔ ɩ yoou wontu tɔkʋlʋ sɩ: Kpɛɛ nyá laɣatɛ na ń tɛɛsɩ-m. Pǝ́ taa kɔɔ na Filiisi ma ta nyɩ ɩsɔnaa mpɛ pá kɔɔ pá tɛɛsɩ-m na pá paana-m. Ama sɔɣɔntʋ kpa yoou wontu tɔkʋlʋ na ɩ́ kisi. Tǝnaɣalɛ Sayuli sika ɩ laɣatɛ na ɩ́ yele ɩ tɩ na ɩ́ hoti tǝ tɔɔ.
Yoou wontu tɔkʋlʋ ná mpʋ, ɩlɛna ɩ́lɛ́ ɩ́ hoti ɩ nyǝntɛ tɔɔ kɛ́ mpʋ tɔtɔ na ɩ́ sɩ.
Sayuli na ɩ pǝyalaa tooso, na ɩ yoou wontu tɔkʋlʋ, na ɩ yǝlaa tǝna pa sǝpǝna kʋyakʋ ŋkʋ.
Ḿpʋ́ɣʋ́ Ɩsɛɣɛlɩ nyǝ́ma mpa paa wɛ Sisilee lɔɔʋ waalɩ, na Yaatanɩ pɔɣɔ waalɩ tɔ, pa nɩɩwa sɩ Sayuli na ɩ pǝyalaa pa sǝpa na Ɩsɛɣɛlɩ yoolaa seeki. Tǝnaɣa pɛlɛ pa lɩɩ pa acalɛɛ taa na pá se tɔtɔ. Ɩlɛna Filiisi nyǝ́ma polo na pá caɣa tǝna.
Tɛʋ fema, ɩlɛna Filiisi nyǝ́ma polo sɩ pa kpakǝɣɩ sǝtaa wontu. Ḿpʋ́ɣʋ́ pa maɣana Sayuli na ɩ pǝyalaa tooso pa sǝpa Kilipʋwa pʋɣʋ taa.
Ɩlɛna pá sɛtɩ Sayuli nyʋɣʋ na pá wɔɣɔsɩ ɩ yoou wontu. Pǝ waalɩ kɛ́ pa yasa tɔm kʋpantʋ ntǝɣɩ Filiisi nyǝ́ma tɛtʋ taa, na pa tɩɩŋ kutuluŋ taa na yǝlaa tǝna nɩɩ.
Ɩlɛna pá sɩɩ Sayuli wontu kɛ tʋɣʋ Asǝtatɩ kutuluɣu taa. Ḿpʋ́ɣʋ́ pa kama Sayuli maɣamaɣa kɛ ɩcatɛ nte pa yaa sɩ Pɛtɩ-Seyaŋ tɔ tǝ koluŋa tɔɔ.
Waatʋ wei Yapɛɛsɩ nyǝ́ma nɩɩwa ɩsǝna Filiisi nyǝ́ma lapa Sayuli tɔ.
Ḿpʋ́ɣʋ́ apalaa taa apalaa kotaa, na pá tɔ ahoo tǝna na pá polo Pɛtɩ-Seyaŋ na pá lǝsɩ Sayuli na ɩ pǝyalaa, na pá pona-wɛɣɛ Yapɛɛsɩ na pá wɔ-wɛɣɛ kɔkɔ.
Ɩlɛna pá lǝsɩ pa mʋwa na pá pi tʋɣʋ nakʋlɩ kʋ tɛɛ. Ɩlɛna pá hɔkɔ nɔɔsɩ kɛ kʋyɛɛŋ naatosompɔɣɔlaɣa.
Sayuli sǝm waalɩ kɛ́ Tafiiti lɩɩna Amaleke nyǝ́ma tǝkʋlɛ na ɩ́ mǝlɩ Sikǝlakɩ na ɩ́ caɣa tǝnaɣa kʋyɛɛŋ naalɛ.
Kʋyakʋ tooso nyǝŋkʋ wule kɛ nɔɣɔlʋ sewa Sayuli pa tǝsikile na ɩ́ cǝla ɩ wontu na laŋwakǝllɛ, na ɩ́ pǝla ɩ nyʋɣʋ taa kɛ́ tɛtʋ. Ɩ tala Tafiiti, ɩlɛna ɩ́ hǝntɩ-ɩ atɛ.
Mpʋɣʋlɛ Tafiiti pɔɔsa-ɩ sɩ: N lɩɩna le? Ɩlɛna Selu cɔ sɩ: Ɩsɛɣɛlɩ nyǝ́ma tǝsikile kɛ ma sewa.
Ntɛna Tafiiti sɩ: Heeli-m mpi pǝ lapa tɔ. Kɛlɛna Selu sɩ: Ɩsɛɣɛlɩ nyǝ́ma sewa pa kolontunaa na pa taa paɣalɛ sǝpa. Halɩ Sayuli na ɩ pǝyalʋ Sonataŋ pɛlɛ pa sǝpa tɔtɔ.
Mpʋɣʋlɛ Tafiiti pɔɔsa ɩfepu wei ɩnɩ ɩ kɔna-ɩ tɔm ntɩ tɔ sɩ: Sayuli na Sonataŋ pa sǝpa yaa, awe heela-ŋ?
Ntɛna ɩfepu ɩnɩ sɩ: Ma maɣana Sayuli sǝŋna ɩ ŋmantaaɣa kɛ Kilipʋwa pʋɣʋ taa kɛ́ na kolontunaa yoou kɛɛkɛnaa kpɛɣɛtǝna-ɩ.
Ɩ pǝsa ɩ waalɩ na ɩ́ na-m ɩlɛna ɩ́ yaa-m na má polo.
Ntɛna ɩ́ pɔɔsɩ-m sɩ: N kɛ́ le tʋ? Ma sɩ: Ma kɛ́ Amaleke tʋ.
Kɛlɛna ɩ́ tɔ-m sɩ: Paa na ma tɔŋna feesuɣu tɔ kɔɔ ń tɛɛsɩ-m. Ma ɩsɛntɔɔ tɔŋna piluɣu kɛ́.
Tɔʋ, ta caa, ma nawa sɩ paa ma yela-ɩ ɩ kaa la weesuɣu, ɩlɛna maa kʋ-ɩ. Kɛna má wɔɣɔsɩ ɩ ntenuɣu na ɩ kpalaɣa na má kɔna-ŋ.
Tǝnaɣalɛ Tafiiti kpa ɩ tɔɔ wontu kʋsusuutu na ɩ́ cǝlǝna laŋwakǝllɛ na ɩ cɔlɔ nyǝ́ma náá la mpʋ tɔtɔ.
Ḿpʋ́ɣʋ́ pa wii Sayuli na Sonataŋ, na Ɩsɛɣɛlɩ nyǝ́ma caɣa pa lǝyaɣa na pá hɔkɔ nɔɔsɩ halǝna taanaɣa.
Mpʋɣʋlɛ Tafiiti tasa ɩfepu wei ɩ kɔna-ɩ tɔm ntɩ tɔɣɔ pɔɔsʋɣʋ sɩ: Nyá sɩ n kɛ́ le tʋ yee? Ɩ́lɛ́ sɩ: Ma caa kɛ́ Amaleke tʋ kɛ́ na ɩ́ caɣa caɣalǝtʋ kɛ Ɩsɛɣɛlɩ.
Kɛlɛna Tafiiti sɩ: Ɩsǝnaɣa pǝ lapa na ń ma kaŋkantɛ na ń kʋ́ Ɩsɔ kʋlǝsʋ.
Ḿpʋ́ɣʋ́ ɩ yaa ɩ yǝlaa taa nɔɣɔlʋ na ɩ́ heeli-ɩ sɩ: Kʋ Amaleke tʋ ɩnɩ. Ɩlɛna ɩ́lɛ́ ɩ kʋlɩ na ɩ́ kʋ-ɩ.
Mpʋɣʋlɛ Tafiiti sɩ: Nyá sǝm ɩ́ wɛɛ nyá tɔm. Mpi tɔ, nyá nɔɣɔ pɛɛtǝna-ŋ, timpi n yɔɣɔtaa sɩ n kʋ́ Tacaa kʋlǝsʋ tɔ.
Lǝyaɣa wula nna Tafiiti wiiwa Sayuli na ɩ pǝyalʋ Sonataŋ pa tɔɔ na pá ŋmaa-yɛɣɛ Siɣisuɣu Tǝŋlʋ takǝlaɣa taa tɔɣɔlɔ. Tafiiti caakɩ sɩ paa Yuta tʋ wei ɩ́ nyɩ-yɛ.
<range>
Ɩsɛɣɛlɩ yoolaa taa yoolaa kpisa nantʋ kɛ pulasɩ taa. Halɩ akanaa taa akanaa hotina ntɛ́.
Ɩ́ taa heeli-tǝɣɩ Katɩ nyǝ́ma. Pǝyele ɩ́ taa yɔɣɔtɩ-tǝɣɩ Asǝkalɔŋ mpaaŋ taa. Pǝ fɛɩ sɩ Filiisi ma ta nyɩ ɩsɔnaa alaa na pa pɛɛlaa ɩ́ ŋmaalǝna-tɩ.
Kilipʋwa pulasɩ kaa tasa ɩhunte kɛ naʋ. Pǝyele sɩ kaa na tɛʋ tɔtɔ. Sɩ tɛtʋ tǝna ɩ́ sɩ. Tǝnaɣa akanaa kpalǝŋ wakǝlaa. Pa kaa tasa Sayuli kpalʋɣʋ kɛ nim salʋɣʋ.
Sonataŋ ɩɩ tɔɔkɩ nyǝmlɛ na ɩ́ tii atɛ. Pǝyele Sayuli náá kpɛɛkɩ laɣatɛ na tǝ́ mǝlɩ yem. Pa kʋwa kolontunaa tuutuuma kɛ́.
Sayuli na Sonataŋ pa luuŋ ka sʋʋ tǝmaɣa. Pa kpɛnta kʋlʋm kɛ ḿpʋ́ɣʋ́ halǝna pa sǝm. Pa lɔŋlɔŋ lapʋ tɛɛ ŋmakǝlɛ. Pǝyele pa kǝla tɔɣɔlasɩ kɛ toŋ.
Ɩsɛɣɛlɩ alaa mɛ, ɩ́ wii Sayuli. Ɩnɩ ɩ suukaɣana-mɛɣɛ wontu kʋpantʋ, na ɩ tʋɣɩ mǝ tɔɔ kɛ́ kacɔka nyǝmnaa.
Akanaa taa akanaa hota tǝyoole. Sonataŋ kpisa tɔnʋɣʋ kɛ pulasɩ taa.
Ma ceu Sonataŋ, nyá sǝm tɔm wɩɩ-m kɛ́. N ka sɔɔla-m kɛ́ na pǝ kǝlɩ ɩsɩɩ alʋ, na n hɛɛsǝɣɩ ma laŋlɛ.
Yoolaa taa yoolaa sǝpa. Akanaa lepa yem.
Pǝlɛ pǝ waalɩ kɛ́ Tafiiti pɔɔsa Tacaa sɩ: Má mǝlɩ Yuta? Tacaa sɩ: Ɛɛ, mǝlɩ. Na ɩcatɛ nte tǝ taa kɛ́ maa caɣa? Ntɛna Tacaa sɩ: Polo Hepǝlɔŋ.
Ḿpʋ́ɣʋ́ Tafiiti kpaɣa ɩ alaa naalɛ, Sisilee tʋ Ahinowam na Kamɛɛlɩ tʋ Apikaalɩ wei ɩ kɛ́ Napaalɩ leelu tɔ na ɩ́ kpɛŋna.
Na ɩ yǝlaa mpa paa wɛ ɩ kiŋ tɔ, na pa alaa na pa piya na pá polo pá caɣa Hepǝlɔŋ.
Ɩlɛna Yuta nyǝ́ma polo na pá kpa Tafiiti kɛ wulaʋ kɛ Yuta taa. Ḿpʋ́ɣʋ́ pa heela Tafiiti sɩ Yapɛɛsɩ Kalaatɩ nyǝ́ma pimna Sayuli.
Ntɛna ɩ́ tili sɩ pá heeli-wɛ sɩ: Tacaa ɩ́ kooli-mɛɣɛ kʋpantʋ na ɩ́ fɛlɩ-mɛɣɛ timpi ɩ́ pima mǝ caa Sayuli tɔ. Ɩlɛ maa sɔɔsɩ-mɛɣɛ kʋpantʋ lapʋ.
<range>
Mpʋ tɔ, Yapɛɛsɩ nyǝ́ma ɩ́ kaasɩ mǝ tɩ na ɩ́ nyɔɔ toŋ. Mpi tɔ, mǝ caa Sayuli sǝpa tɔ maɣa Yuta nyǝ́ma sɩɩ ɩ lonte kɛ Yuta taa.
Ama Nɛɛ pǝyalʋ Apǝnɛɛ wei ɩ kɛ́ Sayuli yoolaa nyʋɣʋ tʋ tɔ ɩ seena Sayuli pǝyalʋ Ɩsǝpaalɩ na ɩ́ pona-ɩ Mahanayim,
na ɩ́ kpa-ɩ wulaʋ kɛ Kalaatɩ nyǝ́ma na Asɛɛ nyǝ́ma na Sisilee nyǝ́ma na Ɩfǝlayim nyǝ́ma na Pɛncamɛɛ nyǝ́ma tɔɔ. Ɩsɛɣɛlɩ tɛtʋ tǝna wulaʋ kɛ ɩ́ kpa-ɩ.
Waatʋ wei pa kpa Ɩsǝpaalɩ kɛ Ɩsɛɣɛlɩ nyǝ́ma wulaʋ tɔ ɩ pɩɩsɩ ka wɛ nɩɩlɛ. Ɩlɛna ɩ́ tɔɣɔ kawulaɣa kɛ pɩɩsɩ naalɛ. Yuta kpekǝle nyǝ́ma tike ka wɛnna Tafiiti waalɩ.
Pɩɩsɩ naatosompɔɣɔlaɣa na ɩsɔtʋnaa naatoso tǝcu kɛ Tafiiti tɔɣɔ kawulaɣa kɛ Yuta kpekǝle nyǝ́ma tɔɔ kɛ́ Hepǝlɔŋ ɩcatɛ taa.
Ḿpʋ́ɣʋ́ Nɛɛ pǝyalʋ Apǝnɛɛ na Ɩsǝpaalɩ pa yǝlaa lɩɩ timpi pa yaa sɩ Mahanayim tɔ na pá polo Kapawɔŋ nyǝ́ma tɔɔ.
Mpʋɣʋlɛ Seluya pǝyalʋ Sowapɩ na Tafiiti yǝlaa pa tʋ mpaaʋ, na pá polo pá suli Kapawɔŋ lɩɩlɛ nɔɣɔ, lɛlaa na kʋteŋ kʋnɛ lɛlaa na kʋnɛ.
Ntɛna Apǝnɛɛ tɔ Sowapɩ sɩ: Ta ɩfepiya taa napǝlɩ pá suli na pá yoo na tǝ́ nyǝnɩ. Sowapɩ sɩ: Ɛɛ, pá polo.
Ɩlɛna Pɛncamɛɛ ɩfepiya naanʋwa na naalɛ lɩɩ Ɩsǝpaalɩ yǝlaa taa, na naanʋwa na naalɛɣɛ Tafiiti nyǝ́ma taa.
Ɩlɛna pá suli naalɛ naalɛ na paa awe tɔkɩ ɩ tɔɣɔntǝlɛ nyʋɣʋ na pá sɔ tǝma kɔŋkɔmǝŋ taa kɛ́ laɣalɛɛ na pá hoti na pá sɩ. Mpʋɣʋlɛ pa ha Kapawɔŋ cɔlɔ tǝnɛ ɩnǝɣɩ hǝtɛ sɩ: Laɣalɛɛ kʋsɛŋtɛɛ tɛ́.
Pǝlɛ pǝ waalɩ kɛ́ acufu tiiwa na halɩ Tafiiti yǝlaa kʋ Apǝnɛɛ pa yǝlaa kɛ teu.
Sowapɩ na ɩ newaa Apǝsayi na Asayɛɛlɩ paa wɛ pa tǝna, na Asayɛɛlɩ ka pǝsa sewa kɛ́ ɩsɩɩ nam.
Ḿpʋ́ɣʋ́ ɩ tʋ Apǝnɛɛ waalɩ sɩ ɩ kʋɣɩ-ɩ.
Ntɛna Apǝnɛɛ pǝsɩ na ɩ́ pɔɔsɩ sɩ: Asayɛɛlɩ tɔɣɔnǝɣǝna-m mpʋ? Ɩlɛna ɩ́ cɔ sɩ: Ɛɛ, maɣa.
Mpʋɣʋlɛ Apǝnɛɛ sɩ: Tʋ́ nyá ntɔɣɔŋ yaa nyá mpǝtǝŋ tɔɔ ɩfepiya taa nɔɣɔlʋ waalɩ na ń kpa-ɩ na ń lɛɛkɩ ɩ wontu. Ama Asayɛɛlɩ ta tisi mpʋ.
Ɩlɛna Apǝnɛɛ tasa-ɩ yɔɣɔtʋɣʋ sɩ: Mǝlɩ ma waalɩ yoo. Tɔfɔ, ye ma kʋ-ŋ maa heeli nyá taalʋ Sowapɩ suwe?
Paa na mpʋ tɔ Asayɛɛlɩ ta nɩɩ. Tǝnaɣalɛ Apǝnɛɛ cula-ɩ ŋmantaaɣa kɛ ɩ lotu taa, na waalɩ tɔɔ na ká lɩɩ na ɩ́ sɩ́ kpakpaa. Ḿpʋ́ɣʋ́ pa tǝna mpa pa tala Asayɛɛlɩ tǝsǝtɛ tǝna tɔ pa sǝŋaa.
Ɩlɛna Sowapɩ na Apǝsayi pá tʋ́ Apǝnɛɛ waalɩ, pǝ kɔma ɩsɩɩ ilim tʋɣɩ ɩlɛ pa tala Kipeya-Amma tontoŋle nte tǝ wɛ Kiya ɩsɛntaa kɛ Kapawɔŋ wʋlaɣa tɛtʋ mpaaʋ taa tɔɣɔlɛ.
Mpʋɣʋlɛ Pɛncamɛɛ nyǝ́ma tasa kotuɣu kɛ Apǝnɛɛ kiŋ kɛ pulaɣa nakǝlɩ ka nyʋɣʋ taa.
Ntɛna Apǝnɛɛ kpɛɛsɩ Sowapɩ sɩ: Kʋɣʋ kaa sɩɩ tǝnaɣa kɛ mpʋ? N ta nyɩ taa sɩ pǝ kaa tɛɛsǝna kʋpantʋ? Heeli nyá yǝlaa kɛ lɔŋ sɩ pá yele pa tɛɛtʋnaa kʋɣʋ kɛ mpʋ.
Kɛlɛna Sowapɩ tuuna Tacaa na ɩ́ yɔɣɔtɩ sɩ: Ye n taa yɔɣɔtɩ ɩsǝntɔ, yǝlaa ka tɔɣɔna-mɛɣɛ ḿpʋ́ɣʋ́ halǝna pǝ fe.
Ḿpʋ́ɣʋ́ Sowapɩ hʋla tutuɣu na yoolaa sǝŋ na pá yele Ɩsɛɣɛlɩ nyǝ́ma kɛ tɔɣɔnʋɣʋ na yoonaʋ.
Ɩlɛna Apǝnɛɛ na ɩ yǝlaa pá tɔ ḿpʋ́ɣʋ́ ahoo tǝnaɣa tɛtɛkǝlɛ taa na pá tɛsɩ Yaatanɩ na pá faɣana Pitǝlɔŋ taa halǝna pá tala Mahanayim.
Sowapɩ lɩɩna Apǝnɛɛ tǝtɔɣɔnlɛ na ɩ́ kala yoolaa ɩlɛna ɩ́ maɣana yǝlaa pɔɣɔlaɣafɛɩ hiu fɛɩ Tafiiti yǝlaa taa na pǝ́ sɔɔsǝna Asayɛɛlɩ.
Ama Tafiiti nyǝ́ma ka kʋwa yǝlaa ŋmʋnʋɣʋ na nɩɩnʋwa na nɩɩtoso (360) kɛ Pɛncamɛɛ na Apǝnɛɛ pa yoolaa taa.
Ḿpʋ́ɣʋ́ Sowapɩ-wɛ pa kpaɣa Asayɛɛlɩ na pá pimi-ɩ ɩ caa pǝlaaʋ taa kɛ́ Pɛtǝlɛhɛm. Ɩlɛna pá tɔ ahoo tǝna, pǝ kɔma ɩsɩɩ pǝ nyaalǝɣɩ ɩlɛ pa tala Hepǝlɔŋ.
Tafiiti yǝlaa na Sayuli nyǝ́ma pa yoou taaŋa sɔsɔm kɛ́, na Tafiiti na ɩ nyǝ́ma pa toŋ sɔɔsǝɣɩ na Sayuli yǝlaa toŋ náá sǝkɩ.
Piya mpa Tafiiti alaa lʋla-ɩ Hepǝlɔŋ taa tɔ pa hǝla ntɔ, pa yaa kancaalaɣa nyǝŋ sɩ Amǝnɔŋ ɩ too kɛlɛ Tafiiti alʋ Sisilee nyǝŋ wei pa yaa sɩ Ahinowam tɔ.
Naalɛ nyǝŋ sɩ Kiliyapɩ, ɩ́lɛ́ ɩ too kɛlɛ Kamɛɛlɩ tʋ Napaalɩ leelu Apikaalɩ. Tooso nyǝŋ sɩ Apǝsalɔm, ɩ́lɛ́ ɩ too kɛlɛ Kesuli wulaʋ Talǝmayi pɛɛlɔ Maaka.
Liɣiti nyǝŋ sɩ Atoniya, ɩ́lɛ́ ɩ too kɛlɛ Hakiti. Kakpasɩ nyǝŋ sɩ Sefatiya, ɩ́lɛ́ ɩ too kɛlɛ Apitalɩ.
Naatoso nyǝŋ sɩ Ɩtǝleyam, ɩ́lɛ́ ɩ too kɛlɛ Ɩkǝla. Ɩ piya nsi ɩ lʋla Hepǝlɔŋ tɔɣɔlɛ.
Tafiiti yǝlaa na Sayuli nyǝ́ma pa yoou taa kɛ́ Apǝnɛɛ ná taɣana ɩ tǝɣɩ teu kɛ Sayuli tǝyaɣa taa na ɩ́ nyɔɔ toŋ.
Ḿpʋ́ɣʋ́ kʋyakʋ nakʋlɩ Ɩsǝpaalɩ kalǝna Apǝnɛɛ sɩ: Pepe tɔɔ kɛ́ n sʋʋna Aya pɛɛlɔ Lisipa wei ma caa Sayuli ka kpaɣaa tɔ?
Tǝnaɣalɛ pááná kpa Apǝnɛɛ kɛ sɔsɔm na ɩ́ tɔ sɩ: Ma ta kɛ mǝnaafiki tʋ sɩ ma lɩɩkɩ Sayuli yǝlaa waalɩ se. Ma tɔŋna kʋpantʋ lapʋ kɛ nyá caa Sayuli nyǝ́ma na ɩ taapalaa. Ma ta tʋ-ŋ Tafiiti niŋ taa. Ɩlɛna saŋa ń kalǝɣǝna-m sɩ ma lapa ɩsaɣatʋ kɛ alʋ tɔm taa.
Ma tuukina Ɩsɔ sɩ ɩsɩɩ ma lapa teitei ɩsɩɩ Tacaa ka heeluɣu Tafiiti na tuunaʋ sɩ ɩ ká cɛlɛ-ɩ Sayuli kawulaɣa na ɩ́ kpa-ɩ Ɩsɛɣɛlɩ na Yuta pǝ wulaʋ kɛ pǝ kpaɣaʋ Taŋ na pǝ́ sɩɩna Pɛɛsepa tɔ. Ye pǝ taɣa mpʋ Ɩsɔ ɩ́ kʋ-m.
<range>
Ɩsǝpaalɩ ta cɔ Apǝnɛɛ kɛ paa tɔmʋɣʋ kʋlʋmʋɣʋ. Mpi tɔ, ɩ nyaŋaɣana-ɩ kɛ́.
Ḿpʋ́ɣʋ́ Apǝnɛɛ tilaa na pa heeli Tafiiti sɩ: Nyá niŋ taa kɛ́ pǝ tʋ tɛtʋ. Mpʋ tɔ, tǝ́ pɛɛlɩ nɔɣɔ. Maa sǝna-ŋ na tǝ́ kɛɛsɩ Ɩsɛɣɛlɩ nyǝ́ma tǝna ɩsɛ na nyá tɔɔ.
Mpʋɣʋlɛ Tafiiti sɩ: Pǝ wɛ teu, ma na-ŋ tɩɩ pɛɛlɩ nɔɣɔ yaa. Ama kʋlʋmtʋ kɛ́ sɩ ye n ta kɔna ma alʋ Mikaalɩ n kaa keesi ma ɩsǝlɛ taa kɛ́.
Ɩlɛna Tafiiti tili na pá heeli Ɩsǝpaalɩ sɩ ɩ́ cɛlɛ-ɩ ɩ alʋ Mikaalɩ wei ɩ tɔɔ ɩ suu Filiisi nyǝ́ma hǝnnɔɔsɩ nɩɩnʋwa (100) tɔ.
Ntɛna Ɩsǝpaalɩ tili na pá mʋ alʋ kɛ ɩ paalʋ Layisi pǝyalʋ Patiyɛɛlɩ kiŋ.
Na ɩ paalʋ tǝŋǝɣɩ ɩ alʋ waalɩ na wula, halǝna timpi pa yaa sɩ Pahulim tɔ. Kɛlɛna Apǝnɛɛ tɔɣɔnɩ-ɩ sɩ: Polo ń mǝlɩ. Ɩ́lɛna ɩ́ mǝlɩ.
Mpʋɣʋlɛ Apǝnɛɛ na Ɩsɛɣɛlɩ nyʋɣʋ nyǝ́ma pa caɣaa na ɩ́ tɔ-wɛ sɩ: Hatoo lɔŋ Tafiiti kɛ ɩ́ caakaɣa sɩ ɩ́ kpa mǝ wulaʋ,
pǝ tala ɩ kpaʋ ntɛ́. Mpi tɔ, Tacaa yɔɣɔtaa sɩ: Ma tǝmlɛ tʋ Tafiiti niŋ kɛ maa fitina Ɩsɛɣɛlɩ nyǝ́ma kɛ pa kolontunaa na Filiisi nyǝ́ma niŋ taa.
Ɩlɛna Apǝnɛɛ heeli-tǝɣɩ Pɛncamɛɛ nyǝ́ma na ɩ́ tɛlǝsɩ Tafiiti kɛ nti nti Ɩsɛɣɛlɩ nyǝ́ma na Pɛncamɛɛ kpekǝle tǝna pa caɣaa na pá maɣasɩ tɔ.
Apǝnɛɛ tala Tafiiti tɛ tɔ na yǝlaa hiu kɛ ɩ waalɩ kɛ́, na ɩ́lɛ́ ɩ́ la-wɛɣɛ mʋʋllɛ kɛ teu.
Mpʋɣʋlɛ Apǝnɛɛ tɔma Tafiiti sɩ: Haɩ, ta caa, maa polo na má kpeɣeli Ɩsɛɣɛlɩ nyǝ́ma tǝna na má kɔna na nyá na-wɛ ɩ́ pɛɛlɩ nɔɣɔ, ɩlɛna ń tɔɣɔ kawulaɣa kɛ tɛtʋ tǝna tɔɔ ɩsɩɩ n caakɩ tɔ. Ɩlɛna Tafiiti cɛ Apǝnɛɛ na ɩ kpeena laŋhʋlʋmlɛ.
Ḿpʋ́ɣʋ́ Sowapɩ na Tafiiti yoolaa pa lɩɩna kʋlɩɩʋ na pá kuuwa kolontunaa wontu kɛ sɔsɔm. Ɩlɛ pa ta maɣana Apǝnɛɛ kɛ Hepǝlɔŋ. Tafiiti tɛma-ɩ yeluɣu na ɩ́ tɛɛna laŋhʋlʋmlɛ.
Sowapɩ na yoolaa pa talaa, ɩlɛna pa taɣasɩ-ɩ sɩ: Apǝnɛɛ kɔma wulaʋ kiŋ na wulaʋ yele-ɩ na ɩ́ kpena laŋhʋlʋmlɛ.
Kɛlɛna Sowapɩ polo wulaʋ kiŋ na ɩ́ pɔɔsǝɣɩ-ɩ sɩ: Ta caa, Apǝnɛɛ kɔma nyá kiŋ na ń yele-ɩ na ɩ́ kpe yaa?
Anɩ n nyǝ́ma ɩ tɔɔ, ɩ kɔma-ŋ feŋuɣu kɛ́ sɩ ɩ nyǝŋ nyá laɣatʋ na pǝ tǝna mpi n lakɩ tɔ.
Sowapɩ lɩɩ Tafiiti tɛ, ɩlɛna ɩ́ tili Apǝnɛɛ waalɩ kɛ kpakpaa na pá hiki-ɩ Sila lɔkɔ kiŋ na pá mǝŋna-ɩ, Tafiiti ná tá nyɩ pǝ taa pʋlʋ.
Apǝnɛɛ talaa ɩlɛna Sowapɩ hɔmɩ-ɩ na ɩ́ lɩɩna kpeeŋa ɩsɩɩ ɩ wɛlǝtǝɣɩ-ɩ tɔm, na ɩ́ sɔ ɩ lotu taa kɛ́ sǝyaɣa na ɩ́ sɩ. Ɩ lɛɛta-ɩ kʋɣʋ mpi ɩ ka kʋ ɩ neu Asayɛɛlɩ tɔɣɔlɛ.
Tafiiti nɩɩ-tɩ ɩlɛna ɩ́ tɔ sɩ: Tacaa nyǝ́ma sɩ Nɛɛ pǝyalʋ Apǝnɛɛ sǝm tɔm fɛɩ má na ma kawulaɣa tá tɔɔ tɔtɔ.
Ɩ sǝm tɔm ɩ́ wɛɛ Sowapɩ na ɩ caa tǝyaɣa nyǝ́ma pa tɔm. Pǝ tɔɔ tɔ Sowapɩ lʋlʋɣʋ taa kaa laŋ casaɣa tʋ, yaa tɔnʋɣʋ tɔɔ asilima kʋtɔŋ tʋ, yaa ɩcam, yaa wei ɩ sǝpǝna laɣatɛ tɔ, yaa nyɔɣɔtʋ.
Apǝnɛɛ ka kʋwa Sowapɩ na Apǝsayi pa neu Asayɛɛlɩ kɛ Kapawɔŋ kɛ yoou taa tɔɣɔ pɛlɛ pa lɛɛta-ɩ.
Tǝnaɣalɛ Tafiiti tɔma Sowapɩ na ɩ waalɩ yǝlaa tǝna sɩ: Ɩ́ cǝlɩ mǝ wontu na laŋwakǝllɛ na ɩ́ suu fɔlǝtɔnaa taka na ɩ wii Apǝnɛɛ sǝm. Pa pukaɣana-ɩ pim, ɩlɛna Tafiiti tǝŋ na ɩ́ polo pǝlaaʋ tɔɔ.
Pa pima Apǝnɛɛ kɛ Hepǝlɔŋ, ɩlɛna wulaʋ Tafiiti tʋlɩ nɔɣɔ na ɩ́ wii ɩ pǝlaaʋ tɔɔ tǝkpoo, na yǝlaa tǝna wii mpʋ tɔtɔ.
Mpʋɣʋlɛ wulaʋ tasa-ɩ wula sɩ: Apǝnɛɛ n sǝpa mpʋ ɩsɩɩ kʋmɛlɛŋ suwe?
Anɩ pa ta hɔkɔ nyá niŋ kɛ ŋmɩɩsɩ. Pǝyele pa ta hɔkɔ nyá nɔɔhɛɛ kɛ alukpala. Pǝ́cɔ́ n hotaa ɩsɩɩ ɩsaɣaʋ. Mpʋ́ɣʋ́ yǝlaa tǝna tasa-ɩ wula
na pá pona Tafiiti kɛ tɔɣɔnaɣa kɛ ilim taa. Tǝnaɣalɛ Tafiiti tuuwa sɩ: Ye ma tǝŋa pʋlʋ na ilim ta tʋta Ɩsɔ ɩ́ kʋ-m.
Yǝlaa nɩɩ wulaʋ kʋlapʋtʋ ntɩ ɩlɛna pa laŋa hɛɛna-tɩ.
Ɩlɛna Ɩsɛɣɛlɩ yǝlaa cɛkǝna kʋyakʋ ŋkʋ sɩ pǝ taɣa wulaʋ yelina na pá kʋ́ Apǝnɛɛ.
Mpʋɣʋlɛ Tafiiti heela yǝlaa sɩ: Ɩsɛɣɛlɩ nyǝ́ma yoolaa wulaʋ sɔsɔ hotina saŋa ɩsǝntɔ.
Paa na Ɩsɔ lǝsa-m sɩ má la wulaʋ tɔ, ma kɛ́ ɩcam kɛ́, na Seluya pǝyalaa mpɛ pa kǝla ɩsaɣatʋ. Ɩsɔ ɩ́ fɛlɩ-wɛ na pǝ́ kɛɛsǝna pa ɩsaɣatʋ.
Sayuli pǝyalʋ Ɩsǝpaalɩ nɩɩwa sɩ Apǝnɛɛ sǝpa Hepǝlɔŋ, ɩlɛna pǝ́ yɔɔlɩ-ɩ na Ɩsɛɣɛlɩ nyǝ́ma tǝna laŋa pǝsɩ katatǝlaɣa.
Ɩsǝpaalɩ ka wɛna ɩ kʋlɩɩʋ nyʋɣʋ nyǝ́ma kɛ naalɛ kɛ́. Pa yaa lɛlʋ sɩ Paana na lɛlʋ sɩ Lekapii pa caa kɛlɛ Pɛncamɛɛ tʋ Limɔŋ wei ɩ wɛ Pelɔtɩ tɔ. Mpi tɔ, ɩcatɛ ntɛ́ pa nyǝnaɣa-tɛɣɛ Pɛncamɛɛ nyǝ́ma nyǝntɛ kɛ́.
Pelɔtɩ nyǝ́ma ka sewa na pá cɔɔsɩ Kitayim na pá pǝsɩ tǝna nyǝ́ma halǝna saŋa.
Sayuli pǝyalʋ Sonataŋ ka wɛna apalʋpǝyaɣa na pa yaa-kɛ sɩ Mefipaalɩ. Kʋyakʋ ŋku ka caa Sonataŋ na Sayuli pa sǝpa tɔɣɔ ka nʋkʋlʋ seekaɣana-kɛ na ká hoti ka nɔɔhɛɛ tɔɔ na pǝ́ kaanɩ-kɛ́. Waatʋ ɩnɩ tɔ, kaa wɛna pɩɩsɩ kakpasɩ.
Ḿpʋ́ɣʋ́ Lekapii na Paana pa pola Ɩsǝpaalɩ tǝyaɣa kɛ ilim taa kɛ́ waatʋ wei Ɩsǝpaalɩ ná hǝntaa sɩ ɩ hɛɛsǝɣɩ tɔ.
Pa kɛɛsǝna ilim hɛka kɛ́ na pá cɛsɩ na pá sʋʋ tǝyaɣa ɩsɩɩ pa pola tɔɣɔnaɣa pee kpaɣaʋ, na Ɩsǝpaalɩ hǝnta naŋ taa na ɩ́ hɛɛsǝɣɩ. Ɩlɛna pá kʋ-ɩ na pá sɛtɩ ɩ nyʋɣʋ na pá kpaɣa-kʋ na pá faɣana Yaatanɩ tɛtɛkǝlɛ taa kɛ́ ahoo tǝna.
<range>
Ḿpʋ́ɣʋ́ pa pona-kʋɣʋ Tafiiti kɛ Hepǝlɔŋ na pá heeli-ɩ sɩ: N naakɩ nyá kolontu Sayuli wei ɩ pɛɛkaɣa-ŋ kʋɣʋ tɔ ɩ pǝyalʋ Ɩsǝpaalɩ nyʋɣʋ ntɔ? Haɩ, ta caa wulaʋ, Ɩsɔ lɛɛtǝɣǝna Sayuli na ɩ lʋlʋɣʋ nyǝ́ma na nyá nɔɣɔ.
Mpʋɣʋlɛ Tafiiti cɔwa sɩ: Ma tuuna Tacaa wei ɩ yapa-m asola anɩ a nɔɣɔ taa tɔ sɩ,
yʋlʋ wei ɩ ka kɔma na ɩ́ heeli-m Sayuli sǝm, na ɩ́lɛ́ ɩ maɣasǝɣɩ ɩ taa sɩ ma laŋlɛ ká hɛɛna-tɩ tɔ, ma yelaa kɛ́ na pá kpa-ɩ na pá kʋ-ɩ. Ma sɩ ɩ tɔm heeluɣu kasǝyaɣa ntɛ́.
Halɩ ḿpʋ́ɣʋ́ asaɣaa ka polo na pá maɣana yʋlʋ kɛ ɩ tǝyaɣa taa kɛ́ ɩ tǝhǝntǝlɛ na pá kʋ-ɩ tulum na? Ɩsǝnaɣa pɩɩ la na má kaa lɛɛtɩ-wɛ na má kpiisi-wɛɣɛ tɛtʋ tɔɔ?
Ntɛna Tafiiti tɔ ɩ yǝlaa sɩ: Ɩ́ kʋ-wɛ. Ɩlɛna pá sɛtɩ pa niŋ na pa nɔɔhɛɛ na pá pusi-wɛɣɛ tɩɩŋ tɔɔ kɛ́ Hepǝlɔŋ lɩɩlɛ nɔɣɔ. Na pá pi Ɩsǝpaalɩ nyʋɣʋ kɛ Apǝnɛɛ pǝlaaʋ taa kɛ́ Hepǝlɔŋ.
Ḿpʋ́ɣʋ́ Ɩsɛɣɛlɩ kpeka tǝna kota Tafiiti kiŋ kɛ Hepǝlɔŋ na pá tɔmɩ-ɩ sɩ: Ta na-ŋ ta calǝm kʋlʋmǝm kɛ́.
Paa hatoo waatʋ wei Sayuli ka kɛ́ ta wulaʋ tɔ, kʋlʋm nyá ɩnɩ n paasaɣana Ɩsɛɣɛlɩ yoolaa. Tacaa ka tɛma-ŋ heeluɣu kɛ ḿpʋ́ɣʋ́ sɩ ń paasǝna Ɩsɛɣɛlɩ nyǝ́ma na ń lá pa wulaʋ.
Ḿpʋ́ɣʋ́ Ɩsɛɣɛlɩ sɔsaa kota Tafiiti kiŋ kɛ Hepǝlɔŋ na pá na-ɩ pá pɛɛlɩ nɔɣɔ kɛ Tacaa ɩsɛntaa na pɛlɛ pá pǝlɩ-ɩ nim na ɩ́ pǝsɩ Ɩsɛɣɛlɩ wulaʋ.
Tafiiti pɩɩsɩ ka wɛ hiu na naanʋwa kɛ waatʋ wei pa kpa-ɩ wulaʋ tɔ. Ḿpʋ́ɣʋ́ ɩ tɔɣɔ kawulaɣa kɛ pɩɩsɩ nɩɩlɛ.
Ɩ tɔɣɔ kawulaɣa kɛ Hepǝlɔŋ kɛ Yuta nyǝ́ma tɔɔ kɛ́ pɩɩsɩ naatosompɔɣɔlaɣa na ɩsɔtʋnaa naatoso, na Yosalɛm kɛ Yuta na Ɩsɛɣɛlɩ pá kʋkpɛntʋɣʋ tɔɔ kɛ́ pɩɩsɩ hiu na naanʋwa na tooso.
Ḿpʋ́ɣʋ́ waatʋ nɔɣɔlʋ Tafiiti na ɩ yoolaa pa pola Yosalɛm kɛ Yepusi nyǝ́ma mpa pa kɛ́ tɛtʋ nyǝ́ma tɔ pa yoonaʋ. Tǝnaɣalɛ pɛlɛ pa tɔma-ɩ sɩ: N kaa pǝsɩ na ń sʋʋ ta ɩcatɛ taa. Paa yʋlʋmaa na kaakalasɩ paa pǝsɩ na pá taŋ-mɛ. Pǝ nyʋɣʋ ntɛ́ sɩ ɩcatɛ wɛ toŋ, Tafiiti kaa pǝsɩ na ɩ́ sʋʋ tǝ taa.
Ama Tafiiti lɛɛka koloŋa sɔsaɣa ɩcatɛ na ɩ́ kanta na pá ha-tɛɣɛ hǝtɛ sɩ Tafiiti tɛ.
Kʋyakʋ ŋkʋɣʋ Tafiiti tɔma ɩ yoolaa sɩ: Ye wei ɩ caa sɩ ɩ́ yoona Yepusi nyǝ́ma pʋntʋ ɩ́ tǝŋ lʋm sɩɩlʋɣʋ na ɩ́ kʋ́ ma kolontunaa kaakalasɩ na yʋlʋmaa mpa pa woŋaɣa-m tɔ. Pǝ tɔɔ kɛ́ pǝ pǝsa ɩtuule sɩ: Kaakalaɣa yaa yʋlʋm kaa sʋʋ Tafiiti tǝyaɣa taa.
Ḿpʋ́ɣʋ́ Tafiiti lɛɛka koluŋa sɔsaɣa ɩcatɛ ntɛ́ na ɩ́ caɣa tǝ taa na ɩ́ ha-tɛ sɩ: Tafiiti tɛ. Ɩlɛna ɩ́ ŋmá koluŋa na Milo na ɩ́ sɔɔsɩ kutuluŋ na pǝ taa tɔɔ.
Ɩlɛna Tafiiti toŋ sɔɔsǝɣɩ na pǝ́ puki na Tacaa Ɩsɔ Toma tǝna tʋ wɛ ɩ waalɩ.
Ḿpʋ́ɣʋ́ Tiii wulaʋ Hilam pona Tafiiti kɛ tǝmlɛ nyǝ́ma na kpoŋkpolonaa kʋpama na kaafǝntanaa na pɛɛ saakǝlaa na pá ŋmá Tafiiti kɛ kawulaɣa tǝyaɣa.
Tǝnaɣa ɩ cɛkǝnaa sɩ Tacaa kpa-ɩ Ɩsɛɣɛlɩ nyǝ́ma wulaʋ. Pǝyele ɩ kʋsa ɩ kawulaɣa nyʋɣʋ kɛ ɩ ka sɔɔla ɩ yǝlaa Ɩsɛɣɛlɩ nyǝ́ma tɔ pǝ tɔɔ.
Tafiiti tala Yosalɛm ɩlɛna ɩ́ kpaɣa alaa na pɛlɛ pá lʋlɩ-ɩ piya kɛ tǝna.
Pa hǝla ntɛ́ Samʋwa na Sopapɩ na Nataŋ na Salʋmɔŋ
na Ɩpaalɩ na Ɩlisuwa na Nefɛkɩ na Yafiya
na Ɩlisama na Ɩliyata na Ɩlifɛlɛtɩ.
Ḿpʋ́ɣʋ́ Filiisi nyǝ́ma nɩɩwa sɩ pa kpa Tafiiti kɛ Ɩsɛɣɛlɩ nyǝ́ma wulaʋ. Ɩlɛna pá polo pa tǝnaɣa ɩ waalɩ. Tafiiti nɩɩ mpʋ, ɩlɛna ɩ́ sʋʋ koloŋa ɩcatɛ taa.
Filiisi nyǝ́ma talaa, ɩlɛna pá watɩ Lefayim tɛtɛkǝlɛ taa.
Ɩlɛna Tafiiti pɔɔsɩ Tacaa sɩ: Má polo Filiisi nyǝ́ma waalɩ? N ká tʋ-wɛɣɛ ma niŋ taa? Tacaa sɩ: Ɛɛ, polo, maa tʋ-wɛɣɛ nyá niŋ taa.
Ḿpʋ́ɣʋ́ Tafiiti pola Filiisi nyǝ́ma kiŋ kɛ timpi pa yaa sɩ Paalɩ-Pelasim tɔ na ɩ́ kʋ-wɛ. Ɩlɛna ɩ́ tɔ sɩ: Tacaa hɛɛ-m mpaaʋ kɛ ma kolontunaa caŋa taa ɩsɩɩ lʋm fakʋɣʋ akʋla sɔsɔɔna tɔ. Pǝ tɔɔ kɛ́ ɩ ha lonte ntɛɣɛ hǝtɛ sɩ Ɩsɔ mpaaʋ tǝfaɣalɛ.
Filiisi nyǝ́ma sewa na pa yele pa tɩɩŋ ɩlɛna Tafiiti na ɩ yǝlaa pa kpaɣa na pá wɔ kɔkɔ.
Ḿpʋ́ɣʋ́ Filiisi nyǝ́ma tasa watʋɣʋ kɛ Lefayim tɛtɛkǝlɛ sɩ pa yookina Ɩsɛɣɛlɩ nyǝ́ma.
Tafiiti pɔɔsa Tacaa, ɩlɛna Tacaa heeli-ɩ sɩ: Taa pona pa ɩsɛntaa tɔɔ. Cɛ na ń lɩɩna pa waalɩ tɔɔ kɛ́ tuluŋa kɛ tɩɩŋ taalɛ ɩsɛntaa.
Ye n kɔma na ń nɩɩ yǝlaa nɔɔhɛɛ kɛ tɩɩŋ ɩnɩ ɩ taa ɩsɩɩ yoolaa nɔɔhɛɛ, ɩlɛ n tii pa tɔɔ kɛ́ kpakpaa. Mpi tɔ, Tacaa tɛɛna-ŋ nɔɣɔ sɩ ɩ yookina Filiisi nyǝ́ma.
Ḿpʋ́ɣʋ́ Tafiiti lapa ɩsɩɩ Tacaa heela-ɩ tɔ, na ɩ́ kʋ́ ɩ kolontunaa kɛ pǝ kpaɣaʋ Kepa tɔ halǝna Kesɛɛ.
Ḿpʋ́ɣʋ́ Tafiiti tasa Ɩsɛɣɛlɩ yoolaa taa yoolaa kɛ kpeɣeluɣu kɛ yǝlaa ɩsɩɩ iyisi hiu na naanʋwa (30000).
Ɩlɛna pá tɛɛ timpi pa yaa sɩ Paala tɔɣɔ Yuta sɩ pa kpakǝɣɩ Ɩsɔ atakaa. Tacaa Toma tǝna tʋ tǝnna atakaa ɩnɩ na ɩ tɔkɩ kawulaɣa kɛ ɩsɔtaa taŋlaa tɔɔ.
Ḿpʋ́ɣʋ́ pa kpaɣa Ɩsɔ atakaa kɛ́ Apinatapɩ tɛɣɛ pulaɣa tɔɔ na pá tʋ-ɩ kɛɛkɛ kʋfalʋ taa, na Apinatapɩ pǝyalaa Ahiyo kɛ lɔlɔ na Yusa kɛ kɔŋkɔŋ tɔɔ na pá paasǝɣǝna-ɩ.
<range>
Na pá makɩ wontu na hǝsɩ na Tafiiti na ɩ nyǝ́ma pá paakɩ.
Pa tala tǝfallɛ nte tǝ wɛ timpi pa yaa sɩ Nakɔŋ tɔ, ɩlɛna naaŋ kpilisi kɛɛkɛ na Ɩsɔ atakaa taŋ hotuɣu na Yusa temi-ɩ.
Tǝnaɣalɛ Tacaa mʋ-ɩ na pááná na ɩ́ kʋ-ɩ tǝnaɣa atakaa kite kɛ mpi pǝ tɔɔ ɩ ta nyana Ɩsɔ atakaa tokinaʋ tɔ.
Ama Tafiiti laŋlɛ ta hɛɛna Yusa kʋɣʋ mpɩ, na pá ha lonte ntɛɣɛ hǝtɛ sɩ Yusa tǝkʋlɛ. Na pá yaakɩ-tɛɣɛ ḿpʋ́ɣʋ́ halǝna saŋa.
Ḿpʋ́ɣʋ́ sɔɣɔntʋ kpa wulaʋ na ɩ́ tɔ sɩ: Ye mpʋ maa pǝsɩ ma pona Ɩsɔ atakaa kɛ ma tɛɣɛlɛ?
Ɩlɛna Tafiiti kisi Ɩsɔ atakaa ponaʋ kɛ ɩ tɛ na ɩ́ pona-ɩ Katɩ tʋ wei pa yaa sɩ Opɛtɩ-Ɩtɔm tɔ ɩ tɛ.
Na atakaa caɣa apalʋ ɩnɩ ɩ tɛɣɛ ɩsɔtʋnaa tooso. Ɩlɛna Tacaa náá kooli ɩ́lɛ́ na ɩ tǝyaɣa nyǝ́ma tǝnaɣa kʋpantʋ.
Ɩlɛna pá taɣasɩ Tafiiti sɩ Tacaa koola Opɛtɩ-Ɩtɔm na ɩ nyǝ́ma tǝnaɣa kʋpantʋ kɛ Ɩsɔ atakaa tɔɔ. Ntɛna wulaʋ polo Opɛtɩ-Ɩtɔm tɛ na ɩ kpaɣa Ɩsɔ atakaa na pá pona ɩ tɛ na aŋmaala.
Atakaa sǝɣǝllaa ɩ́ kpɛsa nɔɔhɛɛ naatoso na alaafǝya, ɩlɛ kɔtǝlaa la naʋ na naʋle nim nyǝntɛ kɛ kɔtaɣa.
Ɩlɛna Tafiiti fɛlɩ paalɛ kɛ teu kɛ atakaa ɩsɛntaa na ɩ́ suuwa kɔtǝlaa toko tike.
Ḿpʋ́ɣʋ́ ɩ na Ɩsɛɣɛlɩ nyǝ́ma tǝna pa pona Tacaa atakaa kɛ Yosalɛm na akantɛɛ na laŋhʋlʋmlɛ kakiisasɩ.
Pa tɔŋna Ɩsɔ atakaa sʋʋnaʋ kɛ wulaʋ ɩcatɛ taa, ɩlɛ Tafiiti alʋ Mikaalɩ Sayuli pɛɛlɔ sǝŋna pǝtote ntɛ́ na ɩ́ ná ɩ paakɩ na ɩ́ ŋmaakɩ atakaa ɩsɛntaa. Ḿpʋ́ɣʋ́ Mikaalɩ tʋʋ Tafiiti kɛ ɩ taa.
Pa tana Ɩsɔ atakaa ɩlɛna pá sɩɩ-ɩ ɩ lonte taa kɛ́ cokǝle nte Tafiiti ka lapa tɔ tǝ taa, na pá lá kɔtasɩ nsi kɔkɔ lusa sɩ tǝna tɔ na ciikuɣu nyǝnsɩ.
Pa tɛma kɔtasɩ nsǝɣɩ lapʋ ɩlɛna Tafiiti kooli yǝlaa tǝnaɣa kʋpantʋ kɛ Toma tǝna tʋ Tacaa hǝtɛ taa.
Ɩlɛna Tafiiti tala apalaa na alaa mpa paa kota tǝna tɔɣɔ tɔɣɔnaɣa. Paa wei kɛ potopoto, na nantʋɣʋ, na sʋlʋm, na pá kpe.
Tafiiti mǝla tǝyaɣa sɩ ɩ kooliɣi ɩ nyǝ́ma kɛ kʋpantʋ, ɩlɛna Mikaalɩ lɩɩ na ɩ́ sǝŋɩ-ɩ na ɩ́ tɔmɩ-ɩ sɩ: Ama Ɩsɛɣɛlɩ wulaʋ teeli ɩnɛɣɛ saŋa pɔpɔtʋ kɛ́. N wɔɣɔsa nyá kawulaɣa wontu na ń paakɩ nyá waalɩ nyǝ́ma yomaa alʋ nyǝ́ma ɩsɛntaa ɩsɩɩ yʋlʋ kɛ yem.
Ntɛna Tafiiti cɔ-ɩ sɩ: Tacaa wei ɩ kisa nyá caa na ɩ́ lǝsɩ-m sɩ má la Ɩsɛɣɛlɩ nyǝ́ma wulaʋ tɔ ɩ ɩsɛntaa kɛ́ ma paawa.
Ma caa ma pasa ma tɩ na má pǝsɩ kpɛtɛ na pǝ́ kǝlɩ mpʋ. Paa na mpʋ tɔ, ma nyʋɣʋ ká kʋlɩ yomaa alʋ nyǝ́ma mpa n yɔɣɔtǝɣɩ tɔ pa ɩsɛntaa kɛ́.
Sayuli pɛɛlɔ Mikaalɩ na ɩ sǝm tɔ ɩ ta lʋlɩ pǝyaɣa.
Tacaa yapa wulaʋ kɛ ɩ kolontunaa niŋ taa, ɩlɛna ɩ́ mǝlɩ ɩ kawulaɣa tǝyaɣa kʋfalaɣa taa na hɛɛsʋɣʋ.
Ḿpʋ́ɣʋ́ kʋyakʋ nakʋlɩ ɩ tɔma Ɩsɔ kʋyɔɣɔtʋtʋ tɛlǝsʋlʋ Nataŋ sɩ: Pǝ ta mʋna sɩ máá wɛɛ kutuluɣu kʋpaŋkʋ taa na Ɩsɔ atakaa náá wɛ cokǝle taa.
Ntɛna Nataŋ cɔ wulaʋ sɩ: Polo na ń la pǝ tǝna mpi n maɣasǝɣɩ nyá taa tɔ. Mpi tɔ, Tacaa wɛ nyá waalɩ kɛ́.
Ahoo yuwa ɩlɛna Tacaa tɔ Nataŋ sɩ:
Polo na ń heeli ma pǝyalʋ Tafiiti sɩ pǝ taɣa ɩnɩ ɩ ka ŋmana-m tǝyaɣa ŋka ka taa maa caɣa tɔ.
Hatoo ma lǝsʋɣʋ Ɩsɛɣɛlɩ nyǝ́ma kɛ Icipiti taa na pǝ́ sɩɩna saŋa tɔ ma ta sʋʋta kutuluɣu taa. Cokǝle taa kɛ́ ma wɛ mpʋ.
Too ma na Ɩsɛɣɛlɩ nyǝ́ma tǝ lɩɩʋ tɔ, ma ta pɔɔsǝta pa nyʋɣʋ nyǝ́ma mpa ma lǝsaa tɔ pa taa nɔɣɔlʋ sɩ pepe tɔɔ kɛ́ pa ta ŋma-m kutuluɣu kʋpaŋkʋ.
Mpʋ tɔ, heeli ma pǝyalʋ Tafiiti sɩ Toma tǝna tʋ Tacaa má, ma yɔɣɔtaa sɩ ntiɣile taa kɛ́ ma kpaɣa-ɩ heeŋ waalɩ sɩ ɩ́ la ma Ɩsɛɣɛlɩ nyǝ́ma wulaʋ
na máá wɛ ɩ waalɩ kɛ́ ɩ tɔntɛ tǝna taa. Ɩlɛna má kpiisi ɩ kolontunaa tǝna na má kʋsɩ ɩ nyʋɣʋ ɩsɩɩ atɛ sɔsaa lɛlaa.
Ɩlɛna má ha ma Ɩsɛɣɛlɩ nyǝ́ma kɛ tǝcaɣalɛ sɩ pá caɣa teu na pʋlʋ ɩ́ taa peɣeli-wɛ. Yǝlaa asaɣaa ɩ́ taa tɔɣɔ pa ɩsɛ,
ɩsɩɩ saa wei maa kpa paasǝnlaa kɛ ma yǝlaa Ɩsɛɣɛlɩ nyǝ́ma tɔɔ tɔ. Pǝyele ma yapa-ɩ ɩ kolontunaa tǝna niŋ taa sɩ ɩ́ hɛɛsɩ. Tacaa sɩ: Pʋntʋ ɩnɩ ɩ ka sɩɩna-m tǝyaɣa, pǝ taɣa Tafiiti ká ŋmana-kɛ.
Ye pǝ tala nyá kʋyakʋ na n sǝpa ɩlɛ maa lǝsɩ nyá piya mpa n lʋlǝna nyá tapʋɣʋ tɔ pa taa nɔɣɔlʋ na má kpa-ɩ wulaʋ.
Ɩnɩ ɩ ká ŋmana-m tǝyaɣa na maa yele na ɩ kawulaɣa kumte wɛɛ tam tɔɔ.
Ɩ ká nyǝnǝɣɩ-m ɩ caa na maa nyǝnǝɣɩ-ɩ ma pǝyaɣa. Ye ɩ pǝntǝna-m maa hɔ ɩ kpaŋʋɣʋ ɩsɩɩ pa lakʋɣʋ pǝyaɣa tɔ.
Ama ma kaa yele-ɩ pɛɛlɛɛ hʋlʋɣʋ ɩsɩɩ ma lapʋ Sayuli na má lɔ-ɩ na má lɛɛtɩ-ŋ ɩ lonte tɔ.
Nyá kawulaɣa na nyá kumte na nyá piitim pɩɩ wɛɛ tam tɔɔ kɛ́.
Nti nti Ɩsɔ heela Tafiiti na Ɩsɔ kʋyɔɣɔtʋtʋ tɛlǝsʋlʋ Nataŋ nɔɣɔ tɔɣɔlɛ.
Mpʋɣʋlɛ Tafiiti pola Ɩsɔ cokǝle taa na ɩ́ yɔɣɔtǝna Ɩsɔ sɩ: Haɩ, Tacaa ta Ɩsɔ, má na ma tǝyaɣa tǝ kɛ́ we na ń kɔŋna-m timpi taa ma wɛ ɩsǝntɔ tɔ?
Pǝlɛ pǝ paasi na ń tasǝɣɩ ma tǝyaɣa sɩɩʋ tɔm na? Ye pǝ taɣa Ɩsɔ, yʋlʋ kaa pǝsɩ na ɩ́ yɔɣɔtɩ mpʋ pǝ taka.
Wentiɣi ma taka ma wɛna sɩ ma heeliɣi-ŋ? N nyǝma-m kɛ́.
Nyá maɣamaɣa n sɔɔlǝna na ń la tǝma sɔsɔɔna anɛ, na ń kuli-m tɔm tǝnɛ tǝ tɔɔ ɩsɩɩ n ka yɔɣɔtʋɣʋ tɔ.
Tacaa Ɩsɔ n kɛ́ Sɔsɔ kɛ́. Mpi tɔ, nɔɣɔlʋ ta nǝɣǝsǝna-ŋ. Ye tǝ kɛɛsǝna nti ɩnɩ tǝ nɩɩna ta ŋkpaŋŋ tɔ nɔɣɔlʋ ɩ fɛɩ ɩsɩɩ nyá.
Piitim napǝlɩ pǝ fɛɩ na pǝ́ nǝɣǝsǝna nyá yǝlaa Ɩsɛɣɛlɩ nyǝ́ma mpa n kɔma na ń ya sɩ tǝ pǝsɩ nyá nyǝ́ma na nyá hǝtɛ yaa na ń la-tʋɣʋ piti tǝma na kɔkɔlɔ nyǝm na ń ya-tʋɣʋ Icipiti taa na ń tɔɣɔnɩ piitimnaa lɛlaa na pa tɩɩŋ.
Na tǝ pǝsɩ nyá nyǝ́ma kɛ tam tɔɔ, na nyaa pǝsɩ ta Ɩsɔ.
Mpʋ tɔ, Tacaa Ɩsɔ yele na tɔm nti n yɔɣɔta ma na ma tǝyaɣa tá tɔɔ tɔ tǝ́ la na tǝ́ wɛɛ ḿpʋ́ɣʋ́ tam tɔɔ.
Nyá hǝtɛ ɩ́ wɛɛ sɔsɔɔlɛ na yǝlaa pʋɣʋlǝɣɩ tam sɩ: Ɩsɛɣɛlɩ nyǝ́ma Ɩsɔ kɛlɛ Toma tǝna tʋ Tacaa na ń paasǝɣǝna ma tǝyaɣa.
Mpi tɔ, Tacaa Ɩsɛɣɛlɩ nyǝ́ma Ɩsɔ, nyá tʋna nyá tɔm kɛ ma ŋkpaŋŋ taa sɩ n ká sɩɩ ma tǝyaɣa. Pǝ tɔɔ kɛ́ ma kaasa ma tɩ na má sǝlǝmɩ-ŋ sǝlǝmʋɣʋ kʋnɛ.
Tacaa Ɩsɔ, n kɛ́ Ɩsɔ kɛ́. Na ń yɔɣɔta nti n lakɩ-tǝɣɩ. Nyá kɛɛsǝna-m nyá kʋpantʋ tǝnɛ tǝ tɔm.
Kooli ma tǝyaɣa kɛ kʋpantʋ na ká wɛɛ tam tɔɔ ɩsɩɩ n yɔɣɔtʋɣʋ tɔ, na kʋpantʋ ntɩ tǝ́ wɛɛ ka tɔɔ kɛ́ tam.
Pǝlɛ pǝ waalɩ kɛ́ Tafiiti tasa Filiisi nyǝ́ma kɛ yoonaʋ na ɩ́ ŋmakǝlɩ-wɛ na ɩ́ lɛɛkɩ pa ɩcatɛ sɔsɔɔlɛ nte pɛlɛ paa tɔɣaa tɔ.
Ḿpʋ́ɣʋ́ Tafiiti yoona Mowapʋ nyǝ́ma na ɩ́ kpa-wɛɣɛ yomle. Ɩlɛna ɩ́ hɩɩsɩ-wɛɣɛ atɛ, na pá kala yǝlaa tooso, ɩlɛ pa kʋ naalɛ. Pá kala yǝlaa tooso, pa kʋ naalɛ. Pǝ kaasa mpa ɩlɛna pɛlɛ pá lakɩ Tafiiti kɛ tǝmlɛ na pá fɛlǝɣɩ-ɩ lampuu.
Ḿpʋ́ɣʋ́ Tafiiti yoona Lehopɩ pǝyalʋ Hatǝsɛɛ wei ɩ kɛ́ Sopa wulaʋ tɔ na ɩ́ kǝlɩ-ɩ waatʋ wei ɩ́lɛ́ ɩ kʋlaa sɩ ɩ mʋɣɩ Ɩfǝlatɩ pɔɣɔ nɔɣɔ tɛtʋ tɔ.
Ɩlɛna Tafiiti lɛɛkɩ ɩ kpaɣanǝŋ caɣalaa iyaɣa na nasǝtoso na nɩɩnʋwa (1700) na yoolaa nɔɔhɛɛ tɔntaa kɛ iyisi hiu (20000), na ɩ́ sɛtɩ kpaɣanǝŋ tǝna nɔɔhɛɛ hola na pǝ́ kaasɩ ɩsɩɩ yoou kɛɛkɛnaa nɩɩnʋwa (100) kpaɣanǝŋ tike.
Ḿpʋ́ɣʋ́ Tamasɩ Silii nyǝ́ma pola wulaʋ kɛ sǝnaʋ, ɩlɛna Tafiiti kʋ pɛlɛɣɛ yoolaa iyisi hiu na naalɛ (22000).
Na ɩ́ pona yoolaa kɛ Tamasɩ Silii taa, na ɩcatɛ nyǝ́ma lakɩ-ɩ tǝmlɛ na pá fɛlǝɣɩ-ɩ lampuu. Paa timpiɣi Tafiiti polaa, Tacaa kentaɣaa ɩ tɔɔ kɛ́.
Ɩlɛna Tafiiti kpaɣa Hatǝsɛɛ yoolaa kpalǝŋ wʋla nyǝŋ na ɩ́ pona Yosalɛm.
Ḿpʋ́ɣʋ́ Tafiiti kuu nyǝɣǝlʋɣʋ kʋsɛɛmʋɣʋ nyǝɣǝtʋ kɛ sɔsɔm kɛ Hatǝsɛɛ acalɛɛ nna pa yaa sɩ Peta na Pelotayi tɔ a taa.
Mpʋɣʋlɛ Hamatɩ wulaʋ Tou nɩɩwa sɩ Tafiiti kʋwa Hatǝsɛɛ yoolaa tǝna.
Ntɛna ɩ́ tili ɩ pǝyalʋ Yolam kɛ Tafiiti tɛ sɩ: Polo na ń sɛɛ-ɩ na ń samɩ-ɩ timpi ɩ pǝsaa na ɩ́ kpili Hatǝsɛɛ na ɩ nyǝ́ma na ɩ́ kʋ-wɛ tɔ. Mpi tɔ, Tou yookaɣana Hatǝsɛɛ kɛ́. Ɩlɛna Solam pona liɣitee nyǝɣǝtʋ na wʋla na nyǝɣǝlʋɣʋ kʋsɛɛmʋɣʋ kɛ hɛɛsɩ hɛɛsɩ.
Ḿpʋ́ɣʋ́ Tafiiti sɩɩ nyǝɣǝtʋ ntǝɣɩ Tacaa ɩsɩɩ ɩ ka sɩɩʋ liɣitee nyǝɣǝtʋ na wʋlanaa mpa ɩ lɛɛka piitimnaa mpa ɩ yoonaa na ɩ́ kǝlɩ tɔ.
Ɩsɩɩ Silii nyǝ́ma na Mowapʋ nyǝ́ma na Amoni nyǝ́ma na Filiisi nyǝ́ma na Amaleke nyǝ́ma na Sopa wulaʋ Hatǝsɛɛ na ɩ nyǝ́ma.
Ɩsǝna Tafiiti lapa na ɩ nyʋɣʋ kʋlɩ tɔɣɔlɛ. Tafiiti kǝla Silii nyǝ́ma na ɩ́ mǝlǝɣɩ kpente, ɩlɛna ɩ́ kʋ Ɩtɔm nyǝ́ma kɛ yǝlaa iyisi pǝlefɛɩ hiu (18000) kɛ timpi pa yaa sɩ Tɔm tɛtɛkǝlɛ taa tɔ.
Ɩ kǝla Ɩtɔm nyǝ́ma ɩlɛna ɩ́ sɩɩ yoolaa kɛ pa tɛtʋ tǝna taa na ɩcatɛ nyǝ́ma lakɩ-ɩ tǝmlɛ. Paa timpiɣi Tafiiti polaa, Tacaa kentaɣaa ɩ tɔɔ kɛ́.
Tafiiti tɔɣɔ kawulaɣa kɛ Ɩsɛɣɛlɩ nyǝ́ma tǝna tɔɔ kɛ́ na ɩ́ tǝŋǝɣɩ tampana na ɩ́ paasǝɣǝna-wɛ.
Seluya pǝyalʋ Sowapɩ kɛlɛ yoolaa nyʋɣʋ tʋ, na Ahiluti pǝyalʋ Yosafatɩ kɛlɛ takǝlasɩ sɩɩlʋ.
Ahitupi pǝyalʋ Satɔkɩ na Apiyataa pǝyalʋ Ahimelɛkɩ kɛlɛ kɔtǝlaa.
Selaya kɛlɛ takǝlasɩ ŋmaalʋ na Yoyata pǝyalʋ Penaya kɛlɛ yoolaa mpa pa taŋaɣa wulaʋ tɔ pa nyʋɣʋ tʋ. Tafiiti pǝyalaa ntɛ́ sɔpaapǝnaa.
Ḿpʋ́ɣʋ́ kʋyakʋ nakʋlɩ Tafiiti pɔɔsaa sɩ pǝ ta kaasɩ Sayuli tǝyaɣa tʋ nɔɣɔlʋ na má lapɩ-ɩ kʋpantʋ kɛ Sonataŋ tɔɔ?
Sayuli tǝyaɣa tǝmlɛ tʋ nɔɣɔlʋ ɩ ka wɛ tǝna na pá yaakɩ-ɩ sɩ Sipa. Mpʋɣʋlɛ pa kpaɣa apalʋ ɩnɩ na pá pona-ɩ Tafiiti kiŋ. Ɩlɛna wulaʋ pɔɔsɩ-ɩ sɩ: Nyaɣa pa yaakɩ sɩ Sipa? Apalʋ ɩnɩ ɩ tisaa,
ɩlɛna wulaʋ pɔɔsɩ-ɩ sɩ: Pǝ ta kaasɩ Sayuli tǝyaɣa tʋ nɔɣɔlʋ na má lapɩ-ɩ kʋpantʋ kɛ Ɩsɔ tɔɔ? Ntɛna apalʋ ɩnɩ sɩ Sonataŋ pǝyalʋ wɛɛ na pǝ́ kaana-ɩ.
Ntɛna wulaʋ sɩ: Ɩ wɛ le? Sipa sɩ: Ɩ wɛ Amiyɛlɩ pǝyalʋ Makii tɛɣɛ timpi pa yaa sɩ Lo-Tapaa tɔ.
Ɩlɛna wulaʋ tili na pá kɔna-ɩ.
Sonataŋ pǝyalʋ Mefipaalɩ tala Tafiiti tɛ ɩlɛna ɩ́ hǝntɩ-ɩ atɛ. Ḿpʋ́ɣʋ́ ɩ yaa ɩ hǝtɛ ɩlɛna ɩ sɛɛ sɩ: Maɣalɔ ta caa.
Ntɛna wulaʋ sɩ: Taa nyá, ma caa ma la-ŋ kʋpantʋ kɛ nyá caa Sonataŋ tɔɔ. Maa cɛlɛ-ŋ nyá cɔsɔ Sayuli tɛtʋnaa tǝna na má na-ŋ tɩɩ tɔkǝna tǝntǝmlɛ kɛ tam.
Ḿpʋ́ɣʋ́ Mefipaalɩ tasa hǝntʋɣʋ kɛ atɛ na ɩ́ tɔ sɩ: Haɩ, ta caa, maɣalɛ awe, ma wɛ ɩsɩɩ haɣa kʋsǝpaɣa kɛ́ na ń paasǝɣǝna-m mpʋ ɩnɩ?
Kɛlɛna wulaʋ yaa Sipa na ɩ́ heeli-ɩ sɩ: Ma cɛlǝɣɩ nyá caa Sayuli na ɩ tǝyaɣa nyǝ́ma nyǝm tǝnaɣa Mefipaalɩ.
Nyá na nyá piya na nyá tǝmlɛ nyǝ́ma ɩ ká halǝɣɩ-ɩ kɛ́ na ɩ́ taa laŋ kʋhalǝm. Ɩlɛ ma na-ɩ tɩɩ tɔkǝna tǝntǝmlɛ kɛ tam. Pǝyele Sipa ka wɛna piya naanʋwa na kakpasɩ kɛ́, na tǝmlɛ nyǝ́ma kɛ hiu.
Ntɛna Sipa cɔ wulaʋ sɩ: Ta caa, maa la teitei kɛ́ ɩsɩɩ n heela-m tɔ. Ɩlɛna Mefipaalɩ sʋʋ wulaʋ kiŋ kɛ tɔɣɔʋ ɩsɩɩ ɩ maɣamaɣa ɩ kʋlʋlʋ.
Mefipaalɩ ka wɛna pǝyaɣa sǝkpelaɣa nakǝlɩ na pá yaa-kɛ sɩ Mika. Ḿpʋ́ɣʋ́ Sipa tǝyaɣa nyǝ́ma tǝna pǝsa ɩ tǝmlɛ nyǝ́ma.
Yosalɛm kɛ ɩ ka wɛɛ. Mpi tɔ, ɩ na wulaʋ pa tɔkaɣana. Pǝyele pɩɩ kaana Mefipaalɩ nɔɔhɛɛ naalɛɣɛ.
Pǝlɛ pǝ waalɩ kɛ́ Amoni wulaʋ Nahasɩ sǝpa na ɩ pǝyalʋ Hanuŋ lɛɛtɩ ɩ lonte taa.
Mpʋɣʋlɛ Tafiiti tɔma sɩ: Maa lɛɛtɩ Hanuŋ kɛ kʋpantʋ kɛ nti ɩ caa ka lapa-m tɔ. Ɩlɛna ɩ́ tili sɩ pá sɛɛ-ɩ ɩ caa lǝyaɣa. Tǝmlɛ nyǝ́ma tala Amoni nyǝ́ma tɛtʋ taa,
ɩlɛna tɛtʋ ntɩ tǝ awulaa sǝkpema tɔ pa wulaʋ Hanuŋ sɩ: N nyǝ́ma sɩ lǝyaɣa sɛɛʋ tɔɔ kɛ́ Tafiiti tila ɩ yǝlaa na? Ɩ tila-wɛɣɛ sɩ pá feŋ ta ɩcatɛ na pá nyɩ-tɛ na pá wakǝlɩ-tɛ.
Tǝnaɣalɛ Hanuŋ kpa Tafiiti tillaa mpɛ na ɩ́ hʋ pa tantǝŋ kɛ nnyɛnyɛkǝŋ, na ɩ́ sɛtɩ pa tokonaa na pǝ́ kpa pa tapanɔɔsɩ. Ɩlɛna ɩ yele-wɛ.
Ḿpʋ́ɣʋ́ fɛɛlɛ kpa-wɛɣɛ sɔsɔm. Tafiiti nɩɩ mpi pa lapa-wɛ tɔ, ɩlɛna ɩ́ tili sɩ pá saalɩ Yeliko halǝna pa tantǝŋ nyɔ, ɩlɛna pǝ́cɔ́ pá kpe.
Ḿpʋ́ɣʋ́ Amoni nyǝ́ma cɛkǝnaa sɩ Tafiiti haɣa-wɛ na pááná kɛ pa ɩsaɣatʋ ntɩ tǝ tɔɔ. Ɩlɛna pá polo Pɛtɩ-Lehopɩ na Sopa Silii nyǝ́ma kiŋ na pá kpaɣa yoolaa apaa nyǝ́ma kɛ iyisi hiu (20000), na Maaka wulaʋ tɛɣɛ yoolaa iyaɣa (1000), na Topi nyǝ́ma tɛɣɛ yoolaa iyisi naanʋwa na naalɛ (12000).
Tafiiti nɩɩ mpʋ, ɩlɛna ɩ́ tili ɩ yoolaa nyʋɣʋ tʋ Sowapɩ na yoolaa apalaa tǝna.
Mpʋɣʋlɛ Amoni nyǝ́ma lɩɩwa na pá pɩɩlɩ pa ɩcatɛ nɔnɔɣɔ, na Sopa na Pɛtɩ-Lehopɩ Silii nyǝ́ma na Topi na Maaka pǝ yǝlaa náá wɛ tawa taa na pa mpaa.
Ɩlɛna Sowapɩ cɛkǝna sɩ ɩ ká yoo taa na waalɩ. Ḿpʋ́ɣʋ́ ɩ lǝsa Ɩsɛɣɛlɩ yoolaa taa yoolaa na pɛlɛ pá yookina Silii nyǝ́ma.
Pǝ kaasa mpa ɩlɛna ɩ́ yelina pɛlɛɣɛ ɩ neu Apisayi sɩ pɛlɛ pá yoona Amoni nyǝ́ma.
Na ɩ́ heeli-ɩ sɩ: Ye Silii nyǝ́ma ɩ́ kpila-m, ɩlɛ n kɔɔ na ń sǝna-m, yaa ye Amoni nyǝ́ma kpilina nyá, ɩlɛ máá kɔɔ na má sǝna-ŋ.
Tɔɣɔ apalʋtʋ na tǝ́ kaasɩ ta tǝɣɩ ta yǝlaa na ta Ɩsɔ acalɛɛ tɔɔ. Ɩlɛ Tacaa ɩ́ la ɩ luɣu nyǝntʋ.
Ḿpʋ́ɣʋ́ Sowapɩ na ɩ yǝlaa pa sʋʋ Silii nyǝ́ma tɛɛ sɩ pá yookina-wɛ na pɛlɛ pá tʋ casǝlɛ.
Amoni nyǝ́ma ná nawa sɩ Silii nyǝ́ma sewa, ɩlɛna pɛlɛ pá tʋ-tɛ na pá sʋʋ ɩcatɛ. Ɩlɛna Sowapɩ mǝlɩ na ɩ́ kpe Yosalɛm.
Silii nyǝ́ma nawa sɩ Ɩsɛɣɛlɩ nyǝ́ma kǝla-wɛ, ɩlɛna pá koti pa yoolaa tɔtɔ.
Ḿpʋ́ɣʋ́ wulaʋ Hatǝsɛɛ tilaa na pá yaa Ɩfǝlatɩ pɔɣɔ waalɩ Silii nyǝ́ma lɛlaa na ɩ yoolaa wulaʋ Sopakɩ kpaɣa-wɛ na pá tɛɛ Helam.
Pa heela-tǝɣɩ Tafiiti, ɩlɛna ɩ́ koti Ɩsɛɣɛlɩ yoolaa tǝna na pá tɛsɩ Yaatanɩ na pá polo Helam. Ḿpʋ́ɣʋ́ Silii nyǝ́ma taɣana pa tɩ na pá na Tafiiti pá suli na pá yoo.
Ama pa kuu-tɛɣɛ Ɩsɛɣɛlɩ nyǝ́ma ɩsɛntaa, na Tafiiti kʋ yoou kɛɛkɛnaa nasǝtoso na nɩɩnʋwa (700) paasǝnlaa na kpaɣanǝŋ caɣalaa kɛ iyisi nɩɩlɛ (40000) na ɩ́ kʋ pa yoou wulaʋ Sopakɩ.
Ḿpʋ́ɣʋ́ Hatǝsɛɛ waalɩ awulaa sǝkpema nawa sɩ Ɩsɛɣɛlɩ nyǝ́ma kʋ pa yǝlaa kɛ sɔsɔm, ɩlɛna pá polo na pá na-wɛ pá ciiki na pá lakɩ-wɛɣɛ tǝmlɛ. Silii nyǝ́ma ta pǝsɩ tɔtɔ sɩ pá sǝna Amoni nyǝ́ma.
Pǝnaɣa sikaa na pǝ́ tala waatʋ wei awulaa tɛɛkɩ yoou tɔ, ɩlɛna Tafiiti kʋsɩ ɩ yoolaa wulaʋ Sowapɩ na Ɩsɛɣɛlɩ yoolaa tǝna sɩ pá polo pá kʋ Amoni nyǝ́ma tǝna na pá lɛɛkɩ Lapa ɩcatɛ. Ama Tafiiti maɣamaɣa ta polo.
Ḿpʋ́ɣʋ́ kʋyakʋ nakʋlɩ Tafiiti lɩɩna tǝhǝntǝlɛ kɛ taanaɣa, na ɩ́ cɔɔkɩ kutuluɣu pata tɔɔ. Ɩlɛ ɩ loosa alʋ nɔɣɔlʋ ɩ sɔɔkɩ lʋm ntɛ, na ɩ ɩsɛntaa lɩɩwa pǝ tɩɩ fɛɩ.
Ḿpʋ́ɣʋ́ ɩ tilaa na pá pɔɔsɩ ɩ tɔɔ. Ɩlɛna pá cɔ-ɩ sɩ Ɩliyam pɛɛlɔ Pasepa kɛ́. Ɩ paalʋ kɛlɛ Hiti tʋ Yulii.
Ntɛna ɩ́ tili na pá pona-ɩ alʋ ɩnɩ na ɩ́ sʋʋna-ɩ na ɩ́lɛ́ ɩ́ mǝlɩ ɩ tɛ. Pǝyele ɩ ka tɛma ɩsɔtʋ naʋ ntɛ́ kpakpaa na ɩ́ la asilima kɛɛlʋɣʋ kɔtaɣa.
Alʋ nawa ɩ tɩ na teu ɩlɛna ɩ́ tili na ɩ́ heeli Tafiiti.
Mpʋɣʋlɛ Tafiiti tilaa na ɩ́ heeli Sowapɩ sɩ ɩ́ yele Hiti tʋ Yulii na ɩ́ kɔɔ. Ɩlɛna Sowapɩ náá yele Yulii.
Yulii kɔma ɩlɛna Tafiiti pɔɔsɩ-ɩ Sowapɩ na yoolaa na yoou pa alaafǝya tɔɔ.
Ḿpʋ́ɣʋ́ Tafiiti heela Yulii sɩ: Polo nyá tɛ na ń hɛɛsɩ. Yulii lɩɩwa ɩlɛna wulaʋ lapɩ-ɩ kʋcɔɔʋ na pá pona-ɩ.
Ama ɩ́lɛ́ ɩ ta sʋʋ ɩ tɛ. Ɩ na wulaʋ taŋlaa pa hǝntǝna nɔnɔɣɔ tɛɛ.
Ḿpʋ́ɣʋ́ pa taɣasa-tǝɣɩ wulaʋ na ɩ́lɛ́ ɩ pɔɔsɩ-ɩ sɩ: Anɩ n lɩɩna mpaaʋ kɛ́. Ɩlɛ pepe tɔɔ kɛ́ n ta sʋʋ tǝyaɣa?
Ḿpʋ́ɣʋ́ Yulii cɔ-ɩ sɩ: Ɩsɔ atakaa na Yuta na Ɩsɛɣɛlɩ nyǝ́ma tǝna hǝntǝɣɩ coka taa kɛ́. Ma caa Sowapɩ na ɩ waalɩ nyǝ́ma ná wɛ nyɩɩtʋ taa. Ɩlɛna máá sʋʋ ma tǝyaɣa taa na má tɔɣɔ na má nyɔɔ, na má hǝntǝna ma alʋ na? Ma tuuna-ŋ sɩ ma kaa la mpʋ.
Ntɛna Tafiiti heeli-ɩ sɩ: Tɔʋ, hɛɛsɩ saŋa, cele ɩlɛ maa yele na ń mǝlɩ. Ɩlɛna Yulii caɣa.
Ḿpʋ́ɣʋ́ Tafiiti yaa-ɩ ɩ tɛ na ɩ́ tɔɣɔ na ɩ́ nyɔɔ na pǝ́ kʋ-ɩ. Paa na mpʋ, ahoo yuwa tɔ, ɩ ta polo ɩ tɛ, ɩ́ na taŋlaa pa hǝntǝna.
Tɛʋ fema ɩlɛna Tafiiti ŋmaa Sowapɩ kɛ takǝlaɣa na ɩ́ tilina-kɛɣɛ Yulii maɣamaɣa
sɩ pá tɛlǝsɩ-ɩ timpi yoou haŋa teu tɔ na pá yele-ɩ na pá kʋ-ɩ.
Sowapɩ nyala ɩcatɛ, ɩlɛna ɩ́ pona Yulii kɛ timpi yoolaa taa yoolaa taŋaa tɔ.
Ḿpʋ́ɣʋ́ ɩcatɛ nyǝ́ma lɩɩwa na pá yoona Sowapɩ na ɩ nyǝ́ma na pá kʋ Tafiiti yoolaa paɣalɛ na pá kpɛŋna Yulii na pá kʋ tɔtɔ.
Ɩlɛna Sowapɩ ŋmaa Tafiiti kɛ takǝlaɣa na ɩ́ kɛɛsɩ-ɩ pǝ tǝna mpi pǝ lapa tǝyoole tɔ.
Ḿpʋ́ɣʋ́ Tafiiti lɛla tillu kɛ heeluɣu sɩ: Ye ń kɛɛsa wulaʋ kɛ ta cakǝlɛ tɔm kɛ cǝnɛ,
ntanyɩ pááná ka kpa-ɩ na ɩ́ yɔɣɔtɩ sɩ pepe tɔɔ kɛ́ tǝ sʋʋ ɩcatɛ tɛɛ sɩ tǝ yookina-tɛ. Anɩ tǝ nyǝmaɣa sɩ ɩcatɛ nyǝ́ma tɔɔkɩ nyǝ́má.
Ḿpʋ́ɣʋ́ alʋ ka kʋna Ketiyɔŋ pǝyalʋ Apimelɛkɩ. Tɛpɛɛsɩ ɩcatɛ tɛɛ kɛ́ ɩ ka sʋʋ mpʋ na alʋ yaɣa-ɩ namlɛ hɔɣɔlʋɣʋ na koluŋa nyʋɣʋ taa. Ɩlɛ pepe tɔɔ kɛ́ tá kpǝtǝna koluŋa kɛ mpʋ? Ɩlɛ n cɔ-ɩ sɩ nyá pǝyalʋ Yulii ná sǝpa tɔtɔ.
Ḿpʋ́ɣʋ́ tillu kɛɛsa Tafiiti kɛ nti Sowapɩ kɛɛsa-ɩ tɔ sɩ:
Kolontunaa mpɛ pa kpila-tʋɣʋ. Pa lɩɩ-tʋɣʋ kʋlɩɩʋ kɛ tawa taa na taa tɔɣɔnɩ-wɛ na tǝ́ tana-wɛɣɛ pa ɩcatɛ nɔnɔɣɔ.
Ɩlɛna koluŋa tɔɔ sǝŋlaa náá tɔ-tʋɣʋ nyǝ́má na pá kʋ ta taa paɣalɛ. Halɩ nyá pǝyalʋ Yulii ná sǝpa tɔtɔ.
Tǝnaɣalɛ Tafiiti cɔwa tillu sɩ: Polo na ń heeli Sowapɩ sɩ, paa pǝ kʋwa ɩ yǝlaa tɔ pǝ taa kǝlɩ-ɩ caalʋɣʋ. Pǝ wɛɛ kɛ́ sɩ ɩ́ polo ɩcatɛ tɔɔ na toŋ na ɩ́ kǝlɩ-tɛ. Nyaa polaa ń tasa-ɩ ḿpʋ́ɣʋ́ apalʋtʋ.
Yulii alʋ nɩɩwa sɩ ɩ paalʋ sǝpa, ɩlɛna ɩ́ wii-ɩ.
Lǝyaɣa tɛma, ɩlɛna Tafiiti tili na ɩ́ kpaɣa alʋ na ɩ́ lʋlɩ-ɩ apalʋ pǝyaɣa. Ḿpʋ́ɣʋ́ Tafiiti kʋlapǝtʋ ntɩ tǝ ta maɣa Tacaa.
Ḿpʋ́ɣʋ́ Tacaa tila Ɩsɔ kʋyɔɣɔtʋtʋ tɛlǝsʋlʋ Nataŋ kɛ Tafiiti kiŋ na ɩ́ heeli-ɩ sɩ: Apalaa napǝlɩ paa wɛna naalɛ kɛ ɩcatɛ kʋlʋmtǝlɛ taa, lɛlʋ kɛ toŋ tʋ na lɛlʋ kɛ kʋnyɔntʋ.
Toŋ tʋ ɩnɩ ɩ ka wɛna naaŋ na heeŋ kɛ sɔsɔm pǝ fɛɩ nyǝnʋɣʋ.
Hewaɣa kʋlʋmaɣa kɛ kʋnyɔntʋ náá wɛna na ɩ́ tɔɔkɩ, na ká na ɩ piya pa wɛɛ na pá tɔkɩ na pá nyɔɔkɩ tǝntǝmlɛ, na ká hǝntǝɣɩ ɩ tatɛ taa na ɩ́ nyǝnǝɣɩ-kɛ ɩsɩɩ ɩ pɛɛlɔ.
Ḿpʋ́ɣʋ́ kʋyakʋ nakʋlɩ ɩkɔm kɔma toŋ tʋ ɩnɩ na ɩ́ la ɩ tɔla pǝtɔɔtǝlɛ, na ɩ́ kisi a taa kɛ́ lǝsʋɣʋ sɩ ɩ lakǝna ɩkɔm ɩnǝɣɩ mʋʋllɛ. Na ɩ́ kpa kʋnyɔntʋ hewaɣa ŋkɛ na ɩ́ kʋ-ɩ.
Tǝnaɣalɛ Tafiiti pááná huuwa kpakpaa tǝfaa na ɩ́ tɔ sɩ: Ma tuuna Tacaa sɩ yʋlʋ wei ɩnɩ ɩ lapa mpʋ tɔ pǝ wɛɛ sɩ ɩ́ fɛlɩ heeŋ liɣiti kɛ yaasi wei ɩ lapa mpʋ na ɩ́ fɛɩna pǝtɔɔtǝlɛ tɔ. Pǝyele pǝ tɩɩ mʋna pá kʋ-ɩ kɛ́.
<range>
Ntɛna Nataŋ sɩ: Nyaɣalɛ yʋlʋ ɩnɩ. Ɩsɛɣɛlɩ Ɩsɔ Tacaa yɔɣɔtaa sɩ ɩnɩ ɩ kpana-ŋ Ɩsɛɣɛlɩ nyǝ́ma wulaʋ na ɩ́ ya-ŋ Sayuli niŋ taa
na ɩ́ ha-ŋ tǝyaɣa na alaa na ɩ́ tʋ nyá niŋ taa kɛ́ Ɩsɛɣɛlɩ nyǝ́ma na Yuta nyǝ́ma. Ye n ka heela-ɩ sɩ pǝlɛ pǝ ta tɔɔ-ŋ ɩ ka sɔɔsa-ŋ.
Pepe tɔɔ kɛ́ n nyǝna Tacaa tɔm kɛ yem na ń la mpi pǝ ta maɣa-ɩ tɔ? N kʋ Yulii na Amoni nyǝ́ma laɣatɛ, na ń kpaɣa ɩ alʋ.
Timpi n nyǝna-ɩ yem kɛ mpʋ na ń kpaɣa Yulii alʋ tɔ, yoou kaa hatǝlǝna nyá tǝyaɣa tɔtɔ.
Ḿpʋ́ɣʋ́ Tacaa tasaa sɩ: Maa yele na nyá piya taa nɔɣɔlʋ wakǝlɩ nyá laŋlɛ. Maa ha nɔɣɔlʋɣʋ nyá alaa kɛ nyá ɩsɛntaa na ɩ́lɛ́ ɩ sʋʋna-wɛ na ilim na pǝ ɩsǝlɛ.
Nyá ŋmɛlaa kɛ́ na n la nɔɣɔlʋ ta na. Ama ilim taa kɛ́ maa la ma nyǝntʋ na Ɩsɛɣɛlɩ nyǝ́ma tǝna na.
Tǝnaɣa Tafiiti tɔma sɩ: Ma wakǝlǝna Tacaa kɛ́. Ɩlɛna Nataŋ náá tɔmɩ-ɩ sɩ: Tacaa hɩɩsa nyá ɩsaɣatʋ, n kaa tasa sǝm.
Ama timpi n yelaa na Tacaa kolontunaa kpa ɩ tɔɔ na pá nɩ pʋntʋ tɔ, pǝyaɣa ŋka pǝ lʋla-ŋ tɔ ŋkɛ kaa sǝna.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Nataŋ kpema ɩ tɛ. Ḿpʋ́ɣʋ́ Tacaa yelaa na kʋtɔŋ sɔsɔɔʋ nakʋlɩ kʋ kpa Yulii leelu pǝyaɣa ŋkɛ.
Ḿpʋ́ɣʋ́ Tafiiti hɔka nɔɣɔ na ɩ́ sǝlǝmɩ Tacaa kɛ pǝyaɣa ŋkɛ ka tɔɔ. Atɛɣɛ ɩ hǝntaɣa paa ahoo nna, nyaalʋɣʋ fɛɩ.
Ɩlɛna ɩ tǝyaɣa sɔsaa kaana-ɩ sɩ ɩ́ kʋlɩ atɛ ɩ ta tisi. Pǝ́cɔ́ ɩ kisa tɔɣɔʋ.
Ɩlɛna pǝyaɣa sɩ kʋyakʋ naatosompɔɣɔlaɣa nyǝŋkʋ wule. Ama Tafiiti waalɩ nyǝ́ma nyamna-ɩ ka sǝm tɔm kɛ heeluɣu. Mpi tɔ, pa maɣasaɣa pa taa kɛ́ sɩ, wʋsasɩ taa kɛlɛ tǝ yɔɣɔtaɣana-ɩ ɩ ta cɔ, ka laalaa na ká sɩ́ ɩsǝntɔ tɔ ye tǝ heela-ɩ ɩ laŋlɛ ká tɛɛsɩ wakǝlʋɣʋ tǝtɔɣɔtɔɣɔ.
Ɩlɛ Tafiiti nɩɩwa pa wɛlǝtǝɣɩ tǝmaɣalɛ, ɩlɛna ɩ́ cɛkǝna sɩ pǝyaɣa sǝpa. Ntɛna ɩ́ pɔɔsɩ-wɛ sɩ: Ka sǝpaɣa? Pɛlɛ sɩ: Ɛɛ.
Tǝnaɣalɛ Tafiiti kʋla atɛ na ɩ́ sɔ lʋm na ɩ́ laɣasɩ wontu. Ɩlɛna ɩ́ sʋʋ Tacaa tǝyaɣa taa na ɩ́ hǝntɩ-ɩ atɛ. Ɩ mǝla tǝyaɣa ɩlɛna ɩ́ yɔɣɔtɩ na pá kɔna-ɩ tɔɣɔnaɣa na ɩ́ tɔɣɔ.
Mpʋɣʋlɛ ɩ waalɩ nyǝ́ma pɔɔsa-ɩ sɩ: Wenti n lapa mpʋ tɔ, tǝ tapʋɣʋ suweɣelɛ? Pǝ tɔka pǝyaɣa kɛ kʋtɔkʋ ka ta sǝta ɩlɛna ń mǝlɩ n wiiki na ń kisiɣi tɔɣɔʋ. Pǝ mǝlaa na pǝyaɣa sɩ ɩlɛna ń kʋlɩ na ń naalɩ tɔɣɔʋ na?
Ntɛna Tafiiti cɔ-wɛ sɩ: Ma wiikaɣa na má hɔkǝɣɩ nɔɣɔ kɛ mpʋ tɔ na má tɛɛlǝɣɩ kɛ́ sɩ ntanyɩ Tacaa ká ná ma pǝtɔɔtǝlɛ na ɩ́ waa-kɛ.
Tɔʋ, nɔɔnɔɔ ka sǝpa tɔ, pepe tɔɔ kɛ́ maa tasa nɔɣɔ hɔkʋɣʋ? Anɩ ma kaa pǝsɩ na má taɣanɩ-kɛɣɛ kʋsʋɣʋ. Ama máá tɛna na má polo ka kiŋ. Tɔfɔ ka fɛɩ sɩ ka tasǝɣɩ mǝlʋɣʋ kɛ ma kiŋ tɔtɔ.
Ḿpʋ́ɣʋ́ Tafiiti hɛɛsa ɩ alʋ Pasepa laŋlɛ na ɩ́ kpǝtǝna-ɩ na ɩ́ lʋlɩ apalʋpǝyaɣa na ɩ́ ha-kɛɣɛ hǝtɛ sɩ Salʋmɔŋ, na Tacaa luɣu sʋʋ-kɛɣɛ teu.
Ɩlɛna Tafiiti cɛlɛ-kɛɣɛ Ɩsɔ kʋyɔɣɔtʋtʋ tɛlǝsʋlʋ Nataŋ na ɩ́lɛ́ ɩ ha-kɛɣɛ hǝtɛ sɩ Tacaa sɔɔla-ɩ.
Tafiiti yoolaa wulaʋ Sowapɩ ka tama Amoni nyǝ́ma ɩcatɛ sɔsɔɔlɛ Lapa. Waatʋ wei ɩ lɛɛka-tɛ
ɩlɛna ɩ́ tili na pá heeli Tafiiti sɩ: Ma tɛɛsa lʋm hɔɣɔlʋɣʋ ɩcatɛ kɛ lɛɛkʋɣʋ.
Mpʋ tɔ, kpeɣeli yoolaa mpa pǝ kaasaa tɔ na ŋ́ kɔɔ na ŋ́ mʋ-tɛ. Pǝ taa kɔɔ na má sʋʋ tǝ taa na pá mǝlɩ-m sam.
Ḿpʋ́ɣʋ́ Tafiiti kpeɣela yoolaa na pá kpa Lapa tɔɔ na pá lɛɛkɩ-tɛ.
Ɩlɛna Tafiiti kuli tǝ wulaʋ kawulaɣa ntenuɣu. Wʋla kɛ pa lupa-kʋ, kʋ yuŋ wɛ ɩsɩɩ kiloonaa hiu na naanʋwa na liɣiti kɛ mpʋ, na pá tʋ kʋ tɔɔ kɛ́ liɣitee pɛɛ. Ḿpʋ́ɣʋ́ pa tema-kʋɣʋ Tafiiti nyʋɣʋ na ɩ́ kuu ɩcatɛ taa kɛ́ wontu tuutuuma tɔtɔ.
Pǝ kaasa ɩcatɛ yǝlaa ɩlɛna ɩ́ tʋ lɛlaa kɛ kaafǝntanaa tǝmlɛ na lɛlaa kɛ nyǝɣǝtʋ halǝnaʋ na lɛlaa kɛ tawa tǝma na lɛlaa kɛ pilikinaa wɔpʋ. Ḿpʋ́ɣʋ́ Tafiiti lapǝna Amoni ɩcatɛ tǝna. Ɩlɛna ɩ́ na ɩ yǝlaa pá mǝlɩ Yosalɛm.
Pǝlɛ pǝ waalɩ acaalǝtʋ lapa wulaʋ tɛ. Tafiiti pǝyalʋ Apǝsalɔm ka wɛna neu alʋ nyǝŋ nɔɣɔlʋ na pá yaakɩ-ɩ sɩ Tamaa na ɩ ɩsɛntaa lɩɩwa teu. Mpʋɣʋlɛ Apǝsalɔm neu yɔtɔtɛ nyǝŋ wei pa yaa sɩ Amǝnɔŋ tɔ ɩ luɣu sʋʋ Tamaa ɩnɩ.
Amǝnɔŋ ka sɔɔla ɩ neu ɩnǝɣɩ halǝna ɩ́ caŋ ɩ́ tʋ ɩ tǝɣɩ kʋtɔŋ kɛ ɩ tɔm taa. Mpi tɔ, pɛɛlɔ ɩnɩ ɩ taa nyɩ apalʋ, ɩlɛ pɩɩ wɛ Amǝnɔŋ kɛ katɛ sɩ ɩ́ tokina-ɩ.
Amǝnɔŋ taapalʋ ntɛ́ Tafiiti taalʋ Samma pǝyalʋ Yonatapɩ. Ɩ́lɛ́ ɩ ka kɛ́ yʋlʋ laɣatʋ kɛ́.
Ḿpʋ́ɣʋ́ ɩ́lɛ́ ɩ pɔɔsa-ɩ sɩ: Pepe tɔɔ kɛ́ halɩ nyaɣa wulaʋ pǝyalʋ taka na paa tanaŋ ŋku ń tɛŋ taasɩ kɛ mpʋ? Mpʋɣʋlɛ sɩ: Ma sɔɔla ma taalʋ Apǝsalɔm neu Tamaa kɛ́.
Ntɛna Yonatapɩ sɩ: Cɛsɩ ɩsɩɩ pǝ wɩɩkɩ-ŋ, na nyá caa ɩ́ kɔma-ŋ wiiluɣu, ɩlɛ n tɔmɩ-ɩ sɩ ɩ́ yele na nyá neu Tamaa kɔɔ na ɩ́ lá tɔɣɔnaɣa kɛ nyá ɩsɛntaa na ɩ́ tʋ-ŋ na ń tɔɣɔ.
Ḿpʋ́ɣʋ́ Amǝnɔŋ cɛsaa sɩ pǝ wɩɩkɩ-ɩ na ɩ́ hǝntɩ na wulaʋ polo-ɩ wiiluɣu. Ɩlɛna Amǝnɔŋ sǝlǝmɩ wulaʋ sɩ: Haɩ, ma caa sɩ ma neu Tamaa ɩ́ kɔɔ cǝnɛ na ɩ́ tʋ-m kakalasɩ naalɛ na ɩ́ cɛlɛ-m na má tɔɣɔ.
Ntɛna Tafiiti tili na pá heeli Tamaa sɩ ɩ́ polo ɩ taalʋ Amǝnɔŋ naŋ taa na ɩ́ lapɩ-ɩ tɔɣɔnaɣa.
Ḿpʋ́ɣʋ́ Tamaa pola Amǝnɔŋ naŋ taa na ɩ́ maɣana Amǝnɔŋ hǝntaa, na Tamaa la somtu na ɩ́ huɣuti na ɩ́ tʋ kakalasɩ,
kɛ tǝnɛ ɩnɩ na ɩ́ kuuli na ɩ́ sɩɩ Amǝnɔŋ na ɩ́ kisi tɔɣɔʋ. Ɩlɛna Amǝnɔŋ tɔ Tamaa sɩ: Lǝsɩ yǝlaa tǝna, na pa tǝna pá lɩɩ.
Mpʋɣʋlɛ Amǝnɔŋ tɔma Tamaa sɩ: Kɔna-m tɔɣɔnaɣa ŋkɛɣɛ naŋ taa na má tɔɣɔ ɩlɛ. Ɩlɛna Tamaa kpaɣa kakalasɩ nsɩ na ɩ́ pona Amǝnɔŋ naŋ taa.
Pɛɛlɔ sɩɩ-ɩ tɔɣɔnaɣa, ɩlɛna Amǝnɔŋ tɔkɩ ɩ niŋ taa na ɩ́ tɔmɩ-ɩ sɩ: Ma neu, kɔɔ tǝ sʋʋ.
Ntɛna pɛɛlɔ sɩ: Aaɩ, taa wakǝlɩ-m ma taalʋ. Ɩsɛɣɛlɩ nyǝ́ma ɩɩ lakɩ mpʋ. Ɩlɛ taa la acaalǝtʋ ntɩ.
Ye n lapa mpʋ leɣe maa sɩɩ ma fɛɛlɛ? Pǝyele nyáá pǝsɩ Ɩsɛɣɛlɩ taa acaalǝŋ taa lɛŋkʋ. Polo ń sǝlǝmɩ wulaʋ, paa pǝ la ɩsǝna ɩ ka tisi na má saa-ŋ.
Ama Amǝnɔŋ ta nɩɩna-ɩ. Ḿpʋ́ɣʋ́ ɩ kpipa Tamaa na toŋ na ɩ́ wakǝlɩ-ɩ.
Tǝnaɣa Amǝnɔŋ luɣu lɩɩ-ɩ na ɩ taa kpana-ɩ na pǝ́ kǝlɩ ɩsɩɩ ɩ ka sɔɔla-ɩ tɔ, na ɩ́ tɔɣɔnɩ-ɩ sɩ ɩ́ lɩɩ.
Ntɛna pɛɛlɔ ma kapuka sɩ: Ha, n tɔɣɔnǝɣɩ-m mpʋ tɔ n sɔɔsǝɣɩ ɩsaɣatʋ kɛ nti n tɛma-m lapʋ tɔ tǝ tɔɔ kɛ́. Ama Amǝnɔŋ ta nɩɩ.
Ḿpʋ́ɣʋ́ ɩ yaa tǝmlɛ tʋ na ɩ́ heeli-ɩ sɩ: Tɔɣɔnɩ alʋ ɩnɛ na ɩ́ lɩɩ na ń kalǝsɩ nɔnɔɣɔ.
Ɩlɛna tǝmlɛ tʋ lǝsɩ-ɩ awalɩ na ɩ́ tǝkɩ na ɩ́ kalǝsɩ. Pɛɛlɔ ɩnɩ ɩ ka suu ŋkpalasɩ capa kʋcɔɔcɔlʋ kɛ́ ɩsɩɩ awulaa pɛɛlaa mpa pa ta saata tɔ pa suuki tɔ.
Tǝnaɣalɛ Tamaa cǝla ɩ capa na ɩ́ tʋ ɩ nyʋɣʋ taa kɛ́ tɔlʋma na ɩ́ te nyʋɣʋ na ɩ́ makɩ kapusi na ɩ́ tɛɛkɩ.
Tamaa taalʋ Apǝsalɔm na-ɩ, ɩlɛna ɩ́ pɔɔsɩ-ɩ sɩ: Nyá taalʋ Amǝnɔŋ wakǝla-ŋ kɛ? Ma neu, su. Taa suli tɔm ntǝɣɩ kpaɣaʋ na ń yaa-tǝɣɩ pʋlʋ, nyá taalʋ kɛ́. Ɩlɛna Tamaa saalɩ Apǝsalɔm tǝyaɣa taa ɩsɩɩ katayǝlaɣa.
Ḿpʋ́ɣʋ́ wulaʋ nɩɩ pǝ tǝnaɣa mpʋ na pááná kpa-ɩ sɔsɔm.
Ɩlɛna Apǝsalɔm haɣa Amǝnɔŋ na ɩ taa. Ɩɩ tasǝɣɩ-ɩ yɔɣɔtǝnaʋ kɛ mpi pǝ tɔɔ ɩ wakǝla ɩ neu tɔ.
Pɩɩsɩ naalɛ sikaa ɩlɛ pa kɔɔkɩ Apǝsalɔm heeŋ hʋntʋ ntɛ́ timpi pa yaa sɩ Paalɩ-Hasɔɔ tɔɣɔ Ɩfǝlayim. Ɩlɛna Apǝsalɔm yaa wulaʋ pǝyalaa tǝnaɣa tɔɣɔʋ.
Ḿpʋ́ɣʋ́ ɩ polaa na ɩ́ heeli wulaʋ sɩ: Ta caa, pa kɔɔkɩ ma heeŋ hʋntʋ. Ɩlɛ ma caakɩ sɩ nyana nyá waalɩ nyǝ́ma tǝna ɩ́ kɔɔ na tǝ́ tɔɣɔ pǝ acima.
Ɩlɛna wulaʋ tɔ sɩ: Aaɩ, ma pǝyalʋ, ta tǝna tǝ kaa polo, pǝ taa kɔɔ na tǝ́ sʋkɩ-ŋ sǝɣǝla kɛ yem. Ḿpʋ́ɣʋ́ Apǝsalɔm caala-ɩ, ɩlɛna wulaʋ kisi tǝsaɣasaɣa na ɩ́ lapɩ-ɩ pǝ lapa wulee.
Ntɛna Apǝsalɔm sɩ: Ɩlɛ yele na ma neu Amǝnɔŋ tǝŋ-tʋ. Wulaʋ sɩ: Pepe tɔɔ kɛ́ n caa sɩ ɩ́ polo nyá tɛ?
Ɩ caala wulaʋ kɛ teu, ɩlɛna ɩ́lɛ́ ɩ yele na ɩ pǝyalaa tǝna polo. Halǝna pǝ́ kpɛŋna Amǝnɔŋ maɣamaɣa.
Ḿpʋ́ɣʋ́ Apǝsalɔm heela ɩ tǝmlɛ nyǝ́ma sɩ ɩ́ paasǝna teu, na pǝ́ kɔma na Amǝnɔŋ haɣa sʋlʋm na má heeli-mɛ sɩ ɩ́ kʋ-ɩ, ɩlɛ ɩ́ kʋ-ɩ, ɩ́ taa nyá, ma heelina-mɛ. Mpʋ tɔ, ɩ́ kaasɩ mǝ tɩ na ɩ́ tɔɣɔ apalʋtʋ.
Waatʋ wei Amǝnɔŋ haɣa sʋlʋm, ɩlɛna Apǝsalɔm tǝmlɛ nyǝ́ma la teitei ɩsɩɩ ɩ ka heeluɣu-wɛ tɔ. Na wulaʋ pǝyalaa tǝna kʋlɩ na paa wei ɩ́ kpa ɩ kpaŋaɣa tɔɔ na ɩ́ se.
Ḿpʋ́ɣʋ́ pa taɣasa wulaʋ kɛ kpakpaa sɩ Apǝsalɔm kʋwa ɩ pǝyalaa tǝna pǝ ta kaasɩ paa kʋlʋm. Pǝyele pɛlɛ pa wɛ mpaaʋ na pá tɔŋa kpente.
Tǝnaɣalɛ wulaʋ kʋla kpakpaa na laŋwakǝllɛ na ɩ́ cǝlɩ ɩ wontu na ɩ́ hǝntɩ atɛ na ɩ waalɩ nyǝ́ma náá cǝlɩ pɛlɛ pa nyǝntʋ tɔtɔ.
Ḿpʋ́ɣʋ́ Tafiiti taalʋ Samma pǝyalʋ Yonatapɩ tɔma sɩ: Ta caa, Amǝnɔŋ tike kɛ pa kʋwa, pǝ taɣa nyá pǝyalaa tǝna. Apǝsalɔm ka haɣa-ɩ na ɩ taa kɛ́ timpi ɩ ka wakǝla ɩ́lɛ́ ɩ neu tɔɣɔ.
Ɩlɛ wulaʋ, taa huɣuti lotu sɩ nyá pǝyalaa tǝna sǝpǝna, Amǝnɔŋ tike kɛ́.
Ḿpʋ́ɣʋ́ Apǝsalɔm sewa. Wulaʋ taŋlʋ kʋsa ɩsɛ kɛ kpakpaa, ɩlɛ ɩ na samaa na ɩ waalɩ tɔɔ kɛlɛ pʋɣʋ cɔlɔ mpaaʋ taa.
Tǝnaɣalɛ Yonatapɩ tɔma sɩ: Aŋha, wulaʋ, nyá pǝyalaa tapǝna ntɛ́ ɩsɩɩ ma heeluɣu-ŋ tɔ.
Yonatapɩ nɔɣɔ ta tiita atɛ, ɩlɛ wulaʋ pǝyalaa tapaɣalɛ, na pá tʋlɩ nɔɔsɩ na pá wii tǝkpoo na wulaʋ na ɩ waalɩ nyǝ́ma pɛlɛ pa luki ɩsǝlʋm.
Apǝsalɔm ka sewa tɔ Amihuti pǝyalʋ Talǝmayi wei ɩ ka kɛ́ Kesuli wulaʋ tɔ ɩ tɛɣɛ ɩ ka polaa na ɩ́ caɣa pɩɩsɩ tooso. Na Tafiiti náá wiiki ɩ pǝyalʋ Amǝnɔŋ tɔɔ kɛ́ tam.
<range>
Wulaʋ kɔma na ɩ́ hɛɛsɩ ɩ tɩ laŋlɛ kɛ Amǝnɔŋ sǝm tɔɔ, ɩlɛna ɩ́ yele Apǝsalɔm kʋɣʋ tɔm kɛ pɛɛkʋɣʋ.
Ḿpʋ́ɣʋ́ Tafiiti yoolaa nyʋɣʋ tʋ Sowapɩ cɛkǝnaa sɩ wulaʋ haɣa Apǝsalɔm na pááná.
Ɩlɛna ɩ́ tili timpi pa yaa sɩ Tɛkʋwa tɔ na pá kɔna-ɩ alʋ laɣatʋ nɔɣɔlʋ na ɩ́ heeli-ɩ sɩ: Cɛsɩ ɩsɩɩ nyá laŋlɛ wakǝlaa na ń suu lǝyaɣa wontu ɩsɩɩ yʋlʋ cakʋɣʋ lǝyaɣa na pǝ́ taaŋɩ tɔ, ɩlɛ taa saɣalɩ nim.
Na ɩ́ kɛɛsɩ-ɩ tɔm nti ɩ ka yɔɣɔtɩ wulaʋ kiŋ tɔ.
Ḿpʋ́ɣʋ́ alʋ ɩnɩ ɩ pola wulaʋ tɛ na ɩ́ hoti ɩ tɛɛ na ɩ́ tɔ sɩ: Haɩ, ta caa, ya-m.
Ntɛna wulaʋ sɩ: Pepe lapa ye? Ntɛna alʋ sɩ: Haɩ, ta caa, ma paalʋ sǝpaɣa na pǝ́ yele-m leelu.
Pǝyele maa wɛna apalʋpiya kɛ naalɛ. Ḿpʋ́ɣʋ́ sɩ yoo taalɛ, nɔɣɔlʋ fɛɩ sɩ ɩ́ loli-sɩ. Ɩlɛna lɛlʋ kʋ ɩ taapalʋ.
Tǝnaɣalɛ ma nyǝ́ma tǝna kʋlaa na pá sǝŋ ma tɔɔ sɩ má yele na pá kʋ kʋlʋ. Sɩ paa kʋlʋ ɩnɩ ɩ ka kpaɣana ɩ caa wɛnaʋ, ɩsɩɩ pa kʋ-ɩ. Ɩsǝlɛ kʋlʋmtǝlɛ nte tɩɩ kaasa-m tɔɣɔlɛ pa tɛɛsǝɣɩ naŋtʋɣʋ. Pǝ kaa kaasɩ ma paalʋ kɛ́ pǝyaɣa ŋka paa yaakǝna ɩ hǝtɛ tɔɣɔ tɛtʋ taa.
Ntɛna wulaʋ sɩ: Kpe nyá tɛ na má paasǝna nyá tɔm.
Mpʋɣʋlɛ alʋ cɔ-ɩ sɩ: Paa mpi pǝ lapa pǝ́ wɛɛ ma na ma caa tǝyaɣa ta tɔm pǝ taa wɛɛ nyá na nyá tǝyaɣa mǝ nyǝntʋ.
Mpʋɣʋlɛ wulaʋ tɔma sɩ: Ye nɔɣɔlʋ lakɩ nyá tɔm kɛ tɔm ntɩ tǝ taa, ɩlɛ n kɔna-ɩ ma kiŋ, ɩ kaa tasa-ŋ tokinaʋ.
Ntɛna alʋ tasa sɩ: Ta caa wulaʋ, tuuna nyá Ɩsɔ Tacaa sɩ yʋlʋ lɛɛtʋlʋ ɩnɩ ɩ kaa kʋ ma pǝyaɣa na pǝ́ yele ncaalɛ. Ḿpʋ́ɣʋ́ wulaʋ ná tuuwa sɩ: Na Ɩsɔ, nɔɣɔlʋ kaa kpaɣa nyá pǝyalʋ tɔɔ kɛ́ nyɩɩlʋɣʋ.
Mpʋɣʋlɛ alʋ sɩ: Haɩ, Tacaa, yele na má tasa tɔmʋɣʋ kʋlʋmʋɣʋ kɛ yɔɣɔtʋɣʋ. Ɩlɛna wulaʋ sɩ: Yɔɣɔtɩ.
Kɛlɛna alʋ tɔ sɩ: Na pepe tɔɔ kɛ́ n caa n wakǝlɩ Ɩsɔ yǝlaa kɛ mpʋ? Mpi tɔ, nyá kʋna nyá tɩ tɔm kɛ timpi nn caakɩ sɩ ń mǝlǝna nyá pǝyaɣa ŋka n tɔɣɔnaa tɔ.
Ta tǝna tɩɩ sɩ teitei kɛ́ ɩsɩɩ pa pǝlʋɣʋ lʋm kɛ atɛ na pǝ́ fɛɩ kpaʋ tɔ. Ama Ɩsɔ naa kʋɣɩ, ɩ́lɛ́ ɩ caakɩ kɛ́ sɩ pá hʋ́lɩ́ suulu kɛ wei pa lɔwa tɔ na pá mǝlǝna-ɩ.
Tacaa, nɔɔnɔɔ ma kɔm ɩsǝntɔ tɔ, ma ta kɔɔ yem, nyá yǝlaa nyaasǝna-m. Pǝ tɔɔ kɛ́ ma kɔma sɩ má yɔɣɔtǝɣǝna-ŋ na ntanyɩ n ka tisi.
N ká mʋ ma tɔm na ń ya-m mpa pa lʋkɩ sɩ pá kpiisi ma na ma pǝyaɣa sɩ tǝ taa na Ɩsɔ kpancoou tɔ pa niŋ taa.
Ma tʋ ma taa sɩ nyá tɔm ka yele na má hɛɛsɩ. Mpi tɔ, Tacaa, n wɛɛ kɛ́ ɩsɩɩ Ɩsɔ ɩsɔtaa tillu. N fakɩ kʋpantʋ na ɩsaɣatʋ. Nyá Ɩsɔ Tacaa ɩ́ wɛɛ nyá waalɩ.
Ḿpʋ́ɣʋ́ wulaʋ tɔma alʋ sɩ: Taa ŋmɛsɩ-m nti ma pɔɔsǝɣɩ-ŋ ɩsǝntɔ tɔ. Alʋ sɩ: Yɛɛ, yɔɣɔtɩ ma cɛ.
Ɩlɛna wulaʋ sɩ: Ɩsǝntɔ Sowapɩ nɔɣɔ fɛɩ tɔm tǝnɛ tǝ taa? Ntɛna alʋ sɩ: Haɩ ta caa wulaʋ, ma tuukina-ŋ sɩ ntɔŋkpɛɛsaɣa fɛɩ. Tampana yaa, nyá tǝmlɛ tʋ Sowapɩ tʋna-m tǝmlɛ tǝnɛ na ɩ́ heeli-m tǝ tǝna nti ma yɔɣɔtǝɣɩ ɩsǝntɔ tɔ.
Sowapɩ tuka ɩtuule kɛ ḿpʋ́ɣʋ́ sɩ n ká cɛkǝna na ń mǝlǝna Apǝsalɔm. Mpi tɔ, n kɛ́ lǝmaɣasǝlɛ tʋ kɛ́ na ń nyǝmá pǝ tǝna mpi pǝ lakɩ tɔ ɩsɩɩ Ɩsɔ ɩsɔtaa tillu.
Pǝlɛ pǝ waalɩ kɛ́ wulaʋ tɔma Sowapɩ sɩ: Tɔm ntɩ tǝ tɛma, polo na ń kɔna Apǝsalɔm.
Tǝnaɣalɛ Sowapɩ hota wulaʋ nɔɔhɛɛ tɛɛ kɛ́ kpakpaa na ɩ́ kooli-ɩ kʋpantʋ. Ɩlɛna ɩ́ tɔ sɩ: Haɩ, Tacaa, saŋa ntɛ́ ma nawa sɩ n hʋla-m suulu kɛ timpi n tisuɣu ma tɔm tǝnɛ tɔ.
Mpʋɣʋlɛ Sowapɩ tɛɛ Kesuu na ɩ́ kɔna Apǝsalɔm kɛ Yosalɛm.
Kɛlɛna wulaʋ sɩ: Apǝsalɔm ɩ́ caɣa ɩ tǝyaɣa taa, má na-ɩ ta ɩsɛ ɩ́ taa suli. Ɩlɛna Apǝsalɔm mǝlɩ ɩ tǝyaɣa, ɩ na wulaʋ paa naakɩ tǝma.
Nɔɣɔlʋ ta haŋna Apǝsalɔm kɛ teu kɛ Ɩsɛɣɛlɩ tǝna taa. Ɩ ŋmatʋ tǝna ka tewaɣa, ɩ tiili fɛɩ paa kpǝtiya maɣamaɣa.
Ɩ ka wɛna nyɔɔsɩ kɛ sɔsɔm kɛ́, na pɩɩ wɛɛ sɩ pá hʋmɩ-ɩ paa pǝnaɣa ŋka. Mpi tɔ, ɩ nyɔɔsɩ ɩ́ kɔma sɩ wɛ yuŋ kɛ́. Ye pa hʋma-ɩ sɩ yuŋ wɛɛkɩ kiloonaa naalɛ na hɔɣɔlʋɣʋ ɩsɩɩ wulaʋ maɣasǝlaɣa wɛʋ tɔ.
Apǝsalɔm lʋla apalʋpiya tooso na alʋpǝyaɣa kʋlʋmaɣa. Pa yaa-kɛ sɩ Tamaa, ka ɩsɛntaa ka lɩɩwaɣa.
Ḿpʋ́ɣʋ́ Apǝsalɔm caɣa pɩɩsɩ naalɛɣɛ Yosalɛm. Ɩlɛ ɩ́ na wulaʋ paa keesiɣi tǝma.
Ɩlɛna ɩ́ yaa Sowapɩ sɩ ɩ tiliɣi-ɩ wulaʋ kiŋ na ɩ́lɛ́ ɩ kisi, na ɩ́ tasa-ɩ yaaʋ kɛ tɔm naalɛ nyǝm na ɩ́lɛ́ ɩ kisi tɔtɔ.
Ntɛna Apǝsalɔm tɔ ɩ tǝmlɛ nyǝ́ma sɩ: Sowapɩ taalɛ ntɛ́ ma nyǝntɛ kɔŋkɔŋ taa, ɩ́ polo na ɩ́ sɔ-tɛɣɛ kɔkɔ. Ɩlɛna pɛlɛ pa polo na pá sɔ-tɛɣɛ kɔkɔ.
Mpʋɣʋlɛ Sowapɩ pola Apǝsalɔm tǝyaɣa taa na ɩ́ pɔɔsɩ-ɩ sɩ: Pepe tɔɔ kɛ́ nyá tǝmlɛ nyǝ́ma sɔpa ma taalɛ kɛ kɔkɔ?
Kɛlɛna Apǝsalɔm sɩ: Ma tila nyá waalɩ kɛ́ tɔm paɣalɛ sɩ ń kɔɔ na má tili-ŋ wulaʋ kiŋ na ń pɔɔsɩ-ɩ sɩ pepe tɔɔ kɛ́ ɩ tila ma waalɩ kɛ Kesuu? Pɩɩ kǝla teu sɩ má saalɩ tǝna. Ma caa sɩ ma na wulaʋ tǝ́ ná na ye ma lapa-ɩ ɩsaɣatʋ nti ɩ kʋ-m.
Ḿpʋ́ɣʋ́ Sowapɩ ná polaa na ɩ́ heeli-tǝɣɩ wulaʋ. Ɩlɛna wulaʋ yaa Apǝsalɔm na ɩ́ kɔɔ na ɩ́ hǝntɩ wulaʋ kɛ atɛ na ɩ́lɛ́ ɩ waɣalɩ-ɩ.
Pǝlɛ pǝ waalɩ kɛ́ Apǝsalɔm hika yoou kɛɛkɛ na kpaɣanǝŋ na taŋlaa kɛ nɩɩlɛ na naanʋwa (50).
Tanaŋ tanaŋ kɛ Apǝsalɔm lɩɩkaɣa lɔŋ na ɩ́ puki ɩcatɛ nɔnɔɣɔ sɔsaɣa mpaaʋ kpeeŋa, ye nɔɣɔlʋ hika tɔm sɩ ɩ puki wulaʋ tɛɣɛ hʋʋlɛ, ɩlɛ ɩ yaa-ɩ na ɩ́ pɔɔsɩ-ɩ sɩ: Ɩcatɛ nteɣe n lɩɩna? Ye ɩ́lɛ́ ɩ cɔ-ɩ sɩ: Ma kɛ́ Ɩsɛɣɛlɩ kpekǝle tǝnɛ tǝ tʋ
ɩlɛ ɩ tɔmɩ-ɩ sɩ: Nyǝnɩ, n wɛna tampana kɛ́. Pǝ́cɔ́ ye n pola wulaʋ tɛ nɔɣɔlʋ kaa paasǝna-ŋ.
Kasa, ye maa kɛna hʋʋlʋ ntɔ, ma kiŋ ntɛ́ tɔm nyǝ́ma ka kɔŋaɣa na ma taɣanǝɣɩ pa tɔmnaa.
Ye yʋlʋ ɩ́ kpǝtǝɣǝna-ɩ sɩ ɩ hǝntǝɣɩ atɛ ɩlɛ ɩ kpipi-ɩ na ɩ́ waɣalɩ-ɩ.
Ḿpʋ́ɣʋ́ Apǝsalɔm lakaɣa Ɩsɛɣɛlɩ nyǝ́ma tǝna mpa pa pukaɣana tɔmnaa kɛ wulaʋ tɛ tɔ. Na Ɩsɛɣɛlɩ nyǝ́ma laŋa hɛɛkaɣana-ɩ kɛ́.
Pǝnaɣa liɣiti nyǝŋka taa kɛ́ Apǝsalɔm tɔma wulaʋ sɩ: Tacaa, yele na má polo Hepǝlɔŋ na má lá kɔtaɣa ŋka maa sɩɩ Tacaa kɛ nɔɣɔ sɩ maa lapɩ-ɩ tɔ.
Mpi tɔ, waatʋ wei maa wɛ Kesuu tɔɣɔ ma sɩɩ Tacaa kɛ nɔɣɔ sɩ ye ɩ yelaa na má mǝlɩ Yosalɛm, ɩnǝɣɩ maa la tǝmlɛ.
Ntɛna wulaʋ sɩ: Polo. Ɩlɛna Apǝsalɔm kʋlɩ na ɩ́ tɛɛ Hepǝlɔŋ.
Mpʋɣʋlɛ Apǝsalɔm tila tillaa kɛ mukaɣa kɛ Ɩsɛɣɛlɩ tɛtʋ tǝna taa sɩ ye pa nɩɩ tutuɣu ɩlɛ pa yɔɣɔtɩ sɩ: Apǝsalɔm kɛlɛ wulaʋ na ɩ́ wɛ Hepǝlɔŋ.
Yosalɛm nyǝ́ma ka sɩɩ-ɩ yǝlaa ŋmʋnʋɣʋ (200) pɛlɛ pa nɩɩna-ɩ teu kɛ́, pa ta cɛkǝna nti ɩ hɔkaa tɔ.
Waatʋ wei Apǝsalɔm lakaɣa kɔtasɩ, ɩlɛna ɩ́ tili na pá yaa Kilo tʋ Ahitofɛlɩ wei ɩ ka kɛ́ Tafiiti sɔpaapɩ tɔ. Ḿpʋ́ɣʋ́ samaa huka sɔsɔm kɛ ɩ kiŋ na pá tɔŋna wulaʋ acaɣa kɛ caɣaʋ.
Ḿpʋ́ɣʋ́ nɔɣɔlʋ kɔma na ɩ́ cɩ Tafiiti kɛ sǝkpalʋɣʋ sɩ: Ɩsɛɣɛlɩ yǝlaa kɛɛsa ɩsɛ na Apǝsalɔm tɔɔ.
Ɩlɛna Tafiiti yɔɣɔtɩ ɩ waalɩ nyǝ́ma tǝna mpa paa wɛ ɩ kiŋ kɛ Yosalɛm tɔ sɩ: Ɩ́ kʋlɩ na tǝ́ se, tɔfɔ Apǝsalɔm ɩɩ yeki-tʋ. Ɩ́ la tǝcaʋ, ye pǝ taɣa mpʋ ɩ ká tuti-tʋ na ɩ́ kʋ ɩcatɛ nyǝ́ma tǝna.
Ntɛna wulaʋ waalɩ nyǝ́ma tɔ sɩ: Ɛɛ, Tacaa tɩɩ la tǝ tǝna nti n heeliɣi-tʋ tɔ.
Ḿpʋ́ɣʋ́ wulaʋ na ɩ tǝyaɣa nyǝ́ma tǝna pa lɩɩwa, na ɩ́ kaasɩ alaa naanʋwa sɩ pɛlɛ pá taŋ tǝyaɣa.
Wulaʋ lɩɩ mpʋ ɩlɛna ɩ yǝlaa tǝna tʋ ɩ waalɩ na pá sǝŋ tǝyaɣa kantǝkaɣa nyǝŋka kiŋ.
Ḿpʋ́ɣʋ́ ɩ tǝmlɛ nyǝ́ma tǝna na ɩ taŋlaa tǝna tʋ-ɩ hɛkʋ, na Katɩ yoolaa náá kɔɔ yǝlaa nasǝtoso (600) na pá tɛɛ-ɩ nɔɣɔ.
Ḿpʋ́ɣʋ́ wulaʋ pɔɔsa Katɩ yoolaa nyʋɣʋ tʋ Ɩtayi sɩ: Pepe tɔɔ kɛ́ mǝ kɔma ta kiŋ tɔtɔ? Ɩ mǝlɩ Apǝsalɔm cɔlɔ. Mpi tɔ, mǝ kɛ́ cɔɔsǝlaa kɛ́ ɩ ta kɛ́ tɛtʋ nyǝ́ma.
Anɩ nɔɔnɔɔ kɛlɛ ɩ tapa, ɩlɛna máá kpakǝɣɩ-mɛɣɛ kpakpaa na má cɔɔkǝna. Pǝ́cɔ́ ma maɣamaɣa ma ta nyɩ ma tǝpote. Mpʋ tɔ, ɩ́ mǝlɩ. Tacaa ɩ́ paasǝna-mɛ na ɩ́ la-mɛɣɛ kʋpantʋ.
Tǝnaɣalɛ Ɩtayi cɔ wulaʋ sɩ: Ma tuuna Ɩsɔ na nyá sɩ: Timpi n ka polo tɔ tǝnaɣa tɩɩ polo, paa sǝm maɣamaɣa tɩɩ sɩ.
Ntɛna wulaʋ tɔ Ɩtayi sɩ: Ye mpʋ tɛɛ nɔɣɔ. Ɩlɛna Ɩtayi na ɩ yǝlaa tǝna na ɩ piya tǝna pá tɛɛ nɔɣɔ.
Ḿpʋ́ɣʋ́ wulaʋ na ɩ yǝlaa pa tʋ mpaaʋ na pá tɛɛkɩ. Ye ɩ tala ɩcatɛ nte, tǝlɛ tǝ yǝlaa pǝlɩ ɩsǝlʋm na pá makɩ kapusi. Ɩlɛna wulaʋ náá tɛɛ Setǝlɔŋ lɔɔʋ na ɩ yǝlaa náá tǝŋna wʋlaɣa tɛtʋ tɔɔ tɔɔ.
Kɔtʋlʋ Satɔkɩ na Lefii nyǝ́ma mpa pa sǝɣǝlaɣa Ɩsɔ atakaa tɔ paa wɛ tǝnɛ ɩnɩ tɔtɔ. Ḿpʋ́ɣʋ́ pa sɩɩ Ɩsɔ atakaa na Apiyataa sǝŋaa na yǝlaa tɔŋa lɩɩʋ kɛ ɩcatɛ taa.
Ɩlɛna wulaʋ tɔ Satɔkɩ sɩ: Mǝŋna Ɩsɔ atakaa kɛ ɩcatɛ taa. Ye Tacaa ká hʋlɩ-m suulu, ɩ ká mǝlǝna-m na maa tasa-ɩ naʋ kɛ ɩ lonte taa.
Ama ye ɩ ka tɔ sɩ: Aaɩ, maa caakɩ-ŋ, ɩlɛ ɩ́ la-m ɩsǝna ɩ caakɩ tɔ.
Ḿpʋ́ɣʋ́ wulaʋ tasa Satɔkɩ kɛ heeluɣu sɩ: Nyana nyá pǝyalʋ Ahimaasɩ na Apiyataa pǝyalʋ Yonataŋ ɩ́ mǝlǝna laŋhʋlʋmlɛ kɛ ɩcatɛ taa na ɩ́ feŋiɣi.
Tɩɩ taŋ wʋlaɣa tɛtʋ pɔɣɔ tǝtɛsǝlɛnaa, na má nɩɩ ɩcatɛ alaafǝya tɔm.
Ḿpʋ́ɣʋ́ Satɔkɩ na Apiyataa pa mǝlǝna Ɩsɔ atakaa kɛ Yosalɛm na pá caɣa tǝna.
Ḿpʋ́ɣʋ́ Tafiiti taka ɩ ɩsɛntɔɔ kɛ saalaɣa na ɩ́ wiiki na ɩ́ kpaakɩ Olifinaa pulaɣa tɔɔ kɛ́ nɔɔhɛɛ kpɛtɛ. Na ɩ waalɩ nyǝ́ma náá takɩ pɛlɛ pa ɩsɛntɔɔ na pá wiiki mpʋ tɔtɔ.
Ɩlɛna pá kɔɔ pá heeli wulaʋ sɩ Ahitofɛlɩ tǝŋa Apǝsalɔm. Ntɛna Tafiiti sɩ: Haɩ, Tacaa, wakǝlɩ Ahitofɛlɩ laɣatʋ.
Waatʋ wei Tafiiti tala pulaɣa nyʋɣʋ taa timpi pa sɛɛkɩ Ɩsɔ tɔ, ɩlɛ ɩ taapalʋ na ɩ laɣatʋ tasʋlʋ Akii tʋ Husayi kɔmaɣalɛ na laŋwakǝllɛ na ɩ capa cǝlaa na ɩ nyʋɣʋ na tɛtʋ.
Ntɛna Tafiiti sɩ: Ye n tǝŋǝɣɩ-m pǝ kaa waasɩ-m.
Mǝlɩ ɩcatɛ taa na ń heeli Apǝsalɔm sɩ n ka kɛ́ ma tǝmlɛ tʋ kɛ lɔŋ kɛ́, ɩlɛ nɔɔnɔɔ n caa sɩ ń nyǝnǝɣɩ ɩnǝɣɩ nyá caa. Waatʋ ɩnǝɣɩ n ka wakǝlɩ laɣatʋ nti Ahitofɛlɩ tasǝɣɩ-ɩ tɔ.
Pǝlɛ pǝ paasi kɔtǝlaa Satɔkɩ na Apiyataa pa wɛ tǝnaɣa. Ye n nɩɩ ntiɣi Apǝsalɔm pa tɔɔ n polo ń heeli-wɛ.
Pa pǝyalaa Ahimaasɩ na Yonataŋ pa wɛ tǝnaɣa, n ka tili-wɛ na pá kɔɔ pa heeli-m.
Ḿpʋ́ɣʋ́ Tafiiti taapalʋ Husayi mǝla ɩcatɛ taa kɛ́ waatʋ wei Apǝsalɔm kɔma tɔ.
Waatʋ wei Tafiiti tɛɛ Olifinaa pulaɣa nyʋɣʋ taa kɛ́ pǝcɔ, ɩlɛ Mefipaalɩ tǝmlɛ tʋ wei pa yaa sɩ Sipa tɔ ɩ kata-ɩ kɛlɛ na ɩ kpaŋasɩ naalɛ. Na pá hɔka sɩ tɔɔ kɛ́ potopotonaa ŋmʋnʋɣʋ (200) na lɛsɛŋ kʋwʋlʋ paɣa kɛ nɩɩnʋwa (100) na tɩɩŋ pee lʋm nyǝna kɛ tukuŋ nɩɩnʋwa (100) na sʋlʋm huluɣu.
Ḿpʋ́ɣʋ́ wulaʋ pɔɔsa-ɩ sɩ: Pepeɣe n lakǝna? Ntɛna Sipa sɩ: Nyá tǝyaɣa nyǝ́ma ka cakɩ kpaŋasɩ. Ɩfepiya tɔɣɔnaɣa ntɛ́ potopotonaa na tɩɩŋ pee anɛ. Mpa pá kawa wʋlaɣa tɛtʋ taa, ɩlɛ pa kʋna sʋlʋm pǝnɛɣɛ lʋkɔtʋ.
Ḿpʋ́ɣʋ́ Tafiiti pɔɔsa-ɩ sɩ: Leɣe Mefipaalɩ wɛɛ? Mpʋɣʋlɛ sɩ: Mefipaalɩ pola Yosalɛm sɩ Ɩsɛɣɛlɩ nyǝ́ma ɩ́ cɛlɛ-ɩ ɩ cɔsɔ Sayuli kawulaɣa kɛ pǝnɛntɛ.
Ntɛna wulaʋ tɔmɩ-ɩ sɩ: Mefipaalɩ nyǝm tǝna pǝsa nyá nyǝm. Mpʋɣʋlɛ Sipa hǝnta Tafiiti kɛ atɛ na ɩ tɔ sɩ: Haɩ, tá caa wulaʋ, ma sama, hʋlʋ-m suulu kɛ mpʋ.
Tafiiti tala Pahulim ɩlɛ Sayuli lʋlʋɣʋ tʋ wei pa yaa sɩ Kelaa tɔ ɩ pǝyalʋ Simeyi lɩɩwaɣalɛ na ɩ́ tǝŋsǝɣɩ-ɩ mpusi.
Ɩlɛna ɩ́ lɔɣɔ ɩ́ na ɩ waalɩ nyǝ́ma tǝnaɣa pɛɛ. Pǝyele ɩ́lɛ́ ɩ yǝlaa na ɩ yoolaa ka tʋ-ɩ hɛkʋ kɛ́.
Simeyi nyaasaɣa Tafiiti kɛ́ sɩ: Polo polo ń tɛɛ, yʋlʋkʋlʋ na ɩsaɣaʋ nyá.
Tacaa ɩ́ mǝŋna Sayuli wei ɩ kawulaɣa n lɛɛkaa tɔ ɩ na ɩ tǝyaɣa nyǝ́ma pa sǝm tɔm kɛ nyá nyʋɣʋ taa. Pǝ tɔɔ kɛ́ Ɩsɔ lɛɛka nyá kawulaɣa na ɩ́ cɛla-kɛɣɛ nyá pǝyaɣa. N pǝsʋɣʋ yem kɛ́ ɩsǝntɔ na ń cɔɔkɩ tɔ nyá ɩsaɣatʋ fɛlǝɣǝna-ŋ. Mpi tɔ, n kɛ́ yʋlʋkʋlʋ kɛ́.
Ḿpʋ́ɣʋ́ Seluya pǝyalʋ Apisayi tɔma wulaʋ sɩ: Pepe tɔɔ kɛ́ haɣa kanɛ ka tʋʋkɩ tá caa wulaʋ kɛ mpʋ? La suulu na ń yele na má sɛtɩ ɩ nyʋɣʋ.
Ntɛna wulaʋ sɩ: Sowapɩ na ɩ neu Apisayi mǝ tɔm suwe? Ye ɩ tʋʋkɩ-m Ɩsɔ heelina-ɩ sɩ ɩ́ tʋʋ-m. Ɩlɛ awe ká kpɛɛsǝna-ɩ sɩ pepe tɔɔ?
Mpʋɣʋlɛ Tafiiti tɔma ɩ waalɩ nyǝ́ma tǝna na Apisayi sɩ: Ma tapʋɣʋ tɛɛ pǝyaɣa ná tá kisi ma weesuɣu kɛ pɛɛkʋɣʋ, halɩ ḿpʋ́ɣʋ́ Pɛncamɛɛ tʋ na? Ɩ́ yele-ɩ na ɩ́ tʋʋ-m. Tacaa hana-ɩ pǝ mpaaʋ.
Ntanyɩ Tacaa ká ná ma wahala na ɩ́ lɛɛtɩ-m kʋpantʋ kɛ mpusi ɩnɛ ɩ lonte.
Ḿpʋ́ɣʋ́ Tafiiti na ɩ yǝlaa pa tʋɣʋta pa mpaaʋ na Simeyi náá wɛ pʋɣʋ kɔŋkɔŋ tɔɔ na ɩ́ tɔŋna wulaʋ mpusi tǝŋsʋɣʋ na ɩ́ lɔkɩ-ɩ pɛɛ na ɩ́ kʋsǝɣɩ mʋsʋɣʋ na ɩ tɔɔ.
Wulaʋ na ɩ yǝlaa pa tala Yaatanɩ nɔɣɔ ɩlɛna pá hɛɛsɩ tǝna.
Ḿpʋ́ɣʋ́ Apǝsalɔm na Ɩsɛɣɛlɩ samaa tǝna pa sʋʋ Yosalɛm taa na Ahitofɛlɩ kɛ ɩ waalɩ.
Waatʋ wei Tafiiti taapalʋ Husayi tala Apǝsalɔm ɩlɛna ɩ́ sɛɛ-ɩ sɩ: Mǝ na tɛtʋ, mǝ na tɛtʋ.
Ntɛna Apǝsalɔm pɔɔsɩ-ɩ sɩ: Anɩ nyá taapalʋ ntɛ́ ma caa. Pepe tɔɔ kɛ́ n ta tǝŋ ɩ́lɛ́?
Ntɛna Husayi cɔ sɩ: Wei Tacaa na yǝlaa panɛ na Ɩsɛɣɛlɩ nyǝ́ma tǝna lǝsaa tɔɣɔ ma caa tǝŋʋɣʋ.
Pǝ tɩɩ wɛɛ sɩ ɩ pǝyalʋ nyaɣa maa la tǝmlɛ kɛ teitei ɩsɩɩ maa lapʋ nyá caa kɛ tǝmlɛ tɔ. Ḿpʋ́ɣʋ́ maa la nyá.
Ḿpʋ́ɣʋ́ Apǝsalɔm tɔma Ahitofɛlɩ sɩ: Ɩ́ maɣasɩ na tǝ́ ná mpi pǝ wɛ lapʋ tɔ.
Kɛlɛna Ahitofɛlɩ sɩ: Sʋʋna nyá caa alaa mpa ɩ yelaa sɩ pá taŋ tǝyaɣa tɔ. Waatʋ ɩnǝɣɩ Ɩsɛɣɛlɩ nyǝ́ma tǝna ká ná sɩ n pǝsa nyá tǝɣɩ nyá caa kolontu. Ɩlɛna nyá waalɩ nyǝ́ma náá nyɔɔ toŋ.
Ḿpʋ́ɣʋ́ pa sika Apǝsalɔm kɛ cokǝle kɛ kawulaɣa tǝyaɣa pata tɔɔ. Na ɩ́ na ɩ caa alaa pá sʋʋ Ɩsɛɣɛlɩ nyǝ́ma tǝna ɩsɛntaa.
Laɣatʋ nti Ahitofɛlɩ tasaɣa Apǝsalɔm kɛ waatʋ ɩnɩ tɔ tɩɩ wɛ teitei kɛ́ ɩsɩɩ Ɩsɔ yɔɣɔtǝɣǝna. Paa Tafiiti maɣamaɣa ḿpʋ́ɣʋ́ pɩɩ wɛɛ.
Ḿpʋ́ɣʋ́ Ahitofɛlɩ tɔma Apǝsalɔm sɩ: Yele na má lǝsɩ yoolaa kɛ yǝlaa iyisi naanʋwa na naalɛ (12000) na má tʋ Tafiiti waalɩ kɛ ahoo anɛ.
Ntanyɩ maa kpǝlɩ-ɩ tiili na ɩ́ kawa na ɩ yǝlaa ya, ɩlɛna má kʋ-ɩ ɩ tike.
Ɩlɛna má kuu yǝlaa tǝna na má kɔna-ŋ. Nyá kolontu ɩ́ sǝpa, pa tǝna pa mǝlǝɣɩ nyá kiŋ kɛ́ na yǝlaa hɛɛsɩ.
Ḿpʋ́ɣʋ́ Apǝsalɔm na Ɩsɛɣɛlɩ sɔsaa tǝna pa laŋa hɛɛna tɔm ntɩ.
Ama Apǝsalɔm sisa tǝ taa, ɩlɛna ɩ́ tɔ sɩ: Ɩ́ yaa Husayi na tǝ nɩɩ ɩ́lɛ́ ɩ nyǝntʋ.
Husayi kɔma, ɩlɛna ɩ́ heeli-ɩ Ahitofɛlɩ kʋyɔɣɔtʋtʋ na ɩ́ pɔɔsɩ-ɩ sɩ: Tɩɩ la mpʋ yaa ɩsǝna? Nyáá yɔɣɔtɩ nyá nyǝntʋ.
Ntɛna Husayi sɩ: Ahitofɛlɩ kʋyɔɣɔtʋtʋ tǝnɛ tǝ ta tǝŋ pǝnɛntɛ.
Nyá maɣamaɣa n nyǝ́ma sɩ nyá caa na ɩ yǝlaa pa kɛ́ apalaa kɛ́. Pǝ́cɔ́ pa wɛ pááná kɛ́ ɩsɩɩ yʋlʋ kpakʋɣʋʋ tɔɣɔlaɣa pǝyaɣa na ká wɛ ɩsǝna tɔ. Nyá caa kɛ́ yoolu kɛ́. Ɩɩ hǝntǝɣɩ yem kɛ́ ahoo.
Pǝ nɔkaa ɩsǝntɔ ɩ ŋmɛla lɔɔʋ yaa tiili taa kɛ́, na ye pa kʋ tá taa lɛlaa, yǝlaa ɩ́ nɩɩwa paa tɔ sɩ Apǝsalɔm waalɩ nyǝ́ma kpisaa.
Halɩ sɔɣɔntʋ kpa tá taa apalaa mpa pa wɛ apalʋtʋ ɩsɩɩ tɔɣɔlasɩ tɔ. Mpi tɔ, Ɩsɛɣɛlɩ nyǝ́ma tǝna nyǝ́ma sɩ nyá caa kɛ́ aka. Pǝyele ɩ wɛna yoolaa taa yoolaa.
Mpʋ tɔ, ma tasǝɣɩ-ŋ laɣatʋ sɩ ń koti Ɩsɛɣɛlɩ nyǝ́ma tǝnaɣa tuutuuma. Pǝ kpaɣaʋ Taŋ na pǝ́ polo Pɛɛsepa tɔ. Ɩlɛna nyana wɛ ɩ́ polo nyá caa kɛ yoonaʋ.
Tɩɩ maɣana-ɩ tiili na tǝ́ hoti ɩ tɔɔ ɩsɩɩ tɛʋ. Ɩlɛ ɩ́ na ɩ yǝlaa pa taa nɔɣɔlʋ kaa fiti.
Ye pa sewa, na pá sʋʋ ɩcatɛ natǝlɩ tǝ taa, ɩlɛ Ɩsɛɣɛlɩ nyǝ́ma tǝna pona ŋmɩɩsɩ na pá tuu ɩcatɛ ntɛ́ na pá tiina lɔɔʋ. Halɩ pǝ kaa kaasɩ koloŋiya.
Ḿpʋ́ɣʋ́ Apǝsalɔm na Ɩsɛɣɛlɩ yǝlaa tǝna tɔma sɩ: Husayi nyǝntʋ lapa sana na Ahitofɛlɩ nyǝntʋ. Pǝyele Tacaa ná tʋ ɩ taa kɛ́ sɩ ɩ wakǝlǝɣɩ Ahitofɛlɩ laɣatʋ tasʋɣʋ mpǝɣɩ na pǝ kɔna mpusi kɛ Apǝsalɔm tɔɔ.
Ḿpʋ́ɣʋ́ Husayi polaa na ɩ́ heeli kɔtǝlaa Satɔkɩ na Apiyataa kɛ laɣatʋ nti Ahitofɛlɩ tasa Apǝsalɔm na Ɩsɛɣɛlɩ sɔsaa tɔ, na laɣatʋ nti ɩnɩ ɩ tasa-wɛ tɔ.
Sɩ pá tili lɔŋ na pá heeli Tafiiti sɩ ɩ́ taa sʋʋ ahoo anɛɣɛ Yaatanɩ tɛtɛkǝlɛ taa tǝna. Pǝ́ taa kɔɔ na ɩ na ɩ waalɩ nyǝ́ma tǝna pá wɛɛ asola taa.
Yonataŋ na Ahimaasɩ pɛlɛ pa wɛ hite nɔɣɔ kɛ ɩcatɛ waalɩ sɩ nɔɣɔlʋ ɩ́ taa na-wɛ. Ḿpʋ́ɣʋ́ tǝmlɛ tʋ alʋ nyǝŋ nɔɣɔlʋ ɩ polaa na ɩ́ heeli-wɛ sɩ: Ɩ́ polo mǝ maɣamaɣa na ɩ́ heeli-tǝɣɩ wulaʋ Tafiiti.
Ama ɩfepu nɔɣɔlʋ ná na-wɛ na ɩ́ polo ɩ taɣasɩ Apǝsalɔm. Mpɛ pa cɛkǝnaa sɩ pa na-wɛ, ɩlɛna pá se lɔŋ na pá polo Pahulim ɩcatɛ kɛ apalʋ nɔɣɔlʋ ɩ tɛ na pá ŋmɛlɩ ɩ lɔkɔ taa.
Ḿpʋ́ɣʋ́ alʋ nɔɣɔlʋ kpaɣa pʋʋɣʋ na ɩ́ takɩ lɔkɔ tɔɔ na ɩ́ le kʋtɔɣɔʋ pee, sɩ nɔɣɔlʋ ɩ́ taa cɛkǝna sɩ pʋlʋpʋ wɛ tǝna.
Ntɛna Apǝsalɔm tǝmlɛ nyǝ́ma sʋʋ tǝyaɣa ŋkɛ ka taa na pá pɔɔsɩ alʋ kɛ Ahimaasɩ na Yonataŋ pa tɔɔ. Alʋ sɩ: Pa tɛsa lɔɔʋ. Tǝmlɛ nyǝ́ma pɛɛkaa pa ta na pʋlʋ, ɩlɛna pá mǝlɩ Yosalɛm.
Pa tɛɛwa, ɩlɛna Ahimaasɩ na Yonataŋ pá lɩɩ lɔkɔ taa na pá polo pá heeli Tafiiti sɩ: Kʋlɩ na ń tɛsɩ pɔɣɔ kɛ lɔŋ, na pá kɛɛsɩ-ɩ nti Ahitofɛlɩ kɛɛsa Apǝsalɔm sɩ pá la Tafiiti-wɛ tɔ.
Tǝnaɣa Tafiiti na ɩ yǝlaa pa kʋla kpakpaa na pá tɛsɩ Yaatanɩ. Pǝ kɔma sɩ pǝ nyaalǝɣɩ tɔ pǝ ta kaasɩ nɔɣɔlʋ. Pa tɛsa pa tǝna.
Ahitofɛlɩ nawa sɩ pa ta mʋ ɩ tɔm, ɩlɛna ɩ́ kʋlɩ na ɩ́ kpɛɛlɩ ɩ kpaŋaɣa na ɩ́ kpe ɩ tɛ. Ɩ heela ɩ tǝyaɣa nyǝ́ma kɛ nti tǝ wɛ lapʋ tɔ, ɩlɛna ɩ́ tʋ́ ɩ tǝɣɩ ŋmǝnaɣa na ɩ́ sɩ́ na pá pimi-ɩ ɩ caa pǝlaaʋ taa.
Tafiiti pa tala Mahanayim, ɩlɛ Apǝsalɔm na Ɩsɛɣɛlɩ yǝlaa mpa pa tǝŋaɣa ɩ waalɩ tɔ pa tɛsa Yaatanɩ kɛlɛ.
Apalʋ wei pa yaa sɩ Amasa tɔɣɔ Apǝsalɔm lɛɛta yoolaa wulaʋ Sowapɩ lonte. Amasa ɩnɩ ɩ caa kɛ́ Ɩsɛɣɛlɩ tʋ kɛ́ na pá yaa-ɩ sɩ Yetɛɛ. Ɩ too kɛlɛ Nahasɩ pɛɛlɔ Apikaalɩ, ɩ́lɛ́ ɩ neu ntɛ́ Sowapɩ pa too Seluya.
Ḿpʋ́ɣʋ́ Apǝsalɔm-wɛ pa sika Kalaatɩ tɛtʋ taa.
Tafiiti pa tala Mahanayim, ɩlɛna Amoni tɛtʋ ɩcatɛ Lapa tʋ Nahasɩ pǝyalʋ Sopi, na Lo-Tapaa tʋ Amiyɛlɩ pǝyalʋ Makii, na Kalaatɩ tɛtʋ ɩcatɛ Lokelim tʋ Paasilayi
pa pona Tafiiti-wɛɣɛ kʋhǝntǝŋ na cɛmsɛnaa na hɛɛsɩ, na tɔɣɔnaɣa pee, na mʋlʋm, na pee kʋtoŋee, na soona kɛ loosi naalɛ.
Na tɩɩŋ nim na naanim na heeŋ, na waakasǝnaa. Mpi tɔ, pa tɔŋaɣa kɛ́ sɩ ɩkaalɛ na nyɔɣɔsɩ na lʋkɔtʋ pǝ pɩɩ-wɛɣɛ wʋlaɣa tɛtʋ taa kɛ́.
Ḿpʋ́ɣʋ́ Tafiiti kota ɩ yoolaa na ɩ́ kpa pa taa kɛ́ yoolaa iyaɣa (1000) nyʋɣʋ nyǝ́ma na nɩɩnʋwa (100) nyʋɣʋ nyǝ́ma.
Ɩlɛna ɩ́ cɛla Sowapɩ kɛ tintiɣile, na Sowapɩ neu kɛ tintiɣile, na Katɩ tʋ Ɩtayi kɛ tintiɣile na ɩ́ tɔ sɩ: Má na-mɛ tɩɩ pona yoou.
Tǝnaɣalɛ samaa tɔma-ɩ sɩ: Aaɩ, pǝ fɛɩ sɩ ń lɩɩ. Mpi tɔ, paa pǝ kǝla-tʋ na tǝ́ se nɔɣɔlʋ ɩɩ paasǝɣǝna-tʋ. Paa ta taa yǝlaa hɔɣɔlʋɣʋ sǝpǝna awusa. Ama nyá wɛ kɛ́ ɩsɩɩ ta taa yǝlaa iyisi naanʋwa (10000). Mpʋ tɔ, pǝ kǝla teu sɩ ń saalɩ ɩcatɛ taa na pǝ́ kǝla-tʋ ɩlɛ n sǝna-tʋ.
Ntɛna wulaʋ sɩ: Tɔʋ, maa la nti tǝ maɣa-mɛɣɛ teu tɔ. Ɩlɛna wulaʋ sǝŋ nɔnɔɣɔ na yǝlaa lɩɩkɩ iyisi iyisi na nɩɩnʋwa nɩɩnʋwa.
Ḿpʋ́ɣʋ́ wulaʋ tɔma Sowapɩ na Apisayi na Ɩtayi sɩ: Ɩ́ nyǝnɩ ma ɩsɛntaa na ɩ́ la ma pu Apǝsalɔm tǝpamm. Ɩlɛna yǝlaa tǝna nɩɩ mpʋ.
Ḿpʋ́ɣʋ́ Tafiiti yǝlaa polaa sɩ pa yookina Apǝsalɔm-wɛɣɛ Ɩfǝlayim hɔtʋɣʋ taa.
Yǝlaa iyisi hiu (20000) tǝcu kɛ Tafiiti nyǝ́ma kʋwa Apǝsalɔm nyǝ́ma taa.
Ḿpʋ́ɣʋ́ yoou yawa tɛtʋ tǝna taa. Hɔtʋɣʋ tɔɣɔ yǝlaa mpaɣa kʋyakʋ ŋkʋ tɔ pǝ kǝla mpa laɣatɛ tɔɣaa tɔ.
Ḿpʋ́ɣʋ́ Apǝsalɔm tuta ɩ tǝɣɩ Tafiiti yǝlaa taa na ɩ́ caɣa kpaɣanʋ. Ɩlɛna kpaɣanʋ seena-ɩ na ɩ́ sʋsɩ-ɩ tʋɣʋ sɔsɔɔʋ nakʋlɩ kʋ piliŋasɩ taa, na ɩ nyɔɔsɩ hɔkǝna-sɩ na ɩ́ susi na kpaɣanʋ náá tɛɛ.
Nɔɣɔlʋ ná mpʋ, ɩlɛna ɩ́ heeli Sowapɩ sɩ: Ta caa, ma nawa Apǝsalɔm na ɩ́ susina tʋɣʋ.
Ntɛna ɩ́ tɔmɩ-ɩ sɩ: N na-ɩ ɩlɛ pepe tɔɔ kɛ́ n ta kʋ-ɩ tǝnaɣa kpakpaa. Halɩ maa ha-ŋ liɣitee nyǝɣǝtʋ naanʋwa kɛlɛ na tampala.
Ḿpʋ́ɣʋ́ apalʋ ɩnɩ ɩ cɔwa sɩ: Paa liɣitee nyǝɣǝtʋ iyaɣa (1000) kɛ n tɩɩ ha-m ma niŋ kaa kpa wulaʋ pǝyalʋ tɔɔ. Mpi tɔ, tǝ nɩɩwa nti wulaʋ heela nyá na Apisayi na Ɩtayi sɩ ɩ́ la laakalɩ na ɩnɩ ɩ pǝyalʋ Apǝsalɔm tɔ.
Paa maa lapa kaanɩɩtʋ na má kʋ-ɩ, wulaʋ ka nɩɩ-tǝɣɩ. Nyá maɣamaɣa n taa waasɩ-m.
Ntɛna Sowapɩ sɩ: Maa sǝŋǝɣɩ nyá kiŋ kɛ yem. Ɩlɛna ɩ́ kpaɣa ŋmantaasɩ tooso na ɩ́ polo ɩ́ yaɣa-sǝɣɩ Apǝsalɔm fulaɣa tɔɔ. Mpi tɔ, ɩ́lɛ́ ɩ taa sǝta.
Ḿpʋ́ɣʋ́ yoolaa naanʋwa wei ɩ tɔkaɣa Sowapɩ yoou wontu tɔ pa tama Apǝsalɔm na pá tɛɛsɩ-ɩ kʋɣʋ.
Ḿpʋ́ɣʋ́ Sowapɩ hʋla tutuɣu na yǝlaa koti na pá hɛɛsɩ pa kolontunaa tɔɣɔnʋɣʋ.
Ɩlɛna pá kpaɣa sǝtʋ na pá pɛtɩ pʋ́ʋ́ɣʋ́ nakʋlɩ kʋ taa kɛ́ hɔtʋɣʋ taa na pá kaa ɩ tɔɔ kɛ́ kaŋmaaɣa tǝkelem, na Apǝsalɔm yoolaa tǝna se na paa wei ɩ́ mǝlɩ ɩ tɛ.
Waatʋ wei Apǝsalɔm ka wɛna ɩ ɩsɛ tɔɣɔ ɩ yelaa na pá ŋma-ɩ akele kɛ wulaʋ tɛtɛkǝlɛ taa kɛ́ Yosalɛm kiŋ, na ɩ́ yaa-ɩ sɩ Apǝsalɔm akele, sɩ ɩnɩ ɩ fɛɩ apalʋpǝyaɣa tɔ paa yaakǝna ɩ hǝtɛ. Na pá yaakɩ-ɩ ḿpʋ́ɣʋ́ halǝna saŋa.
Ḿpʋ́ɣʋ́ Satɔkɩ pǝyalʋ Ahimaasɩ tɔma sɩ: Ɩ́ yele na má lɔɣɔ ma tɩ na má pona wulaʋ kɛ tɔm kʋpantʋ sɩ Tacaa ha-ɩ tampana na ɩ́ yapɩ-ɩ ɩ kolontunaa niŋ taa.
Ntɛna Sowapɩ tɔ sɩ: Pǝ taɣa nyaa heelina wulaʋ kɛ tɔm kʋpantʋ kɛ saŋa. Mpi tɔ, ɩ pǝyaɣa sǝpǝna.
Ɩlɛna Sowapɩ tɔ Ɩtiyopii tʋ sɩ: Polo na ń heeli wulaʋ kɛ mpi n nawa tɔ. Ntɛna Ɩtiyopii tʋ hǝntɩ-ɩ atɛ na ɩ́ tʋ́ casǝlɛ.
Ḿpʋ́ɣʋ́ Ahimaasɩ tasa Sowapɩ kɛ tɔm sɩ: Paa pɩɩ la ɩsǝna yele na má se Ɩtiyopii tʋ waalɩ. Sowapɩ sɩ: Ma pǝyalʋ, pepe nyʋɣʋ tɔɔ kɛ́ n caa pote? N kaa waa pǝ taa se.
Ahimaasɩ sɩ: Paa pɩɩ la ɩsǝna pǝ wɛɛ sɩ má polo kɛ́. Ɩlɛna Sowapɩ sɩ: Tɔʋ, polo. Ḿpʋ́ɣʋ́ Ahimaasɩ kpaɣa tɛtɛkǝlɛ mpaaʋ na ɩ́ polo ɩ́ laalɩ Ɩtiyopii tʋ.
Waatʋ ɩnɩ Tafiiti ka caɣa nɔnɔɔsɩ naalɛ hɛkʋ na ɩ́ taŋaa. Ḿpʋ́ɣʋ́ taŋlʋ kpa nɔnɔɣɔ nyʋɣʋ taa, ɩlɛna ɩ loosi nɔɣɔlʋ ɩ seeki ɩ tike na ɩ́ kɔŋ.
Ɩlɛna ɩ́ má kapuka na ɩ́ heeli wulaʋ, na apalʋ ɩnɩ ɩ tɔŋna sewa na ɩ́ kɔŋ. Ntɛna wulaʋ sɩ: Ye ɩ tike ɩ seekina tɔm kʋpantʋ kɛ ɩ kɔŋna.
Ḿpʋ́ɣʋ́ taŋlʋ tasa lɛlʋ kɛ naʋ na ɩ́ seeki na ɩ́ kɔŋ. Ɩlɛna ɩ́ má kapuka na ɩ́ heeli nɔnɔɣɔ taŋlʋ sɩ: Nɔɣɔlʋ ná kɔŋna ntɛɣɛ ɩ tike tǝkoŋ tɔtɔ. Wulaʋ sɩ: Tɔm kʋpantʋ tɔtɔɣɔ ɩ́lɛ́ ɩ kɔŋna.
Mpʋɣʋlɛ taŋlʋ sɩ: Kancaalaɣa nyǝŋ sewa nǝɣǝsǝna Ahimaasɩ sewa kɛ́. Ntɛna wulaʋ sɩ: Yʋlʋ kʋpaŋ kɛ́, na tɔm kʋpantʋ kɛ ɩ kɔŋna.
Ahimaasɩ talaa, ɩlɛna ɩ́ má kapuka sɩ: Alaafǝya kɛ́ yoo, ta caa. Ɩlɛna Ahimaasɩ hǝntɩ wulaʋ kɛ atɛ na ɩ́ tɔmɩ-ɩ sɩ: Nyá Ɩsɔ Tacaa wei ɩ yapa-ŋ nyá kolontunaa mpa pa kʋlaɣaa nyá tɔɔ tɔɣɔlɛ teeli tʋ.
Ntɛna wulaʋ pɔɔsɩ-ɩ sɩ: Apǝsalɔm wɛna alaafǝya? Ahimaasɩ sɩ: Ma nawa samaa tuutuuma kɛ waatʋ wei Sowapɩ tila-tʋ tɔ, ɩlɛ ma ta nyɩ mpi pa lakaɣa tɔ.
Wulaʋ sɩ: Nyáá sǝŋna kpeeŋa tɔɔ cǝnɛ. Ɩlɛna Ahimaasɩ kɛɛ na ɩ́ sǝŋ.
Ɩtiyopii tʋ tala kpakpaa, ɩlɛna ɩ́ tɔ sɩ: Ta caa, tɔm kʋpantʋ kɛ ma kɔŋna-ŋ. Saŋa Tacaa ha-ŋ tampana na ɩ́ ya-ŋ mpa pa kʋlaɣaa nyá tɔɔ tɔ pa niŋ taa.
Ntɛna wulaʋ pɔɔsɩ-ɩ sɩ: Na Apǝsalɔm wɛna alaafǝya? Ɩlɛna ɩ́ tɔ sɩ: Ta caa, nyá kolontunaa tǝna na mpa pa lʋkǝna-ŋ asalaʋ tɔ pá wɛɛ ɩsɩɩ Apǝsalɔm.
Ḿpʋ́ɣʋ́ wulaʋ laakalɩ pǝsaa na ɩ́ kpaakɩ atɛ na ɩsɔtaa kutuluɣu taa na ɩ́ wiiki na ɩ́ yɔɣɔtǝɣɩ sɩ: Haɩ, ma pu Apǝsalɔm, ma pu Apǝsalɔm. Ye maa sǝpǝna nyá lonte pǝ taa kǝlɩ teu? Ma pu Apǝsalɔm, haɩ, ma pu.
Ḿpʋ́ɣʋ́ pa polaa na pá heeli Sowapɩ sɩ wulaʋ wiikina ntɛ́ na ɩ́ huɣutiɣi lotu kɛ Apǝsalɔm tɔɔ.
Ɩlɛna kʋyakʋ ŋkʋ kʋ laŋhʋlʋmlɛ pǝsɩ lǝyaɣa kɛ yǝlaa taa. Mpi tɔ, yǝlaa nɩɩkaɣa pa yɔɣɔtǝɣɩ sɩ wulaʋ caɣa ɩ pǝyaɣa lǝyaɣa.
Fɛɛlɛ lapa yǝlaa na yoou ŋku pa yoowa tɔɣɔ, ɩlɛna pá sʋʋ ɩcatɛ taa tǝhɛɛ.
Na wulaʋ náá hɔka ɩ ɩsɛntɔɔ kɛ́ saalaɣa na ɩ́ kiisiɣina nɔɣɔ sɔsaɣa sɩ: Haɩ, ma pu Apǝsalɔm, haɩ, ma pu, haɩ, ma pu.
Ḿpʋ́ɣʋ́ Sowapɩ sʋʋ wulaʋ kiŋ kɛ naŋ taa na ɩ́ tɔmɩ-ɩ sɩ: Saŋa n tʋɣɩ fɛɛlɛ kɛ nyá tǝmlɛ nyǝ́ma mpa pa yapa nyá na nyá pǝyalaa na nyá pɛɛlaa na nyá alaa tɔɣɔ.
Mpa paa caakɩ-ŋ tɔɣɔ n sɔɔlaa na nyá taa kpaakǝna mpa pa caakɩ-ŋ tɔ. N lakʋɣʋ ɩsǝntɔ tɔ pǝ hʋlǝɣɩ kɛ́ sɩ n nyǝnǝɣɩ nyá yoolaa na pa nyʋɣʋ nyǝ́ma kɛ yem. Pǝ lakɩ-m ɩsɩɩ ye taa sǝpǝna na Apǝsalɔm wɛna ɩ weesuɣu pɩɩ kǝla-ŋ teu.
Mpʋ tɔ, kʋlɩ na ń lɩɩ na ń yɔɣɔtǝna yǝlaa na pa laŋa hɛɛ. Ma tuukina Tacaa sɩ ye n ta lɩɩ pǝ kaa kaasɩ paa yʋlʋ kʋlʋm kɛ nyá kiŋ kɛ ahoo anɛ. Na mpi pǝ tɛma-ŋ maɣanaʋ kɛ hatoo nyá pǝcaatʋ tɔ pɩɩ la sana na nɔɔnɔɔ nyǝntʋ.
Ḿpʋ́ɣʋ́ wulaʋ kʋlaa na ɩ́ caɣa nɔnɔɣɔ. Na pá heeli yǝlaa sɩ ɩ lɩɩwa na ɩ́ caɣa nɔnɔɣɔ. Ɩlɛna pa tǝna pá polo ɩ kiŋ. Waatʋ ɩnɩ ɩ taa Apǝsalɔm nyǝ́ma ka tɛma sewa na paa wei ɩ́ mǝlɩ ɩ tɛ.
Ḿpʋ́ɣʋ́ Ɩsɛɣɛlɩ tɛtʋ yǝlaa kpeka tǝna laŋa ta hɛɛ na pá tɔŋ sɩ: Wulaʋ yapa-tʋɣʋ tá kolontunaa na Filiisi nyǝ́ma niŋ taa na nɔɔnɔɔ ɩ́ seeki ɩcatɛ kɛ Apǝsalɔm tɔɔ?
Apǝsalɔm wei tǝ lǝsaa na tǝ kpa wulaʋ tɔ, ɩ́lɛ́ ɩ sǝpa yoou taa, ɩlɛ pepe tɔɔ kɛ́ tǝ kaa mǝlǝna Tafiiti?
Ḿpʋ́ɣʋ́ wulaʋ Tafiiti nɩɩ tǝ tǝna nti Ɩsɛɣɛlɩ nyǝ́ma yɔɣɔtǝɣɩ tɔ. Ɩlɛna ɩ́ tili kɔtǝlaa Satɔkɩ na Apiyataa sɩ pá pɔɔsɩ Yuta nyʋɣʋ nyǝ́ma sɩ: Pepe tɔɔ kɛ́ pa wɛɛ na pá niɣitiɣi ma mǝlǝnaʋ tɔm taa?
Anɩ mɛɣɛlɛ ma yǝlaa na má na-mɛ tǝ́ kaa calǝm. Ɩlɛ pepe tɔɔ kɛ́ lɛlaa ŋmaakɩ ta tɔɔ?
Ɩ́ heeli Amasa tɔtɔ sɩ má na-ɩ tǝ kaana calǝm, na ɩnɩ ɩ ka lɛɛtǝna Sowapɩ lonte taa na ɩ́ pǝsɩ yoolaa wulaʋ. Ye pǝ ta la mpʋ Ɩsɔ ɩ́ kʋ-m.
Ḿpʋ́ɣʋ́ Tafiiti pǝsa Yuta nyǝ́ma tǝna na pá wɛɛ ɩsɩɩ yʋlʋ kʋlʋm. Ɩlɛna pɛlɛ pá tili na pá heelɩ-ɩ sɩ ɩ́ na ɩ nyǝ́ma pá mǝlɩ.
Ḿpʋ́ɣʋ́ wulaʋ mǝlaa na ɩ́ tala Yaatanɩ pɔɣɔ. Ɩlɛna Yuta nyǝ́ma polo Kilikaa na pá sǝŋɩ-ɩ na pá tɛsǝna-ɩ Yaatanɩ pɔɣɔ.
Ḿpʋ́ɣʋ́ Pɛncamɛɛ tʋ Simeyi wei ɩ ká tʋʋ wulaʋ na ɩ́ wɛ timpi pa yaa sɩ Pahulim tɔ, ɩ lɔɣɔ ɩ tɩ na ɩ́ na Yuta nyǝ́ma pá polo wulaʋ Tafiiti sǝŋʋɣʋ.
Ɩ waalɩ ka wɛ Pɛncamɛɛ nyǝ́ma kɛ yǝlaa iyaɣa (1000) na Sayuli tǝmlɛ tʋ Sipa, na ɩ pǝyalaa naanʋwa na kakpasɩ, na ɩ tǝmlɛ nyǝ́ma kɛ hiu, na pá tɛsɩ Yaatanɩ kɛ wulaʋ ɩsɛntaa.
Kpɩɩlʋɣʋ ŋku paa cɛla wulaʋ sɩ ɩ tɛsǝna tɔ kʋlɛ kʋ tɔŋna ɩ tǝyaɣa nyǝ́ma kɛ tɛsǝnaʋ. Waatʋ wei Tafiiti caakaɣa tɛsʋɣʋ, ɩlɛ Simeyi kɔmaɣalɛ na ɩ́ hǝntɩ-ɩ atɛ.
Na ɩ́ tɔ sɩ: Haɩ, tá caa wulaʋ, taa tɔkɩ ɩsaɣatʋ nti maa lapa-ŋ kʋyakʋ ŋku n lɩɩkaɣa Yosalɛm taa tɔ. Haɩ, kʋ-tǝɣɩ nyá taa.
Ma nyǝ́ma sɩ ma wakǝla-ŋ. Pǝ tɔɔ kɛ́ ma caala lɩɩʋ kɛ Yosɛɛfʋ kpeka taa na má kɔɔ-ŋ sǝŋʋɣʋ.
Ntɛna Apisayi cɛ Tafiiti nɔɣɔ tɔɔ sɩ: Pǝ wɛɛ sɩ pá kʋ Simeyi kɛ́. Mpi tɔ, ɩ ka tǝŋsa Tacaa kʋlǝsʋ kɛ mpusi.
Ḿpʋ́ɣʋ́ Tafiiti pɔɔsa Apisayi na ɩ taalʋ Sowapɩ sɩ: Mǝ tɔm suwe? Pepe tɔɔ kɛ́ ɩ caalǝɣɩ-m mpʋ? Ma taɣana Ɩsɛɣɛlɩ kawulaɣa taa kɛ́ mǝlʋɣʋ kɛ́. Ɩlɛ pǝ fɛɩ sɩ pá kʋ nɔɣɔlʋɣʋ saŋa.
Ɩlɛna wulaʋ heeli Simeyi na tuunaʋ sɩ: N kaa sɩ.
Ḿpʋ́ɣʋ́ Sayuli saalɩ Mefipaalɩ pola wulaʋ sǝŋʋɣʋ tɔtɔ. Ɩ laŋlɛ ka wakǝla Tafiiti sewa tɔɔ kɛ́, ɩlɛ ɩ ta paasǝna ɩ nɔɔhɛɛ yaa ɩ tantʋɣʋ. Pǝyele ɩ ta cɔtɔ ɩ wontu kɛ pǝ kpaɣaʋ kʋyakʋ ŋku wulaʋ lɩɩ Yosalɛm ɩcatɛ taa na pǝ sɩɩna kʋyakʋ ŋku ɩ mǝlaa tɔ.
Wulaʋ kɔma, ɩlɛna ɩ́ pɔɔsɩ-ɩ sɩ: Mefipaalɩ, pepe tɔɔ kɛ́ n taa tǝŋɩ-m?
Ɩlɛna ɩ́ tɔ sɩ: Haɩ, ta caa, ma tǝmlɛ tʋ pǝntǝna-m. Ma sɩ ɩ́ kpɛɛlɩ-m ma kpaŋaɣa sɩ ma kɛ́ ɩcam, na má caɣa-kɛ na má tǝŋɩ-ŋ.
Ɩlɛna ɩ́ la-m kɔlǝmɔtɔ kɛ nyá kiŋ. Nyá tɩɩ wɛ ɩsɩɩ Ɩsɔ ɩsɔtaa tillu kɛ́, la mpi pǝ wɛ-ŋ teu tɔ.
Pɔpɔtʋ fɛɩ leleŋ, ma caa tǝyaɣa tǝna mʋna sǝm kɛ́. Paa na mpʋ n yelaa na má wɛɛ nyá na mpa ɩ́ tɔkɩ tɔ pa hɛkʋ. Ma fɛɩna mpaaʋ sɩ má pɔɔsɩ natǝlɩ se.
Mpʋɣʋlɛ wulaʋ sɩ: N kǝlǝɣɩ yɔɣɔtʋɣʋ. Ma tɛma sɩɩʋ sɩ nyá na Sipa ɩ́ ká tala tɛtʋ ɩlɛ.
Ntɛna Mefipaalɩ sɩ: Sipa ɩ tɩɩ kpaɣa pǝ tǝna. Ma caa wulaʋ n mǝlǝɣɩ nyá tǝyaɣa taa ɩlɛ ma paa ye.
Ḿpʋ́ɣʋ́ Kalaatɩ tʋ Paasilayi kɔmna Lokelim na ɩ́ sɩɩ wulaʋ na pá tɛsɩ Yaatanɩ.
Paasilayi ɩnɩ ɩ pɩɩsɩ ka wɛ nɩɩnaasa kɛ́. Ɩ ka sǝna wulaʋ kɛ waatʋ wei ɩ ka wɛ Mahanayim tɔɣɔ na tɔɣɔnaɣa. Mpi tɔ, ɩ ka wɛna liɣitee kɛ sɔsɔm kɛ́.
Mpʋɣʋlɛ wulaʋ tɔma Paasilayi sɩ: Ma na-ŋ tǝ polo Yosalɛm na má tɔɔ-ŋ tǝna.
Tǝnaɣalɛ Paasilayi pɔɔsa wulaʋ sɩ: Pǝ kaasa-m pɩɩsɩ ɩsǝna na má sɩ́ na má tǝŋǝɣɩ-ŋ Yosalɛm?
Saŋa taa, ma pɩɩsɩ wɛ nɩɩnaasa kɛ́. Maa pǝsǝɣɩ na má nyɩ tɔɣɔnaɣa yaa kʋnyɔnyɔɔm leleŋ. Pǝyele maa nyǝŋ yonyoolaa apalaa na alaa pa yontu faɣaʋ. Ɩlɛ pepe tɔɔ kɛ́ maa kɔɔ na pǝ́ tʋɣʋ-ŋ sǝɣǝla kɛ yem.
Pepe tɔɔ kɛ́ n lakɩ-m kʋpantʋ ntɩ tǝ taka? Maa tasa-ŋ sɩɩʋ na má tɛsǝna Yaatanɩ.
Mpi ma caa sɩ ń la-m tɔɣɔlɛ sɩ má mǝlɩ na má sɩ ma ɩcatɛ taa timpi pa pima ma caa na ma too tɔ. Ama kpaɣa ma pǝyalʋ Kimham na ɩ́ pǝsɩ nyá nyǝŋ na ń lapɩ-ɩ kʋpantʋ nti n caakɩ tɔ.
Ntɛna wulaʋ sɩ: Pǝ wɛ teu, Kimham ɩ́ tǝŋɩ-m na ń heeli-m pǝ tǝna mpi n caana-ɩ tɔ na má lapɩ-ɩ.
Tafiiti yǝlaa tǝna tɛsa Yaatanɩ pɔɣɔ, ɩlɛna wulaʋ náá tɛsɩ na ɩ́ waɣalɩ Paasilayi na ɩ́ kooli-ɩ kʋpantʋ, na ɩ́lɛ́ ɩ mǝlɩ ɩ tɛ.
Ḿpʋ́ɣʋ́ Yuta nyǝ́ma na Ɩsɛɣɛlɩ hɔɣɔlʋɣʋ sɩɩ wulaʋ na ɩ́ na ɩ yǝlaa na Kimham pá tɛɛ.
Ntɛna Ɩsɛɣɛlɩ nyǝ́ma tǝna kotina wulaʋ na pá pɔɔsɩ-ɩ sɩ: Pepe tɔɔ kɛ́ tá tɛɛtʋnaa Yuta nyǝ́ma ŋmɩɩla nyá na nyá yǝlaa na pá mǝlǝna-mɛ?
Mpʋɣʋlɛ Yuta nyǝ́ma tǝna ná cɔwa sɩ: Mpi tɔ, ta yʋlʋ kɛ́. Ɩlɛ pepe maɣamaɣa haŋǝɣǝna-mɛɣɛ pǝ taa? Wulaʋ ta tɔɔ-tʋ. Pǝyele ɩ ta ha-tʋɣʋ pʋlʋ.
Tǝnaɣalɛ Ɩsɛɣɛlɩ nyǝ́ma cɔwa sɩ: Paa ɩ kɛ́ mǝ nyǝŋ tɔ, tǝ kǝla-mɛɣɛ tɔm naanʋwa. Mpi tɔ, tá caalǝna maɣasʋɣʋ sɩ tá wulaʋ ɩ́ mǝlɩ. Ɩlɛ pepe tɔɔ kɛ́ ɩ nyǝna-tʋɣʋ yem kɛ́ mpʋ? Ama Yuta nyǝ́ma ná holaa na pǝ́ kǝlɩ Ɩsɛɣɛlɩ nyǝ́ma.
Waatʋ ɩnɩ ɩ taa kɛ́ Pɛncamɛɛ apalʋ tɛtɛlatʋ nɔɣɔlʋ ɩ ka wɛnna Kilikaa na pá yaa-ɩ sɩ Sepa, na ɩ caa sɩ Pikili. Ḿpʋ́ɣʋ́ kʋyakʋ nakʋlɩ ɩ hʋla apalʋtutuɣu na ɩ́ tɔ sɩ: Tá na Tafiiti tǝ ta kaa. Pǝ́cɔ́ ɩ kaa ha-tʋɣʋ pʋlʋ. Paa Ɩsɛɣɛlɩ tʋ wei ɩ́ mǝlɩ ɩ cokǝle taa.
Mpʋɣʋlɛ Ɩsɛɣɛlɩ nyǝ́ma tǝna sewa Tafiiti na pá tʋ Sepa waalɩ. Ama Yuta nyǝ́ma ná tá lɩɩ pa wulaʋ waalɩ. Pa na-ɩ pa tɔmna ḿpʋ́ɣʋ́ hatoo Yaatanɩ, halǝna Yosalɛm.
Ḿpʋ́ɣʋ́ wulaʋ mǝla ɩ tǝyaɣa taa kɛ́ Yosalɛm, na ɩ́ kuu alaa mpa ɩ ká yelaa sɩ pá taŋ tǝyaɣa tɔ na ɩ́ tǝkɩ-wɛɣɛ kutuluɣu nakʋlɩ kʋ taa na pá taŋ-wɛ, na pá paasǝna-wɛ. Ama ɩɩ kpǝtǝɣǝna-wɛ. Pa tǝka-wɛɣɛ ḿpʋ́ɣʋ́ na pá wɛɛ ɩsɩɩ leelaa halǝna pa sǝm.
Ḿpʋ́ɣʋ́ wulaʋ tɔma Amasa sɩ: Pɩɩ lakɩ kʋyɛɛŋ tooso tɔ, yaa-m Yuta nyǝ́ma na nyá na-wɛ ɩ́ kɔɔ.
Ɩlɛna Amasa tɛɛ. Ama kʋyɛɛŋ wei wulaʋ ka tʋ-ɩ tɔ ɩ tɛɛwa na pǝ́cɔ́ ɩ́ mǝlɩ.
Tǝnaɣalɛ wulaʋ tɔma Apisayi sɩ: Sepa ka la-tʋɣʋ ɩsaɣatʋ na pǝ́ kǝlɩ Apǝsalɔm. Pǝ tɔɔ tɔ kpaɣa ma yǝlaa na ń tǝŋ ɩ waalɩ. Pǝ taa kɔɔ na ɩ́ tala acalɛɛ toŋ nyǝna na ɩ́ fiti-tʋ.
Ḿpʋ́ɣʋ́ Apisayi kpaɣa Sowapɩ yoolaa na wulaʋ taŋlaa na yoolaa taa yoolaa tǝna na pá tʋ Sepa waalɩ.
Pa kɔma na pá kpɛɣɛtǝna Kapawɔŋ pɩɩʋ ɩlɛ Amasa sǝŋa-wɛɣɛlɛ. Na Sowapɩ lǝla ɩ laɣatɛ kɛ ɩ tokonaa tɔɔ na tǝ́ wɛ tǝ suɣute taa. Ɩ tɔŋaɣa mpʋ ɩlɛna laɣatɛ hoti*fa*. kpɛɛ laɣatɛ.
Ḿpʋ́ɣʋ́ Sowapɩ sɛɛ-ɩ sɩ: N wɛ alaafǝya apaŋnya? Ɩlɛna Sowapɩ kpa Amasa tantʋɣʋ na ɩ niŋ ntɔɣɔŋ sɩ ɩ waɣalǝɣɩ-ɩ.
Amasa ta paasǝna laɣatɛ nte tɩɩ wɛ ɩ niŋ lɛlǝŋ taa tɔ. Ɩlɛna Sowapɩ sɔ-tɛɣɛ ɩ lotu taa kɛ́ tɔm kʋlʋm na ɩ taa pʋntʋ luli atɛ na ɩ́ sɩ kpakpaa. Ḿpʋ́ɣʋ́ Sowapɩ na ɩ neu Apisayi pa tʋ Sepa waalɩ.
Ɩlɛna Sowapɩ yoolaa taa nɔɣɔlʋ caɣa Amasa kiŋ tǝna na ɩ́ tɔŋ sɩ: Mpa pa wɛ Sowapɩ na Tafiiti pa tɔɔ tɔ pʋntʋnaa ɩ́ tǝŋ Sowapɩ.
Na Amasa náá tɔŋna ɩ calǝm taa kɛ pilimuɣu kɛ hapǝlɛ tɔɔ. Yoolu ɩnɩ ɩ nawa sɩ yǝlaa tǝna kɔŋ na pá sǝŋǝɣɩ ɩlɛna ɩ́ tuli Amasa na ɩ́ pona hapǝlɛ kpeeŋa na ɩ́ takɩ-ɩ pǝcɛkǝlɛ.
Ɩ lǝsa-ɩ mpaaʋ taa tǝna ɩlɛna pa tǝna pá tǝŋ Sowapɩ na pá tɔɣɔnɩ Sepa.
Ɩlɛna Sowapɩ faɣana Ɩsɛɣɛlɩ kpeka tǝna taa na ɩ́ mǝlǝɣǝna timpi pa yaa sɩ Apɛɛlɩ-Pɛtɩ-Maaka na ɩ caa lʋlʋɣʋ nyǝ́ma tǝna koti na pá tʋ́ ɩ waalɩ.
Ḿpʋ́ɣʋ́ Sowapɩ-wɛ pa tama Sepa kɛ ɩcatɛ ntɛ́ tǝ taa na pá ŋmá pʋlʋ na pǝ́ kʋlɩ ɩsɩɩ koluŋa. Ɩlɛna yǝlaa tǝna casa ɩcatɛ koluŋa kite tɛɛ sɩ pa pɛtǝɣɩ-kɛ.
Mpʋɣʋlɛ alʋ kpelikpeka tʋ nɔɣɔlʋ mapa kapuka na koluŋa taa sɩ: Haɩ, haɩ, ma wiikina-mɛ sɩ ɩ́ heeli Sowapɩ sɩ ma caa ma heeli-ɩ tɔm.
Sowapɩ kpǝtǝna-ɩ ɩlɛna alʋ pɔɔsɩ-ɩ sɩ: Nyaɣa pa yaa Sowapɩ? Sɩ yɛɛ maɣa. Alʋ sɩ: Haɩ, nɩɩ ma tɔm. Sowapɩ sɩ: Yɔɣɔtɩ.
Ntɛna alʋ sɩ: Pǝ tɩɩ wɛ lɔŋtaa ɩlɛ ye nɔɣɔlʋ wɛna tɔm ɩ kɔŋ Apɛɛlɩ ɩcatɛ taa cǝnɛɣɛ na ɩcatɛ nyǝ́ma tasa-ɩ laɣatʋ ɩlɛ pǝ tɛma.
Mpi tɔ, tá ɩcatɛ wɛ teu kɛ́ na tǝ taa wɛ tǝpamm kɛ Ɩsɛɣɛlɩ tǝna taa. Ɩlɛna nyaa caakɩ sɩ n wakǝlɩ Ɩsɛɣɛlɩ taa acalɛɛ too? Pepe tɔɔ kɛ́ n caa sɩ n wakǝlɩ kpancoou ŋku Tacaa ha-tʋ tɔ?
Ntɛna Sowapɩ sɩ: Mpusi ɩ́ polo pooluŋ, maa pɛɛkǝɣɩ ɩcatɛ tǝnɛ tǝ wakǝlʋɣʋ se.
Aaɩ, pǝ fɛɩ mpʋ. Ama Ɩfǝlayim pʋɣʋ taa tʋ wei pa yaa sɩ Sepa tɔ ɩnɩ ɩ kʋlǝna wulaʋ Tafiiti tɔɔ. Ɩ́ cɛlɛ-m ɩnɩɩnɩ ɩ tike ɩlɛna má yele mǝ ɩcatɛ na má tɛɛ. Ntɛna alʋ ɩnɩ sɩ: Paa lɔɣɔ-ŋ ɩ nyʋɣʋ na koluŋa.
Mpʋɣʋlɛ alʋ pola ɩcatɛ nyǝ́ma kiŋ na laɣatʋ na pá sɛtɩ Sepa nyʋɣʋ na pá lɔɣɔ-kʋɣʋ Sowapɩ na koluŋa. Tǝnaɣalɛ Sowapɩ hʋla tutuɣu na ɩ́ yasɩ yǝlaa na paa awe kpe ɩ tɛ na ɩnɩ ɩ mǝlɩ Yosalɛm kɛ wulaʋ kiŋ.
Sowapɩ kɛlɛ Ɩsɛɣɛlɩ yoolaa tǝna nyʋɣʋ tʋ. Yoyata pǝyalʋ Penaya kɛlɛ wulaʋ taŋlaa nyʋɣʋ tʋ.
Atolam kɛlɛ lampuu mʋlaa nyʋɣʋ tʋ, na Ahiluti pǝyalʋ Yosafatɩ kɛlɛ Takǝlasɩ sɩɩlʋ,
na Sefa kɛlɛ sɩ ŋmaalʋ. Satɔkɩ na Apiyataa kɛlɛ kɔtǝlaa.
Na Yayii tʋ Ɩla kɛlɛ Tafiiti Sɔpaapɩ.
Ḿpʋ́ɣʋ́ nyɔɣɔsɩ lɩɩwa pɩɩsɩ tooso kɛ Tafiiti waatʋ taa. Ɩlɛna Tafiiti pɔɔsɩ Tacaa ɩlɛna Tacaa tɔ sɩ: Sayuli na ɩ tǝyaɣa nyǝ́ma pa yʋlʋkʋlɛ tɔɔ kɛ́. Mpi tɔ, pa kʋwa Kapawɔŋ nyǝ́ma.
Ḿpʋ́ɣʋ́ wulaʋ yaa Kapawɔŋ nyǝ́ma sɩ ɩ yɔɣɔtǝɣǝna-wɛ. Pa taa kɛ́ Ɩsɛɣɛlɩ nyǝ́ma, Amolii nyǝ́ma kakaasaɣa kɛ́. Ɩlɛ Ɩsɛɣɛlɩ nyǝ́ma ka sɩɩwa pa nɔɣɔ kɛ́ sɩ pa kaa kʋ-wɛ. Paa na mpʋ Sayuli ka nyaŋaɣa kɛ́ sɩ pá taa kɔɔ na pá pǝsɩ Ɩsɛɣɛlɩ nyǝ́ma na Yuta nyǝ́ma pa kolontunaa. Ɩlɛna ɩ́ lʋ sɩ ɩ kʋɣɩ-wɛ.
Ḿpʋ́ɣʋ́ Tafiiti pɔɔsa Kapawɔŋ nyǝ́ma sɩ: Ɩsǝnaɣa pǝ wɛɛ sɩ má taɣanɩ na pǝ́cɔ́ ɩ́ kooli Tacaa yǝlaa kɛ kʋpantʋ?
Mpʋɣʋlɛ Kapawɔŋ nyǝ́ma cɔwa sɩ: Liɣitee yaa wʋla kaa taɣanɩ tá na Sayuli na ɩ tǝyaɣa nyǝ́ma ta tɔm. Pǝyele taa caakɩ sɩ ń kʋ́ Ɩsɛɣɛlɩ tʋ nɔɣɔlʋ. Ntɛna wulaʋ sɩ: Ɩlɛ pepe maɣamaɣa kɛ ɩ́ tɩɩ caakɩ má la-mɛ tǝkpem?
Ɩlɛna pá cɔ sɩ: Timpi Sayuli wakǝla-tʋɣʋ sɔsɔm na ɩ́ tʋ́ ɩ taa sɩ ɩ kpiisiɣi-tʋ tǝkpataa kɛ Ɩsɛɣɛlɩ tɛtʋ taa tɔ,
mpʋ tɔ, pá cɛla-tʋɣʋ ɩ piya taa kɛ́ yǝlaa naatosompɔɣɔlaɣa na tǝ́ pusi-wɛ na tɩɩŋ kɛ Tacaa ɩsɛntaa kɛ Sayuli ɩcatɛ taa. Ntɛna wulaʋ sɩ: Maa cɛlɛ-mɛɣɛ-wɛ.
Ḿpʋ́ɣʋ́ wulaʋ kisa Sayuli saalɩ Mefipaalɩ tɔɔ kɛ́ nɔɔsɩ nsi ɩ́ na ɩ́lɛ́ ɩ caa Sonataŋ paa pɛɛla Tacaa ɩsɛntaa tɔ sɩ tɔɔ.
Ɩlɛna wulaʋ kpa Aya pɛɛlɔ Lisipa ka lʋla piya nsiɣi Sayuli tɔ. Pa yaa lɛlʋ sɩ Alǝmoni na lɛlʋ sɩ Mefiposɛtɩ, na pǝ́ sɔɔsǝna piya kakpasɩ wei Sayuli pɛɛlɔ Mikaalɩ ka lʋla Apɛɛlɩ-Mehola tʋ Paasilayi pǝyalʋ Atiliyɛɛlɩ tɔ,
na ɩ́ cɛlɛ-wɛɣɛ Kapawɔŋ nyǝ́ma na pá pusi-wɛɣɛ tɩɩŋ tɔɔ kɛ́ Tacaa ɩsɛntaa kɛ́ pulaɣa tɔɔ, na pá sɩ́ pa naatosompɔɣɔlaɣa ɩnǝɣɩ saa wei pa caalǝɣɩ kʋmtʋ tɔ.
Ḿpʋ́ɣʋ́ Sayuli leelu Lisipa kpaɣa fɔlǝtɔ taka na laŋwakǝllɛ na ɩ́ pɔ kʋkpamʋɣʋ tɔɔ kɛ́ sǝtaa cɔlɔ kɛ kʋmtʋ caalʋɣʋ waatʋ halǝna tɛʋ nɩɩʋ, na ɩ́ tɔɣɔnǝɣɩ sumasɩ kɛ ilim sɩ sɩ́ taa tɔɣɔ-wɛ. Na ɩ́ tɔɣɔnǝɣɩ ḿpʋ́ɣʋ́ taalɛ wontu kɛ ahoo.
Ḿpʋ́ɣʋ́ pa heela Tafiiti kɛ mpi Lisipa lapa tɔ.
Ntɛna Tafiiti tili Yapɛɛsɩ nyǝ́ma tɛɣɛ Kalaatɩ tɛtʋ taa na pá cɛlɛ-ɩ Sayuli na ɩ pǝyalʋ Sonataŋ pa mʋwa. Mpɛ ɩnɩ paa ŋmɩɩlǝna-yɛɣɛ Pɛtɩ-Seyaŋ nyǝ́ma kataɣa taa timpi Filiisi nyǝ́ma ka kʋ-wɛɣɛ Kilipʋwa na pá pusi tɔ.
Pa kpaɣa Sayuli na Sonataŋ pa mʋwa kɛ tǝna ɩlɛna pá kuu yǝlaa naatosompɔɣɔlaɣa ɩnɩ ɩ nyǝna tɔtɔ.
Ɩlɛna pá pi Sayuli na ɩ pǝyalʋ pa mʋwa kɛ Sela ɩcatɛ taa kɛ́ Pɛncamɛɛ tɛtʋ taa kɛ́ Sayuli caa Kisi pǝlaaʋ taa. Ḿpʋ́ɣʋ́ yǝlaa lapa pǝ tǝna mpi wulaʋ tʋ-wɛ sɩ pá la tɔ. Pǝlɛ pǝ waalɩ kɛ́ Ɩsɔ pááná hɛɛwa tɛtʋ nyǝ́ma tɔɔ.
Ḿpʋ́ɣʋ́ Filiisi nyǝ́ma yoona Ɩsɛɣɛlɩ nyǝ́ma tɔtɔ. Ɩlɛna Tafiiti na ɩ yoolaa pá polo na pá yoona-wɛ na ɩkaalɛ kpa-ɩ.
Ntɛna tooko wei pa yaakaɣa Isipi-Penɔpɩ tɔ ɩ́ maɣasɩ ɩ taa sɩ ɩ́ kʋ́ Tafiiti. Paa lupa ɩ ŋmantaaɣa kɛ nyǝɣǝlʋɣʋ kʋsɛɛmʋɣʋ kɛ́ na ka yuŋ sɛka kiloonaa liɣiti kɛ́ pǝcɔ, na ɩ́ lǝla ɩ tǝnaɣa taa kɛ́ laɣatɛ kʋfatɛ.
Ḿpʋ́ɣʋ́ Seluya pǝyalʋ Apisayi pola Tafiiti waasʋɣʋ na ɩ́ kʋ Filiisi tʋ. Tǝnaɣalɛ Tafiiti yǝlaa kisina-ɩ na tuunaʋ sɩ: Pǝ fɛɩ sɩ ń tasa-tʋɣʋ tǝŋʋɣʋ kɛ yoou. Pǝ taa kɔɔ na pá kʋ Ɩsɛɣɛlɩ nyǝ́ma nɔɣɔ tɔɔ tʋ.
Pǝ waalɩ kɛ́ pa na Filiisi nyǝ́ma pa tasa yoou kɛ Kɔpɩ. Tǝnaɣa Hosa tʋ Sipekaa kʋwa tooko Safi.
Ḿpʋ́ɣʋ́ pa na Filiisi nyǝ́ma pa tasa yoou tɔtɔɣɔ kɔpɩ na Pɛtǝlɛhɛm tʋ Yalii pǝyalʋ Ɩlanaŋ kʋ Katɩ tʋ Koliyatɩ wei ɩ ŋmantaaɣa ka wɛ ɩsɩɩ saɣata kpatǝlɛ tɔ.
Pa tasa yoou kɛ Katɩ na tooko nɔɣɔlʋ ɩ ka wɛ tǝna na ɩ mpee na ɩ nɔmpee wɛ naatoso naatoso, pǝ kpɛnta hiu na liɣiti.
Ḿpʋ́ɣʋ́ ɩ tʋʋ Ɩsɛɣɛlɩ nyǝ́ma, ɩlɛna Tafiiti taalʋ Samma pǝyalʋ Sonataŋ kʋ-ɩ.
Apalaa mpɛ paa kɛ́ Katɩ tookonaa kɛ́. Tafiiti na ɩ yoolaa pa kʋna-wɛ.
Waatʋ wei Tacaa yapa Tafiiti kɛ Sayuli na ɩ kolontunaa lɛlaa niŋ taa tɔɣɔ Tafiiti sama Ɩsɔ na yontu sɩ:
Tacaa kɛlɛ ma kʋkpamʋɣʋ na ma tǝcɔɔsǝlɛ toŋ nyǝntɛ, nyá waasǝɣǝna-m.
Nyaɣalɛ ma Ɩsɔ na má cɔɔsǝɣǝna-ŋ. Nyaɣalɛ ma kpalʋɣʋ na toŋ wei ɩ waasǝɣɩ-m tɔ. Na ma tǝcɔɔsǝlɛ nte tǝ wɛ pʋɣʋ taa tɔ, na ma kpʋlʋɣʋ tǝtʋlɛ. N kɛ́ ma waasʋlʋ, n yakɩ-m mʋsʋntʋnaa niŋ taa.
Ma sama Tacaa na kawilitaɣa. Nyá yapǝna-m kolontunaa niŋ taa.
Sǝm tama-m kɛ́ ɩsɩɩ lʋm sɔsɔɔm hola, na pǝ́ nyaasǝɣɩ-m ɩsɩɩ pusi sɔsɔɔnsɩ.
Atɛtǝlɛ ka hɔka-m tǝ ŋmɩɩsɩ kɛ́. Na sǝm náá tuti-m na pǝ puluɣu.
Ma yaa Tacaa kɛ ma laŋwakǝllɛ waatʋ sɩ ń waasɩ-m. Ma kiisaa na ń nɩɩ ma nɔɣɔ kɛ nyá tǝyaɣa taa.
Pááná kpa Ɩsɔ na tɛtʋ sele, na ɩsɔtɔnʋɣʋ kite ciɣiti, na pɔɔŋ náá sele ɩ kila tɛɛ.
Kɔkɔ nyɔɔsɩ lɩɩna Ɩsɔ nyá mɩɩna tɛɛ, na ń tɔ kɔkɔ mamala na nɔɣɔ.
N lumsa ɩsɔtɔnʋɣʋ na ń tii, na nyá nɔɔhɛɛ tɛɛ kɛ́ ɩsɔŋmʋntʋɣʋ kpɩɩsǝŋ nyǝŋkʋ.
Ɩsɔtaa taŋlʋ kpaɣana-ŋ na ń kʋlǝɣɩ hʋntʋ, na heelim tɛɛkǝna-ŋ.
N taka nyá tǝɣɩ sǝkpɛtʋɣʋ, na ŋ wɛ tɛʋ ŋmʋntʋɣʋ tɛɛ.
Nyá nyalamǝlɛ tɛɛ-ŋ nɔɣɔ na tǝ tɔɔkɩ mamacǝɣǝlasɩ.
Ɩsɔtaa Ɩsɔ Sɔsɔ nɔɣɔ nɩɩ ɩsɔtaa kɛ́ ɩsɩɩ tɛʋ hola.
N tɔ ma kolontunaa kɛ nyǝmá na ń yasɩ-wɛ. N tisa pa tɔɔ kɛ́ calanaa na pá se yem yem.
Tacaa ń mʋ pááná na ń woso nyá mɩɩna tɛɛ, na teŋku tɛtʋ nyɩɩ na pǝ́ ná antulinya kite.
Ɩlɛna ń tisi nyá niŋ na ɩsɔtaa na ń lǝsɩ-m lʋm sɔsɔɔm taa.
Na ń ya-m kolontunaa toŋ nyǝ́ma mpa ɩnɩ pa tɛɛ-m tɔ pa niŋ taa.
Ma wahala wule kɛ pa tuta-m. Ɩlɛna Tacaa waasɩ-m.
N sɔɔla-m tɔɣɔ n waasa-m sɩ má caɣana ma tɩ.
Ma tǝŋa tampana tɔɣɔ n lapa-m mpʋ, ma kʋsiɣisim lapʋ kasǝyaɣa ntɛ́.
Ma tǝŋa Tacaa tɔm kɛ́, ma ta wakǝlǝna-ŋ.
Ma tǝŋa nyá kʋsǝsɩɩtʋ tɔɣɔ. Ma ta yɔkɩ nyá kiiu nakʋlɩ.
Ma luɣu fɛɩ taalɩ nɔɣɔlʋ, tɔɣɔ ma kpa ma tǝɣɩ ɩsaɣatʋ tǝlatɛ.
Ɩlɛna Tacaa fɛlɩ-m ma tampana tǝŋʋɣʋ tɔɔ. Ma kʋsiɣisim lapʋ kasǝyaɣa ntɛ́.
Kʋpantʋ kɛ Tacaa n fɛlǝɣɩ tǝ latʋ, na ń tǝŋ tampana na ń lana a tǝŋlʋ.
Yʋlʋ ɩ́ wɛ tǝnaŋŋ ḿpʋ́ɣʋ́ n lakɩ-ɩ, ɩlɛna ń kisi ɩsaɣaʋ.
N waasǝɣɩ tǝpasǝlaa, ɩlɛna ń tisiɣi kalampaanɩ nyǝ́ma na ɩsɛ cɩɩlʋɣʋ.
Tacaa kɛlɛ ma nyaalǝm, na ń kɛɛlǝɣɩ ma sǝkpɛtʋɣʋ.
Nyá toŋ kɛ ma ŋmaakǝna kolontunaa koloosi na má sʋʋkɩ.
Tacaa nyá kʋlapʋtʋ wɛ kɛ́ tǝcʋŋŋ, na nyá kʋyɔɣɔtʋtʋ fɛɩ sika. N kentiɣi mpa pa cɔɔsǝɣǝna-ŋ tɔ ɩsɩɩ kpálʋ́ɣʋ́.
Tacaa nyá tike tǝkoŋ ntɛ́ Ɩsɔ. Ta Ɩsɔ tike tǝkoŋ ntɛ́ kʋkpamʋɣʋ ŋku kʋ kentiɣi-tʋ tɔ.
Nyaɣalɛ ma koluŋa ɩcatɛ toŋ nyǝŋka. Na ń tiikiɣi-m mpaaʋ kʋsiɣisuɣu taa.
Na ń yeki na má pǝsǝɣɩ sewa kɛ pulasɩ tɔɔ ɩsɩɩ nam na naani.
N falǝsa ma niŋ na yoou, na má nyɩ tɔɔʋ toŋ nyǝŋkʋ tɔʋ.
N yapa ma nyʋɣʋ na pǝ́ wɛɛ ɩsɩɩ kʋkentuɣu. Na ma pǝsɩ sɔsɔ kɛ nyá kʋpantʋ tɔɔ.
Nyá hasǝɣǝna ma nɔɔhɛɛ tɛɛ. Pʋlʋpʋ ɩɩ tuuliɣi-m.
Ma tɔɣɔnǝɣɩ ma kolontunaa na má wakǝlǝɣɩ-wɛ. Ye ma ta kpiisi-wɛ maa mǝlǝɣɩ.
Ma wakǝlǝɣɩ-wɛɣɛ na má kpiisi-wɛ, na pá wɛɛ ma nɔɔhɛɛ tɛɛ, paa tasǝɣɩ kʋlʋɣʋ.
Nyá haakǝna-m yoou toŋ, na ń yeki na ma kolontunaa hǝntǝɣɩ-m atɛ.
N yeki na pá seeki-m, na má wakǝlǝɣɩ-wɛ tǝnaŋnaŋ.
Pa caakɩ pa taa na pa waalɩ paa naa waasʋlʋ. Ɩlɛna pa wiina Tacaa na ɩ́lɛ́ ɩ kisi cɔʋ.
Ma nuɣutiɣi-wɛ na pá pǝsɩ mʋsʋɣʋ. Na má fɛlɩ-wɛ na pá pǝsɩ ɩsɩɩ mpaaʋ afǝla.
N yapa-m ma yǝlaa nɔɔhɔntɛ taa, na ń sɩɩ-m kateŋasɩ yǝlaa nyʋɣʋ tʋ. Yǝlaa mpa ma taa nyɩ tɔ pa lapa-m tǝmlɛ.
Kpaɩ nyǝ́ma piya seekina-m, na má nyǝna-wɛɣɛ ɩsǝlɛ pa nɩɩkɩ kɛ́.
Pa nantʋ tiliɣi kɛ́, na pá lɩɩkǝna pa tǝŋmɛllɛ na seluɣu.
Tacaa wɛnna. Nyaɣalɛ ma kʋkpamʋɣʋ ŋku kʋ kentiɣi-m tɔ maa sa-ŋ. Ma tala ma Ɩsɔ ma waasʋlʋ.
Nyá lɛɛtǝɣǝna na ma nɔɣɔ. Na ń tisiɣi piitimnaa kɛ ma tɛɛ.
Nyá fitiɣina-m ma kolontunaa niŋ taa, na ń lakɩ na má kǝlǝɣɩ-wɛ, na ń yakɩ-m mʋsʋŋtʋ niŋ taa.
Pǝ tɔɔ kɛ́ maa sa-ŋ piitimnaa taa na má pʋɣʋlɩ nyá hǝtɛ.
N tʋɣɩ nyá wulaʋ kɛ akaɩtʋ sɔsɔɔntʋ. Na ń la kʋpantʋ kɛ nyá kʋlǝsʋ na Tafiiti, na ɩ́lɛ́ ɩ piitim nyǝ́ma kɛ tam tɔɔ.
Yontu nti Tafiiti tǝkǝna yoou tɔɣɔlɔ: Ɩ́ nɩɩ Sesee pǝyalʋ Tafiiti nɔɣɔ. Tacaa kʋsǝna ma nyʋɣʋ. Yakɔpʋ Ɩsɔ lǝsǝna-m na ɩ́ kpa-m wulaʋ. Maɣalɛ Ɩsɛɣɛlɩ yǝlaa yonyoolu kʋpaŋ.
Tacaa Feesuɣu tʋwa kʋ tɔm kɛ ma taa na ma yɔɣɔtǝna kʋ nɔɣɔ.
Ɩsɛɣɛlɩ Ɩsɔ yɔɣɔtaa. Ɩsɛɣɛlɩ nyǝ́ma kentulu nyá nyá heelina sɩ: Wulaʋ wei ɩ tǝŋǝɣɩ tampana na ɩ́ tɔkɩ yǝlaa tɔɔ kɛ́ kawulaɣa na Ɩsɔ sɔɣɔntʋ tɔ,
ɩ wɛ teitei kɛ ɩsɩɩ ɩsɔtɔnʋɣʋ cɛkʋɣʋ tanaŋ na ilim lɩɩ tǝyɛɩyɛɩ tɔ. Na pǝ́ lakɩ na kʋnyɔnyɔm nyɔɔkɩ tɛʋ nɩɩʋ waalɩ.
Ḿpʋ́ɣʋ́ Ɩsɔ n koola ma tǝyaɣa kɛ kʋpantʋ. Ma na-ŋ tǝ pɛɛla tam tɔɔ nɔɣɔ kɛ́, na ń taɣanɩ-kɛɣɛ teu na ń nyǝ́má ka tɔɔ. N ka ya ma nyʋɣʋ na ń la-m kʋpantʋ tǝna.
Ama Ɩsɔ nyá footilaa ná wɛ ɩsɩɩ sɔwa kʋlɔlɔna kɛ́. Paa tokiɣina-yɛɣɛ niŋ kpɛtɛ.
Kpátʋ́ɣʋ́ yaa ŋmantaaɣa kɛ pa kpakǝɣǝna-yɛ na pá wɔ-yɛɣɛ kɔkɔ kɛ a lonte taa.
Tafiiti yoolaa sɔsaa mpa pa lakaɣa ɩ tǝmlɛ tɔ pa hǝla ntɔ. Ɩ yoolaa sɔsaa tooso taa sɔsɔ ntɛ́ Hakǝmoni tʋ Ɩsǝpaalɩ. Ɩnɩ ɩ kʋna yoou kʋlʋmʋɣʋ taa kɛ́ yoolaa nasǝnaasa (800).
Ɩsǝpaalɩ waalɩ kɛ́ Tooto pǝyalʋ Ahowa saalɩ Ɩliyasaa. Ɩsɛɣɛlɩ yǝlaa tooso wei na Tafiiti paa tama Filiisi nyǝ́ma na pá yoona-wɛ na Ɩsɛɣɛlɩ yoolaa náá seeki kʋlʋm kʋlʋm tɔ pa taa lɛlʋ.
Ɩliyasaa kʋ Filiisi nyǝ́ma kɛ kʋyakʋ nakʋlǝɣɩ katatǝlaɣa kɛ́, halǝna ɩ niŋ nyɔkǝlǝna laɣatɛ. Kʋyakʋ ŋkʋɣʋ Tacaa yapa Ɩsɛɣɛlɩ nyǝ́ma kɛ teu na apalʋ ɩnɩ ɩ nɔɣɔ. Halǝna Ɩsɛɣɛlɩ yoolaa tǝŋǝɣɩ ɩ waalɩ na pá tɔɔsǝɣɩ sǝtaa yoou wontu.
Ɩliyasaa waalɩ kɛ́ Halaa tʋ Akee pǝyalʋ Samma. Ḿpʋ́ɣʋ́ Filiisi nyǝ́ma kota timpi pa yaa sɩ Lehii tɔ sɩ pa yoona Ɩsɛɣɛlɩ nyǝ́ma, ɩlɛna pɛlɛ pa se.
Ama Samma sʋʋ soona naalɩ a taalɛ taa kɛ́ tǝna na ɩ́ yoona Filiisi nyǝ́ma na ɩ́ kʋ-wɛ na Tacaa ya Ɩsɛɣɛlɩ nyǝ́ma kɛ teu.
Ḿpʋ́ɣʋ́ yoolaa hiu na naanʋwa wei ɩ tǝŋaɣa Tafiiti tɔ pa taa tooso pola ɩ kiŋ kɛ Atulam kʋkpamʋɣʋ pʋ́ʋ́ɣʋ́ taa kɛ kʋmtʋ waatʋ. Na Filiisi yoolaa náá sika Lefayi nyǝ́ma tɛtɛkǝlɛ taa.
Na Tafiiti náá wɛ koluŋa ɩcatɛ taa na Filiisi yoolaa náá sika Pɛtǝlɛhɛm.
Mpʋɣʋlɛ Tafiiti tɔma sɩ: Ma nyɩɩla Pɛtǝlɛhɛm ɩcatɛ nɔnɔɣɔ hite taa lʋm kɛ́ ɩsɩɩ yem na kpɛtɛ.
Tǝnaɣalɛ yoolaa sɔsaa tooso ɩnɩ pa faɣana Filiisi nyǝ́ma tǝsikile na pá lu Pɛtǝlɛhɛm hite ńtɛ́ tǝ taa lʋm na pá pona Tafiiti. Ama ɩ kisa pǝ nyɔɔʋ na ɩ́ mǝlǝna-wɩ na ɩ́ liisi Tacaa.
Ɩlɛna ɩ́ tɔ sɩ: Haɩ, Tacaa, pǝ fɛɩ sɩ má nyɔɔ lʋm pǝnɛ. Mpi tɔ, pǝ wɛ ɩsɩɩ yoolaa panɛ pa calǝm kɛ́. Pa weesiŋ kɛ pa lapa awusa. Ɩlɛna Tafiiti kisi lʋm mpɩ pǝ nyɔɔʋ. Tǝmlɛ sɔsɔɔlɛ nte yoolaa tooso ɩnɩ ɩ lapa tɔɣɔlɛ.
Sowapɩ neu Apisayi kɛlɛ yoolaa hiu na naanʋwa ɩnɩ ɩ taa nyʋɣʋ tʋ. Ɩnɩ ɩ kʋna kolontunaa ŋmʋnʋɣʋ nɩɩnʋwa (300) na ŋmantaaɣa, ɩlɛna ɩ nyʋɣʋ kʋlɩ.
Ɩnɩ ɩ ka tɛɛna pa hiu na naanʋwa taa halɩ ɩ la pa nyʋɣʋ tʋ. Paa na mpʋ ɩ ta tala kancaalaɣa yoolaa tooso.
Ḿpʋ́ɣʋ́ Kapǝseli tʋ Yoyata pǝyalʋ Penaya, apalʋ ɩnɩ ɩ nyʋɣʋ ka kʋla ɩ kookalǝnaa tɔɔ kɛ́. Ɩnɩ ɩ ka kʋna Mowapʋ yoolaa sɔsaa naalɛ. Kʋyakʋ lɛŋkʋ ɩ tii hite taa na ɩ́ kʋ tɔɣɔlaɣa kɛ watʋ waatʋ.
Kʋyakʋ nakʋlɩ ɩ na Icipiti yoolu tooko nɔɣɔlʋ pa sulina na ɩnɩ ɩ́ tɔka kpátʋ́ɣʋ́ na ɩlɛɣɛ ŋmantaaɣa. Ḿpʋ́ɣʋ́ ɩ lɛɛka tooko ɩnɩ ɩ ŋmantaaɣa na ɩ́ kʋna-ɩ.
Mpi Penaya lapa na ɩ nyʋɣʋ kʋlɩ yǝlaa tooso ɩnɩ ɩ taa tɔɣɔlɛ.
Ɩnɩ ɩ tɛɛna pa hiu na naanʋwa ɩnɩ. Ama ɩ ta tala tooso kancaalaɣa nyǝŋ kɛ́. Ḿpʋ́ɣʋ́ Tafiiti kpa-ɩ ɩ taŋlaa nyʋɣʋ tʋ.
Yoolaa sɔsaa hiu na naanʋwa taa lɛlaa ntɛ́ Sowapɩ neu Asayɛɛlɩ, na Pɛtǝlɛhɛm tʋ Tooto pǝyalʋ Ɩlanaŋ,
na Halotɩ nyǝ́ma Samma na Ɩlika,
na Pelɛtɩ tʋ Helɛsɩ, na Tekʋwa tʋ Ɩkɛsɩ pǝyalʋ Ɩla,
na Anatɔtɩ tʋ Apiyesɛɛ, na Husa tʋ Mepunayi,
na Ahowa tʋ Salʋmɔŋ, na Netofa tʋ Malayi,
na Netofa tʋ Paana pǝyalʋ Helɛpɩ, na Pɛncamɛɛ tʋ Lipayi pǝyalʋ Ɩtayi kɛ Kipeya,
na Pilatɔŋ tʋ Penaya, na Hitayi kɛ Kaasɩ lɔɔʋ nɔɣɔ
na Pɛtɩ-Alapa tʋ Apiyalǝpɔŋ, na Pahulim tʋ Asǝmafɛtɩ,
na Saalǝpɔŋ tʋ Ɩliyapa, na Yasɛɛ pǝyalʋ lɛlʋ Yonataŋ,
na Halaa tʋ Samma na Halaa tʋ Salaa pǝyalʋ Ahiyam,
na Makatɩ tʋ Ahasǝpayi pǝyalʋ Ɩlifɛlɛtɩ, na Kilo tʋ Ahitofɛlɩ pǝyalʋ Ɩliyam,
na Kamɛɛlɩ tʋ Hɛsǝlayi, na Alapʋ tʋ Paalayi,
na Sopa tʋ Nataŋ pǝyalʋ Ikaalɩ, na Katɩ tʋ Pani,
na Amoni tʋ Selɛkɩ, na Pelɔtɩ tʋ Nalayi mpa pa tɔkaɣa Sowapɩ yoou wontu tɔ,
na Yetɛɛ nyǝ́ma Ɩla na Kalɛpʋ,
na Hiti tʋ Yulii. Tafiiti yoolaa sɔsaa tǝna kpɛnta yǝlaa hiu na naanʋwa na naatosompɔɣɔlaɣa.
Ḿpʋ́ɣʋ́ Tacaa pááná tasa Ɩsɛɣɛlɩ nyǝ́ma kɛ huunaʋ, na ɩ́ tʋ́ Tafiiti taa sɩ ɩ́ kala Ɩsɛɣɛlɩ nyǝ́ma na Yuta nyǝ́ma.
Ɩlɛna Tafiiti tɔ ɩ yoou wulaʋ Sowapɩ sɩ: Cɔɔ Ɩsɛɣɛlɩ kpeka tǝna kɛ pǝ kpaɣaʋ Taŋ na pǝ́ polo Pɛɛsepa tɔ na ń kala yǝlaa na má nyɩ pa nyʋɣʋ.
Mpʋɣʋlɛ Sowapɩ sɩ: Tacaa ɩ́ la na Ɩsɛɣɛlɩ yǝlaa huki tɔm nɩɩnʋwa (100) na ń ná. Ɩlɛ pepe tɔɔ kɛ́ n tɩɩ kalǝɣɩ yǝlaa?
Ntɛna wulaʋ sɩ: Sowapɩ ɩ́ kala kɛ ɩ́ kala. Ɩlɛna Sowapɩ polo na ɩ́ kala Ɩsɛɣɛlɩ yǝlaa.
Ḿpʋ́ɣʋ́ ɩ tɛsa Yaatanɩ na ɩ́ polo ɩ siki timpi pa yaa sɩ Alʋwɛɛ tɔɣɔ ɩcatɛ nte tǝ wɛ Katɩ tɛtɛkǝlɛ taa tɔ tǝ ntɔɣɔŋ tɔɔ kɛ Yasɛɛ cɔlɔ.
Ḿpʋ́ɣʋ́ pa pola Kalaatɩ tɛtʋ taa na pá polo Hiti nyǝ́ma tɛtʋ taa na Katɛɛsɩ na Taŋ-Yaaŋ kɛ Sitɔŋ cɔlɔ,
na pá polo Tiii koluŋa ɩcatɛ taa na Hifi nyǝ́ma na Kanaaŋ nyǝ́ma pa acalɛɛ taa na pá tɛɛsǝna Yuta ilim tǝtʋlɛ ntɔɣɔŋ tɔɔ kɛ́ Pɛɛsepa.
Ḿpʋ́ɣʋ́ pa cɔɔ tɛtʋ tǝna na pá mǝlɩ Yosalɛm. Ɩlɛ pǝ yoosa ɩsɔtʋnaa pɔɣɔlaɣafɛɩ naanʋwa, na kʋyɛɛŋ hiu.
Ɩlɛna Sowapɩ heeli wulaʋ sɩ: Ɩsɛɣɛlɩ yoolaa wɛ yǝlaa iyisi nasǝnaasa (800000) na Yuta nyǝ́ma kɛ yoolaa iyisi nasǝlɛ na nɩɩnʋwa (500000).
Tafiiti tɛma kʋkalʋɣʋ ŋkʋ ɩlɛ ɩ laŋlɛ wakǝlaa kɛlɛ na ɩ́ tɔ sɩ: Tacaa, ma lapa mpʋ tɔ ma wakǝlaa kɛ́, ɩlɛ wii-m ma ɩsaɣatʋ ntɩ. Ma lapa kʋmɛlɛntʋ kɛ́.
Ḿpʋ́ɣʋ́ Tacaa heela Tafiiti laɣatʋ tasǝlʋ Ɩsɔ kʋyɔɣɔtʋtʋ tɛlǝsʋlʋ Katɩ sɩ:
Polo ń heeli Tafiiti sɩ ma sɩɩ wahalanaa tooso sɩ ɩ́ lǝsɩ wei ɩ sɔɔlaa tɔ. Nyɔɣɔsɩ ɩ́ lɩɩ-ɩ pɩɩsɩ naatosompɔɣɔlaɣa, yaa ɩ́ se ɩ kolontunaa kɛ ɩsɔtʋnaa tooso, yaa yʋlʋkʋsǝkʋ ɩ́ lɩɩna kʋyɛɛŋ tooso? Wulaʋ ɩ́ cɔ-m na má heeli Tacaa. Tafiiti fema tanaŋ tɛɛ ɩlɛna Ɩsɔ kʋyɔɣɔtʋtʋ tɛlǝsʋlʋ kɔɔ.
<range>
Ntɛna Tafiiti cɔ-ɩ sɩ: Ma laŋlɛ pǝsaa kɛ́. Ɩlɛ Tacaa kɛ tǝ pɛta ta tɩ. Sana ɩnɩ ɩ́ hɔ ta ŋkpaŋŋ na mpi yʋlʋ ka hɔmɩ-ɩ tɔ. Mpi tɔ, Tacaa pǝtɔɔtǝlɛ tɔɔwaɣa.
Ḿpʋ́ɣʋ́ Tacaa yelaa na yʋlʋkʋsǝkʋ sʋʋ Ɩsɛɣɛlɩ taa kɛ́ hatoo tanaŋ tɛɛ na pǝ́ polo waatʋ wei ɩ sɩɩwa tɔɣɔ pǝ kpaɣaʋ Taŋ na pǝ́ polo Pɛɛsepa tɔ, na yǝlaa iyisi nɩɩtoso na naanʋwa (70000) sɩ.
Ɩsɔtaa tillu tiikaɣa Yosalɛm ɩcatɛ tɔɔ sɩ ɩ wakǝlǝɣɩ-tɛ, ɩlɛna Tacaa yele ɩ pááná na ɩ́ heeli-ɩ sɩ: Yele mpʋ, pǝ maɣanaa. Waatʋ ɩnɩ tɔ na ɩsɔtaa tillu wɛ Yepusi tʋ Alafǝna tǝfallɛ.
Tafiiti nawa ɩsɔtaa tillu na ɩ́ kʋɣɩ yǝlaa ɩlɛna ɩ́ tɔ Tacaa sɩ: Haɩ, má wakǝlǝna, yǝlaa mpɛ pa ta la pʋlʋ. Kʋ má na ma caa tǝyaɣa nyǝ́ma.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ pola Tafiiti kiŋ kɛ kʋyakʋ ŋkʋ na ɩ́ tɔmɩ-ɩ sɩ: Polo Alafǝna tǝfallɛ na ń ŋmá Tacaa kɛ kɔtaɣa tǝlatɛ.
Ɩlɛna Tafiiti polo ɩsɩɩ Tacaa heeluɣu-ɩ tɔ.
Ḿpʋ́ɣʋ́ Alafǝna lɩɩwa na ɩ́ loosi wulaʋ na ɩ waalɩ nyǝ́ma na pá puki ɩ tɛ, ɩlɛna ɩ́ polo na ɩ́ hǝntɩ-ɩ atɛ.
Ɩlɛna ɩ́ pɔɔsɩ wulaʋ sɩ: Haɩ, tá caa, alaafǝya kɛlɛ? Kɛlɛna wulaʋ sɩ: Ma kɔŋ kɛ́ sɩ ma yakɩ nyá tǝfallɛ na má ŋmá Tacaa kɛ kɔtaɣa tǝlatɛ na mpusi ɩnɛ ɩ́ kɛɛlɩ yǝlaa tɔɔ.
Ntɛna Alafǝna sɩ: Ta caa, kpaɣa-tɛ na ń la kɔtasɩ nsi n nɔkaa tɔ. Kpaɣa naaŋ ɩnɛ na ń hɛtɩ akuɣu kpatǝŋ na ń la kɔtaɣa ŋka kɔkɔ lusaa tɔ.
Pǝ tǝnaɣa ɩ ha wulaʋ na ɩ́ tɔmɩ-ɩ sɩ: Nyá Ɩsɔ Tacaa ɩ́ mʋ nyá sǝlǝmʋɣʋ.
Tǝnaɣalɛ wulaʋ cɔ-ɩ sɩ: Aaɩ, maa yana liɣitee kɛ́, ma kaa ha Tacaa kɛ mpi pǝ tɔɔ ma ta wɩɩ tɔ. Ɩlɛna Tafiiti fɛlɩ tǝfallɛ na naaŋ pǝ tɔɔ kɛ́ liɣitee nyǝɣǝtʋ nɩɩlɛ na naanʋwa.
Ḿpʋ́ɣʋ́ ɩ ŋmawa kɔtaɣa tǝlatɛ na ɩ́ la Tacaa kɛ kɔtaɣa ŋka kɔkɔ lusaa tɔ na ciikuɣu nyǝnsɩ. Ɩlɛna Tacaa pááná hɛɛ na mpusi kɛɛlɩ Ɩsɛɣɛlɩ tɛtʋ taa.
Ḿpʋ́ɣʋ́ Ɩsɛɣɛlɩ wulaʋ Tafiiti kpatǝlaa tǝkuŋkuŋku, na pá takǝɣɩ-ɩ pɔɔŋ pɩɩ haŋǝɣɩ-ɩ.
Ntɛna wulaʋ waalɩ nyǝ́ma tɔ sɩ: Tá caa wulaʋ, tɩɩ caa-ŋ pɛɛlɔ wei ɩ ta nyǝnta apalʋ tɔ na ɩ́ paasǝna-ŋ, na ɩ́ hǝntǝɣɩ nyá kɔŋkɔŋ taa. Pɩɩ haŋɩ-ŋ.
Ɩlɛna pá pɛɛkɩ Ɩsɛɣɛlɩ tɛtʋ tǝna taa kɛ́ pɛɛlɔ telu, na pá hiki Sunem tʋ nɔɣɔlʋ. Pa yaa-ɩ sɩ Apisakɩ. Ɩlɛna pá pona-ɩ wulaʋ.
Pɛɛlɔ ɩnɩ ɩ ɩsɛntaa ka lɩɩwaɣa tǝkpapa. Ḿpʋ́ɣʋ́ ɩ paasǝna wulaʋ. Ama wulaʋ ta nyǝmɩ-ɩ apalʋ na alʋ.
Ḿpʋ́ɣʋ́ Hakii pǝyalʋ Atoniya, Apǝsalɔm neu yɔtɔtɛ nyǝŋ lapa kalampaanɩ, sɩ ɩnɩ ɩ ká tɔɣɔna kawulaɣa. Ɩ ɩsɛntaa ka lɩɩwaɣa. Pǝ́cɔ́ too ɩ kʋlʋɣʋ tɔ, ɩ caa ta kalǝna-ɩ paa tɔm kʋlʋm sɩ pʋlʋ. Ḿpʋ́ɣʋ́ kʋyakʋ nakʋlɩ ɩ caa yoou kɛɛkɛnaa, na kpaɣanǝŋ caɣalaa, na ɩ taŋlaa kɛ nɩɩlɛ na naanʋwa.
<range>
Ḿpʋ́ɣʋ́ ɩ nawa Sowapɩ, na kɔtʋlʋ Apiyataa, na pɛlɛ pa laŋa hɛɛna ɩ tɔm ntɩ.
Ama kɔtʋlʋ Satɔkɩ, na Yoyata pǝyalʋ Penaya na Ɩsɔ kʋyɔɣɔtʋtʋ tɛlǝsʋlʋ Nataŋ, na Simeyi, na Leyi, na Tafiiti taŋlaa fɛɩ Atoniya tɔɔ.
Ḿpʋ́ɣʋ́ kʋyakʋ nakʋlɩ Atoniya yelaa na pá kʋ heeŋ, na naaŋ kʋfaŋ nim nyǝŋ kɛ Solɛɛtɩ pǝlɛ nte tǝ wɛ hite kɔŋkɔŋ taa tɔ tǝ tɔɔ. Na ɩ́ lá acima. Ɩlɛna ɩ́ yaa ɩ newaa na Yuta nyǝ́ma mpa pa lakɩ wulaʋ kɛ tǝmlɛ tɔɣɔ tɔɣɔʋ.
Ama Atoniya ta yaa ɩ neu yɔtɔtɛ nyǝŋ Salʋmɔŋ, na Ɩsɔ kʋyɔɣɔtʋtʋ tɛlǝsʋlʋ Nataŋ na Penaya na wulaʋ taŋlaa.
Mpʋɣʋlɛ Nataŋ polaa na ɩ́ pɔɔsɩ Salʋmɔŋ too Pasepa sɩ: N nɩɩwa sɩ Hakii pǝyalʋ Atoniya pǝsa wulaʋ na? Pǝyele tá caa Tafiiti ná tá nyɩ-tɩ.
Mpʋ tɔ, yele ma tasa-ŋ laɣatʋ kɛ ɩsǝna n ká ya nyana nyá pǝyalʋ Salʋmɔŋ mǝ nyɔɔŋ tɔ.
Polo ń ná wulaʋ kɛ lɔŋ, na ń pɔɔsɩ-ɩ sɩ: Haɩ, tá caa wulaʋ, ɩsɩɩ n heela-m na tuunaʋ sɩ, nyá pǝyalʋ Salʋmɔŋ ká tɔɣɔna kawulaɣa, na ɩ́ lɛɛtɩ nyá kumte tɔɔ? Ɩlɛ pepe tɔɔ kɛ́ Atoniya tɔkɩ kawulaɣa?
Ɩlɛ ma maɣamaɣa maa kɔɔ waatʋ ɩnǝɣɩ mǝ kiŋ, na má sɔɔsɩ nyá tɔm tɔɔ.
Mpʋɣʋlɛ Pasepa sʋʋ wulaʋ naŋ taa. Wulaʋ ka kpatǝla sɔsɔm kɛ́, na Sunem tʋ Apisakɩ paasǝɣǝna-ɩ.
Ɩlɛna Pasepa hǝntɩ wulaʋ kɛ atɛ. Na wulaʋ pɔɔsɩ-ɩ sɩ: Alaafǝya kɛlɛ?
Ntɛna Pasepa cɔ sɩ: Ɛɛ alaafǝya kɛ́. Haɩ, tá caa, n ka heela-m na ń tuuna nyá Ɩsɔ Tacaa sɩ, ma pǝyalʋ Salʋmɔŋ ká tɔɣɔna kawulaɣa, na ɩ́ lɛɛtɩ nyá kumte tɔɔ ɩlɛ?
Tɔʋ, nɔɔnɔɔ Atoniya tɔkǝna ntɛ́, pǝ́cɔ́ n ta nɩɩ.
Ɩ lapa kɔtaɣa kɛ naaŋ, na heeŋ, na naaŋ kʋfaŋ nim nyǝŋ kɛ sɔsɔm. Na ɩ́ lá acima, na ɩ́ yaa nyá pǝyalaa tǝna, na kɔtʋlʋ Apiyataa, na yoolaa wulaʋ Sowapɩ. Ama ɩ ta yaa nyá pǝyalʋ Salʋmɔŋ.
Haɩ, tá caa, nyaɣa Ɩsɛɣɛlɩ nyǝ́ma tǝna nyǝnǝɣɩ sɩ ń hʋlɩ-wɛɣɛ wei ɩ ká lɛɛtɩ nyá kumte tɔɔ kɛ́ nyá sǝm waalɩ tɔ.
Ye pǝ taɣa mpʋ, waatʋ wei n kɔŋ n sɩ tɔ, yǝlaa ká lɩɩ ma na ma pǝyalʋ Salʋmɔŋ kɛ koloŋa.
Waatʋ wei alʋ ɩnɩ ɩ tɔŋa ḿpʋ́ɣʋ́ yɔɣɔtʋɣʋ tɔɣɔ pa heela wulaʋ sɩ Nataŋ kɔma. Ɩlɛna Nataŋ sʋʋ na ɩ́ hǝntɩ wulaʋ kɛ atɛ.
<range>
Na Nataŋ pɔɔsɩ wulaʋ sɩ: Tá caa, nyá heelina Atoniya sɩ ɩ́ tɔɣɔ kawulaɣa na ɩ́ caɣa nyá kumte tɔɔ?
Mpi tɔ, saŋa ɩ kɔma na ɩ́ lá kɔtaɣa kɛ naaŋ, na heeŋ, na naaŋ kʋfaŋ nim nyǝŋ kɛ sɔsɔm. Ɩ yaa nyá pǝyalaa tǝna, na yoolaa nyʋɣʋ nyǝ́ma na kɔtʋlʋ Apiyataa, na pá na-ɩ pá tɔɣɔ na pá nyɔɔ na pá wilitiɣi sɩ: Atoniya nyana tɛtʋ.
Ama ɩ ta yaa kɔtʋlʋ Satɔkɩ, yaa Yoyata pǝyalʋ Penaya, yaa nyá pǝyalʋ Salʋmɔŋ.
Ɩlɛ, tá caa nyá heelina-ɩ sɩ ɩ ká tɔɣɔ kawulaɣa kɛ nyá sǝm waalɩ na ń ŋmɛsɩ-tʋ?
Ntɛna wulaʋ tɔ sɩ: Ɩ́ yaa-m Pasepa. Ɩlɛna Paseya mǝlɩ.
Ḿpʋ́ɣʋ́ wulaʋ tɔma sɩ: Ma tuukina Tacaa wei ɩ waasa-m ma laŋwakǝllɛ tǝna taa tɔ.
Saŋa maɣamaɣa maa la nti maa tɛma yɔɣɔtʋɣʋ na má sɩɩ Ɩsɛɣɛlɩ Ɩsɔ Tacaa ɩsɛntaa sɩ, nyá pǝyalʋ Salʋmɔŋ ká tɔɣɔna kawulaɣa, na ɩ́ caɣa ma kumte tɔɔ kɛ́ ma sǝm waalɩ tɔ.
Ɩlɛna Pasepa hǝntɩ wulaʋ kɛ atɛ na ɩ́ tɔ́ sɩ: Haɩ, tá caa, nyana tɛtʋ.
Mpʋɣʋlɛ wulaʋ Tafiiti tilaa na pá yaa-ɩ kɔtʋlʋ Satɔkɩ, na Ɩsɔ kʋyɔɣɔtʋtʋ tɛlǝsʋlʋ Nataŋ, na Yoyata pǝyalʋ Penaya na pá kɔɔ.
Na wulaʋ tɔ-wɛ sɩ: Ɩ́ koti yoolaa mpa pa lapa-m naani tɔ na ɩ́ caɣasɩ Salʋmɔŋ kɛ ma kawulaɣa kpaŋaɣa tɔɔ na ɩ́ pona-ɩ Kihɔŋ hite.
Tǝnaɣa kɔtʋlʋ Satɔkɩ na Ɩsɔ kʋyɔɣɔtʋtʋ tɛlǝsʋlʋ Nataŋ paa pǝlɩ-ɩ nim, na pá kpa-ɩ Ɩsɛɣɛlɩ nyǝ́ma wulaʋ. Ɩlɛna pá hʋ́lɩ tutuɣu na pá wiliti sɩ: Salʋmɔŋ, mǝ na tɛtʋ.
Ɩlɛna mɩɩ tǝŋ ɩ waalɩ, na Salʋmɔŋ kɔɔ ɩ́ caɣa ma kawulaɣa kumte tɔɔ, na ɩ́ tɔɣɔ kawulaɣa kɛ ma lonte. Ɩnǝɣɩ ma kpawa Ɩsɛɣɛlɩ na Yuta pǝ wulaʋ.
Tǝnaɣalɛ Penaya cɔwa sɩ: Ɩsɔ ɩ́ kɔna mpʋ. Nyá Caa Ɩsɔ yɔɣɔtǝna-tɩ na nyá nɔɣɔ.
Ɩlɛ Ɩsɔ ɩ́ wɛɛ Salʋmɔŋ waalɩ, ɩsɩɩ ɩ ka wɛʋ nyá waalɩ tɔ. Na ɩ́ kʋsɩ Salʋmɔŋ nyʋɣʋ na pǝ́ kǝlɩ-ŋ.
Ḿpʋ́ɣʋ́ Satɔkɩ na Nataŋ na Penaya na wulaʋ taŋlaa pa caɣasa Salʋmɔŋ kɛ kawulaɣa kpaŋaɣa tɔɔ, na pá pona-ɩ Kihɔŋ hite.
Ɩlɛna Satɔkɩ kpaɣa nim na hǝlʋɣʋ kɛ Ɩsɔ cokǝle taa, na ɩ́ pǝlɩ-wǝɣɩ Salʋmɔŋ, na ɩ́ kpa-ɩ wulaʋ. Ḿpʋ́ɣʋ́ pa hʋla tutuɣu, ɩlɛna yǝlaa tǝna wiliti sɩ: Salʋmɔŋ nyana tɛtʋ.
Ɩlɛna yǝlaa tǝna tʋ ɩ waalɩ na pá kpeena-ɩ na hǝsɩ, na pá kiisiɣina laŋhʋlʋmlɛ. Halǝna tɛtʋ nyamsǝɣɩ.
Atoniya na ɩ nyǝ́ma pɛlɛ pa tɛɛsaɣa tɔɣɔʋ, ɩlɛ pa nɩɩ Salʋmɔŋ pa kɔkɔtɛ ntɛ́. Na Sowapɩ nɩɩ tutuɣu, na ɩ́ pɔɔsɩ sɩ: Pepe tɔɔ kɛ́ ɩcatɛ cʋkaa na kɔkɔtɛ nyala mpʋ?
Pa tɔŋna yɔɣɔtaɣa kɛ mpʋ, ɩlɛ Apiyataa pǝyalʋ Yonataŋ tapaɣalɛ. Ɩlɛna Atoniya tɔmɩ-ɩ sɩ: Sʋʋ, mpi tɔ, n kɛ yʋlʋ wei ɩ wɛna nyʋɣʋ tɔɣɔ. Ɩsǝntɔ tɔm kʋpantʋ kɛ n kɔnaa.
Kɛlɛna Yonataŋ sɩ: Aaɩ yoo, tá caa wulaʋ tʋna Salʋmɔŋ kɛ kawulaɣa.
Ɩ tɔma Satɔkɩ, na Nataŋ, na Penaya, na taŋlaa sɩ, pá caɣasɩ Salʋmɔŋ kɛ kawulaɣa kpaŋaɣa tɔɔ.
Na Satɔkɩ na Nataŋ pá pǝlɩ Salʋmɔŋ kɛ nim kɛ Kihɔŋ hite, na pá kpa-ɩ wulaʋ. Tǝnaɣa ɩcatɛ yǝlaa lɩɩnaa, na pá kiisiɣina laŋhʋlʋmlɛ. Mpi pǝ cʋka ɩcatɛ taa tɔɣɔlɛ.
Halɩ Salʋmɔŋ ná tɛma kawulaɣa kumte tɔɔ kɛ́ caɣalɛ kɛ́.
Ɩlɛna wulaʋ Tafiiti waalɩ nyǝ́ma polo na pá sɛɛ-ɩ, na pá tɔ sɩ: Tá caa, nyá Ɩsɔ ɩ́ kʋsɩ Salʋmɔŋ nyʋɣʋ na pǝ́ kǝlɩ ɩsɩɩ nyá. Ɩ kawulaɣa ɩ́ kǝlɩ nyá nyǝŋka. Ɩlɛna wulaʋ hǝntɩ Ɩsɔ kɛ́ atɛɣɛ ɩ kato tɔɔ.
Na ɩ́ tɔ́ sɩ: Ma sɛɛ Ɩsɛɣɛlɩ Ɩsɔ Tacaa, wei ɩ yelaa sɩ má ná ma lonte taa lɛɛtǝlʋ tɔ.
Tǝnaɣalɛ sɔɣɔntʋ kpa Atoniya yǝlaa tǝna, na pá kʋlɩ na pá ya yemyem.
Ɩlɛna Salʋmɔŋ tɔm kpa Atoniya kɛ sɔɣɔntʋ, na ɩ́ polo na ɩ́ tʋ kɔtaɣa tǝlatɛ kɛ kpʋlʋɣʋ sɩ, pá taa lɛɛtɩ-ɩ.
Ḿpʋ́ɣʋ́ pa polaa na pá heeli Salʋmɔŋ sɩ: Nyá tɔm kpa Atoniya kɛ sɔɣɔntʋ kɛ sɔsɔm, na ɩ́ polo ɩ́ tʋ kɔtaɣa tǝlatɛ kɛ kpʋlʋɣʋ. Ɩ tɔma sɩ: Ye Salʋmɔŋ ta tuuna sɩ ɩ kaa kʋ-m, ma kaa lɩɩ cǝnɛ.
Ntɛna Salʋmɔŋ sɩ: Ye ɩɩ hɔŋ ɩ tɩ, pʋlʋpʋ kaa tokina-ɩ paa pǝcɔ. Ama ye ɩ lakɩ kalampaanɩ, ɩsɩɩ ɩ sǝpa.
Ḿpʋ́ɣʋ́ wulaʋ Salʋmɔŋ tila yǝlaa na pá lǝsɩ-ɩ tǝna. Ɩlɛna Atoniya polo ɩ́ hǝntɩ Salʋmɔŋ kɛ atɛ, ɩlɛna wulaʋ tɔmɩ-ɩ sɩ: Kpe nyá tɛ.
Pǝ kpɛɣɛtǝna wulaʋ Tafiiti sǝm, ɩlɛna ɩ́ heeli ɩ pǝyalʋ Salʋmɔŋ sɩ:
Ma wʋlɛ pʋwa. Mpʋ tɔ, kaasɩ nyá tɩ na ń lá ɩsɩɩ yʋlʋ.
Tɔkɩ Tacaa nyá Ɩsɔ tɔm kɛ teu. Lakɩ ɩ luɣu nyǝntʋ kɛ tam, na ń tǝŋǝɣɩ ɩ kʋsǝsɩɩtʋ, na ɩ kʋtʋtʋtʋ, ɩsɩɩ pa ŋmaaʋ Moisi kiiŋ takǝlaɣa taa tɔ. Waatʋ ɩnǝɣɩ n ká waa pǝ tǝna mpi n lakɩ tɔ pǝ taa.
Ɩlɛna Tacaa lá ɩsɩɩ ɩ ka sɩɩ-m tɔ sɩ, ye ma piya tɔŋna laakalɩ, na pá tǝŋǝɣɩ ma kʋsǝsɩɩtʋ na lotu kʋlʋmtʋ, na pa lǝsaɣa sʋʋ-ɩ teu, mpɛ paa tɔkǝna ma kawulaɣa kɛ tam kɛ́ ma sǝm waalɩ kɛ́ Ɩsɛɣɛlɩ taa.
Pǝlɛ pǝ paasi, n nyǝmá nti Seluya pǝyalʋ Sowapɩ lapa-m tɔ. Ɩsǝna ɩ kʋwa Ɩsɛɣɛlɩ yoou nyʋɣʋ nyǝ́ma Nɛɛ pǝyalʋ Apǝnɛɛ, na Yetɛɛ pǝyalʋ Amasa tɔ. Yoou hɛɛʋ waatʋ kɛ ɩ kʋwa yǝlaa mpɛ, na pǝ́ kʋ́ ɩ yoou nyʋɣʋ.
Mpʋ tɔ, lana nyá laɣatʋ. Taa yele-ɩ na ɩ́ sɩ́ sǝm kʋpam.
Pǝ kaasa Kalaatɩ tʋ Paasilayi pǝyalʋ tɔ, tɔkɩ pɛlɛɣɛ teu, na ń calǝsǝɣɩ-wɛ. Ḿpʋ́ɣʋ́ pɛlɛ pa paasaɣana maɣa waatʋ wei nyá taalʋ Apǝsalɔm tɔɣɔnaɣa-m tɔ.
Kelaa pǝyalʋ Simeyi wei ɩ wɛ Pahulim kɛ Pɛncamɛɛ tɛtʋ taa tɔ, ɩ́lɛ́ ɩ tǝŋsa-m mpusi kɛ́ teu kɛ kʋyakʋ ŋku ma pukaɣa Mahanayim tɔɣɔ. Pǝ waalɩ kɛ́ ɩ sǝŋa-m Yaatanɩ nɔɣɔ kɛ ma mǝlaɣa tɔ, na má tuuna Tacaa sɩ ma kaa kʋ-ɩ.
Pǝnɛntɛ taa hʋlɩ-ɩ suulu. N kɛ́ yʋlʋ laɣatʋ kɛ́. N nyǝmá ɩsǝna n ká lá na paa ɩ kpatǝlaa tɔ, ɩ́ sɩ́ sǝm ɩsaɣam tɔ.
Pǝ waalɩ kɛ́ wulaʋ Tafiiti sǝpa, na pá pimi-ɩ timpi pa yaa sɩ, Tafiiti tɛ tɔ.
Pɩɩsɩ nɩɩlɛ tǝcu kɛ́ Tafiiti tɔɣɔ kawulaɣa kɛ Ɩsɛɣɛlɩ tǝna tɔɔ. Ɩ tɔɣɔ pɩɩsɩ naatosompɔɣɔlaɣa kɛ Hepǝlɔŋ, na Yosalɛm kɛ pɩɩsɩ hiu na naanʋwa na tooso.
Ḿpʋ́ɣʋ́ Salʋmɔŋ lɛɛta ɩ caa Tafiiti lonte na ɩ kawulaɣa la teu pǝ tɩɩ fɛɩ.
Ḿpʋ́ɣʋ́ Hakii tʋ pǝyalʋ Atoniya pola Salʋmɔŋ too Pasepa kiŋ, na Pasepa pɔɔsɩ-ɩ sɩ: Alaafǝya kɛlɛ? Na ɩ́ cɔ sɩ: Ɛɛ.
Na ɩ́ tasa sɩ: Faaci nɔɣɔlʋɣʋ ma kɔmnaa. Ntɛna alʋ sɩ: Yɔɣɔtɩ.
Ɩlɛna Atoniya tɔ́ sɩ: Ntɔŋ n nyǝmá sɩ má tǝnna kawulaɣa ŋkɛ, na maɣa Ɩsɛɣɛlɩ tǝna kpaakaɣa wulaʋ. Ama ma laŋaa na pǝ́ mǝlɩ ma neu tɔɔ. Mpi tɔ, Tacaa cɛlǝna-ɩ kɛ́.
Pǝnɛntaa ma sǝlǝmǝɣɩ-ŋ pʋlʋ. Ɩlɛ taa pɛ-m-wɩ. Alʋ sɩ yɔɣɔtɩ.
Mpʋɣʋlɛ sɩ: Heeli wulaʋ Salʋmɔŋ sɩ ɩ́ ha-m Sunem tʋ Apisakɩ na má lá alʋ. Ye nyaa yɔɣɔtǝna ɩ kaa kisi.
Ɩlɛna Pasepa tɔ́ sɩ: Pǝ wɛ teu, maa heeli-ɩ.
Ḿpʋ́ɣʋ́ Pasepa pola wulaʋ kiŋ sɩ ɩ heeliɣi-ɩ Atoniya tɔm. Wulaʋ na-ɩ, ɩlɛna ɩ́ kʋlɩ na ɩ́ sǝŋɩ-ɩ, na ɩ́ hǝntɩ-ɩ atɛ. Ɩlɛna ɩ́ mǝlɩ ɩ kumte tɔɔ. Na pá sɩɩ toto kɛ́ kawulaɣa kpelaɣa, na wulaʋ ntɔɣɔŋ tɔɔ na toto caɣa.
Ntɛna toto sɩ: Ma kɔma-ŋ natǝlǝɣɩ sǝlǝmʋɣʋ kɛ pǝcɔɣɔ, taa kisina-m. Salʋmɔŋ sɩ: Haɩ, nyaa sǝlǝmɩ, ma kaa kisi.
Mpʋɣʋlɛ sɩ: Yele na nyá taalʋ Atoniya kpaɣa Sunem tʋ Apisakɩ.
Mpʋɣʋlɛ Salʋmɔŋ sɩ: Pepee? Pepe tɔɔ kɛ nyá caa sɩ ɩ́ kpaɣa-ɩ? Aŋha, ɩlɛ sana n ka sǝlǝmaa sɩ má cɛlɛ-ɩ kawulaɣa. Ɩ kɛ́ ma taalʋ kɛ te. Mpi Apiyataa na Sowapɩ pa kooliɣi tɔɣɔlɛ.
Tǝnaɣalɛ wulaʋ Salʋmɔŋ yɔɣɔtaa na ɩ tuu sɩ: Ye ma ta kʋ Atoniya kɛ tɔm tǝnɛ tǝ tɔɔ, Tacaa ɩ́ kʋ-m.
Ma tuuna Tacaa wei ɩ tʋ má na ma tǝyaɣa nyǝ́ma kɛ kawulaɣa, na ɩ́ lɛɛtɩ-m ma caa lonte tɔ sɩ, ɩsɩɩ saŋa ma kʋwa Atoniya.
Ɩlɛna Salʋmɔŋ tili Yoyata pǝyalʋ Penaya na ɩ́ kʋ Atoniya.
Ye Apiyataa, wulaʋ heela ɩlɛɣɛ sɩ: Kpe nyá tɛ Anatɔtɩ. N mʋna sǝm yaa, ɩlɛ ma kaa kʋ-ŋ saŋa kɛ́. Mpi tɔ, n paasǝna Ɩsɔ atakaa kɛ́ ma caa Tafiiti waatʋ taa. Halɩ nyá na ma caa Tafiiti ɩ́ tɔɣɔna pǝ wahala.
Ḿpʋ́ɣʋ́ Salʋmɔŋ lǝsa Apiyataa kɛ kɔtʋɣʋ tǝmlɛ taa. Ɩlɛna pǝ la ɩsɩɩ Tacaa ka yɔɣɔtʋɣʋ Ɩlii tǝyaɣa nyǝ́ma tɔɔ kɛ́ Silo tɔ.
Waatʋ wei Sowapɩ nɩɩwa Atoniya sǝm na Apiyataa tɔɣɔnʋɣʋ, ɩlɛna ɩ́ se na ɩ́ sʋʋ Ɩsɔ cokǝle taa, na ɩ́ tʋ́ kpʋlʋɣʋ kɛ kɔtaɣa tǝlatɛ kiŋ. Mpi tɔ, ɩ ka wɛ Atoniya tɔɔ kɛ́. Ama ɩ taa tǝŋ Apǝsalɔm kɛ́.
Ɩlɛna pá taɣasɩ wulaʋ sɩ Sowapɩ sʋʋ Ɩsɔ cokǝle taa, na ɩ́ tʋ́ kpʋlʋɣʋ kɛ kɔtaɣa tǝlatɛ. Ntɛna wulaʋ tili Yoyata pǝyalʋ Penaya sɩ: Polo na ń kʋ-ɩ.
Penaya polaa, ɩlɛna ɩ́ tɔ́ Sowapɩ sɩ: Wulaʋ tɔma sɩ ń lɩɩ. Ntɛna Sowapɩ sɩ: Haɩ, cǝnɛɣɛ ma caa sɩ má sɩ. Ḿpʋ́ɣʋ́ Penaya mǝlaa na ɩ́ heeli wulaʋ kɛ nti Sowapɩ yɔɣɔtaa tɔ.
Kɛlɛna wulaʋ sɩ: Polo na ń kʋ-ɩ tǝna ɩsɩɩ ɩ yɔɣɔtʋɣʋ tɔ, na ń pimi-ɩ. Ɩlɛ n kɛɛla má na ma caa tǝyaɣa ta nyʋɣʋ tɔɔ kɛ́ yǝlaa mpa ɩ kʋwa mʋsʋŋ tɔ, pa mpusi kɛlɛ.
Ɩ nyʋɣʋ taa kɛ́ Tacaa ká mǝŋna yǝlaa kʋpama naalɛ wei ɩ kʋwa tɔ pa sǝm tɔm. Paa Ɩsɛɣɛlɩ yoolaa wulaʋ Apǝnɛɛ, na Yuta yoolaa wulaʋ Amasa.
Mpɛ ɩnɩ pa sǝm tɔm ká mǝlɩ Sowapɩ na ɩ piitim nyǝ́ma pa nyɔɔŋ taa kɛ́ tam tɔɔ kɛ́. Ama Tacaa ká yele na Tafiiti lʋlʋɣʋ nyǝ́ma, na ɩ tǝyaɣa nyǝ́ma mpa paa lɛɛtǝɣɩ ɩ kawulaɣa taa tɔ, pá hɛɛsɩ tam tɔɔ.
Ḿpʋ́ɣʋ́ Penaya kʋwa Sowapɩ na ɩ́ kpeena-ɩ ɩ cacakʋ tɛɛ, na ɩ́ pimi-ɩ.
Ɩlɛna wulaʋ kpa Penaya kɛ yoolaa wulaʋ kɛ Sowapɩ lonte. Na ɩ́ kpa Satɔkɩ kɛ kɔtʋlʋ kɛ Apiyataa lonte.
Ḿpʋ́ɣʋ́ kʋyakʋ nakʋlɩ wulaʋ yaa Simeyi na ɩ́ tɔmɩ-ɩ sɩ: Nma tǝyaɣa kɛ Yosalɛm taa na ń caɣa. Pǝ fɛɩ sɩ ń lɩɩ sɩ ń puki tiili.
Ye kʋyakʋ ŋku pǝ cǝpa-ŋ na ń lɩɩ, na ń tɛsɩ Setǝlɔŋ lɔɔʋ, na ń hika mpi, n yapa.
Ntɛna Simeyi sɩ: Haɩ, tá caa wulaʋ, maa la ɩsɩɩ n yɔɣɔtʋɣʋ tɔ. Ɩlɛna Simeyi caɣa Yosalɛm taa na pǝ́ leeli.
Pɩɩsɩ tooso sikaa, ɩlɛna Simeyi tǝmlɛ nyǝ́ma naalɛ se na pá polo Katɩ wulaʋ Maaka pǝyalʋ Akisi tɛ́.
Waatʋ wei Simeyi nɩɩwa sɩ ɩ tǝmlɛ nyǝ́ma wɛ Katɩ, ɩlɛna ɩ́ kpɛɛlɩ ɩ kpaŋaɣa na ɩ́ polo ɩ tǝmlɛ nyǝ́ma waalɩ na ɩ́ kɔna-wɛ.
Ḿpʋ́ɣʋ́ pa taɣasa Salʋmɔŋ sɩ Simeyi pola Katɩ na ɩ́ kɔɔ.
Ntɛna wulaʋ yaa-ɩ na ɩ́ pɔɔsɩ-ɩ sɩ: Ɩsɩɩ má kisina-ŋ tǝsaɣasaɣa, na má yele na ń tuuna Tacaa sɩ, ye kʋyaŋku ń lɩɩwa na ń polo tiili n ká sɩ na? Halǝna ń cɔ-m sɩ, pǝ wɛ teu n nɩɩwa?
Pepe tɔɔ kɛ́ n ta tɔkɩ nyá tuunaʋ na ń kpɛɛna nti má kisina-ŋ tɔ?
N nyǝmá nyá taa kɛ́ ɩsaɣatʋ nti n lapa ma caa Tafiiti tɔ, Tacaa ká lɛɛtǝna-ŋ.
Ɩlɛna ɩ́ kooli maɣa kʋpantʋ na ɩ́ sɩɩ Tafiiti tǝyaɣa kɛ tam tɔɔ.
Ḿpʋ́ɣʋ́ wulaʋ kʋsa Penaya na ɩ́ kʋ́ Simeyi. Ɩlɛna kawulaɣa náá sʋʋ toŋ sɔɔsʋɣʋ kɛ Salʋmɔŋ niŋ taa.
Ḿpʋ́ɣʋ́ Salʋmɔŋ kpaɣa Icipiti wulaʋ pɛɛlɔ. Ɩlɛna akpaɣalɛ ntɛ́ tǝ́ kpɛntɩ awulaa mpɛ pa naalɛ. Ntɛna Salʋmɔŋ pona alʋ ɩnɩ na ɩ́ sɩɩ-ɩ Tafiiti tɛɣɛ Yosalɛm. Halǝna ɩ́ tɛɛsɩ kawulaɣa tǝyaɣa, na Ɩsɔ tǝsɛɛlɛ na ɩcatɛ koluŋa kɛ ŋmaʋ.
Salʋmɔŋ ka sɔɔla Tacaa kɛ́ na ɩ́ tǝŋǝɣɩ ɩ caa Tafiiti ɩkpatɛ. Paa na mpʋ tɔ, lona paɣalɛ taa kɛ́ ɩ na yǝlaa pa lakaɣa pa kɔtasɩ kɛ waatʋ ɩnɩ. Mpi tɔ, pa ta ŋmata Tacaa kɛ ɩ tǝsɛɛlɛ.
<range>
Ḿpʋ́ɣʋ́ kʋyakʋ nakʋlɩ Salʋmɔŋ pola Kapawɔŋ kɛ kɔtaɣa lapʋ. Tɛtʋ tǝna taa kɔtaɣa tǝlatɛ sɔsɔɔlɛ ntɛ́ tǝna. Halɩ Salʋmɔŋ lapa tǝnaɣa kɔtaɣa ŋka kɔkɔ lusa ka tǝna tɔ.
Kapawɔŋ tǝnaɣa Tacaa lɩɩ Salʋmɔŋ tɔɔ kɛ́ ahoo kɛ toosee taa, na ɩ tɔmɩ-ɩ sɩ: Sǝlǝmɩ-m mpi n caa tɔ.
Ntɛna Salʋmɔŋ sɩ: Kʋpantʋ sɔsɔɔntʋ kɛ n lapa ma caa Tafiiti, kɛ timpi ɩ tǝŋa tampana na lotu kʋlʋmtʋ, na ɩ́ lakɩ kʋpantʋ tɔ. Halɩ n ha-ɩ apalʋpǝyaɣa, na kɛlɛ ká lɛɛtɩ ɩ lonte taa, ɩsɩɩ pǝ wɛʋ saŋa ɩsǝntɔ tɔ.
Haɩ ma Ɩsɔ Tacaa, maɣalɛ n kpaɣaa na ń lɛɛtɩ ma caa lonte taa. Anɩ ma kɛ́ pǝyaɣa kɛ́ na hǝlǝm na nɔɣɔ.
Pǝyele nyá yǝlaa kʋlǝsaa mpa pa tɔɔ ma tɔkɩ kawulaɣa tɔ, pá wɛ tuutuuma kɛ́ pa fɛɩ kalʋɣʋ.
Mpʋ tɔ, ha-m laɣatʋ, na kʋpantʋ na ɩsaɣatʋ pǝ cɛkǝnaʋ. Ɩlɛna má pǝsɩ na má paasǝna nyá yǝlaa samaa tuutuuma ɩnɛ.
Ḿpʋ́ɣʋ́ Tacaa laŋlɛ hɛɛna Salʋmɔŋ sǝlǝmʋɣʋ ŋkʋ.
Ntɛna ɩ́ tɔ́ sɩ: Timpi n sǝlǝma laɣatʋ sɩ n tǝŋǝɣǝna tampana, n ta sǝlǝmɩ weesuɣu kʋtaɣalʋɣʋ, yaa wɛnaʋ, yaa nyá kolontunaa ɩ́ sɩ tɔ.
Maa tʋ-ŋ laɣatʋ na nyǝm mpi too nɔɣɔlʋ ta hikita tɔ. Pǝ́cɔ́ nɔɣɔlʋ kaa tasa-wǝɣɩ hikuɣu tɔ.
Pǝlɛ pǝ paasi, maa ha-ŋ mpi n ta sǝlǝmɩ tɔ. Wɛnaʋ na teeli, wulaʋ nɔɣɔlʋ ɩ kaa nǝɣǝsǝna-ŋ, halǝna nyá sǝm.
Ye n tɔŋ ma mpaaŋ taa, na n tɔka ma kʋtʋtʋtʋ na ma kʋsǝsɩɩtʋ, ɩsɩɩ nyá caa Tafiiti, ɩlɛ maa yele na nyá weesuɣu taɣalɩ.
Salʋmɔŋ fema, ɩlɛ sɛsɛ toosee ntɛ. Ɩlɛna ɩ́ mǝlɩ Yosalɛm, na ɩ́ lá ɩ waalɩ nyǝ́ma tǝnaɣa acima.
Ḿpʋ́ɣʋ́ kʋyakʋ nakʋlɩ apalaa tǝna alaa napǝlɩ pa pola wulaʋ tɛɣɛ naalɛ.
Ɩlɛna pa taa lɛlʋ tɔ sɩ: Haɩ, má la-ŋ kaafala tá caa. Ma na alʋ ɩnɛ tǝ wɛnna tǝyaɣa kʋlʋmaɣa taa, na má lʋlɩ apalʋpǝyaɣa.
Kʋyɛɛŋ naalɛ tɛɛwa, ɩlɛna ɩnɩ ɩ́ lʋlɩ apalʋ tɔtɔ. Na ta naalɛ tǝ́ wɛɛ mpʋ. Kpaɩ tʋ nɔɣɔlʋ ta sɔɔsɩ ta tɔɔ.
Ḿpʋ́ɣʋ́ ɩ hǝnta ɩ pǝyaɣa tɔɔ kɛ́ ahoo na ká sɩ́.
Ɩlɛna ɩ́ kpaɣa ma pǝyaɣa na ɩ́ hɩɩsɩ ɩ kɔŋkɔŋ taa, na ɩ́ hɩɩsɩ kʋsǝpaɣa kɛ ma kɔŋkɔŋ taa, na máá tɔŋna tom.
Pǝ nyaalaa sɩ má cɛlǝɣɩ pǝyaɣa kɛ hǝtɛ, ɩlɛna má maɣana sǝtʋ. Ma nyǝna-kɛɣɛ teu, ɩlɛna má cɛkǝna sɩ pǝ taɣa ma nyǝŋka.
Tǝnaɣalɛ alʋ lɛlʋ sɩ: Aaɩ yoo, ma pǝyaɣa ntɛ́ weesuɣu nyǝŋka, nyá nyǝŋka ntɛ́ kʋsǝpaɣa. Ntɛna kancaalaɣa nyǝŋ sɩ: Pɔpɔtʋ kɛ́. Nyá pǝyaɣa sǝpǝna, ma nyǝŋka ntɛ́ weesuɣu nyǝŋka. Ɩlɛna pá naalɩ ḿpʋ́ɣʋ́ hɔm kɛ wulaʋ ɩsɛntaa tǝna.
Ntɛna wulaʋ tɔ́ sɩ: Lɛlʋ ná tɔŋ sɩ, ma pǝyaɣa ntɛ́ weesuɣu nyǝŋka, nyá nyǝŋka ntɛ́ kʋsǝpaɣa. Ɩnɛ ɩ́lɛ́ sɩ, pɔpɔtʋ kɛ́, nyá pǝyaɣa ntɛ́ kʋsǝpaɣa, ma nyǝŋka ntɛ́ weesuɣu nyǝŋka.
Tɔʋ, ye mpʋ ɩ́ kɔna-m laɣatɛ. Pa pona wulaʋ kɛ laɣatɛ,
ɩlɛna ɩ́ tɔ sɩ: Ɩ́ faɣa weesuɣu nyǝŋka kɛ calɩ na ɩ́ tala-wɛɣɛ hɔɣɔlʋɣʋ hɔɣɔlʋɣʋ.
Tǝnaɣalɛ pǝ lapa weesuɣu pǝyaɣa too taa kɛ́ pʋlʋɣʋ ɩ pǝyaɣa tɔm, na ɩ́ tɔ sɩ: Haɩ, wulaʋ cɛlɛ-ɩ pǝyaɣa ŋkɛ, taa kʋ-kɛ. Ntɛna alʋ lɛlʋ sɩ: Yɛɛ, sɛtɩ-kɛ, na ta naalɛ tǝ laŋ.
Ḿpʋ́ɣʋ́ wulaʋ sɩ: Ɩ́ cɛla kancaalaɣa nyǝŋ kɛ pǝyaɣa, ɩ́ taa kʋ-kɛ, ka too kɛlɛ.
Ḿpʋ́ɣʋ́ Ɩsɛɣɛlɩ nyǝ́ma tǝna nɩɩ wulaʋ hʋʋlɛ ntɛ́, na pá ná sɩ, Tacaa tʋ-ɩ laɣatʋ, na ɩ́ tǝŋǝɣɩ tampana na ɩ́ hʋʋkǝna. Ɩlɛna pá nyaŋna wulaʋ.
Ɩsɛɣɛlɩ tǝna tɔɔ kɛ́ wulaʋ Salʋmɔŋ tɔkaɣa kawulaɣa.
Ɩ waalɩ nyǝ́ma hǝla na pa tǝma ntɔ. Satɔkɩ pǝyalʋ Asaliya kɛlɛ kɔtʋlʋ.
Sisa pǝyalʋ Ɩliholɛfɩ na Ahiya pɛlɛɣɛlɛ takǝlasɩ ŋmaalaa. Ahiluti pǝyalʋ Yosafatɩ kɛlɛ takǝlasɩ sɩɩlʋ.
Yoyata pǝyalʋ Penaya kɛlɛ yoolaa wulaʋ. Satɔkɩ na Apiyataa kɛlɛ kɔtǝlaa.
Nataŋ pǝyalʋ kancaalaɣa nyǝŋ Asaliya kɛlɛ kʋmataŋnaa nyʋɣʋ tʋ. Naalɛ nyǝŋ Sapu kɛlɛ wulaʋ kʋpaɣalʋ.
Ahisaa kɛlɛ kawulaɣa tǝyaɣa nyʋɣʋ tʋ. Apita pǝyalʋ Atonilam kɛlɛ tǝlasɩ tǝma nyʋɣʋ tʋ.
Salʋmɔŋ ka wɛna kʋmataŋnaa nyʋɣʋ nyǝ́ma kɛ naanʋwa na naalɛɣɛ Ɩsɛɣɛlɩ tɛtʋ tǝna taa kɛ́. Pǝ wɛɛ sɩ paa wei ɩ́ cɛla wulaʋ na ɩ kawulaɣa tǝyaɣa nyǝ́ma pa ɩsɔtʋ kʋlʋm tɔɣɔnaɣa kɛ pǝnaɣa taa.
Halɩ pa hǝla na pa tɛtʋnaa hǝla ntɔ. Huuu pǝyalʋ kɛ́ Ɩfǝlayim pɔɔŋ taa.
Teke pǝyalʋ kɛ́ Makatɩ, na Saalǝpim, na Pɛtɩ-Sɛmɛsɩ, na Ɩlɔŋ-Pɛtɩ-Hanaŋ tɛtʋ taa.
Hɛsɛtɩ pǝyalʋ kɛ́ Alupotɩ ɩcatɛ taa. Ɩ́lɛ́ ɩ ka tǝnna Soko na Hefɛɛ tɛtʋ tǝna.
Apinatapɩ pǝyalʋ ka tǝnna ntɛɣɛ Tɔɔɔ pɔɔŋ hɔɣɔlʋɣʋ tǝna. Ɩ́lɛ́ ɩ ka kpaɣana Salʋmɔŋ pɛɛlɔ Tafa.
Ahiluti pǝyalʋ Paana ka tǝnna Taanakɩ, na Mekito, na Pɛtɩ-Seyaŋ tɛtʋ tǝna. Hɔɣɔlʋɣʋ ŋkʋ kʋ kpǝtǝna Saataŋ kɛ Sisilee tapʋɣʋ tɛɛ kɛ́ pǝ kpaɣaʋ Pɛtɩ-Seyaŋ tɔ, na pǝ́ polo Apɛɛlɩ-Mehola, halǝna Yɔkǝneyam.
Lamɔtɩ tʋ Kepɛɛ pǝyalʋ ka tǝnna Kalaatɩ tɛtʋ tǝna, na Manasee pǝyalʋ Yayii acalisi tǝnaɣa Kalaatɩ tɛtʋ taa, na Alǝkɔpɩ hɔɣɔlʋɣʋ kɛ Pasaŋ, na pǝ koloosi acalɛɛ sɔsɔɔna nɩɩtoso, wena pa tǝka nyǝɣǝtʋ kʋsɛɛmtʋ tɔ.
Itoo pǝyalʋ Ahinatapɩ tǝnna Mahanayim tɛtʋ.
Asimaatɩ tǝnna ntɛɣɛ Nɛfǝtali tɛtʋ, ɩ́lɛ́ ɩ kpaɣa tɔtɔɣɔ Salʋmɔŋ pɛɛlɔ lɛlʋ Pasǝmatɩ.
Husayi pǝyalʋ Paana tǝnna Asɛɛ na Peyalɔtɩ pǝ tɛtʋ.
Paluya pǝyalʋ Yosafatɩ tǝnna ntɛɣɛ Ɩsakaa tɛtʋ.
Ɩla pǝyalʋ Simeyi kɛlɛ Pɛncamɛɛ nyǝntʋ.
Ulii pǝyalʋ Kepɛɛ kɛlɛ Kalaatɩ tɛtʋ na pǝ́ kpɛnna Amolii nyǝ́ma wulaʋ Sihoŋ, na Pasaŋ wulaʋ Oki pa tɛtʋ. Pǝ́cɔ́ pǝ́ kaasɩ kʋmataŋnaa nyʋɣʋ tʋ lɛlʋ kɛ Yuta tɛtʋ taa.
Yuta na Ɩsɛɣɛlɩ pǝ yǝlaa ka wɛ paɣalɛ kɛ́ ɩsɩɩ kanyǝŋa, na pá tɔkɩ na pá nyɔɔkɩ na pa laŋa hɛɛwa.
Salʋmɔŋ ka ŋmakǝlǝna tɛtʋ tǝnaɣa waatʋ ɩnɩ. Pǝ kpaɣaʋ Ɩfǝlatɩ pɔɣɔ, na pǝ́ yoosina Filiisi nyǝ́ma tɛtʋ, halǝna Icipiti tɛtʋ toŋa tɔ. Na tɛtʋ ntɩ tǝ nyǝ́ma fɛlǝɣɩ Salʋmɔŋ kɛ lampuunaa, halǝna ɩ sǝm.
Paa ɩfemle nte tɔɣɔnaɣa ŋka Salʋmɔŋ na ɩ tǝyaɣa nyǝ́ma pá tɔkɩ tɔɣɔlɔ. Mʋlʋm kʋnyaalǝm tɔɔnǝnaa pɔɣɔlaɣafɛɩ naanʋwa, na mʋlʋm kʋkpǝsǝm kɛ tɔɔnǝnaa pǝlefɛɩ hiu.
Na naaŋ wei pa tʋ tɔɣɔnaɣa kʋpaŋka na ɩ́ lá nim tɔɣɔ naanʋwa, na naaŋ wei pa lǝsa ntiɣile taa tɔɣɔ hiu, na heeŋ kɛ nɩɩnʋwa (100). Pǝ́cɔ́ pǝ́ kaasɩ namǝŋ waanɩ waanɩ kɛ tɔm tooso, na kampee kʋpana.
Salʋmɔŋ ŋmakǝlaɣana pɔɣɔ Ɩfǝlatɩ ilim tǝtʋlɛ tɛtʋ tǝna. Pǝ kpaɣaʋ Tifǝsa na pǝ́ polo Kasa tɔ, na pa awulaa tǝna. Ɩlɛna ɩ́ caɣana ɩ tǝɣɩ tɛtʋnaa mpa pa cɔɔna-ɩ tɔ pa taa.
Yuta na Ɩsɛɣɛlɩ nyǝ́ma tǝna ka caɣana pa tǝɣɩ, na paa wei ɩ́ halǝɣɩ tɩɩŋ wei pa yaa sɩ lɛsɛŋnaa na fikinaa tɔɣɔ ɩsǝna ɩ caakɩ tɔ, halǝna Salʋmɔŋ sǝm.
Salʋmɔŋ ka wɛna yoou kɛɛkɛnaa kpaɣanǝŋ kɛ iyisi nɩɩlɛ (40000) na kpaɣanǝŋ kʋcacaɣaŋ kɛ iyisi naanʋwa na naalɛ (12000).
Kʋmataŋnaa nyʋɣʋ nyǝ́ma naanʋwa na naalɛ ka paasaɣanana wulaʋ tǝyaɣa tɔɣɔnaɣa tɔm. Paa wei na ɩ ɩsɔtʋ, pʋlʋ taa laŋǝɣɩ.
Pa kɔŋaɣana tɔɣɔnaɣa pee, na camtʋ kɛ kpaɣanǝŋ, na tɔla wena a lakɩ tǝma tɔɣɔ timpi wulaʋ ka wɛɛ tɔɣɔ teitei kɛ́ ɩsɩɩ paa kɛɛsa-wɛ tɔ.
Ḿpʋ́ɣʋ́ Ɩsɔ ha Salʋmɔŋ kɛ nyǝm na laɣatʋ sɔsɔɔntʋ na ɩ́ nyɩ yaasinaa kɛ waanɩ waanɩ, pǝ fɛɩ kalʋɣʋ.
Ɩ ká kǝla ilim tǝlɩɩlɛ tɔɔ laalupunaa na Icipiti nyǝ́ma tǝnaɣa nyǝm kɛ́.
Ɩ́ na yʋlʋ nɔɣɔlʋ pa taa kɛɛsǝɣɩ nyǝm. Halɩ ɩ tɛɛ Ɩsǝlahi tʋ Ɩtaŋ na Mahɔɔlɩ pǝyalaa Hemaŋ na Kalǝkɔlɩ na Taata. Ɩ hǝtɛ yaawa piitimnaa mpa pa cɔɔna-ɩ tɔ pa taa kɛ́.
Atuwa iyisi toosoɣo (3000) Salʋmɔŋ tukaa na ɩ́ lu yontunaa iyaɣa (1000).
Salʋmɔŋ yɔɣɔta tɩɩŋ sɔsɔɔŋ kʋpampaŋ tɔm, na ɩ́ kpɛnna nyɩɩlisi nsi sɩ nyɔɔkɩ kutuluŋ kila tɔ sɩ tɔm na ɩ́ yɔɣɔtɩ. Na ɩ́ yɔɣɔtɩ tɔla, na taalɛ wontu, na sumasɩ na atɛ nyamanyamanaa na tiina pǝ tɔm.
Antulinya awulaa yǝlaa tǝna kɔŋaɣa kɛ́ na pá nɩɩkɩ Salʋmɔŋ nyǝm tɔm.
Tiii wulaʋ Hilam nɩɩwa sɩ Salʋmɔŋ kɛ pa kpa kawulaɣa, na pá lɛɛtɩ ɩ caa Tafiiti lonte, ɩlɛna Hilam tili ɩ waalɩ nyǝ́ma sɩ pá sɛɛ-ɩ. Mpi tɔ, ɩ ceu ntɛ́ Tafiiti.
Mpʋɣʋlɛ Salʋmɔŋ tilaa na pa heeli Hilam sɩ:
Ma caa Tafiiti ta pǝsɩ na ɩ́ ŋmá Ɩsɔ Tacaa kɛ tǝsɛɛlɛ. Mpi tɔ, ɩ kolontunaa ka tama-ɩ kɛ́, na pá yookina-ɩ tam. Halǝna Ɩsɔ yele na ɩ́ kǝlɩ-wɛ.
Ama pǝnɛntɛ ma Ɩsɔ Tacaa yelaa na ma hɛɛsɩ pǝ tǝna pǝ taa. Ma fɛɩ kolontu, pǝ́cɔ́ mpusi nɔɣɔlʋ ɩ fɛɩ.
Halɩ má maɣasɩ ma taa sɩ maa ŋmá Ɩsɔ Tacaa kɛ tǝsɛɛlɛ. Ḿpʋ́ɣʋ́ Ɩsɔ ka heela ma caa sɩ: Nyá pǝyaɣa ŋka kaa lɛɛtɩ nyá lonte tɔ ŋkɛ kaa ŋmana-tɛ.
Mpʋ tɔ, yele na ma tǝmlɛ nyǝ́ma maɣana nyá nyǝ́ma, na pá sɛtɩ-m tɩɩŋ sɔsɔɔŋ wei ɩ wɛ Lipaŋ tɔ. Ɩlɛna n heeli-m ɩsǝna maa fɛlɩ nyá tǝmlɛ nyǝ́ma tɔ. Mpi tɔ, nɔɣɔlʋ ta nyɩ tɩɩŋ sɛtʋɣʋ, ɩsɩɩ Fenisii nyǝ́ma mpɛ.
Hilam nɩɩ mpʋ, ɩlɛna ɩ laŋlɛ hʋlʋmɩ sɔsɔm na ɩ́ sa Ɩsɔ sɩ: Tacaa kɛlɛ teeli tʋ. Ɩnɩ ɩ hana Tafiiti kɛ pǝyaɣa nyǝntʋ ɩnɛ sɩ, ɩ́ tɔɣɔ kawulaɣa.
Ɩlɛna ɩ́ tili na ɩ́ heeli Salʋmɔŋ sɩ: Ma nɩɩwa nti n tilaa sɩ pá heeli-m tɔ. Maa la teitei ɩsɩɩ n caa tɔɣɔ tɩɩŋ sɔsɔɔŋ ɩnɩ ɩ tɔm taa.
Ma tǝmlɛ nyǝ́ma ká kpaɣa-ɩ na pá tiina teŋku nɔɣɔ. Ɩlɛ kɛɛsɩ-m timpi n caa-ɩ tɔ. Na má tʋ-ɩ lʋm taa, na ɩ́ tala tǝna, ɩlɛna ń kpaɣa. Mpi ma caa sɩ ń fɛlɩ-m tɔɣɔlɛ ma kawulaɣa tǝyaɣa nyǝ́ma tɔɣɔnaɣa.
Ḿpʋ́ɣʋ́ Hilam hawa Salʋmɔŋ kɛ tɩɩŋ sɔsɔɔŋ kʋpaŋ ɩnǝɣɩ ɩsǝna Salʋmɔŋ caakɩ tɔ.
Ɩlɛna Salʋmɔŋ náá haakɩ-ɩ paa pǝnaɣa ŋkaɣa tɔɣɔnaɣa pee kɛ tɔɔnǝnaa kɛ iyisi naatoso (6000) na olifinaa nim kʋpam kɛ liitilinaa iyisi pǝlefɛɩ naanʋwa (8000).
Tacaa ka hawa Salʋmɔŋ kɛ nyǝm kɛ́ ɩsɩɩ ɩ ka heeluɣu-ɩ tɔ. Ɩlɛna hɛɛsʋɣʋ kɔɔ ɩ́ na Hilam pa hɛkʋ na pá pɛɛlɩ nɔɣɔ.
Ḿpʋ́ɣʋ́ Salʋmɔŋ lǝsa Ɩsɛɣɛlɩ nyǝ́ma tǝna taa kɛ́ tǝmlɛ lataa kɛ yǝlaa iyisi hiu na naanʋwa (30000).
Na pá puki Lipaŋ kɛ yǝlaa iyisi naanʋwa naanʋwa (10000) kɛ́ ɩsɔtʋ ɩsɔtʋ, na pá lakɩ tǝmlɛ kɛ pa nyʋɣʋ tʋ Atonilam kiŋ. Ɩlɛna pá kpeŋ pa tɛɣɛ ɩsɔtʋnaa naalɛ naalɛ na pá hɛɛsǝɣɩ.
Pǝ kaasa sǝɣǝllaa kɛ yǝlaa iyisi nɩɩtoso na naanʋwa (70000) na pɛɛ saakǝlaa kɛ yǝlaa iyisi nɩɩnaasa (80000) kɛ́ pʋɣʋ taa.
Pǝ́cɔ́ pǝ́ kaasɩ kʋmataŋnaa sɔsaa waalɩ nyǝ́ma kɛ iyisi tooso na ŋmʋnʋɣʋ na nɩɩnʋwa (3300). Salʋmɔŋ ka sɩɩna-wɛ sɩ pá feŋiɣi tǝmlɛ nyǝ́ma tɔɔ.
Ḿpʋ́ɣʋ́ wulaʋ tɔma sɩ pá lǝsɩ pɛɛ sɔsɔɔna kʋpana nna pa saakaa tɔ, na pá sɩɩna Ɩsɔ tǝsɛɛlɛ kite.
Ḿpʋ́ɣʋ́ Salʋmɔŋ tǝmlɛ nyǝ́ma, na Hilam tǝmlɛ nyǝ́ma, na Pipǝlɔsɩ ɩcatɛ nyǝ́ma pá saaka pɛɛ anɩ na kpoŋkpolonaa mpa paa ŋmana Ɩsɔ tǝsɛɛlɛ tɔ.
Ḿpʋ́ɣʋ́ Salʋmɔŋ caala Ɩsɔ tǝsɛɛlɛ ŋmaʋ tǝmlɛ kɛ Ɩsɛɣɛlɩ nyǝ́ma Icipiti taa lɩɩʋ pǝnaɣa nasǝlɛ na nɩɩnaasa (480) nyǝŋka taa. Salʋmɔŋ kawulaɣa pǝnaɣa liɣiti nyǝŋka ntɛ́ na ɩsɔtʋnaa naalɛ.
Kutuluɣu ŋku Salʋmɔŋ ŋmá Tacaa tɔ kʋ taɣalǝŋ wɛ mɛɛtǝlǝnaa hiu na naanʋwa, na kʋ waŋ kɛ mɛɛtǝlǝnaa naanʋwa, na kʋ kʋŋkʋlʋmǝŋ kɛ mɛɛtǝlǝnaa naanʋwa na kakpasɩ.
Naŋ sǝkpeluɣu ŋku n takɩ na pǝ́cɔ́ ń tɛɛ Ɩsɔ tǝsɛɛlɛ maɣamaɣa taa tɔ, kʋlɛ kʋ taɣalǝŋ wɛ mɛɛtǝlǝnaa naanʋwa kɛ́ teitei ɩsɩɩ Ɩsɔ tǝsɛɛlɛ waŋ wɛʋ tɔ. Na kʋ waŋ tɔɔ kɛ́ mɛɛtǝlǝnaa kakpasɩ.
Na pá tʋ́ kʋ pǝtolee kɛ nyǝɣǝtʋ.
Ḿpʋ́ɣʋ́ ɩ malǝsǝna Ɩsɔ tǝsɛɛlɛ, na ɩ naŋ lɔlɔ nyǝŋkʋ koloosi na awalɩ tɔɔ kɛ́ atɛ na ɩsɔ kutuluɣu na pǝ́ cɔɔ. Kʋ kutuluŋ wɛ naalɛ, atɛ nyǝŋkʋ paasi.
Atɛ na ɩsɔ kutuluɣu atɛ nyǝŋkʋ waŋ wɛ mɛɛtǝlǝnaa naalɛ na hɔɣɔlʋɣʋ. Kancaalaɣa nyǝŋkʋ kɛ mɛɛtǝlǝnaa tooso. Pǝ tɔɔ nyǝŋkʋ kɛ mɛɛtǝlǝnaa tooso na hɔɣɔlʋɣʋ. Ɩsɔ tǝsɛɛlɛ koluŋa yasǝlaɣa fɛɩ kʋlʋmaɣa. Ka yasǝla pǝ tɛɛ kɛ́ na ká ŋmɩɩkǝna ɩsɔ. Pa ŋma-kɛɣɛ ḿpʋ́ɣʋ́ na pá sɛkǝɣɩ sɩ pá hiki lona wena a taa paa tǝnɩ atɛ na ɩsɔ kutuluŋ patanaa kpatǝŋ tɔ.
Paa tɛma pɛɛ wena pa ŋmaakaɣana Ɩsɔ tǝsɛɛlɛ kɛ mpʋ tɔɣɔ saakʋɣʋ kɛ́. Pǝ tɔɔ kɛ́ pa ta lana laalɛ, yaa maalǝtoo, yaa nyǝɣǝlʋɣʋ nakʋlǝɣɩ ŋmaʋ waatʋ.
Ɩsɔ tǝsɛɛlɛ ilim mpǝtǝŋ tɔɔ kɛ́ atɛ na ɩsɔ kutuluɣu atɛ nyǝŋkʋ nɔnɔɔsɩ ka wɛnnaa. Na tǝnaɣa pa lapa atɛ na ɩsɔ kutuluŋ ɩnɩ ɩ tǝkpalɛ nte yʋlʋ kpaakɩ na ɩ́ cɔɔkɩ kilikite tɔ.
Pa tɛma-ɩ ŋmaʋ, ɩlɛna pá tʋ́ ɩ patanaa kɛ tɩɩŋ kʋpaŋ kpeŋkpelasɩ.
Atɛ na ɩsɔ kutuluɣu ŋku pa malǝsǝna Ɩsɔ tǝsɛɛlɛ koloosi kɛ mpʋ, na pǝ́ cɔɔ tɔ, kʋ kʋŋkʋlʋmǝŋ ka wɛ mɛɛtǝlǝnaa naalɛ na hɔɣɔlʋɣʋ hɔɣɔlʋɣʋ. Ḿpʋ́ɣʋ́ pa tǝna patanaa kpatǝŋ kɛ Ɩsɔ tǝsɛɛlɛ koluŋa tɔɔ.
Ḿpʋ́ɣʋ́ Tacaa tɔma Salʋmɔŋ sɩ:
Ɩsɩɩ n ŋmaakʋɣʋ-m Ɩsɔ tǝsɛɛlɛ tǝnɛ ɩsǝntɔ tɔ, ye n tǝŋa ma kiiŋ, na ń tɔkǝɣɩ ma kʋtʋtʋtʋ, na ma kʋsǝsɩɩtʋ, maa la-ŋ nti maa sɩɩ nyá caa Tafiiti tɔ.
Maa kɔɔ na má caɣa ma yǝlaa Ɩsɛɣɛlɩ nyǝ́ma hɛkʋ, ma kaa lɔ-wɛ.
Pa tɛma Ɩsɔ tǝsɛɛlɛ ŋmaʋ, ɩsɩɩ Salʋmɔŋ ká kɛɛsʋɣʋ-wɛ tɔ. Ɩlɛna
pá matɩ kpeŋkpelasɩ toŋ nyǝnsɩ kɛ kutuluɣu koloosi tɔɔ na pǝ taa tɔɔ kɛ́ pǝ kpaɣaʋ atɛ na pǝ́ yoosina pata tɔ, na pá pɔ-sɩ tɔtɔɣɔ atɛ.
Ɩlɛna pá cosi Ɩsɔ tǝsɛɛlɛ kɛ mɛɛtǝlǝnaa naanʋwa na pá kaɣa kpeŋkpelasɩ toŋ nyǝnsɩ sɩ pa sɩɩkɩ Ɩsɔ atakaa. Ɩlɛna pá ha tǝnaɣa hǝtɛ sɩ tǝcaɣalɛ katɛ taa katɛ nyǝntɛ.
Ɩlɛna pǝ́ kaasɩ Ɩsɔ tǝsɛɛlɛ maɣamaɣa kɛ mɛɛtǝlǝnaa hiu.
Kpeŋkpelasɩ toŋ nyǝnsɩ tike waasǝna Ɩsɔ tǝsɛɛlɛ taa tɔɔ. Pɩɩ naakɩ pɛɛ wena pá ŋmana-tɛ tɔ. Ɩlɛna pá lǝsɩ kpeŋkpelasɩ tɔɔ kɛ́ yaayenaa na tɩɩŋ nɩɩlɩ ɩ pee fotoonaa.
Ɩlɛna pá taɣanɩ katɛ taa katɛ tǝcaɣalɛ ńtɛ́ sɩ pa sɩɩkɩ Ɩsɔ atakaa.
Kutuluɣu ŋkʋ kʋ taɣalǝŋ na kʋ waŋ ka wɛ mɛɛtǝlǝnaa naanʋwa naanʋwa kɛ́. Na pá pɔ wʋla kɛ kʋ taa, na Ɩsɔ tǝsɛɛlɛ taa tɔtɔ. Ɩlɛna pá kaɣa wʋla alukpala kɛ kʋ nɔɣɔ. Na pá sɩɩ tǝna tɔtɔɣɔ kɔtaɣa tǝlatɛ nte pa kama taasɩ na pá waasɩ-tɛɣɛ wʋla tɔ.
<range>
Ɩsɔ tǝsɛɛlɛ tǝna na kɔtaɣa tǝlatɛ kɛ pa pɔwa wʋla.
Ḿpʋ́ɣʋ́ pa saaka tʋɣʋ ŋku pa yaa sɩ Olifi tɔɣɔ ɩsɔtaa taŋlaa mpa pa yaa sɩ Selupɛŋnaa tɔ pa lɛɛsǝŋ naalɛ na pǝ kʋŋkʋlʋmǝŋ kɛ mɛɛtǝlǝnaa kakpasɩ sɩ pa sɩɩkɩ Ɩsɔ atakaa cɔlɔ. Paa wei ɩ keŋ naalɛ taɣalǝŋ kpɛntǝɣɩ mɛɛtǝlǝnaa kakpasɩ kakpasɩ.
<range>
<range>
<range>
Ḿpʋ́ɣʋ́ pa sɩɩ-wɛɣɛ katɛ taa katɛ kutuluɣu hɛkʋ taa, na pá hɛtɩ pa keŋ na pa kenɔɔsɩ naalɛ suli hɛkʋ taa. Na ɩnɛ ɩ nyǝŋka yoosina kutuluɣu na cǝnɛ, na ɩnɛ na cǝnɛ.
Ɩlɛna pá waasɩ-wɛɣɛ wʋla.
Ḿpʋ́ɣʋ́ pa lǝsa ɩsɔtaa taŋlaa, na paaŋ fotoonaa na yaayenaa kɛ kutuluɣu koloosi tǝna taa na sɩ waalɩ.
Na pá waasɩ wʋla kɛ Ɩsɔ tǝsɛɛlɛ na katɛ taa katɛ tǝcaɣalɛ pǝ atɛ.
Ɩlɛna pá saakɩ Olifi tʋɣʋ kɛ Ɩsɔ atakaa kutuluɣu nɔnɔɣɔ kampʋ kɛ kʋtǝkǝŋ naalɛ. Paa saaka-ɩ tuusola kakpasɩ kɛ́, na ɩ́ wɛ ɩsɛntaa na ɩsɔtaa tɔɔ.
Ḿpʋ́ɣʋ́ pa lǝsa ɩ tɔɔ kɛ́ ɩsɔtaa taŋlaa, na paaŋ fotoonaa, na yaayenaa, na pá waasɩ ɩsɔtaa taŋlaa na paaŋ kɛ wʋla.
Tʋɣʋ ŋkʋ ɩnɩ tɔtɔɣɔ pa saaka Ɩsɔ tǝsɛɛlɛ kampʋ. Ɩlɛ tuusola liɣiti tike kɛ pa tʋ́ ɩ́lɛ́.
Kʋtǝkǝŋ naalɛɣɛ pa saaka-ɩ. Paa kʋtǝkʋɣʋ ŋku kʋ kpiliɣi tɔm naalɛ.
Ɩlɛna pá lǝsɩ pǝ tɔɔ kɛ́ ɩsɔtaa taŋlaa, na paaŋ fotoonaa na yaayenaa, na pá waasɩ pa tɔɔ kɛ́ wʋla.
Pǝ waalɩ kɛ́ pa ŋmá Ɩsɔ tǝsɛɛlɛ taɣa koluŋa na pɛɛ kʋsaakɛɛ loosi tooso, na kpeŋkpelasɩ toŋ nyǝnsɩ kɛ looŋa kʋlʋmaɣa na pǝ cɔɔ na pǝ tá.
Salʋmɔŋ kawulaɣa pǝnaɣa liɣiti nyǝŋka kɛ pa ɩsɔtʋ naalɛ nyǝŋ taa kɛ́ pa sɩɩ Tacaa Ɩsɔ tǝsɛɛlɛ kite.
Salʋmɔŋ kawulaɣa pǝnaɣa naanʋwa na kʋlʋmaɣa nyǝŋka ɩsɔtʋ pǝlefɛɩ naanʋwa nyǝŋ taa kɛ́ pá tɛɛsa Ɩsɔ tǝsɛɛlɛ ŋmaʋ. Na tǝ wɛ teitei ɩsɩɩ paa kɛɛsa-wɛɣɛ tǝ tɔm tɔ. Ɩsɔ tǝsɛɛlɛ ŋmaʋ pɩɩsɩ kpɛnta naatosompɔɣɔlaɣa ntɛ́.
Ḿpʋ́ɣʋ́ Salʋmɔŋ ŋmawa ɩ maɣamaɣa ɩ tǝyaɣa. Pɩɩsɩ sika naanʋwa na tooso, ɩlɛ ɩ tɛma-kɛɣɛlɛ.
Kutuluɣu ŋku pa yaakaɣa sɩ, Lipaŋ hɔtʋɣʋ tɔɣɔ Salʋmɔŋ caalǝna ŋmaʋ. Kʋ taɣalǝŋ wɛ mɛɛtǝlǝnaa nɩɩlɛ na naanʋwa na kʋ waŋ kɛ mɛɛtǝlǝnaa hiu na kakpasɩ. Kʋ kʋŋkʋlʋmǝŋ kɛ mɛɛtǝlǝnaa naanʋwa na kakpasɩ. Paa tema kʋ pata kpeŋkpelasɩ toŋ nyǝnsɩ na tesikasɩ kʋpaŋsɩ kɛ loosi liɣiti tɔɣɔ pa yaakaɣa-kʋɣʋ mpʋ.
Kpeŋkpelasɩ toŋ nyǝnsɩ nɩɩlɛ na kakpasɩ kɛ pa kaɣaa, ɩlɛna pá tǝnɩ pata kpatǝŋ. Paa looŋa ŋkaɣa kpeŋkpelasɩ naanʋwa na kakpasɩ, na sɩ́ lɩɩ loosi tooso na sɩ́ tǝna tesikasɩ tɔɔ.
Pǝ kaasɩ na pá tʋlɩ pǝtolee loosi tooso tooso kɛ́ kutuluɣu ŋkʋ kʋ kɔŋkɔmǝŋ naalɛ tɔɔ, na á nyǝnǝɣɩ tǝma.
Ɩlɛna pá tʋ́lɩ́ kʋ kɔŋkɔmǝŋ naalɛ tɔɔ kɛ́ nɔɔnɔɔsɩ kootanaa nyǝnsɩ kɛ tooso tooso na sɩ́ nyǝnǝɣɩ tǝma.
Ɩlɛna pá ŋmá akelenaa kutuluɣu na kʋ taɣalǝŋ kɛ mɛɛtǝlǝnaa hiu na kakpasɩ, na kʋ waŋ kɛ mɛɛtǝlǝnaa naanʋwa na kakpasɩ. Kʋ na kʋ akelenaa na kʋ sakaɣa. Kʋ wɛ kɛ́ ɩsɩɩ kutuluɣu ŋku pa yaa sɩ Lipaŋ hɔtʋɣʋ tɔ.
Ḿpʋ́ɣʋ́ pa ŋmawa kawulaɣa kpaaŋ tɔtɔ. Tǝnaɣa Salʋmɔŋ hʋʋkaɣa tɔm na ɩ́ hʋ́lǝ́ɣɩ́ tampana. Ɩlɛna pá pɔ kʋ tǝnaɣa kpeŋkpelasɩ toŋ nyǝnsɩ, kɛ pǝ kpaɣaʋ atɛ tɔ, na pǝ́ yoosina pata.
Pa ŋmawa ɩ kutuluɣu kʋsʋsʋʋʋ kɛ ḿpʋ́ɣʋ́ teitei kɛ́ Lipaŋ hɔtʋɣʋ kutuluɣu waalɩ na waaʋ lɛŋkʋ taa. Ɩlɛna Salʋmɔŋ ŋmá kutuluɣu lɛŋkʋ kɛ ḿpʋ́ɣʋ́ teitei kɛ́ ɩ alʋ Icipiti wulaʋ pɛɛlɔ.
Pɛɛ kʋsaakɛɛ kʋpampana kɛ pa ŋmawa pǝ tǝnaɣa mpʋ, na pǝ koloosi kɛ too kite tɛɛ halǝna kʋ ɩmaalɛ. Pa saaka-yɛɣɛ a taa na a waalɩ kɛ́ teitei kɛ́ ɩsɩɩ paa kɛɛsaa tɔ.
Kʋkpamǝŋ kʋpaŋ wei ɩ taɣalǝŋ wɛ mɛɛtǝlǝnaa kakpasɩ kakpasɩ na liɣiti liɣiti tɔɣɔ pa sɩɩna kite.
Ɩlɛna pá ŋmana pɛɛ kʋsaakɛɛ na kpeŋkpelasɩ toŋ nyǝnsɩ.
Ɩlɛna pá ŋmá koluŋa sɔsaɣa na pɛɛ loosi tooso, na kpeŋkpelasɩ looŋa kɛ teitei ɩsɩɩ pa ŋmaʋ taɣa ŋka n takɩ na ń tɛlǝsɩ Ɩsɔ tǝsɛɛlɛ taa tɔ, na pǝ taa tɔɔ koluŋa.
Koolu nɔɣɔlʋ ɩ ka wɛnna na pá yaakɩ-ɩ sɩ Hilam, ɩ caa kɛ Tiii tʋ, na ɩ too kɛ Nɛfǝtali kpekǝle taa tʋ, ɩlɛ ɩ too ɩnɩ ɩ ka kɛ́ leelu. Apalʋ ɩnɩ ɩ ka nyǝmá nyǝɣǝtʋ kʋsɛɛmtʋ lupu kɛ teu kɛ́. Pǝ tɔɔ kɛ́ wulaʋ Salʋmɔŋ tilaa sɩ ɩ́ kɔɔ na ɩ́ lupi-ɩ wontunaa.
<range>
Hilam lupǝna nyǝɣǝlʋɣʋ kʋsɛɛmʋɣʋ akelenaa kɛ naalɛ. Pa kʋŋkʋlʋmǝŋ wɛ mɛɛtǝlǝnaa pɔɣɔlaɣafɛɩ naanʋwa. Pa yasǝlaɣa kɛ mɛɛtǝlǝnaa naatoso.
Ɩlɛna ɩ́ lu kahusi taka kɛ́ nyǝɣǝlʋɣʋ kʋsɛɛmʋɣʋ ŋkʋ na ɩ́ tǝnɩ akelenaa mpɛ pa nyɔɔŋ taa. Paa ŋku kʋ wɛna mɛɛtǝlǝnaa naalɛ na hɔɣɔlʋɣʋ.
Na Hilam lu caŋǝm wontu kɛ tɔm naalɛ. Lɛntɩ wɛ ɩsɩɩ puluɣu, lɛntɩ ɩsɩɩ yɔm na atʋɣʋsa, na ɩ́ tʋ́ paa akele wei ɩ kahuka tɔɔ kɛ́ naatosompɔɣɔlaɣa.
Ɩlɛna ɩ́ lu caŋǝm wontu, ɩsɩɩ tʋɣʋ nakʋlɩ kʋ pee taka, na ɩ́ tʋ-yɛɣɛ akelenaa kahusi puluŋ ɩnɩ ɩ tɔɔ kɛ́ loosi naalɛ na pǝ́ takɩ.
Na pá tasa caŋǝm wontu naalɛɣɛ lupu, tǝ nǝɣǝsǝna ɩsɩɩ yaayenaa, na tǝ taɣalǝŋ wɛ mɛɛtǝlǝnaa naalɛ naalɛ, na pá tǝnɩ paa akele wei ɩ tɔɔ.
Paa lapa caŋǝm pʋlʋpʋnaa kɛ kpaɣama kpaɣama kɛ akele kahuka tɔɔ kɛ́ puluɣu na tɩɩŋ pee lɛɛsǝŋ ŋmʋnʋɣʋ (200) loosi naalɛ.
Ḿpʋ́ɣʋ́ pa sika akelenaa mpɛɣɛ Ɩsɔ tǝsɛɛlɛ nɔnɔɣɔ. Lɛlʋ na ntɔɣɔŋ tɔɔ, na pá ha-ɩ hǝtɛ sɩ Yakɛŋ. (Pǝ nyʋɣʋ ntɛ́ sɩ Ɩsɔ nyɔɔsǝɣɩ na pa tɛ taa). Na pá ha mpǝtǝŋ tɔɔ nyǝŋ kɛ hǝtɛ sɩ Poosi. (Pǝ nyʋɣʋ ntɛ́ sɩ ɩnǝɣǝlɛ toŋ tʋ, na pa tɛ taa).
Ɩlɛ Hilam tɛma akelenaa mpɛ pa lupu ntɛ́.
Ḿpʋ́ɣʋ́ pa lupa nyǝɣǝlʋɣʋ kʋsɛɛmʋɣʋ kɛ nyampaani anaam taka kɛ́ ɩkulutaʋ, na pá pǝlǝɣɩ lʋm, ɩsɩɩ lɩɩlɛ. Nyampaani ɩnɩ ɩ waŋ wɛ mɛɛtǝlǝnaa kakpasɩ na ɩ kʋŋkʋlʋmǝŋ kɛ mɛɛtǝlǝnaa naalɛ na titite. Na ɩ ɩkulutaʋ tɔɔ wɛ mɛɛtǝlǝnaa naanʋwa na kakpasɩ.
Na pá lǝsɩ nyɩɩtʋ natǝlɩ tǝ pee fotoonaa kɛ nyampaani tɔɔ kɛ́ ɩ lupu waatʋ, na pǝ́ cɔɔ na pǝ́ tá. Paa mɛɛtǝlɩ wei kɛ́ pee hiu.
Ɩlɛna pá lu nyǝɣǝlʋɣʋ kʋsɛɛmʋɣʋ kɛ naaŋ lɛɛsǝŋ naanʋwa na naalɛ, na pá pɩɩlɩ-ɩ tooso tooso kɛ tɔm liɣiti. Lɛlǝŋ nyǝnǝɣǝna ilim tǝlɩɩlɛ, lɛlǝŋ na pǝ tǝtʋlɛ, lɛlǝŋ na pǝ ntɔɣɔŋ na lɛlǝŋ na pǝ mpǝtǝŋ. Ɩlɛna pá tǝnɩ nyampaani ɩnǝɣɩ naaŋ lɛɛsǝŋ ɩnɩ ɩ tɔɔ.
Nyampaani ɩnɩ ɩ kpɩɩsǝŋ wɛ kɛ́ ɩsɩɩ yʋlʋ ntantakʋ waŋ. Na ɩ ntompee ɩsɩɩ poosiya, na á nǝɣǝsǝna ɩsɩɩ yaayenaa. Nyampaani ɩnɩ ɩ tɔkɩ ɩsɩɩ lʋm liitilinaa iyisi nɩɩnaasa (80000).
Ḿpʋ́ɣʋ́ pa lupa nyǝɣǝlʋɣʋ kʋsɛɛmʋɣʋ kɛ lʋm kɛɛkɛnaa kɛ naanʋwa. Pa taɣalǝŋ na pa waŋ kɛ mɛɛtǝlǝnaa naalɛ naalɛ. Pa kʋŋkʋlʋmǝŋ kɛ mɛɛtǝlɩ kʋlʋm na hɔɣɔlʋɣʋ.
Pa lupa nyǝɣǝtʋ kɛ́, ɩlɛna pá tǝnɩ tǝ tɔɔ kɛ́ lɛntɩ.
Na pá lǝsɩ tǝlɛ tǝ tɔɔ kɛ́ tɔɣɔlasɩ na latǝcɛnaa na ɩsɔtaa taŋlaa fotoonaa. Na pá la mpʋ tɔtɔɣɔ lɛntɩ tɔɔ, na pá susi caŋǝm atʋɣʋsa taka kɛ́ fotoonaa mpɛ pa pǝtɛɛ na pa ɩsɔtaa.
Paa kɛɛkɛ wei ɩ ka wɛna nyǝɣǝlʋɣʋ kʋsɛɛmʋɣʋ kpatǝŋ naalɛɣɛ, na tǝ tɔɔ kɛ́ pɔpɔlɛɛ liɣiti. Na pa tamsǝna kpatǝŋ ɩnǝɣɩ nyǝɣǝtʋ liɣiti ɩsɩɩ nɔɔhɛɛ taka kɛ́ ŋkuluŋasɩ taa. Ɩlɛ nɔɔhɛɛ anɩ na kɛɛkɛ pɩɩ kɛ́ nyǝɣǝlʋɣʋ kʋlʋmʋɣʋ kɛ́. Ama a ta tɛɛ atʋɣʋsa kɛ taɣalǝŋ.
Ɩlɛna pá lá pʋlʋpʋ ɩsɩɩ pɔpɔtɛ taka na tǝ tapʋɣʋ kɛ koota na tǝ́ kʋlaa na pá tǝnɩ nyampaani. Tǝ waŋ sɛka pǝcɔ sɩ pǝ́ la mɛɛtǝlɩ kʋlʋm. Ɩlɛna pá lǝsɩ tǝ tɔɔ kɛ́ fotoonaa.
Kɛɛkɛ tɛɛ kɛ́ ɩ pɔpɔlɛɛ liɣiti wɛɛ. A kʋŋkʋlʋmǝŋ kɛ mpiiŋ tooso, na a nyǝɣǝtʋ kpatǝŋ na kɛɛkɛ pǝ tamsa kʋlʋm.
Paa lupa kɛɛkɛ ɩnɩ ɩ pɔpɔlɛɛ kɛ teitei kɛ́ ɩsɩɩ yoou kɛɛkɛ nyǝna. Pǝ́ kpaɣaʋ a maɣamaɣa na akpatǝŋ, na a nyǝɣǝlʋkpatasɩ, na a tiipee tɔ, nyǝɣǝlʋɣʋ kʋsɛɛmʋɣʋ kɛ pa lupa.
Nyǝɣǝtʋ nti tǝ wɛ ɩsɩɩ kɛɛkɛ nɔɔhɛɛ taka kɛ́ ɩ ŋkuluŋasɩ taa tɔ, pǝ kpɛnta nyǝɣǝlʋɣʋ kʋlʋmʋɣʋ kɛ́.
Paa kɛɛkɛ wei ɩ tɔɔ ka wɛ pɔpɔtɛ taka, na tǝ waŋ kɛ mpiiu kʋlʋmʋɣʋ. Na nyǝɣǝlʋɣʋ kʋsɛɛmʋɣʋ kʋkʋtʋŋ na kʋ hɔɣɔlasɩ tɔka-tɛ. Nyǝɣǝtʋ ntɩ na kɛɛkɛ maɣamaɣa pǝ kpɛnta kʋlʋm.
Ɩlɛna pá lǝsɩ ɩsɔtaa taŋlaa, na tɔɣɔlasɩ, na paaŋ fotoonaa kɛ kʋkʋtʋŋ na nyǝɣǝtʋ hɔɣɔlasɩ nsɩ sɩ tɔɔ. Na pá lǝsɩ atʋɣʋsa fotoonaa na pǝ́ cɔɔ na pǝ́ tá.
Pa lupa kɛɛkɛnaa mpɛ pa naanʋwa kɛ́ teitei kɛ́. Paa wei kɛ́ nyǝɣǝlʋɣʋ kʋlʋmʋɣʋ ɩtamsaʋ, na pa waŋ na pa taɣalǝŋ na pa wɛɛtʋ wɛ teitei.
Ḿpʋ́ɣʋ́ pa lupa cɛmsɛnaa sɔsaa kɛ naanʋwa na pá tǝnɩ kɛɛkɛnaa mpɛ pa tɔɔ. Paa cɛmsɛ wei ɩ kʋŋkʋlʋmǝŋ wɛ mɛɛtǝlǝnaa naalɛ, na paa wei ɩ tɔkɩ lʋm tonoonaa pǝlefɛɩ naanʋwa.
Ɩlɛna pá sɩɩ lʋm kɛɛkɛnaa kakpasɩ kɛ Ɩsɔ tǝsɛɛlɛ na ilim mpǝtǝŋ ŋkuluŋa hɔɣɔlʋɣʋ taa.
Ḿpʋ́ɣʋ́ Hilam tɛma cɛmsɛnaa na cɛmsisi nsi pa ŋmɩɩsǝɣǝna calǝm tɔ, na tɔlʋma lɔɣɔlasɩ, na pǝ tǝna mpi Salʋmɔŋ ká tʋ-ɩ sɩ, ɩ́ la Ɩsɔ tǝsɛɛlɛ taa tɔ.
Pǝ kpaɣaʋ akelenaa naalɛ, na pa kahusi na sɩ caŋǝm wontu, ɩsɩɩ sɩ tɔɔ puluŋ tɔm naalɛ, na puluŋ ɩnɩ ɩ tɔɔ tʋɣʋ pee nasǝlɛ (400). Paa akele wei kɛ́ loosi naalɛ.
<range>
Na lʋm kɛɛkɛnaa naanʋwa, na pa tɔɔ cɛmsɛnaa naanʋwa tɔtɔ.
Na nyampaani anaam wei pa tǝna latǝcɛnaa naanʋwa na naalɛ tɔɔ tɔ.
Na wontu nti pa kuukina tɔlʋma tɔ, na pǝ lɔɣɔlasɩ na poosiyanaa mpa pa ŋmɩɩsǝɣǝna calǝm tɔ. Nɔɣɔlʋ ta nyɩ nyǝɣǝlʋɣʋ kʋsɛɛmʋɣʋ tuutuuma wei Hilam lupa Ɩsɔ tǝsɛɛlɛ wontunaa mpɛ na ɩ́ sotiti tɔ, tǝ nyʋɣʋ. Ɩ lapa-tǝɣɩ teitei kɛ́ ɩsɩɩ Salʋmɔŋ kɛɛsa-ɩ tɔ. Yaatanɩ tɛtɛkǝlɛ taa acalɛɛ nna pa yaa sɩ Sukɔtɩ na Saataŋ tɔ a hɛkʋ taa kɛ́ pa lupa-tɩ, na pá tʋ́-tǝɣɩ Tacaa tǝsɛɛlɛ taa.
<range>
<range>
Ḿpʋ́ɣʋ́ Salʋmɔŋ lapa na pá lu wʋla nyǝmnaa na pá tʋ́ Tacaa tǝsɛɛlɛ taa: Ɩsɩɩ tulaalʋnaa tǝwɔtɛ, na taapǝlɩ wei ɩ tɔɔ pa sɩɩkɩ Ɩsɔ potopotonaa tɔ.
Na fǝtǝlanaa kpelee naanʋwa, na pá sɩɩ-wɛɣɛ katɛ taa katɛ kutuluɣu ɩsɛntaa. Kakpasɩ na ntɔɣɔŋ tɔɔ, kakpasɩ na mpǝtǝŋ tɔɔ. Na pá lu fǝtǝlanaa maɣamaɣa na pa tɔɔ caŋǝm na pa kpǝtǝlǝŋ tɔm naalɛ. Na pá lu cɛmsɛnaa na poosiyanaa mpa pa ŋmɩɩsǝɣǝna calǝm tɔ, na kɔpʋnaa, na cofolonaa, na kampʋnaa mpa pa tǝka tǝcaɣalɛ katɛ taa katɛ nɔnɔɣɔ tɔ, pa nyǝɣǝtʋ na Ɩsɔ tǝsɛɛlɛ kampʋnaa nyǝntʋ tɔtɔ.
<range>
Waatʋ wei Salʋmɔŋ tɛma Tacaa tǝsɛɛlɛ ŋmaʋ, ɩlɛna ɩ́ kpaɣa mpi ɩ caa Tafiiti ka sɩɩwa Tacaa tɔ na ɩ́ tʋ pǝ tǝnaɣa Ɩsɔ tǝsɛɛlɛ kpancoou kutuluɣu taa. Pǝ kpaɣaʋ wʋla, na liɣitee nyǝɣǝtʋ, na wontu lɛntǝnaa kɛ mpʋ.
Waatʋ wei Salʋmɔŋ tɛma Ɩsɔ tǝsɛɛlɛ kɛ ŋmaʋ, ɩlɛna ɩ́ koti Ɩsɛɣɛlɩ kʋpaɣalaa, na pa kpeka, na pa lʋlʋŋ nyʋɣʋ nyǝ́ma kɛ Yosalɛm sɩ, pá kpaɣa Ɩsɔ atakaa kɛ Tafiiti tɛ, timpi pa yaa sɩ Siyɔŋ tɔ, na pá pona Ɩsɔ tǝsɛɛlɛ taa.
Ḿpʋ́ɣʋ́ Ɩsɛɣɛlɩ nyǝ́ma tǝna kota wulaʋ tɛɣɛ pa ɩsɔtʋ naatosompɔɣɔlaɣa nyǝŋ kɛ coka acima tɔɣɔʋ.
Ɩlɛna Ɩsɛɣɛlɩ kʋpaɣalaa sɩɩ kɔtǝlaa mpa pa sǝɣǝla Ɩsɔ atakaa tɔ.
Ḿpʋ́ɣʋ́ kɔtǝlaa na Lefii nyǝ́ma pa kpaɣa Ɩsɔ atakaa, na pǝ cokǝle, na pǝ wontu.
Ɩlɛna wulaʋ Salʋmɔŋ na Ɩsɛɣɛlɩ nyǝ́ma mpa paa kotina Ɩsɔ atakaa tɔ, pá lá kɔtaɣa kɛ heeŋ na naaŋ tuutuuma pǝ fɛɩ kalʋɣʋ.
Pǝ waalɩ kɛ́ kɔtǝlaa sʋʋna-ɩ katɛ taa katɛ tǝcaɣalɛ kɛ ɩ lonte kɛ ɩsɔtaa taŋlaa keŋ tɛɛ, na pǝ́ kenti ɩ na ɩ kpatǝŋ wei pa kpakǝɣǝna-ɩ tɔ ɩ tɔɔ.
<range>
Kpatǝŋ ɩnɩ ɩ ka taɣalaa kɛ́. Halǝna ye n wɛ Ɩsɔ tǝsɛɛlɛ taa, n naakɩ-ɩ kɛ́. Ama ye awalɩ tɔɔ, ɩlɛ nn naakɩ-ɩ. Ḿpʋ́ɣʋ́ pǝ wɛ halǝna saŋa.
Moisi kʋsǝsɩɩtʋ pɛɛ kpaatanaa naalɛ wei Ɩsɔ ka cɛla-ɩ Holɛpʋ pʋɣʋ tɔɔ tɔ, pa tike pa wɛnna pǝ taa. Waatʋ ɩnǝɣɩ ɩ́ na Ɩsɛɣɛlɩ nyǝ́ma paa pɛɛla nɔɣɔ kɛ pa Icipiti lɩɩʋ waalɩ.
Waatʋ wei kɔtǝlaa lɩɩna Tacaa tǝsɛɛlɛ taa, ɩlɛna ɩsɔŋmʋntʋ haɣa kutuluɣu taa.
Halɩ kɔtǝlaa ta pǝsɩ kɔtʋɣʋ tǝmlɛ. Mpi tɔ, Tacaa teu ka suna Ɩsɔ tǝsɛɛlɛ.
Ḿpʋ́ɣʋ́ Salʋmɔŋ mapa kapuka sɩ: Halɩ Tacaa nyaa tɔmna sɩ, sǝkpɛtʋɣʋ taa kɛ́ n ká caɣa.
Ama ma ŋma-ŋ Ɩsɔ tǝsɛɛlɛ nte tǝ taa n ká caɣa tam tɔɔ tɔ.
Ḿpʋ́ɣʋ́ Salʋmɔŋ kɛɛsǝna kotilaa tɔɔ na ɩ́ sɛɛ-wɛ.
Ɩlɛna ɩ́ tɔ́ sɩ: Ma sɛɛ Ɩsɛɣɛlɩ Ɩsɔ Tacaa. Mpi tɔ, n lapa teitei kɛ́ ɩsɩɩ n ka sɩɩʋ ma caa Tafiiti kɛ nɔɣɔ tɔ sɩ,
hatoo kʋyakʋ ŋku ɩnɩ n lǝsʋɣʋ nyá yǝlaa Ɩsɛɣɛlɩ nyǝ́ma kɛ Icipiti taa tɔ, n ta lǝsǝta pa acalɛɛ taa natǝlɩ sɩ pá ŋma-ŋ nyá tǝsɛɛlɛ na ń caɣa. Ama Tafiiti kɛ n lǝsaa sɩ ɩ́ la pa wulaʋ.
Halɩ ɩ́lɛ́ ɩ maɣasaɣa sɩ ɩ ŋmaakɩ-ŋ tǝsɛɛlɛ.
Ama Ɩsɔ nyá n tɔma-ɩ sɩ: N maɣasʋɣʋ mpʋ tɔ, pǝ wɛ teu yaa,
ɩlɛ nyá pǝyaɣa maɣamaɣa ká ŋmana-m, pǝ taɣa nyá.
Mpʋɣʋlɛ Tacaa tɔka ɩsǝna ɩ ka sɩɩwa tɔ, na má lɛɛtɩ ma caa lonte taa kɛ́ Ɩsɛɣɛlɩ nyǝ́ma kawulaɣa kumte tɔɔ, na má ŋmá Ɩsɔ tǝsɛɛlɛ tǝnɛ.
Halǝna má la nyá atakaa tǝcaɣalɛ. Ɩ taa kɛ́ nɔɣɔ ŋka nyá na ta caanaa ɩ́ pɛɛla pa Icipiti taa lǝsʋɣʋ waatʋ tɔ, ka pɛɛ kpaatanaa wɛɛ.
Pǝ waalɩ kɛ́ Salʋmɔŋ sǝŋa kɔtaɣa tǝlatɛ kite kɛ Ɩsɛɣɛlɩ samaa ɩsɛntaa na ɩ́ kpaasɩ ɩ niŋ na ɩ́ sǝlǝmɩ Ɩsɔ sɩ:
Haɩ, Tacaa, Ɩsɛɣɛlɩ Ɩsɔ. Ɩsɔ nɔɣɔlʋ ɩ fɛɩ ɩsɩɩ nyá. Paa ɩsɔtɔnʋɣʋ taa kɛ́ hatoo ɩsɔtaa, paa tɛtʋ tɔɔ kɛ́ atɛ cǝnɛ. N sɔɔla mpa pa lakɩ nyá tǝmlɛ na lotu kʋlʋmtʋ tɔɣɔ, na ń lakɩ-wɛɣɛ ɩsǝna n ka sɩɩwa tɔ.
Mpʋ ɩnǝɣɩ n lapa mpi n ka sɩɩ ma caa Tafiiti tɔɣɔ saŋa.
Haɩ Tacaa Ɩsɛɣɛlɩ Ɩsɔ, la tɔtɔɣɔ nɔɣɔ ŋka n ka sɩɩ-ɩ tɔ sɩ, ye ɩ lʋlʋɣʋ nyǝ́ma tɔma teu ɩsɩɩ ɩnɩ ɩ tɔm tɔ, mpɛ paa tɔkǝna kawulaɣa kɛ ɩ waalɩ kɛ́ tam na pá kaasǝɣɩ tǝmaɣa Ɩsɛɣɛlɩ yǝlaa tɔɔ.
Haɩ, ma wiikina-ŋ sɩ ń la nɔɣɔ ŋka n ka sɩɩ ma caa tɔ.
Ɩlɛ tampana Ɩsɔ pǝsǝɣɩ na ɩ́ caɣa atɛɣɛlɛ? Mpi tɔ, paa ɩsɔtɔnʋɣʋ na kʋ tɔɔmǝŋ tɔ, ɩ ta maɣa kʋ taa. Pǝyele Ɩsɔ tǝsɛɛlɛ nte ma ŋma-ŋ tɔ, tǝ ta haŋna mpʋ.
Haɩ, Tacaa, paa na mpʋ kɛɛsɩ nyá ɩsɛ na ma tɔɔ, na ń nɩɩ ma wiinaʋ na ma yaaʋ mpi ma yaakɩ-ŋ saŋa ɩsǝntɔ tɔ.
Kuli nyá ɩsɛ na ń paasǝna kutuluɣu kʋnɛɣɛ ilim na ahoo. Mpi tɔ, tǝnaɣa n tɔma sɩ n ká caɣa. Ɩlɛ nɩɩ ma kʋsǝlǝmʋtʋ.
Nɩɩ yaaʋ mpi ma na nyá yǝlaa Ɩsɛɣɛlɩ nyǝ́ma tǝ yaakɩ-ŋ cǝnɛ tɔ. Haɩ, nɩɩ ta kʋsǝlǝmʋtʋ kɛ ɩsɔtaa timpi n wɛɛ tɔ, na ń hɩɩsɩ tá ɩsaɣatʋ.
Ye nɔɣɔlʋ pǝntǝna ɩ tɔɣɔntǝlɛ, ɩlɛna pa yaa-ɩ sɩ ɩ́ kɔɔ Ɩsɔ tǝsɛɛlɛ tǝnɛ tǝ taa na ɩ́ tuuna kɔtaɣa tǝlatɛ ɩsɛntaa sɩ ɩ ta na.
Haɩ, Tacaa, nɩɩ pa tɔm kɛ hatoo ɩsɔtaa, na ń faɣasɩ-wɛ, na ń kʋ tasǝkǝlɛ tʋ tɔm, na ń hʋ́lɩ́ tampana tʋ.
Yaa ye pǝ kɔma na Ɩsɛɣɛlɩ nyǝ́ma wakǝlǝna-ŋ, ɩlɛna pa kolontunaa kǝlɩ-wɛ, na pá kɔɔ Ɩsɔ tǝsɛɛlɛ taa cǝnɛ sɩ, ń taɣanɩ-wɛ, na pá sɛɛ-ŋ na pá wiina-ŋ.
Ɩlɛ haɩ, Tacaa, nɩɩ pa tɔm kɛ hatoo ɩsɔtaa, na ń taɣanɩ pa ɩsaɣatʋ, na ń mǝŋna-wɛɣɛ pa tɛtʋnaa mpa ń ka ha pa caanaa tɔ. Mpi tɔ, pa kɛ́ nyá yǝlaa kɛ́.
Yaa ye pa wakǝlǝna-ŋ na ń yele na tɛʋ wʋlɩ-wɛ na pá cɛkǝna mpʋ. Ɩlɛna pá kɛɛsǝna Ɩsɔ tǝsɛɛlɛ tǝnɛ tǝ tɔɔ, na pá sǝlǝmɩ-ŋ, na pá sɛɛ-ŋ, na pá pasa pa tɩ, na pá taɣanɩ timpi pa wakǝlǝna-ŋ tɔ.
Ɩlɛ Tacaa, nɩɩ pa tɔm kɛ hatoo ɩsɔtaa, na ń hɩɩsɩ pa ɩsaɣatʋ. Mpi tɔ, pa kɛ́ nyá yǝlaa kɛ́, na nyá tǝmlɛ nyǝ́ma. Pǝ waalɩ, ɩlɛ hʋlɩ-wɛɣɛ ɩsǝna paa tɔ teu tɔ. Ɩlɛna ń yele na tɛʋ nɩɩ tɛtʋ nti n ha-wɛ sɩ tǝ́ pǝsɩ pa nyǝntʋ tɔ tǝ tɔɔ.
Yaa ye yʋlʋkʋsǝkʋ lɩɩna, yaa kʋtɔɣɔʋ mɔɔnaa, yaa kʋ sǝpa, yaa kʋtoloŋ yaa nyɔɣɔsɩ lɩɩna, yaa kolontunaa sʋʋna Ɩsɛɣɛlɩ nyǝ́ma koloosi acalɛɛ taa na pá ŋmakǝlǝɣɩ-wɛ. Paa wahala nɔɣɔlʋ, yaa kʋtɔŋ nakʋlɩ kʋ tɩɩ kɔmna,
na pǝ́ haŋ nyá yǝlaa Ɩsɛɣɛlɩ nyǝ́ma, na pa taa nɔɣɔlʋ nɩɩ ɩ ɩsaɣatʋ sɔŋ na ɩ́ kɛɛsǝna nyá tǝsɛɛlɛ tǝnɛ tǝ tɔɔ na ɩ́ wiina-ŋ, na ɩ́ tɛɣɛ-ŋ niŋ.
Ɩlɛ haɩ, Tacaa, nɩɩ ɩ tɔm kɛ nyá tǝcaɣalɛ kɛ hatoo ɩsɔtaa, na ń taɣanɩ paa wei ɩ tǝwakǝllɛ na ń kɛɛsǝna ɩ tɔntɛ. Mpi tɔ, nyá nyǝmna paa wei ɩ lotu.
Lakɩ-wɛɣɛ mpʋ, ɩlɛna pɛlɛ pá seekɩ-ŋ tam kɛ́ tɛtʋ nti n ha pa caanaa tɔ tǝ taa.
Yaa ye kpaɩ nyǝ́ma nɩɩ nyá hǝtɛ teu tɔm, na toma sɔsɔɔna wena n lakǝna tɔ, na pá lɩɩ pa tɛ na pá sɔɔsɩ Ɩsɛɣɛlɩ nyǝ́ma tɔɔ, na pá kɔɔ Ɩsɔ tǝsɛɛlɛ taa cǝnɛ na pá sǝlǝmɩ-ŋ.
<range>
Ɩlɛ Tacaa, nɩɩ pa tɔm kɛ nyá tǝcaɣalɛ kɛ hatoo ɩsɔtaa, na ń la-wɛɣɛ pa kʋsǝlǝmǝm. Mpʋ pɩɩ yelina na atɛ yǝlaa tǝna nyɩ-ŋ, na pá seekɩ-ŋ ɩsɩɩ nyá yǝlaa Ɩsɛɣɛlɩ nyǝ́ma seekuɣu-ŋ tɔ. Paa nyɩ tɔtɔ sɩ Ɩsɔ tǝsɛɛlɛ nte ma ŋma-ŋ tɔ, tǝ kɛ́ nyá nyǝntɛ tǝkpataa.
Yaa ye ń tʋ nyá yǝlaa Ɩsɛɣɛlɩ nyǝ́ma sɩ pá yoona pa kolontunaa, na pá kɛɛsǝna nyá ɩcatɛ kʋlǝsǝlɛ tǝnɛ na Ɩsɔ tǝsɛɛlɛ nte ma ŋma-ŋ ɩsǝntɔ tɔ, pa tɔɔ na pá sǝlǝmɩ-ŋ. Ɩlɛ haɩ, Tacaa
nɩɩ pa wiinaʋ kɛ hatoo ɩsɔtaa na ń waasɩ-wɛ.
Yaa ye pǝ kɔma na pá wakǝlǝna-ŋ. Mpi tɔ, yʋlʋ nɔɣɔlʋ ɩ fɛɩ sɩ ɩɩ wakǝlǝɣɩ. Ntanyɩ n ká mʋ-wɛ na pááná, na ń yele na pa kolontunaa kǝlɩ-wɛ, na pá kpa-wɛɣɛ yomle, na pá pona-wɛɣɛ pa acalɛɛ taa kɛ́ pǝcɔlɔ pǝcɔlɔ yaa pooluŋ taa.
Ɩlɛna pá pǝsǝna laakalɩ kɛ tǝna sɩ pa wakǝlǝna-ŋ, pa lapa ɩsaɣatʋ, pa tɔm sǝpa.
Ɩlɛna pá sǝlǝmɩ-ŋ na pa lotu tǝnaɣa timpi ɩnɩ pa wɛ mpʋ tɔ. Na pá kɛɛsɩ pa lǝmaɣasɛɛ na nyá ɩcatɛ tǝnɛ na Ɩsɔ tǝsɛɛlɛ nte ma ŋma-ŋ ɩsǝntɔ tɔ pa tɔɔ, kɛ tɛtʋ nti n ha pa caanaa tɔ tǝ taa cǝnɛ.
Ɩlɛ haɩ, Tacaa, nɩɩ pa wiinaʋ kɛ nyá tǝcaɣalɛ kɛ hatoo ɩsɔtaa, na ń waasɩ-wɛ.
Ɩlɛna ń taɣanɩ timpi pa wakǝlǝna-ŋ tɔ, na ń yele na pa kolontunaa na pa pǝtɔɔtǝlɛ.
Pɔpɔtʋ fɛɩ, pa kɛ́ nyá piya kɛ hatoo kʋyaŋku n lǝsa-wɛɣɛ Icipiti wahala sɔsɔ taa tɔɣɔ.
Haɩ, Tacaa Ɩsɔ, nɩɩkɩ sǝlǝmǝŋ wei má na nyá yǝlaa tɩɩ sǝlǝmǝɣɩ-ŋ paa waatʋ wei tɔ.
Mpi tɔ, nyá lǝsǝna-tʋɣʋ piitimnaa tǝna hɛkʋ sɩ tǝ́ pǝsɩ nyá nyǝ́ma ɩsɩɩ n yeluɣu na nyá tǝmlɛ tʋ Moisi heeli-wɛɣɛ saa wei n lǝsa ta caanaa kɛ Icipiti taa tɔ.
Kɔtaɣa tǝlatɛ kite kɛ Salʋmɔŋ ka luŋaa, na ɩ́ kpaasɩ ɩ niŋ na ɩsɔtaa, na ɩ́ wiikina Tacaa. Ɩ tɛma, ɩlɛna ɩ́ kʋlɩ
na ɩ́ kooli samaa wei ɩ ka kota tǝna tɔɣɔ kʋpantʋ sɩ:
Ma sɛɛ Tacaa nyá wei n yelaa na nyá yǝlaa Ɩsɛɣɛlɩ nyǝ́ma hɛɛsɩ, ɩsɩɩ n ka yɔɣɔtʋɣʋ tɔ. Pɔpɔtʋ fɛɩ leleŋ, n lapa teitei kɛ́ ɩsɩɩ n ká sɩɩʋ nyá nɔɣɔ kʋpaŋka na nyá tǝmlɛ tʋ Moisi nɔɣɔ tɔ.
Ta Ɩsɔ Tacaa wɛɛ ta waalɩ, ɩsɩɩ n ka wɛʋ ta caanaa caanaa waalɩ tɔ. Taa lɔ-tʋ. Pǝ́cɔ́ taa yele-tʋɣʋ waasʋɣʋ.
Yele na tǝ́ nɩɩkǝna-ŋ tam, na tǝ́ tɔŋ nyá mpaaŋ taa ɩsɩɩ n caakɩ tɔ, na tǝ́ tɔkɩ nyá kiiŋ, na nyá kʋsǝsɩɩtʋ, na nyá kʋtʋtʋtʋ nti n ka tʋ ta caanaa caanaa tɔ.
Tacaa Ɩsɔ tɔɔsǝɣɩ ma wiinaʋ pǝnɛ pǝ tɔɔ kɛ́ ilim na ahoo, na n sǝŋna nyá yǝlaa taɣa paa kʋyakʋ ŋku.
Ḿpʋ́ɣʋ́ atɛ yǝlaa tǝna ká nyǝna sɩ, Tacaa tike ntɛ́ Ɩsɔ, nɔɣɔlʋ fɛɩ tɔtɔ.
Na mǝ lǝsasɩ náá sʋʋ-ɩ teu tǝmammam na ɩ́ tɔkǝɣɩ ɩ kiiŋ, na ɩ kʋsǝsɩɩtʋ, ɩsɩɩ ɩ́ lakʋɣʋ saŋa ɩsǝntɔ tɔ.
Ḿpʋ́ɣʋ́ wulaʋ Salʋmɔŋ na Ɩsɛɣɛlɩ nyǝ́ma tǝna mpa paa kota tǝna tɔ, pa lapa Tacaa kɛ
ciikuɣu kɔtasɩ kɛ naaŋ iyisi hiu na naalɛ (22000) na heeŋ na pǝ́ŋ kɛ iyisi nɩɩnʋwa na hiu (120000) kɛ Tacaa tǝsɛɛlɛ tʋlʋɣʋ tɔɔ.
Kɔtasɩ ta maɣa nyǝɣǝlʋɣʋ kʋsɛɛmʋɣʋ kɔtaɣa tǝlatɛ tɔɔ kɛ́ kʋyakʋ ŋkʋ. Ɩlɛna Salʋmɔŋ yele na pá lá kɔtasɩ nsi kɔkɔ lusa sɩ tǝna tɔ na tɔɣɔnaɣa nyǝnsɩ na ciikuɣu nyǝnsɩ nim cɔlɔ nim cɔlɔ kɛ Ɩsɔ tǝsɛɛlɛ taɣa tɔɔ.
Waatʋ ɩnɩ ɩ taa kɛ́ Salʋmɔŋ na Ɩsɛɣɛlɩ samaa tuutuuma wei ɩ lɩɩna tɛtʋ tǝna taa tɔ. Pǝ kpaɣaʋ Lepo-Hamatɩ halǝna pǝ́ sɩɩna Icipiti lɔɔʋ tɔ, pa tɔɣɔ coka acima kɛ kʋyɛɛŋ naatosompɔɣɔlaɣa.
Kʋyakʋ pǝlefɛɩ naanʋwa nyǝŋkʋ wule kɛ wulaʋ yasa Ɩsɛɣɛlɩ nyǝ́ma. Ɩlɛna pá polo pá sɛɛ-ɩ, na paa wei ɩ́ kpe ɩ tɛ na laŋhɛɛlɛ. Mpi tɔ, Tacaa lapa ɩ tǝmlɛ tʋ Tafiiti na ɩ yǝlaa Ɩsɛɣɛlɩ nyǝ́ma kɛ kʋpantʋ.
Waatʋ wei wulaʋ Salʋmɔŋ tɛma Ɩsɔ tǝsɛɛlɛ na ɩ kawulaɣa tǝyaɣa na pǝ tǝna mpi ɩ caakaɣa tɔɣɔ ŋmaʋ tɔ.
Ɩlɛna, Tacaa lɩɩ ɩ tɔɔ kɛ́ tɔm naalɛ nyǝm kɛ teitei ɩsɩɩ ɩ ka lɩɩʋ ɩ tɔɔ kɛ́ Kapawɔŋ tɔ.
Na ɩ́ yɔɣɔtɩ sɩ: Ma nɩɩwa nyá wiinaʋ, ɩlɛ Ɩsɔ tǝsɛɛlɛ nte n ŋmá ɩsǝntɔ tɔ tǝ pǝsa ma nyǝntɛ. Maa wɛɛ tǝ taa kɛ́ tam na má paasǝna-tɛ, na má lakɩ-mɛɣɛ kʋpantʋ kɛ tam.
Ye nyaa tɔma teu na lotu kʋlʋmtʋ, ɩsɩɩ nyá caa Tafiiti, na ń tǝŋǝɣɩ ma kiiŋ na ń tɔkǝɣɩ ma kʋtʋtʋtʋ nti ma tʋ-ŋ tɔ,
ɩlɛ maa yele na nyá kawulaɣa nyɔɔ toŋ kɛ tam tɔɔ kɛ́ Ɩsɛɣɛlɩ nyǝ́ma taa. Ḿpʋ́ɣʋ́ maa sɩɩ nɔɣɔ kɛ nyá caa Tafiiti sɩ, ɩ lʋlʋɣʋ taa nyǝ́ma ká tɔkǝna Ɩsɛɣɛlɩ nyǝ́ma tɔɔ kɛ́ kawulaɣa kɛ ɩ sǝm waalɩ.
Ama ye nyana nyá yǝlaa na nyá lʋlʋɣʋ nyǝ́ma ɩ́ lɔ-m, na ɩ́ kisi ma kʋsǝsɩɩtʋ na ma kiiŋ wei ma tʋ-mɛ tɔ, na ɩ́ mǝlǝna tɩɩŋ tɔɔ na ɩ́ laakɩ-ɩ.
Ɩlɛ maa kpiisi-mɛɣɛ tɛtʋ nti ma ha-mɛ ɩsǝntɔ tɔ tǝ tɔɔ, na má lɔ́ Ɩsɔ tǝsɛɛlɛ nte ma pǝsa ma nyǝntɛ ɩsǝntɔ tɔ, na yǝlaa tǝna woŋ-mɛ na pá paana-mɛ.
Waatʋ ɩnǝɣɩ yǝlaa ka tǝŋǝɣǝna Ɩsɔ tǝsɛɛlɛ nte tɩɩ te teu kɛ mpʋ tɔ tǝ kiŋ, na sɔɣɔntʋ kpa-wɛ na pǝ́ la-wɛɣɛ piti, na pá pɔɔsǝɣɩ pa tɩ sɩ: Ɩlɛ pepe tɔɔ kɛ́ Tacaa lapa tɛtʋ tǝnɛ na Ɩsɔ tǝsɛɛlɛ tǝnɛɣɛ mpʋ?
Ɩlɛna pá cɔ-wɛ sɩ: Ɩsɛɣɛlɩ nyǝ́ma lɔwa pa Ɩsɔ Tacaa. Ɩnɩ ɩ lǝsǝna pa caanaa kɛ Icipiti tɛtʋ taa. Ɩlɛna pá tǝŋǝɣɩ tɩɩŋ. Pǝ tɔɔ kɛ́ Ɩsɔ tǝŋsa-wɛɣɛ mpusinaa mpɛ pa tǝna.
Tiii wulaʋ Hilam ka hana wulaʋ Salʋmɔŋ kɛ taasɩ kʋpaŋsɩ tǝna, na wʋlanaa tǝna mpa ɩ nyɩɩlaɣa sɩ ɩ ŋmaakǝna tɔ. Pɩɩsɩ sika hiu na Salʋmɔŋ tɛ Ɩsɔ tǝsɛɛlɛ na ɩ kawulaɣa tǝyaɣa kɛ ŋmaʋ. Ɩlɛna ɩ́ ha Hilam kɛ acalɛɛ hiu kɛ Kalilee tɛtʋ taa.
<range>
Ḿpʋ́ɣʋ́ ɩ lɩɩ Tiii na ɩ́ kɔɔ acalɛɛ anǝɣɩ naʋ. Ama ɩ laŋlɛ ta hɛɛ.
Ntɛna ɩ́ tɔ sɩ: Ma taapalʋ Salʋmɔŋ, acalɛɛ nna n ha-m ɩsǝntɔ tɔ a ta nii ɩsǝlɛ. Pǝ tɔɔ kɛ́ halǝna saŋa pa sʋʋ hɔɣɔlʋɣʋ ŋkʋɣʋ yaaʋ sɩ: Tɛtʋ ta nii ɩsǝlɛ.
Pǝyele wʋla tɔɔnǝnaa tooso na hɔɣɔlʋɣʋ kɛ Hilam ka tilina Salʋmɔŋ.
Tǝlasɩ tǝma kɛ wulaʋ Salʋmɔŋ ka tʋwa yǝlaa na pá ŋmá Ɩsɔ tǝsɛɛlɛ na ɩ kawulaɣa tǝyaɣa, na Milo, na Yosalɛm koloosi. Ɩlɛna pá ŋmá Hasɔɔ na Mekito na Kesɛɛ pǝ acalɛɛ.
Icipiti wulaʋ ka yoona Kesɛɛ ɩcatɛ kɛ́, na ɩ́ kʋ́ Kanaaŋ nyǝ́ma mpa paa wɛ tǝ taa tɔ na ɩ́ sɔ-tɛɣɛ kɔkɔ. Pǝ waalɩ kɛ́ Icipiti wulaʋ pɛɛlɔ saa wulaʋ Salʋmɔŋ ɩlɛna Icipiti wulaʋ ha Salʋmɔŋ kɛ ɩcatɛ ntɛ.
Pǝ tɔɔ kɛ́ Salʋmɔŋ taɣana-tɛɣɛ ŋmaʋ, na ɩ́ ŋmá tɔtɔɣɔ Pɛtɩ-Holoŋ-Pǝtɛɛ nyǝŋ,
na Paala na Tamaa kɛ wʋlaɣa tɛtʋ hɔɣɔlʋɣʋ taa.
Na acalɛɛ wena a taa ɩ sɩɩkaɣa ɩ tɔɣɔnasɩ tɔ. Na wena a taa ɩ sɩɩkaɣa yoou kɛɛkɛnaa, na kpaɣanǝŋ tɔ. Na Salʋmɔŋ ŋmá pǝ tǝna mpi ɩ caa tɔɣɔ Yosalɛm ɩcatɛ taa maɣamaɣa, na Lipaŋ pʋɣʋ taa na ɩ tɛtʋ tǝna taa. Ɩsǝna Salʋmɔŋ ka taɣana tǝlasɩ tǝma anɩ tɔɣɔlɔ.
Waatʋ ɩnɩ ɩ taa, yǝlaa mpa pa taa kɛ́ Ɩsɛɣɛlɩ nyǝ́ma tɔ pa wɛ tɛtʋ taa kɛ́. Ɩsɩɩ Amolii nyǝ́ma, na Hiti nyǝ́ma, na Peliisi nyǝ́ma, na Hifi nyǝ́ma, na Yepusi nyǝ́ma.
Ɩsɛɣɛlɩ nyǝ́ma taa pǝsɩ na pá kʋ-wɛ tɔɣɔ pa kaasaa. Mpɛɣɛ Salʋmɔŋ tʋwa tǝlasɩ tǝma, na pá lakɩ ḿpʋ́ɣʋ́ halǝna saŋa.
Ama pǝ kaasa Ɩsɛɣɛlɩ nyǝ́ma tɔ, wulaʋ ta tʋ pɛlɛɣɛ tǝma kɛ mpʋ. Pɛlɛɣɛlɛ ɩ waalɩ nyǝ́ma, na ɩ yoolaa sɔsaa, na sǝkpema, na yoou kɛɛkɛnaa na kpaɣanǝŋ paasǝnlaa.
Ḿpʋ́ɣʋ́ tǝmlɛ paasǝnlaa kpa tǝma lataa kpeka nyʋɣʋ nyǝ́ma kɛ nasǝlɛ na nɩɩnʋwa na nɩɩlɛ na naanʋwa (550) na pá feŋiɣi Salʋmɔŋ tǝmlɛ lataa.
Waatʋ wei Salʋmɔŋ alʋ Icipiti nyǝŋ lɩɩ Tafiiti tɛ, na ɩ́ sʋʋ tǝyaɣa ŋka ɩ paalʋ ŋma-ɩ tɔ ka taa, ɩlɛna wulaʋ taɣanɩ lonte ntɛ́ na ɩ́ ŋmá taɣa ŋka pa yaana pa tɛ taa sɩ Milo tɔ.
Paa pǝnaɣa ŋka tɔm toosoɣo Salʋmɔŋ lakaɣa Tacaa kɛ kɔtasɩ nsi kɔkɔ lusa sɩ tǝna tɔ, na ciikuɣu nyǝnsɩ kɛ kɔtaɣa tǝlatɛ nte ɩ ŋma-ɩ tɔ tǝ tɔɔ. Ḿpʋ́ɣʋ́ ɩ lakaɣa tǝma wena a tɔɔ pá ŋmá Ɩsɔ tǝsɛɛlɛ ntɛ́ tɔ.
Ɩlɛna Salʋmɔŋ yele, na pá saakɩ kpɩɩlǝŋ kɛ Ɩsǝyɔŋ-Kepɛɛ, kɛ Ɩla cɔlɔɣɔ teŋku kʋsɛɛm nɔɣɔ kɛ Ɩtɔm tɛtʋ taa.
Ḿpʋ́ɣʋ́ Hilam pona Salʋmɔŋ kɛ kpɩɩlǝŋ saalaa kʋpama, na pá sǝŋna ɩ nyǝ́ma.
Ɩlɛna pa tǝna pá polo Ofii tɛtʋ taa na pá kpaɣa wʋla kɛ kiloonaa iyisi naanʋwa na naalɛ (12000) na pá pona Salʋmɔŋ.
Ḿpʋ́ɣʋ́ Sapa tɛtʋ wulaʋ alʋ nyǝŋ nɩɩwa Salʋmɔŋ hǝtɛ yaaʋ. Ɩlɛna ɩ́ polo sɩ ɩ pɔɔsǝɣɩ-ɩ tɔmnaa katɛ nyǝntʋ, na ɩ́ ná ɩ nyǝm tǝnaɣa.
Alʋ ɩnɩ ɩ tala Yosalɛm taa tɔ, na ɩ yomaa kɛ tuutuuma, na yooyoonaa náá sǝɣǝla tulaalʋnaa, na wʋlanaa, na liɣitee pɛɛ kɛ tuutuuma. Ɩlɛna ɩ́ pɔɔsɩ Salʋmɔŋ kɛ tɔmnaa mpa pa tǝna ɩ ka taɣanaa tɔ.
Na Salʋmɔŋ cɔ tǝ tǝna, ɩ ta sɔɔ kʋlʋmʋɣʋ.
Ḿpʋ́ɣʋ́ alʋ ɩnɩ ɩ nɩɩna ɩ ŋkpaŋʋɣʋ kɛ salʋmɔŋ nyǝm tɔm, na ɩ́ sa ɩ kawulaɣa tǝyaɣa ŋka ɩ ŋmawa tɔ.
Na tɔɣɔnaɣa ŋka pa saakaɣa tɔ. Na yaasi wei Salʋmɔŋ ka taɣanna ɩ waalɩ nyǝ́ma na pá lakɩ tǝma tɔ. Na kʋtɔɣɔʋ na kʋnyɔnyɔɔm tallaa wontu. Na kɔtasɩ nsi pa lakaɣa Tacaa kɛ Ɩsɔ tǝsɛɛlɛ taa tɔ, na pǝ́ la Sapa wulaʋ ɩnǝɣɩ piti na pǝ́ mɔtɩ ɩ nɔɣɔ.
Ntɛna wulaʋ alʋ nyǝŋ ɩnɩ ɩ tɔ sɩ: Pa kɛɛsa-m nyá nyǝm tɔm kɛ hatoo ma tɛ. Ama ma ɩsɛ taa nata, ɩlɛ ma ta mʋ-tɩ. Ama nɔɔnɔɔ ma nawa sɩ tampana kɛ pa heela-m tǝcʋŋŋ. Nyá nyʋɣʋ kʋlʋɣʋ na nyá nyǝm tɛɛwa ɩsɩɩ paa kɛɛsa-m tɔ tǝyamyam.
<range>
Nyá waalɩ nyǝ́ma na nyá tǝyaɣa taa yǝlaa tǝna lapa nyʋleleŋ kɛ́. Mpi tɔ, pa wɛ nyá kiŋ na pá nɩɩkɩ nyǝm tɔm kɛ tam.
Ma sama nyá Ɩsɔ Tacaa wei ɩ lǝsa-ŋ sɩ ń tɔɣɔ kawulaɣa kɛ Ɩsɛɣɛlɩ taa tɔ. Ɩsɔ sɔɔla ɩ yǝlaa kɛ tam tɔɔ tɔɣɔ ɩ kpa-ŋ pa wulaʋ, na ɩ́ tʋ-ŋ sɩ ń tǝŋ tampana na ń lakɩ kʋsiɣisim.
Pǝlɛ pǝ waalɩ kɛ́ Sapa wulaʋ ɩnɩ ɩ hawa Salʋmɔŋ kɛ wʋla tɔɔnǝnaa tooso na hɔɔlʋɣʋ na tulaalʋ kɛ sɔsɔm, na liɣitee pɛɛ tɔtɔ. Too tɔ, nɔɣɔlʋ ta nata tulaalʋ ɩsɩɩ ḿpʋ́ɣʋ́ Ɩsɛɣɛlɩ taa.
Ḿpʋ́ɣʋ́ wulaʋ Hilam kpɩɩlǝŋ pola Ofii tɛtʋ taa na pá kɔna wʋla, na kpeŋkpelasɩ kʋpaŋsɩ nasǝlɩ na liɣitee pɛɛ.
Kpeŋkpelasɩ nsǝɣɩ Salʋmɔŋ yelaa na pá kaɣa Ɩsɔ tǝsɛɛlɛ taa na ɩ kawulaɣa tǝyaɣa taa tɔtɔ. Ɩlɛna pǝ́ kaasɩ na pá saakɩ yonyoolaa kɛ saŋkʋnaa. Too tɔ, nɔɣɔlʋ ta nata Ɩsɛɣɛlɩ taa kɛ́ kpeŋkpelasɩ na sɩ tɔɔʋ tala mpʋ pǝ taka.
Ḿpʋ́ɣʋ́ Salʋmɔŋ hawa alʋ ɩnǝɣɩ pǝ tǝna mpi ɩ nawa na ɩ́ sǝlǝmɩ tɔ. Na ɩ́ lapɩ-ɩ kʋcɔɔŋ tɔtɔɣɔ ɩsǝna ɩ pǝsaa tɔ. Ɩlɛna wulaʋ alʋ nyǝŋ ɩnɩ na ɩ waalɩ nyǝ́ma pá mǝlɩ pa tɛtʋ taa.
Paa pǝnaɣa ŋka wʋla kiloonaa iyisi hiu (20000) kɛ pa kɔŋna wulaʋ Salʋmɔŋ.
Ɩlɛna pǝ́cɔ́ pǝ́ kaasɩ mpi mpi taatǝlaa fɛlaɣa-ɩ wontunaa tɔɔ tɔ, na lampuunaa mpa ɩ kʋmataŋnaa sɔsaa, na Laalupunaa awulaa fɛlaɣa-ɩ tɔ.
Ḿpʋ́ɣʋ́ wulaʋ Salʋmɔŋ yelaa na pá lu wʋla kpalǝŋ kɛ ŋmʋnʋɣʋ (200). Paa ŋku kʋ tɔɣɔ wʋla kiloonaa naatoso.
Kpalǝŋ sǝkpeŋ kɛ ŋmʋnʋɣʋ nɩɩnʋwa (300). Paa ŋku kʋ tɔɣɔ wʋla kiloo kʋlʋm na titite. Na pá sɩɩ kutuluɣu ŋku pa yaa sɩ Lipaŋ hɔtʋɣʋ tɔ kʋ taa.
Na wulaʋ yele na pá saakɩ kawulaɣa kpelaɣa na tuu kela, na pá tʋ́ ka tɔɔ kɛ́ wʋla.
Ḿpʋ́ɣʋ́ pa lapa tǝkpalɛ kɛ kumlee naatoso kɛ tǝma tɔɔ, na pá sɩɩ kpelaɣa ŋkɛ́. Paa saaka-kɛɣɛ na pá tʋ tǝteesile kukulukulle, na pá tʋ́ tɔɣɔlasɩ lɛɛsǝŋ kɛ ŋkpalasɩ tǝsɩɩlɛ.
Na tɔɣɔlasɩ lɛɛsǝŋ naanʋwa na naalɛɣɛ kumlee anɩ a tɔɔ. Naatoso kɛ ntɔɣɔŋ tɔɔ, na naatoso kɛ mpǝtǝŋ tɔɔ. Wulaʋ nɔɣɔlʋ ɩ ta saakǝta kawulaɣa kpelaɣa ŋkɛ ka taka.
Wʋla kɛ paa lupa Salʋmɔŋ tǝyaɣa taa lʋm poosiyanaa tǝna, na Lipaŋ hɔtʋɣʋ kutuluɣu taa wontunaa kʋtǝsǝtʋ.
Wulaʋ ka wɛna ɩ maɣamaɣa ɩ kpɩɩlǝŋ kɛ́. Na ɩ na Hilam nyǝŋ pá puki pooluŋ. Paa pɩɩsɩ tooso wei, pa kɔŋna wʋla na liɣitee nyǝɣǝtʋ, na tuu kela, na tǝkpaalǝŋ na kacɔka sumasɩ sɔsɔɔnsɩ nasǝlɩ.
Salʋmɔŋ ka tɛɛ antulinya tǝna awulaa tǝnaɣa toŋ kɛ́ na nyǝm.
Pɔpɔtʋ fɛɩ leleŋ, Ɩsɔ ka ha-ɩ nyǝm kɛ́ na yǝlaa lɩɩkǝna paa timpi na pá kɔŋɩ-ɩ tɔmnaa pɔɔsʋɣʋ.
Paa pǝnaɣa ŋka, yǝlaa mpɛ pa kɔŋaɣana-ɩ kʋcɔɔŋ kɛ liɣitee wontu, na wʋla, na wontu kʋsusuutu, na yoou wontu, na tulaalʋnaa, na kpaɣanǝŋ, na kpaŋasɩ.
Ḿpʋ́ɣʋ́ Salʋmɔŋ kpeɣela ɩ yoou kɛɛkɛnaa, na pǝ kpaɣanǝŋ, na pǝ́ lɩɩ kɛɛkɛnaa iyaɣa na nasǝlɛ (1400), na kpaɣanǝŋ iyisi naanʋwa na naalɛ (12000). Ɩlɛna Salʋmɔŋ cosi pǝ taa na ɩ́ sɩɩ ɩ kiŋ kɛ Yosalɛm. Pǝ kaasa nti ɩlɛna pá sɩɩ tǝlɛɣɛ timpi timpi paa taɣanaa sɩ paa sɩɩ-tɩ tɔ.
Salʋmɔŋ kawulaɣa waatʋ, liɣitee ka wɛ Yosalɛm taa kɛ́ ɩsɩɩ pɛɛ. Na pǝ́ kaasɩ na kpeŋkpelasɩ kʋpaŋsɩ náá tɔlɩ yem ɩsɩɩ tɩɩŋ kpaɩ nyǝŋ wei ɩ nyɔɔkɩ tɛtɛkǝlɛ taa tɔ.
Icipiti na Silisii pǝ acalɛɛ taa kɛ́ paɣatǝlaa pukaɣa na pá yakɩ wulaʋ kɛ kpaɣanǝŋ na pá kɔŋna.
Liɣitee nyǝɣǝtʋ nasǝtoso (600) kɛ pa yakaɣa Icipiti yoou kɛɛkɛnaa. Ɩlɛna pá ya kpaɣanǝŋ kɛ nyǝɣǝtʋ nɩɩnʋwa na nɩɩlɛ na naanʋwa (150). Paɣatǝlaa kʋlʋmaa mpɛ pá yakaɣana na pá pukina Hiti awulaa na Silii nyǝ́ma.
Icipiti wulaʋ pɛɛlɔ paasi, Salʋmɔŋ tasa piitimnaa kpaɩ nyǝm paɣalɛ alaa kɛlʋɣʋ kɛ́. Paa Mowapʋ nyǝ́ma, paa Amoni nyǝ́ma, paa Ɩtɔm nyǝ́ma, paa Sitɔŋ nyǝ́ma, paa Hiti nyǝ́ma.
Pǝyele Tacaa ka tɛma Ɩsɛɣɛlɩ nyǝ́ma kɛ kisinaʋ kɛ piitim kpaɩ nyǝmnaa mpɛ pa tɔm kɛ́ sɩ, pá na wɛ pá taa kpaɣa tǝma pǝ́cɔ́ pa taa saa tǝma. Pǝ taa kɔɔ na pɛlɛ pá sʋsɩ-wɛɣɛ pa tɩɩŋ laaʋ taa. Ama Salʋmɔŋ luɣu ná sʋʋ piitim kpaɩ nyǝm mpɩ pǝ alaa kɛ́.
Halǝna ɩ́ kpaɣa awulumpiya alaa kɛ nasǝtoso na nɩɩnʋwa (700), na alaa lɛlaa kɛ ŋmʋnʋɣʋ na nɩɩnʋwa (300). Mpɛ ɩnɩ pa tolisina-ɩ sɔsɔm.
Tampana tɔɔ pǝ kɔma na Salʋmɔŋ kpatǝlɩ, ɩlɛna ɩ alaa mpɛ pá sʋsɩ-ɩ tɩɩŋ laaʋ taa. Halǝna ɩ́ yele ɩ Ɩsɔ Tacaa kɛ sɔɔlʋɣʋ na lotu kʋlʋmtʋ ɩsɩɩ ɩ caa Tafiiti.
Ḿpʋ́ɣʋ́ Salʋmɔŋ laa Sitɔŋ nyǝ́ma tʋɣʋ alʋ nyǝŋkʋ Asǝtatɩ na Amoni nyǝ́ma tʋɣʋ ɩsaɣaʋ Milikom.
Tǝnaɣa ɩ lapǝna mpi pǝ ta maɣa Tacaa tɔ. Mpi tɔ, ɩɩ tasǝɣɩ-ɩ nɩɩnaʋ kɛ teu ɩsɩɩ ɩ caa Tafiiti.
Waatʋ ɩnɩ ɩ taa kɛ́ Salʋmɔŋ ŋmá Mowapʋ nyǝ́ma tʋɣʋ ɩsaɣaʋ Kɛmɔsɩ kɛ kutuluɣu kɛ pulaɣa tɔɔ kɛ́ Yosalɛm ɩsɛntaa, na ɩ́ ŋmá Amoni nyǝ́ma tʋɣʋ ɩsaɣaʋ Milikom kutuluɣu tɔtɔ.
Na ɩ́ ŋmá mpʋ tɔtɔɣɔ ɩ alaa mpa pa ta nyɩ Ɩsɔ tɔ pa tɩɩŋ sɩ pá wɔkɩ-ɩ tulaalʋnaa, na pá laakɩ-ɩ.
Tɔm naalɛɣɛ Tacaa Ɩsɛɣɛlɩ Ɩsɔ ká lɩɩ Salʋmɔŋ tɔɔ, na ɩ́ heeli-ɩ tǝsiɣisiɣi sɩ: Taa luŋ tɩɩŋ. Ama Salʋmɔŋ tá nɩɩna Tacaa, ɩlɛna Tacaa náá mʋ-ɩ na pááná.
<range>
Na ɩ́ yɔɣɔtɩ-ɩ sɩ: Timpi ń tɔma mpʋ pǝ taka na ń kisi ma kʋsǝsɩɩtʋ na ń yɔkɩ ma na-ŋ ta nɔɣɔ pɛɛlʋɣʋ tǝfaa tɔ, maa lɛɛkɩ nyá kawulaɣa na má cɛla-kɛɣɛ nyá waalɩ nyǝ́ma taa nɔɣɔlʋ.
Paa na mpʋ nyá caa Tafiiti tɔɔ ma kaa la-ŋ mpʋ, halǝna nyá sǝm. Ama nyá pǝyaɣa kɛ maa lɛɛkɩ kawulaɣa.
Tafiiti kʋlʋm ɩnɩ na Yosalɛm ɩcatɛ nte má lǝsaa tɔ, pa tɔɔ tɔtɔɣɔ maa kaasɩ-ɩ kpekǝle kʋlʋmtǝlɛ.
Ḿpʋ́ɣʋ́ Tacaa lapa na Ɩtɔm awulumpu Hatatɩ lɩɩ Salʋmɔŋ kɛ koloŋa.
Waatʋ nɔɣɔlʋ Tafiiti ká yoona Ɩtɔm nyǝ́ma na ɩ́ kǝlɩ-wɛ. Ɩlɛna ɩ yoolaa wulaʋ Sowapɩ na ɩ yoolaa pá polo Ɩsɛɣɛlɩ nyǝ́ma mpa pá sǝpa tǝyoole tɔɣɔ pim. Ḿpʋ́ɣʋ́ pá caɣa tǝnaɣa ɩsɔtʋnaa naatosompɔɣɔlaɣa, na pá kʋ Ɩtɔm apalaa na pá kpɛnna apalʋpiya.
<range>
Waatʋ ɩnɩ Hatatɩ ka kɛ́ pǝyaɣa. Ḿpʋ́ɣʋ́ ɩ na ɩ caa tǝmlɛ nyǝ́ma Ɩtɔm nyǝ́ma napǝlɩ pá sewa na pá polo Icipiti.
Pa kʋla Matiyaŋ, ɩlɛna pá faɣana Palaŋ wʋlaɣa tɛtʋ taa. Pa kpɛŋna apalaa napǝlɩ na pá pona Icipiti. Ntɛna Icipiti wulaʋ ha Hatatɩ kɛ tǝyaɣa na tɛtʋ, na ɩ́ heeli-ɩ sɩ: Maa tɔɔ-ŋ.
Icipiti wulaʋ lapa Hatatɩ kɛ kʋpantʋ kɛ́. Ɩ ha-ɩ ɩ alʋ Tapǝnɛsɩ neu na ɩ́ la alʋ.
Ḿpʋ́ɣʋ́ alʋ ɩnɩ ɩ lʋla apalʋpǝyaɣa na Hatatɩ ha-kɛɣɛ hǝtɛ sɩ Kenupa. Ka cɛpa hǝtɛ, ɩlɛna Tapǝnɛsɩ mʋ-kɛ na ɩ́ tɔɔ-kɛɣɛ wulaʋ tǝyaɣa taa.
Waatʋ wei Hatatɩ nɩɩwa sɩ Tafiiti na ɩ yoolaa wulaʋ Sowapɩ pá sǝpa, ɩlɛna ɩ́ sǝlǝmɩ Icipiti wulaʋ sɩ: Yele na má mǝlɩ ma tɛtʋ taa.
Ntɛna Icipiti wulaʋ pɔɔsɩ Hatatɩ sɩ: Pepeɣe ń laŋa ma kiŋ na ń nyɩɩlǝɣɩ kpente? Mpʋɣʋlɛ sɩ: Ma ta laŋ pʋlʋ yaa. Ɩlɛ yele-m na má mǝlɩ te.
Ḿpʋ́ɣʋ́ Ɩsɔ yelaa na Salʋmɔŋ wɛɛna kolontu lɛlʋ. Ɩlɛɣɛlɛ Iliyata pǝyalʋ Lesɔŋ wei ɩ ka sewa ɩ caa Hatatǝsɛɛ wei ɩ kɛ Sopa wulaʋ tɔ.
Waatʋ wei Tafiiti ka kʋwa Hatatǝsɛɛ yoolaa tɔɣɔ Lesɔŋ kota tɛtɛlataa kɛ ɩ kiŋ, na ɩ́ pǝsɩ pa nyʋɣʋ tʋ na pá polo Tamasɩ na pá caɣa tǝna, na ɩ́ caŋ ɩ tɔkɩ kawulaɣa
kɛ Silii tɛtʋ taa. Ɩ lapa Ɩsɛɣɛlɩ nyǝ́ma kolontu kɛ Salʋmɔŋ kawulaɣa pɩɩsɩ tǝnaɣa, na ɩ́ footiɣi-wɛ na ɩ́ lakɩ-wɛɣɛ ɩsaɣatʋ ɩsɩɩ Hatatɩ.
Salʋmɔŋ ka wɛna tǝmlɛ tʋ nɔɣɔlʋ na pá yaakɩ-ɩ sɩ Solopʋwam. Ɩ tɛɣɛlɛ Seleta kɛ Ɩfǝlayim tɛtʋ taa. Pa yaa ɩ caa sɩ Nepa, na ɩ too sɩ Seluya, ɩ too ɩnɩ ɩ kɛ́ leelu. Ḿpʋ́ɣʋ́ kʋyakʋ nakʋlɩ, Solopʋwam kʋla Salʋmɔŋ tɔɔ. Waatʋ wei Salʋmɔŋ ŋmaakaɣa Milo*fa* na Tafiiti tɛ koluŋa tɔ, sɔɔsɩ tɔɣɔ pa yaa mpʋ.
<range>
Solopʋwam ka kɛ́ ɩfepu kʋpaŋ kɛ́. Wulaʋ paasǝna mpʋ sɩ ɩ lakɩ ɩ tǝmlɛ kɛ teu, ɩlɛna ɩ́ kpa-ɩ Ɩfǝlayim na Manasee pa kpeka tǝlasɩ tǝmlɛ nyǝ́ma feŋlu.
Ḿpʋ́ɣʋ́ kʋyakʋ nakʋlɩ, Solopʋwam lɩɩna Yosalɛm, na ɩ́ na Ɩsɔ kʋyɔɣɔtʋtʋ tɛlǝsʋlʋ wei ɩ wɛ Silo na pá yaakɩ-ɩ sɩ Ahiya tɔ pá suli mpaaʋ taa kɛ́ pa naalɛɣɛ nyɩɩtʋ taa, na Ahiya suu kpaɩ kʋfalʋ.
Tǝnaɣalɛ Ahiya cǝla ɩ kpaɩ kɛ hɔɣɔlasɩ naanʋwa na naalɛ.
Pǝ waalɩ kɛ́ ɩ́ tɔma Solopʋwam sɩ: Mʋ hɔɣɔlasɩ naanʋwa. Mpi tɔ, Ɩsɛɣɛlɩ Ɩsɔ Tacaa yɔɣɔtaa sɩ: Ma tɔŋna Salʋmɔŋ kawulaɣa lɛɛkʋɣʋ sɩ, ma cɛlǝɣɩ-ŋ na ń tɔɣɔ kawulaɣa kɛ Ɩsɛɣɛlɩ kpeka naanʋwa tɔɔ.
Kpekǝle kʋlʋmtǝlɛ kɛ maa kaasɩ-ɩ ma tǝmlɛ tʋ Tafiiti na Yosalɛm ɩcatɛ pa tɔɔ. Mpi tɔ, tǝ tike kɛ ma lǝsa Ɩsɛɣɛlɩ tɛtʋ tǝna taa.
Mpi pǝ tɔɔ ma lakɩ mpʋ tɔ, Ɩsɛɣɛlɩ nyǝ́ma lɔ-m na pá luŋ Sitɔŋ nyǝ́ma tʋɣʋ alʋ nyǝŋkʋ Asǝtatɩ, na Mowapʋ nyǝ́ma tʋɣʋ Kɛmɔsɩ, na Amoni nyǝ́ma tʋɣʋ Milikom. Ɩsɛɣɛlɩ nyǝ́ma kisa mpaaʋ ŋku maa hʋla-wɛ tɔɣɔ tǝŋʋɣʋ. Pa ta la nti tǝ kɛɛsǝna-m tɔ. Pǝyele pa ta tɔkɩ kʋsǝsɩɩtʋ na nti nti ma tʋ-wɛ tɔ, ɩsɩɩ Tafiiti lakaɣa tɔ.
Paa na mpʋ ma kaa lɛɛkɩ Salʋmɔŋ niŋ taa kɛ́ kawulaɣa. Maa nyǝnǝɣɩ-ɩ ɩ yǝlaa wulaʋ kɛ tam kɛ́, halǝna ɩ sǝm. Maa la ḿpʋ́ɣʋ́ ma tǝmlɛ tʋ Tafiiti wei ma lǝsaa, na ɩ́ tɔkɩ ma kiiŋ na ma kʋtʋtʋtʋ tɔ ɩ tɔɔ.
Ama Salʋmɔŋ pǝyalʋ kɛ́ maa lɛɛkɩ awulumpiitu, na má cɛla nyá, na ń tɔɣɔ Ɩsɛɣɛlɩ kpeka naanʋwa tɔɔ kɛ́ kawulaɣa.
Paa na mpʋ maa yelina ɩ pǝyalʋ kɛ́ kpekǝle kʋlʋmtǝlɛ. Ɩlɛ pɩɩ la na Tafiiti tǝyaɣa tʋ wɛɛ kawulaɣa taa kɛ́ Yosalɛm ɩcatɛ nte ma lǝsaa sɩ pá sɛɛ-m tɔ tǝ taa.
Ḿpʋ́ɣʋ́ Tacaa tasaa sɩ: Solopʋwam, maa cɛlɛ-ŋ kawulaɣa ɩsɩɩ n sɔɔlaa tɔ, na ń tɔɣɔ Ɩsɛɣɛlɩ kpeka naanʋwa tɔɔ.
Ye ń tɔkǝɣɩ ma kʋyɔɣɔtʋtʋ, na ń tǝŋǝɣɩ mpaaʋ ŋku ma hʋlǝɣɩ-ŋ tɔ, na ń lakɩ mpi pǝ kɛɛsǝna-m tɔ, na ń tǝŋǝɣɩ ma kiiŋ na ma kʋtʋtʋtʋ, ɩsɩɩ ma tǝmlɛ tʋ Tafiiti. Ɩlɛ maa wɛɛ nyá waalǝɣɩ tam na nyá lʋlʋɣʋ nyǝ́ma ká tɔkɩ kawulaɣa kɛ tam, ɩsɩɩ Tafiiti nyǝ́ma. Maa cɛlɛ-ŋ Ɩsɛɣɛlɩ kpeka naanʋwa na naalɛ,
na pá ná na pǝ́ wɩɩ-wɛ. Ama pǝ kaa wɛɛ ḿpʋ́ɣʋ́ tam.
Ḿpʋ́ɣʋ́ Salʋmɔŋ pɛɛkaa sɩ ɩ kʋɣʋ Solopʋwam. Ɩlɛna Solopʋwam se na ɩ́ polo Icipiti wulaʋ Sisakɩ tɛ na ɩ́ tʋ-ɩ kpʋlʋɣʋ. Halǝna Salʋmɔŋ sǝm.
Pa kɛɛsa Salʋmɔŋ tɔm lɛntǝnaa na ɩ kʋlapǝm tǝna, na ɩ nyǝm tǝnaɣa takǝlaɣa ŋka pá yaa sɩ, Salʋmɔŋ Tɔm takǝlaɣa tɔ ka taa.
Pɩɩsɩ nɩɩlɛ tǝcu kɛ́ Salʋmɔŋ tɔɣɔ kawulaɣa kɛ Ɩsɛɣɛlɩ nyǝ́ma tǝna tɔɔ kɛ Yosalɛm.
Salʋmɔŋ kɔma na ɩ́ sɩ́, ɩlɛna ɩ pǝyalʋ Lʋpʋwam lɛɛtɩ ɩ lonte taa.
Ḿpʋ́ɣʋ́ kʋyakʋ nakʋlɩ, Ɩsɛɣɛlɩ ilim ntɔɣɔŋ tɔɔ kpeka kota Sikɛm, ɩlɛna Lʋpʋwam polo, sɩ pá kpaakɩ-ɩ wulaʋ.
Waatʋ ɩnɩ tɔ, Nepa pǝyalʋ Solopʋwam wei ɩ́ ká sewa wulaʋ Salʋmɔŋ na ɩ́ cɔɔsɩ Icipiti tɔ, ɩ wɛ tǝnaɣa tam. Ɩ nɩɩwa Sikɛm kotuɣu ŋkʋ kʋ tɔm, ɩlɛna ɩ́ tʋ́ ɩ taa sɩ, ɩ ká saalɩ tǝna.
Ama pa tila ɩ waalɩ, na ɩ́ kɔɔ na ɩ́ na ilim ntɔɣɔŋ tɔɔ kpeka pá yɔɣɔtɩ Lʋpʋwam sɩ:
Nyá caa ka tʋ-tʋɣʋ tǝlasɩ tǝma kɛ́, na tǝ́ fɛlǝɣɩ-ɩ lampuunaa. Ɩlɛ ye nyaa waasɩ-tʋ na ń sʋkɩ-tʋɣʋ tá sǝɣǝla anɩ, tá sɔɔlʋ pɩɩwa sɩ tǝ́ nyǝnɩ-ŋ tá wulaʋ.
Mpʋɣʋlɛ Lʋpʋwam sɩ: Ɩ́ yele má maɣasɩ ma taa, na cele na kʋ fe ɩ́ kɔɔ na má na-mɛ tǝ́ ná. Ɩlɛna ilim ntɔɣɔŋ tɔɔ kpeka nyǝ́ma tɛɛ.
Ntɛna Lʋpʋwam pɔɔsɩ sɔsaa mpa paa wɛ ɩ caa cɔlɔɣɔ waatʋ wei ɩ́lɛ́ ɩ́ ká wɛna ɩ weesuɣu tɔ sɩ: Suweɣe má cɔ yǝlaa mpɛ?
Sɔsaa sɩ: Ye n hʋla-wɛ sɩ nyá sɔɔlʋ pɩɩwa sɩ n ká paasǝna-wɛ, na ń yɔɣɔtǝna-wɛɣɛ tɔm kʋpantʋ, nyaɣa paa nyǝnɩ pa wulaʋ kɛ tam tɔɔ.
Ama Lʋpʋwam ta mʋ sɔsaa tɔm ntɩ. Ɩlɛna Lʋpʋwam polo ɩ́ pɔɔsɩ ɩ malanaa ɩfepiya mpa pa wɛ ɩnɩ ɩ kiŋ tɔ sɩ:
Yǝlaa mpɛ sɩ má pasa-wɛɣɛ sǝɣǝla nna ma caa ka sʋka-wɛ tɔ. Ɩlɛ má cɔ-wɛ suwe?
Mpʋɣʋlɛ ɩ ɩfepu tɔɣɔntǝlɛnaa mpɛ pá tɔma sɩ: Cɔ-wɛ sɩ, mpalʋm ta kisi-wɛɣɛ tɔɣɔʋ, kacaŋfana pɔɣɔ na?
Sǝɣǝla wena maa sʋkɩ-mɛ tɔ, a ká kǝlɩ ma caa nyǝna. Pǝ́cɔ́ tǝpila kɛ ma caa ka casa-mɛ. Ama alukpala kɛ maa casa-mɛ.
Ḿpʋ́ɣʋ́ Solopʋwam na yǝlaa pa mǝla Lʋpʋwam kiŋ kɛ kʋyɛɛŋ tooso wule, ɩsɩɩ ɩ ka heeluɣu-wɛ tɔ.
Mpʋɣʋlɛ wulaʋ kisa laɣatʋ nti sɔsaa ka tasa-ɩ tɔ. Ɩlɛna ɩ́ holina
samaa, ɩsɩɩ ɩ ɩfepu tɔɣɔntǝlɛnaa ká sɛɣɛsa-ɩ tɔ sɩ: Ɛɛ, ma caa ká sʋka-mɛɣɛ sǝɣǝla yuŋ nyǝna. Ama maa sʋkɩ-mɛɣɛ wena a tɛɛ mpʋ tɔ. Pǝ́cɔ́ tǝpila kɛ ma caa ka casa-mɛ. Ama alukpala kɛ máá casa-mɛ.
Ɩlɛna Lʋpʋwam kisi samaa kɛ nɩɩnaʋ. Ɩlɛ Tacaa ka lapǝna mpʋ sɩ pǝ́ la teitei ɩsɩɩ ɩ ká heeluɣu Ɩsɔ kʋyɔɣɔtʋtʋ tɛlǝsʋlʋ Ahiya kɛ Silo sɩ ɩ́ tɛlǝsɩ Solopʋwam tɔ.
Waatʋ wei Ɩsɛɣɛlɩ nyǝ́ma cɛkǝnaa sɩ wulaʋ kisa pa tɔm kɛ mʋɣʋ, ɩlɛna pá tɔmɩ-ɩ sɩ: Tana Tafiiti tǝ fɛɩna natǝlɩ. Tana-ɩ tǝ kaa we? Ɩsɛɣɛlɩ nyǝ́ma mɛ, mɩ́ɩ́ kɔɔ taa mǝlɩ tá tɛ́. Tafiiti lʋlʋɣʋ tʋ nyá, nyaa tɔɣɔ nyá kawulaɣa. Ɩlɛna pá yá.
Yuta tɛtʋ yǝlaa tike nyǝnaɣana Lʋpʋwam kɛ pa wulaʋ.
Paa na mpʋ, na ɩ́ tili tǝlasɩ tǝma nyʋɣʋ tʋ Atolam kɛ Ɩsɛɣɛlɩ nyǝ́ma mpa pa wɛ ilim ntɔɣɔŋ tɔɔ tɔ pa kiŋ. Ɩlɛna pɛlɛ pá yaɣa Atolam kɛ pɛɛ na pá kʋ́. Ḿpʋ́ɣʋ́ Lʋpʋwam kpa ɩ kɛɛkɛ taa kɛ́ kpakpaa na ɩ́ se na ɩ́ polo Yosalɛm.
Ɩsǝna ilim ntɔɣɔŋ tɔɔ Ɩsɛɣɛlɩ nyǝ́ma kisina Tafiiti lʋlʋɣʋ nyǝ́ma kawulaɣa tɔɣɔlɛ. Na ḿpʋ́ɣʋ́ pǝ wɛ halǝna saŋa.
Waatʋ wei pa nɩɩwa sɩ Solopʋwam mǝlaa, ɩlɛna pá koti pa taa pa tike. Na pá yaa-ɩ na pá kpa-ɩ Ɩsɛɣɛlɩ kpeka tǝna wulaʋ. Yuta kpekǝle tike ta lɩɩna Tafiiti tǝyaɣa nyǝ́ma waalɩ.
Waatʋ wei Lʋpʋwam tala Yosalɛm, ɩlɛna ɩ́ koti Yuta na Pɛncamɛɛ pǝ yoolaa taa yoolaa kɛ iyisi nɩɩnʋwa na nɩɩnaasa (180000) sɩ: Ɩ́ polo na ɩ́ yoona Ɩsɛɣɛlɩ nyǝ́ma na pá mǝŋna-m ma kawulaɣa.
Ama Ɩsɔ heela ɩ kʋyɔɣɔtʋtʋ tɛlǝsʋlʋ Semaya sɩ: Polo ń heeli
Lʋpʋwam na Yuta na Pɛncamɛɛ pǝ yǝlaa sɩ:
Tacaa yɔɣɔtaa sɩ: Ɩ́ taa polo Ɩsɛɣɛlɩ nyǝ́ma yoonaʋ. Mpi tɔ, pa kɛ́ mǝ tɛɛtʋnaa kɛ́. Má yelina sɩ pǝ́ la ɩsɩɩ pǝ lapʋ tɔ. Paa wei ɩ́ mǝlɩ ɩ tɛ. Pa nɩɩ Ɩsɔ Tɔm ntɩ, ɩlɛna pá hɛɛ.
Ḿpʋ́ɣʋ́ Solopʋwam ŋmá koloosi na ɩ́ cɔɔna Ɩfǝlayim pulasɩ taa ɩcatɛ Sikɛm na ɩ́ caɣa. Pǝlɛ pǝ waalɩ kɛ́ ɩ kʋla Sikɛm na ɩ́ ŋmá koloosi na ɩ́ cɔɔna Penuwɛlɩ ɩcatɛ.
Ḿpʋ́ɣʋ́ Solopʋwam maɣasa ɩ taa sɩ: Ye Yosalɛm kɛ yǝlaa tǝna ká puki na pá lakɩ kɔtasɩ kɛ Tacaa tǝsɛɛlɛ taa, pǝ kɔŋ na ma kawulaɣa yǝlaa luuŋ sʋʋ pa caa kʋpǝŋ Yuta wulaʋ Lʋpʋwam. Ɩlɛna pa kʋ-m na pá tǝŋɩ-ɩ.
<range>
Ḿpʋ́ɣʋ́ ɩ yelaa na pá lupi-ɩ wʋla nawee lɛɛsǝŋ naalɛ, na ɩ́ hʋlɩ ɩ yǝlaa sɩ: Hatoo ɩ́ poluɣu Yosalɛm kɛ Ɩsɔ sɛɛʋ tɔ pǝ taaŋaa tǝcam. Ɩlɛ ɩɩ naakɩ mǝ Ɩsɔ wei ɩ lǝsa-mɛɣɛ Icipiti tɛtʋ taa tɔɣɔlɔ.
Ɩlɛna pá siki lɛɛsʋɣʋ lɛŋkʋ kɛ Petɛɛlɩ, na lɛŋkʋ kɛ Taŋ.
Ɩsǝna Solopʋwam tolisa yǝlaa na pá la ɩsaɣatʋ tɔɣɔlɛ. Na yǝlaa tuutuuma náá pona lɛɛsʋɣʋ naalɛ nyǝŋkʋ kɛ Taŋ.
Ɩlɛna Solopʋwam yele na pá ŋmá tɩɩŋ kutuluŋ, na ɩ́ kpa yǝlaa kpaɩ nyǝ́ma mpa pa ta kɛ Lefii nyǝ́ma tɔɣɔ kɔtǝlaa.
Na pá sɩɩ acima kɛ pa ɩsɔtʋ pǝlefɛɩ naanʋwa nyǝŋ kʋyɛɛŋ naanʋwa na kakpasɩ wule, ɩsɩɩ acima wena pa tɔkaɣa Yuta tɔ. Na ɩ maɣamaɣa ɩ́ lá kɔtasɩ kɛ wʋla nawee lɛɛsǝŋ wei ɩ yepa na pá lu tɔ ɩ tɔɔ. Na ɩ́ tʋ́ kɔtǝlaa mpa ɩ kpawa tɔɣɔ tǝkɔtǝlɛnaa. Mpi ɩ lapa Petɛɛlɩ tɔɣɔlɛ.
Ḿpʋ́ɣʋ́ waatʋ nɔɣɔlʋ Solopʋwam lǝsa ɩsɔtʋ pǝlefɛɩ naanʋwa nyǝŋ kʋyɛɛŋ naanʋwa na kakpasɩ nyǝŋkʋ wule, na ɩ́ lá Ɩsɛɣɛlɩ yǝlaa kɛ acima kɛ Petɛɛlɩ. Na ɩ́ lá kɔtasɩ kɛ ɩ maɣamaɣa kɛ acima anɩ a tɔɔ.
Ḿpʋ́ɣʋ́ Ɩsɔ kʋsa ɩ kʋyɔɣɔtʋtʋ tɛlǝsʋlʋ nɔɣɔlʋ kɛ Yuta tɛtʋ taa, na ɩ́ tala Petɛɛlɩ kɛ waatʋ wei Solopʋwam ɩsǝlɛ sɛɛna kɔtasɩ nsi kɔkɔ lusa sɩ tǝna tɔɣɔ lapʋ tɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ tǝŋsa kɔtaɣa tǝlatɛ kɛ mpusi wei Tacaa ká heela-ɩ sɩ ɩ́ tǝŋsɩ-tɛ tɔ sɩ: Kɔtaɣa tǝlatɛ nyá, kɔtaɣa tǝlatɛ nyá, nɩɩ. Ɩsɔ yɔɣɔtaa sɩ, paa lʋlɩ apalʋpǝyaɣa kɛ Tafiiti lʋlʋɣʋ taa, na pá ha-kɛɣɛ hǝtɛ sɩ Sosiyasɩ. Kaa wɔ kɔtaɣa tǝlatɛ nyá nyá tɔɔ kɛ́ tɩɩŋ kɔtǝlaa mpa pa wɔkaɣa tulaalʋnaa kɛ nyá tɔɔ tɔ, na ká kpɛnna yǝlaa mʋwa na ká wɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ tasaa sɩ: Kɔtaɣa tǝlatɛ ká yɔkɩ na tǝ tɔɔ tɔlʋma yaasɩ. Waatʋ ɩnǝɣɩ ɩ́ ká nyɩ sɩ Tacaa yɔɣɔtǝna tampana.
Waatʋ wei wulaʋ Solopʋwam nɩɩwa nti Ɩsɔ kʋyɔɣɔtʋtʋ tɛlǝsʋlʋ yɔɣɔta Petɛɛlɩ kɔtaɣa tǝlatɛ tɔm tɔ, ɩlɛna ɩ́ hʋ́lɩ́ Ɩsɔ kʋyɔɣɔtʋtʋ tɛlǝsʋlʋ kɛ mpǝle, na ɩ́ má kapuka sɩ: Ɩ́ kpa apalʋ ɩnɩ. Tǝnaɣa Solopʋwam ŋkpalaɣa tʋʋlaa na ká saalɩ mpʋ. Ɩ tá pǝsɩ na ɩ́ kooti-kɛ.
Ḿpʋ́ɣʋ́ kɔtaɣa tǝlatɛ yɔka kpakpaa ɩnɩ, na tɔlʋma yaasɩ teitei ɩsɩɩ Ɩsɔ kʋyɔɣɔtʋtʋ tɛlǝsʋlʋ ká kɛɛsʋɣʋ tɔ.
Ntɛna wulaʋ tɔ Ɩsɔ kʋyɔɣɔtʋtʋ tɛlǝsʋlʋ kɛ tǝnɛ ɩnɩ sɩ: Haɩ, la suulu na ń wiina Tacaa nyá Ɩsɔ sɩ, ɩ́ hɩɩsɩ ma ɩsaɣatʋ, na ɩ́ waa-m ma ŋkpalaɣa. Ɩlɛna Ɩsɔ kʋyɔɣɔtʋtʋ tɛlǝsʋlʋ wiina Tacaa, na wulaʋ ŋkpalaɣa mǝlɩ ɩsɩɩ kaa wɛʋ tɔ.
Mpʋɣʋlɛ wulaʋ tɔma Ɩsɔ kʋyɔɣɔtʋtʋ tɛlǝsʋlʋ sɩ: Kɔɔ na tǝ́ polo tǝyaɣa na ń nyɔɔ lʋm, na má la-ŋ ɩkɔntʋ.
Ɩlɛna Ɩsɔ kʋyɔɣɔtʋtʋ tɛlǝsʋlʋ cɔ wulaʋ sɩ: Ma sama. Ama ma nɔɔhǝlɛ kaa fɛlɩ nyá tɛ. Ḿpʋ́ɣʋ́ pɩɩ la sɩ ma tǝŋa pʋlʋ. Paa nyá wɛnaʋ hɔɣɔlʋɣʋ kɛ ń ha-m ma kisaa.
Pǝlɛ pǝ paasi Tacaa kisina-m sɩ má taa tɔɣɔ. Pǝ́cɔ́ má taa nyɔɔ pʋlʋɣʋ cǝnɛ. Pǝyele ye má kʋla kpente, má taa tǝŋ ŋku maa tǝŋaa na má kɔɔ tɔ.
Ɩlɛna Ɩsɔ kʋyɔɣɔtʋtʋ tɛlǝsʋlʋ kpaɣa mpaaʋ kʋfalʋɣʋ na ɩ́ mǝlɩ kpente.
Ɩsɔ kʋyɔɣɔtʋtʋ tɛlǝsʋlʋ kʋkpatʋlʋ nɔɣɔlʋ ɩ ká wɛnna Petɛɛlɩ. Ḿpʋ́ɣʋ́ ɩ pǝyalaa polaa na pá kɛɛsɩ-ɩ pǝ tǝna mpi Yuta Ɩsɔ kʋyɔɣɔtʋtʋ tɛlǝsʋlʋ kɔma na ɩ́ lá pa tɛ tɔ. Na mpi ɩ́ na wulaʋ pǝ́ tɛɛsǝnaa tɔ.
Mpʋɣʋlɛ cɛcɛ pɔɔsa-wɛ sɩ: Lé tɔɔ kɛ́ ɩ kpemnaa? Ntɛna Petɛɛlɩ Ɩsɔ kʋyɔɣɔtʋtʋ tɛlǝsʋlʋ pǝyalaa polo na pá cɛkǝna timpi tɔɔ ɩ́ tɛɛnaa tɔ.
Ɩlɛna pa caa sɩ: Ɩ́ kpɛɛlɩ-m kpaŋaɣa. Ɩlɛna pá kpɛɛlɩ-ɩ na ɩ́ kpa.
Ḿpʋ́ɣʋ́ ɩ kpaɣa mpaaʋ kʋlʋmʋɣʋ ŋku Yuta Ɩsɔ kʋyɔɣɔtʋtʋ tɛlǝsʋlʋ ká tǝŋaa tɔ, na ɩ́ hiki-ɩ. Mpi tɔ, ɩ́lɛ́ ɩ ká hɛɛsaɣa tʋɣʋ sɔsɔɔʋ nakʋlɩ kʋ tɛɛ kɛ́. Ɩlɛna ɩ́ pɔɔsɩ-ɩ sɩ: Nyaɣalɛ Ɩsɔ kʋyɔɣɔtʋtʋ tɛlǝsʋlʋ wei ɩ lɩɩna Yuta tɔ? Ɩ́lɛ́ sɩ: Yɛɛ, maɣa.
Mpʋɣʋlɛ sɩ: Tǝ́ mǝlɩ na ń nyɔɔ lʋm.
Kɛlɛna ɩ́lɛ́ ɩ cɔ-ɩ sɩ: Pǝ fɛɩ sɩ má mǝlɩ na má tɔɣɔ pʋlʋɣʋ tǝna.
Ɩsɔ kisina-m kɛ́ tǝkpataa sɩ, ma taa tǝŋ pʋlʋɣʋ tǝna. Pǝ́cɔ́ pǝ fɛɩ sɩ má tǝŋ mpaaʋ kʋlʋmʋɣʋ ŋkʋ na má kpe.
Ntɛna Ɩsɔ kʋyɔɣɔtʋtʋ tɛlǝsʋlʋ kʋkpatʋlʋ caalɩ-ɩ sɩ: Ma maɣamaɣa ma kɛ́ Ɩsɔ kʋyɔɣɔtʋtʋ tɛlǝsʋlʋ tɔtɔɣɔ ɩsɩɩ nyá. Tacaa tilina ɩ tillu na ɩ́ heeli-m sɩ má mǝlǝna-ŋ na má la-ŋ ɩkɔntʋ. Sɛsɛ ɩlɛ kaloolaɣa ntɛ́.
Ḿpʋ́ɣʋ́ Yuta Ɩsɔ kʋyɔɣɔtʋtʋ tɛlǝsʋlʋ ɩnɩ ɩ́ tǝŋa-ɩ na pá mǝlɩ.
Pa tɔŋna tɔɣɔʋ, ɩlɛna Tacaa heeli Petɛɛlɩ Ɩsɔ kʋyɔɣɔtʋtʋ tɛlǝsʋlʋ kʋkpatʋlʋ ɩnǝɣɩ tɔm. Ɩlɛna
ɩ́ má kapuka na ɩ tɔ ɩ mʋʋlʋ sɩ: Tacaa yɔɣɔtaa sɩ, n kisa nti ma tʋ-ŋ tɔɣɔ tɔkʋɣʋ.
Mpi tɔ, n kɔma cǝnɛ na ń tɔɣɔ na ń nyɔɔ. Pǝ́cɔ́ maa kisina-ŋ kɛ́ sɩ pʋlʋpʋ ɩ́ taa kpa nyá nɔɣɔ taa. Pǝ tɔɔ ɩlɛ, n ká sɩ haɣa sǝm.
Pa tɛma tɔɣɔʋ na nyɔɔʋ, ɩlɛna kʋkpatʋlʋ ɩnɩ ɩ́ kpɛɛlɩ ɩ taapalʋ kɛ kpaŋaɣa,
na ɩ́lɛ́ ɩ tʋ mpaaʋ. Ḿpʋ́ɣʋ́ tɔɣɔlaɣa lɩɩ ɩ tɔɔ na ká kʋ-ɩ na ká pɛtɩ mpaaʋ taa, na ká na kpaŋaɣa pá tʋ-ɩ hɛkʋ.
Mpatɔntaa maɣana mpʋ na pá tala Petɛɛlɩ ɩcatɛ taa, ɩlɛna pá yɔɣɔtɩ. Kʋkpatʋlʋ
wei ɩ ká yaa Yuta Ɩsɔ kʋyɔɣɔtʋtʋ tɛlǝsʋlʋ kɛ tɔɣɔʋ tɔ ɩ nɩɩ mpʋ, ɩlɛna ɩ́ tɔ́ sɩ: Yuta Ɩsɔ kʋyɔɣɔtʋtʋ tɛlǝsʋlʋ kɛ́. Ɩnɩ ɩ kisina Tacaa kʋsǝsɩɩtʋ kɛ tɔkʋɣʋ. Pǝ tɔɔ kɛ́ Ɩsɔ yelaa na tɔɣɔlaɣa kʋ-ɩ teitei ɩsɩɩ ɩ ká heela-ɩ tɔ.
Ɩlɛna kʋkpatʋlʋ tɔ́ ɩ pǝyalaa sɩ: Ɩ́ kpɛɛlɩ ma kpaŋaɣa. Ɩlɛna
ɩ́ kpaɣa-kɛ na ɩ́ polo na ɩ́ maɣana sǝtʋ kɛ mpaaʋ taa. Na kpaŋaɣa na tɔɣɔlaɣa kɛ pa lona taa. Ama ka tá tɔɣɔ-ɩ, pǝyele ka ta kpa kpaŋaɣa.
Ɩlɛna kʋkpatʋlʋ ɩnɩ ɩ́ kpaɣa-ɩ na ɩ́ tǝnɩ ɩ kpaŋaɣa tɔɔ, na ɩ́ mǝŋna Petɛɛlɩ, na ɩ́ pimi-ɩ pa tǝyaɣa pǝlaaʋ taa, na pá lá lǝyaɣa. Ɩlɛna ɩ na ɩ piya pa wii-ɩ sɩ: Aa, kasa, sǝm ta nyɩ.
<range>
Lǝyaɣa tɛma, ɩlɛna kʋkpatʋlʋ heeli ɩ pǝyalaa sɩ: Ye ma sǝpa ɩ́ pi-m tá tǝyaɣa pǝlaaʋ ŋkʋ kʋ taa tǝna.
Mpi tɔ, Tacaa tila-ɩ na nɔɣɔ ɩsaɣaa ŋka sɩ ɩ́ tǝŋsɩ Petɛɛlɩ kɔtaɣa tǝlatɛ, na Samalii acalɛɛ tǝkɔtǝlɛ waanɩ waanɩ tɔ, ɩ nɔɣɔ ŋkɛ kaa tɔɣɔ kɛ́.
Paa na pa kpaala Solopʋwam tɔ, ɩ ta nɩɩ. Pǝ́cɔ́ ɩ ta yele kpaʋ kɛ kpaɩ kɔtǝlaa mpa pa sɔɔla kɔtʋɣʋ tǝmlɛ tɔ.
Solopʋwam yaasi ɩnɩ, ɩ sʋsa ɩ tǝyaɣa nyǝ́ma tǝnaɣa ɩsaɣatʋ taa kɛ́. Pǝ tɔɔ kɛ́ pǝ kpiisa pa tǝna tǝcaɣacaɣa kɛ tɛtʋ tǝna taa.
Ḿpʋ́ɣʋ́ Solopʋwam pǝyalʋ Apiya hǝnta wʋsasɩ kɛ waatʋ ɩnɩ ɩ taa.
Ɩlɛna wulaʋ tɔ ɩ alʋ sɩ: Yʋsɩ nyá tɩ pa taa nyɩ-ŋ, na ń polo Silo na ń maɣana Ɩsɔ kʋyɔɣɔtʋtʋ tɛlǝsʋlʋ Ahiya wei ɩ ká kpa-m kawulaɣa kɛ Ɩsɛɣɛlɩ yǝlaa tɔɔ tɔ.
Kpaɣa potopotonaa kɛ naanʋwa na kakalasɩ, na tɩɩŋ nim hɛɛʋ na ń kpɛntǝna-ɩ. Ɩ ká heeli-ŋ nti tá pǝyaɣa ká tɛna tɔ.
Ɩlɛna alʋ la ɩsɩɩ ɩ paalʋ heeluɣu-ɩ tɔ, na ɩ́ polo Ɩsɔ kʋyɔɣɔtʋtʋ tɛlǝsʋlʋ Ahiya tɛɣɛ Silo. Ɩ́lɛ́ ɩ ka kpatǝla teu kɛ́, halǝna ɩ́ yʋlʋmɩ.
Ama Tacaa yepa na Ɩsɔ kʋyɔɣɔtʋtʋ tɛlǝsʋlʋ wɛɛna pǝ nyǝm, na ɩ́ heeli-ɩ nti nti ɩ ká cɔ alʋ ɩnɩ tɔ.
Ahiya nɩɩ ɩ taŋ, ɩlɛna ɩ́ tɔ́ sɩ: Sʋʋ yoo, Solopʋwam alʋ. Pepe tɔɔ kɛ́ n nɔkaa na ń lakɩ ɩsɩɩ pǝ taɣa nyá? Ma tɩɩ wɛna laŋwakǝllɛ tɔm natǝlɩ sɩ ma heeliɣi-ŋ.
Mǝlɩ na ń heeli nyá paalʋ sɩ, Ɩsɛɣɛlɩ Ɩsɔ Tacaa yɔɣɔtaa sɩ: Waatʋ wei ma kpa-ŋ ma yǝlaa Ɩsɛɣɛlɩ nyǝ́ma wulaʋ tɔ, n wɛ teitei kɛ́ ɩsɩɩ paa yʋlʋ wei.
Tafiiti tǝyaɣa kawulaɣa kɛ ma mʋwa na má cɛlɛ-ŋ. Ama n ta la ma luɣu nyǝntʋ. Pǝ́cɔ́ n tá tɔkɩ ma kʋtʋtʋtʋ na ń lakɩ ma tǝmlɛ na luɣu kʋlʋmʋɣʋ ɩsɩɩ Tafiiti.
N lapa ɩsaɣatʋ na pǝ́ kǝlɩ mpa pa laala-ŋ kawulaɣa tɔɣɔʋ tɔ, na ń ha-m siɣile na ń kʋsɩ ma pááná na tɩɩŋ wei n lupa tɔ.
Pǝ tɔɔ kɛ́ maa yele na mpusi sʋʋ nyá tǝyaɣa taa. Maa kpiisi nyá lʋlʋɣʋ nyǝ́ma apalaa tǝna. Pǝ kpaɣaʋ sɔsaa na piya tɔ, na pǝ́ saalɩ yem. Ɩsɩɩ pa hasʋɣʋ nyɩɩtʋ na saŋ tɔ.
Ye nyá tǝyaɣa tʋ wei ɩ́ sǝpa tǝyaɣa, hasɩ ká tɔɣɔna-ɩ. Na wei ɩ́ sǝpa taalɛ, kpeliŋ náá tɔɣɔ. Nti Tacaa yɔɣɔtaa tɔɣɔlɛ.
Ɩlɛna Ɩsɔ kʋyɔɣɔtʋtʋ tɛlǝsʋlʋ tasa alʋ ɩnǝɣɩ heeluɣu sɩ: Nyaa kʋlɩ na ń mǝlɩ tǝyaɣa. N ká kɔɔ ɩsɩɩ n sʋʋkɩ ɩcatɛ ɩlɛ pǝyaɣa ká sɩ.
Nkɛ ka tike kaa nyǝna pǝlaaʋ kɛ Solopʋwam lʋlʋɣʋ taa. Ka tike ka lǝyaɣa kɛ Ɩsɛɣɛlɩ nyǝ́ma ká caɣa. Mpi tɔ, ka tike kɛ Tacaa nawa sooci tʋ.
Pǝlɛ pǝ paasi maa kpa Ɩsɛɣɛlɩ wulaʋ kʋfalʋ. Ɩ́lɛ́ ɩ ká kpiisina Solopʋwam lʋlʋɣʋ nyǝ́ma. Ntɩ ɩnɩ tǝ kɔmna ntɛɣɛ saŋa ɩsǝntɔ.
Tacaa ká hɔ Ɩsɛɣɛlɩ nyǝ́ma ŋkpaŋʋɣʋ, na paa sele, ɩsɩɩ lʋm taa sǝsǝncaŋa. Ɩ ká lɛɛkɩ-wɛɣɛ tɛtʋ kʋpantʋ nti ɩ́ ha pa caanaa tɔ, na ɩ́ yasɩ-wɛ na pá tɛsɩ Papiloni pɔɣɔ Ɩfǝlatɩ waalɩ. Mpi tɔ, pa sika tɩɩŋ kʋlalaaŋ kɛ́ na pǝ́ kpaasɩ Tacaa pááná.
Pǝ taɣa pʋlʋ, Solopʋwam lapa ɩsaɣatʋ nti na ɩ́ tusi yǝlaa kɛ tǝ taa tɔ tǝ kʋfɛlʋɣʋ ntɛ́.
Ḿpʋ́ɣʋ́ wulaʋ alʋ mǝla Tiisa. Ɩ sʋʋ tǝyaɣa nɔnɔkeelasɩ ɩlɛ ɩ pǝyalʋ hɛɛwaɣalɛ.
Ɩlɛna pá pimi-ɩ na Ɩsɛɣɛlɩ nyǝ́ma tǝna caɣa ɩ lǝyaɣa kɛ teitei ɩsɩɩ Tacaa ká yɔɣɔtǝna Ɩsɔ kʋyɔɣɔtʋtʋ tɛlǝsʋlʋ Ahiya nɔɣɔ tɔ.
Pa kɛɛsa Solopʋwam tɔmnaa lɛntɩ kɛ Ɩsɛɣɛlɩ awulaa takǝlaɣa taa. Ka taa kɛ́ pa kɛɛsa ɩsǝna ɩ yoowa, na ɩsǝna ɩ tɔɣɔ ɩ kawulaɣa tɔ.
Ɩ tɔɣɔ kawulaɣa kɛ pɩɩsɩ hiu na naalɛ ɩlɛna ɩ́ sɩ. Ḿpʋ́ɣʋ́ ɩ pǝyalʋ Natapɩ lɛɛta ɩ lonte taa.
Waatʋ wei Salʋmɔŋ pǝyalʋ Lʋpʋwam tɔɣɔ kawulaɣa tɔ, ɩ lʋlʋɣʋ pɩɩsɩ wɛ nɩɩlɛ na kʋlʋmaɣa. Ɩ too ka kɛ́ Amoni tʋ na pá yaa-ɩ sɩ Naama. Pɩɩsɩ naanʋwa na naatosompɔɣɔlaɣa kɛ ɩ tɔɣɔ ɩ kawulaɣa kɛ Yosalɛm kɛ Yuta tɛtʋ taa. Tǝnaɣa Ɩsɔ ka lǝsaa sɩ paa sɛɛkɩ-ɩ.
Ḿpʋ́ɣʋ́ Yuta kpekǝle nyǝ́ma tasa lapʋ kɛ mpi pǝ ta maɣa Tacaa tɔ. Pa lapa ɩsaɣatʋ na ɩ pááná kʋlɩ, na pǝ́ kǝlɩ ɩsɩɩ pa cɔsɔnaa ka lapʋ tɔ.
Pɛlɛ pá ŋmá tǝkɔtǝlɛ tɔtɔɣɔ, na pá siki pɛɛ, na pa ká kaŋkanasɩ kɛ pulasɩ nyɔɔŋ taa hɔtʋ tɛɛ.
Halɩ alaa na apalaa ka lakaɣa wasaŋkalǝtʋ kɛ lona anɩ a taa kɛ́, na acaalǝtʋ ɩsɩɩ piitimnaa mpa Tacaa tɔɣɔnaa na mpɛ pá caɣa tɔ.
Lʋpʋwam kawulaɣa pǝnaɣa kakpasɩ nyǝŋka taa kɛ́ Icipiti wulaʋ Sisakɩ polaa na ɩ́ yoona Yosalɛm.
Ḿpʋ́ɣʋ́ Sisakɩ koosa Ɩsɔ tǝsɛɛlɛ na kawulaɣa tǝyaɣa kpancoou tǝna. Ɩlɛna pǝ tɩ́ɩ́ kǝlǝna wʋla kpalǝŋ wei Salʋmɔŋ ka lupa tɔ.
Ḿpʋ́ɣʋ́ wulaʋ Lʋpʋwam lupa nyǝɣǝlʋɣʋ kʋsɛɛmʋɣʋ kpalǝŋ, na ɩ́ lɛɛtɩ wʋla nyǝŋ ɩnɩ ɩ lonte, na ɩ́ cɛlɛ-ɩ kawulaɣa tǝyaɣa taŋlaa nyʋɣʋ nyǝ́ma.
Ye wulaʋ ɩ́ puki Ɩsɔ tǝsɛɛlɛ, ɩlɛ taŋlaa sɩɩ-ɩ na kpalǝŋ ɩnɩ. Ye pa tɛma, ɩlɛ pa mǝŋna-ɩ ɩ tǝcaɣalɛ.
Pá kɛɛsa Lʋpʋwam tɔm lɛntǝnaa kɛ Yuta awulaa takǝlaɣa taa.
Ɩ́ na Solopʋwam pa yookaɣa tam kɛ́.
Ɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Ɩ ɩkpenaa ntɛ́ Amoni nyǝ́ma. Pa yaakɩ ɩ too sɩ Naama. Ɩ pǝyalʋ Apiyam lɛɛtǝna ɩ lonte taa.
Ɩsɛɣɛlɩ wulaʋ Solopʋwam kawulaɣa pǝnaɣa pǝlefɛɩ hiu nyǝŋka taa kɛ́ Apiyam tɔɣɔ kawulaɣa kɛ Yosalɛm, kɛ Yuta tɛtʋ taa kɛ́ pɩɩsɩ tooso. Pa yaakaɣa ɩ too sɩ Maaka. Ɩ too ɩnɩ ɩ ka kɛ́ Apisalɔm pɛɛlɔ.
<range>
Ḿpʋ́ɣʋ́ Apiyam tǝŋa ɩ caa nɔɔhɛɛ taa. Ɩ ta tǝŋ ɩ cɔsɔ Tafiiti ɩkpatɛ. Pǝ́cɔ́ ɩ ta sɔɔlɩ ɩ Ɩsɔ Tacaa na lotu kʋlʋmtʋ.
Paa na mpʋ Tacaa ha-ɩ pǝyaɣa ŋka kaa lɛɛtɩ ɩ lonte tɔ, sɩ Tafiiti tǝyaɣa ɩ́ taa saalɩ yem. Pǝyele Yosalɛm ɩ́ wɛɛ tam kɛ́ kawulaɣa ɩcatɛ sɔsɔɔlɛ kɛ Tafiiti tɔɔ.
Mpi tɔ, ɩnɩ ɩ lapǝna mpi pǝ maɣa Tacaa kɛ teu tɔ. Ɩ ta wakǝlɩ Ɩsɔ kʋsǝsɩɩtʋ natǝlɩ. Ye pǝ taɣa Hiti tʋ Yulii tɔm taa.
Lʋpʋwam ná yookaɣana Solopʋwam kɛ tam kɛ́.
Pa kɛɛsa Apiyam tɔm lɛntǝnaa kɛ Yuta awulaa takǝlaɣa taa. Ɩ́lɛ́ ɩ maɣamaɣa ɩ yoona Solopʋwam tɔtɔɣɔ.
Ɩ sǝpa, ɩlɛna pá pimi-ɩ Tafiiti tɛ na ɩ pǝyalʋ Asa lɛɛtɩ ɩ lonte taa.
Ɩsɛɣɛlɩ wulaʋ Solopʋwam kawulaɣa pǝnaɣa hiu nyǝŋka taa kɛ́ Asa pǝsa Yuta wulaʋ.
Ɩ tɔɣɔ kawulaɣa kɛ Yosalɛm kɛ pɩɩsɩ nɩɩlɛ na kʋlʋmaɣa. Ɩ nese kɛlɛ Apisalɔm pɛɛlɔ Maaka.
Ḿpʋ́ɣʋ́ Asa lapa mpi pǝ maɣa Tacaa tɔ, ɩsɩɩ ɩ cɔsɔ Tafiiti.
Ɩ tɔɣɔna apalaa na alaa mpa pa lakɩ wasaŋkalǝtʋ kɛ tǝkɔtǝlɛnaa tɔɣɔ tɛtʋ taa. Ɩ wakǝla tɩɩŋ kʋlalaaŋ wei ɩ cɔsɔnaa ká lupa tɔ.
Halǝna ɩ́ lǝsɩ ɩ nese Maaka kɛ ɩ alʋkawulaɣa taa. Mpi tɔ, ɩ́lɛ́ ɩ ka sika tʋɣʋ ɩsaɣaʋ ŋku pa yaa sɩ Asela tɔɣɔ. Ḿpʋ́ɣʋ́ Asa tɔma sɩ pá kpɛsɩ tʋɣʋ ŋkʋ na pá wɔ-kʋɣʋ Setǝlɔŋ lɔɔʋ nɔɣɔ.
Paa na wulaʋ ɩnɩ ɩ sɔɔla Tacaa na lotu kʋlʋmtʋ tɔ, ɩ ta wakǝlɩ tǝkɔtǝlɛnaa mpa paa wɛ tɛtʋ taa tɔ.
Ama ɩ yelaa na pá kɔna Ɩsɔ tǝsɛɛlɛ taa kɛ́ wʋla, na liɣitee nyǝɣǝtʋ, na wontunaa lɛmpa mpa ɩ na ɩ caa paa hawa Tacaa kɛ kʋcɔɔʋ tɔ.
Asa yookaɣana Ɩsɛɣɛlɩ wulaʋ Pasa kɛ tam kɛ́.
Ḿpʋ́ɣʋ́ kʋyakʋ nakʋlɩ Asa polaa na ɩ́ niki Yuta kɛ yoonaʋ. Ɩlɛna ɩ́ ŋmaakɩ Lama ɩcatɛ kɛ koluŋa sɩ Asa na Yuta nyǝ́ma pa taa yɛlǝna hɔɣɔlʋɣʋ ŋkʋɣʋ ɩsǝna pa sɔɔlaa tɔ.
Ḿpʋ́ɣʋ́ Asa koosa Ɩsɔ tǝsɛɛlɛ na kawulaɣa tǝyaɣa kpancoou wʋlanaa tǝna, na ɩ́ tilina ɩ waalɩ nyǝ́ma, sɩ pá pona Silii wulaʋ Tapilimoŋ pǝyalʋ Pɛnɩ-Hatatɩ. Ɩ́lɛ́ ɩ cɔsɔ kɛlɛ Hesiyo. Sɩ pá cɛlɛ-ɩ na pá heeli-ɩ sɩ:
Ma ha-ŋ kʋcɔɔʋ ŋkʋɣʋ sɩ ma na-ŋ tǝ́ pɛɛlɩ nɔɣɔ, na nyana Ɩsɛɣɛlɩ wulaʋ ɩ́ ya, na ɩ́lɛ́ ɩ́ lǝsɩ ɩ yoolaa kɛ ma tɛtʋ taa.
Ḿpʋ́ɣʋ́ Pɛnɩ-Hatatɩ mʋ Asa tɔm ntɩ, na ɩ́ kʋsɩ ɩ yoolaa na pá polo pá yoona Ɩsɛɣɛlɩ nyǝ́ma, na pá lɛɛkɩ pa acalɛɛ, Yoŋ, na Taŋ, na Apɛɛlɩ-Pɛtɩ-Maaka, na Kinelee hɔɣɔlʋɣʋ na Nɛfǝtali tɛtʋ kʋkaasǝtʋ tǝna.
Pasa nɩɩ mpʋ, ɩlɛna ɩ́ yele Lama ɩcatɛ koluŋa ŋmaʋ na ɩ́ mǝlɩ na ɩ caɣa Tiisa.
Ḿpʋ́ɣʋ́ Asa kota Yuta nyǝ́ma tǝna, pǝ ta sɔɔ ɩlɔɣɔʋ pǝyaɣa, na pá kuu pɛɛ na taasɩ nsi Pasa ka kaawa sɩ ɩ ŋmaakǝna Lama ɩcatɛ koluŋa tɔ sɩ, pa taɣanǝɣǝna timpi pa yaa sɩ, Pɛncamɛɛ-Kepa na Misipa pa acalɛɛ tɔ.
Pa kɛɛsa Asa tɔm lɛntǝnaa, na ɩ apalʋtʋ tɔm, na pǝ tǝna mpi ɩ lapa tɔ. Na acalɛɛ wena ɩ taɣanaa tɔ, pǝ tɔm kɛ Yuta awulaa takǝlaɣa taa. Pǝ kpɛɣɛtǝna ɩ sǝm, ɩlɛna kʋtɔŋ kpa ɩ nɔntaalǝŋ.
Ɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Ḿpʋ́ɣʋ́ ɩ pǝyalʋ Sosafatɩ lɛɛta ɩ lonte.
Yuta wulaʋ Asa kawulaɣa pǝnaɣa naalɛ nyǝŋka taa kɛ́ Solopʋwam pǝyalʋ Natapɩ tɔɣɔ kawulaɣa kɛ Ɩsɛɣɛlɩ taa kɛ́ pɩɩsɩ naalɛ.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ tɔma tɔntɛ ɩsaɣalɛ kɛ teitei, ɩsɩɩ ɩ caa wei ɩ tʋsa Ɩsɛɣɛlɩ nyǝ́ma kɛ ɩsaɣatʋ taa tɔ.
Ɩlɛna Ɩsakaa kpekǝle tʋ Ahiya pǝyalʋ Pasa caɣa Ɩsɛɣɛlɩ wulaʋ Natapɩ acaɣa na ɩ́ kʋ-ɩ. Waatʋ ɩnǝɣɩ Natapɩ na ɩ yoolaa pá nyala Filiisi nyǝ́ma ɩcatɛ Kipetɔŋ.
Ɩlɛna Pasa náá pǝsɩ wulaʋ, na Asa wɛ ɩ kawulaɣa pǝnaɣa tooso nyǝŋka kɛ Yuta.
Ɩ tɔɣɔ-kɛɣɛ kpakpaa, ɩlɛna ɩ́ yele na pá kʋ́ Solopʋwam tǝyaɣa nyǝ́ma tǝna. Ɩ tá yele paa kʋlʋm kɛ ɩ lʋlʋɣʋ taa kɛ teitei ɩsɩɩ Tacaa ká yɔɣɔtǝna Ɩsɔ kʋyɔɣɔtʋtʋ tɛlǝsʋlʋ Ahiya nɔɣɔ kɛ Silo tɔ.
Solopʋwam lapa ɩsaɣatʋ na ɩ́ tɛlǝsɩ-tǝɣɩ Ɩsɛɣɛlɩ nyǝ́ma tɔɣɔ pǝ kpaasa Tacaa pááná kɛ sɔsɔm.
Pa kɛɛsa Natapɩ tɔm lɛntǝnaa kɛ Ɩsɛɣɛlɩ awulaa takǝlaɣa taa.
Yuta wulaʋ Asa yookaɣana Ɩsɛɣɛlɩ nyǝŋ Natapɩ kɛ tam kɛ́.
Yuta wulaʋ Asa pǝnaɣa tooso nyǝŋka taa kɛ́ Ahiya pǝyalʋ Pasa tɔɣɔ Ɩsɛɣɛlɩ tǝna tɔɔ kɛ́ kawulaɣa. Tiisa ɩcatɛ taa kɛ́ ɩ tɔɣɔ-kɛɣɛ pɩɩsɩ hiu na liɣiti.
Ḿpʋ́ɣʋ́ ɩ maɣamaɣa ɩ lapa mpi pǝ ta maɣa Tacaa tɔɣɔ teitei ɩsɩɩ Solopʋwam ka tusuɣu Ɩsɛɣɛlɩ nyǝ́ma kɛ tɩɩŋ laaʋ taa tɔ.
Ḿpʋ́ɣʋ́ Tacaa kʋsa Hanani pǝyalʋ Ɩsɔ kʋyɔɣɔtʋtʋ tɛlǝsʋlʋ Yehu sɩ ɩ́ polo ɩ́ heeli Pasa sɩ:
Ma kpa-ŋ ma yǝlaa Ɩsɛɣɛlɩ nyǝ́ma wulaʋ tɔ, n kɛ́ yʋlʋ kɛ yem kɛ́. Ama n tǝŋa Solopʋwam ɩkpatɛ na n tusi Ɩsɛɣɛlɩ nyǝ́ma kɛ tɩɩŋ laaʋ taa na pǝ́ kʋsɩ ma pááná.
Pǝ tɔɔ kɛ́ maa yele na nyá na nyá tǝyaɣa nyǝ́ma ɩ́ saalɩ yem. Ɩsɩɩ maa lapʋ Nepatɩ pǝyalʋ Solopʋwam na ɩ nyǝ́ma tɔ.
Ye nyá tǝyaɣa tʋ wei ɩ sǝpa tǝyaɣa, hasɩ ká tɔɣɔna-ɩ, na wei ɩ sǝpa taalɛ, kpeliŋ náá tɔɣɔ.
Pa kɛɛsa Pasa tɔm lɛntǝnaa na ɩ apalʋtʋ tɔm na pǝ tǝna mpi ɩ lapa tɔ. Pǝ tɔm wɛ Ɩsɛɣɛlɩ awulaa takǝlaɣa taa.
Ɩ sǝpa, ɩlɛna pá pimi-ɩ Tiisa, na ɩ pǝyalʋ Ɩla mǝlɩ ɩ lonte taa.
Waatʋ wei Tacaa ka kʋsa Ɩsɔ kʋyɔɣɔtʋtʋ tɛlǝsʋlʋ Yehu tɔ, tɔm naalɛɣɛ ɩ́ heela-ɩ sɩ ɩ́ polo ɩ́ tɛlǝsɩ Pasa. Kancaalaɣa ɩlɛ, Pasa lapa mpi pǝ ta maɣa Tacaa tɔ, na pǝ́ kʋsɩ ɩ pááná kɛ teitei ɩsɩɩ Solopʋwam na ɩ lʋlʋɣʋ nyǝ́ma. Naalɛ nyǝntʋ ntɛ́ ɩsǝna Pasa ka kʋɣʋ Solopʋwam tǝyaɣa nyǝ́ma tɔ.
Yuta wulaʋ Asa kawulaɣa pǝnaɣa hiu na naatoso nyǝŋka taa kɛ́ Pasa pǝyalʋ Ɩla ná tɔɣɔ ɩ nyǝŋka kɛ Ɩsɛɣɛlɩ taa kɛ́ pɩɩsɩ naalɛ.
Ḿpʋ́ɣʋ́ ɩ yoolaa sɔsaa taa lɛlʋ Simili, wei ɩ paasǝɣǝna yoou kɛɛkɛnaa hɔɣɔlʋɣʋ lɛŋkʋ tɔ, ɩ kʋla wulaʋ tɔɔ. Na wulaʋ wɛ kawulaɣa tǝyaɣa nyʋɣʋ tʋ Alǝsa tɛɣɛ Tiisa na ɩ́ nyɔɔkɩ na pǝ́ kʋɣɩ-ɩ.
Ḿpʋ́ɣʋ́ Simili polaa na ɩ́ kʋ-ɩ na ɩ́ lɛɛkɩ kumte. Asa kawulaɣa pǝnaɣa hiu na naatosompɔɣɔlaɣa nyǝŋka taa kɛ́ pǝ lapa mpʋ.
Waatʋ wei ɩ mʋ-kɛɣɛ mpʋ, ɩlɛna ɩ́ kʋ Pasa tǝyaɣa nyǝ́ma tǝna. Ɩ ta sɔɔ nɔɣɔlʋ, paa sɔsɔ paa pǝyaɣa. Paa ɩ nyǝ́ma yaa ɩ taapalaa taa nɔɣɔlʋ. Pǝ lapa teitei kɛ́ ɩsɩɩ Tacaa ká heeluɣu Ɩsɔ kʋyɔɣɔtʋtʋ tɛlǝsʋlʋ Yehu na ɩ́ yɔɣɔtɩ tɔ.
<range>
Pasa na ɩ pǝyalʋ Ɩla pá tusa Ɩsɛɣɛlɩ yǝlaa kɛ tɩɩŋ laaʋ taa na pǝ́ kpaasɩ Ɩsɔ Tacaa pááná tɔɣɔ pǝ́ lapa na Simili kʋ-wɛɣɛ mpʋ.
Pa kɛɛsa Ɩla tɔm lɛntǝnaa kɛ Ɩsɛɣɛlɩ awulaa takǝlaɣa taa.
Yuta wulaʋ Asa kawulaɣa pǝnaɣa hiu na naatosompɔɣɔlaɣa taa, Simili tɔɣɔ Ɩsɛɣɛlɩ taa kɛ́ kawulaɣa kɛ Tiisa ɩcatɛ taa kɛ́ kʋyɛɛŋ naatosompɔɣɔlaɣa. Waatʋ ɩnǝɣɩ Ɩsɛɣɛlɩ nyǝ́ma polaa sɩ pa yookina Filiisi nyǝ́ma ɩcatɛ Kipetɔŋ.
Ntɛna yoolaa nɩɩ sɩ Simili kʋla wulaʋ tɔɔ, na halǝna ɩ́ kʋ-ɩ. Tǝnaɣa pa kpɛnta nɔɣɔ kɛ tǝyoole tǝna na pá kpa yoolaa nyʋɣʋ tʋ Omili kɛ Ɩsɛɣɛlɩ wulaʋ kɛ kpakpaa.
Ɩlɛna Omili na ɩ yoolaa pá kʋlɩ Kipetɔŋ na pá polo pá nyala Tiisa.
Simili nawa sɩ pa lɛɛka ɩcatɛ, ɩlɛna ɩ́ sʋʋ kawulaɣa tǝyaɣa kutuluɣu nakʋlɩ kʋ taa na ɩ́ tʋ-kʋɣʋ kɔkɔ na ká nyaɣa-ɩ kʋ taa tǝna.
Simili lapa mpi pǝ ta maɣa Tacaa tɔɣɔ. Ɩ tǝŋa Solopʋwam wei ɩ ká tusa Ɩsɛɣɛlɩ nyǝ́ma kɛ tɩɩŋ laaʋ taa tɔ ɩ ɩkpatɛ taa, pǝ tɔɔ kɛ́ pǝ lapa mpʋ.
Pa kɛɛsa Simili tɔm lɛntǝnaa, na ɩsǝna ɩ kʋla wulaʋ tɔɔ tɔɣɔ Ɩsɛɣɛlɩ awulaa takǝlaɣa taa.
Ɩ sǝm waalɩ kɛ́ Ɩsɛɣɛlɩ nyǝ́ma faɣa tɔm naalɛ. Lɛlaa sɩ pá kpa Kinatɩ pǝyalʋ Tipini kɛ wulaʋ. Lɛlaa sɩ Omili kɛ paa kpa.
Ama Omili yǝlaa kǝla tɔɔʋ kɛ Tipini nyǝ́ma. Pǝ́ kɔma na Tipini sɩ́, ɩlɛna Omili náá tɔɣɔ kawulaɣa kɛ Ɩsɛɣɛlɩ nyǝ́ma tǝna tɔɔ.
Yuta wulaʋ Asa kawulaɣa pǝnaɣa hiu na naanʋwa na kʋlʋmaɣa nyǝŋka taa kɛ́ Omili tɔɣɔ Ɩsɛɣɛlɩ taa kɛ́ kawulaɣa kɛ pɩɩsɩ naanʋwa na naalɛ. Tiisa kɛ ɩ caalǝna caɣaʋ kɛ pɩɩsɩ naatoso.
Pǝ waalɩ kɛ́ ɩ pola Seme kiŋ na ɩ́ ya Samalii pulaɣa kɛ liɣitee nyǝɣǝtʋ iyisi naatoso (6000) na ɩ́ ŋma ɩcatɛ na ɩ́ ha-tɛɣɛ tǝ tʋ Seme hǝtɛ sɩ Samalii.
Ama Omili lapa mpi pǝ ta maɣa Tacaa tɔ, na pǝ́ tɛɛ awulaa mpa mpa pa laala-ɩ tɔ.
Ɩ tɔma Solopʋwam wei ɩ tusa Ɩsɛɣɛlɩ nyǝ́ma kɛ tɩɩŋ laaʋ taa tɔ, ɩ ɩkpatɛ taa kɛ́ teitei kɛ́ na pǝ́ kʋsɩ Tacaa paana.
Pa kɛɛsa Omili tɔm lɛntǝnaa, na ɩ́ kʋlapǝm na ɩ apalʋtʋ nti ɩ hʋlaa tɔ, pǝ tɔm kɛ Ɩsɛɣɛlɩ awulaa takǝlaɣa taa.
Waatʋ wei ɩ sǝpa, ɩlɛna pá pimi-ɩ Samalii. Ɩlɛna ɩ pǝyalʋ Akapɩ lɛɛtɩ ɩ lonte.
Yuta wulaʋ Asa kawulaɣa pǝnaɣa hiu na naanʋwa na kʋlʋmaɣa nyǝŋka taa kɛ́ Omili pǝyalʋ Akapɩ tɔɣɔ kawulaɣa kɛ Samalii, kɛ Ɩsɛɣɛlɩ tǝna tɔɔ kɛ́ pɩɩsɩ hiu na naalɛ.
Ḿpʋ́ɣʋ́ ɩ lapa mpi pǝ ta maɣa Tacaa tɔ, na pǝ́ kǝlɩ awulaa mpa pa laala-ɩ tɔ.
Pǝ taɣa Solopʋwam ɩsaɣatʋ tike kɛ Akapɩ kɛɛnaa. Ɩ pola Sitɔŋ nyǝ́ma tɛɣɛ na ɩ́ kpaɣa tǝna nyǝ́ma wulaʋ Ɩpaalɩ pɛɛlɔ Sesapɛɛlɩ kɛ alʋ. Halǝna ɩ́ luŋ pɛlɛ pa tʋɣʋ Paalɩ na ɩ́ laa-kʋ.
Ɩlɛna ɩ́ ŋmá Samalii ɩcatɛ taa kɛ́ kʋ kutuluɣu na pǝ tǝkɔtǝlɛ.
Na ɩ́ siki kʋ alʋnyǝŋkʋ. Ɩ kʋsa Tacaa Ɩsɛɣɛlɩ Ɩsɔ pááná kɛ́ na ɩ kʋlapʋtʋ, na pǝ́ kǝlɩ awulaa mpa pa tǝna pa laala-ɩ tɔ.
Waatʋ ɩnɩ ɩ taa kɛ́ apalʋ nɔɣɔlʋ wei pa yaa sɩ, Hiyɛlɩ kɛ Petɛɛlɩ tɔ ɩ ŋmawa Yeliko ɩcatɛ. Ama nti Tacaa ka yɔɣɔtǝna Nuŋ pǝyalʋ Yosuwee nɔɣɔ tɔ, tǝ lapa ḿpʋ́ɣʋ́ teitei kɛ́. Hiyɛlɩ pǝyalʋ kancaalaɣa nyǝŋ Apilam sǝpa waatʋ wei pa hula ɩcatɛ ntɛ́ tǝ kutuluŋ kila tɔ. Ɩlɛna ɩ pǝyalʋ naalɛ nyǝŋ Seku náá sɩ́ waatʋ wei pa tʋ tǝ kampʋnaa tɔ.
Apalʋ nɔɣɔlʋɣʋ pa yaakaɣa Ilii. Ɩ kɛ́ Ɩsɔ kʋyɔɣɔtʋtʋ tɛlǝsʋlʋ, na ɩ́ wɛ Tisipe ɩcatɛ taa kɛ Kalaatɩ tɛtʋ taa. Ḿpʋ́ɣʋ́ kʋyakʋ nakʋlɩ, ɩ heela wulaʋ Akapɩ sɩ: Ma tuuna Ɩsɛɣɛlɩ Ɩsɔ Tacaa wei ɩ tǝmlɛ ma lakɩ tɔ. Cɔlɔʋ kaa kpa pɩɩsɩ nsi sɩ kɔŋ tɔ sɩ taa. Ḿpʋ́ɣʋ́ pɩɩ la sɩ tɛʋ ká nɩɩ. Halǝna má taɣanɩ sǝlǝmʋɣʋ na pǝ́cɔ́.
Pǝ waalɩ kɛ Tacaa tɔma Ilii sɩ:
Se na ń polo ilim tǝlɩɩlɛ tɔɔ kɛ́ Yaatanɩ pɔɣɔ waalɩ, kɛ́ Keli lɔɔʋ nɔɣɔ na ń ŋmɛlɩ tǝna.
N ká hiki lʋm kɛ lɔɔʋ taa tǝna na ń nyɔɔ. Maa heeli katǝkatǝŋ na ɩ́ kɔna-ŋ tɔɣɔnaɣa.
Ḿpʋ́ɣʋ́ Ilii tɛɛ Keli lɔɔʋ nɔɣɔ tǝna, ɩsɩɩ Tacaa ka heela-ɩ tɔ, na ɩ́ caɣa.
Ɩlɛna katǝkatǝŋ kɔŋna-ɩ tɔɣɔnaɣa na nantʋ kɛ tanaŋ na taanaɣa na ɩ́ tɔkɩ na ɩ́ nyɔɔkɩ lɔɔʋ lʋm.
Pǝ kɔma na pǝ́ kɛɛsɩ, ɩlɛna lɔɔʋ lʋm nyɔɔ. Mpi tɔ, tɛʋ ta nɩɩ tɛtʋ tǝna taa.
Ntɛna Tacaa tɔ Ilii sɩ:
Polo Salɛpǝta ɩcatɛ taa kɛ́ Sitɔŋ cɔlɔ, na ń caɣa tǝna. Ma heela tǝna leelu sɩ ɩ́ la-ŋ tɔɣɔnaɣa.
Ḿpʋ́ɣʋ́ Ilii tʋ Salɛpǝta mpaaʋ. Ɩ kɔma ɩsɩɩ ɩ sʋʋkɩ ɩcatɛ, ɩlɛ ɩ maɣana alʋ leelu nɔɣɔlʋɣʋlɛ na ɩ́ caakɩ taasɩ. Ɩlɛna ɩ́ yaa-ɩ, na ɩ́ sǝlǝmɩ-ɩ sɩ: Ha-m lʋm kʋnyɔnyɔɔm.
Alʋ tɛɛ lʋm waalɩ, ɩlɛna Ilii taɣanɩ-ɩ yaaʋ na ɩ́ tɔmɩ-ɩ sɩ: La suulu kpɛntǝna-m tɔɣɔnaɣa kɛ pǝcɔ.
Ntɛna alʋ sɩ: Ma tuuna Tacaa nyá Ɩsɔ sɩ ma fɛɩna tɔɣɔnaɣa. Mʋlʋmaɣa kaasǝna-m ŋkute taa ɩsǝntɔɣɔ nyǝnaɣa taa, na nim kɛ heeu taa. Ma kɔmaɣalɛ sɩ ma caakɩ tuputu na má tɛɛsɩ calǝsʋɣʋ. Ɩlɛna má na ma pǝyaɣa tǝ́ tɔɣɔ na tǝ́ taŋ sǝm.
Ntɛna Ilii sɩ: Taa nǝɣǝsɩ, polo na ń la ɩsɩɩ n yɔɣɔtʋɣʋ tɔ. Ama caalǝna-m tɔɣɔnaɣa kɛ pǝcɔ na ń kɔna-m. Pǝ waalɩ, ɩlɛna ń la nyá na nyá pǝyaɣa mǝ nyǝŋka.
Pɔpɔtʋ fɛɩ leleŋ, Tacaa Ɩsɛɣɛlɩ Ɩsɔ sɩɩwaɣa sɩ nyá mʋlʋmaɣa na nyá nimaɣa pǝ kaa tɛ. Halǝna ɩ́ yele na tɛʋ nɩɩ tɛtʋ tɔɔ.
Ḿpʋ́ɣʋ́ alʋ polaa na ɩ́ la ɩsɩɩ Ilii ka heela-ɩ tɔ. Na pá tɔɣɔ na pǝ́ kaasɩ-wɛɣɛ tɔɣɔnaɣa kɛ tampana na pǝ́ leeli.
Mʋlʋmaɣa ŋkɛ ka tá tɛ́ nyǝnaɣa taa, pǝ́cɔ́ nimaɣa ná tá tɛ́ heeu taa tɔtɔ. Teitei ɩsɩɩ Tacaa ká heela-ɩ na Ɩsɔ kʋyɔɣɔtʋtʋ tɛlǝsʋlʋ nɔɣɔ tɔ.
Pǝlɛ pǝ waalɩ kɛ pǝ wɩɩ alʋ leelu pǝyaɣa ŋkɛɣɛ teu, halǝna ká caŋ ká sɩ́.
Mpʋɣʋlɛ ka too tɔma Ilii sɩ: Ɩsɔ kʋyɔɣɔtʋtʋ tɛlǝsʋlʋ, pepe tɔɔ kɛ́ ń lapa-m mpʋ? N kɔma na ń kuli ma ɩsaɣatʋ tɔɔ na ń hʋ́lɩ́ Ɩsɔ, na pǝ́ kʋ́ ma pǝyaɣa.
Na pǝyaɣa wɛ alʋ niŋ taa. Kɛlɛna Ɩsɔ kʋyɔɣɔtʋtʋ tɛlǝsʋlʋ sɩ: Cɛlɛ-m-kɛ́. Ɩlɛna Ilii kpaana-kɛɣɛ ɩsɔtaa kutuluɣu taa timpi ɩ hǝntǝɣɩ tɔ, na ɩ́ hɩɩsɩ-kɛɣɛ ɩ kato tɔɔ.
Ɩlɛna ɩ́ sǝlǝmɩ Tacaa sɩ: Haɩ, Tacaa, ma Ɩsɔ, alʋ ɩnɛ ɩ mʋ-m ɩ tɛɣɛ niŋ naalɛɣɛ. Ɩlɛ n caa sɩ n kʋ ɩ pǝyaɣa na ń lɛɛtɩ-ɩ laŋwakǝllɛ na?
Ḿpʋ́ɣʋ́ Ilii hǝnta ka tɔɔ kɛ́ tɔm tooso, na ɩ́ tasa sɩ: Haɩ, Tacaa, ma Ɩsɔ, ma wiikina-ŋ sɩ ń ha pǝyaɣa kanɛɣɛ weesuɣu.
Ḿpʋ́ɣʋ́ Tacaa mʋ Ilii kʋsǝlǝmʋtʋ, na ɩ́ feesi pǝyaɣa ŋkɛ.
Ɩlɛna Ilii mǝŋna-kɛɣɛ alʋ kɛ pǝtɛɛ kutuluɣu taa na ɩ́ tɔ sɩ: Nyá pǝyaɣa fema.
Ntɛna alʋ sɩ: Pǝnɛntɛɣɛlɛ ma cɛkǝnaa sɩ n kɛ́ Ɩsɔ kʋyɔɣɔtʋtʋ tɛlǝsʋlʋ. Na nti nti n yɔɣɔtǝɣɩ tɔ, Tacaa heeliɣina-ŋ-tɩ.
Wʋlaɣa leela sɔsɔm, na ká tala ka pǝnaɣa tooso nyǝŋka. Ɩlɛna Tacaa heeli Ilii sɩ: Polo wulaʋ Akapɩ tɛ na ń heeli-ɩ sɩ, maa yele na tɛʋ nɩɩ.
Ḿpʋ́ɣʋ́ Ilii pola wulaʋ tɛɣɛ Samalii, na nyɔɣɔsɩ haŋa teu kɛ waatʋ ɩnɩ.
Ɩlɛna wulaʋ yaa kawulaɣa tǝyaɣa nyʋɣʋ tʋ Opatiya. Apalʋ ɩnɩ ɩ sɛɛkaɣa Ɩsɔ kɛ́ teu kɛ́.
Waatʋ wei wulaʋ alʋ Sesapɛɛlɩ kʋkaɣa Tacaa kʋyɔɣɔtʋtʋ tɛlǝsǝlaa tɔ, Opatiya ɩnɩ ɩ ka waasǝna pa taa nɩɩnʋwa (100), na ɩ́ ŋmɛsɩ-wɛɣɛ kpeka nɩɩlɛ na naanʋwa kɛ kʋkpamǝŋ pɔɔŋ taa. Na ɩ́ cɛlǝɣɩ-wɛɣɛ tɔɣɔnaɣa na lʋm.
Ḿpʋ́ɣʋ́ Akapɩ yaa Opatiya na ɩ́ tɔ́ sɩ: Tǝ́ cɔɔ tɛtʋ tǝna taa hila na lɔɔŋ tɔɔ. Ntanyɩ tɩɩ ná tiiliɣi nyɩɩtʋ na tǝ́ tʋ́ tá kpaɣanǝŋ na tá kpaŋasɩ. Ɩlɛ tǝ kaa kʋ tá tɔla.
Ɩlɛna pá hʋ́lɩ́ timpi timpi paa wei ɩ ká cɔɔ tɔ. Na Akapɩ náá tɛɛ ɩ́lɛ́ ɩ hɔɣɔlʋɣʋ. Na Opatiya náá tɛɛ ɩ nyǝŋkʋ.
Opatiya lɩɩ mpaaʋ, ɩlɛna ɩ́ sulina Ɩsɔ kʋyɔɣɔtʋtʋ tɛlǝsʋlʋ Ilii kɛ kpakpaa, na ɩ́ nyǝmɩ-ɩ. Ɩlɛna ɩ́ hǝntɩ-ɩ atɛ, na ɩ́ pɔɔsɩ-ɩ sɩ: Tacaa, nyaɣalɛ Ilii?
Ilii sɩ: Ɛɛ, maɣa. Polo ń heeli nyá caa Akapɩ sɩ n na-m.
Ntɛna Opatiya sɩ: Ɩlɛ ɩsaɣatʋ ntiɣi ma lapa na ń tʋɣʋ-m Akapɩ niŋ taa? Sǝm taa kɛ́ n tiliɣi-m mpʋ.
Ma tuuna nyá Ɩsɔ Tacaa sɩ Akapɩ tila yǝlaa kɛ antulinya piitimnaa tǝna taa, sɩ pá pɛɛkɩ-ŋ. Ye pa tala mpa pa tɛ, na pɛlɛ pá tɔ́ sɩ pa ta na-ŋ, ɩlɛ ɩ tɔ sɩ pɛlɛ pa wulaʋ ɩ́ tuuna Ɩsɔ.
Ɩlɛna nɔɔnɔɔ nyaa tasǝɣɩ sɩ má polo ma heeli-ɩ sɩ n kɔŋ yaa?
Ama ye ma hatǝlǝna-ŋ, Tacaa Feesuɣu ká kpaɣa-ŋ na kʋ́ tɛɛna timpi ma ta nyɩ tɔ. Ɩlɛna máá polo na má kɛɛsɩ-tǝɣɩ Akapɩ. Pa kaa na-ŋ, ɩlɛ paa kʋ́ má. Pǝyele ma sɛɛkɩ Ɩsɔ kɛ́ teu kɛ hatoo ma pǝcaatʋ kɛ́.
Tacaa, pa ta kɛɛsɩ-ŋ ɩsǝna ma ŋmɛsa Ɩsɔ kʋyɔɣɔtʋtʋ tɛlǝsǝlaa nɩɩnʋwa (100) kɛ kpeka nɩɩlɛ na naanʋwa kɛ kʋkpamǝŋ pɔɔŋ taa tɔ? Halǝna má cɛlɛ-wɛɣɛ tɔɣɔnaɣa na lʋm kɛ waatʋ wei Sesapɛɛlɩ kʋkaɣa-wɛ tɔ.
Ɩlɛna nɔɔnɔɔ ń tɔŋ sɩ má polo má heeli Akapɩ sɩ ma na-ŋ tɔ, ɩ ká kʋ-m kɛ́.
Ntɛna Ilii sɩ: Ma tuuna Tacaa Toma tǝna tʋ wei ɩ tǝmlɛ ma lakɩ tɔ, sɩ saŋa maɣamaɣa maa polo Akapɩ tɛ.
Ḿpʋ́ɣʋ́ Opatiya polaa na ɩ́ kɛɛsɩ Akapɩ kɛ tǝ tǝna. Ɩlɛna Akapɩ polo Ilii sǝŋʋɣʋ.
Akapɩ na-ɩ, ɩlɛna ɩ́ tɔ sɩ: Nyá kɔnna Ɩsɛɣɛlɩ yǝlaa tɔɔ kɛ́ mpusi.
Ntɛna Ilii sɩ: Pǝ taɣa má, nyaɣa. Mpi tɔ, nyana nyá tǝyaɣa nyǝ́ma ɩ́ kisa Tacaa kʋtʋtʋtʋ kɛ tɔkʋɣʋ, na ɩ́ laakɩ Paalǝnaa.
Ama tili nɔɔnɔɔ na pá koti Ɩsɛɣɛlɩ yǝlaa kɛ ma kiŋ kɛ Kamɛɛlɩ pʋɣʋ tɔɔ, na pǝ́ kpɛnna tʋɣʋ Paalɩ kʋyɔɣɔtʋtʋ tɛlǝsǝlaa nasǝlɛ na nɩɩlɛ na naanʋwa (450) na kʋ alʋnyǝŋkʋ nyǝ́ma nasǝlɛ (400) mpa Sesapɛɛlɩ tɔɔkɩ tɔ.
Ḿpʋ́ɣʋ́ Akapɩ kota Ɩsɛɣɛlɩ kpeka tǝna, na Ɩsɔ kʋyɔɣɔtʋtʋ tɛlǝsǝlaa kɛ Kamɛɛlɩ pʋɣʋ tɔɔ. Pa kotaa, ɩlɛna
Ilii lɩɩ samaa ɩsɛntaa na ɩ́ tɔ sɩ: Pǝlee kɛ́ ɩ́ ká hɛɛsɩ yɛlɛyɛlɛ ɩnɛ? Ye Tacaa Ɩsɔ maɣamaɣa kɛ ɩ́ sɛɛkɩ, ɩ́ sɛɛ-ɩ. Yaa ye tʋɣʋ Paalɩ kɛ ɩ́ caakɩ, ɩlɛ ɩ́ laa kʋlɛ. Ama samaa taa nɔɣɔlʋ ta cɔ.
Ntɛna Ilii tasa sɩ: Ma tike tǝkoŋ ma kɛna Tacaa kʋyɔɣɔtʋtʋ tɛlǝsʋlʋ. Ama tʋɣʋ Paalɩ kʋyɔɣɔtʋtʋ tɛlǝsǝlaa ná wɛ nasǝlɛ na nɩɩlɛ na naanʋwa (450).
Pá kɔna ma na-wɛɣɛ latǝcɛ latǝcɛ, na mpɛ pá kʋ́ pa nyǝŋ na pá tǝnɩ kɔtaɣa tǝlatɛ taasɩ tɔɔ. Ama pá taa mʋsɩ kɔkɔ.
Ɩlɛna pá sǝlǝmɩ pa tʋɣʋ, na máá sǝlǝmɩ ma Ɩsɔ tɔtɔ. Wei ɩ nyǝŋ ká tisi kɔkɔ na ká nyaɣa kɔtaɣa ŋkɛ tɔɣɔlɛ sɔsɔ. Ɩlɛna samaa tǝna tisi sɩ, pǝ wɛ teu.
Ntɛna Ilii tɔ Paalɩ kʋyɔɣɔtʋtʋ tɛlǝsǝlaa sɩ: Ɩ́ lǝsɩ latǝcɛnaa mpɛ pa taa lɛlʋ na ɩ́ caalɩ. Mpi tɔ, mǝ kǝlǝna paɣalɛ. Pǝ waalɩ, ɩlɛna ɩ́ sǝlǝmɩ mǝ tʋɣʋ na kʋ́ tisi kɔkɔ.
Ḿpʋ́ɣʋ́ pa mʋ latǝcɛ na pá kʋ́, na pá hiisi, na pá tʋ́ kɔtaɣa tǝlatɛ tɔɔ, na pá sǝlǝmǝɣɩ pa tʋɣʋ sɩ: Haɩ, Paalɩ, cɔ-tʋ. Na pá paakɩ na pá cɔɔkǝna pa kɔtaɣa tǝlatɛ, halǝna ilim sikuɣu. Ama Paalɩ ta cɔ-wɛɣɛ paa tɔmʋɣʋ kʋlʋmʋɣʋ.
Ilim sikuɣu waalɩ kɛ́ Ilii woŋa-wɛ sɩ: Ɩ́ kiisi sɔsɔm, ɩsǝntɔ kʋ hʋwɛɛ tɛɛna tiiliɣi, yaa ɩsǝntɔ pʋlʋpʋ tɔm caalǝna-kʋ. Yaa ntanyɩ kʋ pola mpaaʋ, yaa kʋ tooki, ɩlɛ ɩ́ feesi-kʋ.
Ḿpʋ́ɣʋ́ pa sɔɔsa koou, na pá sɔkɩ pa tǝɣɩ pa laɣalɛɛ, na pa ŋmantaasɩ, ɩsɩɩ pa tɩɩ lakɩ tɔ. Halǝna calǝm kpeŋ.
Ilim sikaa, ɩlɛna pá sɔɔsɩ koou ɩsɩɩ kpaŋtʋnaa, na pá yaakɩ pa tʋɣʋ, halǝna ilim kpiluɣu kɔtasɩ lapʋ waatʋ. Ama pǝ ta cɔ-wɛɣɛ paa tɔmʋɣʋ kʋlʋmʋɣʋ. Pǝ́cɔ́ pǝ ta hʋ́lɩ́-wɛɣɛ yaasi nɔɣɔlʋ.
Ḿpʋ́ɣʋ́ Ilii kota yǝlaa kɛ ɩ kiŋ. Ɩlɛna ɩ́ taɣanɩ Tacaa kɔtaɣa tǝlatɛ nte pa yɔkaa tɔ.
Ḿpʋ́ɣʋ́ ɩ kula pɛɛ naanʋwa na naalɛ, na pǝ́ kɛɛsǝna Yakɔpʋ lʋlʋɣʋ nyǝ́ma. Yakɔpʋ ɩnǝɣɩ Tacaa ka heelaa sɩ, paa yaa-ɩ sɩ Ɩsɛɣɛlɩ.
Pɛɛ anǝɣɩ ɩ ŋmana Tacaa kɛ kɔtaɣa tǝlatɛ. Na ɩ́ hɛɛ lonte na ɩ́ cɔɔna-tɛ. Lonte ntɛ́ tǝ tɔkɩ ɩsɩɩ lʋm liitilinaa hiu na naanʋwa kɛ́ mpʋ.
Ḿpʋ́ɣʋ́ ɩ taɣana taasɩ kɛ kɔtaɣa tǝlatɛ tɔɔ, na ɩ́ hiisi latǝcɛ na ɩ́ tǝnɩ.
Ɩlɛna ɩ́ tɔ́ mpa paa wɛ tǝna tɔ sɩ: Ɩ́ lu lʋm hɛɛsɩ liɣiti na ɩ́ pǝlɩ nantʋ na pǝ taasɩ tɔɔ. Pa lapa mpʋ, ɩlɛna Ilii sɩ: Ɩ́ lɛlɩ tɔm naalɛ nyǝm. Ilii sɩ: Ɩ́ tasa tɔm tooso nyǝm. Ɩlɛna pá lu lʋm na pá pǝlɩ mpʋ.
Ɩlɛna lʋm kpe. Halǝna pǝ́ su lonte nte ɩ ka hɛɛwa na ɩ́ cɔɔna kɔtaɣa tǝlatɛ tɔ.
Pǝ kɔma na pǝ tala waatʋ wei pa lakɩ ilim kpiluɣu kɔtasɩ tɔ, ɩlɛna Ɩsɔ kʋyɔɣɔtʋtʋ tɛlǝsʋlʋ Ilii kpǝtǝna kɔtaɣa tǝlatɛ na ɩ́ tɔ sɩ: Haɩ, Tacaa Apǝlaham na Ɩsaaka na Yakɔpʋ pa Ɩsɔ. Hʋlɩ saŋa sɩ nyaɣalɛ Ɩsɛɣɛlɩ nyǝ́ma Ɩsɔ, na maɣalɛ nyá tǝmlɛ tʋ. Nyá tɔmna sɩ má la ɩsǝntɔ.
Tacaa, mʋ ma sǝlǝmʋɣʋ. Haɩ, mʋ ma sǝlǝmʋɣʋ. Yǝlaa panɛ pá nyɩ sɩ, nyaɣalɛ Ɩsɔ Tacaa. Nyá caakǝna sɩ ń mǝŋna-wɛɣɛ tampana nna pa tǝŋaɣa hatoo lɔŋ tɔ a taa.
Ḿpʋ́ɣʋ́ Tacaa tisa kɔkɔ na ká nyaɣa kɔtaɣa nantʋ, na pǝ taasɩ, na pɛɛ, na tɛtʋ, na ká kpɛnna lonte taa lʋm.
Ɩsɛɣɛlɩ nyǝ́ma ná mpʋ, ɩlɛna pá hǝntɩ pa tǝnaɣa atɛ na pá má kapusi sɩ: Hei, Tacaa kɛlɛ Ɩsɔ maɣamaɣa. Ɩnǝɣǝlɛ Ɩsɔ maɣamaɣa.
Ḿpʋ́ɣʋ́ Ilii tɔma-wɛ sɩ: Ɩ́ kpa Paalɩ kʋyɔɣɔtʋtʋ tɛlǝsǝlaa tǝna, nɔɣɔlʋ ɩ taa fiti. Pa kpa-wɛ, ɩlɛna pá tiina-wɛɣɛ Kisɔŋ lɔɔʋ nɔɣɔ na ɩ́ lɛntɩ-wɛɣɛ tǝna.
Pǝ waalɩ kɛ́ Ilii tɔma Akapɩ sɩ: Polo ń tɔɣɔ na ń nyɔɔ. Mpi tɔ, ma nɩɩkɩ tɛʋ taŋ.
Wulaʋ tɛɛwa, ɩlɛna Ilii kpa Kamɛɛlɩ pʋɣʋ nyʋɣʋ taa, na ɩ́ hǝntɩ Tacaa kɛ atɛ. Ɩlɛna ɩ́ tʋ́ ɩ nyʋɣʋ kɛ ɩ yoo taa.
Ḿpʋ́ɣʋ́ ɩ tɔma ɩ waalɩ tǝŋlʋ sɩ: Kpa na ń nyǝnna teŋku hɔɣɔlʋɣʋ tɔɔ. Ɩ waalɩ tǝŋlʋ kpawa na ɩ́ kɔɔ, ɩlɛna ɩ́ heelɩ-ɩ sɩ: Pʋlʋ fɛɩ. Tɔm naatosompɔɣɔlaɣa kɛ ɩ tila-ɩ mpʋ, na ɩ́ nyǝnǝɣɩ.
Naatosompɔɣɔlaɣa nyǝm kɛ tǝmlɛ tʋ mǝlaa na ɩ́ yɔɣɔtɩ sɩ: Ma nawa ɩsɔŋmʋntiya lɩɩna teŋku taa, na ká kpaakɩ, ka ta kǝlɩ yʋlʋ ntantakʋ. Ntɛna Ilii tɔmɩ-ɩ sɩ: Polo ń heeli Akapɩ sɩ ɩ́ kpɛɛlɩ ɩ kpaɣanǝŋ na ɩ́ tii lɔŋ, tɛʋ ɩ taa tǝkɩ-ɩ.
Ɩlɛna tɛʋ kpa teu, na kʋ́ hɩɩkɩ sɔsɔm na wulaʋ wɛ ɩ kɛɛkɛ taa na ɩ kpeŋ Sisilee.
Ḿpʋ́ɣʋ́ Ilii lǝla ɩ tampala na Tacaa ha-ɩ toma. Ɩlɛna ɩ́ kpaɣa asewa kɛ Akapɩ kɛɛkɛ nɔɣɔ tɔɔ, halǝna pá sʋʋ ɩcatɛ.
Ḿpʋ́ɣʋ́ Akapɩ kɛɛsa ɩ alʋ Sesapɛɛlɩ kɛ pǝ tǝna mpi Ilii lapa tɔ. Na ɩsǝna ɩ kʋwa Paalɩ kʋyɔɣɔtʋtʋ tɛlǝsǝlaa tɔ.
Ɩlɛna Sesapɛɛlɩ tili na pá heeli Ilii sɩ: Ye cele ɩsǝntɔ taka ma ta kʋ-ŋ teitei ɩsɩɩ n kʋɣʋ Paalɩ kʋyɔɣɔtʋtʋ tɛlǝsǝlaa mpɛ tɔ, tɩɩŋ ɩ́ hɔ ma ŋkpaŋʋɣʋ na wahala sɔsɔ nɔɣɔlʋ.
Ḿpʋ́ɣʋ́ sɔɣɔntʋ kpa Ilii, na ɩ́ kpaɣa ɩ tǝmlɛ tʋ na pá se na pá polo Pɛɛsepa kɛ Yuta tɛtʋ taa, na ɩ́ yele ɩ tǝmlɛ tʋ kɛ tǝna.
Ɩlɛna ɩ́ tɔ kʋyakʋ kʋlʋmʋɣʋ kɛ wʋlaɣa tɛtʋ taa na ɩ́ caɣa tiikasɩ nasǝlɩ sɩ tɛɛ, na ɩ́ sǝlǝmɩ sǝm sɩ: Haɩ, Tacaa, pǝ nɩɩ-m, kpaɣa-m mpʋ. Mpi tɔ, ma ta kǝlɩ ta caanaa kɛ teu.
Ɩlɛna Ilii hǝntɩ tǝna na ɩ́ too. Na ɩsɔtaa tillu nɔɣɔlʋ ɩ kɔɔ na ɩ́ ma ɩ tɔɔ, na ɩ́ feesi-ɩ sɩ: Kʋlɩ na ń tɔɣɔ.
Ilii fema, ɩlɛna ɩ́ maɣana pɛtɛpɛtaɣa pɩɩwa pǝlɛ tɔɔ, na lʋm fulaɣa. Ɩ tɛma tɔɣɔʋ na nyɔɔʋ, ɩlɛna ɩ́ taɣanɩ hǝntʋɣʋ.
Ḿpʋ́ɣʋ́ Tacaa tillu kɔma na ɩ́ má ɩ tɔɔ na ɩ́ tɔmɩ-ɩ sɩ: Kʋlɩ na ń tɔɣɔ. Mpi tɔ, nyá mpaaʋ taɣalaa kɛ́.
Ilii kʋlaa na ɩ́ tɔɣɔ, ɩlɛna ɩ́ hiki alaafǝya na ɩ́ tɔ́ ilim na ahoo kɛ kʋyɛɛŋ nɩɩlɛ tǝcu. Halǝna ɩ́ tala Ɩsɔ pʋɣʋ Holɛpʋ.
Ilii tala Holɛpʋ pʋɣʋ taa, ɩlɛna ɩ́ sʋʋ kʋkpamʋɣʋ pʋʋɣʋ taa kɛ́ ahoo, na Tacaa pɔɔsɩ-ɩ sɩ: N lakɩ weɣe cǝnɛ?
Ḿpʋ́ɣʋ́ Ilii sɩ: Haɩ, Tacaa Ɩsɔ, Toma tǝna tʋ, ma sɛɛsa ɩsǝlɛ na nyá tǝmlɛ kɛ́. Ama Ɩsɛɣɛlɩ nyǝ́ma yɔkǝna nyana-wɛ mǝ nɔɣɔ pɛɛlʋɣʋ. Na kɔtaɣa tǝlatɛnaa, na pá kʋ́ nyá kʋyɔɣɔtʋtʋ tɛlǝsǝlaa. Ma tike kɛ pǝ sɔɔwa, na pa tɩɩ tɔŋna pɛɛkʋɣʋ sɩ pá kʋ-m.
Ntɛna Tacaa sɩ: Lɩɩ na ń kpa pʋɣʋ tɔɔ na ń sǝŋ ma ɩsɛntaa, na má tɔ́ na má tɛɛ. Pǝ tasaa ɩlɛ heelumuɣu nakʋlɩ kʋ hɔkaa kɛlɛ na kʋ fakɩ pɔɔŋ. Ama Tacaa fɛɩ pǝ taa. Pǝlɛ pǝ waalɩ kɛ́ tɛtʋ selaa, Tacaa fɛɩ pǝ taa tɔtɔ.
Tɛtʋ seluɣu mpɩ pǝlɛ pǝ waalɩ kɛ́ kɔkɔ ná hɔkaa. Tacaa fɛɩ kɛlɛ ka taa tɔtɔ. Pǝ waalɩ kɛ́ heelimaɣa nakǝlɩ ka fɛtaa, na Ilii nɩɩ ka taŋ.
Ɩlɛna ɩ́ takɩ ɩ ɩsɛntɔɔ kɛ́ ɩ kpaɩ na ɩ́ lɩɩ na ɩ́ sǝŋ kʋkpamʋɣʋ pʋ́ʋ́ɣʋ́ nɔɣɔ. Na ɩ́ nɩɩ pǝ tasa-ɩ pɔɔsʋɣʋ sɩ: Ilii n lakɩ weɣe cǝnɛ?
Ntɛna ɩ́ cɔ sɩ: Haɩ, Tacaa Ɩsɔ, Toma tǝna tʋ, ma sɛɛsa ɩsǝlɛ na nyá tǝmlɛ kɛ́. Ama Ɩsɛɣɛlɩ nyǝ́ma yɔkǝna nyana-wɛ mǝ nɔɣɔ pɛɛlʋɣʋ na kɔtaɣa tǝlatɛnaa, na pá kʋ́ nyá kʋyɔɣɔtʋtʋ tɛlǝsǝlaa. Ma tike kɛ pǝ sɔɔwa, na pa tɩɩ tɔŋna pɛɛkʋɣʋ sɩ pá kʋ-m.
Ḿpʋ́ɣʋ́ Tacaa tɔma Ilii sɩ: Mǝlɩ nyá nɔɔhɛɛ tɔɔ. Polo Tamasɩ na ń kpa Hasayɛlɩ kɛ Silii nyǝ́ma wulaʋ.
Ɩlɛna ń polo na ń kpa Nimsi pǝyalʋ Yehu kɛ Ɩsɛɣɛlɩ nyǝ́ma wulaʋ. Na ń kpa Safa pǝyalʋ Ilisee kɛ Apɛɛlɩ-Mehola kɛ Ɩsɔ kʋyɔɣɔtʋtʋ tɛlǝsʋlʋ wei ɩ ká lɛɛtɩ nyá lonte taa tɔ.
Hasayɛlɩ ɩ́ kpisa mpa pa tɔm, ɩlɛ Yehu náá kʋ́ pɛlɛ. Yehu ɩ́ kpisa mpa, ɩlɛ Ilisee náá kʋ́ pɛlɛ.
Ama maa yele yǝlaa iyisi naatosompɔɣɔlaɣa (7000) mpa pa ta luŋ tʋɣʋ Paalɩ na pá mʋsɩ-kʋ tɔ, na pa weesiŋ.
Ilii kʋla tǝna, ɩlɛna ɩ́ polo ɩ́ maɣana Safa pǝyalʋ Ilisee na pa halǝɣǝna naaŋ naanʋwa na naalɛ. Na Ilisee tɔka naanʋwa na naalɛ nyǝŋ. Ɩlɛna Ilii kpǝtǝna-ɩ na ɩ́ lɔɣɔ ɩ tɔɔ kɛ́ kpaɩ.
Ḿpʋ́ɣʋ́ Ilisee lɔ akuɣu tǝya, na ɩ́ kpaɣa Ilii waalɩ kɛ́ asewa na ɩ́ tɔmɩ-ɩ sɩ: Haɩ, yele-m, na má polo na má lá ma caa na ma too kɛ pǝ lapa wulee. Ɩlɛna má kɔɔ na má tǝŋɩ-ŋ. Ntɛna Ilii sɩ: Polo. Ma ta taŋɩ-ŋ se. Ń kɔɔ.
Ɩlɛna Ilisee mǝlɩ ɩ naaŋ kʋhalǝŋ cɔlɔ, na ɩ́ kpa-ɩ na ɩ́ la kɔtaɣa, na ɩ́ kpaɣa akuɣu kpatǝŋ na ɩ́ taɣanǝna kɔkɔ na ɩ́ tǝsɩ nantʋ. Ɩlɛna ɩ́ ha ɩ cɔlɔ nyǝ́ma na pá tɔɣɔ. Ɩlɛna ɩ́ tǝŋ Ilii, na ɩ́ pǝsɩ ɩ pǝyalʋ.
Ḿpʋ́ɣʋ́ kʋyakʋ nakʋlɩ, Silii wulaʋ Pɛnɩ-Hatatɩ kpeɣela ɩ yoolaa, na pa kpaɣanǝŋ, na pa yoou kɛɛkɛnaa. Na pa cɔlɔ awulaa hiu na naanʋwa na naalɛ. Na pá polo Samalii nyǝ́ma kɛ yoonaʋ.
Ḿpʋ́ɣʋ́ Silii wulaʋ tilaa na pá heeli Ɩsɛɣɛlɩ wulaʋ Akapɩ sɩ:
Cɛlɛ-m nyá liɣitee, na nyá wʋla, na nyá alaa na nyá piya mpa pa kǝla alaafǝya tɔ.
Ntɛna Ɩsɛɣɛlɩ wulaʋ tili sɩ pa heeli-ɩ sɩ: Má sama. Ɩlɛ ma maɣamaɣa kɛ maa ha-ŋ, na pǝ́ kpɛnna ma kʋwɛnam.
Ḿpʋ́ɣʋ́ Pɛnɩ-Hatatɩ tasa tiluɣu kɛ tɔm naalɛ nyǝm. Na pá polo pá heeli Akapɩ sɩ: Pɛnɩ-Hatatɩ sɩ pǝ taɣa nyá liɣitee na nyá wʋla na nyá alaa na nyá piya tike kɛ ɩ caakɩ.
Akapɩ nyɩ teu sɩ cele ɩsǝntɔ waatʋ maa tili ma yǝlaa na pá yasɩ nyá kawulaɣa tǝyaɣa, na nyá waalɩ nyǝ́ma nyǝŋsɩ taa, na pá kpaɣa nyá wontunaa kʋpantʋ.
Ḿpʋ́ɣʋ́ Ɩsɛɣɛlɩ wulaʋ kota tɛtʋ nyʋɣʋ nyǝ́ma tǝna na ɩ́ tɔ-wɛ sɩ: Mǝ maɣamaɣa ɩ́ nawa tǝkpataa sɩ ɩsaɣatʋ kɛ ɩnɛ ɩnɩ ɩ pɛɛkǝɣǝna-tʋ. Pǝ tɔɔ kɛ́ ɩ tilaa sɩ má cɛlɛ-ɩ ma alaa, na ma piya, na ma liɣitee, na ma wʋla. Pǝ́cɔ́ ma ta tɩɩ kisina-ɩ pʋlʋ.
Ntɛna nyʋɣʋ nyǝ́ma na ɩcatɛ tǝna yǝlaa tɔ sɩ: Taa tisi na ń nɩɩna-ɩ.
Ḿpʋ́ɣʋ́ Akapɩ heela Pɛnɩ-Hatatɩ tillaa sɩ: Ɩ́ heeli-ɩ sɩ ma cɛlaɣa-ɩ mpi ɩ ka sǝlǝma kancaalaɣa tɔɣɔ. Ama mpi ɩ pɛɛkǝɣɩ nɔɔnɔɔ tɔ, ma kisaa yoo. Ɩlɛna tillaa náá polo na pá heeli Pɛnɩ-Hatatɩ kɛ mpʋ.
Mpʋɣʋlɛ Pɛnɩ-Hatatɩ tasa tillaa tooso nyǝ́ma kɛ tiluɣu na pá heeli Akapɩ sɩ: Ye ma ta yɔkɩ Samalii ɩcatɛ tǝmʋɣʋmʋɣʋ, na ma yoolaa cosi tǝ tɛtʋ kɛ pa ŋkulee taa na pá kpeena. Tɩɩŋ ɩ́ tʋ-m wahala.
Kɛlɛna Ɩsɛɣɛlɩ wulaʋ sɩ: Pa tuka ɩtuule sɩ, pa kʋɣɩ tɔɣɔlaɣa kɛ́ na pǝ́cɔ́ pá paana ka kɔŋlɛ.
Pa pona Pɛnɩ-Hatatɩ kɛ tɔm ntɩ tɔ na pá maɣana ɩ na awulaa lɛmpa kɛ coka taa kɛ́ na pá nyɔɔkɩ sʋlʋm. Ḿpʋ́ɣʋ́ ɩ tɔma ɩ yoolaa sɩ: Ɩ́ taɣanɩ mǝ tɩ na ɩ́ niki yoou. Ɩlɛna pɛlɛ pá la mpʋ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ɩ polaa na ɩ́ maɣana Ɩsɛɣɛlɩ wulaʋ Akapɩ, na ɩ́ tɔ sɩ: Tacaa sɩ má heeli-ŋ sɩ yoolaa tuutuuma wei n naakɩ ɩsǝntɔ tɔ, maa tʋ-wɛɣɛ nyá niŋ taa kɛ́ saŋa maɣamaɣa. Ɩlɛna pǝ́cɔ́ ń nyɩ sɩ maɣalɛ Tacaa.
Ntɛna Akapɩ pɔɔsɩ sɩ: Awe toŋ taa kɛ́ pɩɩ tʋna-wɛɣɛ ma niŋ taa? Tacaa sɩ: Yoolaa kʋfama mpa kʋmataŋnaa sɔsaa kpaɣaa tɔ mpɛ pa toŋ taa kɛ́. Akapɩ sɩ: Na awe ká caalǝna yoou? Ɩsɔ kʋyɔɣɔtʋtʋ tɛlǝsʋlʋ sɩ: Nyaɣa.
Ḿpʋ́ɣʋ́ Akapɩ kala yoolaa mpɛ, pa wɛ yǝlaa ŋmʋnʋɣʋ na hiu na naanʋwa na naalɛ (232). Ɩlɛna ɩ́ kala Ɩsɛɣɛlɩ yoolaa tǝna. Pɛlɛ pa wɛ yǝlaa iyisi naatosompɔɣɔlaɣa (7000).
Ɩlɛna yoolaa mpɛ pá tii kolontunaa tɔɔ kɛ́ ilim sikuɣu waatʋ. Pɛnɩ-Hatatɩ na ɩ awulaa pa tɔŋna sʋlʋm lipu kɛ coka taa. Ɩ kʋsa feŋlaa sɩ pá ná mpi pǝ lakɩ tɔ. Ɩlɛna pɛlɛ pá heeli-ɩ sɩ: Samalii yoolaa tɛma lɩɩʋ kɛ́.
<range>
Ntɛna ɩ́ yɔɣɔtɩ sʋlʋm tɔm sɩ: Ye ciikuɣu kɛ pa kɔŋ, ɩlɛ ɩ́ kpa-wɛ na pa ɩsɛ. Yaa ye yoou kɛ pa tɩɩ kɔŋ ɩ́ kpa-wɛ na pa ɩsɛ tɔtɔ.
Ḿpʋ́ɣʋ́ yoolaa kʋfama mpɛ na Ɩsɛɣɛlɩ yoolaa, pa lɩɩ ɩcatɛ taa,
na paa wei ɩ kʋ kolontu. Ama Silii nyǝ́ma kuu-tɛ na Ɩsɛɣɛlɩ nyǝ́ma tʋ pa waalɩ. Ɩlɛna Pɛnɩ-Hatatɩ na lɛlaa pá caɣa kpaɣanǝŋ na pá se.
Ɩsǝna Ɩsɛɣɛlɩ wulaʋ yoona Silii nyǝ́ma na ɩ́ kpiisi pa kpaɣanǝŋ na ɩ́ wakǝlɩ pa yoou kɛɛkɛnaa, na ɩ́ pɛlɩ pa niŋ kɛ sɔsɔm tɔɣɔlɛ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ mǝlaa na ɩ́ heeli Ɩsɛɣɛlɩ wulaʋ sɩ: Kaasɩ nyá tɩ na ń maɣasɩ teu kɛ mpi n ká la tɔ. Mpi tɔ, Silii wulaʋ na ɩ yoolaa paa mǝlɩ pǝnte ɩsǝntɔ waatʋ sɩ pa yookina-ŋ.
Ḿpʋ́ɣʋ́ kʋyakʋ nakʋlɩ, Silii wulaʋ waalɩ nyǝ́ma tɔma-ɩ sɩ: Ɩsɛɣɛlɩ nyǝ́ma Ɩsɔ kɛ pɔɔŋ nyǝŋ kɛ́. Pǝ tɔɔ kɛ́ pa kǝla-tʋ. Mpʋ tɔ, tǝ́ polo tǝ́ yoona-wɛɣɛ tɛtɛkǝlɛ taa. Ɩsɩɩ tǝ kǝla-wɛ.
Lǝsɩ awulaa mpɛ na ń lɛɛtɩ pa lona taa kɛ́ kʋfǝnɛɛnaa.
Ɩlɛna ń kpaɣa yoolaa kʋfama ɩsɩɩ mpa pa sǝpa tɔ, na ń caa kpaɣanǝŋ na yoou kɛɛkɛnaa, ɩsɩɩ lɔŋ nyǝ́ma. Ɩlɛna tǝ́ suli Ɩsɛɣɛlɩ nyǝ́ma kɛ tɛtɛkǝlɛ taa. Ɩsɩɩ tǝ kǝla-wɛ. Ḿpʋ́ɣʋ́ Pɛnɩ-Hatatɩ mʋ mpɛ ɩnɩ pa tɔm ntɩ.
Pǝnaɣa sikaa ɩsɩɩ mpʋ, ɩlɛna ɩ́ kala ɩ yoolaa na ɩ́ kpaɣa-wɛ na ɩ́ pona Afɛkɩ kɛ Ɩsɛɣɛlɩ nyǝ́ma yoonaʋ.
Ḿpʋ́ɣʋ́ Akapɩ ná kala ɩ yoolaa, na pá polo pa kolontunaa kɛ yoonaʋ. Na pá siki kpeka naalɛ, ɩsɩɩ pǝ́ŋ́ kalakisi. Na Silii nyǝ́ma náá waasa tɛtʋ tǝna.
Mpʋɣʋlɛ Ɩsɔ kʋyɔɣɔtʋtʋ tɛlǝsʋlʋ mǝla Ɩsɛɣɛlɩ wulaʋ kiŋ na ɩ́ tɔ sɩ: Tacaa yɔɣɔtaa sɩ timpi Silii nyǝ́ma tɔma sɩ, maɣa pɔɔŋ taa Ɩsɔ tɔ, maa tʋ-wɛɣɛ nyá niŋ taa. Ɩlɛna pá nyɩ sɩ maɣalɛ Tacaa.
Ḿpʋ́ɣʋ́ pa sika tǝma kiŋ kɛ kʋyɛɛŋ naatoso tǝcu na pá nyǝnǝɣɩ tǝma. Ɩlɛna pá yoo naatosompɔɣɔlaɣa nyǝŋkʋ wule. Ḿpʋ́ɣʋ́ Ɩsɛɣɛlɩ kʋ Silii yoolaa kɛ iyisi nɩɩnʋwa (100000) kɛ kʋyakʋ kʋlʋmʋɣʋ.
Pǝ kaasa yoolaa iyisi hiu na naatosompɔɣɔlaɣa (27000) wei ɩlɛna pɛlɛ pa kuu-tɛ. Ɩlɛna pá sʋʋ Afɛkɩ ɩcatɛ taa, na ɩcatɛ koluŋa ti na pǝ́ nyǝkɩ-wɛ. Ama Pɛnɩ-Hatatɩ ná pǝsaa na ɩ́ se na ɩ́ ŋmɛlɩ ɩcatɛ taa kutuliya nakǝlɩ ka taa.
Ḿpʋ́ɣʋ́ ɩ waalɩ nyǝ́ma polaa na pá heeli-ɩ sɩ: Tǝ nɩɩwa sɩ Ɩsɛɣɛlɩ awulaa wɛna yǝlaa pǝtɔɔtɛɛ kɛ́. Ɩlɛ tɩɩ takɩ fɔlǝtɔnaa na tǝ́ tʋ́ ta luuŋ tɛɛ kɛ́ ŋmɩɩsɩ, na tǝ́ polo tǝ́ maɣana Ɩsɛɣɛlɩ wulaʋ, ntanyɩ ɩ kaa kʋ-ŋ.
Mpʋɣʋlɛ pa taka pa laŋwakǝllɛ wontu ntɩ, na pá tʋ pa luuŋ tɛɛ kɛ́ ŋmɩɩsɩ na pá polo Ɩsɛɣɛlɩ wulaʋ cɔlɔ na pá heeli-ɩ sɩ: Nyá yom Pɛnɩ-Hatatɩ wiikina-ŋ sɩ ń taa kʋ-ɩ. Ntɛna Akapɩ sɩ: Ha, ɩ ta sɩ taa? Hɔɔ, ma taapalʋ kɛ́ te.
Tǝnaɣalɛ Silii wulaʋ tillaa mapa kapuka sɩ: Ha, nyá taapalʋ kɛ? Akapɩ sɩ: Ɩ́ polo ɩ́ kɔna-ɩ. Ɩlɛna Pɛnɩ-Hatatɩ lɩɩ na ɩ́ kɔɔ, na Akapɩ kpaasɩ-ɩ ɩ kɛɛkɛ taa.
Ɩlɛna ɩ́ tɔ́ Akapɩ sɩ: Maa mǝlǝna-ŋ acalɛɛ wena ma caa ká lɛɛka nyá caa tɔ. Ye n nɔkaa n pɛɛtǝna Tamasɩ nyǝ́ma kɛ nyá tɛtʋ kʋlʋlʋm ɩsɩɩ ma caa pɛɛtaɣana Samalii nyǝ́ma tɔ. Ɩlɛna Akapɩ sɩ: Ɩlɛ má na-ŋ tɩɩ pɛɛlɩ nɔɣɔ, na má yele-ŋ na ń kpe. Pa tɛma nɔɣɔ pɛɛlʋɣʋ ɩlɛna Akapɩ yele Pɛnɩ-Hatatɩ na ɩ́ tɛɛ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsǝlaa taa nɔɣɔlʋ tɔma ɩ tɔɣɔntǝlɛ sɩ: Tacaa yɔɣɔtaa sɩ ń ma-m. Ama ɩ́lɛ́ ɩ ta tisi.
Ntɛna ɩ́ tɔ sɩ: Timpi ń kpɛɛna Ɩsɔ kʋyɔɣɔtʋtʋ tɔ, ye n kʋla kpente, tɔɣɔlaɣa ká katɩ-ŋ na ká kʋ-ŋ. Kʋpampǝlɛ na ɩ́ tɛɛ na ɩ́ suli tɔɣɔlaɣa na ká kʋ-ɩ.
Ḿpʋ́ɣʋ́ kʋlʋm ɩnɩ ɩ pola lɛlʋ kiŋ, na ɩ́ tɔmɩ-ɩ sɩ: Ma-m. Ɩlɛna ɩ́lɛ́ ɩ́ mapɩ-ɩ na calǝm lɩɩ.
Ɩlɛna ɩ́ hɔkɔ saalaɣa kɛ ɩ nyʋɣʋ na ɩ́ polo ɩ́ ŋmɛlɩ mpaaʋ ŋku akapɩ ká tǝŋ tɔ kʋ nɔɣɔ.
Waatʋ wei wulaʋ tɛɛkaɣa, ɩlɛna Ɩsɔ kʋyɔɣɔtʋtʋ tɛlǝsʋlʋ ma kapuka sɩ: Haɩ, Tacaa, ma ɩsǝlɛ ka sɛɛna yoou kɛ́. Ɩlɛna nɔɣɔlʋ lɩɩ na ɩ́ kɔna-m yom sɩ má tɔkɩ-ɩ. Na ɩ́ heeli-m sɩ ye ɩ fitaa paa kʋ-m. Yaa ma fɛlɩ-ɩ liɣitee nyǝɣǝtʋ iyisi tooso (3000).
Tɔʋ, pǝ kɔma na ma ɩsǝlɛ sɛɛ teu, ɩlɛna yom náá se. Ntɛna Ɩsɛɣɛlɩ wulaʋ sɩ: Ha, n kʋ nyá tɩ tɔm kɛ́ té.
Tǝnaɣa apalʋ ɩnɩ ɩ kɔɔla ɩ ɩsɛntɔɔ saalaɣa, na wulaʋ cɛkǝna sɩ ɩ kɛ́ Ɩsɔ kʋyɔɣɔtʋtʋ tɛlǝsǝlaa taa nɔɣɔlʋ.
Mpʋɣʋlɛ Ɩsɔ kʋyɔɣɔtʋtʋ tɛlǝsʋlʋ sɩ, Tacaa yɔɣɔtaa sɩ: Timpi ma tɔma sɩ pá kʋ́ yʋlʋ, na Akapɩ ń yele-ɩ na ɩ́ tɛɛ tɔ, nyaa sǝna ɩ lonte, na Ɩsɛɣɛlɩ yǝlaa sɩ yʋlʋ ɩnɩ ɩ nyǝ́ma lonte.
Ḿpʋ́ɣʋ́ wulaʋ Akapɩ laŋlɛ ta hɛɛna tɔm ntɩ, na ɩ́ mǝlɩ ɩ tɛ na pááná.
Pǝlɛ pǝ waalɩ, apalʋ nɔɣɔlʋ ɩ ka wɛna Sisilee, na pá yaa-ɩ sɩ Napɔtɩ. Ɩ wɛna tɩɩŋ wei pa yaa sɩ lɛsɛŋ tɔ ɩ taalɛ kɛ Ɩsɛɣɛlɩ wulaʋ tǝyaɣa cɔlɔ.
Ḿpʋ́ɣʋ́ kʋyakʋ nakʋlɩ wulaʋ tɔma Napɔtɩ sɩ: Cɛlɛ-m nyá lɛsɛŋ taalɛ nte tǝ wɛ ma tǝyaɣa cɔlɔ tɔ, na má hala tuusi. Maa laɣasɩ-ŋ nte tǝ kǝla mpʋ tɔ. Yaa ye n tɩɩ sɔɔlaa, ma fɛlɩ-ŋ pǝ liɣitee.
Ntɛna Napɔtɩ sɩ: Tacaa ɩ́ pona mpusi kɛ́ pooluŋ, na mpi maa cɛlɛ-ŋ kpancoou ŋku ma caanaa yelina-m tɔ.
Ḿpʋ́ɣʋ́ Akapɩ laŋlɛ ta hɛɛna Napɔtɩ tɔm ntɩ, na ɩ́ haɣa pááná, na ɩ́ polo ɩ́ hǝntɩ ɩ kato tɔɔ, na ɩ́ ha yǝlaa kɛ siɣile na ɩ́ kisi tɔɣɔʋ.
Ntɛna ɩ alʋ pɔɔsɩ-ɩ sɩ: Pepe lapa na ń kisi tɔɣɔʋ?
Mpʋɣʋlɛ sɩ: Ma yɔɣɔta Napɔtɩ kɛ Sisilee kɛ́ sɩ ɩ́ cɛlɛ-m ɩ lɛsɛŋ taalɛ, na ma fɛlɩ-ɩ liɣitee, yaa ye ɩ caakɩ ma laɣasɩ-ɩ kʋfatɛ na ɩ́ kisi.
Kɛlɛna Sesapɛɛlɩ sɩ: Pʋwɛ, ntɔŋ n sɔɔkɩ sɩ ń kɛ́ Ɩsɛɣɛlɩ wulaʋ na? Kʋlɩ na ń tɔɣɔ. Maa cɛlɛ-ŋ Napɔtɩ taalɛ.
Ɩlɛna alʋ ɩnɩ ɩ ŋmaa Sisilee ɩcatɛ nyʋɣʋ nyǝ́ma kɛ lɛɛtǝlǝnaa na Akapɩ hǝtɛ taa sɩ: Ɩ́ koti samaa kɛ nɔhɔkʋtʋ kotuɣu, na ɩ́ tʋ Napɔtɩ sɩ ɩ́ paasǝna kotuɣu ŋkʋ. Ɩlɛna ɩ́ pona tɛtɛlataa napǝlǝɣɩ ɩ kiŋ na pá suu-ɩ tɔm sɩ, ɩ tǝŋsa Ɩsɔ na wulaʋ kɛ mpusi. Ɩlɛna pá lɩɩna-ɩ ɩcatɛ waalɩ na pá kʋ-ɩ na pɛɛ. Ɩ tɛma mpʋ, ɩlɛna ɩ́ tʋ wulaʋ kʋyʋsʋm, na ɩ́ tilina Sisilee ɩcatɛ nyʋɣʋ nyǝ́ma, na pǝ sɔsaa sɩ pá paasǝna-tɩ.
<range>
<range>
Ɩlɛna pɛlɛ pá lá teitei ɩsɩɩ Sesapɛɛlɩ tʋɣʋ-wɛɣɛ ɩ lɛɛtǝlǝnaa taa tɔ.
Pa kota samaa kɛ nɔhɔkʋtʋ kotuɣu na pá tʋ́ Napɔtɩ sɩ ɩ́ paasǝna-kʋ.
Ḿpʋ́ɣʋ́ tɛtɛlataa naalɛ kɔma kotuɣu taa tǝna, na pá tɔ́ sɩ: Napɔtɩ tǝŋsa Ɩsɔ, na wulaʋ kɛ mpusi. Tete ɩsɩɩ saŋa tɔ, pa lɩɩna-ɩ ɩcatɛ waalɩ na pá yaɣa-ɩ pɛɛ na pá kʋ́.
Ḿpʋ́ɣʋ́ nyʋɣʋ nyǝ́ma tilaa na pá heeli Sesapɛɛlɩ sɩ pa kʋwa Napɔtɩ na pɛɛ.
Waatʋ wei alʋ ɩnɩ ɩ nɩɩ mpʋ, ɩlɛna ɩ́ heeli ɩ paalʋ sɩ: Polo ń kpaɣa taalɛ nte Napɔtɩ ka kisa-ŋ pɛɛtǝnaʋ tɔ. Ɩ sǝpa.
Ḿpʋ́ɣʋ́ Akapɩ pola kpakpaa, na ɩ kpaɣa taalɛ ńtɛ́.
Ḿpʋ́ɣʋ́ Tacaa heela Ɩsɔ kʋyɔɣɔtʋtʋ tɛlǝsʋlʋ Ilii wei ɩ kɛ́ Tisipe ɩcatɛ tʋ tɔ sɩ:
Polo Ɩsɛɣɛlɩ wulaʋ tɛɣɛ Samalii. Ɩ wɛ Napɔtɩ taalɛ nte ɩ lɛɛkaa tɔ tǝ taa.
Ye n talaa ɩlɛ n tɔmɩ-ɩ sɩ: Tacaa yɔɣɔtaa sɩ n kʋ́ yʋlʋ ntɛ́, na ń kɔɔ ɩ wontu tɔɣɔʋ na? Timpi taa hasɩ niisa Napɔtɩ calǝm tɔ, tǝnaɣa sɩɩ niisi nyá nyǝm tɔtɔ.
Ilii tala Akapɩ kiŋ ɩlɛna ɩ́ pɔɔsɩ-ɩ sɩ: Ma kolontu n kɔmaɣa? Ɩsɔ kʋyɔɣɔtʋtʋ tɛlǝsʋlʋ sɩ: Yɛɛ ma kɔma. Timpi nyá laŋlɛ hɛɛna mpi pǝ ta maɣa Tacaa tɔ pǝ lapʋ tɔ.
Ɩ tɔma sɩ: Maa kpiisi nyana nyá lʋlʋɣʋ nyǝ́ma tǝna. Pǝ kpaɣaʋ sɔsaa na piya tɔ.
Maa la nyá tǝyaɣa nyǝ́ma kɛ teitei ɩsɩɩ maa lapʋ Solopʋwam na Pasa pa nyǝŋsɩ tɔ. Mpi tɔ, n kǝla ɩ pááná kɛ kʋsʋɣʋ. Pǝ́cɔ́ n tusa Ɩsɛɣɛlɩ nyǝ́ma kɛ laatʋ taa.
Ḿpʋ́ɣʋ́ Ilii tasaa sɩ: Nyá alʋ Sesapɛɛlɩ nyǝntʋ wɛɛ tɔtɔ. Hasɩ ká tɔɣɔna-ɩ Sisilee koloŋa kite.
Pǝlɛ pǝ paasi, ye nyá tǝyaɣa tʋ wei ɩ́ sǝpa tǝyaɣa, hasɩ ka tɔɣɔna-ɩ. Na wei ɩ́ sǝpa taalɛ, kpeliŋ tɔɣɔ ɩ́lɛ́.
Too tɔ, nɔɣɔlʋ ta lata mpi pǝ ta maɣa Tacaa tɔ, ɩsɩɩ Akapɩ. Ɩ alʋ Sesapɛɛlɩ tʋsǝna-ɩ.
Ɩ́ na nɔɣɔlʋ pa ta maɣa acaalǝtʋ. Mpi tɔ, ɩ laakaɣa tɩɩŋ kɛ teitei kɛ́ ɩsɩɩ Amolii nyǝ́ma, mpa Tacaa tɔɣɔnaa na pǝ́ fɛɛ Ɩsɛɣɛlɩ nyǝ́ma tɔ.
Akapɩ nɩɩ mpʋ, ɩlɛna ɩ laŋlɛ wakǝlɩ sɔsɔm. Na ɩ́ cǝlɩ ɩ wontu na laŋwakǝllɛ, na ɩ́ suu fɔlǝtɔnaa taka na ɩ́ hǝntǝɣǝna. Na ɩ́ hɔkɔ nɔɣɔ, na ɩ́ tɔŋ nɔɔhǝlɛ nɔɔhǝlɛ.
Mpʋɣʋlɛ Tacaa heela Ilii sɩ:
Timpi akapɩ laŋlɛ wakǝla katatǝlaɣa kɛ ɩsǝntɔ tɔ. Maa tasǝɣɩ mpusi kɔnaʋ kɛ ɩ tǝyaɣa tɔɔ kɛ́ ɩ kawulaɣa waatʋ. Ama ɩ pǝyalʋ waatʋ taa kɛ́ maa la mpʋ.
Ḿpʋ́ɣʋ́ pɩɩsɩ naalɛ tɛɛwa, yoou ta kɔɔ Ɩsɛɣɛlɩ na Silii nyǝ́ma pa hɛkʋ.
Pǝnaɣa tooso nyǝŋka taa kɛ́ Yuta wulaʋ Sosafatɩ pola Ɩsɛɣɛlɩ wulaʋ Akapɩ kɛ naʋ.
Pǝyele Akapɩ ka tɛma ɩ waalɩ nyǝ́ma kɛ heeluɣu sɩ: Ɩ́ nyǝ́má teu sɩ tá tǝnna Lamɔtɩ ɩcatɛ kɛ Kalaatɩ tɛtʋ taa. Ɩlɛ pǝ fɛɩ sɩ ɩ́ la sika na tǝ lɛɛkʋɣʋ kɛ Silii nyǝ́ma.
Mpʋɣʋlɛ Akapɩ pɔɔsa Sosafatɩ sɩ: N kaa kɔɔ na ń sǝna-m na tǝ́ lɛɛkɩ-tɛ? Sosafatɩ sɩ má na ma yoolaa na ma kpaɣanǝŋ ta sɔɔlʋ pɩɩwa sɩ tɩɩ sǝna-ŋ.
Paa na mpʋ, ɩlɛna Sosafatɩ sɩ: Pɔɔsɩ Tacaa na pǝ́cɔ́.
Mpʋɣʋlɛ Ɩsɛɣɛlɩ wulaʋ kota ɩ Ɩsɔ kʋyɔɣɔtʋtʋ tɛlǝsǝlaa. Pa wɛ yʋlʋnyɔɔŋ nasǝlɛ (400) kɛ mpʋ, na ɩ pɔɔsɩ-wɛ sɩ: Pǝ wɛɛ sɩ má polo má lɛɛkɩ Lamɔtɩ ɩcatɛ kɛ Kalaatɩ tɛtʋ taa yaa má yele? Ntɛna Ɩsɔ kʋyɔɣɔtʋtʋ tɛlǝsǝlaa sɩ: Polo, Tacaa ká tʋ-wɛɣɛ nyá niŋ taa.
Paa na mpʋ Sosafatɩ ta nyɔlɔ-tɩ. Ɩlɛna ɩ́ pɔɔsɩ sɩ: Pǝ ta kaasɩ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ, wei ɩ ká yɔɣɔtǝna-tʋɣʋ Tacaa tɔ?
Ntɛna Akapɩ sɩ: Teu, Imila pǝyalʋ Misee wɛɛ. Ama maa caakɩ-ɩ kɛ́. Mpi tɔ, ɩsaɣatʋ kɛ ɩ heeliɣi-m tam. Ntɛna Sosafatɩ ma kapuka sɩ: Paa yɔɣɔtǝɣɩ Ɩsɔ kʋyɔɣɔtʋtʋ tɛlǝsʋlʋ kɛ mpʋ.
Ḿpʋ́ɣʋ́ Akapɩ yaa kawulaɣa tǝyaɣa tǝmlɛ tʋ nɔɣɔlʋ, na ɩ tili-ɩ sɩ: Polo na ń yaa Misee kɛ lɔŋ.
Awulaa mpɛ pa naalɛ pa suu pa kawulaɣa wontu kɛ́, na pá caɣa pa kpelasɩ tɔɔ kɛ́ Samalii tɔm tǝhʋʋlɛ cɔlɔ. Ɩlɛna Ɩsɔ kʋyɔɣɔtʋtʋ tɛlǝsǝlaa kpaalǝɣɩ pa tɔmnaa.
Kenaana pǝyalʋ wei pa yaakaɣa sɩ Setekiya tɔ, ɩ ka kɛ́ pa taa lɛlʋ kɛ́. Ɩ ka lupa ɩ tǝɣɩ nyǝɣǝlʋɣʋ hǝŋ kɛ́ na ɩ́ tɔŋ sɩ: Hǝŋ ɩnɛ ɩ hʋlǝɣǝna toŋ wei n ká kǝlǝna Silii yoolaa tɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsǝlaa lɛlaa ná yɔɣɔta tɔm kʋlʋmtʋ ntɩ tɔtɔ sɩ: Ta caa, polo ń lɛɛkɩ Lamɔtɩ ɩcatɛ kɛ Kalaatɩ tɛtʋ taa. Tacaa ká tʋ-tɛɣɛ nyá niŋ taa kɛ́ na ń pǝsɩ-tɛ.
Ḿpʋ́ɣʋ́ tillu wei ɩ pola Misee waalɩ tɔ ɩ heela-ɩ sɩ: Ɩsɔ kʋyɔɣɔtʋtʋ tɛlǝsǝlaa tǝna kpɛnta nɔɣɔ kɛ́, na pá heeliɣi wulaʋ sɩ ɩ ká la aka. Pǝ tɔɔ tɔ, nyana-wɛ ɩ́ kpɛntɩ nɔɣɔ.
Ntɛna Misee sɩ: Ma tuuna Tacaa sɩ, nti Ɩsɔ ká heeli-m tɔɣɔ maa yɔɣɔtɩ.
Ɩ tala wulaʋ kiŋ, ɩlɛna wulaʋ pɔɔsɩ-ɩ sɩ: Misee, tǝ́ polo na tǝ́ lɛɛkɩ Lamɔtɩ ɩcatɛ yaa tǝ taa polo? Ntɛna Misee sɩ: Ma ta taŋɩ-ŋ se. Polo, Tacaa ká tʋ-tɛɣɛ nyá niŋ taa kɛ́.
Mpʋɣʋlɛ wulaʋ sɩ: Aweɣe n sɩɩwa sɩ ɩ́ pɔɔlǝɣɩ-ŋ na pǝ́cɔ́ ń tɛlǝsɩ-m tɔm nti Tacaa heela-ŋ tɔ?
Ntɛna Misee sɩ: Ma nawa Ɩsɛɣɛlɩ yoolaa yawa yem kɛ́ pɔɔŋ taa, ɩsɩɩ heeŋ wei ɩ fɛɩna tiikilu tɔ. Ɩlɛna Tacaa yɔɣɔtɩ sɩ, pa fɛɩna wulaʋ. Yoou tɛma, paa wei ɩ́ kpe.
Kɛlɛna Akapɩ pǝsǝna Sosafatɩ tɔɔ sɩ: Ntɔŋ maa heela-ŋ sɩ ɩsaɣatʋ tike kɛ ɩ heeliɣi-m tam?
Ḿpʋ́ɣʋ́ Misee tasaa sɩ: Tɔʋ, nɩɩ Tacaa tɔm. Ma na-ɩ na ɩ́ caɣa ɩ kawulaɣa kumte tɔɔ, na ɩ ɩsɔtaa tillaa sǝŋaa na pá tʋ-ɩ hɛkʋ.
Ɩlɛna ɩ́ pɔɔsɩ-wɛ sɩ: Awe ká polo na ɩ́ tʋsɩ Akapɩ sɩ ɩ lɛɛkɩ Lamɔtɩ ɩcatɛ na pá kʋ-ɩ? Ɩnɛ sɩ ɩ nyǝntʋ ntɔ. Ɩnɛ ɩ́lɛ́ sɩ ɩ́lɛ́ ɩ nyǝntʋ ntɔ.
Mpʋɣʋlɛ feesuɣu nakʋlɩ kʋ kʋlaa sɩ ŋkʋ kɩɩ polo. Tacaa sɩ: Ɩsǝnaɣa n ká la?
Ḿpʋ́ɣʋ́ sɩ ŋkʋ kɩɩ tʋ Akapɩ kʋyɔɣɔtʋtʋ tɛlǝsǝlaa taa kɛ́ pɔpɔtʋ. Tacaa sɩ: Tɔʋ, polo na ń la mpʋ.
Ɩlɛna Misee tasa sɩ: Ntǝɣǝlɛ, Tacaa yelina sɩ pǝ́ tʋ́ nyá kʋyɔɣɔtʋtʋ tɛlǝsǝlaa taa kɛ́ pɔpɔtʋ. Tɔfɔ mpusi kɛ́ ɩ caa ɩ kɔna-ŋ.
Tǝnaɣalɛ Sitekiya kpǝtǝna Misee, na ɩ́ mapɩ-ɩ kataŋa na ɩ́ pɔɔsɩ-ɩ sɩ: Tacaa Feesuɣu lɩɩna ma taa, na kʋ́ kɔɔ na kʋ́ heeli-ŋ yaa?
Mpʋɣʋlɛ Misee sɩ: Kʋyakʋ ŋku ń ká se na ń ŋmɛlɩ nyá naŋ lɔkǝtǝlɔkaɣa taa ɩlɛ, kʋyaŋkʋɣʋlɛ n ká tisi.
Ɩlɛna Akapɩ tɔ ɩ tǝmlɛ nyǝ́ma taa nɔɣɔlʋ sɩ: Kpa Misee na ń cɛla ɩcatɛ nyʋɣʋ tʋ Amoŋ, na wulaʋ pǝyalʋ Yowasɩ.
Heeli-wɛ sɩ ma tɔma sɩ ɩ́ tʋ-ɩ salǝka, na ɩ́ haakɩ-ɩ potopoto hɔɣɔliya na lʋm. Halǝna má kɔnna tǝyoole na alaafǝya.
Mpʋɣʋlɛ Misee cɔ-ɩ sɩ: Ye sɩ ń kɔmna alaafǝya, ɩlɛ pǝ taɣa Tacaa heelina-m tɔm sɩ má yɔɣɔtɩ.
Ḿpʋ́ɣʋ́ Ɩsɛɣɛlɩ wulaʋ na Yuta nyǝŋ pa pola Lamɔtɩ kɛ yoonaʋ.
Ɩlɛna Akapɩ tɔ Sosafatɩ sɩ: Ma yʋsǝɣɩ ma tɩ na má polo yoou. Ama nyaa suu nyá kawulaɣa wontu. Ɩlɛna Akapɩ la mpʋ.
Pǝyele Silii wulaʋ ka heela ɩ yoou kɛɛkɛnaa nyʋɣʋ nyǝ́ma hiu na naanʋwa na naalɛ kɛ́ sɩ, pá taa paasǝna yoolaa sǝkpema yaa sɔsaa. Ama pá pɛɛkɩ Ɩsɛɣɛlɩ wulaʋ.
Pǝ tɔɔ kɛ́ waatʋ wei Silii yoolaa nyʋɣʋ nyǝ́ma mpɛ pa na Sosafatɩ, ɩlɛna pá tʋ́ ɩ waalɩ. Ḿpʋ́ɣʋ́ ɩ mapa kapuka.
Ɩlɛna pɛlɛ pá cɛkǝna sɩ pǝ taɣa Akapɩ, na pá mǝlɩ.
Ḿpʋ́ɣʋ́ Silii yoolaa taa nɔɣɔlʋ ɩ tɔ́ nyǝmlɛ kɛ yem. Ɩlɛna tǝ́ polo na tǝ́ yaɣa Akapɩ kɛ timpi taa ɩ yoou toko fɛɛwa tɔ. Ɩlɛna ɩ́ tɔ́ ɩ kɛɛkɛ saalʋ sɩ: Kɛɛ na tǝ́ mǝlɩ, pǝ hika-m.
Ama kʋyakʋ ŋkʋ yoou lapa toŋ kɛ́, na kolontunaa tɔŋa-ɩ yoonaʋ. Ɩlɛna nɔɣɔlʋ naa tɔka Akapɩ, na calǝm kpeŋ ɩ kɛɛkɛ taa. Pǝ taanaa ɩlɛna Akapɩ hɛɛ.
Ilim tʋkaɣa, ɩlɛna pá yaɣa kakiisaɣa kɛ tesikile taa sɩ paa wei ɩ́ kpe.
Mpi tɔ wulaʋ fɛɩ. Ɩlɛna pá kpeena Akapɩ kɛ Samalii na pá pimi-ɩ.
Waatʋ wei pa nyaalaɣa wulaʋ kɛɛkɛ kɛ́ lɩɩlɛ taa, ɩlɛna hasɩ niisi ɩ calǝm, na apalaa tǝna alaa náá sɔɔkɩ tǝna, ɩsɩɩ Tacaa ka kpaalaa tɔ.
Pa kɛɛsa Akapɩ tɔm lɛntǝnaa, na ɩ kʋlapǝm kɛ Ɩsɛɣɛlɩ awulaa takǝlaɣa taa, paa ɩsǝna ɩ́ ŋmá kawulaɣa tǝyaɣa na ɩ́ lá caŋǝm kɛ pǝ taa na tuuŋ kela tɔ. Na ɩsǝna ɩ ŋmá ɩ tǝɣɩ acalɛɛnaa tɔ.
Akapɩ sǝpa, ɩlɛna ɩ pǝyalʋ Ahasiya lɛɛtɩ ɩ lonte taa.
Akapɩ kawulaɣa pǝnaɣa liɣiti nyǝŋka taa kɛ́ Asa pǝyalʋ Sosafatɩ tɔɣɔ kawulaɣa kɛ Yuta.
Sosafatɩ lʋlʋɣʋ pɩɩsɩ ka wɛ hiu na naanʋwa na kakpasɩ kɛ waatʋ ɩnɩ. Ḿpʋ́ɣʋ́ ɩ tɔɣɔ kawulaɣa kɛ pɩɩsɩ hiu na kakpasɩ kɛ Yosalɛm. Ɩ too kɛlɛ Sili pɛɛlɔ Asupa.
Sosafatɩ tɔntɛ ka siɣisaa kɛ́, na ɩ́ kɛɛkǝna ɩ caa Asa, na ɩ́ lakɩ mpi Tacaa caakɩ tɔ.
Ama ɩ ta wakǝlɩ tǝkɔtǝlɛnaa. Yǝlaa pukaɣa kɛ́ na pá lakɩ tɔla kɛ kɔtaɣa na pǝ tulaalʋnaa.
Sosafatɩ na Ɩsɛɣɛlɩ wulaʋ paa wɛ leleŋ kɛ́.
Pa kɛɛsa Sosafatɩ tɔmnaa lɛntǝnaa kɛ Yuta awulaa takǝlaɣa taa. Paa ɩsǝna ɩ lapa apalʋtʋ tɔ, na ɩ yooŋ. Na ɩsǝna ɩ tɔɣɔna apalaa, na alaa mpa paa kaasa ɩ caa waatʋ taa, na pá lakɩ wasaŋkalǝtʋ kɛ tǝkɔtǝlɛnaa taa tɔ.
<range>
Waatʋ ɩnɩ ɩ taa, wulaʋ taa fɛɩ Ɩtɔm tɛtʋ taa. Ama Yuta wulaʋ kpaakaɣana-wɛɣɛ kʋmataŋ sɔsɔ.
Ḿpʋ́ɣʋ́ Sosafatɩ saaka kpɩɩlǝŋ sɔsɔɔŋ kɛ Isiyɔŋ-Kepɛɛ sɩ pá puki Ofii kɛ wʋlanaa cɔlɔ. Ama lʋm tɔɣɔ kpɩɩlǝŋ kɛ Isiyɔŋ-Kepɛɛ kiŋ ɩlɛ pa ta pǝsɩ pa tǝmlɛ.
Ḿpʋ́ɣʋ́ Akapɩ pǝyalʋ Ahasiya tɔma Sosafatɩ sɩ: Ma kpɩɩlǝŋ saalaa ká tǝŋǝɣɩ nyá nyǝ́ma. Ama Sosafatɩ ta tisi.
Sosafatɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Na ɩ pǝyalʋ Solam lɛɛtɩ ɩ lonte.
Yuta wulaʋ Sosafatɩ kawulaɣa pǝnaɣa, naanʋwa na naatosompɔɣɔlaɣa nyǝŋka taa kɛ́, Akapɩ pǝyalʋ Ahasiya tɔɣɔ kawulaɣa kɛ Ɩsɛɣɛlɩ taa kɛ́ Samalii kɛ pɩɩsɩ naalɛ.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ kɛɛna ɩ caa na ɩ too, na Solopʋwam wei ɩ tʋsa Ɩsɛɣɛlɩ nyǝ́ma kɛ tɩɩŋ laaʋ taa tɔ.
Ɩ luŋa tʋɣʋ Paalɩ kɛ́ na ɩ́ laa-kʋ, na ɩ́ kpaasɩ Ɩsɛɣɛlɩ Ɩsɔ Tacaa pááná ɩsɩɩ ɩ caa.
Waatʋ wei Akapɩ sǝpa, ɩlɛna Mowapʋ nyǝ́ma kisi sɩ Ɩsɛɣɛlɩ nyǝ́ma ɩ́ taa tasa kawulaɣa tɔɣɔʋ kɛ pa tɔɔ.
Ḿpʋ́ɣʋ́ kʋyakʋ nakʋlɩ, wulaʋ Ahasiya lɩɩ ɩ kawulaɣa atɛ na ɩsɔ kutuluɣu nyʋɣʋ taa, na ɩ́ hoti na pǝ́ kʋ-ɩ sɔsɔm. Ɩlɛna ɩ́ tili sɩ: Ɩ́ polo ɩ́ yaa Ɩkoloŋ nyǝ́ma tʋɣʋ Paalɩ-Sepu. Ɩ́ pɔɔsɩ-kʋ sɩ maa sɩ yaa maa kʋlɩ?
Ntɛna Tacaa ɩsɔtaa tillu nɔɣɔlʋ ɩ kʋsɩ Ilii sɩ: Polo na ń pɔɔsɩ wulaʋ tillaa mpɛ sɩ, ɩsɩɩ Ɩsɛɣɛlɩ Ɩsɔ fɛɩ kɛlɛ na ɩ́ puki Ɩkoloŋ nyǝ́ma tʋɣʋ kɛ pɔɔsʋɣʋ na?
Pǝ tɔɔ, ɩsɩɩ wulaʋ sǝpa, ɩ kaa kʋlɩ. Ɩlɛna Ilii náá polo ɩsɩɩ Tacaa kʋsʋɣʋ-ɩ tɔ.
Ḿpʋ́ɣʋ́ tillaa mǝla kpakpaa. Ɩlɛna wulaʋ pɔɔsɩ-wɛ sɩ: Ɩ́ mǝlaa suwe?
Ntɛna pɛlɛ sɩ: Apalʋ nɔɣɔlʋ ɩ katǝna-tʋ sɩ, tǝ́ mǝlɩ na tǝ́ heeli-ŋ sɩ Tacaa pɔɔsǝɣɩ-ŋ sɩ: Ɩsɩɩ Ɩsɛɣɛlɩ Ɩsɔ fɛɩ kɛlɛ na ń puki Ɩkoloŋ nyǝ́ma tʋɣʋ kɛ pɔɔsʋɣʋ na? Pǝ tɔɔ tɔ, ɩsɩɩ n sǝpa n kaa kʋlɩ.
Kɛlɛna wulaʋ sɩ: Apalʋ wei ɩ heela-mɛɣɛ tɔm ntɩ tɔ, ɩsǝna tɔɔ kɛ́ ɩ wɛɛ?
Ḿpʋ́ɣʋ́ tillaa mpɛ sɩ: Yooyoonaa hʋntʋ toko kɛ ɩ suuwa, na ɩ́ lǝla tampala kɛ ɩ tǝnaɣa taa. Ntɛna wulaʋ ma kapuka sɩ: Hei, Ɩsɔ kʋyɔɣɔtʋtʋ tɛlǝsʋlʋ Ilii kɛ́.
Mpʋɣʋlɛ wulaʋ kʋsa yoolaa nɩɩlɛ na naanʋwa, na pa nyʋɣʋ tʋ sɩ: Ɩ́ kpa hatoo pʋɣʋ nyʋɣʋ taa, timpi Ilii ka wɛɛ tɔ, na ɩ́ kpa-ɩ. Pɛlɛ pa tala ɩ kiŋ, ɩlɛna pa nyʋɣʋ tʋ tɔ sɩ: Ɩsɔ kʋyɔɣɔtʋtʋ tɛlǝsʋlʋ yoou, wulaʋ sɩ ń tii lɔŋ.
Ntɛna Ilii sɩ: Timpi ma kɛ́ Ɩsɔ kʋyɔɣɔtʋtʋ tɛlǝsʋlʋ tɔ, ma sǝlǝmǝɣɩ sɩ, kɔkɔ ɩ́ lɩɩna ɩsɔtaa, na ká nyaɣa nyana nyá yoolaa. Ɩlɛna kɔkɔ tiina ɩsɔ, na ká nyaɣa-wɛ.
Ḿpʋ́ɣʋ́ wulaʋ tasa kʋsʋɣʋ kɛ yoolaa lɛlaa nɩɩlɛ na naanʋwa, na pa nyʋɣʋ tʋ sɩ: Ɩ́ polo Ilii waalɩ. Ɩlɛna nyʋɣʋ tʋ tɔmɩ-ɩ sɩ: Ɩsɔ kʋyɔɣɔtʋtʋ tɛlǝsʋlʋ yoou, wulaʋ sɩ ń tii lɔŋ tǝcaʋ.
Ntɛna Ilii sɩ: Timpi ma kɛ́ Ɩsɔ kʋyɔɣɔtʋtʋ tɛlǝsʋlʋ tɔ, ma sǝlǝmǝɣɩ sɩ kɔkɔ ɩ́ lɩɩna ɩsɔtaa, na ká nyaɣa nyana nyá yoolaa. Ɩlɛna Ɩsɔ tisi kɔkɔ kɛ kpakpaa, na ká nyaɣa-wɛ.
Ḿpʋ́ɣʋ́ wulaʋ tasa yoolaa nɩɩlɛ na naanʋwa kʋsʋɣʋ kɛ tɔm tooso nyǝm, na pa nyʋɣʋ tʋ. Nyʋɣʋ tʋ tala Ilii kiŋ, ɩlɛna ɩ luŋ akula na ɩ́ wiina-ɩ sɩ: Haɩ, Ɩsɔ kʋyɔɣɔtʋtʋ tɛlǝsʋlʋ, kenti má na ma yǝlaa ta tɔɔ.
Ma nyǝmá sɩ kɔkɔ lɩɩna ɩsɔtaa na ká nyaɣa yoolaa kancaalaɣa nyǝ́ma na pa nyʋɣʋ nyǝ́ma naalɛ. Ɩlɛ haɩ, taa kɔna taɣa mpusi ɩnɩ.
Ḿpʋ́ɣʋ́ Ɩsɔ ɩsɔtaa tillu heela Ilii sɩ: Tǝŋ-wɛ, taa nyá. Ɩlɛna Ilii tǝŋ-wɛ na ɩ́ tii.
Na ɩ́ tɔ wulaʋ sɩ: Tacaa yɔɣɔtaa sɩ, timpi n kʋsa tillaa sɩ, pá polo pá pɔɔsɩ Ɩkoloŋ nyǝ́ma tʋɣʋ Paalɩ-Sepu kɛ tɔm, ɩsɩɩ Ɩsɔ fɛɩ Ɩsɛɣɛlɩ taa tɔ, n kaa kʋlɩ, ɩsɩɩ n sǝpa.
Ḿpʋ́ɣʋ́ Ahasiya sǝpa tampana ɩsɩɩ Tacaa ka heeluɣu Ilii tɔ. Ama ɩ taa fɛɩna apalʋpǝyaɣa. Ɩlɛna ɩ neu Solam lɛɛtɩ ɩ lonte. Yuta wulaʋ Sosafatɩ pǝyalʋ Solam kawulaɣa pǝnaɣa naalɛ nyǝŋka taa kɛlɛ.
Pa kɛɛsa wulaʋ Ahasiya tɔm lɛntǝnaa tǝnaɣa Ɩsɛɣɛlɩ awulaa takǝlaɣa taa.
Waatʋ wei pǝ kɔma na Tacaa kpaɣa Ilii na kacuculaɣa tɔ, ɩsǝna pǝ lapa tɔɣɔlɔ. Kʋyakʋ nakʋlǝɣɩ Ilii na Ilisee pa lɩɩ Kilikaa na pá tǝŋǝɣɩ tǝma.
Pǝ kɔma na pǝ kɛɛsɩ ɩlɛna Ilii tɔ Ilisee sɩ: Tacaa tiliɣi-m Petɛɛlɩ. Caɣa cǝnɛ, na má kɔɔ. Ntɛna Ilisee sɩ: Ma tuukina Tacaa sɩ ma kaa yele-ŋ. Ɩlɛna Ilii na Ilisee pá polo Petɛɛlɩ.
Ḿpʋ́ɣʋ́ tǝna Ɩsɔ kʋyɔɣɔtʋtʋ tɛlǝsǝlaa pɔɔsa Ilisee sɩ: Saŋa Tacaa kpakǝɣɩ nyá caa tɔ, n nyǝmá mpʋ? Ilisee sɩ: Ɛɛ, ma maɣamaɣa ma nyǝmá mpʋ. Mɩɩ taa heeli-m.
Ḿpʋ́ɣʋ́ Ilii tasa tɔm sɩ: Tacaa tiliɣi-m Yeliko. Ɩlɛ caɣa cǝnɛ, na má kɔɔ. Ntɛna Ilisee tuu sɩ: Ma tuuna Tacaa sɩ, ma kaa yele-ŋ. Ɩlɛna Ilii na Ilisee pa tǝna pá tɛɛ Yeliko.
Kɛlɛna tǝna Ɩsɔ kʋyɔɣɔtʋtʋ tɛlǝsǝlaa pɔɔsɩ Ilisee sɩ: Saŋa Tacaa kpakǝɣɩ nyá caa tɔ, n nyǝmá mpʋ? Ilisee sɩ: Ɛɛ, ma nyǝmá mpʋ. Mɩɩ taa heeli-m.
Ḿpʋ́ɣʋ́ Ilii tasa-ɩ heeluɣu sɩ: Tacaa tiliɣi-m Yaatanɩ nɔɣɔ. Caɣa cǝnɛ, na má kɔɔ. Ntɛna Ilisee tuuna Tacaa sɩ: Ma kaa yele-ŋ. Ɩlɛna Ilii na Ilisee pá tɛɛ tǝnaɣa pa tǝna.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsǝlaa ɩsɩɩ nɩɩlɛ na naanʋwa tǝŋa-wɛ, na pá sǝŋ taalǝm. Na Ilii na Ilisee pɛlɛ pa wɛ kʋteŋ tɔɔ.
Ɩlɛna Ilii wɔɣɔsɩ ɩ kpaɩ na ɩ́ ma lʋm tɔɔ, na pǝ́ hɛɛ mpaaʋ. Na pá tɔ́ kanyǝŋa tɔɔ na pá tɛsɩ.
Pa naalɛ pa tɛsaa, ɩlɛna Ilii pɔɔsɩ Ilisee sɩ: Pepeɣe n caa sɩ má la-ŋ na pǝ́cɔ́ Tacaa kpaɣa-m? Ntɛna Ilisee sɩ: Ma caa sɩ má hiki nyá feesuɣu toma kɛ tɔm naalɛ.
Mpʋɣʋlɛ Ilii sɩ: Mpi pǝ wɛ katɛ tɔɣɔ n sǝlǝmǝɣɩ. Paa na mpʋ tɔ, ye Tacaa yelaa sɩ ń ná ma tǝkpaɣalɛ, ɩlɛ n hika mpi n sǝlǝmǝɣɩ tɔɣɔlɛ. Ama ye pǝ taɣa mpʋ, ɩlɛ n laŋaa kɛlɛ.
Ilii na Ilisee pa tɔŋna mpʋ, ɩlɛ kɔkɔ kɛɛkɛ na pǝ kpaɣanǝŋ pǝ yasa-wɛɣɛlɛ. Na kacuculaɣa kpaɣa Ilii kɛ kpakpaa.
Ilisee ná mpʋ, ɩlɛna ɩ́ sʋʋ kapusi mapʋ sɩ: Haɩ, ma caa, haɩ, ma caa. Ɩsɛɣɛlɩ kɛɛkɛ na ɩ saalʋ tɛɛwa. Ilii tɛɛwa na pǝ saalɩ ɩlɛna Ilisee cǝlɩ ɩ wontu kɛ tɔm naalɛ na laŋwakǝllɛ.
Pǝ waalɩ kɛ́ ɩ kpaɣa kpaɩ wei Ilii pɛta-ɩ tɔ, na ɩ́ mǝlɩ na ɩ́ sǝŋ Yaatanɩ pɔɣɔ nɔɣɔ.
Ḿpʋ́ɣʋ́ Ilisee mapa kpaɩ ɩnǝɣɩ lʋm tɔɔ, na ɩ́ kiisi sɩ: Ilii Ɩsɔ Tacaa wɛ le? Ɩlɛna lʋm faɣa, na Ilisee tɛsɩ.
Mpʋɣʋlɛ Yeliko Ɩsɔ kʋyɔɣɔtʋtʋ tɛlǝsǝlaa mpa paa sǝŋa taalǝm tɔ, pa loosa mpi Ilisee lapa mpʋ tɔ. Ɩlɛna pá tɔ sɩ: Toma wena a ka wɛ Ilii taa tɔ, nɔɔnɔɔ a mǝla Ilisee kiŋ. Ɩlɛna pá sǝŋɩ-ɩ, na pá luŋɩ-ɩ,
na pá tɔ sɩ: Tǝ wɛna yǝlaa apalʋtʋ nyǝ́ma nɩɩlɛ na naanʋwa. Tɩɩ tili-wɛ na pá pɛɛkɩ nyá caa. Ntanyɩ Tacaa Feesuɣu kpaɣa-ɩ mpʋ tɔ, kʋ pɛta-ɩ pʋɣʋ nakʋlɩ kʋ nyʋɣʋ taa, yaa tɛtɛkǝlɛ taa kɛ́ tiiliɣi. Ɩlɛna Ilisee kisi sɩ pá taa tili.
Pa caala-ɩ teu, ɩlɛna ɩ́ caŋ na ɩ́ tisi, na pá tili pa yǝlaa nɩɩlɛ na naanʋwa na pá pɛɛkɩ Ilii kɛ kʋyɛɛŋ tooso, pa ta na-ɩ.
Pa mǝlaa na pá maɣana Ilisee kɛ tǝna, ɩlɛna ɩ́ tɔ́ sɩ: Maa heela-mɛ sɩ ɩ́ taa polo.
Ḿpʋ́ɣʋ́ Yeliko nyǝ́ma tɔma Ilisee sɩ: Haɩ, ta caa, ta ɩcatɛ wɛ teu. Ama tǝ lʋm wakǝlǝɣɩ alaa, na pǝ́ lakɩ na tɔla hɔlǝsǝɣɩ*fa*.
Ntɛna Ilisee sɩ: Ɩ́ tʋ tɔm kɛ nyanaɣa kʋfalaɣa taa, na ɩ́ kɔna-m. Ḿpʋ́ɣʋ́ pa kɔna-ɩ.
Ilisee mʋwa tɔm mpɩ ɩlɛna ɩ́ polo na ɩ́ tʋ-wǝɣɩ hite taa na ɩ́ tɔ sɩ: Tacaa sɩ ma taɣana mǝ lʋm. Pǝ kaa tasa mǝ yǝlaa na mǝ tɔla kɛ wakǝlʋɣʋ.
Ɩlɛna lʋm mpɩ pǝ́ la teu kɛ halǝna saŋa kɛ́ teitei ɩsɩɩ Ilisee yɔɣɔtʋɣʋ tɔ.
Ḿpʋ́ɣʋ́ Ilisee lɩɩ Yeliko na ɩ́ kpaakɩ Petɛɛlɩ. Ɩlɛna piya lɩɩ ɩcatɛ taa na sɩ́ tʋʋkɩ-ɩ sɩ: Nyʋnlɛɛsʋɣʋ kpa, nyʋnlɛɛsʋɣʋ kpa.
Ntɛna Ilisee pǝsɩ na ɩ́ tǝŋsɩ-sǝɣɩ mpusi, na taalɛ wontu ɩsaɣatʋ nti pa yaa sɩ Wusi tɔ, tǝ́ lɩɩ naalɛ na tǝ́ cǝlɩ piya nɩɩlɛ na naalɛ.
Pǝlɛ pǝ waalɩ kɛ́ Ilisee kpawa Kamɛɛlɩ pʋɣʋ taa. Ɩ lɩɩ tǝna, ɩlɛna ɩ́ mǝŋna Samalii.
Yuta wulaʋ Sosafatɩ kawulaɣa pǝnaɣa, pǝlefɛɩ hiu nyǝŋka taa kɛ́, Akapɩ pǝyalʋ Solam tɔɣɔ ɩ kawulaɣa kɛ Ɩsɛɣɛlɩ taa kɛ́ Samalii, kɛ pɩɩsɩ naanʋwa na naalɛ.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ kɛɛna Solopʋwam wei ɩ tusa Ɩsɛɣɛlɩ nyǝ́ma kɛ tɩɩŋ laaʋ taa tɔ. Ama ɩ ɩsaɣatʋ ta tala ɩ caa na ɩ too pa nyǝntʋ kɛ́. Mpi tɔ, ɩ kpɛsa pǝlɛ kʋlalaalɛ nte ɩ caa ka sika tʋɣʋ Paalɩ tɔ.
<range>
Mowapʋ wulaʋ Mesa ka tɔɔkaɣa heeŋ kɛ tuutuuma kɛ́. Paa pǝnaɣa ŋka pǝ wɛɛ sɩ ɩ́ fɛlɩ Ɩsɛɣɛlɩ wulaʋ kɛ lampuu kɛ ɩwɛɛsɩ iyisi nɩɩnʋwa (100000), na ɩwaaŋ kɛ iyisi nɩɩnʋwa (100000) na ɩ hʋntʋ.
Ama waatʋ wei Ɩsɛɣɛlɩ wulaʋ Akapɩ sǝpa na Solam lɛɛtɩ ɩ lonte taa, ɩlɛna Mesa kʋlɩ ɩ tɔɔ.
Ḿpʋ́ɣʋ́ Solam cɔɔ Ɩsɛɣɛlɩ tɛtʋ tǝna, na ɩ́ kala ɩ yoolaa.
Ɩlɛna ɩ́ tili na ɩ́ heeli Yuta wulaʋ Sosafatɩ sɩ: Mowapʋ wulaʋ kʋla ma tɔɔ. Kɔɔ ń sǝna-m na tǝ́ yoona-ɩ. Sosafatɩ sɩ: Má na ma yoolaa na ma kpaɣanǝŋ tá sɔɔlʋ pɩɩwa sɩ tɩɩ sǝna-ŋ.
Ɩlɛna Sosafatɩ tili na pá pɔɔsɩ-ɩ sɩ: Le tɔɔ kɛ́ tɩɩ tǝŋna? Mpʋɣʋlɛ sɩ: Tǝ́ tǝŋna Ɩtɔm wʋlaɣa tɛtʋ taa.
Ḿpʋ́ɣʋ́ Ɩsɛɣɛlɩ na Yuta na Ɩtɔm pa awulaa tʋ mpaaʋ, na pá tɔ́ kʋyɛɛŋ naatosompɔɣɔlaɣa. Ɩlɛna pá laŋ lʋm sɩ pá cɛla pa yoolaa na pa kpaɣanǝŋ.
Ntɛna Solam ma kapuka sɩ: Hei, ta tɔm tɛmaɣa. Ɩsɔ kɔnna ta toosoɣo cǝnɛ sɩ ɩ tʋɣʋ-tʋɣʋ Mowapʋ nyǝ́ma niŋ taa.
Ḿpʋ́ɣʋ́ Sosafatɩ pɔɔsaa sɩ: Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ɩ fɛɩ cǝnɛ sɩ ɩ́ pɔɔsɩ-tʋɣʋ Tacaa kɛ tɔm? Ɩlɛna ɩsɛɣɛlɩ wulaʋ yoolaa nyʋɣʋ tʋ nɔɣɔlʋ ɩ cɔ sɩ: Ilisee wei na Ilii paa tǝŋaɣa tǝma tɔ, ɩ wɛ cǝnɛ.
Kɛlɛna Sosafatɩ sɩ: Pǝ wɛ teu, apalʋ ɩnɩ ɩ ka kɛɛsǝna-tʋɣʋ mpi Tacaa caana-tʋ tɔ. Ḿpʋ́ɣʋ́ awulaa tooso ɩnɩ ɩ pola Ilisee kiŋ kɛ kpakpaa.
Ntɛna Ɩsɔ kʋyɔɣɔtʋtʋ tɛlǝsʋlʋ pɔɔsɩ Ɩsɛɣɛlɩ wulaʋ sɩ: Pepe tɔɔ kɛ́ n kɔma na ń caalǝɣɩ-m mpʋ? Polo na ń pɔɔsɩ nyá caa kʋyɔɣɔtʋtʋ tɛlǝsǝlaa yaa nyá too nyǝ́ma. Kɛlɛna wulaʋ sɩ: Aaɩ, Tacaa kɔnna ta toosoɣo cǝnɛ sɩ ɩ tʋɣʋ-tʋɣʋ Mowapʋ nyǝ́ma niŋ taa.
Mpʋɣʋlɛ Ilisee tasaa sɩ: Ma tuuna Tacaa Toma tǝna tʋ wei ɩ tǝmlɛ ma lakɩ tɔ sɩ, Yuta wulaʋ Sosafatɩ tɔɔ kɛ́ ma cɔɔkɩ, tɔfɔ ma taa kena-ŋ.
Tɔʋ, ɩ́ kɔna-m yonyoolu nɔɣɔlʋ kɛ nɔɔnɔɔ. Yonyoolu sʋʋ ɩ cǝmʋɣʋ mapʋ, ɩlɛna Ɩsɔ toma tii Ilisee tɔɔ
na ɩ́ tɔ sɩ: Tacaa yɔɣɔtaa sɩ ɩ́ huli hila paɣalɛ kɛ lɔɔʋ kʋnɛ kʋ taa.
Ɩ kaa nɩɩ tɛʋ yaa kʋ heelim pǝ taŋ. Pǝ́cɔ́ lʋm ká su lɔɔʋ kʋnɛ. Na mǝna mǝ yoolaa na mǝ kalakǝŋ na mǝ tɔla wena a sǝɣǝlǝɣɩ wontu tɔ ɩ́ nyɔɔ.
Ɩlɛ pǝcɔɣɔlɛ tǝna. Halɩ Tacaa ká tʋ́ mǝ niŋ taa kɛ́ Mowapʋ tɛtʋ.
Ɩ́ ká yɔkɩ pa koloosi acalɛɛ kʋpana, na ɩ́ sɛtɩ pa tɩɩŋ kʋlʋlʋŋ tǝna. Ɩ ká suuli pa hila tǝna, na ɩ́ lɔɣɔ pɛɛ kɛ pa tawa taa, na ɩ́ wakǝlɩ pa kʋhalǝm.
Tɛʋ fema ɩsɩɩ waatʋ wei pa lakɩ tanaŋ kɔtasɩ tɔ. Ɩlɛ pa nawa lʋm lɩɩna Ɩtɔm kɛlɛ, na pǝ́ wataa na pǝ́ kɔŋ.
Waatʋ wei Mowapʋ nyǝ́ma ná nɩɩwa sɩ, awulaa mpɛ pa tooso kɔŋ-wɛɣɛ yoonaʋ, ɩlɛna pá suu apalaa tǝna mpa pa mʋna yoou pote tɔ, na pá sɩɩ-wɛɣɛ tɛtʋ toŋa tɔɔ.
Tɛʋ fema, ɩlɛ pa ná ilim ɩlɛɛmʋɣʋ kɛ lʋm mpɩ pǝ taa kɛlɛ na pǝ sɛɛwa ɩsɩɩ calǝm.
Ɩlɛna pá má kapuka sɩ: Heɩyeiyei, awulaa tooso ɩnɩ pa yoona tǝmaɣa pa taa pa tike kɛ́ na pá kʋ́ tǝma na pa calǝm kpe, ɩ́ loosi yee. Tǝ́ polo tǝ́ kuu pa wontunaa.
Waatʋ wei pa tala Ɩsɛɣɛlɩ nyǝ́ma tǝsikile, ɩlɛna pɛlɛ pá lɩɩ pa tɔɔ, na pá kʋ-wɛ, na lɛlaa se. Ɩlɛna pá tǝŋ pa waalɩ na pá sʋʋ pa tɛtʋ taa na pá la-wɛɣɛ naŋanaŋa.
Ḿpʋ́ɣʋ́ pa yɔka pa acalɛɛ, na pá lɔɣɔ pa tawa taa kɛ́ pǝlɛ pǝlɛ, na pǝ wakǝlɩ pa kʋhalǝm. Na pá suuli pa hila, na pá sɛtɩ pa tɩɩŋ kʋlʋlʋŋ tǝna. Ama Kii-Helɛsɩ ɩcatɛ tike kɛ pa ta tokina. Paa na mpʋ, ɩlɛna pǝntɔlǝŋ lɔɣɔlaa polo na pá ta-tɛɣɛ kotaɣa.
Mowapʋ wulaʋ cɛkǝnaa sɩ ɩ kaa tʋlɩ-tɩ, ɩlɛna ɩ́ kpeɣeli ɩ laɣalɛɛ yoolaa nasǝtoso nɩɩnʋwa (700) sɩ, pá faɣana Ɩtɔm tɔɔ na pá lɩɩ. Ama pa ta pǝsɩ.
Ḿpʋ́ɣʋ́ Mowapʋ wulaʋ yaa ɩ pǝyalʋ kancaalaɣa nyǝŋ, wei pɩɩ wɛɛ sɩ ɩ́ lɛɛtɩ ɩ lonte tɔ na ɩ kʋ-ɩ, na ɩ la ɩ tʋɣʋ kɛ kɔtaɣa kɛ ɩcatɛ koluŋa tɔɔ. Ɩsɛɣɛlɩ nyǝ́ma ná mpʋ, ɩlɛna sɔɣɔntʋ kpa-wɛɣɛ katatǝlaɣa, na pá mǝlɩ pa tɛ.
Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ɩ ká sǝpǝna na ɩ́ yele leelu. Ḿpʋ́ɣʋ́ kʋyakʋ nakʋlɩ ɩ pola Ilisee kiŋ na ɩ́ tɔmɩ-ɩ sɩ: Ta caa, ma paalʋ ka kɛ́ Ɩsɔ tǝmlɛ tʋ kɛ́. Ɩ sǝpa, ɩlɛna ɩ kǝmlɛ tʋ kɔɔ sɩ ɩ kpakǝɣɩ ta piya naalɛ kɛ yomaa. Ɩlɛ haɩ, sǝna-m.
Ntɛna Ilisee pɔɔsɩ-ɩ sɩ: Pepeɣe n caa sɩ má la-ŋ? Heeli-m mpi n wɛna tɔ. Alʋ sɩ: Ma fɛɩna pʋlʋ cǝcǝka. Nimaɣa kaasǝna-m nyanaɣa taa.
Kɛlɛna Ilisee sɩ: Tɔʋ, polo nyá asǝmaa cɔlɔ na ń kǝntɩ pa kiŋ kɛ nyanasɩ kɛ sɔsɔm.
Ɩlɛna nyana nyá piya ɩ́ sʋʋ mǝ naŋ taa, na ɩ́ tǝkɩ mǝ tɔɔ, na ń pǝlǝɣɩ nimaɣa ŋkɛɣɛ nyanasɩ taa na pǝ́ suɣi na ń sɩɩkɩ.
Ḿpʋ́ɣʋ́ alʋ tɛɛwa na ɩ́ polo na ɩ́ na ɩ piya pá tǝkɩ pa tɔɔ. Na ɩ piya cɛlǝɣɩ-ɩ nyanasɩ, na ɩ́ suuliɣi nim.
Pǝ kɛɛsaa, ɩlɛna ɩ́ tɔ́ ɩ pǝyaɣa lɛŋka sɩ: Cɛlɛ-m nyanaɣa. Ama nyanasɩ tǝna suwa. Ɩlɛna pǝyaɣa tɔ sɩ: Pǝ ta kaasɩ nakǝlɩ. Ɩlɛna nim náá yele lɩɩʋ.
Ɩlɛna alʋ polo na ɩ́ heeli Ɩsɔ kʋyɔɣɔtʋtʋ tɛlǝsʋlʋ kɛ mpi pǝ lapa tɔ. Na ɩ́lɛ́ ɩ tɔ sɩ: Polo na ń pɛɛtɩ nim mpɩ na ń fɛlɩ nyá kǝma. Ye pǝ kaasa-ŋ wena, ɩlɛ nyana nyá piya ɩ́ tɔɣɔ.
Ḿpʋ́ɣʋ́ waatʋ nɔɣɔlʋ Ilisee tǝŋna Sunem ɩcatɛ taa. Alʋ toŋ tʋ nɔɣɔlʋ ɩ ka wɛ tǝna. Ɩlɛna alʋ ɩnɩ ɩ́ caalɩ-ɩ sɩ ɩ́ polo ɩ tɛ na ɩ́ nyɔɔ lʋm. Pǝ tɔɔ kɛ́ ye Ilisee ɩ tǝŋna tǝna tɔɔ, ɩ hɛlǝɣɩ alʋ ɩnɩ ɩ tɛ na ɩ́ tɔkɩ.
Kɛlɛna kʋyakʋ nakʋlɩ alʋ ɩnɩ ɩ́ tɔ ɩ paalʋ sɩ: Ma nyǝmá teu sɩ apalʋ wei ɩnɩ ɩ kɔŋ tá tɛ tɔ, ɩ kɛ́ Ɩsɔ kʋyɔɣɔtʋtʋ tɛlǝsʋlʋ sɔsɔ kɛ́.
Tǝ́ ŋma-ɩ kutuluɣu kɛ ta nyǝŋkʋ pata tɔɔ. Tǝ́ sɩɩ-ɩ kʋhǝntʋɣʋ, na taapǝlɩ, na kpelaɣa, na fǝtǝla. Ye kʋyaŋku ɩ́ tɛɛna cǝnɛ, ɩ hɛlɩ na ɩ́ sʋʋ.
Ḿpʋ́ɣʋ́ kʋyakʋ nakʋlɩ Ilisee tɛɛkaɣa na ɩ́ hɛlɩ kutuliya ŋkɛ ka taa na ɩ́ sʋʋ.
Ɩlɛna ɩ́ tili ɩ tǝmlɛ tʋ Kehasi sɩ: Polo ń yaa alʋ tǝyaɣa tʋ ɩnɩ. Alʋ kɔma na ɩ́ sǝŋ kutuluɣu nɔɣɔ. Ɩlɛna
Ilisee tɔ Kehasi sɩ tɛlǝsɩ-ɩ sɩ: N lapa-tʋɣʋ kʋpantʋ kɛ sɔsɔm, ɩlɛ pepeɣe taa la-ŋ? Tǝ yɔɣɔtɩ nyá tɔm kɛ wulaʋ yaa yoolaa nyʋɣʋ tʋ kiŋ na? Alʋ sɩ: Ma sama. Ɩlɛ ma ta laŋ pʋlʋɣʋ ma nyǝ́ma taa.
Ntɛna Ilisee pɔɔsɩ Kehasi sɩ: Pepeɣe tɩɩ lapɩ-ɩ? Kehasi sɩ: Ɩ fɛɩna apalʋpǝyaɣa. Pǝyele ɩ paalʋ kpatǝlaa.
Mpʋɣʋlɛ Ilisee sɩ: Tɔʋ, yaa-ɩ. Alʋ mǝlaa
ɩlɛna Ilisee tɔ sɩ: Pǝnaɣa ká sikiɣi ɩsɩɩ ɩsǝntɔ taka teitei tɔ, n ká nʋkɩ apalʋpǝyaɣa. Ntɛna alʋ ma kapuka sɩ: Hei, Ɩsɔ kʋyɔɣɔtʋtʋ tɛlǝsʋlʋ, taa puɣusu-m yoo.
Ḿpʋ́ɣʋ́ alʋ ɩnɩ ɩ lapa teu, na ɩ́ lʋlɩ apalʋpǝyaɣa, kɛ waatʋ wei teitei Ilisee ká kɛɛsaa tɔ.
Ḿpʋ́ɣʋ́ pǝyaɣa ŋkɛ ká lapa yʋlʋ. Ɩlɛna kʋyakʋ nakʋlɩ ká tǝŋ ka caa waalɩ kɛ́ taalɛ kɛ tǝkʋntɛ.
Pǝ tasaa, ɩlɛ ka mapa kapuka ntɛ́ sɩ: Waaɩ, paapa, ma nyʋɣʋ, ma nyʋɣʋ. Ntɛna cɛcɛ kʋsɩ ɩ tǝmlɛ nyǝ́ma taa nɔɣɔlʋ sɩ: Pona-kɛɣɛ ka too kiŋ.
Tǝmlɛ tʋ tana pǝyaɣa kɛ ka too, na toto nʋkɩ-kɛɣɛ ɩ nɔɔhɛɛ tɔɔ. Pǝ kɔma ilim sikuɣu, ɩlɛna ká hɛɛ.
Ɩlɛna ɩ́ kpaana-kɛɣɛ kutuluɣu ŋku kʋ taa Ilisee kɔŋ na ɩ́ hǝntǝɣɩ tɔ. Na ɩ́ hɩɩsɩ-kɛɣɛ Ilisee kato tɔɔ, na ɩ́ tǝkɩ nɔnɔɣɔ. Ɩlɛna ɩ́ kpa taalɛ
na ɩ́ tɔ ɩ paalʋ sɩ: Cɛlɛ-m tǝmlɛ tʋ na kpaŋaɣa alʋnyǝŋka. Ma lɔkɩ ma tǝɣɩ Ɩsɔ kʋyɔɣɔtʋtʋ tɛlǝsʋlʋ tɛ, na má kɔɔ.
Ntɛna ɩ paalʋ pɔɔsɩ-ɩ sɩ: Alaafǝya kɛlɛ n puki Ɩsɔ kʋyɔɣɔtʋtʋ tɛlǝsʋlʋ tɛɣɛ saŋa na? Anɩ pǝ taɣa ɩsɔtʋ kʋfalʋ acima, yaa kʋyakʋ kʋhɛɛsʋɣʋ. Ntɛna alʋ sɩ: Alaafǝya kɛ́.
Ɩlɛna alʋ tɔ́ tǝmlɛ tʋ sɩ: Polo tǝ polo. Ye ma ta tɔ́ sɩ ń sǝŋ, taa sǝŋ yoo.
Mpʋɣʋlɛ pá tʋ́ Kamɛɛlɩ mpaaʋ, na pá polo Ilisee tɛ́. Waatʋ wei Ilisee loosa-ɩ pooluŋ, ɩlɛna ɩ́ heeli ɩ tǝmlɛ tʋ Kehasi sɩ: Alʋ wei ɩ lakɩ-tʋɣʋ ɩkɔntʋ kɛ Sunem tɔɣɔlɛ.
Sǝŋɩ-ɩ na ń pɔɔsɩ ɩ́ na ɩ paalʋ, na ɩ pǝyaɣa, pa alaafǝya tɔɔ. Kehasi sǝŋa-ɩ, ɩlɛna alʋ cɔ-ɩ sɩ: Alaafǝya kɛ́.
Alʋ tala Ilisee kiŋ kɛ pʋɣʋ taa, ɩlɛna ɩ́ hoti Ilisee tɛɛ, na ɩ́ kpa ɩ nɔɔhɛɛ, na Kehasi maɣasɩ ɩsɩɩ ɩ tɔɣɔnǝɣɩ-ɩ. Ntɛna Ilisee sɩ: Yele-ɩ, ɩ laŋlɛ wakǝlaa kɛ́. Ama Tacaa ta yele sɩ ma nyɩ mpi pǝ tɔɔ tɔ.
Mpʋɣʋlɛ alʋ mapa kapuka kɛ kpakpaa sɩ: Ta caa, ntɔŋ ma taa sǝlǝmɩ-ŋ pǝyaɣa? Halɩ maa tɩɩ kisaa kɛ́ sɩ ń taa puɣusu-m.
Ntɛna Ilisee tɔ Kehasi sɩ: Kpaɣa ma kpátʋ́ɣʋ́ na ń lɔɣɔ nyá tǝɣɩ Sunem tǝcaʋ. Taa sǝŋ mpaaʋ taa sɩ n sɛɛkɩ nɔɣɔlʋ, yaa pʋntʋ sɛɛkɩ-ŋ. Ye n talaa, ɩlɛ n tǝnɩ kpátʋ́ɣʋ́ kɛ pǝyaɣa ɩsɛntɔɔ.
Ḿpʋ́ɣʋ́ pǝyaɣa too tɔma Ilisee sɩ: Ma tuukina Tacaa sɩ ye n ta kʋlɩ, maa mǝlǝɣɩ ma tike. Ɩlɛna Ilisee kʋlɩ na ɩ́ tǝŋɩ-ɩ.
Kehasi ná laala-wɛ, ɩlɛna ɩ́ tǝnɩ Ilisee kpátʋ́ɣʋ́ kɛ pǝyaɣa ɩsɛntɔɔ. Ama pǝyaɣa ta tɩɩ kʋɣʋlɩ kʋɣʋlʋɣʋ maɣamaɣa. Ḿpʋ́ɣʋ́ Kehasi mǝlaa na ɩ́ heeli Ilisee sɩ: Pǝyaɣa ta fe.
Ilisee talaa na ɩ́ sʋʋ kutuluɣu taa, na ɩ́ maɣana pa hɩɩsa-kɛɣɛ ḿpʋ́ɣʋ́ ɩ kato tɔɔ na ka sǝpa. Ɩlɛna ɩ́ tǝkɩ ɩ tɔɔ na ɩ́ sǝlǝmɩ Ɩsɔ.
<range>
Ɩlɛna ɩ́ papɩ pǝyaɣa tɔɔ, na pa nɔɔsɩ na pa ɩsɛ na pa niŋ kɛ tǝma tɔɔ, na ka tɔnʋɣʋ taɣanɩ haŋʋɣʋ.
Ɩlɛna Ilisee kʋlɩ na ɩ́ tɔŋ na ɩ́ cɔɔkǝna kutuluɣu, na ɩ́ taɣanɩ ka tɔɔ kɛ́ luŋuɣu. Ḿpʋ́ɣʋ́ pǝyaɣa cimsa kpakpaa kɛ tɔm naatosompɔɣɔlaɣa, na ká kuli ɩsɛ.
Tǝnaɣa Ilisee tila Kehasi sɩ: Polo ń yaa pǝyaɣa too. Toto kɔma, ɩlɛna Ilisee tɔmɩ-ɩ sɩ: Kɔɔ ń mʋ nyá pǝyaɣa.
Ḿpʋ́ɣʋ́ alʋ hǝnta Ilisee kɛ atɛ. Ɩlɛna ɩ́ kpaɣa ɩ pǝyaɣa na ɩ́ tɛɛ.
Ḿpʋ́ɣʋ́ nyɔɣɔsɩ waatʋ taa, kʋyakʋ nakʋlɩ Ilisee kɔma Kilikaa, na ɩ́ koti Ɩsɔ kʋyɔɣɔtʋtʋ tɛlǝsǝlaa kɛ ɩ kiŋ. Ɩlɛna ɩ́ tɔ ɩ tǝmlɛ tʋ sɩ: Tǝsɩ tiyaɣa sɔsaɣa na ń hili-wɛɣɛ tuusi.
Ḿpʋ́ɣʋ́ pa taa lɛlʋ yɛla tuusi kɛ halǝm taa, na ɩ́ maɣana aloolaɣa nakǝlɩ, na ɩ́ kooli ka pee, na ɩ́ hɔkɔ ɩ toko taa, na ɩ́ kɔɔ na ɩ́ pɛlɩ-yɛ na ɩ tǝsɩ. Ama nɔɣɔlʋ ta nyɩ-yɛ.
Tuusi pɩɩwa na pá tʋ yǝlaa na pá tǝŋ. Ɩlɛna pá má kapusi sɩ: Hei, Ɩsɔ kʋyɔɣɔtʋtʋ tɛlǝsʋlʋ, tuusi nsɩ sɔtʋ kɛ́. Nɔɣɔlʋ ta pǝsɩ na ɩ́ tɔɣɔ.
Ḿpʋ́ɣʋ́ Ilisee tɔma sɩ: Ɩ́ kɔna mʋlʋm. Pa kɔnaa, ɩlɛna ɩ́ tʋ́ tuusi nsɩ sɩ taa na sɩ́ lá tɔɣɔʋ. Ɩlɛna Ilisee heeli ɩ tǝmlɛ tʋ sɩ: Tʋ yǝlaa. Tiipile taa tuusi ta kɛ sɔtʋ tɔtɔ.
Ḿpʋ́ɣʋ́ kʋyakʋ nakʋlɩ, apalʋ nɔɣɔlʋ ɩ lɩɩna Paalɩ-Salisa. Na ɩ́ kpɛnna Ɩsɔ kʋyɔɣɔtʋtʋ tɛlǝsʋlʋ kɛ ɩ kʋhalǝm kalaalasɩ. Ɩsɩɩ tɔɣɔnaɣa pee potopotonaa kɛ hiu, na pee kʋtoŋee kɛ huluɣu taa. Ḿpʋ́ɣʋ́ Ilisee tɔma ɩ tǝmlɛ tʋ sɩ: Tala pa tǝnaɣa tɔɣɔnaɣa ŋkɛ.
Ntɛna tǝmlɛ tʋ sɩ: Ma talǝɣɩ kanɛ ɩnǝɣɩ yǝlaa nɩɩnʋwa (100) na pǝ́ tala pa le? Ilisee sɩ: Nyaa tala-wɛ te. Tacaa yɔɣɔtaa kɛ́ sɩ, paa tɔɣɔ na pá haɣa na pǝ́ kaasɩ.
Ḿpʋ́ɣʋ́ tǝmlɛ tʋ tala tɔɣɔnaɣa ŋkɛɣɛ ɩ taapalaa. Na pá tɔɣɔ na pá haɣa na pǝ́ kaasɩ, ɩsɩɩ Tacaa ka yɔɣɔtʋɣʋ tɔ.
Silii tɛtʋ wulaʋ ka wɛnna ɩ yoolaa nyʋɣʋ tʋ, na pá yaakɩ-ɩ sɩ Naamaŋ. Apalʋ ɩnɩ ɩ ka kɛ́ yoolu kɛ́. Ɩ́ na ɩ yoolaa pa toŋ taa kɛ́ Tacaa ka yelaa, na Silii nyǝ́ma kǝlɩ. Halǝna pa wulaʋ saŋɩ-ɩ. Ama asilima kʋtɔŋ ka wɛnna-ɩ.
Pǝ́cɔ́ waatʋ nɔɣɔlʋ, Silii nyǝ́ma ka lɩɩ Ɩsɛɣɛlɩ nyǝ́ma kɛ́ kʋlɩɩʋ. Ɩlɛna pá kpa Ɩsɛɣɛlɩ pɛɛliya nakǝlɩ na Naamaŋ alʋ tiliɣi.
Mpʋɣʋlɛ kʋyakʋ nakʋlɩ pɛɛliya ŋkɛ ka heela ka too sɩ: Haɩ, kasa. Ye ɩsɩɩ ta caa ka pola Samalii Ɩsɔ kʋyɔɣɔtʋtʋ tɛlǝsʋlʋ cɔlɔ, ɩ́lɛ́ ɩ ká waa-ɩ asilima kʋtɔŋ ŋkʋɣʋ lɔŋ kɛ́.
Ḿpʋ́ɣʋ́ Naamaŋ heela wulaʋ kɛ pɛɛliya ŋkɛ ka tɔm ntɩ.
Wulaʋ sɩ: Tɔʋ, pǝ wɛ teu. Maa cɛlɛ-ŋ lɛɛtǝlɩ na ń kpɛnna Ɩsɛɣɛlɩ wulaʋ. Naamaŋ tɛɛkaɣa, ɩlɛna ɩ́ kpɛnna liɣitee nyǝɣǝlʋɣʋ kɛ kiloonaa ŋmʋnʋɣʋ na nɩɩnʋwa (300).
Ḿpʋ́ɣʋ́ ɩ pona lɛɛtǝlɩ, na ɩ́ cɛla Ɩsɛɣɛlɩ wulaʋ. Pa ŋmaa ɩ taa sɩ: Má kʋsǝna ma yoolaa nyʋɣʋ tʋ Naamaŋ na takǝlaɣa kanɛ sɩ, ń waa-ɩ ɩ asilima kʋtɔŋ.
Ɩsɛɣɛlɩ wulaʋ tɛma-kɛɣɛ kalʋɣʋ, ɩlɛna ɩ́ cǝlɩ ɩ wontu, na ɩ́ má kapuka sɩ: Ha, ɩlɛ ma kɛ́ Ɩsɔ na má kʋɣɩ yǝlaa na má feesiɣi-wɛ? Ɩ́ nawa Silii wulaʋ kɔna-m kʋtɔntʋ sɩ má waa-ɩ tɔ. Ma nɔɣɔ kɛ ɩ pɛɛkǝɣɩ mpʋ yoo.
Waatʋ wei Ɩsɔ kʋyɔɣɔtʋtʋ tɛlǝsʋlʋ nɩɩwa sɩ Ɩsɛɣɛlɩ wulaʋ cǝla ɩ wontu, ɩlɛna ɩ́ tili sɩ pá pɔɔsɩ-ɩ sɩ: Pepe tɔɔ kɛ́ pǝ caala-ŋ mpʋ pǝ taka? Yele-ɩ na ɩ́ kɔɔ ma kiŋ, na ɩ́ nyɩ sɩ tampana Ɩsɔ kʋyɔɣɔtʋtʋ tɛlǝsʋlʋ wɛ Ɩsɛɣɛlɩ taa.
Ḿpʋ́ɣʋ́ Naamaŋ kpaɣa ɩ kɛɛkɛ, na ɩ kpaɣanǝŋ, na ɩ́ polo ɩ́ sǝŋ Ilisee tǝyaɣa nɔɣɔ.
Ntɛna Ilisee tili nɔɣɔlʋ sɩ pá heeli-ɩ sɩ: Polo ń ŋmilisi nyá tǝɣɩ Yaatanɩ pɔɣɔ taa kɛ́ tɔm naatosompɔɣɔlaɣa. Pɩɩ tɛ-ŋ tǝkpatakpata.
Tǝnaɣalɛ Naamaŋ tʋ mpaaʋ na pááná, na ɩ́ tɔŋ sɩ: Pʋwɛ, maa nyǝmá sɩ Ɩsɔ kʋyɔɣɔtʋtʋ tɛlǝsʋlʋ ká lɩɩ ɩ maɣamaɣa kɛ́, na ɩ́ sǝŋ ma ɩsɛntaa, na ɩ́ sǝlǝmɩ ɩ Ɩsɔ Tacaa, na ɩ́ tokina timpi taa kʋtɔŋ wɛɛ tɔ na ɩ́ waa-m.
Ɩlɛ Tamasɩ pusi Apana na Paapaa pa ta kǝlɩ Ɩsɛɣɛlɩ lɔɔŋ. Ye ma caakɩ maa yaakɩ tǝna na pǝ́ waa-m? Ɩlɛna Naamaŋ ha siɣile na ɩ́ tɛɛkǝna pááná.
Mpʋɣʋlɛ ɩ tǝmlɛ nyǝ́ma se ɩ waalɩ na pá pɔɔsɩ-ɩ sɩ: Ta caa, ye Ɩsɔ kʋyɔɣɔtʋtʋ tɛlǝsʋlʋ ka tʋ-ŋ tǝmlɛ sɔsɔɔlɛ natǝlɩ sɩ ń la, n ká kpisaa? Ɩlɛ pepe tɔɔ kɛ́ ɩ tɔma sɩ ń ya lʋm na pǝ́ waa-ŋ, na ń kisiɣi?
Ɩlɛna Naamaŋ tisi na ɩ́ tii Yaatanɩ pɔɣɔ lʋm taa, na ɩ́ ŋmilisi ɩ tǝɣɩ tɔm naatosompɔɣɔlaɣa, ɩsɩɩ Ilisee heela-ɩ tɔ. Ɩlɛna ɩ kʋtɔŋ tɛ, na ɩ tɔnʋɣʋ mǝlɩ tǝsotosoto, ɩsɩɩ pǝyaɣa sǝkpelaɣa.
Ḿpʋ́ɣʋ́ Naamaŋ na ɩ nyǝ́ma pa mǝla kpakpaa kɛ Ilisee tɛ, na ɩ́ tɔ́ sɩ: Pǝnɛntɛ ma nyǝmá sɩ Ɩsɔ nɔɣɔlʋ fɛɩ tɛtʋ taa kɛ́ tiili, ɩsɩɩ Ɩsɛɣɛlɩ Ɩsɔ. Ɩlɛ ma sɛɛkǝna-ŋ na wontu tǝnɛ.
Ama Ilisee tuuwa sɩ: Na Ɩsɔ wei ɩ tǝmlɛ ma lakɩ tɔ, ma kaa mʋ pǝ taa pʋlʋ. Ḿpʋ́ɣʋ́ Naamaŋ caala-ɩ, ɩlɛna Ilisee kisi.
Ɩlɛna Naamaŋ tasa sɩ: N kisa ma kʋhaham tɔ, yele na má cosi mǝ tɛtʋ kɛ pǝcɔ, ɩsɩɩ kpaŋasɩ naalɛ sǝɣǝla. Mpi tɔ, Ɩsɛɣɛlɩ Ɩsɔ tike kɛ maa lakɩ ciikuɣu kɔtaɣa na kɔtaɣa ŋka kɔkɔ lusa ka tǝna tɔ.
Ama kʋlʋmtʋ kɛ ma sǝlǝmǝɣɩ sɩ Tacaa ɩ́ wii-m. Ye ma caa Silii wulaʋ sʋʋkɩ ɩ tʋɣʋ Limɔŋ kutuluɣu taa sɩ ɩ laakɩ, maa sɩɩ-ɩ. Haɩ, Tacaa taɣanɩ-m ntɩ ɩnɩ.
Mpʋɣʋlɛ Ilisee sɩ: Kpe, Ɩsɔ ɩ́ sɩɩ-ŋ. Ɩlɛna Naamaŋ tʋ mpaaʋ. Naamaŋ tɛɛwa ɩ ta tɩɩ hatǝlǝta sɔsɔm. Ɩlɛna
Kehasi maɣasɩ ɩ taa sɩ: Ma caa kisa Silii toŋ tʋ ɩnɩ ɩ wontu ntɛ́ yem. Na Ɩsɔ, ɩsɩɩ ma se ɩ waalɩ na má mʋ pʋlʋpʋ.
Ntɛna ɩ́ se apalʋ ɩnɩ ɩ waalɩ. Naamaŋ pǝsaa na ɩ́ na-ɩ mpʋ, ɩlɛna ɩ́ lɩɩ ɩ kɛɛkɛ taa na ɩ́ ŋmaa atɛ. Ɩlɛna ɩ́ sǝŋɩ-ɩ na ɩ́ pɔɔsɩ-ɩ sɩ: Alaafǝya kɛlɛ?
Ḿpʋ́ɣʋ́ sɩ: Alaafǝya kɛ́. Ma caa kʋsǝna-m sɩ Ɩsɔ kʋyɔɣɔtʋtʋ tɛlǝsǝlaa kpekǝle nyǝ́ma naalɛ lɩɩna Ɩfǝlayim pulasɩ taa, na pá kɔɔ ɩ tɛ. Sɩ ń ha-wɛɣɛ liɣitee nyǝɣǝtʋ kiloonaa hiu na naanʋwa, na acima wontu kɛ naalɛ.
Ntɛna Naamaŋ sɩ: Yele ma cɛlɛ-ŋ kiloonaa nɩɩtoso. Ɩlɛna Naamaŋ kaana Kehasi na Naamaŋ tʋ nyǝɣǝtʋ ntǝɣɩ huluŋ taa na ɩ́ hɔkɔ. Na ɩ́ cɛlɛ-ɩ tɔtɔɣɔ acima wontu, na ɩ́ sʋkɩ ɩ tǝmlɛ nyǝ́ma naalɛ na pá tǝŋna Kehasi.
Pa tala pulaɣa nakǝlɩ, ɩlɛna Kehasi mʋ huluŋ na wontu na ɩ́ sʋʋna ɩ tɛ. Ɩlɛna Naamaŋ tǝmlɛ nyǝ́ma náá mǝlɩ.
Waatʋ wei Kehasi mǝla ɩ caa kiŋ, ɩlɛna Ilisee pɔɔsɩ-ɩ sɩ: Leɣe n lɩɩnaa? Mpʋɣʋlɛ sɩ: Ta caa, ma ta polo tiili se.
Ntɛna Ilisee sɩ: Saa wei apalʋ ɩnɩ ɩ na-ŋ na ɩ́ lɩɩ ɩ kɛɛkɛ taa na ɩ́ ŋmaa atɛ tɔ, pǝ hʋla-m kɛ́ te. Ɩlɛ pǝ ta tata sɩ ń hiki wontu kʋpantʋ na liɣitee, na ń yana Olifinaa na lɛsɛŋnaa tawa, na tɔla na yomaa apalʋnyǝma na alʋnyǝma.
Pǝ tɔɔ tɔ, Naamaŋ kʋtɔŋ ká mǝlɩ nyana nyá lʋlʋɣʋ nyǝ́ma mǝ tɔɔ kɛ́ tam tɔɔ. Waatʋ wei Kehasi lɩɩ Ilisee kiŋ ɩlɛna asilima kʋtɔŋ waasɩ ɩ tɔnʋɣʋ tǝna na ɩ́ hʋlʋmɩ tǝlaɩlaɩ ɩsɩɩ kponkpomʋlʋm.
Ḿpʋ́ɣʋ́ kʋyakʋ nakʋlɩ Ɩsɔ kʋyɔɣɔtʋtʋ tɛlǝsǝlaa kpekǝle nyǝ́ma pola Ilisee kiŋ na pá tɔmɩ-ɩ sɩ: Ta caa, ta kutuluɣu ŋku kʋ taa tǝ kotiɣi tɔ kɩɩ takɩ-tʋ.
Ɩlɛ yele na tǝ́ tii Yaatanɩ pɔɣɔ nɔɣɔ, na paa wei ɩ́ sɛtɩ taaʋ, na tǝ́ siki kutuluɣu lɛŋkʋ. Ilisee sɩ: Ɩ́ polo.
Mpʋɣʋlɛ pa taa lɛlʋ pǝsǝnaa sɩ: Ta caa, ta na-ŋ tɩɩ pona. Ḿpʋ́ɣʋ́ sɩ: Pǝ wɛ teu, maa tǝŋ-mɛ.
Ɩlɛna pa tǝna pá tii Yaatanɩ pɔɣɔ nɔɣɔ na pá sɛtɩ tɩɩŋ.
Pa taa lɛlʋ sɛtaɣaa ɩ taaʋ, ɩlɛna laalɛ holi na tǝ́ hoti lʋm taa. Ntɛna apalʋ ɩnɩ ɩ́ má kapuka sɩ: Hei ta caa, ma lepa. Laalɛ kʋkǝntǝlɛ kɛ́.
Ḿpʋ́ɣʋ́ Ilisee pɔɔsa-ɩ sɩ: Le taa kɛ́ tǝ hotaa? Apalʋ ɩnɩ ɩ hʋla-ɩ, ɩlɛna ɩ́ sɛtɩ tʋɣʋ piliŋa na ɩ́ lɔɣɔ tǝna ɩnɩ, na laalɛ kpa lʋm tɔɔ kɛ́ kpakpaa.
Ntɛna Ilisee sɩ: Kpaɣa-tɛ. Ɩlɛna apalʋ ɩnɩ ɩ́ siisi na ɩ́ kpaɣa-tɛ.
Waatʋ wei Silii wulaʋ yookaɣana Ɩsɛɣɛlɩ nyǝ́ma tɔ. Ḿpʋ́ɣʋ́ kʋyakʋ nakʋlɩ, ɩ́ na yoolaa nyʋɣʋ nyǝ́ma, pa caɣaa na pá lǝsɩ timpi paa siki tɔ.
Ama Ilisee tilaa na pá kɛɛsɩ Ɩsɛɣɛlɩ wulaʋ kɛ lona nna nna a taa pǝ fɛɩ sɩ pá polo tɔ, sɩ Silii yoolaa wɛ tǝna.
Ɩlɛna Ɩsɛɣɛlɩ wulaʋ tili ɩ yoolaa na pá feŋ lona anɩ. Tɔm paɣalɛ kɛ pǝ lapa mpʋ, na Ilisee náá kɛɛsǝɣɩ Ɩsɛɣɛlɩ wulaʋ, na ɩ́lɛ́ ɩ́ nyǝŋ ɩ tɔntɛ.
Ḿpʋ́ɣʋ́ pǝ haŋa Silii wulaʋ, na ɩ́ koti ɩ yoolaa nyʋɣʋ nyǝ́ma, na ɩ́ tɔ-wɛ sɩ: Mǝnaafiki wɛ ta taa, na ɩ́ taɣasǝɣɩ Ɩsɛɣɛlɩ wulaʋ. Ɩ́ kuli ɩ waalɩ.
Ntɛna ɩ yoolaa nyʋɣʋ nyǝ́ma taa lɛlʋ sɩ: Mǝnaafiki fɛɩ tá taa yoo. Ama Ilisee tɛlǝsǝɣǝna wulaʋ, kɛ nti nti n yɔɣɔtǝɣɩ nyá naŋ kʋhǝntʋɣʋ taa tɔ.
Kɛlɛna Silii wulaʋ tɔ-wɛ sɩ: Ɩ́ polo na ɩ́ nyɩ timpi Ilisee wɛɛ tɔ, na ɩ́ kpa-ɩ. Pɛlɛ pa kɔma ɩlɛna pá heeli-ɩ sɩ ɩ wɛ Totaŋ.
Ḿpʋ́ɣʋ́ Silii wulaʋ tila yoolaa tuutuuma, na kɛɛkɛnaa, na kpaɣanǝŋ, na pá polo pá nyala ɩcatɛ.
Tɛʋ fema tanaŋ tǝhulu, na Ilisee tǝmlɛ tʋ lɩɩ, ɩlɛna ɩ́ ná yoolaa, na kɛɛkɛnaa, na kpaɣanǝŋ tama ɩcatɛ. Ɩlɛna ɩ́ má kapuka sɩ: Hei, ta caa, tǝ lepa. Tɩɩ tǝŋ ŋku?
Mpʋɣʋlɛ Ilisee sɩ: Taa nyá. Mpa pa wɛ ta waalɩ tɔ pa kǝla-wɛɣɛ paɣalɛ.
Pǝ waalɩ, ɩlɛna ɩ́ sǝlǝmɩ Ɩsɔ sɩ: Haɩ, Tacaa, kuli ɩ ɩsɛ na ɩ́ ná. Ḿpʋ́ɣʋ́ Tacaa kula ɩ ɩsɛ, na ɩ́ ná kɔkɔ kɛɛkɛnaa, na pǝ kpaɣanǝŋ waasa pulaɣa tɔɔ.
Ḿpʋ́ɣʋ́ Silii yoolaa sʋʋ tɔntɛ, na pá tiikina Ilisee tɔɔ. Ɩlɛna Ilisee sǝlǝmɩ Ɩsɔ sɩ: Yʋlʋsɩ pa ɩsɛ. Ntɛna Silii yoolaa yʋlʋmɩ ɩsɩɩ Ilisee sǝlǝmʋɣʋ tɔ.
Ɩlɛna Ilisee tɔ-wɛ sɩ: Ɩ́ toolaa kɛ́, pǝ taɣa cǝnɛɣɛ pa hʋla-mɛ. Ɩ́ tǝŋɩ-m na má pona-mɛɣɛ wei ɩ́ pɛɛkǝɣɩ tɔ ɩ kiŋ. Ḿpʋ́ɣʋ́ Ilisee pona-wɛɣɛ Samalii.
Pa sʋʋ ɩcatɛ taa, ɩlɛna ɩ́ sǝlǝmɩ sɩ: Tacaa kuli pa ɩsɛ na pá ná ɩlɛ. Silii yoolaa ɩsɛ kulaa, ɩlɛna pá cɛkǝna sɩ Samalii ɩcatɛ taa kɛ́ pa wɛɛ.
Waatʋ wei Ɩsɛɣɛlɩ wulaʋ nawa yoolaa mpɛ, ɩlɛna ɩ́ pɔɔsɩ Ilisee sɩ: Ma kʋ-wɛɣɛ, ma caa?
Ilisee sɩ: Aaɩ, yoo. Pɩɩ wɛɛ tɔ, ye yoolaa kpawa yomaa, paa kʋɣʋ-wɛ. Ɩlɛ calɩ-wɛ na pá tɔɣɔ na pá nyɔɔ, ɩlɛna ń yele-wɛ na pá mǝlɩ pa wulaʋ kiŋ.
Ḿpʋ́ɣʋ́ Ɩsɛɣɛlɩ wulaʋ lapa-wɛɣɛ mʋʋllɛ tǝkpɛtɛkpɛtɛ, na pá tɔɣɔ na pá nyɔɔ. Ɩlɛna ɩ́ yele-wɛ na pá mǝlɩ pa caa tɛ. Pǝ kpaɣaʋ hatoo waatʋ ɩnɩ tɔɣɔ yoolaa ŋmɩɩlaa yela Ɩsɛɣɛlɩ tɛtʋ taa kɛ́ sʋʋʋ.
Ḿpʋ́ɣʋ́ waatʋ nɔɣɔlʋ, Silii wulaʋ Pɛnɩ-Hatatɩ kpeɣela ɩ yoolaa, na pá polo pá nyala Samalii ɩcatɛ.
Ɩlɛna nyɔɣɔsɩ anaam lɩɩ tǝ taa. Na halɩ pá pɛɛtǝɣɩ kpaŋaɣa nyʋɣʋ kɛ liɣitee nyǝɣǝtʋ nɩɩnaasa na pa tɛ tɔɣɔnaɣa pee naalɩ a ŋkute kɛ liɣitee nyǝɣǝtʋ kakpasɩ.
Ḿpʋ́ɣʋ́ kʋyakʋ nakʋlɩ Ɩsɛɣɛlɩ wulaʋ tɔŋaɣa ɩcatɛ koluŋa tɔɔ. Ɩlɛna alʋ nɔɣɔlʋ ɩ́ má kapuka sɩ: Haɩ, ta caa waasɩ-m.
Ntɛna wulaʋ sɩ: Ye Tacaa ta waasɩ-ŋ, maa pǝsǝɣɩ. Pǝ ta kaasɩ pʋlʋ, paa tɔɣɔnaɣa pee paa sʋlʋm.
Pepeɣe n caa? Alʋ sɩ: N nawa alʋ ɩnɛ? Tete waalɩ kɛ́ ɩ tɔma sɩ: Tǝ́ tɔɣɔ ma pǝyaɣa, ye pǝ fema, ɩlɛ tɩɩ tɛɛsɩ ɩ nyǝŋka.
Ḿpʋ́ɣʋ́ tǝ tǝsa ma pǝyaɣa ŋkɛ na tǝ́ tɔɣɔ. Tɛʋ fema na má tɔmɩ-ɩ sɩ, ɩ́ kɔna ɩ nyǝŋka na tǝ́ tɔɣɔ, ɩlɛna ɩ́ ŋmɛsɩ-kɛ.
Wulaʋ nɩɩ alʋ tɔm ntɩ, ɩlɛna ɩ́ cǝlɩ ɩ wontu na laŋwakǝllɛ kɛ koluŋa tɔɔ tǝna. Ɩlɛna yǝlaa ná sɩ ɩ ka suu fɔlǝtɔnaa taka kɛ́ pǝ tɛɛ.
Ɩlɛna wulaʋ má kapuka sɩ: Ye ma ta sɛtɩ Ilisee nyʋɣʋ kɛ saŋa Ɩsɔ ɩ́ tʋ-m wahala sɔsɔ.
Ilisee na ɩcatɛ sɔsaa pa wɛ ɩ tɛ na pá tɔŋna kotuɣu. Ɩlɛ wulaʋ kʋsa nɔɣɔlʋɣʋlɛ, na ɩnɩ ɩ tǝŋǝɣɩ waalɩ. Tillu ta tɩɩ tata, ɩlɛna Ilisee heeli sɔsaa mpɛ sɩ: Yʋlʋkʋlʋ ɩ́lɛ́ ɩ kʋsǝna ntɛɣɛ nɔɣɔlʋ sɩ ɩ́ kɔɔ ɩ́ sɛtɩ ma nyʋɣʋ. Ɩ́ tǝkɩ nɔnɔɣɔ, ɩ́ taa yele na ɩ́ sʋʋ. Ɩɩ tɩɩ nɩɩkɩ ɩ maɣamaɣa ɩ nɔɔhɛɛ taŋ kɛ tillu waalɩ.
Ilisee nɔɣɔ ta tiita atɛ, ɩlɛ wulaʋ yɔɣɔtaa kɛlɛ sɩ: Tacaa kɔnna-tʋɣʋ mpusi ɩnɛ. Ɩlɛ pepeɣe tɩɩ tasa tɛɛlʋɣʋ kɛ ɩ kiŋ?
Ḿpʋ́ɣʋ́ Ilisee cɔwa sɩ: Tacaa yɔɣɔtaa sɩ cele ɩsǝntɔ taka, liɣitee nyǝɣǝlʋɣʋ kʋlʋmʋɣʋ kɛ paa ya mʋlʋm kiloonaa naanʋwa na naalɛ, yaa tɔɣɔnaɣa pee kiloonaa hiu na liɣiti kɛ Samalii kʋyakʋ taa.
Ḿpʋ́ɣʋ́ Ɩsɛɣɛlɩ wulaʋ yoou wontu tɔkʋlʋ nɔɣɔ tǝkpaʋ sɩ: Paa Tacaa ká tʋlɩ ɩsɔtɔnʋɣʋ kɛ pɔɔŋ na kʋtɔɣɔʋ pee luli, pɩɩ la ɩsɩɩ n yɔɣɔtʋɣʋ tɔɣɔlɛ? Ntɛna Ilisee sɩ: N ká ná ná nyá ɩsǝpǝle. Ama n kaa waa pǝ taa kɛ́.
Asilima kʋtɔŋ nyǝ́ma liɣiti nɔɣɔlʋ ɩ ká wɛnna Samalii ɩcatɛ nɔnɔɣɔ, na awalɩ tɔɔ. Mpʋɣʋlɛ pa tɔma tǝma sɩ: Ye tǝ caɣa cǝnɛ, ɩsɩɩ tǝ sǝpa yem.
Tɔʋ, anɩ ye tǝ tɔma sɩ tǝ sʋʋkɩ ɩcatɛ taa, tɩɩ sɩ nyɔɣɔsɩ kɛ́, tɔɣɔnaɣa fɛɩ. Tǝ́ tɩɩ caɣa cǝnɛ, pǝ taa pǝ taa ɩnǝɣɩ. Pǝ tɔɔ ɩlɛ, tǝ́ tii kolontunaa tǝsikile. Ye pa tɩɩ kʋ-tʋ awusa.
Pǝ taanaa, ɩlɛna pá tii Silii nyǝ́ma tǝsikile pa ta nɩɩ nɔɣɔlʋ taŋ.
Silii yoolaa ká nɩɩwa kɔkɔtɛ natǝlǝɣɩ, ɩsɩɩ yoolaa tuutuuma, na pa kɛɛkɛnaa na pǝ kpaɣanǝŋ taŋ. Ntɛna pá heeli tǝma sɩ: Ɩsǝntɔ Ɩsɛɣɛlɩ wulaʋ fɛla Icipiti na Hiti pǝ nyǝ́ma kɛ liɣitee kɛ́, na pá kɔŋ-tʋɣʋ yoonaʋ.
Ilim tʋkaɣa, ɩlɛna Silii yoolaa se na pá yele pa coka, na pa kpaɣanǝŋ na pa kpaŋasɩ.
Asilima kʋtɔŋ nyǝ́ma liɣiti ɩnɩ ɩ tala Silii nyǝ́ma tǝsikile na pá sʋʋ cokǝle natǝlɩ tǝ taa, na pá tɔɣɔ na pá nyɔɔ. Ɩlɛna pá kuu liɣitee na wʋla na wontu kususuutu, na pá polo pá ŋmɛsɩ tiili. Ɩlɛna pá mǝlɩ na pá sʋʋ lɛntɛ taa, na pá kpaɣa wontunaa kʋpantʋ kɛ waanɩ waanɩ, na pá polo pá ŋmɛsɩ tɔtɔ.
Ḿpʋ́ɣʋ́ pa tɔma sɩ: Ɩsɩɩ tǝ hikuɣu tɔm kʋpantʋ kɛ saŋa ɩsǝntɔ na tǝ́ sɩɩna ta tɩ tɔ pǝ fɛɩ teu. Ye tǝ yelaa sɩ pǝ nyaalɩ na pǝ́cɔ́ tǝ́ heeli-tɩ, Ɩsɔ ká hɔ ta ŋkpaŋʋɣʋ. Tǝ́ polo tǝ́ heeli-tǝɣɩ wulaʋ tɛ.
Ḿpʋ́ɣʋ́ asilima kʋtɔŋ nyǝ́ma mpɛ pa sʋʋ ɩcatɛ taa, na pá yaa yoolaa mpa pa taŋǝɣɩ ɩcatɛ nɔnɔɣɔ tɔ, na pá heeli-wɛ sɩ: Tǝ pola Silii yoolaa tǝsikile ntɛ́ tǝ ta na nɔɣɔlʋ. Pǝ́cɔ́ tǝ ta tɩɩ nɩɩ yʋlʋ nɔɣɔlʋ taŋ. Kpaɣanǝŋ na kpaŋasɩ tike kɛ́ pa tamsaa, na coka wɛ kpɛtɛ.
Ɩlɛna ɩcatɛ nɔnɔɣɔ taŋlaa mpɛ pá yaa nɔɣɔlʋ, na pá tilina-ɩ tɔm ntǝɣɩ wulaʋ tɛ.
Mpʋɣʋlɛ wulaʋ kʋla ahoo hɛka, na ɩ́ tɔ́ ɩ waalɩ nyǝ́ma sɩ: Ma nyǝmá Silii nyǝ́ma mpɛ pa taa laɣatʋ. Pa nyǝmá sɩ nyɔɣɔsɩ pɩɩ-tʋ. Pǝ tɔɔ kɛ́ pa lɩɩ pa tǝsikile na pá polo pá ŋmɛlɩ tawa taa sɩ, ye tǝ́ lɩɩ ɩcatɛ taa, ɩlɛ pa kpa-tʋ na tá ɩsɛ. Na pá sʋʋ ɩcatɛ taa tɔtɔ.
Ḿpʋ́ɣʋ́ wulaʋ waalɩ nyǝ́ma taa nɔɣɔlʋ ná tɔma sɩ: Tǝ́ lǝsɩ kpaɣanǝŋ kakpasɩ na tǝ́ tilina yǝlaa napǝlɩ, na tǝ́ ná mpi pǝ lakɩ tǝna tɔ. Paa tǝ tɩɩ yela-wɛ, paa sɩ teitei kɛ́ ɩsɩɩ ɩcatɛ taa yǝlaa tǝna.
Ɩlɛna wulaʋ cɛla yoou kɛɛkɛnaa naalɛɣɛ yoolaa, na pá polo Silii nyǝ́ma kɛ pɛɛkʋɣʋ sɩ pa naa.
Ḿpʋ́ɣʋ́ pa tǝŋa pa nɔɔhɛɛ, halǝna Yaatanɩ pɔɣɔ. Na pá hiiki wontunaa tuutuuma wei Silii nyǝ́ma lɔna mpaaʋ sɩ, pǝ́ kaasɩ-wɛ tǝfaɣafaɣa na pá se lɔŋlɔŋ tɔ. Ɩlɛna pɛlɛ pá mǝlɩ na pá heeli-tǝɣɩ wulaʋ.
Ḿpʋ́ɣʋ́ ɩcatɛ nyǝ́ma lɩɩ kpakpaa, na pá tii Silii nyǝ́ma tǝsikile, na pá kuu wontu. Halǝna yǝlaa pɛɛtɩ mʋlʋm kiloonaa naanʋwa na naalɛ, yaa tɔɣɔnaɣa pee kiloonaa hiu na liɣiti kɛ liɣitee nyǝɣǝlʋɣʋ kʋlʋmʋɣʋ, ɩsɩɩ Tacaa ka heeluɣu-wɛ tɔ.
Ḿpʋ́ɣʋ́ wulaʋ kʋsa ɩ yoou wontu tɔkʋlʋ wei ɩ tǝŋaɣa-ɩ tam tɔ, sɩ ɩ́ polo na ɩ́ feŋ na ɩ́ ná mpi pǝ lakɩ kʋyakʋ taa kɛ́ ɩcatɛ nɔnɔɣɔ tɔ. Ama samaa wei ɩ ka wɛ tǝna tɔ, ɩ paa-ɩ nɔɔhɛɛ na ɩ́ sɩ́. Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Ilisee ka yɔɣɔta waatʋ wei Ɩsɛɣɛlɩ wulaʋ kɔma na ɩ́ maɣana-ɩ tɔ.
Waatʋ wei Ilisee ká heela wulaʋ sɩ: Cele ɩsǝntɔ waatʋ paa pɛɛtɩ tɔɣɔnaɣa pee kiloonaa hiu na liɣiti, yaa mʋlʋm kiloonaa naanʋwa na naalɛɣɛ liɣitee nyǝɣǝlʋɣʋ kʋlʋmʋɣʋ kɛ Samalii kʋyakʋ taa tɔ.
Yoou wontu tɔkʋlʋ ɩnɩ ɩ cɔna sɩ: Paa Tacaa ká tʋlɩ ɩsɔtɔnʋɣʋ kɛ pɔɔŋ na kʋtɔɣɔʋ pee luli, pɩɩ la ɩsɩɩ n yɔɣɔtaa tɔɣɔlɛ? Halɩ Ilisee tɔmɩ-ɩ sɩ: N ká ná ná nyá ɩsǝpǝle, ɩlɛ n kaa waa pǝ taa kɛ́.
Na tampana ḿpʋ́ɣʋ́ pǝ lapa. Ɩcatɛ nɔnɔɣɔ samaa fɛla-ɩ kɛ́ na ɩ́ sɩ́.
Ḿpʋ́ɣʋ́ kʋyakʋ nakʋlɩ, Ilisee tɔma Sunem alʋ wei ɩ pǝyaɣa ɩ ka feesaa tɔ sɩ: Nyana nyá tǝyaɣa nyǝ́ma, ɩ́ lɩɩ cǝnɛ. Ɩ́ polo timpi ɩ́ caakɩ tɔ na ɩ́ caɣa. Mpi tɔ, Tacaa caa ɩ kɔna nyɔɣɔsɩ kɛ Ɩsɛɣɛlɩ tɛtʋ taa kɛ́ pɩɩsɩ naatosompɔɣɔlaɣa.
Ɩlɛna alʋ ɩnɩ na ɩ nyǝ́ma pá polo pá caɣa Filiisi nyǝ́ma tɛtʋ taa. Pɩɩsɩ naatosompɔɣɔlaɣa kɛ pa caɣaa ɩsɩɩ Ɩsɔ kʋyɔɣɔtʋtʋ tɛlǝsʋlʋ ka heeluɣu-ɩ tɔ.
Pɩɩsɩ nsɩ sɩ sikaa, ɩlɛna pá mǝlɩ pa tɛtʋ taa. Ɩlɛna pá pɔɔsɩ wulaʋ kɛ pa tǝyaɣa na pa tawa tɔm.
Waatʋ ɩnɩ ɩ taa kɛ́ wulaʋ yɔɣɔtaɣana Ilisee tǝmlɛ tʋ Kehasi. Na ɩ́ pɔɔsɩ-ɩ sɩ: Kɛɛsɩ piti tǝma nna Ilisee ka lapa tɔ.
Ɩlɛna ɩ́ kɛɛsǝɣɩ-ɩ pǝyaɣa ŋka Ilisee ka feesaa tɔ ka tɔm. Ɩlɛ alʋ na ɩ pǝyaɣa ŋkɛ pa tala wulaʋ tɛɣɛlɛ, na pá pɔɔsǝɣɩ-ɩ pa tǝyaɣa na pa tawa tɔm. Ntɛna Kehasi sɩ: Aŋhaa, ta caa, alʋ ɩnɛ ɩ pǝyaɣa kanɛɣɛ Ilisee ka feesaa.
Ḿpʋ́ɣʋ́ wulaʋ pɔɔsa alʋ na alʋ kɛɛsɩ-ɩ pǝ tǝna. Ɩlɛna ɩ́ heeli ɩ yǝlaa taa wei ɩ wɛna naani kɛ teu tɔ sɩ: Paasǝna alʋ ɩnɩ ɩ tɔm ntɩ. Pá mǝŋna-ɩ ɩ nyǝm tǝna. Pá cɛlɛ-ɩ ɩ tawa kʋlʋlʋm kasǝyaɣa kɛ pǝ kpaɣaʋ too ɩ fɛɩ tɔ.
Ḿpʋ́ɣʋ́ waatʋ nɔɣɔlʋ, Ilisee pola Tamasɩ. Ɩlɛna pǝ́ pana pǝ́ wɩɩkaɣa Silii wulaʋ Pɛnɩ-Hatatɩ. Ɩlɛna ɩ́ nɩɩ sɩ Ɩsɔ kʋyɔɣɔtʋtʋ tɛlǝsʋlʋ kɔma ɩcatɛ taa.
Ɩlɛna ɩ́ kʋsɩ ɩ waalɩ tʋ Hasayɛlɩ sɩ: Pona Ilisee kɛ kʋcɔɔʋ. Pɔɔsǝna-ɩ sɩ: Maa sɩ yaa maa kʋlɩ?
Ḿpʋ́ɣʋ́ Hasayɛlɩ sǝɣǝla Tamasɩ taa kʋpampam kɛ́ yooyoonaa nɩɩlɛ sɩ ɩ haakɩ Ilisee. Ɩ tala Ɩsɔ kʋyɔɣɔtʋtʋ tɛlǝsʋlʋ kiŋ, ɩlɛna ɩ́ tɔ sɩ: Nyá pǝyalʋ Silii wulaʋ Pɛnɩ-Hatatɩ kʋsǝna-m sɩ, má kɔɔ má pɔɔsɩ-ŋ sɩ ɩ ká sɩ yaa ɩ ká kʋlɩ?
Ntɛna Ilisee sɩ: Polo na ń heeli-ɩ sɩ, ɩ ká kʋlɩ. Ama Tacaa hʋla-m sɩ, paa pɩɩ la ɩsǝna ɩ ká sɩ.
Ḿpʋ́ɣʋ́ Ilisee ɩsɛntaa laɣasa kpakpaa, na ɩ́ nyǝnɩ Hasayɛlɩ tǝpiŋŋ na ɩ́ naalɩ wula.
Ntɛna Hasayɛlɩ sɩ: Pepe lapa ta caa? Mpʋɣʋlɛ Ilisee sɩ: Ma tɛma naʋ kɛ ɩsǝna ń ká sɔ kɔkɔ kɛ Ɩsɛɣɛlɩ nyǝ́ma koloosi acalɛɛ tɔ. N ká lɛntɩ pa ɩfepiya, na ń fɛlɩ pa piya kɛ nɔɔhɛɛ, na ń yɔkɩ ahusitonaa lotu.
Kɛlɛna Hasayɛlɩ sɩ: Haɣa kʋhʋlʋmaɣa má, leɣe ma nawa pǝ toŋ? Ilisee sɩ: Tacaa heela-m sɩ n ká pǝsɩ Silii nyǝ́ma wulaʋ.
Ḿpʋ́ɣʋ́ Hasayɛlɩ kpema, ɩlɛna wulaʋ pɔɔsɩ-ɩ sɩ: Ɩsɔ kʋyɔɣɔtʋtʋ tɛlǝsʋlʋ heela-ŋ suwe? Mpʋɣʋlɛ sɩ: Ɩ heela-m kɛ́ sɩ n ká kʋlɩ.
Ama tɛʋ fema, ɩlɛna Hasayɛlɩ lii kunti kɛ lʋm na ɩ́ takɩ wulaʋ ɩsɛntɔɔ na ɩ́ sɩ́. Ɩlɛna ɩnɩ ɩ tɔɣɔ kawulaɣa kɛ ɩ lonte.
Ɩsɛɣɛlɩ wulaʋ Akapɩ pǝyalʋ Solam kawulaɣa pǝnaɣa kakpasɩ nyǝŋka taa kɛ́ Yuta wulaʋ Sosafatɩ pǝyalʋ Solam, ná tɔɣɔ Yuta kawulaɣa kɛ Yosalɛm taa kɛ́ pɩɩsɩ pǝlefɛɩ naanʋwa. Ɩ lʋlʋɣʋ pɩɩsɩ wɛ hiu na naanʋwa na naalɛ kɛ waatʋ ɩnɩ.
<range>
Ḿpʋ́ɣʋ́ ɩ tɔma teitei ɩsɩɩ Ɩsɛɣɛlɩ awulaa Akapɩ wɛ. Halɩ ɩnɩ ɩ tɩɩ kpaɣana ɩ́lɛ́ ɩ pɛɛlɔ, na ɩ́ la mpi pǝ ta maɣa Tacaa tɔ.
Paa na mpʋ Tacaa ta tisi na ɩ́ wakǝlɩ Yuta kawulaɣa. Mpi tɔ, ɩ ka tɛma ɩ tǝmlɛ tʋ Tafiiti kɛ heeluɣu kɛ́ sɩ, nyá lʋlʋɣʋ nyǝ́ma ká tɔkɩ kawulaɣa kɛ Yosalɛm kɛ tam na pá kaasǝɣɩ tǝma.
Yuta wulaʋ Solam ɩnɩ ɩ waatʋ taa kɛ́ Ɩtɔm nyǝ́ma kʋla ɩ tɔɔ, na pá kpa pa tǝɣɩ pa wulaʋ.
Ḿpʋ́ɣʋ́ Solam na ɩ yoolaa na pa yoou kɛɛkɛnaa, pa pola-wɛɣɛ yoonaʋ kɛ Sayii tɛtʋ taa. Ɩlɛna pɛlɛ pá ta-wɛɣɛ kotaɣa. Ama ahoo naalɩ mpɛ pa tii Ɩtɔm nyǝ́ma mpa paa tama-wɛɣɛ kotaɣa tɔ pa tɔɔ na pá yoona-wɛ́. Ɩlɛna Yuta yoolaa se na pá kpé.
Pǝ kpaɣaʋ waatʋ ɩnɩ tɔɣɔ Ɩtɔm nyǝ́ma lɩɩ Yuta nyǝ́ma niŋ taa, na pá wɛɛ pa tɩ tɔɔ. Ḿpʋ́ɣʋ́ Lipina ɩcatɛ nyǝ́ma ná lapa mpʋ tɔtɔɣɔ waatʋ ɩnɩ ɩ taa.
Pa kɛɛsa Solam tɔmnaa lɛntǝnaa kɛ Yuta awulaa takǝlaɣa taa.
Waatʋ wei ɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ.
Ɩsɛɣɛlɩ wulaʋ Akapɩ pǝyalʋ Solam kawulaɣa pǝnaɣa naanʋwa na naalɛ nyǝŋka taa kɛ́ Yuta wulaʋ Solam pǝyalʋ Ahasiya ná pǝsa wulaʋ kɛ Yosalɛm kɛ pǝnaɣa kʋlʋmaɣa tike. Ɩ lʋlʋɣʋ pɩɩsɩ ka wɛ hiu na naalɛ kɛ waatʋ ɩnɩ ɩ taa. Ɩ too ka kɛ́ Ɩsɛɣɛlɩ wulaʋ Omili lʋlʋɣʋ taa tʋ, pa yaakɩ-ɩ sɩ Atalii.
<range>
Ɩlɛna ɩ́ tɔ́ ɩsaɣatʋ taa kɛ́ teitei ɩsɩɩ ɩ alʋ lʋlʋɣʋ nyǝ́ma Akapɩ wɛ. Na ɩ́ lá mpi pǝ ta maɣa Tacaa tɔ.
Ḿpʋ́ɣʋ́ Solam na Ahasiya pa lapa nɔɣɔ kʋlʋmaɣa, na pá polo Silii wulaʋ Hasayɛlɩ kɛ yoonaʋ kɛ Lamɔtɩ ɩcatɛ kɛ Kalaatɩ tɛtʋ taa, na pǝ́ kʋ́ Solam.
Ɩlɛna ɩ́ mǝlɩ Sisilee sɩ pá lapɩ-ɩ kɔɔlɛ. Ḿpʋ́ɣʋ́ Yuta wulaʋ Ahasiya pola-ɩ sɛɛʋ.
Ḿpʋ́ɣʋ́ kʋyakʋ nakʋlɩ, Ilisee yaa Ɩsɔ kʋyɔɣɔtʋtʋ tɛlǝsǝlaa taa sǝkpelu nɔɣɔlʋ, na ɩ́ tɔmɩ-ɩ sɩ: Mʋ nim katɛ nyǝm pǝnɛ, na ń lɔɣɔ nyá tɩ tǝcaʋ kɛ Lamɔtɩ kɛ Kalaatɩ tɛtʋ taa.
Na ń maɣana Sosafatɩ pǝyalʋ Yehu, ɩnɩ ɩ kɛna Nimsi saalɩ. Ye n talaa ɩlɛ n yaa-ɩ ɩ tike kɛ naŋ nakʋlɩ kʋ taa.
Ɩlɛna ń pǝlɩ nim kɛ ɩ nyʋɣʋ taa. Ɩlɛna ń heeli-ɩ sɩ: Ma kpa-ŋ Ɩsɛɣɛlɩ wulaʋ. Ń tɛma mpʋ, n tʋlɩ nɔnɔɣɔ na ń se kpakpaa.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ sǝkpelu ɩnɩ ɩ tɛɛwa Lamɔtɩ kɛ Kalaatɩ tɛtʋ taa.
Ɩ tala tǝna, ɩlɛna ɩ́ maɣana Ɩsɛɣɛlɩ yoolaa nyʋɣʋ nyǝ́ma kotaa. Ntɛna ɩ́ tɔ́ sɩ: Ta caa, ma caa ma na-ŋ tɔm. Ɩlɛna Yehu sɩ: Ta taa awe? Ɩsɔ kʋyɔɣɔtʋtʋ tɛlǝsʋlʋ sɩ: Nyá maɣamaɣa.
Ḿpʋ́ɣʋ́ Yehu kʋlaa na ɩ́ pona-ɩ tǝyaɣa, na Ɩsɔ kʋyɔɣɔtʋtʋ tɛlǝsʋlʋ pǝlɩ ɩ nyʋɣʋ taa kɛ́ nim. Na ɩ́ tɔmɩ-ɩ sɩ: Ɩsɛɣɛlɩ Ɩsɔ Tacaa yɔɣɔtaa sɩ, má kpana-ŋ sɩ ń pǝsɩ ma yǝlaa Ɩsɛɣɛlɩ nyǝ́ma wulaʋ.
Na ń kʋ́ nyá caa kʋpǝŋ Akapɩ lʋlʋɣʋ nyǝ́ma tǝna. Ɩlɛ pǝ lɛɛta Ɩsɔ kʋyɔɣɔtʋtʋ tɛlǝsǝlaa na ma tǝmlɛ nyǝ́ma mpa mpa Sesapɛɛlɩ kʋwa tɔ pa sǝm ntɛ́.
Maa kʋ Akapɩ tǝyaɣa apalaa tǝnaɣa. Paa piya paa sɔsaa.
Maa lana ɩ yǝlaa kɛ́ ɩsɩɩ ma lapǝna Nepatɩ pǝyalʋ Solopʋwam na Ahiya pǝyalʋ Pasa pa nyǝ́ma tɔ.
Pǝ kaasa Sesapɛɛlɩ tɔ, nɔɣɔlʋ kaa pimi-ɩ. Hasɩ ká tɔɣɔna-ɩ Sisilee halǝm taa. Ɩsɔ kʋyɔɣɔtʋtʋ tɛlǝsʋlʋ tɛma ḿpʋ́ɣʋ́ yɔɣɔtaɣa, ɩlɛna ɩ́ tʋlɩ nɔnɔɣɔ na ɩ́ se.
Ḿpʋ́ɣʋ́ Yehu lɩɩwa na ɩ́ mǝlɩ ɩ taapalaa kiŋ, na pɛlɛ pá pɔɔsɩ-ɩ sɩ: Pʋlʋpʋ lapaɣa? Wentiɣi kpaŋtʋ ɩnɩ ɩ caakǝna-ŋ ye? Yehu sɩ: Ɔɔ, pǝ taɣa natǝlɩ se. Anɩ ɩ́ nyǝmá Ɩsɔ kʋyɔɣɔtʋtʋ tɛlǝsǝlaa mpɛ pa tɔɔ.
Ɩ taapalaa sɩ: N cɛsǝɣɩ kɛ́. Heeli-tʋɣʋ nti ɩ heela-ŋ tɔ. Yehu sɩ: Ɩ heela-m tɔmnaa paɣalɛ kɛ́. Ɩlɛna ɩ́ heeli-m ma maɣamaɣa ma nyǝntʋ sɩ, Tacaa tɔma sɩ ɩ kpa-m Ɩsɛɣɛlɩ wulaʋ.
Tǝnaɣalɛ pa tǝna pa wɔɣɔsa pa kpaɩnaa, na pá pɔ-wɛɣɛ kumte tɔɔ na Yehu caɣa, na pá hʋlɩ akantǝlɛ na pa tǝna pá wiliti na pá tɔ sɩ: Yehu, mǝ na tɛtʋ.
Waatʋ nɔɣɔlʋ Ɩsɛɣɛlɩ yoolaa tǝna ka taŋa Lamɔtɩ ɩcatɛ kɛ Silii wulaʋ Hasayɛlɩ tɔɔ. Halɩ pǝ́ kʋ́ Solam na ɩ́ polo Sisilee na pá fɛkɩ-ɩ. Yosafatɩ pǝyalʋ kɛlɛ Yehu, pǝyele Nɛmsi saalɩ kɛlɛ. Pa tɛma Yehu kɛ kawulaɣa kpaʋ, ɩlɛna ɩ́ kʋlɩ Solam tɔɔ. Na ɩ́ tɔ́ ɩ taapalaa sɩ: Ye ɩ́ wɛ ma tɔɔ, ɩlɛ ɩ́ taa yele na nɔɣɔlʋ fiti na ɩ́ polo Sisilee, na ɩ́ heeli nti tǝ lapa cǝnɛ tɔ.
<range>
Ɩ tɛma mpʋ, ɩlɛna ɩ́ kpa ɩ kɛɛkɛ tɔɔ na ɩ́ tɛɛ Sisilee. Tǝnaɣa Solam hǝntaa, na Yuta wulaʋ Ahasiya polo-ɩ wiiluɣu.
Ḿpʋ́ɣʋ́ Sisilee kutuluɣu sɔsɔɔʋ nyʋɣʋ taa taŋlʋ loosa Yehu na napǝlǝɣɩ ɩ waalɩ. Ɩlɛna ɩ́ tili na pá heeli wulaʋ sɩ: Ma loosa napǝlɩ na pá kɔŋ. Ntɛna wulaʋ sɩ: Tili kpaɣanʋ caɣalʋ na ɩ́ sǝŋ-wɛ na ɩ́ pɔɔsɩ-wɛ sɩ: Alaafǝya kɛlɛ?
Ntɛna kpaɣanʋ caɣalʋ náá tɛɛ na ɩ́ pɔɔsɩ-ɩ sɩ: Wulaʋ sɩ má pɔɔsɩ-mɛ sɩ alaafǝya kɛlɛ? Ntɛna Yehu pɔɔsɩ-ɩ sɩ: Nyá tɔm suweɣe pǝ taa? Tʋ ta waalɩ. Mpʋɣʋlɛ kutuluɣu sɔsɔɔʋ taŋlʋ sɩ: Tillu sula-wɛ na ɩ́ saalɩ tǝna.
Ɩlɛna Solam tili kpaɣanʋ naalɛ nyǝŋ na ɩ́ suli-wɛ, na ɩ́ pɔɔsɩ-wɛ tɔtɔ sɩ wulaʋ sɩ: Alaafǝya kɛlɛ? Ntɛna Yehu pɔɔsɩ-ɩ sɩ: Nyá tɔm suweɣe pǝ taa? Tʋ ta waalɩ.
Ɩlɛna taŋlʋ sɩ: Tillu naalɛ nyǝŋ sula-wɛ, na ɩ́ saalɩ tǝna. Pǝyele pa nɔɣɔ tɔɔ tʋ caɣa ɩ kɛɛkɛ kɛ́ ɩsɩɩ kpaŋtʋ, pǝ kaa laŋ Yehu.
Tǝnaɣalɛ wulaʋ yelaa na pá kpɛɛlɩ ɩ kɛɛkɛ na ɩ́ kpa. Na Yuta wulaʋ Ahasiya naa kpa ɩ nyǝŋ tɔɔ tɔtɔ. Ɩlɛna pá suli Yehu kɛ Napɔtɩ halǝm kiŋ kɛ Sisilee.
Mpʋɣʋlɛ wulaʋ pɔɔsa Yehu sɩ: Alaafǝya wɛɛ? Ntɛna Yehu sɩ: Anɩ n nyǝmá teu sɩ nyá too Sesapɛɛlɩ wɛɛ na ɩ́ tɔŋa tɩɩŋ laaʋ na topotopo tǝma. Ɩlɛna ń pɔɔsǝɣɩ-m sɩ: Alaafǝya wɛɛ?
Tǝnaɣa Solam pǝsaa na ɩ́ seeki na ɩ́ kiisiɣi sɩ: Ahasiya se yoo, ɩ lɩɩkɩ ma waalɩ kɛ́.
Ḿpʋ́ɣʋ́ Yehu yela nyǝmlɛ kɛ kpakpaa, na ɩ́ yaɣa-tɛɣɛ Solam asǝŋkpekiŋ hɛkʋ taa, na ɩ́ tʋlɩ ɩ fulaɣa. Ɩlɛna ɩ́ hoti ɩ kɛɛkɛ taa tǝkpilim.
Ntɛna Yehu yɔɣɔtɩ ɩ sǝnlʋ Pitikaa sɩ: Kpaɣa-ɩ na ń pɛtɩ Napɔtɩ halǝm taa. Tɔɔsɩ nti Tacaa ka heela ɩ caa Akapɩ kɛ kʋyaŋku ta naalɛ tǝ caɣa kpaɣanǝŋ na tǝ sɩɩkɩ-ɩ tɔ
sɩ: Tete ma nawa ɩsǝna n kʋwa Napɔtɩ na ɩ pǝyalaa tɔ. Ɩlɛ ma tuuki sɩ, ɩsɩɩ ma hɔma Solam ŋkpaŋʋɣʋ kɛ taalɛ ntɛ́ tǝ taa. Ɩlɛna Yehu tasa sɩ: Pǝ tɔɔ tɔ, kpaɣa-ɩ na ń pɛtɩ taalɛ ntɛ́ tǝ taa kɛ́ teitei ɩsɩɩ Tacaa ka heeluɣu-ɩ tɔ.
Waatʋ wei Yuta wulaʋ Ahasiya nawa Solam sǝm, ɩlɛna ɩ́ seeki na ɩ́ mǝlǝɣǝna Pɛtɩ-Kaa hɔɣɔlʋɣʋ tɔɔ. Na Yehu náá tʋ́ ɩ waalɩ, na ɩ́ tɔ́ ɩ taapalaa sɩ: Ɩ́ kʋ́ ɩ́lɛ́ tɔtɔ. Ḿpʋ́ɣʋ́ pa yaɣa-ɩ nyǝmá, na ɩ́ wɛ kɛɛkɛ taa, na ɩ́ kpaakɩ Kuuli kɛ Ipǝleyam cɔlɔ. Paa na mpʋ, na Ahasiya se na ɩ́ tala Mekito na ɩ́ sɩ́ tǝna.
Ɩlɛna ɩ tǝmlɛ nyǝ́ma tʋ-ɩ kɛɛkɛ taa, na pá pona-ɩ Yosalɛm. Na pá pimi-ɩ pa tǝyaɣa pǝlaaʋ taa kɛ́ Tafiiti tɛ.
Akapɩ pǝyalʋ Solam kawulaɣa pǝnaɣa naanʋwa na kʋlʋm nyǝŋka taa kɛ́ Ahasiya ka pǝsa Yuta wulaʋ.
Ḿpʋ́ɣʋ́ Sesapɛɛlɩ nɩɩwa tǝ tǝna nti tǝ lapa tɔ. Ɩlɛna ɩ́ lʋʋ ɩ nyɔɔsɩ, na ɩ́ tʋ́ kacɔka wontu, na cǝlaʋnaa. Yehu talaa na ɩ́ sʋʋkɩ ɩcatɛ taa na alʋ ɩnɩ ɩ na-ɩ, ɩlɛna ɩ́ má kapuka sɩ: Wulaʋ kʋlʋ Simili nyá. Alaafǝya wɛɛ?
<range>
Yehu kʋsa ɩsɛ, ɩlɛna ɩ ma kapuka sɩ: Awe wɛnna ma tɔɔ? Ḿpʋ́ɣʋ́ kawulaɣa tǝyaɣa taa apalaa naani nyǝ́ma napǝlǝɣɩ naalɛ, na tooso nyǝnna pǝtote.
Ntɛna Yehu tɔ-wɛ sɩ: Ɩ́ lɔɣɔ alʋ ɩnɩ na pǝtote. Ɩlɛna apalaa mpɛ pá tusi Sesapɛɛlɩ, na ɩ́ hoti na Yehu tǝŋ ɩ tɔɔ na kɛɛkɛ. Na calǝm ya koloŋa na kpaɣanǝŋ tɔɔ.
Ḿpʋ́ɣʋ́ Yehu sʋʋ kawulaɣa tǝyaɣa taa, na ɩ́ tɔɣɔ na ɩ́ nyɔɔ, na ɩ́ tɔ ɩ taapalaa sɩ: Ɩ́ pi alʋ mpusi tʋ ɩnɩ. Mpi tɔ, ɩ ka kɛ́ wulaʋ pɛɛlɔ.
Pa lɩɩwa Sesapɛɛlɩ pim, ɩlɛna pá maɣana nyʋmpɔɣɔlaɣa na ntantakǝŋ na nɔntaalǝŋ tike.
Pa mǝlaa na pa heeli-tǝɣɩ Yehu, ɩlɛna ɩ́ tɔ́ sɩ: Ḿpʋ́ɣʋ́ Tacaa ka heela Tisipe Ɩsɔ kʋyɔɣɔtʋtʋ tɛlǝsʋlʋ Ilii na ɩ yɔɣɔtɩ sɩ: Hasɩ ká taɣamɩ Sesapɛɛlɩ kɛ Sisilee halǝm taa.
Na pa lɔ ɩ timpi wɛ kaasaa tɔɣɔ halǝm taa, ɩsɩɩ pa hutuɣu hute tɔ. Nɔɣɔlʋ kaa nyǝmɩ-ɩ.
Akapɩ lʋlʋɣʋ nyǝ́ma ka wɛ nɩɩtoso na naanʋwa kɛ́ Samalii taa kɛ́. Ḿpʋ́ɣʋ́ Yehu ŋmaa lɛɛtǝlɩ kɛ ɩcatɛ nyʋɣʋ nyǝ́ma na tǝ sɔsaa, na mpa pa tʋwa sɩ pa sɛɣɛsǝɣɩ Akapɩ lʋlʋɣʋ nyǝ́ma mpɛ tɔ sɩ:
Mǝ paasǝɣǝna na wulaʋ lʋlʋɣʋ nyǝ́ma piya. Na ɩ́ wɛna kɛɛkɛnaa, na kpaɣanǝŋ, na yoou wontu na ɩ́ wɛ koluŋa ɩcatɛ taa. Mpʋ tɔ, ye ɩ́ hika takǝlaɣa kanɛ,
ɩlɛ ɩ́ nyǝnɩ wulaʋ lʋlʋɣʋ nyǝ́ma mpɛ pa taa, na ɩ́ kpa wulaʋ kɛ wei ɩ pǝsǝɣɩ, na ɩ́ mʋna kawulaɣa tɔ na ɩ́ kentiɣi ɩ́ na ɩ lʋlʋɣʋ nyǝ́ma pa tɔɔ.
Mpʋɣʋlɛ sɔɣɔntʋ kpa pa tǝna na pa tɔŋ tǝma sɩ: Taɣalɛ mpa? Awulaa naalɛ ná tá pǝsɩ-ɩ kacaŋfana tá na?
Ɩlɛna wulaʋ tǝyaɣa nyʋɣʋ tʋ, na ɩcatɛ sɔsɔ na sɔsaa, na sɛɣɛsǝlaa pa heeli Yehu sɩ: Tǝ kɛ́ nyá tǝmlɛ nyǝ́ma kɛ́. Ɩlɛ nti n ká tʋ-tʋ tɔɣɔ tɩɩ la. Tɩɩ tasǝɣɩ nɔɣɔlʋɣʋ kpaʋ. La mpi pǝ maɣa-ŋ tɔ.
Ḿpʋ́ɣʋ́ Yehu ŋmaa-wɛɣɛ lɛɛtǝlɩ naalɛ nyǝŋ sɩ: Ye ɩ́ ká wɛɛ ma waalɩ na ɩ́ tɔkǝɣɩ ma kʋtʋtʋtʋ, ɩlɛ ɩ́ sɛtɩ wulaʋ lʋlʋɣʋ nyǝ́ma tǝna nyɔɔŋ, na ɩ́ kɔna-m cele ɩsǝntɔ teitei. Pǝyele Samalii wulaʋ lʋlʋɣʋ nyǝ́ma nɩɩtoso na naanʋwa ka wɛ ɩcatɛ yǝlaa sɔsaa kiŋ na pá tɔɔkɩ-wɛ.
Waatʋ wei sɔsaa mpɛ pa nawa Yehu lɛɛtǝlɩ, ɩlɛna pá koti wulaʋ lʋlʋɣʋ nyǝ́ma nɩɩtoso na naanʋwa ɩnɩ. Na pá siki pa nyɔɔŋ kɛ tɔkǝŋ taa, na pá pona Yehu kɛ Sisilee.
Ḿpʋ́ɣʋ́ tillu heela Yehu sɩ: Pa kɔna nyɔɔŋ ɩnɩ. Ɩlɛna Yehu tɔ́ sɩ: Ɩ́ kaa-ɩ huwa naalɛɣɛ ɩcatɛ nɔnɔɣɔ. Halǝna pǝ́ nyaalɩ.
Tɛʋ fema tanaŋ, ɩlɛna ɩ́ lɩɩ ɩcatɛ nɔnɔɣɔ, na ɩ́ tɔ́ samaa sɩ: Mǝ paa fɛɩ tɔm tǝnɛ tǝ taa, maɣalɛ tɔm tʋ. Mpi tɔ, má kʋlǝna Solam tɔɔ na má kʋ-ɩ. Ama panɛ pa tǝna ɩsǝntɔ, awe ná kʋ́ pɛlɛ? Mpʋ tɔ, ma caa sɩ ɩ́ nyɩ sɩ nti Tacaa yɔɣɔta Akapɩ na ɩ lʋlʋɣʋ nyǝ́ma tɔɔ tɔ, tǝ ta saalɩ yem. Ɩ yoosa-tǝɣɩ ɩsɩɩ ɩ ka heeluɣu Ɩsɔ kʋyɔɣɔtʋtʋ tɛlǝsʋlʋ Ilii na ɩ́ yɔɣɔtɩ tɔ.
<range>
Ḿpʋ́ɣʋ́ Yehu kʋwa Akapɩ lʋlʋɣʋ nyǝ́ma mpa pǝ kaasaa na pá wɛ Sisilee tɔ. Paa ɩ waalɩ nyǝ́ma tǝna, na ɩ lʋlǝtanaa, na ɩ kɔtǝlaa, ɩ ta yele paa kʋlʋm.
Ḿpʋ́ɣʋ́ Yehu tʋ Samalii mpaaʋ, na ɩ́ tala Tiikilaa tǝsikile.
Ɩlɛna ɩ́ suli Yuta wulaʋ Ahasiya lʋlʋɣʋ nyǝ́ma na ɩ́ pɔɔsɩ-wɛ sɩ: Ɩ́ kɛ́ le nyǝ́ma kɛ ye? Pɛlɛ sɩ: Tǝ kɛ́ Ahasiya lʋlʋɣʋ nyǝ́ma kɛ́. Tǝ kɔma Sesapɛɛlɩ piya na pa lʋlʋɣʋ nyǝ́ma mpa pǝ́ kaasaa tɔɣɔ sɛɛʋ kɛ́.
Tǝnaɣalɛ Yehu mapa kapuka sɩ: Ɩ́ kpa-wɛ na pa ɩsɛ. Ɩlɛna Yehu taapalaa kpa-wɛ, na pá lɛntɩ-wɛɣɛ Tiikilaa tǝsikile lɔkɔ kiŋ, na pá pɛtɩ-wɛɣɛ lɔkɔ ɩnɩ ɩ taa. Pa wɛ yǝlaa nɩɩlɛ na naalɛ, nɔɣɔlʋ ta fiti.
Ḿpʋ́ɣʋ́ Yehu tɔma pǝcɔ, ɩlɛna ɩ́ ná Lekapii pǝyalʋ Yonatapɩ na ɩ́ kɔŋna ɩ tɔɔ. Ɩlɛna ɩ́ sɛɛ-ɩ na ɩ́ pɔɔsɩ-ɩ sɩ: N wɛ ma tɔɔ ɩsɩɩ ma wɛʋ nyá tɔɔ tɔ? Ɩ́lɛ́ sɩ: Ɛɛ. Yehu sɩ: Ye mpʋ tǝ ha tǝmaɣa niŋ. Pa tɛma tǝmaɣa niŋ haʋ, ɩlɛna Yehu kpaɣa-ɩ kɛɛkɛ taa
na ɩ́ tɔ́ sɩ: Tǝŋɩ-m na ń ná ɩsǝna ma luɣu sʋʋ Tacaa tǝmlɛ lapʋ tɔ. Ɩlɛna Yehu kpaɣa-ɩ ɩ kɛɛkɛ taa.
Waatʋ wei pa tala Samalii ɩlɛna Yehu tɛɛsɩ kʋɣʋ kɛ Akapɩ lʋlʋɣʋ nyǝ́ma, mpa paa kaasa tǝna tɔ. Ɩ kʋ-wɛɣɛ teitei kɛ́ ɩsɩɩ Tacaa ka heeluɣu Ɩsɔ kʋyɔɣɔtʋtʋ tɛlǝsʋlʋ Ilii tɔ.
Ḿpʋ́ɣʋ́ Yehu kota Samalii nyǝ́ma na ɩ́ tɔ́ sɩ: Wulaʋ Akapɩ ka laawa tʋɣʋ Paalɩ kɛ́. Ama maa laa-ɩ na pǝ́ kǝlɩ mpʋ.
Ɩlɛna Yehu tɔ́ sɩ: Ɩ́ koti Paalɩ ɩnɩ ɩ kɔtǝlaa, na ɩ kʋyɔɣɔtʋtʋ tɛlǝsǝlaa, na laalaa tǝnaɣa ma kiŋ. Pǝ́ taa sɔɔ nɔɣɔlʋ. Ma lakɩ tʋɣʋ ŋkʋɣʋ acima kɛ́. Mpʋ tɔ, ye wei ɩ fɛɩ ɩsɩɩ pa kʋ-ɩ. Acilaɣatʋ kɛ Yehu lakaɣa mpʋ sɩ ɩ́ hiki tʋɣʋ ŋkʋ kʋ laalaa tǝna.
Pǝ tɔɔ kɛ́ ɩ kota yǝlaa kɛ Paalɩ kotuɣu sɔsɔɔʋ.
Ɩlɛna pá tili Ɩsɛɣɛlɩ tǝna taa na kʋ laalaa koti, pǝ ta sɔɔ paa kʋlʋm. Na pá su kutuluɣu.
Ḿpʋ́ɣʋ́ Yehu tɔma tʋɣʋ ŋkʋ kʋ paasǝnlaa sɩ: Ɩ́ cɛla laalaa tǝnaɣa pa wontu kʋsusuutu.
Pǝ waalɩ kɛ́ Yehu na Lekapii pǝyalʋ Yonatapɩ pa sʋʋ tʋɣʋ kutuluɣu taa, na pá pɔɔsɩ kʋ laalaa tǝna sɩ: Ntɔŋ ɩ́ wɛna naani kɛ́ teu sɩ Ɩsɛɣɛlɩ ɩsɔ sɛɛlʋ nɔɣɔlʋ ɩ ta siti mǝ taa cǝnɛ?
Mpʋ tɔ, na Yehu sɩɩ yoolaa nɩɩnaasa na awalɩ tɔɔ. Na ɩ́ heela-wɛ sɩ: Maa tʋ́ tʋɣʋ laalaa tǝnaɣa mǝ niŋ taa. Ye wei ɩ yela kʋlʋm na ɩ́ fiti pʋntʋ ká sɩ ɩ lonte. Ḿpʋ́ɣʋ́ ɩ na Yonatapɩ pa polaa na pá la ciikuɣu kɔtaɣa na kɔtaɣa ŋka kɔkɔ lusa ka tǝna tɔ.
Pa tɛma mpʋ, ɩlɛna Yehu heeli yoolaa na pa nyʋɣʋ nyǝ́ma sɩ: Ɩ́ sʋʋ na ɩ́ kʋ́ pa tǝna. Nɔɣɔlʋ ɩ́ taa fiti na ɩ́ lɩɩ. Ḿpʋ́ɣʋ́ pa kʋ-wɛ na pá lɔ-wɛ na awalɩ tɔɔ. Ɩlɛna pá sʋʋ kutuluɣu ŋkʋ kʋ naŋ lɔlɔ nyǝŋkʋ taa
na pá lǝsɩ tesikasɩ kʋlalaasɩ na awalɩ, na pá wɔ kɔkɔ.
Na pá yɔkɩ pǝlɛ kʋsikile na kutuluɣu, na pǝ́ pǝsɩ ɩcatɛ hute kɛ halǝna saŋa.
Ḿpʋ́ɣʋ́ Yehu kpiisa tɩɩŋ laaʋ kɛ Ɩsɛɣɛlɩ kawulaɣa taa.
Paa na mpʋ tɔ, ɩ lapa ɩsaɣatʋ kɛ teitei ɩsɩɩ Solopʋwam. Solopʋwam ka tusina Ɩsɛɣɛlɩ nyǝ́ma na pá laa wʋla nawee kɛ Petɛɛlɩ na Taŋ.
Ḿpʋ́ɣʋ́ Tacaa tɔma Yehu sɩ: Ma sama, n lapa nti maa sɩɩwa sɩ maa hɔna Akapɩ na ɩ tǝyaɣa nyǝ́ma pa ŋkpaŋʋɣʋ tɔ. Pǝ tɔɔ kɛ́ nyá piya piya ká lɛɛtɩ nyá lonte taa, na pá tɔkɩ kawulaɣa na pá kaasǝɣɩ tǝma. Halǝna pa lʋlʋŋ loosi kɛ liɣiti.
Ama Yehu ta tǝŋ Ɩsɔ Tacaa kiiŋ kɛ teu na lotu kʋlʋmtʋ. Ɩ ta lɔ tɩɩŋ laaʋ mpi pǝ taa Solopʋwam ka tusa Ɩsɛɣɛlɩ nyǝ́ma tɔ.
Waatʋ ɩnɩ ɩ taa kɛ́ Tacaa yelaa na Silii wulaʋ Hasayɛlɩ sʋʋ Ɩsɛɣɛlɩ nyǝ́ma tɛtʋ tɔɣɔʋ.
Na pá lɛɛkɩ Yaatanɩ ilim tǝlɩɩlɛ tɔɔ na Alʋwɛɛ tɛtʋ na ilim ntɔɣɔŋ tɔɔ nyǝntʋ. Pǝ kpaɣaʋ Kalaatɩ na Pasaŋ pa tɛtʋ nti tǝ taa Lupɛŋ na Katɩ na Manasee pǝ nyǝ́ma ka wɛɛ tɔ.
Pa kɛɛsa Yehu tɔmnaa lɛntǝnaa, na ɩ kʋlapǝm, na ɩ apalʋtʋ tɔm kɛ Yuta awulaa takǝlaɣa taa.
Ɩ tɔɣɔ kawulaɣa kɛ pɩɩsɩ pǝlefɛɩ hiu kɛ Samalii kɛ Ɩsɛɣɛlɩ taa. Ɩ sǝpa, ɩlɛna pá pimi-ɩ Samalii. Ɩlɛna ɩ pǝyalʋ Sowakasɩ lɛɛtɩ ɩ lonte.
<range>
Waatʋ wei Yuta wulaʋ Ahasiya too Atalii nɩɩwa sɩ ɩ pǝyalʋ Ahasiya sǝpa, ɩlɛna ɩ́ kʋ́ wulaʋ tǝyaɣa nyǝ́ma tǝna.
Pa kʋkaɣa mpʋ, ɩlɛna Solam pɛɛlɔ Yosepa, Ahasiya neu, la kookalɩ na ɩ́ ŋmɩɩlɩ ɩ taalʋ pǝyaɣa Sowasɩ. Na ɩ́ seena na ɩ́ ŋmɛsɩ ɩ́ na ɩ nʋkʋlʋ kɛ Ɩsɔ tǝsɛɛlɛ naŋ kʋhǝntʋɣʋ nakʋlɩ kʋ taa. Atalii ta nyɩ ka tɔɔ, halǝna ká fiti kʋlaa mpɛ.
Ḿpʋ́ɣʋ́ pa saala Ɩsɔ tǝsɛɛlɛ taa tǝnaɣa pɩɩsɩ naatoso, na Atalii tɔkɩ kawulaɣa.
Pǝnaɣa naatosompɔɣɔlaɣa nyǝŋka taa kɛ́ kɔtʋlʋ Yoyata kota wulaʋ taŋlaa, na taŋlaa lɛlaa nyʋɣʋ nyǝ́ma, na ɩ́ pona-wɛɣɛ Ɩsɔ tǝsɛɛlɛ taa. Na ɩ́ na-wɛ pá pɛɛlɩ nɔɣɔ na tuunaʋ, na ɩ́ hʋlɩ-wɛɣɛ wulaʋ pǝyalʋ.
Ɩlɛna ɩ́ tɔ-wɛ sɩ: Ɩ́ faɣa mǝ taa mpa pa lakɩ tǝmlɛ kɛ kʋyakʋ kʋhɛɛsʋɣʋ wule tɔ, pa taa kɛ́ kpeka tooso. Kancaalaɣa nyǝntɛ ɩ́ taŋ wulaʋ tǝyaɣa.
Naalɛ nyǝntɛ kɛ Suuu nɔnɔɣɔ, na tooso nyǝntɛ kɛ taŋlaa waalɩ nɔnɔɣɔ tɔtɔ. Kpeka anɩ a tooso, á ká taŋǝɣǝna wulaʋ tǝyaɣa, na á kaasǝɣɩ tǝma.
Pǝ kaasa mǝ kpeka sɔsɔɔna naalɛ, wei ɩɩ lakɩ tǝmlɛ kɛ kʋyakʋ kʋhɛɛsʋɣʋ wule tɔ. Pɛlɛ paa taŋna Ɩsɔ tǝsɛɛlɛ kɛ timpi wulaʋ kʋfalʋ wɛɛ tɔ.
Yoolaa tǝna ká tɔkɩ pa yoou wontu kɛ pa niŋ taa kɛ́, na wulaʋ ɩ́ wɛ timpi, pa wɛ ɩ waalɩ. Ye yʋlʋ kpaɩ tʋ ɩ́ kpǝtǝna-wɛ pá kʋ-ɩ.
Ḿpʋ́ɣʋ́ taŋlaa nyʋɣʋ nyǝ́ma lapa teitei ɩsɩɩ kɔtʋlʋ Yoyata ká heeluɣu-wɛ tɔ. Pa kota yoolaa mpa pa lakɩ tǝmlɛ kɛ kʋyakʋ kʋhɛɛsʋɣʋ wule tɔ, na mpa paa lakɩ kʋyakʋ ŋkʋɣʋ tǝmlɛ tɔ, na pá polo Yoyata kiŋ.
Ḿpʋ́ɣʋ́ Yoyata cɛla-wɛɣɛ wulaʋ Tafiiti ŋmantaasɩ, na ɩ kpalǝŋ wei ɩ ka wɛ Ɩsɔ tǝsɛɛlɛ taa tɔ.
Ɩlɛna yoolaa pɩɩlɩ Ɩsɔ tǝsɛɛlɛ ɩsɛntaa ŋkuluŋa kanɛ, na pǝ́ polo lɛŋka, na pá taŋa wulaʋ.
Ḿpʋ́ɣʋ́ Yoyata lǝsa Sowasɩ na pá temi-ɩ kawulaɣa ntenuɣu. Na pá cɛlɛ-ɩ kiiŋ takǝlaɣa, na pá pǝlɩ ɩ nyʋɣʋ taa kɛ́ nim, na pá kpa-ɩ wulaʋ. Ɩlɛna yǝlaa tǝna sʋʋ pa niŋ taa kɛ́ mapʋ na pá wilitiɣi na pá sɛɛkɩ-ɩ sɩ: Mǝ na tɛtʋ wulaʋ.
Waatʋ wei Atalii nɩɩ taŋlaa na samaa kɔkɔtɛ ńtɛ́, ɩlɛna ɩ́ polo pa kiŋ kɛ Ɩsɔ tǝsɛɛlɛ taa.
Ḿpʋ́ɣʋ́ ɩ loosa pǝyaɣa kɛ awulaa tǝsǝŋlɛ. Na wulaʋ waalɩ nyǝ́ma, na akantɛɛ hʋllaa sǝŋa ka kiŋ, na pá hʋlǝɣɩ akantɛɛ na samaa náá ŋmaalǝɣɩ. Tǝnaɣa Atalii cǝla ɩ wontu, na ɩ́ ma kapuka sɩ: Waalɩ lɩɩʋ ntɛ́, waalɩ lɩɩʋ ntɛ́.
Yoyata ta sɔɔlɩ sɩ pá kʋ-ɩ Ɩsɔ tǝsɛɛlɛ taa. Pǝ tɔɔ kɛ́ ɩ tɔma nyʋɣʋ nyǝ́ma sɩ: Ɩ́ lǝsɩ-ɩ kpeeŋa, na wei ɩ́ tǝŋa-mɛ, ɩlɛ ɩ́ kʋ́ pʋntʋ.
Ɩlɛna pá lǝsɩ Atalii na pá pona-ɩ kawulaɣa tǝyaɣa kpaɣanǝŋ nɔnɔɣɔ na pá kʋ-ɩ.
Ḿpʋ́ɣʋ́ Yoyata lapa na Tacaa, na wulaʋ, na samaa, pa pɛɛlɩ nɔɣɔ sɩ, pǝ́ la na pá pǝsɩ ɩ nyǝ́ma. Na ɩ́ la tɔtɔ na wulaʋ na samaa pá pɛɛlɩ nɔɣɔ lɛŋka.
Ḿpʋ́ɣʋ́ samaa polaa na pá yɔkɩ tʋɣʋ Paalɩ kutuluɣu, na kɔtasɩ tǝlatɛnaa na pǝ lɛɛsǝŋ. Na pá kʋ́ pǝ kɔtʋlʋ Mataŋ kɛ kɔtasɩ tǝlatɛnaa kiŋ. Pǝ waalɩ kɛ́ Yoyata kpawa mpa paa taŋ Ɩsɔ tǝsɛɛlɛ tɔ.
Ḿpʋ́ɣʋ́ Yoyata kota yoolaa nyʋɣʋ nyǝ́ma, na wulaʋ taŋlaa, na taŋlaa lɛlaa, na samaa tǝna sɩ pá kpaɣa wulaʋ kɛ Ɩsɔ tǝsɛɛlɛ taa, na pá sɩɩ-ɩ na pá tǝŋna taŋlaa nɔnɔɣɔ, na pá pona-ɩ kawulaɣa tǝyaɣa taa. Waatʋ wei Sowasɩ caɣa kawulaɣa kumte tɔɔ,
ɩlɛna pa tǝna pa ŋmaalǝna laŋhʋlʋmlɛ. Ɩlɛna ɩcatɛ caɣa tǝpamm kɛ Atalii sǝm waalɩ.
Ɩsɛɣɛlɩ wulaʋ Yehu pǝnaɣa naatosompɔɣɔlaɣa nyǝŋka taa kɛ́ Sowasɩ lʋlʋɣʋ pɩɩsɩ ná yoosa naatompɔɣɔlaɣa tɔtɔ. Ɩlɛna ɩ́ tɔɣɔ kawulaɣa kɛ Yosalɛm ɩcatɛ taa kɛ́ Yuta tɛtʋ taa kɛ pɩɩsɩ nɩɩlɛ. Ɩ too ka kɛ́ Pɛɛsepa tʋ kɛ́, na pá yaakɩ-ɩ sɩ Sipiya.
<range>
Ḿpʋ́ɣʋ́ Sowasɩ lapa mpi pǝ maɣa Tacaa tɔɣɔ halǝna ɩ sǝm. Mpi tɔ, Yoyata ka sɛɣɛsa-ɩ teu kɛ́.
Paa na mpʋ ɩ ta wakǝlɩ tǝkɔtǝlɛnaa, yǝlaa pukaɣa tam kɛ́ na pá laakɩ na pá wɔkɩ tulaalʋnaa.
Ḿpʋ́ɣʋ́ kʋyakʋ nakʋlɩ Sowasɩ tɔma kɔtǝlaa mpɛ sɩ: Pǝ wɛɛ kɛ́ sɩ, liɣitee paasǝnlaa ɩ́ kpeɣeli liɣitee nna pa kɔŋna Ɩsɔ tǝsɛɛlɛ taa sɩ pá lana tǝmlɛ tɔ. Yaa Ɩsɔ tǝsɛɛlɛ lampuu, yaa wena pa hana luɣu kʋlʋmʋɣʋ tɔ, na pá taɣanna timpi timpi pǝ nǝɣǝsǝnaa tɔ.
<range>
Halǝna pǝ́ tala Sowasɩ kawulaɣa pǝnaɣa hiu na tooso nyǝŋka, kɔtǝlaa ta taɣanǝta Ɩsɔ tǝsɛɛlɛ tiili.
Ḿpʋ́ɣʋ́ wulaʋ yaa kɔtʋlʋ Yoyata, na ɩ taapalaa na ɩ́ pɔɔsɩ-wɛ sɩ: Pepe tɔɔ kɛ́ ɩ tá taɣanɩ Ɩsɔ tǝsɛɛlɛ? Pǝ tɔɔ tɔ, liɣitee paasǝnlaa kaa tasa-mɛɣɛ-yɛɣɛ cɛlʋɣʋ. Paa sɩɩ-yɛɣɛ na pá taɣanna Ɩsɔ tǝsɛɛlɛ ntɛ́.
Ḿpʋ́ɣʋ́ kɔtǝlaa tisaa sɩ pa kaa tasa liɣitee mʋɣʋ kɛ paasǝnlaa kiŋ. Pǝ́cɔ́ pa kaa paasǝna Ɩsɔ tǝsɛɛlɛ taɣanʋɣʋ.
Ḿpʋ́ɣʋ́ kɔtʋlʋ Yoyata caa atakaa nɔɣɔlʋ, na ɩ́ tʋlɩ-ɩ pʋ́ʋ́ɣʋ́ na ɩ́ sɩɩ kɔtaɣa tǝlatɛ kiŋ kɛ Ɩsɔ tǝsɛɛlɛ nɔnɔɣɔ ntɔɣɔŋ tɔɔ. Ɩlɛna ɩ́ tʋ́ kɔtǝlaa nɔnɔɣɔ taŋlaa sɩ ye wei ɩ́ kɔna Ɩsɔ tǝsɛɛlɛ liɣitee, ɩlɛ pa tʋ-yɛɣɛ atakaa ɩnɩ ɩ taa.
Pǝ́ suwa ɩlɛ pa yaa wulaʋ takǝlasɩ ŋmaalʋ, na kɔtǝlaa nyʋɣʋ tʋ, na pá maɣasɩ-yɛ.
Pá nyǝ́má wena a nyʋɣʋ, ɩlɛ pa cɛla-yɛɣɛ tǝma lataa tɔɔ feŋlaa, na pɛlɛ pá fɛlɩ taɣanlaa, na kaafǝntanaa,
na tɛtʋ ŋmalaa, na pɛɛ saakǝlaa. Ɩlɛna pá yana taasɩ na pɛɛ kʋsaakɛɛ, na pá fɛlɩ kǝma lɛnna nna pa tɔɣɔ pǝ tɔm taa tɔ.
Pa ta kpaɣa liɣitee anɩ a taa, na pá luna Ɩsɔ tǝsɛɛlɛ cɛmsɛnaa yaa sɛɛsɩ, yaa nyanasɩ nsi pa ŋmɩɩsǝɣǝna calǝm tɔ, yaa akantɛɛ, yaa pá lú wʋla pʋlʋpʋ, yaa liɣitee nyǝɣǝlʋɣʋ pʋlʋ.
Tǝmlataa nyʋɣʋ nyǝ́ma kɛ pa cɛlǝɣɩ, na pɛlɛ pá lakǝna mpi pǝ wɛ lapʋ tɔ.
Yǝlaa mpa pa fɛlǝɣɩ tǝmlɛ nyǝ́ma tɔ, paa feŋiɣi-wɛ. Mpi tɔ, pa lakɩ teu kɛ́.
Liɣitee nna yǝlaa kɔŋna pa kʋpǝntǝŋ kɔtaɣa lonte tɔ, kɔtǝlaa kɛ pa cɛlǝɣɩ alɛ, paa tʋɣʋ-yɛɣɛ atakaa ɩnɩ ɩ taa.
Waatʋ ɩnɩ ɩ taa kɛ́ Silii wulaʋ Hasayɛlɩ polaa, na ɩ́ yoona Katɩ ɩcatɛ na ɩ́ lɛɛkɩ-tɛ. Ɩlɛna ɩ́ maɣasɩ ɩ taa sɩ ɩ kpaakɩ Yosalɛm tɔɔ.
Tǝnaɣalɛ Sowasɩ kpeɣela ɩnɩ na ɩ cɔsɔnaa Yuta awulaa, ɩsɩɩ Sosafatɩ na Solam, na Ahasiya, paa lapa mpiɣi Tacaa kɛ kʋcɔɔʋ tɔ, na wʋla wei pa sɩɩwa Ɩsɔ tǝsɛɛlɛ na kawulaɣa tǝyaɣa kpancooŋ taa tɔ, na ɩ́ tilina na pá cɛla Hasayɛlɩ. Ɩlɛna ɩ́lɛ́ ɩ yele Yosalɛm kɛ yoonaʋ.
Pa kɛɛsa Sowasɩ tɔmnaa lɛntǝnaa tǝnaɣa Yuta awulaa takǝlaɣa taa.
Ḿpʋ́ɣʋ́ ɩ waalɩ nyǝ́ma kʋla ɩ tɔɔ, na pa taa naalɛ Simeyatɩ pǝyalʋ Yosapatɩ, na Somee pǝyalʋ Yehosapatɩ pa kʋ-ɩ Pɛtɩ-Milo kɛ Sila mpaaʋ taa. Ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Ɩlɛna ɩ pǝyalʋ Amasiya lɛɛtɩ ɩ lonte.
<range>
Yuta wulaʋ Ahasiya pǝyalʋ Sowasɩ kawulaɣa pǝnaɣa hiu na tooso nyǝŋka taa kɛ́, Yehu pǝyalʋ Sowakasɩ tɔɣɔ Ɩsɛɣɛlɩ kawulaɣa kɛ Samalii, kɛ pɩɩsɩ naanʋwa na naatosompɔɣɔlaɣa.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ kɛɛna Solopʋwam wei ɩ tusa Ɩsɛɣɛlɩ nyǝ́ma kɛ laatʋ taa tɔ ɩ ɩsaɣatʋ.
Ɩlɛna Tacaa mʋ-wɛ na pááná, na ɩ́ tʋ-wɛɣɛ Silii wulaʋ Hasayɛlɩ niŋ taa. Pǝ waalɩ, na ɩ́ tasa-wɛɣɛ tʋɣʋ kɛ Hasayɛlɩ pǝyalʋ Pɛnɩ-Hatatɩ niŋ taa tɔtɔ, na pǝ́ taaŋɩ sɔsɔm.
Ama Sowakasɩ sǝlǝma Tacaa sɩ ɩ́ kʋ ɩ pááná. Ɩlɛna Ɩsɔ nyǝnɩ ɩsǝna Silii wulaʋ cɔɔsa-wɛ tɔ,
na ɩ́ kʋsɩ waasʋlʋ nɔɣɔlʋ na ɩ́ hɛtɩ-wɛɣɛ pa niŋ taa. Pǝ kpaɣaʋ waatʋ ɩnɩ tɔɣɔ pa caɣana hɛɛsʋɣʋ ɩsɩɩ too paa wɛʋ tɔ.
Paa na mpʋ, pa kɛɛna Solopʋwam na ɩ tǝyaɣa nyǝ́ma pa tɩɩŋ laaʋ, na pá yele tʋɣʋ alʋnyǝŋkʋ tesika kʋlalaaɣa kɛ Samalii ɩcatɛ taa.
Silii wulaʋ ka naŋa Sowakasɩ yoolaa tǝnaɣa, na pǝ́ kaasɩ-ɩ pǝcɔ tike. Kpaɣanǝŋ caɣalaa nɩɩlɛ na naanʋwa, na kɛɛkɛnaa kɛ naanʋwa, na yoolaa kɛ iyisi naanʋwa (10000).
Pa kɛɛsa Sowakasɩ tɔm lɛntǝnaa, na ɩ kʋlapǝm na ɩ apalʋtʋ tɔm kɛ Yuta awulaa takǝlaɣa taa.
Waatʋ wei ɩ sǝpa, ɩlɛna pá pimi-ɩ Samalii na ɩ pǝyalʋ Sowasɩ lɛɛtɩ ɩ lonte.
Yuta wulaʋ Sowasɩ kawulaɣa pǝnaɣa hiu na naanʋwa na naatosompɔɣɔlaɣa nyǝŋka taa kɛ́, Sowakasɩ pǝyalʋ Sowasɩ pǝsa Ɩsɛɣɛlɩ wulaʋ kɛ Samalii taa. Na ɩ́ tɔɣɔ pɩɩsɩ naanʋwa na naatoso.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ kɛɛna Solopʋwam wei ɩ tusa Ɩsɛɣɛlɩ nyǝ́ma kɛ tɩɩŋ laaʋ taa tɔ.
Pa kɛɛsa Sowasɩ tɔm lɛntǝnaa kɛ Ɩsɛɣɛlɩ awulaa takǝlaɣa taa. Pǝ kpaɣa ɩ kʋlapǝm na ɩsǝna ɩ yoona Yuta wulaʋ Ahasiya na apalʋtʋ tɔ.
Waatʋ wei ɩ sǝpa, ɩlɛna pá pimi-ɩ Samalii kɛ Ɩsɛɣɛlɩ awulaa pǝlaaʋ taa. Ɩlɛna ɩ pǝyalʋ Solopʋwam lɛɛtɩ ɩ lonte.
Ḿpʋ́ɣʋ́ kʋtɔŋ nakʋlɩ kʋ kpa Ilisee. Ɩ caakaɣa sǝm, ɩlɛna Ɩsɛɣɛlɩ wulaʋ Sowasɩ polo ɩ wiiluɣu, na ɩ́ luŋ ɩ tɔɔ na ɩ́ wiiki, na ɩ́ má kapuka sɩ: Haɩ, ma caa, Ɩsɛɣɛlɩ kɛɛkɛ na ɩ saalʋ.
Ntɛna Ilisee sɩ: Caa tɔɔʋ na nyǝmá. Ɩlɛna wulaʋ caa na ɩ́ kɔna.
Ntɛna Ilisee sɩ: Tʋlɩ ilim tǝlɩɩlɛ tɔɔ pǝtote. Ɩlɛna wulaʋ tʋlɩ. Ilisee sɩ: Kpaasɩ nyá tɔɔʋ. Wulaʋ kpaasa ɩ tɔɔʋ ɩlɛna Ilisee tǝnɩ ɩ niŋ kɛ wulaʋ nyǝŋ tɔɔ, na ɩ́ tɔmɩ-ɩ sɩ: Tɔ́. Wulaʋ tɔwa, ɩlɛna Ilisee ma kapuka sɩ: Nyǝmlɛ tǝnɛ tǝ hʋlǝɣǝna ɩsǝna ń ká kǝlɩ Silii yoolaa na ń kʋ-wɛɣɛ Afɛkɩ tɔ.
<range>
Ḿpʋ́ɣʋ́ Ilisee tasa wulaʋ kɛ heeluɣu sɩ: Kpaɣa nyǝmá lɛnna. Wulaʋ kpaɣa nyǝma, ɩlɛna Ilisee sɩ: Tɔ́ atɛ. Ɩlɛna wulaʋ tɔ́ atɛɣɛ tɔm tooso, na ɩ́ yele mpʋ.
Ntɛna pááná kpa Ilisee na ɩ́ tɔ sɩ: Aa, kasa, ye n ká tɔwa tɔm kakpasɩ, yaa naatoso n ká kǝla Silii nyǝ́ma ntɛ́ tǝnaŋnaŋ. Tɔʋ, tɔm tooso tike ńtɛ́ ń ká kǝlɩ-wɛ.
Ḿpʋ́ɣʋ́ Ilisee sǝpa na pá pimi-ɩ. Pǝnaɣa sikaa, ɩlɛna Mowapʋ yoolaa ŋmɩɩlaa sʋʋkɩ Ɩsɛɣɛlɩ tɛtʋ taa.
Kʋyakʋ nakʋlɩ napǝlɩ pa sǝɣǝla pa sǝtʋ na pá pukina pim. Ɩlɛ pa sulina ŋmɩɩlaa mpɛ pa kpekǝle natǝlǝɣǝlɛ. Ɩlɛna pá lɔɣɔ pa sǝtʋ kɛ Ilisee pǝlaaʋ taa na pá se. Sǝtʋ hota Ilisee mʋwa tɔɔ, ɩlɛna sǝtʋ fe na ɩ́ kʋlɩ na ɩ́ sǝŋ.
Silii wulaʋ Hasayɛlɩ ka ŋmakǝla Ɩsɛɣɛlɩ nyǝ́ma kɛ Sowakasɩ kawulaɣa waatʋ tǝnaɣa.
Ama Tacaa nyǝna pa pǝtɔɔtǝlɛ kɛ nɔɣɔ ŋka ɩ na Apǝlaham, na Ɩsaaka, na Yakɔpʋ paa pɛɛlaa tɔ ka tɔɔ, na ɩ́ yele-wɛɣɛ kpiisuɣu. Waatʋ ɩnɩ tɔ, ɩ ta yelita sɩ kolontunaa ɩ́ kpa-wɛ na pá pona pooluŋ tiili.
Silii wulaʋ Hasayɛlɩ sǝpa, ɩlɛna ɩ pǝyalʋ Pɛnɩ-Hatatɩ lɛɛtɩ ɩ lonte taa.
Ḿpʋ́ɣʋ́ Ɩsɛɣɛlɩ wulaʋ Sowasɩ lɛɛka Ɩsɛɣɛlɩ acalɛɛ nna Hasayɛlɩ ka tɔɣɔ Sowakasɩ tɔ. Tɔm toosoɣo Sowasɩ yoona Pɛnɩ-Hatatɩ, na ɩ́ lɛɛkɩ ɩ acalɛɛɛ tǝna.
Ɩsɛɣɛlɩ wulaʋ Sowakasɩ pǝyalʋ Sowasɩ kawulaɣa pǝnaɣa naalɛ nyǝŋka taa kɛ́, Yuta wulaʋ Sowasɩ pǝyalʋ Amasiya, ná lɛɛta ɩ caa lonte taa.
Ɩ lʋlʋɣʋ pɩɩsɩ ka wɛ hiu na kakpasɩ. Ḿpʋ́ɣʋ́ ɩ tɔɣɔ kawulaɣa kɛ pɩɩsɩ pɔɣɔlaɣafɛɩ hiu na naanʋwa, kɛ Yosalɛm kɛ Yuta taa. Ɩ too tɛɣɛlɛ Yosalɛm tǝna, na pá yaakɩ-ɩ sɩ Yowataŋ.
Ḿpʋ́ɣʋ́ ɩ lapa mpi pǝ maɣa Tacaa tɔ. Ɩlɛ ɩ ta tala ɩ cɔsɔ Tafiiti kɛ́. Ɩ lapa teitei kɛ́ ɩsɩɩ ɩ caa Sowasɩ.
Ɩ ta wakǝlɩ tǝkɔtǝlɛnaa, yǝlaa tɔŋa pote kɛ́ na pá laakɩ na pá wɔkɩ tulaalʋnaa.
Waatʋ wei Amasiya lapa na ɩ kawulaɣa caɣa teu, ɩlɛna ɩ́ kʋ́ ɩ waalɩ nyǝ́ma mpa paa kʋwa ɩ caa Sowasɩ tɔ.
Ama ɩ yela kʋlaa piya, ɩsɩɩ Tacaa yepu na pá ŋmaa Moisi kiiu taa tɔ sɩ: Pa kaa kʋ pǝyaɣa kɛ ka caa ɩsaɣatʋ tɔɔ.
Amasiya kʋlʋm ɩnɩ ɩ kʋna Ɩtɔm yoolaa iyisi naanʋwa (10000) kɛ́ tɔm tɛtɛkǝlɛ taa, na ɩ́ lɛɛkɩ Sela ɩcatɛ. Na ɩ́ ha-tɛɣɛ hǝtɛ sɩ Yɔkǝtɛɛlɩ. Na pá yaakɩ-tɛɣɛ ḿpʋ́ɣʋ́ halǝna saŋa.
Ḿpʋ́ɣʋ́ ɩ tilaa na ɩ́ heeli Ɩsɛɣɛlɩ wulaʋ Sowakasɩ, wei ɩ kɛ́ Yehu saalɩ tɔ sɩ: Kɔɔ na tǝ suli yoou.
Ntɛna Sowasɩ cɔ-ɩ sɩ: Lipaŋ pʋɣʋ tɔɔ tiika sɔwa nyǝŋka ka sǝlǝma tʋɣʋ sɔsɔɔʋ sɩ kʋ́ ha ɩ pǝyalʋ kɛ́ kʋ pɛɛlɔ. Ḿpʋ́ɣʋ́ taalɛ wontuɣu nakʋlɩ kʋ tɔma sɔsɔʋ tɔɔ na kʋ́ pʋɣʋtɩ-ɩ. Ɩlɛna Sowasɩ tasa sɩ:
N nyǝmá sɩ n kǝla Ɩtɔm nyǝ́ma tɔɣɔlɛ n tɔkɩ nyá tantǝŋ yɛɛ? Tɔʋ, caɣana tǝlɛ tǝ tike yaa. Tɔfɔ, ye má na-ŋ tǝ sulaa, pɩɩ kɔna nyana nyá yǝlaa mǝ tɔɔ kɛ́ pulaɣa.
Ama Amasiya ta mʋ Sowapɩ tɔm ntɩ. Ḿpʋ́ɣʋ́ Sowasɩ kpaɣa ɩ yoolaa, na Amasiya náá kpaɣa ɩ nyǝ́ma na pá suli Pɛtɩ-Sɛmɛsɩ kɛ Yuta tɛtʋ taa.
Ɩlɛna Ɩsɛɣɛlɩ nyǝ́ma kǝlɩ Yuta nyǝ́ma, na pá se na pá kpe.
Ḿpʋ́ɣʋ́ Ɩsɛɣɛlɩ wulaʋ Sowasɩ kpa Yuta wulaʋ Amasiya kɛ Pɛtɩ-Sɛmɛsɩ na ɩ́ tǝkɩ-ɩ. Ɩlɛna ɩ́ polo Yosalɛm na ɩ́ kʋ́ koloŋa kɛ pʋ́ʋ́ɣʋ́ kɛ mɛɛtǝlǝnaa ŋmʋnʋɣʋ (200) kɛ́ Ɩfǝlayim nɔnɔɣɔ kiŋ. Halǝna ŋkuluŋa taa nɔnɔɣɔ.
Ḿpʋ́ɣʋ́ ɩ kuu wʋla na liɣitee nyǝɣǝtʋ na wontunaa kʋpama mpa paa wɛ Ɩsɔ tǝsɛɛlɛ na kawulaɣa tǝyaɣa pǝ kpancooŋ taa tɔ, na ɩ́ kpa yǝlaa na ɩ́ pona Samalii.
Pa kɛɛsa Sowasɩ tɔm lɛntǝnaa kɛ Ɩsɛɣɛlɩ awulaa takǝlaɣa taa. Pǝ kpaɣaʋ ɩ kʋlapǝm na ɩ apalʋtʋ na ɩsǝna ɩ yoona Yuta wulaʋ Amasiya tɔ.
Sowapɩ sǝpa, ɩlɛna pá pimi-ɩ Samalii kɛ Ɩsɛɣɛlɩ awulaa pǝlaaʋ taa, na ɩ pǝyalʋ Solopʋwam lɛɛtɩ ɩ lonte.
Pɩɩsɩ naanʋwa na kakpasɩ kɛ Yuta wulaʋ Amasiya tasa tɔɣɔʋ, kɛ Ɩsɛɣɛlɩ wulaʋ Sowasɩ sǝm waalɩ.
Pa kɛɛsa Amasiya tɔm lɛntǝnaa kɛ Yuta awulaa takǝlaɣa taa.
Ḿpʋ́ɣʋ́ waatʋ nɔɣɔlʋ yǝlaa kʋla Amasiya tɔɔ kɛ́ Yosalɛm taa, na ɩ́ se na ɩ́ polo Lakisi. Ama pɛlɛ pa tǝŋa-ɩ tǝna na pá kʋ-ɩ.
Ɩlɛna pá kɔna-ɩ na kɛɛkɛ na kpaɣanǝŋ paɣalɛ, na pá pimi-ɩ pa tǝyaɣa pǝlaaʋ taa kɛ́ Tafiiti tɛ.
Ntɛna Yuta nyǝ́ma kpa Amasiya pǝyalʋ Asaliya kɛ wulaʋ, na ɩ́ lɛɛtɩ ɩ caa lonte taa. Asaliya lʋlʋɣʋ pɩɩsɩ ka wɛ naanʋwa na naatoso kɛ waatʋ ɩnɩ.
Asaliya ɩnɩ ɩ lɛɛkǝna Ɩla ɩcatɛ, kɛ ɩ caa sǝm waalɩ, na ɩ́ taɣanɩ-tɛɣɛ ŋmaʋ.
Yuta wulaʋ Amasiya kawulaɣa pɩɩsɩ naanʋwa na kakpasɩ nyǝŋka taa, Ɩsɛɣɛlɩ wulaʋ Sowasɩ pǝyalʋ Solopʋwam pǝsa wulaʋ kɛ Samalii. Na ɩ́ tɔɣɔ kawulaɣa kɛ pɩɩsɩ nɩɩlɛ na kʋlʋmaɣa.
Ḿpʋ́ɣʋ́ Solopʋwam lapa mpi pǝ ta maɣa Tacaa tɔ. Ɩ wɛ laatʋ nti tǝ taa ɩ akpele tusa Ɩsɛɣɛlɩ nyǝ́ma tɔ.
Ɩlɛna ɩ́ lɛɛkɩ Ɩsɛɣɛlɩ tɛtʋ tǝnaɣa pǝ kpaɣaʋ Lepo-Hamatɩ, halǝna pǝ́ polo Lʋcaɣam teŋku kɛ teitei, ɩsɩɩ Ɩsɛɣɛlɩ Ɩsɔ Tacaa ka heeluɣu Amitayi pǝyalʋ Ɩsɔ kʋyɔɣɔtʋtʋ tɛlǝsʋlʋ Yonaasɩ kɛ Katɩ-Hefɛɛ tɔ.
Ḿpʋ́ɣʋ́ Tacaa nawa ɩsǝna pǝ kǝla Ɩsɛɣɛlɩ nyǝ́ma tɔ. Pǝ́cɔ́ paa yʋlʋ kʋlʋm tǝkoŋ, fɛɩ sɩ ɩ ká waasɩ-wɛ.
Ama ɩ taa sɔɔlɩ sɩ ɩ́ kpiisi-wɛ. Pǝ tɔɔ kɛ́ ɩ yelaa na Sowasɩ pǝyalʋ Solopʋwam waasɩ-wɛ.
Pa kɛɛsa Solopʋwam tɔm lɛntǝnaa kɛ Yuta awulaa takǝlaɣa taa. Pǝ kpaɣaʋ ɩ́ kʋlapǝm, na ɩ apalʋtʋ kɛ yoou taa, na ɩsǝna ɩ lɛɛka Tamasɩ na Hamatɩ pǝ acalɛɛ tɔ.
Waatʋ wei ɩ sǝpa, ɩlɛna pá pimi-ɩ Samalii kɛ Ɩsɛɣɛlɩ awulaa pǝlaaʋ taa, na ɩ pǝyalʋ Sakalɩ lɛɛtɩ ɩ lonte.
Ɩsɛɣɛlɩ wulaʋ Solopʋwam kawulaɣa pǝnaɣa hiu na naatosompɔɣɔlaɣa nyǝŋka taa, Amasiya pǝyalʋ Asaliya pǝsa Yuta wulaʋ
kɛ Yosalɛm taa na ɩ́ tɔɣɔ pɩɩsɩ nɩɩlɛ na naanʋwa na naalɛ. Waatʋ ɩnɩ, ɩ lʋlʋɣʋ pɩɩsɩ ka wɛ naanʋwa na naatoso. Ɩ too ka kɛ́ tǝna tʋ, na pá yaakɩ-ɩ sɩ Yekoliya.
Asaliya lapa Tacaa luɣu tɛɛ nyǝntʋ kɛ́, ɩsɩɩ ɩ caa Amasiya.
Paa na mpʋ tɔ, ɩ ta wakǝlɩ tǝkɔtǝlɛnaa, yǝlaa tɔŋa pote kɛ́, na pá laakɩ na pá wɔkɩ tulaalʋnaa.
Ḿpʋ́ɣʋ́ Tacaa hɔma wulaʋ ŋkpaŋʋɣʋ na asilima kʋtɔŋ. Ɩlɛna pá sɩɩ-ɩ kpeeŋa kɛ tiili, halǝna ɩ sǝm. Ɩ pǝyalʋ Yotam wei ɩ ka kɛ́ kawulaɣa tǝyaɣa nyʋɣʋ tʋ tɔ, ɩnɩ ɩ ka paasaɣana na kawulaɣa.
Pa kɛɛsa Asaliya tɔm lɛntǝnaa tǝna kɛ Yuta awulaa takǝlaɣa taa.
Waatʋ wei ɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ, na ɩ pǝyalʋ Yotam lɛɛtɩ ɩ lonte.
Yuta wulaʋ Asaliya pǝnaɣa pǝlefɛɩ naanʋwa nyǝŋka taa kɛ́ Solopʋwam pǝyalʋ Sakalɩ pǝsa Ɩsɛɣɛlɩ wulaʋ kɛ Samalii kɛ ɩsɔtʋnaa naatoso.
Ɩ lapa mpi pǝ ta maɣa Tacaa tɔɣɔ teitei, ɩsɩɩ ɩ cɔsɔnaa, na ɩ́ wɛ tam kɛ́ laatʋ nti tǝ taa Nepatɩ pǝyalʋ Solopʋwam tusa Ɩsɛɣɛlɩ nyǝ́ma tɔ.
Ḿpʋ́ɣʋ́ apalʋ wei pa yaa sɩ Yapɛɛsɩ tɔ, ɩ pǝyalʋ Salum kʋ-ɩ Ipǝleyam, na ɩ́ lɛɛkɩ kawulaɣa.
Pa kɛɛsa Sakalɩ tɔm lɛntǝnaa kɛ Ɩsɛɣɛlɩ awulaa takǝlaɣa taa.
Pǝ lapa teitei kɛlɛ ɩsɩɩ Tacaa ka heeluɣu Yehu tɔ sɩ, ɩ lʋlʋɣʋ nyǝ́ma ká tɔkɩ kawulaɣa kɛ ɩ waalɩ, na pǝ́ tala pa lʋlʋɣʋ loosi liɣiti.
Yuta wulaʋ Asaliya pǝnaɣa pɔɣɔlaɣafɛɩ nɩɩlɛ nyǝŋka taa kɛ́ Yapɛɛsɩ pǝyalʋ Salum pǝsa Ɩsɛɣɛlɩ wulaʋ kɛ ɩsɔtʋ kʋlʋm kɛ Samalii taa.
Ḿpʋ́ɣʋ́ apalʋ wei pa yaa sɩ Kati tɔ, ɩ pǝyalʋ Menahem lɩɩna Tiisa na ɩ́ kɔɔ Samalii, na ɩ́ kʋ-ɩ na ɩ́ lɛɛkɩ ɩ kawulaɣa.
Pa kɛɛsa Salum tɔm lɛntǝnaa kɛ Ɩsɛɣɛlɩ awulaa takǝlaɣa taa. Paa ɩsǝna ɩ kʋla Sakalɩ tɔɔ tɔ.
Ḿpʋ́ɣʋ́ Menahem yoona Tapuwa nyǝ́ma, na ɩ́ kpiisi pa na Tiisa hɔɣɔlʋɣʋ nyǝ́ma. Na ɩ́ yɔkɩ ahusitonaa lotu sɩ, pa ta tʋlɩ-ɩ ɩcatɛ nɔnɔɣɔ.
Yuta wulaʋ Asaliya pǝnaɣa pɔɣɔlaɣafɛɩ nɩɩlɛ nyǝŋka taa kɛ́ Kati pǝyalʋ Menahem pǝsa Ɩsɛɣɛlɩ wulaʋ kɛ Samalii kɛ pɩɩsɩ naanʋwa.
Ḿpʋ́ɣʋ́ ɩ lapa mpi pǝ ta maɣa Tacaa tɔ, halǝna ɩ sǝm. Ɩ wɛ tam kɛ́ laatʋ nti tǝ taa Nepatɩ pǝyalʋ Solopʋwam ka tusa Ɩsɛɣɛlɩ nyǝ́ma tɔɣɔ.
Waatʋ nɔɣɔlʋ Asilii wulaʋ Puli sʋʋ Ɩsɛɣɛlɩ tɛtʋ taa. Ɩlɛna Menahem ha-ɩ liɣitee nyǝɣǝtʋ kɛ tɔɔnǝnaa hiu na naanʋwa sɩ, ɩ́lɛ́ ɩ́ sǝna-ɩ na ɩ́ nyɔɔsɩ ɩ kawulaɣa kɛ teu.
Lampuu kɛ ɩ tʋwa Ɩsɛɣɛlɩ nyǝ́ma kɛ fɛlʋɣʋ, na toŋtʋnaa tʋ liɣitee nyǝɣǝtʋ nɩɩlɛ na naanʋwa naanʋwa, na pǝ́cɔ́ ɩ́ hiki-yɛ. Pa tɛma Asilii wulaʋ kɛ fɛlʋɣʋ, kɛ ɩsǝna ɩ́lɛ́ ɩ caakɩ tɔ, ɩlɛna ɩ́ kpe.
Pa kɛɛsa Menahem tɔm lɛntǝnaa kɛ Ɩsɛɣɛlɩ awulaa takǝlaɣa taa.
Waatʋ wei ɩ sǝpa tɔ, ɩ pǝyalʋ Pekahiya lɛɛtǝna ɩ lonte taa.
Yuta wulaʋ Asaliya kawulaɣa pǝnaɣa nɩɩlɛ na naanʋwa nyǝŋka taa, kɛ́ Menahem pǝyalʋ Pekahiya pǝsa Ɩsɛɣɛlɩ wulaʋ kɛ Samalii kɛ pɩɩsɩ naalɛ.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ wɛ tam kɛ́ laatʋ nti tǝ taa Nepatɩ pǝyalʋ Solopʋwam tusa Ɩsɛɣɛlɩ nyǝ́ma tɔɣɔ.
Ɩlɛna apalʋ wei pa yaa sɩ Lemaliya tɔ, ɩ pǝyalʋ Peka wei ɩ́ paasaɣana Pekahiya yoolaa tɔ, ɩ́ kpaɣa Kalaatɩ yoolaa kɛ nɩɩlɛ na naanʋwa, na pá polo pa kʋ-ɩ kawulaɣa tǝyaɣa kutuluɣu nakʋlɩ kʋ taa. Ɩlɛna Peka lɛɛkɩ kawulaɣa.
Pa kɛɛsa Pekahiya tɔm lɛntǝnaa kɛ Ɩsɛɣɛlɩ awulaa takǝlaɣa taa.
Yuta wulaʋ Asaliya kawulaɣa pǝnaɣa nɩɩlɛ na naanʋwa na naalɛ nyǝŋka taa, Lemaliya pǝyalʋ Peka pǝsa Ɩsɛɣɛlɩ wulaʋ kɛ Samalii kɛ pɩɩsɩ hiu.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ wɛ laatʋ nti tǝ taa Nepatɩ pǝyalʋ Solopʋwam ka tusa Ɩsɛɣɛlɩ nyǝ́ma tɔ.
Peka kawulaɣa waatʋ taa kɛ́ Asilii wulaʋ Tekǝla-Falasaa lɛɛka Yoŋ na Apɛɛlɩ-Pɛtɩ-Maaka na Yanʋwa, na Ketɛɛsɩ na Hasɔɔ, na ɩ́ tɔɣɔ Kalaatɩ na Kalilee na Nɛfǝtali pǝ tɛtʋnaa tǝna, na ɩ́ kpa pǝ yǝlaa kɛ yomle.
Ḿpʋ́ɣʋ́ apalʋ wei pa yaa sɩ Ɩla tɔ, ɩ pǝyalʋ Osee kʋla Peka tɔɔ na ɩ́ kʋ-ɩ, na ɩ́ lɛɛkɩ kawulaɣa kɛ Yuta wulaʋ Asaliya pǝyalʋ Yotam kawulaɣa pǝnaɣa hiu nyǝŋka taa.
Pa kɛɛsa Peka tɔm lɛntǝnaa tǝna kɛ Ɩsɛɣɛlɩ awulaa takǝlaɣa taa.
Ɩsɛɣɛlɩ wulaʋ Lemaliya pǝyalʋ Peka kawulaɣa pǝnaɣa naalɛ nyǝŋka taa kɛ́, Yuta wulaʋ Asaliya pǝyalʋ Yotam lɛɛta ɩ caa lonte.
Ɩlɛna ɩ́ la pɩɩsɩ naanʋwa na naatoso kɛ Yosalɛm taa. Waatʋ ɩnɩ ɩ lʋlʋɣʋ pɩɩsɩ wɛ hiu na kakpasɩ. Ɩ too kɛlɛ Satɔkɩ pɛɛlɔ Yelusa.
Ḿpʋ́ɣʋ́ Yotam lapa mpi pǝ ta maɣa Tacaa tɔ, ɩsɩɩ ɩ caa Asaliya.
Pǝyele ɩ ta wakǝlɩ tǝkɔtǝlɛnaa. Yǝlaa pukaɣa tam kɛ́ na pá laakɩ, na pá wɔkɩ tulaalʋnaa. Yotam ŋmana Ɩsɔ tǝsɛɛlɛ nɔnɔɣɔ sɔsaɣa.
Pa kɛɛsa Yotam tɔm lɛntǝnaa kɛ Yuta awulaa takǝlaɣa taa.
Ɩ kawulaɣa waatʋ kɛ Tacaa yelaa, na Silii wulaʋ Lesɛɛ na Ɩsɛɣɛlɩ wulaʋ Peka pá yoona Yuta nyǝ́ma.
Yotam sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Na ɩ pǝyalʋ Ahasɩ lɛɛtɩ ɩ lonte taa.
Ɩsɛɣɛlɩ wulaʋ Lemaliya pǝyalʋ Peka kawulaɣa pǝnaɣa naanʋwa na naatosompɔɣɔlaɣa nyǝŋka taa kɛ́, Yotam pǝyalʋ Ahasɩ pǝsa Yuta wulaʋ.
Ɩlɛna ɩ́ lá pɩɩsɩ naanʋwa na naatoso kɛ Yosalɛm. Waatʋ ɩnɩ ɩ wɛna pɩɩsɩ hiu. Ama ɩ ta la mpi Tacaa sɔɔlaa tɔ, ɩsɩɩ ɩ lɔŋcɛ Tafiiti.
Ɩ mǝlaa kɛ́ na ɩ́ kɛɛna Ɩsɛɣɛlɩ awulaa kʋlapǝlɛ ɩsaɣalɛ. Halǝna ɩ́ caŋ na ɩ́ laa ɩ pǝyalʋ kɛ́ tʋɣʋ kɛ teitei ɩsɩɩ acaalǝtʋ nti tɛtʋ nyǝ́ma lakaɣa lɔŋ na Tacaa tɔɣɔnɩ-wɛ na pǝ́ fɛɛ Ɩsɛɣɛlɩ nyǝ́ma tɔ.
Na pá laakɩ tɔla na pá wɔkɩ pǝ tulaalʋnaa kɛ tǝkɔtǝlɛnaa, na pulasɩ nyɔɔŋ taa hɔtʋ tɛɛ.
Ḿpʋ́ɣʋ́ waatʋ nɔɣɔlʋ Silii wulaʋ Lesɛɛ, na Ɩsɛɣɛlɩ wulaʋ Peka pa polaa na pá yoona Yuta wulaʋ Ahasɩ, na pá nyala Yosalɛm ɩcatɛ. Ama pa ta pǝsɩ-ɩ.
Waatʋ kʋlʋm ɩnɩ ɩ taa kɛ́ Silii wulaʋ ɩnɩ ɩ tɔɣɔna Yuta nyǝ́ma kɛ Ɩla ɩcatɛ taa. Na ɩ́ ha-tɛɣɛ Ɩtɔm nyǝ́ma, na pɛlɛ pá caɣa tǝnaɣa halǝna saŋa.
Ḿpʋ́ɣʋ́ Ahasɩ tilaa na ɩ́ heeli Asilii wulaʋ Tekǝla-Falasaa sɩ: Haɩ, kɔɔ na ń ya-m Silii na Ɩsɛɣɛlɩ pa awulaa niŋ taa. Mpi tɔ, ma wɛ kɛ́ ɩsɩɩ nyá tǝmlɛ tʋ yaa nyá pǝyaɣa.
Ḿpʋ́ɣʋ́ ɩ kuu Ɩsɔ tǝsɛɛlɛ na kawulaɣa tǝyaɣa kpancooŋ taa kɛ́ wʋla na liɣitee nyǝɣǝtʋ, na ɩ́ la Asilii wulaʋ kɛ kʋcɔɔʋ.
Ntɛna Asilii wulaʋ la teitei, ɩsɩɩ Ahasɩ sǝlǝma-ɩ tɔ. Ɩ polaa na ɩ́ yoona Tamasɩ ɩcatɛ, na ɩ́ lɛɛkɩ-tɛ, na ɩ́ kpa tǝ yǝlaa na ɩ́ pona Kiii. Pǝ yela wulaʋ Lesɛɛ, ɩlɛna ɩ́ kʋ́ ɩ́lɛ́.
Ḿpʋ́ɣʋ́ Ahasɩ pola Tamasɩ kɛ Tekǝla-Falasaa naʋ. Ntɛna ɩ́ ná kɔtaɣa tǝlatɛ kɛ Tamasɩ tʋɣʋ kutuluɣu taa, na ɩ́ lǝsɩ tǝ fotoo na tǝ wɛɛtʋ kɛ teitei, na ɩ́ pona Yosalɛm kɔtʋlʋ Wuliya.
Ɩlɛna Wuliya ŋmá kɔtaɣa tǝlatɛ kʋfatɛ kɛ teitei ɩsɩɩ Ahasɩ tilina-ɩ tɔ, na ɩ́ tɛ́ na pǝ́cɔ́ wulaʋ mǝlɩ Yosalɛm.
Waatʋ wei wulaʋ lɩɩna Tamasɩ, ɩlɛna ɩ́ polo ɩ maɣamaɣa na
ɩ́ la ciikuɣu na tɔɣɔnaɣa pǝ kɔtasɩ na kɔtasɩ nsi kɔkɔ lusaa tɔ. Na ɩ́ liisi sʋlʋm, na ɩ́ ŋmɩɩsɩ pǝ calǝm kɛ kɔtaɣa tǝlatɛ tɔɔ.
Pǝ waalɩ kɛ́ wulaʋ laɣasa Tacaa kɔtaɣa tǝlatɛ nyǝɣǝlʋɣʋ kʋsɛɛmʋɣʋ nyǝntɛ nte tɩɩ wɛ kʋfatɛ na Ɩsɔ tǝsɛɛlɛ pa hɛkʋ taa kɛ́ nɔnɔɣɔ tɔ. Ɩlɛna ɩ́ sɩɩ-tɛɣɛ kʋfatɛ ńtɛ́ tǝ waalɩ na ilim ntɔɣɔŋ tɔɔ.
Ɩlɛna wulaʋ tɔ kɔtʋlʋ Wuliya sɩ: Saŋa waalɩ, kɔtaɣa tǝlatɛ kʋfatɛ tɔɔ kɛ́ ń ká lakɩ tanaŋ na taanaɣa pǝ kɔtasɩ nsi kɔkɔ lusaa tɔ, na pǝ tɔɣɔnaɣa na pǝ sʋlʋm nyǝnsɩ, na ń ŋmɩɩsǝɣɩ pǝ calǝm. Paa wulaʋ kɔtasɩ, paa samaa nyǝnsɩ. Ye pǝ kaasa nyǝɣǝlʋɣʋ kʋsɛɛmʋɣʋ kɔtaɣa tǝlatɛ kʋpǝntɛ tɔm ɩlɛ, tǝlɛɣɛ maa pɛɛkǝɣǝna Ɩsɔ luɣu nyǝntʋ.
Ḿpʋ́ɣʋ́ kɔtʋlʋ Wuliya lapa teitei ɩsɩɩ Ahasɩ yɔɣɔtʋɣʋ tɔ.
Ɩlɛna wulaʋ hɛtɩ Ɩsɔ tǝsɛɛlɛ lʋm kɛɛkɛnaa nyǝɣǝtʋ na pa lʋm cɛmsɛnaa. Na ɩ́ tisi lʋm nyampaani anaam wei ɩ ka wɛ latǝcɛnaa naanʋwa na naalɛ lɛɛsǝŋ tɔɔ tɔ na ɩ́ sɩɩ atɛ.
Ḿpʋ́ɣʋ́ wulaʋ yɔka ɩ tǝcaɣalɛ nte pa yaa sɩ, kʋyakʋ kʋhɛɛsʋɣʋ kumte tɔɣɔ Ɩsɔ tǝsɛɛlɛ taa, na ɩ́ tǝkɩ pǝ nɔnɔɣɔ ŋka ɩ́ sʋʋkǝna tɔ sɩ, pǝ́ la Asilii kɛ teu.
Pa kɛɛsa Ahasɩ tɔm lɛntǝnaa kɛ Yuta awulaa takǝlaɣa taa.
Waatʋ wei ɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Na ɩ pǝyalʋ Ɩsekiyasɩ lɛɛtɩ ɩ lonte taa.
Yuta wulaʋ Ahasɩ kawulaɣa pǝnaɣa naanʋwa na naalɛ nyǝŋka taa kɛ́, Ɩla pǝyalʋ Osee pǝsa Ɩsɛɣɛlɩ wulaʋ kɛ Samalii taa. Ɩlɛna ɩ́ tɔɣɔ pɩɩsɩ pɔɣɔlaɣafɛɩ naanʋwa.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ama ɩ nyǝntʋ ta tala Ɩsɛɣɛlɩ awulaa mpa pa laala-ɩ tɔ.
Waatʋ nɔɣɔlʋ Asilii wulaʋ Salǝmanasaa yoona-ɩ na ɩ́ kpili-ɩ, na ɩ́ fɛlǝɣɩ-ɩ lampuu kɛ paa pǝnaɣa ŋka.
Ama pǝ kɛɛsaa, ɩlɛna ɩ́ kʋlɩ Asilii wulaʋ tɔɔ, na ɩ́ kisi-ɩ lampuu fɛlʋɣʋ. Ɩlɛna ɩ tili Icipiti wulaʋ kiŋ kɛ Sayii sɩ ɩ́lɛ́ ɩ́ sǝna-ɩ. Pǝ kɔma na Salǝmanasaa cɛkǝna mpʋ, ɩlɛna ɩ́ kpa Osee na ɩ́ tʋ́ salǝka.
Pǝ waalɩ kɛ́ ɩ na ɩ yoolaa pa wata Samalii, na pá tamɩ-ɩ kotaɣa kɛ pɩɩsɩ tooso.
Osee kawulaɣa pǝnaɣa pɔɣɔlaɣafɛɩ naanʋwa nyǝŋka taa kɛ́ Asilii wulaʋ lɛɛka Samalii. Na ɩ́ pona Ɩsɛɣɛlɩ nyǝ́ma kɛ ɩ tɛ, na ɩ́ sɩɩ-wɛɣɛ Hala na Kosaŋ pa hɔɣɔlǝŋ taa kɛ́ Hapɔɔ pɔɣɔ nɔɣɔ, na Metii acalɛɛ taa.
Ɩsɛɣɛlɩ nyǝ́ma pǝntǝna Ɩsɔ Tacaa wei ɩ waasa-wɛɣɛ Icipiti wulaʋ niŋ taa, na ɩ́ lǝsɩ-wɛɣɛ ɩ tɛtʋ taa tɔɣɔ, na pá laa tɩɩŋ.
Pa mʋ piitimnaa mpa Tacaa tɔɣɔnaa na pǝ fɛɛ-wɛ tɔ pa kʋlapǝlɛ, na yaasinaa asaɣaa mpa Ɩsɛɣɛlɩ awulaa kpaɣaa tɔ.
Ɩsɩɩ nti nti pa Ɩsɔ kisaa tɔ tǝ yɔɣɔtʋɣʋ. Halɩ pa ŋmá pa tǝkɔtǝlɛnaa kɛ paa timpiɣi. Pǝ kpaɣaʋ acalisi taa, na pa koloosi acalɛɛ sɔsɔɔna taa tɔ.
Pa sika pɛɛ na tesikasɩ kʋlalaasɩ kɛ pulasɩ nyɔɔŋ taa hɔtʋ tɛɛ.
Na pá laakɩ tɩɩŋ kɛ teitei ɩsɩɩ piitimnaa mpa Tacaa tɔɣɔnaa na pǝ́ fɛɛ mpɛ tɔ. Ɩsaɣatʋ ntǝɣɩ pá lapa, ɩlɛna pááná kpa Ɩsɔ.
Paa na ɩ ká kisina-wɛɣɛ tɩɩŋ laaʋ tɔ pa ta nɩɩ tǝlɛ.
Pǝyele Tacaa ka kpaala Ɩsɛɣɛlɩ na Yuta nyǝ́ma na Ɩsɔ kʋyɔɣɔtʋtʋ tɛlǝsǝlaa waanɩ waanɩ nɔɔsɩ kɛ sɩ: Pá yele pa ɩsaɣatʋ mpaaŋ na pá mʋ ɩ kʋsǝsɩɩtʋ na nti nti ɩ tʋ-wɛɣɛ ɩ Tɔm taa tɔ. Ntǝɣɩ ɩ ka cɛla ɩ kʋyɔɣɔtʋtʋ tɛlǝsǝlaa na pá heeli pa lɔŋcɛnaa.
Paa na mpʋ Ɩsɛɣɛlɩ nyǝ́ma kisa nti Ɩsɔ kʋyɔɣɔtʋtʋ tɛlǝsǝlaa heela-wɛ tɔɣɔ nɩɩʋ, na pá lá laŋkpɩɩsǝŋ kɛ teitei, ɩsɩɩ pa lɔŋcɛnaa ka kisuɣu pa Ɩsɔ Tacaa kɛ naani tʋɣʋ tɔ.
Pa lɔ Ɩsɔ kiiŋ na nɔɣɔ ŋka ɩ na pa cɔsɔnaa paa pɛɛlaa tɔ, na kpaalʋɣʋ mpi ɩ ka kpaala-wɛ tɔ. Ɩsɛɣɛlɩ nyǝ́ma matǝna kpaɩ nyǝ́ma tɩɩŋ, na pa maɣamaɣa pá pǝsɩ kpaɩ nyǝ́ma. Na pá tǝŋ piitimnaa mpa Ɩsɔ ka kisina-wɛ tɔ pa ɩkpatɛ.
Pa lapa awusa kɛ pa Ɩsɔ Tacaa kiiŋ, na pá lú nawee naalɛ lɛɛsǝŋ, na pá siki tesika kʋlalaaɣa, na pá luŋiɣi ɩsɔtʋlʋŋasɩ, na tʋɣʋ Paalɩ.
Halǝna pá laa pa piya kɛ tɩɩŋ, na pá lakɩ topotopo tǝma, na pá ha pa tǝɣɩ mpi pǝ ta maɣa Tacaa tɔ pǝ taa, na pǝ́ kpaasɩ ɩ́lɛ́ ɩ pááná.
Pǝ tɔɔ kɛ́ Tacaa taa huuna Ɩsɛɣɛlɩ yǝlaa. Ɩ ta sɔɔlɩ sɩ ɩ́ tasa-wɛɣɛ naʋ kɛ ɩ ɩsɛntaa. Ɩlɛna pǝ́ yele Yuta kpekǝle tike.
Ama Yuta nyǝ́ma ná kisa pa Caa Ɩsɔ kiiŋ na pá kpaɣa Ɩsɛɣɛlɩ nyǝ́ma yaasi.
Pǝ tɔɔ kɛ́ Ɩsɔ kpɛnta Ɩsɛɣɛlɩ nyǝ́ma tǝna na ɩ́ lɔ, na ɩ́ tʋ-wɛɣɛ kolontunaa niŋ taa, na pɛlɛ pá kuu-wɛ na pá hatǝlǝna-ɩ.
Waatʋ wei Tacaa ka faɣa Yuta nyǝ́ma na Ɩsɛɣɛlɩ nyǝ́ma tɔ Solopʋwam kɛ pa kpawa Ɩsɛɣɛlɩ nyǝ́ma wulaʋ. Ɩlɛna Solopʋwam kisi Tacaa, na ɩ́ tusi-wɛɣɛ ɩsaɣatʋ sɔsɔɔntʋ taa.
Pǝ kpaɣaʋ waatʋ ɩnɩ tɔɣɔ pa sʋʋ Solopʋwam ɩsaɣatʋ kɛ kɛɛnaʋ.
Pǝ tɔɔ kɛ́ Tacaa ta sɔɔlɩ sɩ ɩ́ tasa-wɛɣɛ naʋ. Ɩlɛna ɩ́ yele na Asilii nyǝ́ma kuu-wɛ na pá wɛ tǝna. Ɩlɛna pǝ la teitei ɩsɩɩ Ɩsɔ kʋyɔɣɔtʋtʋ tɛlǝsǝlaa ka yɔɣɔtʋɣʋ tɔ.
Ḿpʋ́ɣʋ́ Asilii wulaʋ kɔna Papiloni, na Kuta, na Afa, na Hamatɩ, na Sefafayim pǝ yǝlaa, na ɩ́ sɩɩ-wɛɣɛ Ɩsɛɣɛlɩ nyǝ́ma lonte kɛ Samalii, na pɛlɛ pá caɣa.
Waatʋ wei yǝlaa mpɛ pa sʋʋ tǝna tɔ, paa sɛɛkɩ Tacaa. Ɩlɛna Tacaa pona tɔɣɔlasɩ na sɩ́ kʋ́ pa taa yǝlaa paɣalɛ.
Ḿpʋ́ɣʋ́ pa heela Asilii wulaʋ sɩ: Yǝlaa mpa n pona Samalii tɔ, pa ta nyɩ tɛtʋ ntɩ tǝ Ɩsɔ kɛ sɛɛʋ. Ɩlɛna Ɩsɔ pona tɔɣɔlasɩ na sɩ́ kʋ-wɛ.
Ntɛna wulaʋ sɩ: Ɩ́ mǝŋna Ɩsɛɣɛlɩ kɔtǝlaa taa nɔɣɔlʋɣʋ Samalii, na ɩ́ hʋ́lɩ́ yǝlaa mpɛɣɛ Ɩsɔ sɛɛʋ.
Kɛna Samalii kɔtʋlʋ nɔɣɔlʋ ɩ́ mǝlɩ Petɛɛlɩ, na ɩ́ sɛɣɛsɩ tǝna yǝlaa kɛ Tacaa sɛɛʋ.
Ḿpʋ́ɣʋ́ Samalii taa caɣalaa mpɛ, paa wei ɩ lupa ɩ tɛ tʋɣʋ, na pá sɩɩ acalɛɛ wena a taa paa caɣaa tɔ a tǝkɔtǝlɛnaa mpa Ɩsɛɣɛlɩ nyǝ́ma ká ŋmawa tɔ pa taa.
Papiloni nyǝ́ma ná Saaka pa tʋɣʋ Sukɔtɩ-Penoti lɛɛsʋɣʋ, na Kuta nyǝ́ma kɛ pɛlɛ pa nyǝŋkʋ Nɛɛkaalɩ, na Hamatɩ nyǝ́ma kɛ pa nyǝŋkʋ Asima.
Afa nyǝ́ma kɛ pa nyǝŋkʋ Nipasɩ na Taatakɩ. Halǝna Sefafayim nyǝ́ma náá laa pa piya kɛ pa tɩɩŋ Atǝlamelɛkɩ, na Anamelɛkɩ.
Pǝyele Tacaa sɛɛlaa ntɛ́. Ɩlɛna pá kpa pa taa lɛlaa kɛ pa tɩɩŋ kɔtǝlaa na pá paasǝɣǝna pa kɔtasɩ.
Kʋlʋmaa mpɛɣɛlɛ Ɩsɔ sɛɛlaa. Pǝyele paa wei ɩ tɔŋna ɩ tɛ tʋɣʋ kɛ laaʋ.
Halǝna saŋa ɩsǝntɔ, laatʋ ntǝɣɩ pɛlɛ pa tɔkaa, paa sɛɛkɩ Tacaa. Pǝyele paa tǝŋǝɣɩ ɩ kiiŋ, yaa ɩ kʋsǝsɩɩtʋ nti nti ɩ ká tʋwa Yakɔpʋ wei ɩ cuɣusaa sɩ Ɩsɛɣɛlɩ tɔ, ɩ lʋlʋɣʋ nyǝ́ma tɔ.
Paa na mpʋ tɔ, Tacaa na Yakɔpʋ lʋlʋɣʋ nyǝ́ma pa pɛɛla nɔɣɔ kɛ́. Na ɩ́ sɩɩ-wɛɣɛ kiiŋ sɩ pá taa laa tɩɩŋ. Pǝyele pa taa luŋ ɩ tɛɛ. Pá taa lapɩ-ɩ tǝmlɛ natǝlɩ.
Tacaa ma wei ma lǝsa-mɛɣɛ Icipiti taa, na ma toŋ sɔsɔɔŋ tɔ, ma tike kɛ ɩ́ ká sɛɛ na ɩ́ lakɩ kɔtasɩ.
Paa ɩfemle nteɣe ɩ́ ká tɔkǝɣɩ ma kʋsǝsɩɩtʋ, na ma kʋtʋtʋtʋ, na ma kiiŋ wei ma ŋmaa-mɛ tɔ. Ɩ́ taa sɔɔ nɔɣɔ ŋka má na mɛ tǝ pɛɛlaa tɔ. Na pǝ́ tɩɩ kǝlǝna tɩɩŋ laaʋ tɔm.
<range>
Mǝ Ɩsɔ Tacaa má ma tike kɛ ɩ́ ká sɛɛ. Mpi tɔ, ma tike ma pǝsǝɣǝna na má waasɩ-mɛɣɛ mǝ kolontunaa niŋ taa.
Ama yǝlaa mpɛ pá kisa nɩɩʋ, na pá lakɩ ɩsɩɩ too paa lakaɣa tɔ.
Ḿpʋ́ɣʋ́ pa kpǝkaɣa Ɩsɔ na tɩɩŋ laaʋ, na pa piya tǝna náá wɛ pǝ taa kɛ́ halǝna saŋa.
Ɩsɛɣɛlɩ wulaʋ Ɩla pǝyalʋ Osee kawulaɣa pǝnaɣa tooso nyǝŋka taa kɛ́, Ahasɩ pǝyalʋ Ɩsekiyasɩ pǝsa Yuta wulaʋ.
Ɩlɛna ɩ́ tɔɣɔ pɩɩsɩ pɔɣɔlaɣafɛɩ hiu na naanʋwa kɛ Yosalɛm taa. Waatʋ ɩnɩ ɩ pɩɩsɩ ka wɛ hiu na kakpasɩ. Ɩ too kɛlɛ Sakalɩ pɛɛlɔ Api.
Ḿpʋ́ɣʋ́ Ɩsekiyasɩ lapa mpi pǝ maɣa Tacaa tɔɣɔ teitei, ɩsɩɩ ɩ lɔŋcɛ Tafiiti.
Ɩlɛna ɩ́ wakǝlɩ tǝkɔtǝlɛnaa, na ɩ́ yɔkɩ pɛɛ kʋsikee, na ɩ́ sɛtɩ tesikasɩ kʋlalaasɩ. Na ɩ́ yɔkɩ nyǝɣǝlʋɣʋ kʋsɛɛmʋɣʋ tʋm wei Moisi ka lupa tɔ. Mpi tɔ, halǝna waatʋ ɩnɩ, Ɩsɛɣɛlɩ nyǝ́ma laakaɣa tʋm ɩnǝɣɩ, na pá yaakɩ-ɩ sɩ: Nehukǝtaa.
Ḿpʋ́ɣʋ́ Ɩsekiyasɩ lapa Ɩsɛɣɛlɩ Ɩsɔ Tacaa kɛ naani, na pǝ kǝlɩ ɩsɩɩ Yuta awulaa mpa paa laala-ɩ na mpa pa tǝŋa ɩ waalɩ tɔ.
Ɩ tamsǝna Tacaa kɛ ḿpʋ́ɣʋ́, ɩ ta hɛlɩ. Na ɩ́ tǝŋǝɣɩ kiiŋ wei Ɩsɔ ka tʋwa Moisi tɔ.
Ɩsɔ ka wɛ ɩ waalɩ kɛ́, na ɩ́ waakɩ ɩ kʋlapǝm tǝna taa. Ɩ kʋla Asilii nyǝ́ma tɔɔ, na ɩ́ fiti pa niŋ taa.
Pǝlɛ pǝ paasi, na ɩ́ tɔɣɔnɩ Filiisi nyǝ́ma, na ɩ́ tana-wɛɣɛ Kasa tɛtʋ taa, na ɩ́ lɛɛkɩ pa koloosi acalɛɛ na pa tǝfeŋlenaa.
Yuta wulaʋ Ɩsekiyasɩ kawulaɣa pǝnaɣa liɣiti nyǝŋka, na Ɩsɛɣɛlɩ wulaʋ Osee kawulaɣa pǝnaɣa naatosompɔɣɔlaɣa nyǝŋka taa kɛ́, Asilii wulaʋ Salǝmanasaa kɔma, na ɩ́ nyala Samalii ɩcatɛ.
Pɩɩsɩ tooso sikaa, ɩlɛna ɩ́ lɛɛkɩ ɩcatɛ ńtɛ́. Ɩsekiyasɩ kawulaɣa pǝnaɣa naatoso nyǝŋka taa kɛlɛ. Pǝyele Osee kawulaɣa pǝnaɣa pɔɣɔlaɣafɛɩ naanʋwa taa kɛlɛ.
Ɩlɛna Asilii wulaʋ pona Ɩsɛɣɛlɩ nyǝ́ma kɛ ɩ tɛ, na ɩ́ sɩɩ-wɛɣɛ Hala, na Kosaŋ hɔɣɔlǝŋ taa kɛ́ pɔɣɔ Hapɔɔ nɔɣɔ, na Metii acalɛɛ taa.
Ɩsɛɣɛlɩ nyǝ́ma mɛ ɩ́ kisa nti mǝ Ɩsɔ Tacaa má ma tʋ-mɛ tɔ, na ɩ́ wakǝlɩ ma na-mɛ ta nɔɣɔ pɛɛlʋɣʋ, na ɩ́ kisi kiiŋ wei maa cɛla Moisi kɛ tɔkʋɣʋ tɔ. Pǝ tɔɔ kɛ́ ma yelaa na pǝ tǝna ɩsǝntɔ pǝ́ maɣana-mɛ.
Ɩsekiyasɩ kawulaɣa pǝnaɣa naanʋwa na liɣiti nyǝŋka taa kɛ́ Asilii wulaʋ Senakelipi kɔma, na ɩ́ yoona Yuta koloosi acalɛɛ tǝna, na ɩ́ lɛɛkɩ-yɛ.
Ntɛna Ɩsekiyasɩ tiili na pá heeli Asilii wulaʋ kɛ Lakisi sɩ: Ma tɔm sǝpǝna-ŋ, taa yoona-m, ye n caa maa fɛlɩ-ŋ. Ɩlɛna Asilii wulaʋ sɩ Ɩsekiyasɩ ɩ́ fɛlɩ-ɩ liɣitee nyǝɣǝtʋ kiloonaa iyisi pɔɣɔlaɣafɛɩ naanʋwa (9000) na wʋla kiloonaa kɛ nasǝnaasa na nɩɩnʋwa (900).
Ḿpʋ́ɣʋ́ Ɩsekiyasɩ kuu Ɩsɔ tǝsɛɛlɛ na kawulaɣa tǝyaɣa kpancooŋ tǝna.
Halǝna ɩ́ kɔɔlɩ wʋlanaa mpa paa lapǝna Ɩsɔ tǝsɛɛlɛ nɔnɔɔsɩ kɛ caŋǝm tɔ, na ɩ́ cɛla pǝ tǝnaɣa Asilii wulaʋ.
Ḿpʋ́ɣʋ́ Asilii wulaʋ kʋsa Lakisi kɛ yoolaa nyʋɣʋ nyǝ́ma sɔsɔ, na yoou wontu paasǝnlʋ, na yoolaa paasǝnlʋ, na yoolaa kpekǝle sɔsɔɔlɛ na ɩ́ tili-wɛɣɛ Yuta wulaʋ Ɩsekiyasɩ kiŋ kɛ Yosalɛm. Pa talaa, ɩlɛna pá sǝŋ lɩɩlɛ lɔɔʋ ɩsɔtaa nyǝŋkʋ kiŋ kɛ cɔtǝlaa taalɛ hapǝlɛ tɔɔ,
na pá pɔɔsɩ sɩ: Tǝ caa tǝ ná wulaʋ. Ɩlɛna kawulaɣa tǝyaɣa nyʋɣʋ tʋ Hilikiya pǝyalʋ Ɩliyakim, lɩɩ pa sǝŋʋɣʋ, na ɩ waalɩ kɛ́ takǝlasɩ ŋmaalʋ Sepǝna, na wulaʋ tɔm yɔɣɔtʋlʋ Asafɩ pǝyalʋ Yowa.
Ḿpʋ́ɣʋ́ Asilii yoolaa nyʋɣʋ tʋ tɔma sɩ: Ɩ́ heeli Ɩsekiyasɩ sɩ Asilii wulaʋ sɔsɔ pɔɔsǝɣɩ-ɩ sɩ: Pepeɣe n lakɩ na ń taakɩ?
Aweɣe ń taakɩ na ń kʋlǝɣɩ ma tɔɔ? N ta nyɩ sɩ kokoole ɩɩ tʋlǝɣɩ tɔnʋɣʋ?
Icipiti wulaʋ kɛ ń tɛɛlǝɣɩ yaa? Ɩ́lɛ́ ɩ wɛ kɛ́ ɩsɩɩ kpatɛ yaakʋɣʋ, na paa wei ɩ́ kpawa pǝ hɛɛ-ɩ tɔ.
Paa pɩɩ la ɩsǝna, n ká cɔ-m kɛ́ sɩ mǝ Ɩsɔ Tacaa kɛ n lakɩ na ń taakɩ. Pǝyele Ɩsekiyasɩ kʋlʋm nyá n wakǝlǝna tǝkɔtǝlɛnaa, na tǝlaalɛnaa, na ń heeli Yuta yǝlaa sɩ Yosalɛm kɔtaɣa tǝlatɛ tɔɔ tike kɛ pá sɛɛ-ɩ.
Pǝ tɔɔ tɔ, nyá na ma caa Asilii wulaʋ ɩ́ sɩɩ nɔɔsɩ. Ye n ká hiki kpaɣanǝŋ caɣalaa, ɩlɛ ma ha-ŋ kpaɣanǝŋ iyisi naalɛ (2000).
Icipiti nyǝ́ma kɛ n tɛɛlǝɣɩ sɩ pɛlɛ paa ha-ŋ kpaɣanǝŋ na kɛɛkɛnaa. Pǝyele n kaa pǝsɩ ma caa yoolaa nyʋɣʋ nyǝ́ma taa sǝkpelu maɣamaɣa.
Pǝlɛ pǝ paasi Asilii wulaʋ ta kɔnta cǝnɛ, na ɩ́ yoona tɛtʋ tǝnɛ na ɩ́ wakǝlɩ-tɩ na pǝ́ tá kɛ́ Tacaa luɣu nyǝntʋ. Halɩ Ɩsɔ maɣamaɣa tɩɩ hana-ɩ pǝ mpaaʋ.
Ḿpʋ́ɣʋ́ Ɩliyakim, na Sepǝna, na Yowa pa cɛpa Asilii yoolaa paasǝnlʋ nɔɣɔ tɔɔ sɩ: Taa yɔɣɔtǝna-tʋɣʋ Hepǝla tɔm. Yɔɣɔtǝna-tʋɣʋ Alaamee tɔm, na ɩcatɛ koluŋa tɔɔ yǝlaa ɩ́ taa nɩɩ.
Ntɛna yoolaa paasǝnlʋ pɔɔsɩ sɩ: N nyǝmá sɩ mǝ na mǝ wulaʋ Ɩsekiyasɩ mǝ tike mǝ tɔɔ kɛ́ ma caa yɔɣɔtǝɣɩ tɔm tǝnɛ? Ama na mpa pa wɛ koluŋa tɔɔ, na mǝ na-wɛ ɩ́ ká tɛ na ɩ́ tɔɣɔ mǝ pʋntʋ, na ɩ́ nyɔɔ mǝ hǝm tɔɣɔ.
Ɩlɛna yoolaa paasǝnlʋ náá kpǝtǝna yǝlaa na ɩ́ yɔɣɔtǝna Hepǝla tɔm taa sɩ: Ɩ́ ke ŋkpaŋŋ na ɩ́ nɩɩ yoo. Asilii wulaʋ sɔsɔ yɔɣɔtaa sɩ:
Ɩ́ taa yele na Ɩsekiyasɩ tʋsɩ-mɛ yoo. Ɩ kaa pǝsɩ na ɩ́ lǝsɩ-mɛɣɛ ma niŋ taa.
Tacaa kɛ ɩ́ tɛɛlǝɣɩ sɩ ɩ ká la na má taa pǝsɩ mǝ ɩcatɛ, ɩlɛ mɩɩ taa nɩɩ.
Ɩ́ taa nɩɩna Ɩsekiyasɩ yoo. Ama ɩ́ nɩɩ Asilii wulaʋ nyǝntʋ, na ɩ́ pɛtɩ-ɩ mǝ tɩ. Ɩlɛ paa wei ɩ ká tɔɣɔ ɩ lɛsɛŋ na ɩ fikinaa tawa. Na ɩ́ nyɔɔ ɩ lɔkɔ lʋm.
Halɩ ɩ ká tɛ na ɩ́ kɔɔ na ɩ́ kpaɣa-mɛ, na ɩ́ pona-mɛɣɛ mǝ tɛtʋ kʋpantʋ tǝnɛ tǝ nǝɣǝsǝlɛ taa. Tǝnaɣa tɔɣɔnaɣa na sʋlʋm na nim na tɩɩŋ pǝ wɛ sɔsɔm. Ɩlɛ ɩ́ kaa sɩ cǝnɛɣɛ yem. Mpʋ tɔ, ɩ́ taa nɩɩna Ɩsekiyasɩ kɛ timpi ɩ tɔŋʋɣʋ sɩ Tacaa ká waasɩ-mɛ tɔ, ɩ tʋsǝɣɩ-mɛɣɛ.
Ɩcatɛ natǝlɩ tǝ tʋɣʋ ta pǝsɩ na kʋ́ waasɩ kʋ yǝlaa kɛ ɩ niŋ taa.
Hamatɩ, na Aapa, na Sefafayim, na Hena, na Afa pa tɩɩŋ waasa-wɛɣɛ we? Awe pǝsaa na ɩ́ taŋ-tʋɣʋ Samalii tǝlɛɛkǝlɛ?
Tɩɩŋ ɩnɩ ɩ tǝna ɩ taa nakʋlɩ kʋ ta kpa ɩ niŋ kɛ kʋ tɛtʋ tɔɔ. Ɩlɛ ɩsǝnaɣa Tacaa ká pǝsɩ na ɩ́ taŋɩ-ɩ sɩ ɩ́ taa lɛɛkɩ Yosalɛm?
Pa tǝna mpa paa wɛ tǝna tɔ pa taa nɔɣɔlʋ ta cɔ paa fǝŋ. Ɩsɩɩ wulaʋ Ɩsekiyasɩ ka heeluɣu-wɛ tɔ.
Ḿpʋ́ɣʋ́ Ɩliyakim, na Sepǝna, na Yowa pa cǝla pa wontu na laŋwakǝllɛ. Ɩlɛna pá polo wulaʋ kiŋ na pá kɛɛsɩ-ɩ pǝ tǝna mpi Asilii yoolaa paasǝnlʋ yɔɣɔtaa tɔ.
Ḿpʋ́ɣʋ́ waatʋ wei Ɩsekiyasɩ nɩɩ tɔm ntɩ, ɩlɛna ɩ́ cǝlɩ ɩ wontu tɔtɔ na laŋwakǝllɛ. Na ɩ́ suu lǝyaɣa nyǝntʋ, ɩsɩɩ fɔlǝtɔnaa taka, na ɩ́ polo Ɩsɔ tǝsɛɛlɛ taa.
Tǝnaɣa ɩ kʋsa Ɩliyakim, na Sepǝna, na kɔtǝlaa taa sɔsaa sɩ pá polo Amɔtɩ pǝyalʋ Ɩsɔ kʋyɔɣɔtʋtʋ tɛlǝsʋlʋ Ɩsayii tɛ, na pa lǝyaɣa wontu kɛ mpʋ.
Na pá heeli-ɩ sɩ: Wulaʋ Ɩsekiyasɩ kʋsǝna-tʋ sɩ tǝ́ kɔɔ sɩ, saŋa pǝ hɔma ɩnɩ ɩ ŋkpaŋʋɣʋ, na ta laŋa wakǝlɩ tǝtɔɣɔtɔɣɔ. Tǝ wɛɛ kɛ ɩsɩɩ lʋlʋɣʋ takʋɣʋ alaa sɩ pa lʋlɩ, ɩlɛ toma fɛɩ sɩ pa lʋlʋna pa piya tɔ.
Asilii wulaʋ kʋsǝna ntɛɣɛ ɩ yoolaa paasǝnlʋ sɩ ɩ́ kɔɔ na ɩ́ tʋʋ Ɩsɔ weesuɣu tʋ. Haɩ, ye Tacaa, nyá Ɩsɔ ká nɩɩ ɩ kʋtʋɣʋ ŋkʋ, na ɩ́ hɔ ɩ ŋkpaŋʋɣʋ. Nyaa sǝlǝmɩ-ɩ ɩ yǝlaa mpa pa kaasaa tɔ pa tɔɔ.
Waatʋ wei Ɩsekiyasɩ tillaa heela Ɩsayii kɛ mpʋ,
ɩlɛna Ɩsayii cɔ-wɛ sɩ: Ɩ́ polo na ɩ́ heeli mǝ caa sɩ, Tacaa yɔɣɔtaa sɩ nyá laŋlɛ ɩ taa ŋmaana kʋtʋɣʋ ŋku Asilii wulaʋ waalɩ nyǝ́ma tʋʋ-m tɔ.
Maa yele na pá yaa-ɩ na tɔm natǝlɩ, na ɩ́ kpe. Ɩlɛna nɔɣɔlʋ kʋ-ɩ.
Ḿpʋ́ɣʋ́ Asilii yoolaa paasǝnlʋ nɩɩwa sɩ ɩ caa kʋla Lakisi na ɩ́ polo ɩ́ nyala Lipina. Ɩlɛna ɩ́ polo ɩ kiŋ kɛ tǝna.
Tǝnaɣa pa heela Asilii wulaʋ sɩ Ɩtiyopii wulaʋ Tilaka pola-ɩ yoonaʋ. Ntɛna Asilii wulaʋ tilina Ɩsekiyasɩ kɛ lɛɛtǝlɩ sɩ pá pɔɔsɩ-ɩ sɩ:
N taakɩ Ɩsɔ sɩ ɩ ká kaɣatɩ-m Yosalɛm tǝlɛɛkǝlɛ yaa? N ká tʋsɩ nyá tɩ yoo.
Anɩ n nɩɩwa teu kɛ ɩsǝna ma kpiisa tɛtʋnaa tɔ. Ɩlɛna ń hʋʋkɩ sɩ n ká tʋlɩ-tɩ?
Awulaa mpa pa kaasa-m tɔ, waatʋ wei pɛlɛ pa kʋkaɣa Kosaŋ, na Halaŋ, na Lesɛfɩ, na Ɩteni nyǝ́ma ɩcatɛ sɔsɔɔlɛ Telasaa tɔ, mpɛ ɩnɩ pa tɩɩŋ ta pǝsɩ na ɩ́ kenti pa acalɛɛ.
Tɔɔsɩ mpi pǝ maɣana Hamatɩ, na Aapatɩ, na Layii, na Sefafayim, na Hena, na Afa awulaa tɔ.
Waatʋ wei Ɩsekiyasɩ tɛma Asilii wulaʋ lɛɛtǝlɩ ɩnǝɣɩ kalʋɣʋ, ɩlɛna ɩ́ pona-ɩ Ɩsɔ tǝsɛɛlɛ taa, na ɩ́ hʋlɩ-ɩ Tacaa.
Ɩlɛna ɩ́ sǝlǝmɩ Ɩsɔ sɩ: Haɩ, Ɩsɛɣɛlɩ Ɩsɔ Tacaa, wei nyá n caɣa ɩsɔtaa taŋlaa kɛ kpaɣanʋ tɔ, nyá tike ntɛ́ Ɩsɔ kɛ́ antulinya tǝna taa. Nyá lapǝna ɩsɔtaa na atɛ.
Haɩ, Tacaa, ke ŋkpaŋŋ na ń nɩɩ na ń paasǝna kʋtʋɣʋ ŋku Senakelipi tillaa tʋʋ weesuɣu tʋ nyá tɔ.
Tampana Asilii awulaa kʋwa piitim lɛmpɩ, na pá kpiisi pa tɛtʋ tǝna,
na pá wɔ pa tɩɩŋ kɛ kɔkɔ. Mpi tɔ, taasɩ yaa pɛɛ kɛ yǝlaa ka saaka kʋsaakʋ pǝ taɣa Ɩsɔ nyá.
Ɩlɛ haɩ, Tacaa, ta Ɩsɔ waasɩ-tʋɣʋ Senakelipi niŋ taa. Ɩlɛna antulinya awulaa tǝna nyɩ sɩ nyá tike ntɛ́ Ɩsɔ.
Ḿpʋ́ɣʋ́ Ɩsayii polaa na ɩ́ tɛlǝsɩ Ɩsekiyasɩ sɩ: Ɩsɛɣɛlɩ Ɩsɔ Tacaa sɩ, ma nɩɩwa sǝlǝmʋɣʋ ŋku n sǝlǝma-m Asilii wulaʋ Senakelipi tɔm taa tɔ.
Ɩlɛ tʋ ŋkpaŋŋ na ń nɩɩ: Yosalɛm ɩcatɛ kpɛɛna-ŋ kɛ́, na tǝ́ paakǝna-ŋ.
Halɩ Ɩsɛɣɛlɩ Ɩsɔ Naŋŋtʋ maɣalɛ n kpesinaa, na n tʋʋ na n toosi ɩsɛ na?
N tila tillaa na pá tʋʋ Tacaa má. Halɩ n tɔ sɩ nyá yoou kɛɛkɛnaa tuutuuma tɔɔ kɛ́ n kpawa Lipaŋ pʋɣʋ, na ń sɛtɩ Lipaŋ tɩɩŋ sɔsɔɔŋ kʋpaŋ. Aaɩyee sɩ, n ká kpa comcom nɔɣɔ taa kɛ hɔtʋɣʋ kʋpaŋkʋ taa.
Nyá sɩ n hula lɔkɔ, pǝ́cɔ́ n nyɔɔ lɛlaa lʋm. Nyá yoolaa ká fɛlɩ Icipiti tɛtʋ tɔɔ kɛ́ nɔɔhɛɛ na pa pusi nyɔɔ.
Senakelipi, n ta nyɩ taa sɩ má lapǝna yaasinaa panɛ na má sɩɩ too lɔŋ. Ɩlɛna má tǝŋǝɣɩ na má lakɩ nɔɔnɔɔ. Má tʋna-ŋ sɩ ń la na koloosi acalɛɛ pǝsɩ ncaa.
Sɔɣɔntʋ pɩɩ a taa yǝlaa, na pá pǝsɩ ɩsɩɩ ŋkpalǝtitilee nyǝ́ma. Pa nǝɣǝsǝna kɛ́ ɩsɩɩ tawa nyɩɩtʋ, ɩsɩɩ tɛtɛka taa nyɩɩtʋ kʋlɛkǝlɛkǝtʋ. Yaa kutuluŋ tɔɔ nyɩɩtʋ nti tǝ wʋlǝɣɩ na tǝ́ ta tɛnta nyɔʋ tɔ.
Ɩlɛ ma nyǝma-ŋ kɛ́ tǝyelele. Ye n caɣaa, yaa n lɩɩkɩ, yaa n sʋʋkɩ, ma nyǝmá. Ye n mʋ-m na pááná ma nyǝmaɣa.
N tɩɩ mʋ-m na pááná ntɔ, na ń lakɩ-m na kalampaanɩ. Pǝ tɔɔ kɛ́ maa ŋmakǝlɩ-ŋ ɩsɩɩ pa tʋkʋɣʋ wontuɣu mɩɩna tɛɛ kɛ́ kukuule, yaa kpaɣanʋkpasɩ tɔ. Mpaaʋ ŋku n tǝŋaa na n kɔɔ tɔɣɔ maa kpeenana-ŋ.
Ɩsekiyasɩ, maa heeli nyaɣa mpi maa la tɔ. Tɔɣɔnaɣa pee alɛɛla kɛ ɩ́ ká tɔɣɔ pǝntɔ na pǝnte. Ama pǝnaɣa tooso nyǝŋka taa kɛ́ ɩ́ ká pǝsɩ na ɩ́ tuu tɔɣɔnaɣa na ɩ́ kʋ́-kɛ́. Na ɩ́ hala mǝ lɛsɛŋnaa, na ɩ́ kooli-wɛ.
Pɩɩ kaasɩ mpa na pa ɩsɛ kɛ Yuta taa tɔ, pɛlɛ paa wɛɛ kɛ́ ɩsɩɩ tʋɣʋ kaŋʋɣʋ kʋ lila kɛ tɛtʋ taa na kʋ́ lʋlǝɣɩ teu tɔ.
Pɔpɔtʋ fɛɩ leleŋ, pɩɩ kaasɩ Yosalɛm taa kɛ́ ɩsɛ nyǝ́ma. Ḿpʋ́ɣʋ́ Ɩsayii tasaa sɩ: Ɩsǝna Tacaa ká lana ɩ sɔɔlʋɣʋ sɔsɔɔŋkʋ tɔɣɔlɛ.
Tacaa sɩ, Asilii wulaʋ kaa pǝsɩ na ɩ́ lo hapǝlɛ, na ɩ́ sǝŋ tǝ tɔɔ na ɩ́ kenti ɩ kpalʋɣʋ, na ɩ́ tɔ́ nyǝ́má kɛ ɩcatɛ taa, na ɩ́ sʋʋ tǝ taa.
Tacaa má, ma yɔɣɔtǝɣǝna sɩ ye ɩ tǝŋa mpaaʋ ŋku na ɩ kɔɔ cǝnɛ, ŋkʋɣʋ ɩ ka tǝŋ na ɩ́ kpe, ɩ kaa sʋʋ cǝnɛ.
Maa kenti Yosalɛm tɔɔ, na má waasɩ-ɩ ma tǝmlɛ tʋ Tafiiti tɔɔ, na pǝ́ kʋsɩ ma nyʋɣʋ.
Ahoo yuwa, ɩlɛna Ɩsɔ ɩsɔtaa tillu tii Asilii yoolaa tǝsikile, na ɩ́ kʋ́ yoolaa iyisi nɩɩnʋwa na nɩɩnaasa na kakpasɩ (185000). Tɛʋ fema, ɩlɛna ɩsɛ nyǝ́ma maɣana sǝtaa sɛlǝtaa.
Ḿpʋ́ɣʋ́ Senakelipi kpɛsa tǝsikile, na ɩ́ polo ɩcatɛ sɔsɔɔlɛ Ninifi taa, na ɩ́ caɣa tǝna.
Ɩlɛna kʋyakʋ nakʋlɩ, ɩ́ sʋʋ ɩ tʋɣʋ Nisǝlɔkɩ kutuluɣu taa kɛ laatʋ, na ɩ pǝyalaa taa naalɛ, Atǝlamelɛkɩ na Salǝsɛɛ pa kʋ-ɩ. Ɩlɛna pá se na pa polo Alalaa tɛtʋ taa. Ɩlɛna ɩ piya taa lɛŋka Asahatɔŋ lɛɛtɩ ɩ lonte.
Ḿpʋ́ɣʋ́ kʋtɔŋ sɔsɔɔʋ nakʋlɩ kʋ kpa Ɩsekiyasɩ kɛ waatʋ nɔɣɔlʋ. Ɩlɛna Ɩsɔ kʋyɔɣɔtʋtʋ tɛlǝsʋlʋ Ɩsayii polo ɩ wiiluɣu na ɩ́ heeli-ɩ sɩ: Tacaa yɔɣɔtaa sɩ, n kaa kʋlɩ. Ɩlɛ taɣanɩ nyá tɩ.
Ntɛna Ɩsekiyasɩ kɛɛsɩ ɩsɛ na koloŋa tɔɔ na ɩ́ sǝlǝmɩ Ɩsɔ sɩ:
Haɩ, Tacaa, tɔɔsɩ sɩ ma tɔma nyá ɩsɛntaa kɛ́ na lotu kʋlʋmtʋ. Na má lakɩ tam kɛ́ mpi pǝ wɛ-ŋ teu tɔ. Ɩlɛna Ɩsekiyasɩ tʋlɩ nɔɣɔ na ɩ́ wii tǝkpoo.
Ɩsayii kʋla wulaʋ kiŋ ɩsɩɩ ɩ ká lɩɩ taɣa tɔɔ, ɩlɛna Tacaa tɔmɩ-ɩ sɩ:
Mǝlɩ ma yǝlaa wulaʋ Ɩsekiyasɩ kiŋ na ń heeli-ɩ sɩ: Nyá cɔsɔ Tafiiti Ɩsɔ Tacaa má ma nɩɩwa nyá kʋsǝlǝmʋtʋ, na má ná nyá ɩsǝlʋm. Pǝ tɔɔ tɔ, celeŋkufe maa waa-ŋ, na halɩ ń tasa Ɩsɔ tǝsɛɛlɛ taa kɛ́ pote.
Maa sɔɔsɩ-ŋ pɩɩsɩ naanʋwa na kakpasɩ, na má fiti nyá na Yosalɛm nyǝ́ma kɛ Asilii nyǝ́ma niŋ taa. Na má kenti ɩcatɛ tǝnɛɣɛ ma tǝmlɛ tʋ Tafiiti tɔɔ, na pǝ́ kʋsɩ ma nyʋɣʋ.
Ḿpʋ́ɣʋ́ Ɩsayii naŋa fiki pee, na ɩ́ taa wulaʋ timpi wɩɩkɩ-ɩ tɔ na pǝ́ waa-ɩ.
Ntɛna wulaʋ pɔɔsɩ Ɩsɔ kʋyɔɣɔtʋtʋ tɛlǝsʋlʋ sɩ: Pepeɣe Tacaa ká hʋlɩ-m, na má nyǝna sɩ celeŋkufe pɩɩ waa-m, na má polo Ɩsɔ tǝsɛɛlɛ taa?
Ɩsayii sɩ: Tacaa ká la pʋlʋ, na ɩ́ hʋlǝna-ŋ sɩ, ɩ ká la nti ɩ sɩɩwa tɔ. Ɩlɛ n caa sɩ ɩsotom waaci ɩ́ polo tǝkpalɛ ɩsɛntaa, yaa pǝ́ mǝlɩ waalɩ?
Ḿpʋ́ɣʋ́ Ɩsekiyasɩ sɩ: Ɩsotom pote kɛ ɩsɛntaa fɛɩ katɛ. Ma caa kɛ́ sɩ pǝ́ mǝlɩ waalɩ.
Ntɛna Ɩsayii sǝlǝmɩ Tacaa na ɩ́ mǝlǝna ɩsotom na waalɩ waalɩ kɛ tǝkpalɛ kumlee naanʋwa.
Ḿpʋ́ɣʋ́ Papiloni wulaʋ Melotakɩ-Palataŋ nɩɩwa Ɩsekiyasɩ wʋsasɩ. Ɩlɛna ɩ́ tilina ɩ waalɩ nyǝ́ma kɛ kʋcɔɔʋ na lɛɛtǝlɩ sɩ pá pona-ɩ.
Na Ɩsekiyasɩ mʋ-wɛ na ɩ́ cɔɔna-wɛɣɛ kutuluŋ wei ɩ taa pa sɩɩkɩ wontunaa kʋpantʋ tɔ. Ɩsɩɩ liɣitee nyǝɣǝtʋ, na wʋla, na tulaalʋnaa, na sɔɔsʋŋ nimnaa tɔ. Na ɩ́ hʋ́lɩ́-wɛɣɛ ɩ yoou wontu tǝsɩɩlɛ, na pǝ tǝna mpi pǝ wɛ tǝna tɔ. Ɩ ta ŋmɛsɩ-wɛɣɛ pʋlʋ. Paa ɩ kawulaɣa tǝna, yaa ɩ tǝyaɣa taa.
Pǝ waalɩ kɛ́ Ɩsɔ kʋyɔɣɔtʋtʋ tɛlǝsʋlʋ Ɩsayii polaa na ɩ́ pɔɔsɩ Ɩsekiyasɩ sɩ: Leɣe yǝlaa mpɛ pa lɩɩnaa? Na weɣe pa caakɩ? Ɩsekiyasɩ sɩ: Pa lɩɩna hatoo Papiloni kɛ́.
Ɩsayii sɩ: Pepeɣe pa nawa nyá kawulaɣa tǝyaɣa taa? Ɩsekiyasɩ sɩ: Ma hʋla-wɛɣɛ pǝ tǝnaɣa. Ma ta ŋmɛsɩ-wɛɣɛ ma kpancoou.
Ntɛna Ɩsayii sɩ: Tacaa yɔɣɔtaa sɩ:
Pǝ tǝna mpi awulaa mpa pa laala-ŋ tɔ, pa kaasaa na ń maɣana tɔ, kʋyakʋ nakʋlɩ Papiloni nyǝ́ma ká kɔɔ na pá kuu-wɩ. Pǝ kaa kaasɩ-ŋ pʋlʋ.
Halɩ paa kpa nyá lʋlʋɣʋ nyǝ́ma napǝlɩ, na pá la-wɛɣɛ yǝlaa kataasɩ, na pá tʋ-wɛɣɛ Papiloni wulaʋ kawulaɣa tǝyaɣa tǝmlɛ taa.
Ḿpʋ́ɣʋ́ Ɩsekiyasɩ cɔwa sɩ: Ma sama. Ɩlɛna Ɩsekiyasɩ tasa sɩ: Ɩsɔ ɩ́ tɩɩ nyǝntɩ na ɩ́ kenti tá tɔɔ, na tǝ́ caɣana hɛɛsʋɣʋ, halǝna ma sǝm te.
Pa kɛɛsa Ɩsekiyasɩ tɔm lɛntɩ kɛ Yuta awulaa takǝlaɣa taa. Paa ɩ apalʋtʋ tɔm, na ɩsǝna ɩ lapa lɩɩlɛ, na ɩ́ huli lɔɔʋ na ɩ́ kɔna Yosalɛm ɩcatɛ taa kɛ́ lʋm tɔ.
Waatʋ wei ɩ sǝpa, ɩlɛna ɩ pǝyalʋ Manasee lɛɛtɩ ɩ lonte taa.
Manasee lʋlʋɣʋ pɩɩsɩ naanʋwa na naalɛ nyǝŋka taa kɛ́ ɩ pǝsa Yuta wulaʋ. Ɩlɛna ɩ́ lá pɩɩsɩ nɩɩlɛ na naanʋwa na kakpasɩ kɛ Yosalɛm. Pa yaakaɣa ɩ too sɩ Hefisi-Pa.
Ḿpʋ́ɣʋ́ Manasee lapa mpi pǝ ta maɣa Tacaa tɔ. Ɩ kɛɛna piitimnaa mpa Tacaa tɔɣɔnaa na pǝ́ fɛɛ-wɛ tɔ, pa lakasɩ ɩsaɣasɩ.
Halɩ ɩ́ taɣanɩ ŋmaʋ kɛ tǝkɔtǝlɛnaa mpa ɩ caa Ɩsekiyasɩ náá yɔkaa tɔ. Ɩ́ ŋmá tʋɣʋ Paalɩ tǝlaalɛnaa, na ɩ́ saakɩ tesika kʋlalaaɣa, ɩsɩɩ Ɩsɛɣɛlɩ wulaʋ Akapɩ lapʋ tɔ, na ɩ́ luŋiɣi ɩsɔtʋlʋŋasɩ.
Na ɩ́ ŋmá tǝlaalɛnaa lɛmpa kɛ Yosalɛm Ɩsɔ tǝsɛɛlɛ nte Tacaa ka tɔma sɩ ɩnɩ ɩ ká caɣa tɔ tǝ taa.
Na ɩ́ siki ɩsɔtʋlʋŋasɩ tǝlaalɛnaa kɛ Ɩsɔ tǝsɛɛlɛ taasɩ naalɛ tɔɔ.
Halǝna ɩ́ laa ɩ pǝyalʋ kɛ tʋɣʋ, na ɩ́ lá topotopo tǝma anɩ a tǝna, na ɩ́ sʋsɩ kɔɣɔnamǝŋ. Mpi pǝ ta maɣa Tacaa tɔɣɔ ɩ lakaɣa tam. Ɩlɛna pǝ kpa ɩlɛɣɛ pááná.
Na ɩ́ saakɩ tʋɣʋ alʋnyǝŋkʋ Asela lɛɛsʋɣʋ na ɩ́ sɩɩ Ɩsɔ tǝsɛɛlɛ taa. Pǝyele Tacaa ka tɛma Tafiiti na ɩ pǝyalʋ Salʋmɔŋ kɛ heeluɣu sɩ: Yosalɛm ɩcatɛ nte ma lǝsa Ɩsɛɣɛlɩ kpeka naanʋwa na naalɛ taa tɔ tǝ Ɩsɔ tǝsɛɛlɛ taa kɛ́ maa caɣa tam kɛ ma yǝlaa hɛkʋ.
Ye Ɩsɛɣɛlɩ yǝlaa tɔkǝɣɩ ma kʋsǝsɩɩtʋ, na ma kiiŋ wei ma tǝmlɛ tʋ Moisi cɛla-wɛ tɔ, ma kaa yele na pá tɔɣɔnɩ-wɛɣɛ tɛtʋ nti ma ha pa cɔsɔnaa tɔ tǝ taa.
Ama Yuta nyǝ́ma kisa Tacaa kɛ nɩɩnaʋ. Halɩ Manasee ná yelaa kɛ́ na pa ɩsaɣatʋ kǝlɩ, ɩsɩɩ piitimnaa mpa Tacaa kpiisaa na pǝ́ fɛɛ mpɛ tɔ.
Ḿpʋ́ɣʋ́ Tacaa heela ɩ kʋyɔɣɔtʋtʋ tɛlǝsǝlaa sɩ pá heeli Manasee sɩ:
N lapa acaalǝtʋ. N tɔma ɩsaɣatʋ taa na pǝ́ kǝlɩ lɔŋ Amolii nyǝ́ma. Halǝna ń tusi Yuta nyǝ́ma kɛ tɩɩŋ laaʋ taa.
Pǝ tɔɔ kɛ́ maɣa Tacaa Ɩsɛɣɛlɩ Ɩsɔ, maa kɔna alaamali nɔɣɔlʋɣʋ Yosalɛm na Yuta nyǝ́ma. Paa wei ɩ́ nɩɩ-tɩ pɩɩ sʋsɩ-ɩ watʋ.
Maa hɔ Yosalɛm nyǝ́ma ŋkpaŋʋɣʋ, ɩsɩɩ ma lapʋ Samalii na Akapɩ lʋlʋɣʋ nyǝ́ma tɔ. Maa kpiisi ɩcatɛ yǝlaa, ɩsɩɩ pa nyaalʋɣʋ nyanaɣa tǝcɛɩcɛɩ na pá pá tɔ.
Maa lɔ yǝlaa mpa pǝ kaasaa tɔ. Maa tʋ-wɛɣɛ kolontunaa niŋ taa, na pɛlɛ pá kuu pa na pa wontu.
Ḿpʋ́ɣʋ́ maa la. Mpi tɔ, hatoo kʋyaŋku mǝ cɔsɔnaa lɩɩ Icipiti tɔ, halǝna saŋa, pa ta yele mpi pǝ fɛɩ teu tɔɣɔ lapʋ, na ma pááná kpaasʋɣʋ.
Ḿpʋ́ɣʋ́ Manasee lapa mpi pǝ ta maɣa Tacaa tɔ, na ɩ́ tusi Yuta nyǝ́ma kɛ laatʋ taa, na ma yǝlaa kʋpama tuutuuma tɔtɔɣɔ ɩcatɛ tǝna taa.
Pa kɛɛsa Manasee tɔm lɛntɩ kɛ Yuta awulaa takǝlasɩ taa. Paa ɩ kʋlapǝm na ɩ tɩɩŋ laaʋ tɔm.
Waatʋ wei Manasee sǝpa, ɩlɛna pá pimi-ɩ kawulaɣa tǝyaɣa halǝm mpi pa yaa sɩ Wusa halǝm tɔ pǝ taa, na ɩ pǝyalʋ Amoŋ lɛɛtɩ ɩ lonte.
Amoŋ lʋlʋɣʋ pɩɩsɩ hiu na naalɛ nyǝŋka taa kɛ́ ɩ pǝsa Yuta wulaʋ. Ɩlɛna ɩ́ tɔɣɔ pɩɩsɩ naalɛɣɛ Yosalɛm. Ɩ too kɛlɛ Yopa tʋ Halu pɛɛlɔ Mesuleme.
Ḿpʋ́ɣʋ́ ɩ lapa mpi pǝ ta maɣa Tacaa tɔ, ɩsɩɩ ɩ caa Manasee.
Ɩ kɛɛna-ɩ teitei kɛ́, na ɩ́ laakɩ tɩɩŋ ɩsɩɩ ɩ́lɛ́ ɩ ka lapʋ tɔ.
Amoŋ lɔwa ɩ cɔsɔnaa Ɩsɔ Tacaa maɣa, ɩ ta tɔ ɩsɩɩ ma caakɩ tɔ.
Ḿpʋ́ɣʋ́ kʋyakʋ nakʋlɩ Amoŋ waalɩ nyǝ́ma kʋla ɩ tɔɔ, na pá kʋ-ɩ ɩ kawulaɣa tǝyaɣa taa.
Ama Yuta nyǝ́ma ná kʋ́ mpa pa kʋ-ɩ tɔ. Ɩlɛna pá kpa ɩ pǝyalʋ Sosiyasɩ kɛ wulaʋ.
Pa kɛɛsa Amoŋ tɔm lɛntɩ kɛ Yuta awulaa takǝlaɣa taa.
Ḿpʋ́ɣʋ́ pa pima-ɩ ɩ pǝlaaʋ taa kɛ́ Wusa halǝm taa. Na ɩ pǝyalʋ Sosiyasɩ lɛɛtɩ ɩ lonte taa.
Sosiyasɩ lʋlʋɣʋ pɩɩsɩ pǝlefɛɩ naanʋwa nyǝŋka taa kɛ́ ɩ pǝsa Yuta wulaʋ kɛ Yosalɛm taa kɛ́ pɩɩsɩ hiu na naanʋwa na kʋlʋmaɣa. Ɩ too kɛlɛ Posika tʋ Ataya pɛɛlɔ Yetita.
Ḿpʋ́ɣʋ́ Sosiyasɩ lapa mpi pǝ maɣa Tacaa tɔ. Ɩ tɔma teitei kɛ́ ɩsɩɩ ɩ lɔŋcɛ Tafiiti, ɩ ta lɩɩ ɩ ɩkpatɛ taa.
Ḿpʋ́ɣʋ́ kʋyakʋ nakʋlɩ Sosiyasɩ kʋsa takǝlasɩ ŋmaalʋ Asaliya pǝyalʋ Safaŋ, Mesulam saalɩ kɛlɛ sɩ: Polo Ɩsɔ tǝsɛɛlɛ,
na ń heeli kɔtʋlʋ sɔsɔ Hilikiya sɩ kala Ɩsɔ tǝsɛɛlɛ liɣitee wena kɔtǝlaa nɔnɔɣɔ taŋlaa kpeɣelaa tɔ.
Na ń cɛla-yɛɣɛ tǝma lataa tɔɔ feŋlaa, mpa pa taɣanǝɣɩ Ɩsɔ tǝsɛɛlɛ tɔ, na pá fɛlɩ saakǝlaa, na tɛtʋ ŋmalaa, na tǝma lataa lɛlaa. Ɩlɛna pá yana taasɩ na pɛɛ kʋsaakɛɛ wena paa taɣanna tɔ.
<range>
Taa pɔɔsɩ-wɛ sɩ pá kɛɛsɩ mpi pa lapǝnaa tɔ. Mpi tɔ, yǝlaa mpɛ pa lakɩ teu kɛ́.
Kɔtʋlʋ sɔsɔ nɩɩ mpʋ, ɩlɛna ɩ́ heeli Safaŋ sɩ: Ma hika kiiu takǝlaɣa kɛ Ɩsɔ tǝsɛɛlɛ taa. Ɩlɛna kɔtʋlʋ cɛla Safaŋ kɛ takǝlaɣa ŋkɛ, na ɩ́lɛ́ ɩ kala.
Ɩlɛna Safaŋ mǝlɩ na ɩ́ heeli wulaʋ sɩ: Kɔtǝlaa koosa Ɩsɔ tǝsɛɛlɛ atakaa taa liɣitee na pá cɛla tǝmlataa feŋlaa.
Ɩlɛna Safaŋ tasa sɩ: Kɔtʋlʋ sɔsɔ Hilikiya cɛlǝna-m takǝlaɣa kanɛ. Ḿpʋ́ɣʋ́ Safaŋ kala takǝlaɣa ŋkɛɣɛ wulaʋ.
Waatʋ wei wulaʋ nɩɩ kiiu takǝlaɣa ŋkɛ ka tɔm, ɩlɛna ɩ laŋlɛ wakǝlɩ na ɩ́ cǝlɩ ɩ wontu.
Ḿpʋ́ɣʋ́ ɩ yaa kɔtʋlʋ sɔsɔ Hilikiya, na Safaŋ pǝyalʋ Ahikam, na Mikaya pǝyalʋ Akǝpɔɔ, na takǝlasɩ ŋmaalʋ Safaŋ, na ɩ waalɩ nyǝ́ma taa lɛlʋ wei pa yaa sɩ Asaya tɔ, na ɩ́ tɔ-wɛ sɩ:
Ɩ́ polo ɩ́ pɔɔsɩ Tacaa kɛ má na Yuta yǝlaa ta tɔm, na takǝlaɣa ŋka pa hii ɩsǝntɔ tɔ ka kʋyɔɣɔtʋtʋ tɔɔ. Pɔpɔtʋ fɛɩ leleŋ, ta cɔsɔnaa ta tɔkɩ kʋsǝsɩɩtʋ nti pa ŋmaa ka taa tɔ. Pǝ tɔɔ kɛ́ Tacaa pááná ka huuna-tʋɣʋ sɔsɔm.
Ḿpʋ́ɣʋ́ apalaa kakpasɩ ɩnɩ ɩ pola Ɩsɔ kʋyɔɣɔtʋtʋ tɛlǝsʋlʋ alʋnyǝŋ Hulǝta tɛɣɛ Yosalɛm kpekǝle kʋfatɛ taa. Alʋ ɩnɩ ɩ paalʋ kɛlɛ Tifa pǝyalʋ Salum, Hala saalɩ. Ɩ́lɛ́ ɩ paasaɣanana kɔtǝlaa wontu kususuutu. Ḿpʋ́ɣʋ́ apalaa mpɛ pa kɛɛsa pa tɔm kɛ Hulǝta.
Ntɛna Hulǝta tɔ-wɛ sɩ, pá tɛlǝsɩ wulaʋ sɩ Tacaa tɔma sɩ:
Maa yele na mpusi kɔɔ Yosalɛm na ɩ yǝlaa pa tɔɔ, ɩsɩɩ pa ŋmaaʋ takǝlaɣa kanɛ ka taa tɔ.
Mpi tɔ, pa lɔ-m na pá laakɩ tɩɩŋ. Ɩlɛna pa lakasɩ nsɩ sɩ kpa-m pááná. Pǝ tɔɔ kɛ́ ma pááná huuna ɩcatɛ tǝnɛɣɛ sɔsɔm, a ta tiita.
Ye pǝ kaasa wulaʋ ɩlɛ, Ɩsɛɣɛlɩ Ɩsɔ Tacaa heeliɣi-ɩ sɩ, ɩsɩɩ ɩ nɩɩʋ takǝlaɣa ŋkɛ ka taa tɔm kɛ teu,
na nti ma yɔɣɔta Yosalɛm na ɩ yǝlaa pa tɔm tɔ, tɩɩ tɛɛsǝna sɔɣɔntʋ. Halɩ tǝ́ pǝsɩ mpusi tɔm. Ɩlɛ ma nawa ɩsǝna nyá laŋlɛ wakǝlaa na ń cǝlɩ nyá wontu na ń pǝlɩ ɩsǝlʋm tɔ, maa mʋ nyá kʋsǝlǝmʋtʋ.
Pǝ tɔɔ kɛ́ maa yele na ń sɩ sǝm kʋpam, na pá pi-ŋ nyá pǝlaaʋ taa. N kaa na mpusi wei maa kɔna Yosalɛm nyǝ́ma tɔɔ tɔ. Ḿpʋ́ɣʋ́ kɔtʋlʋ sɔsɔ Hilikiya na ɩ taapalaa, pa polaa na pá heeli tɔm ntǝɣɩ wulaʋ Sosiyasɩ.
Ḿpʋ́ɣʋ́ wulaʋ kota Yuta na Yosalɛm pǝ nyʋɣʋ nyǝ́ma tǝnaɣa ɩ kiŋ kɛ kpakpaa.
Na pá na pa samaa pá polo Ɩsɔ tǝsɛɛlɛ. Pǝ kpaɣaʋ kɔtǝlaa, na Ɩsɔ kʋyɔɣɔtʋtʋ tɛlǝsǝlaa na yǝlaa tǝna, paa mpa. Ɩlɛna wulaʋ kala-wɛɣɛ kiiu takǝlaɣa ŋka pa hiiwa tɔ.
Pǝlɛ pǝ waalɩ kɛ́ wulaʋ sǝŋa ɩ kumte tɔɔ kɛ Ɩsɔ tǝsɛɛlɛ taa. Ɩlɛna ɩ́ na Tacaa pá pɛɛlɩ nɔɣɔ, na samaa tisi sɩ mpɛ paa tɔkɩ Tacaa kiiŋ, na ɩ kʋsɛɣɛsǝtʋ, na ɩ kʋtʋtʋtʋ, na luɣu kʋlʋmʋɣʋ, na lotu kʋlʋmtʋ. Na pá lakɩ pǝ tǝna mpi pa ŋmaa takǝlaɣa ŋkɛ ka taa tɔ.
Pǝlɛ pǝ waalɩ kɛ́ wulaʋ tɔma kɔtʋlʋ sɔsɔ Hilikiya, na ɩ waalɩ nyǝ́ma, na kɔtǝlaa mpa pa taŋǝɣɩ Ɩsɔ tǝsɛɛlɛ nɔnɔɣɔ tɔ sɩ: Ɩ́ lɔ tʋɣʋ Paalɩ na Asela na ɩsɔtʋlʋŋasɩ wontu kʋlalaatʋ tǝna. Ɩlɛna pá wɔ-tǝɣɩ kɔkɔ kɛ Yosalɛm ɩcatɛ waalɩ kɛ Setǝlɔŋ tɛtɛkǝlɛ taa, na pá cosi pǝ tɔlʋma na pá pona Petɛɛlɩ.
Ḿpʋ́ɣʋ́ Sosiyasɩ tɔɣɔna tɩɩŋ kɔtǝlaa mpa Yuta awulaa ká kpawa tɔ. Mpɛ pa fɛɛnǝɣǝna tǝkɔtǝlɛnaa mpa pa wɛ acalɛɛ nna a cɔɔna Yosalɛm tɔ a taa tɔ. Mpi tɔ, tʋɣʋ Paalɩ, na ilim, na ɩsɔtʋ, na ɩsɔtʋlʋŋasɩ waanɩ waanɩ tǝnaɣa pa fɛɛnaɣaa.
Ɩlɛna pá lǝsɩ Ɩsɔ tǝsɛɛlɛ taa kɛ́ Asela tesika kʋlalaaɣa, na pá wɔ-kɛɣɛ Yosalɛm waalɩ kɛ Setǝlɔŋ tɛtɛkǝlɛ taa, na pǝ́ nyaɣa tǝkpataa. Ɩlɛna pá ŋmɩɩsɩ pǝ tɔlʋma kɛ pǝlaaŋ taa.
Ḿpʋ́ɣʋ́ Sosiyasɩ yɔka Ɩsɔ tǝsɛɛlɛ cɔlɔ kutuluŋ wei ɩ taa pa lakɩ wasaŋkalǝtʋ tɔ. Tǝnaɣa alaa ná lʋʋkɩ tʋɣʋ Asela kɔtaɣa wontu.
Pǝ waalɩ kɛ́ Sosiyasɩ kɔna Yuta acalɛɛ kɔtǝlaa tǝna, na ɩ́ wakǝlɩ pa tǝkɔtǝlɛnaa mpa pa taa pa fɛɛnaɣaa na pá wɔkɩ tulaalʋnaa tɔ. Pǝ kpaɣaʋ Kepa na pǝ polo Pɛɛsepa tɔ. Na pá yɔkɩ tǝlaalɛnaa mpa paa wɛ Yosalɛm ɩcatɛ nɔnɔɔsɩ tɔ. Na tǝlaalɛ nte tɩɩ wɛ ɩcatɛ nyʋɣʋ tʋ Yosuwa nɔnɔɣɔ tɔ. Ye ń sʋʋkɩ ɩcatɛ nyá niŋ mpǝtǝŋ tɔɔ.
Ama kɔtǝlaa mpa pa fɛɛnaɣaa tɩɩŋ tǝkɔtǝlɛnaa tɔ, pa ta ha-wɛɣɛ mpaaʋ sɩ pá la kɔtasɩ kɛ Tacaa kɔtaɣa tǝlatɛ tɔɔ kɛ́ Yosalɛm. Ama pá na kɔtǝlaa lɛlaa pa tɔkaɣana potopotonaa mpa pa taa kʋkʋsʋm fɛɩ tɔ.
Ḿpʋ́ɣʋ́ Sosiyasɩ wakǝla tǝlaalɛ Tofe timpi yǝlaa wɔkaɣa pa piya kɛ tʋɣʋ Molɛkɩ kɛ Hinom tɛtɛkǝlɛ taa tɔ.
Na ɩ́ wakǝlɩ tɔtɔɣɔ kpaɣanǝŋ lɛɛsǝŋ wei Yuta awulaa ka hawa na pá sɩɩ Ɩsɔ tǝsɛɛlɛ nɔnɔɣɔ kutuluɣu taa kɛ́ akewe Netaŋ-Melɛkɩ tǝyaɣa cɔlɔ tɔ. Na Sosiyasɩ wɔ ɩ kɛɛkɛnaa kɛ kɔkɔ tɔtɔ.
Na ɩ́ yɔkɩ tǝlaalɛnaa mpa Yuta awulaa ka ŋmawa Ahasɩ kutuluɣu pata tɔɔ tɔ tǝpʋtʋpʋtʋ. Na mpa wulaʋ Manasee ŋmawa Ɩsɔ tǝsɛɛlɛ taasɩ naalɛ tɔɔ tɔ. Na ɩ́ lɔ pǝ hɔɣɔlasɩ kɛ Setǝlɔŋ tɛtɛkǝlɛ taa.
Na Sosiyasɩ wakǝlɩ tǝkɔtǝlɛnaa mpa Salʋmɔŋ ka ŋmawa Olifinaa pulaɣa ilim mpǝtǝŋ tɔɔ hɔɣɔlʋɣʋ kɛ Yosalɛm ɩsɛntaa tɔ. Paa Sitɔŋ nyǝ́ma tʋɣʋ alʋnyǝŋkʋ ɩsaɣaʋ Asǝtatɩ, na Mowapʋ nyǝ́ma tʋɣʋ ɩsaɣaʋ Kɛmɔsɩ, na Amoni nyǝ́ma tʋɣʋ ɩsaɣaʋ Milikom.
Na Sosiyasɩ yɔkɩ pɛɛ kʋsikee, na ɩ́ sɛtɩ tesikasɩ, na ɩ́ waasɩ tǝlaalɛnaa tɔɔ kɛ́ yǝlaa mʋwa.
Ḿpʋ́ɣʋ́ Sosiyasɩ wakǝla Petɛɛlɩ tǝkɔtǝlɛ, nte Nepa pǝyalʋ Solopʋwam ka ŋmawa na ɩ́ tusi Ɩsɛɣɛlɩ nyǝ́ma kɛ laatʋ taa tɔ. Sosiyasɩ wɔpa tesika kɛ kɔkɔ, na ɩ́ yɔkɩ tǝlaalɛ tǝnaŋnaŋ.
Sosiyasɩ tɔŋna ḿpʋ́ɣʋ́ lapʋ tɔɣɔ ɩ loosa pǝlaaŋ kɛ pulaɣa tɔɔ, na ɩ́ tili yǝlaa na pá kuu mʋwa na pá wɔ-yɛɣɛ kɔkɔ kɛ tǝkɔtǝlɛ na tǝ́ pilisi, ɩsɩɩ Tacaa kʋyɔɣɔtʋtʋ tɛlǝsʋlʋ ka kpaalʋɣʋ tɔ.
Mpʋɣʋlɛ Sosiyasɩ tasa pɔɔsʋɣʋ sɩ: Pǝlaaʋ pǝlɛ nteɣe ma loosiɣi ɩsǝntɔ? Ɩlɛna ɩcatɛ yǝlaa cɔ sɩ: Yuta Ɩsɔ kʋyɔɣɔtʋtʋ tɛlǝsʋlʋ wei ɩ ka kpaala nti tǝ tǝna n lapa tǝkɔtǝlɛ tǝnɛ tɔ ɩ pǝlaaʋ kɛ́.
Ntɛna Sosiyasɩ sɩ: Ɩ́ yele Ɩsɔ kʋyɔɣɔtʋtʋ tɛlǝsʋlʋ ɩnɩ ɩ pǝlaaʋ ŋkʋ. Nɔɣɔlʋ ɩ́ taa tokina-kʋ. Mpʋ pǝ lapǝna na pá yele Ɩsɔ kʋyɔɣɔtʋtʋ tɛlǝsʋlʋ ɩnɩ na Samalii nyǝŋ pa mʋwa.
Ḿpʋ́ɣʋ́ wulaʋ Sosiyasɩ yɔka tǝkɔtǝlɛnaa, mpa Ɩsɛɣɛlɩ awulaa ka ŋmawa Samalii acalɛɛ taa, na pá laakɩ na pǝ́ kʋsɩ Tacaa pááná tɔ. Teitei ɩsɩɩ ɩ lapʋ Petɛɛlɩ tɔ.
Na ɩ́ lɛntɩ pa kɔtǝlaa mpa pa fɛɛnaɣa tǝkɔtǝlɛnaa mpɛ tɔ. Na ɩ́ wɔ pǝ tɔɔ kɛ́ yǝlaa mʋwa. Pǝ waalɩ kɛ́ Sosiyasɩ mǝla Yosalɛm.
Ḿpʋ́ɣʋ́ Sosiyasɩ tɔma Yuta nyǝ́ma tǝna sɩ: Ɩ́ tɔɣɔ mǝ Ɩsɔ Tacaa Tɛɛʋ acima. Ɩsɩɩ paa kɛɛsʋɣʋ nɔɣɔ pɛɛlʋɣʋ takǝlaɣa taa tɔ.
Pɔpɔtʋ fɛɩ leleŋ, pǝ kpaɣaʋ hatoo paasǝnlaa waatʋ, na pǝ́ polo Yuta na Ɩsɛɣɛlɩ pa awulaa waatʋ tɔ, pa ta tɔɣɔta Tɛɛʋ acima ɩsɩɩ mpʋ pǝ taka.
Sosiyasɩ kawulaɣa pǝnaɣa pǝlefɛɩ hiu nyǝŋka taa kɛ́ pa tɔɣɔ-ɩ ḿpʋ́ɣʋ́ Yosalɛm taa.
Ḿpʋ́ɣʋ́ Sosiyasɩ kpiisa Yosalɛm na Yuta tǝna taa kɛ́ pee pɔɔsǝlaa, na kɔɣɔnaŋ sʋsǝlaa. Na ɩ́ wakǝlɩ kʋlalaam, na lɛɛsǝŋ, na laatʋ wontu lɛntǝnaa, ɩsɩɩ pa kɛɛsʋɣʋ kiiŋ takǝlaɣa ŋka kɔtʋlʋ Hilikiya hiiwa Ɩsɔ tǝsɛɛlɛ taa tɔ, ka taa tɔ.
Too tɔ, wulaʋ nɔɣɔlʋ ɩ ta caɣata ɩsɩɩ Sosiyasɩ, na ɩ́ sɔɔla Tacaa na lotu kʋlʋmtʋ na ɩ lǝsaɣa sʋʋ-ɩ tǝmammam. Ɩsɩɩ pa kɛɛsa Moisi kiiu taa tɔ. Pǝyele pa kaa na wulaʋ nɔɣɔlʋɣʋ mpʋ tɔtɔ.
Ɩsǝna Manasee ka kʋsa Tacaa pááná kɛ Yuta tɔɔ tɔ a ta tii.
Pǝ tɔɔ kɛ́ Ɩsɔ tɔma sɩ: Ɩsɩɩ ma yeluɣu na kolontunaa kuu Ɩsɛɣɛlɩ nyǝ́ma tɔ. Mpʋ tɔtɔɣɔ maa yele na pá kuu Yuta, ma taa na-wɛɣɛ ma ɩsɛntaa. Maa lɔ Yosalɛm ɩcatɛ nte maa lǝsaa tɔ, na Ɩsɔ tǝsɛɛlɛ nte maa tɔma sɩ paa sɛɛkɩ-m tǝ taa tɔ.
Pa kɛɛsa Sosiyasɩ tɔm lɛntɩ kɛ Yuta awulaa takǝlaɣa taa.
Sosiyasɩ waatʋ taa kɛ́ Icipiti wulaʋ Neko na ɩ yoolaa pa pukaɣa Asilii nyǝ́ma waasʋɣʋ kɛ Ɩfǝlatɩ kiŋ. Ḿpʋ́ɣʋ́ Sosiyasɩ kʋlaa sɩ ɩ kaɣatǝɣɩ-wɛ. Ɩlɛna pá kʋ Sosiyasɩ kɛ Mekito kɛ yoou kancaalaɣa nyǝŋkʋ taa.
Ḿpʋ́ɣʋ́ ɩ waalɩ nyǝ́ma tʋ-ɩ kɛɛkɛ taa, na pá pona-ɩ Yosalɛm na pá pimi-ɩ ɩ pǝlaaʋ taa. Pǝ waalɩ kɛ́ Yuta nyǝ́ma kpawa Sosiyasɩ pǝyalʋ Sowakasɩ kɛ wulaʋ, na ɩ́ lɛɛtɩ ɩ caa lonte taa.
Sowakasɩ lʋlʋɣʋ pǝnaɣa hiu na kakpasɩ nyǝŋka taa kɛ́ ɩ pǝsa Yuta wulaʋ. Ɩlɛna ɩ́ la ɩsɔtʋnaa tooso kɛ Yosalɛm taa. Ɩ too kɛlɛ Lipina tʋ Ɩlimeya pɛɛlɔ Hamutalɩ.
Ḿpʋ́ɣʋ́ Sowakasɩ lapa mpi pǝ ta maɣa Tacaa tɔ, ɩsɩɩ ɩ cɔsɔnaa.
Ɩlɛna Icipiti wulaʋ Neko kpa-ɩ na ɩ́ pona yomle kɛ Lipǝla kɛ Hamatɩ tɛtʋ taa, na ɩ kawulaɣa sɩɩ tǝnaɣa. Ḿpʋ́ɣʋ́ Neko tʋ Yuta nyǝ́ma sɩ pá fɛlɩ-ɩ lampuu kɛ liɣitee nyǝɣǝtʋ kiloonaa iyisi tooso (3000), na wʋla kɛ kiloonaa hiu na naanʋwa.
Pǝ waalɩ kɛ́ Icipiti wulaʋ Neko kpa Sosiyasɩ pǝyalʋ Ɩliyakim sɩ ɩ́ lɛɛtɩ ɩ caa lonte. Na ɩ́ laɣasɩ-ɩ hǝtɛ sɩ Sowakim. Pǝ kaasa Sowakasɩ, ɩlɛna ɩ́ pona-ɩ Icipiti na ɩ́ sɩ́ tǝna.
Ḿpʋ́ɣʋ́ Sowakim tʋwa ɩ yǝlaa na pá fɛlǝɣɩ lampuunaa na pǝ́ kɛɛsǝna pa kʋhikim. Ɩlɛna Sowakim naa fɛlɩ Icipiti wulaʋ kɛ mpi ɩ́ pɔɔsaa tɔ. Ye tɛtʋ tʋ ɩ́ fɛla ɩ nyǝm, ɩlɛ Sowakim náá pona Icipiti wulaʋ kɛ liɣitee na wʋla wei Icipiti wulaʋ pɔɔsǝɣɩ tɔ.
Sowakim lʋlʋɣʋ pǝnaɣa hiu nyǝŋka taa kɛ́ ɩ pǝsa Yuta wulaʋ kɛ Yosalɛm. Ɩ too kɛlɛ Luma tʋ Petaya pɛɛlɔ Seputa.
Sowakim lapa mpi pǝ ta maɣa Tacaa tɔ, ɩsɩɩ ɩ cɔsɔnaa.
Sowakim kawulaɣa waatʋ kɛ Papiloni wulaʋ Nepukanɛsaa, na ɩ yoolaa pa wata Yuta tɛtʋ na pá ŋmakǝlɩ Sowakim. Ama pɩɩsɩ tooso sikaa, ɩlɛna ɩ́ kʋlɩ pa tɔɔ.
Ḿpʋ́ɣʋ́ Tacaa kɔna Sowakim kɛ Papiloni, na Silii, na Mowapʋ, na Amoni yoolaa, na pá wakǝlɩ na pá ŋmɩɩlɩ Yuta nyǝ́ma. Ɩsɩɩ Ɩsɔ ka heeluɣu ɩ kʋyɔɣɔtʋtʋ tɛlǝsǝlaa na pá yɔɣɔtɩ tɔ.
Pǝ taɣa pʋlʋ, Manasee ka wakǝla sɔsɔm kɛ́. Ɩ kʋ́ yǝlaa kʋpiŋ kɛ mʋsʋŋ, na ɩsaɣatʋ sʋʋ Yosalɛm taa kɛ́ sɔsɔm. Ɩlɛna Tacaa náá kisi-wɛɣɛ suulu hʋlʋɣʋ, na ɩ́ yele na mpusinaa mpɛ pa kɔŋ-wɛ. Mpi tɔ, ɩ taa caakɩ sɩ ɩ́ tasa-wɛɣɛ ɩ ɩsɛntaa kɛ́ naʋ.
<range>
Pa kɛɛsa Sowakim tɔm lɛntǝnaa kɛ Yuta awulaa takǝlaɣa taa.
Waatʋ wei Sowakim sǝpa, ɩlɛna ɩ pǝyalʋ Sowakɛŋ lɛɛtɩ ɩ lonte taa.
Ama Icipiti wulaʋ ná tá nɔkɩ lɩɩʋ. Mpi tɔ, Papiloni wulaʋ ka lɛɛka-ɩ tɛtʋnaa mpa ɩ́ ká tɔɣɔ lɔŋ tɔɣɔ. Pǝ kpaɣaʋ Icipiti tɛtʋ toŋa na pǝ́ sɩɩna Ɩfǝlatɩ pɔɣɔ tɔ.
Sowakɛŋ lʋlʋɣʋ pɩɩsɩ pǝle fɛɩ hiu nyǝŋka taa kɛ́ ɩ pǝsa Yuta wulaʋ. Ɩlɛna ɩ́ lá ɩsɔtʋnaa toosoɣo Yosalɛm. Ɩ too kɛlɛ Yosalɛm tʋ Ɩlǝnataŋ pɛɛlɔ Nehuseta.
Ḿpʋ́ɣʋ́ Sowakɛŋ lapa mpi pǝ ta maɣa Tacaa tɔ, ɩsɩɩ ɩ caa.
Waatʋ ɩnɩ ɩ taa kɛ́ Papiloni wulaʋ Nepukanɛsaa yoolaa polaa na pá nyala Yosalɛm ɩcatɛ.
Ḿpʋ́ɣʋ́ ɩ maɣamaɣa ɩ kɔma saa wei ɩ yoolaa nyala ɩcatɛ kɛ mpʋ tɔ.
Ɩlɛna wulaʋ Sowakɛŋ, na ɩ too, na ɩ waalɩ nyǝ́ma, na ɩ akewenaa, na ɩ yǝlaa mpa ɩ wɛna naani tɔ, pá lɩɩ na pá polo pá ha Nepukanɛsaa kɛ pa tɩ. Ɩlɛna ɩ́lɛ́ ɩ la-wɛɣɛ yomaa kɛ ɩ kawulaɣa pǝnaɣa pǝlefɛɩ naanʋwa nyǝŋka taa.
Ḿpʋ́ɣʋ́ Nepukanɛsaa kuu Ɩsɔ tǝsɛɛlɛ na kawulaɣa tǝyaɣa pǝ kpancooŋ tǝna. Na ɩ́ yɔkɩ wʋla wontu nti Salʋmɔŋ ka lupa na pá lakǝna Ɩsɔ tǝsɛɛlɛ taa tɔ, ɩsɩɩ Tacaa ka yɔɣɔtʋɣʋ tɔ.
Na pá kuu Yosalɛm nyǝ́ma tǝna, na akewenaa sɔsaa na nyʋɣʋ nyǝ́ma. Na pá lɩɩ yǝlaa iyisi naanʋwa (10000). Pa ta kalǝna caŋǝm tǝma lataa na koolaa. Na pǝ́ yele kʋnyɔntʋnaa tike.
Na ɩ́ kpaɣa tɔtɔɣɔ Sowakɛŋ, na ɩ alaa, na ɩ yǝlaa mpa ɩ wɛna naani tɔ, na Yuta nyʋɣʋ nyǝ́ma na ɩ́ pona Papiloni.
Yǝlaa kʋpama iyisi naatosompɔɣɔlaɣa (7000) kɛ ɩ kpaɣaa. Na caŋǝm tǝma lataa, na koolaa kɛ yǝlaa iyaɣa (1000). Mpa pa mʋna yoou tɔɣɔ ɩ kpaɣa mpʋ na ɩ́ pona Papiloni.
Pǝ waalɩ kɛ́ Nepukanɛsaa kpa Sowakɛŋ ɩkpele Mataniya kɛ wulaʋ. Na ɩ́ laɣasɩ-ɩ hǝtɛ sɩ Setesiyasɩ.
Setesiyasɩ lʋlʋɣʋ pɩɩsɩ hiu na kʋlʋmaɣa taa kɛ́ ɩ pǝsa Yuta wulaʋ. Ɩlɛna ɩ́ lá pɩɩsɩ naanʋwa na kʋlʋm kɛ Yosalɛm. Ɩ too kɛlɛ Lipina tʋ Ɩlǝmeya pɛɛlɔ Hamutalɩ.
Ḿpʋ́ɣʋ́ wulaʋ ɩnɩ ɩ lapa mpi pǝ ta maɣa Tacaa tɔ, ɩsɩɩ ɩ caa Sowakim.
Ɩlɛna Tacaa mʋ pááná na ɩ́ kɔna mpusi kɛ Yuta na Yosalɛm pǝ nyǝ́ma tɔɔ, na ɩ́ lɔ-wɛɣɛ pooluŋ.
Ɩlɛna Papiloni wulaʋ Nepukanɛsaa na ɩ yoolaa, pá polo Yosalɛm na pá ta-tɛɣɛ kotaɣa. Pa loma hapǝlɛ taka kɛ́ na pá cɔɔ-tɛɣɛ Setesiyasɩ kawulaɣa pǝnaɣa pɔɣɔlaɣafɛɩ naanʋwa nyǝŋka, ɩsɔtʋ naanʋwa nyǝŋ kʋyakʋ naanʋwa nyǝŋkʋ wule.
Na pǝ́ polo ɩ kawulaɣa pɩɩsɩ naanʋwa na kʋlʋm nyǝŋka.
Ḿpʋ́ɣʋ́ nyɔɣɔsɩ anaam lɩɩwa Yosalɛm ɩcatɛ taa. Yǝlaa ɩɩ naakɩ tɔɣɔnaɣa. Ɩlɛna Papiloni nyǝ́ma tʋlɩ ɩcatɛ koluŋa kɛ pʋ́ʋ́ɣʋ́, kɛ ɩsɔtʋ liɣiti nyǝŋ kʋyakʋ pɔɣɔlaɣafɛɩ naanʋwa nyǝŋkʋ wule. Paa na Papiloni nyǝ́ma ka tama Yosalɛm tɔ, Setesiyasɩ na ɩ yoolaa pa pǝsaa na pá tǝŋna wulaʋ halǝm nɔnɔɣɔ kɛ koloosi naalɛ hɛkʋ. Na pá kpaɣa Yaatanɩ tɛtɛkǝlɛ mpaaʋ, na pá se ahoo.
<range>
Ama Papiloni nyǝ́ma tʋ Setesiyasɩ waalɩ na pá kpa-ɩ Yeliko tɛtɛkǝlɛ taa. Ɩlɛna ɩ yoolaa yele-ɩ ɩ tike.
Ḿpʋ́ɣʋ́ pa kpa-ɩ yomle na pá pona-ɩ Papiloni wulaʋ kiŋ kɛ Lipǝla. Tǝnaɣa pa hʋʋna-ɩ tɔm.
Na pá kʋ́ ɩ piya kɛ ɩ ɩsɛntaa. Pǝlɛ pǝ waalɩ, ɩlɛna pá wɔɣɔsɩ ɩ ɩsɛ, na pá hɔkɔ-ɩ na pá pona-ɩ Papiloni.
Ḿpʋ́ɣʋ́ Papiloni wulaʋ taŋlaa nyʋɣʋ tʋ, wei ɩ kɛ́ wulaʋ waalɩ nyǝŋ na pá yaakɩ-ɩ sɩ Nepusalataŋ tɔ, ɩ sʋʋ Yosalɛm taa kɛ́ Nepukanɛsaa kawulaɣa pǝnaɣa pɔɣɔlaɣafɛɩ naanʋwa nyǝŋka, ɩsɔtʋ kakpasɩ nyǝŋ, kʋyakʋ naatosompɔɣɔlaɣa nyǝŋkʋ wule.
Ɩlɛna ɩ́ nyaɣasɩ Ɩsɔ tǝsɛɛlɛ na kawulaɣa tǝyaɣa. Na pǝ́ tɩɩ kǝlǝna nyʋɣʋ nyǝ́ma nyǝŋsɩ.
Na ɩ yoolaa yɔkɩ Yosalɛm ɩcatɛ.
Pǝ waalɩ kɛ́ Nepukanɛsaa tɛɛsa kuuu kɛ ɩcatɛ taa yǝlaa, mpa paa hawa Papiloni nyǝ́ma kɛ pa tɩ tɔ, na caŋǝm tǝma lataa mpa pɩɩ kaasaa tɔ.
Ɩlɛna Nepukanɛsaa yele kʋnyɔntʋnaa sɩ pɛlɛ pá halǝɣɩ tɔɣɔnaɣa na lɛsɛŋnaa.
Ḿpʋ́ɣʋ́ Papiloni nyǝ́ma yɔka akelenaa mpa paa wɛ Ɩsɔ tǝsɛɛlɛ nɔnɔɣɔ tɔ, na pá kɔɔlɩ nyǝɣǝlʋɣʋ kʋsɛɛmʋɣʋ. Na pá kpaɣa pǝ lʋm kɛɛkɛnaa, na pǝ nyampaani anaam wei pa sɩɩ Ɩsɔ tǝsɛɛlɛ taɣa tɔɔ tɔ, na pá tɛɛna Papiloni.
Na pá kpɛŋna tɔtɔɣɔ nyǝɣǝlʋɣʋ kʋsɛɛmʋɣʋ wontu nti pa lakǝna Ɩsɔ tǝsɛɛlɛ taa tɔ. Ɩsɩɩ nti pa kuukina tɔlʋma tɔ, na pǝ lɔɣɔlasɩ na kpǝtǝlǝŋ na kɔpʋnaa.
Ḿpʋ́ɣʋ́ wulaʋ taŋlaa nyʋɣʋ tʋ kpaɣa wʋla na liɣitee nyǝɣǝlʋɣʋ wontu. Na cofolonaa na cɛmsɛnaa mpa pa ŋmɩɩsǝɣǝna calǝm tɔ.
Nyǝɣǝlʋɣʋ kʋsɛɛmʋɣʋ ŋku Salʋmɔŋ ka lapǝna Ɩsɔ tǝsɛɛlɛ wontu, na tǝ maɣamaɣa tǝ nyǝntʋ tɔ. Ɩsɩɩ lʋm nyampaani anaam, na lʋm kɛɛkɛnaa tɔ, kʋ tɔɔwa sɔsɔm kɛ́.
Akelenaa mpɛ pa kʋŋkʋlʋmǝŋ ka wɛ mɛɛtǝlǝnaa pɔɣɔlaɣafɛɩ naanʋwa naanʋwa kɛ́. Paa wei ɩ nyʋɣʋ taa kɛ́ nyǝɣǝlʋɣʋ kʋsɛɛmʋɣʋ caŋǝm kahuka kɛ mɛɛtǝlɩ kʋlʋm na titite. Na pǝ puluɣu na kʋ tɔɔ kɛ́ tʋɣʋ nakʋlɩ kʋ pee taka.
Ḿpʋ́ɣʋ́ Papiloni taŋlaa nyʋɣʋ tʋ kpa kɔtʋlʋ Selaya, na ɩ waalɩ tʋ Sefaniya, na kɔtǝlaa mpa pa taŋǝɣɩ Ɩsɔ tǝsɛɛlɛ nɔnɔɣɔ tɔ.
Na ɩ́ kpa tɔtɔɣɔ yoolaa nyʋɣʋ tʋ, na wulaʋ tǝyaɣa nyǝ́ma napǝlǝɣɩ kakpasɩ. Na takǝlasɩ ŋmaalʋ wei ɩ kpakǝɣɩ yoolaa kʋfama tɔ, na Yuta ɩcatɛ nyǝ́ma kɛ nɩɩtoso. Pa tǝnaɣa mpʋ Yosalɛm taa kɛ́ paa wɛɛ.
Ɩlɛna Napusalataŋ pona-wɛɣɛ Papiloni wulaʋ kiŋ kɛ Lipǝla.
Na Papiloni wulaʋ kʋ-wɛɣɛ kpakpaa kɛ Hamatɩ tɛtʋ taa tǝna. Ɩsǝna pa pona Yuta nyǝ́ma kɛ hatoo Papiloni tɔɣɔlɛ.
Ḿpʋ́ɣʋ́ Papiloni wulaʋ Nepukanɛsaa kaasa Yuta yǝlaa kɛ pǝcɔɣɔ tɛtʋ taa. Ɩlɛna ɩ́ kpa Ahikam pǝyalʋ Ketaliya, Safaŋ saalɩ kɛ pa nyʋɣʋ tʋ.
Yuta yoolaa nyʋɣʋ nyǝ́ma, na pa yǝlaa mpa pa ta ha pa tǝɣɩ Papiloni nyǝ́ma tɔ, pa nɩɩ nti Nepukanɛsaa tʋ ɩ taa kɛ mpʋ tɔ. Ɩlɛna pá polo Ketaliya kiŋ kɛ Misipa. Nyʋɣʋ nyǝ́ma mpɛɣɛlɛ Netaniya pǝyalʋ Ɩsǝmayɛlɩ, na Kaleya pǝyalʋ Yohanaŋ na Netofa tʋ Tanehumɛtɩ pǝyalʋ Selaya na Maaka tʋ Yasaniya.
Ḿpʋ́ɣʋ́ Ketaliya tɔma pa tǝna na tuunaʋ sɩ: Ɩ́ taa nyana Papiloni nyǝ́ma. Ɩ́ caɣa tɛtʋ taa na ɩ́ nɩɩkǝna-wɛ te, ɩ́ ká waa.
Ɩsɔtʋnaa naatosompɔɣɔlaɣa sikaa, ɩlɛna awulumpu Nataniya pǝyalʋ Ɩsǝmayɛlɩ, Ilisama saalɩ kɛlɛ. Ḿpʋ́ɣʋ́ Ɩsǝmayɛlɩ kpaɣa yǝlaa naanʋwa na ɩ́ polo Misipa na ɩ́ kʋ́ Ketaliya na Yuta nyǝ́ma na Papiloni nyǝ́ma mpa paa wɛ ɩ kiŋ tɔ.
Mpʋɣʋlɛ sɔɣɔntʋ kpa ɩcatɛ nyǝ́ma na Papiloni tɔm, na nyʋɣʋ nyǝ́ma tɔ́ sɩ pǝ́ taa kɔɔ na pá lɛɛtɩ-wɛ. Ɩlɛna pá se na pá polo Icipiti.
Yuta wulaʋ Sowakɛŋ salǝka pǝnaɣa hiu na naanʋwa na naatosompɔɣɔlaɣa nyǝŋka sikaa, ɩlɛna Ɩfilɩ-Melota pǝsɩ Papiloni wulaʋ. Ḿpʋ́ɣʋ́ ɩ tʋla Sowakɛŋ kɛ pǝ ɩsɔtʋ naanʋwa na naalɛ nyǝŋ kʋyakʋ hiu na naatosompɔɣɔlaɣa nyǝŋkʋ.
Ɩlɛna ɩ́ lapɩ-ɩ kʋpantʋ. Ɩ́ kpa-ɩ awulaa lɛmpa mpa pa wɛ Papiloni tɔ pa nyʋɣʋ tʋ.
Na pá wɔɣɔsɩ ɩ salǝka wontu, na ɩ na Papiloni wulaʋ pá tɔkɩ tǝntǝmlɛ.
Na Papiloni wulaʋ paasǝɣǝna-ɩ paa kʋyakʋ ŋku, halǝna ɩ sǝm.
Atam pǝyalʋ kɛlɛ Sɛtɩ, Sɛtɩ pǝyalʋ kɛlɛ Ɩnɔɔsɩ.
Ɩnɔɔsɩ pǝyalʋ kɛlɛ Kenaŋ, Kenaŋ pǝyalʋ kɛlɛ Malaleyɛlɩ, Malaleyɛlɩ pǝyalʋ kɛlɛ Yelɛtɩ.
Yelɛtɩ pǝyalʋ kɛlɛ Henɔkɩ, Henɔkɩ pǝyalʋ kɛlɛ Matusalɛm, Matusalɛm pǝyalʋ kɛlɛ Lemɛkɩ.
Lemɛkɩ pǝyalʋ kɛlɛ Nowee, Nowee pǝyalaa ntɛ́ Sem na Kam na Yɛfɛtɛ.
Yɛfɛtɛ pǝyalaa ntɛ́ Komɛɛ, na Makɔkɩ, na Matayi, na Yafaŋ, na Tupaalɩ, na Mesɛkɩ, na Tilasɩ.
Komɛɛ pǝyalaa ntɛ́ Asǝkǝnaasɩ, na Tifatɩ, na Tokaama.
Yafaŋ pǝyalaa ntɛ́ Ilisa na Taasisi, na Kitim, na Lotanim.
Kam pǝyalaa ntɛ́ Kusi, na Misilayim, na Puti, na Kanaaŋ.
Kusi pǝyalaa ntɛ́ Sepa, na Hafila, na Sapǝta, na Lakǝma, na Sapǝteka. Lakǝma pǝyalaa ntɛ́ Sapa, na Tetaŋ.
Tɛtʋ taa wulaʋ kancaalaɣa nyǝŋ Nemloti caa kɛlɛ Kusi tɔtɔ.
Lutɩ, na Anem, na Lehapɩ, na Nafutu, na Patǝlɔsɩ, na Kasulu, na Kafǝtɔɔ nyǝ́ma mpa pa kɛ́ Filiisi nyǝ́ma tɔ pa cɔsɔ kɛlɛ Misilayim.
<range>
Kanaaŋ pǝyalʋ kancaalaɣa nyǝŋ ntɛ́ Sitɔŋ. Sitɔŋ waalɩ kɛ́ Hɛtɩ. Pǝyele Yepusi nyǝ́ma, na Amolii nyǝ́ma, na Kilikasɩ nyǝ́ma, na Hifi nyǝ́ma, na Alǝkitɩ nyǝ́ma, na Sini nyǝ́ma
<range>
<range>
na Afatɩ nyǝ́ma, na Semalii nyǝ́ma, na Hamatɩ nyǝ́ma cɔsɔ kɛlɛ.
Sem pǝyalaa ntɛ́ Ɩlam, na Asuu, na Alǝpasatɩ, na Lutɩ, na Alam, na Usi, na Huulɩ, na Ketɛɛ, na Mesɛkɩ.
Alǝpasatɩ pǝyalʋ kɛlɛ Sela, Sela pǝyalʋ kɛlɛ Ɩpɛɛ.
Piya naalɛɣɛ Ɩpɛɛ lʋlaa, pa yaa kancaalaɣa nyǝŋka sɩ Pelɛkɩ. Pǝ nyʋɣʋ ntɛ́ sɩ faɣaʋ. Mpi tɔ, ɩ waatʋ taa kɛ́ atɛ yǝlaa faɣaa. Pa yaa Pelɛkɩ neu sɩ Yɔkǝtaŋ.
Yɔkǝtaŋ pǝyalaa ntɛ́ Alǝmotatɩ, na Selɛfɩ, na Hasamafɛtɩ, na Yela.
Na Hatolam, na Usalɩ, na Tikǝla,
na Ɩpaalɩ, na Apimayɛlɩ, na Sapa.
Na Ofii, na Hafila, na Yopapɩ. Yɔkǝtaŋ pǝyalaa ntɛ́ pa tǝnaɣa mpʋ.
Sem pǝyalʋ kɛlɛ Alǝpasatɩ, Alǝpasatɩ pǝyalʋ kɛlɛ Sela.
Sela pǝyalʋ kɛlɛ Ɩpɛɛ, Ɩpɛɛ pǝyalʋ kɛlɛ Pelɛkɩ, Pelɛkɩ pǝyalʋ kɛlɛ Lewu.
Lewu pǝyalʋ kɛlɛ Selu, Selu pǝyalʋ kɛlɛ Nahoo, Nahoo pǝyalʋ kɛlɛ Tela.
Tela pǝyalʋ kɛlɛ Apǝlam wei pá kɔma na pá cuɣusi sɩ Apǝlaham tɔ.
Apǝlaham pǝyalaa ntɛ́ Ɩsaaka na Ɩsǝmayɛlɩ.
Pa lʋlʋŋ nyǝ́ma hǝla ntɔ. Ɩsǝmayɛlɩ pǝyalʋ kancaalaɣa nyǝŋ ntɛ́ Nepayɔtɩ, Nepayɔtɩ waalɩ kɛ́ Ketaa, na Atǝpelɛlɩ, na Mipisam.
Na Misema, na Tuma, na Masa, na Hatatɩ, na Tema.
Na Yetuu, na Nafisi, na Ketǝma. Ɩsǝmayɛlɩ nyǝ́ma ntɛ́.
Apǝlaham alʋ naalɛ nyǝŋ Ketula ná lʋla-ɩ Similaŋ na Yɔkǝsaŋ na Metaŋ, na Matiyaŋ, na Ɩsepakɩ, na Suwa. Yɔkǝsaŋ pǝyalaa ntɛ́ Sapa na Tetaŋ.
Matiyaŋ piya ntɛ́ Ɩfa na Ɩfɛɛ, na Hanɔkɩ, na Apita na Ɩlǝta. Ketula lʋlʋɣʋ nyǝ́ma ntɛ́ pa tǝnaɣa mpʋ.
Apǝlaham lʋlʋna Ɩsaaka. Ɩsaaka ná lʋla Ɩsaʋ na Ɩsɛɣɛlɩ.
Ɩsaʋ pǝyalaa ntɛ́ Ɩlifasɩ na Lewɛlɩ na Yewusi na Yayelam na Kola.
Ɩlifasɩ pǝyalaa ntɛ́ Temaŋ na Omaa na Sefi na Katam na Kenasɩ na Timna na Amaleke.
Lewɛlɩ pǝyalaa ntɛ́ Nahatɩ na Sela na Samma na Misa.
Seyii pǝyalaa ntɛ́ Lotaŋ na Sopalɩ na Sipeyoŋ na Ana na Tisɔŋ na Ɩsɛɛ na Tisaŋ.
Lotaŋ pǝyalaa ntɛ́ Holi na Homam na ɩ neu alʋnyǝŋ ntɛ́ Timna.
Sopalɩ pǝyalaa ntɛ́ Aliyaŋ, na Manahatɩ, na Ɩpaalɩ, na Sefi, na Onam. Sipiyɔŋ pǝyalaa ntɛ́ Aya, na Ana.
Ana pǝyalʋ kɛlɛ Tisɔŋ, Tisɔŋ pǝyalʋ kɛlɛ Hamǝlaŋ, na Ɩsepaŋ, na Ɩtǝlaŋ, na Kelaŋ.
Ɩsɛɛ pǝyalaa ntɛ́ Pilehaŋ, na Safaŋ, na Yakaŋ. Tisaŋ pǝyalaa ntɛ́ Usi, na Alaŋ.
Awulaa mpa pá tɔkaɣa kawulaɣa kɛ Ɩtɔm tɛtʋ taa na pá kaasǝɣɩ tǝma, na pǝ́cɔ́ Ɩsɛɣɛlɩ nyǝ́ma tɔkɩ pa kawulaɣa tɔ pa hǝla ntɔ. Tinapa tɛtʋ tʋ Peyɔɔ pǝyalʋ Pela. Pela sǝpa, ɩlɛna Posola tɛtʋ tʋ Sela pǝyalʋ Yopapɩ náá tɔɣɔ. Pǝlɛ pǝ waalɩ kɛ́ Temaŋ tɛtʋ tʋ Husam na Afi tɛtʋ tʋ Petatɩ pǝyalʋ Hatatɩ. Ɩnɩ ɩ yoonna Matiyaŋ tɛtʋ nyǝ́ma kɛ Mowapʋ tɛtʋ taa na ɩ́ kǝlɩ-wɛ. Na Masǝlǝka tɛtʋ tʋ Samǝla na Lehopoti tɛtʋ tʋ Sawuli kɛ pɔɣɔ nɔɣɔ. Na Akǝpɔɔ pǝyalʋ Paalɩ Hanaŋ, na Payi tɛtʋ tʋ Hatatɩ wei ɩ́ kpaɣa Matǝlɛtɩ pɛɛlɔ Matapeeli tɔ, Me-Sahapɩ saalɩ kɛlɛ.
<range>
<range>
<range>
<range>
<range>
<range>
<range>
Wulaʋ Hatatɩ sǝm waalɩ kɛ́ lʋlʋŋ nyʋɣʋ nyǝ́ma tɔkaɣa kawulaɣa kɛ Ɩtɔm tɔɔ. Halɩ pɛlɛ pa hǝla ntɛ́ Timna, na Alǝfa, na Yetɛtɩ,
na Oholipama, na Ɩla, na Pinoŋ.
Na Kenasɩ, na Temaŋ, na Mipisaa,
na Makǝtǝyɛlɩ na Ɩlam. Ɩtɔm lʋlʋŋ nyʋɣʋ nyǝ́ma ntɛ́.
Yakɔpʋ wei pá cuɣusaa sɩ Ɩsɛɣɛlɩ tɔ, ɩ pǝyalaa hǝla ntɔ. Lupɛŋ, na Simiyɔŋ, na Lefii, na Yuta, na Ɩsakaa, na Sapulɔŋ.
Na Taŋ, na Yosɛɛfʋ, na Pɛncamɛɛ, na Nɛfǝtali, na Katɩ, na Asɛɛ.
Yuta ná hika apalʋpiya tooso na Kanaaŋ tɛtʋ tʋ Suwa pɛɛlɔ. Pɛlɛɣɛlɛ Ɛɛlɩ, na Onaŋ, na Sela. Ama kancaalaɣa tʋ Ɛɛlɩ lapa mpi pǝ ta maɣa Tacaa kɛ paa pǝcɔ tɔ. Ɩlɛna Ɩsɔ kʋ-ɩ.
Pǝ waalɩ kɛ́ Yuta hikina ɩ poolu Tamaa kɛ apalʋpiya naalɛ tɔtɔ. Pɛlɛsɩ, na Sela. Ɩ pǝyalaa tǝna kpɛnta kakpasɩ.
Pɛlɛsɩ pǝyalaa ntɛ́ Hɛsǝlɔŋ, na Hamuli.
Sela pǝyalaa ntɛ́ Simili, na Ɩtaŋ, na Hemaŋ, na Kalǝkɔtɩ, na Tala. Pa kpɛnta kakpasɩ.
Kaami pǝyalʋ kɛlɛ Akaa. Ɩnɩ ɩ ká kpaɣana mpi Tacaa ká kisaa sɩ pá taa sɩɩ pa tɩ tɔ. Ɩlɛna Ɩsɔ náá tǝŋsɩ-wɛɣɛ mpusi.
Ɩtaŋ pǝyalʋ kɛlɛ Asaliya.
Hɛsǝlɔŋ pǝyalaa ntɛ́ Yelameyɛlɩ, na Lam, na Kalɛpʋ.
Lam pǝyalʋ kɛlɛ Aminatapɩ, Aminatapɩ lʋlǝna Yuta kpekǝle nyʋɣʋ tʋ Nasɔŋ.
Nasɔŋ pǝyalʋ kɛlɛ Salǝma, Salǝma pǝyalʋ kɛlɛ Poosi.
Poosi pǝyalʋ kɛlɛ Opɛtɩ, Opɛtɩ pǝyalʋ kɛlɛ Sesee.
Ɩlɛna Sesee náá lʋlɩ piya naatosompɔɣɔlaɣa. Halɩ pa hǝla ntɔ, ɩsɩɩ pa tǝŋa tǝma tɔ. Ɩliyapɩ, na Apinatapɩ, na Samma,
na Netaneyɛlɩ, na Latayi,
na Osɛm, na Tafiiti.
Pa newaa alʋnyǝma ntɛ́ Seluya, na Apikaalɩ. Seluya pǝyalaa ntɛ́ Apisayi, na Sowapɩ, na Asayɛɛlɩ. Pa kpɛnta tooso.
Pǝyaɣa kʋlʋmaɣa kɛ Apikaalɩ ná lʋlaa, pa yaa-kɛ sɩ Amasa. Ka caa kɛlɛ Ɩsǝmayɛlɩ tʋ Yetɛɛ.
Hɛsǝlɔŋ pǝyalʋ Kalɛpʋ ná hika piya liɣiti na ɩ alʋ Asupa. Kancaalaɣa nyǝŋka kɛ alʋpǝyaɣa, pa yaa-kɛ sɩ Yeliyɔtɩ. Kɛlɛ ka waalɩ kɛ́ apalʋpiya tooso. Yesɛɛ, na Sopapɩ, na Atɔŋ.
Asupa sǝpaɣa, ɩlɛna Kalɛpʋ kpaɣa Ɩfǝlata kɛ alʋ, na ɩ́ lʋlɩ-ɩ apalʋpǝyaɣa, na ɩ́ ha-kɛ sɩ Huuu.
Ḿpʋ́ɣʋ́ Huuu ná lʋla Ulii, na Ulii lʋlɩ Pǝsalɛlɩ.
Hɛsǝlɔŋ lʋlʋɣʋ pɩɩsɩ sika nɩɩtoso, ɩlɛna ɩ́ kpaɣa Kalaatɩ caa Makii pɛɛlɔ, na ɩ́ lʋlɩ apalʋpǝyaɣa na ɩ́ ha-kɛ sɩ Sekupɩ.
Sekupɩ ɩnɩ ɩ pǝyalʋ kɛlɛ Yayii. Yayii ka tǝnna acalɛɛ hiu na toosoɣo Kalaatɩ tɛtʋ taa.
Ama Kesuu na Alam pǝ awulaa lɛɛka Yayii acalɛɛ na Kena ɩcatɛ sɔsɔɔlɛ, na pǝ cɔlɔ acalɛɛ na á kpɛntɩ nɩɩtoso. Makii lʋlʋɣʋ nyǝ́ma ka wɛnna tǝnɛ ɩnɩ.
Apiya paalʋ Hɛsǝlɔŋ sǝpǝna, ɩlɛna Kalɛpʋ tasa Ɩfǝlata kɛ́ kpǝtǝnaʋ na ɩ́ lʋlɩ apalʋpǝyaɣa na ɩ́ ha-kɛ sɩ Asuu. Asuu ɩnɩ ɩ ŋmana Tekʋwa ɩcatɛ.
Ḿpʋ́ɣʋ́ Hɛsǝlɔŋ pǝyalʋ kancaalaɣa nyǝŋ Yelameyɛlɩ lʋla piya paɣalɛ. Sɔsɔ nyǝŋ ntɛ́ Lam. Lam waalɩ kɛ́ Puna, na Olɛnɩ, na Osɛm, na Ahiya.
Ɩlɛna Yelameyɛlɩ kpaɣa Atala tɔtɔ, na ɩ́ lʋlɩ Onam.
Lam pǝyalʋ kancaalaɣa nyǝŋ Yelameyɛlɩ piya ntɛ́ Maasɩ, na Yamɛŋ, na Ɩkɛɛ.
Onam pǝyalaa ntɛ́ Sammayi, na Yata. Sammayi pǝyalaa ntɛ́ Natapɩ, na Apisuu.
Ḿpʋ́ɣʋ́ Apisuu kpaɣa Apihayili na ɩ́lɛ́ ɩ lʋlɩ-ɩ Apaŋ na Molitɩ.
Natapɩ pǝyalaa ntɛ́ Selɛtɩ, na Apayim. Ama Selɛtɩ ná sǝpa ɩ fɛɩna pǝyaɣa.
Apayim pǝyalʋ kɛlɛ Ɩseyi, Ɩseyi pǝyalʋ kɛlɛ Sesaŋ, Sesaŋ pǝyalʋ kɛlɛ Alayi.
Sammayi taalʋ Yata pǝyalaa ntɛ́ Yetɛɛ, na Yonataŋ. Ama Yetɛɛ ná sǝpa ɩ fɛɩna pǝyaɣa.
Yonataŋ piya ntɛ́ Pɛlɛtɩ, na Sasa. Yelameyɛlɩ lʋlʋɣʋ nyǝ́ma ntɛ́.
Alʋpiya tike kɛ Sesaŋ ká lʋlaa. Ɩlɛna ɩ́ ha ɩ pɛɛlɔ lɛlʋ kɛ ɩ yom Icipiti tʋ Yaaha, na ɩ́lɛ́ ɩ lʋlɩ apalʋpǝyaɣa na ɩ́ ha-kɛ sɩ Atayi.
<range>
Atayi pǝyalʋ kɛlɛ Nataŋ, Nataŋ pǝyalʋ kɛlɛ Sapatɩ,
Sapatɩ pǝyalʋ kɛlɛ Ɩfǝlalɩ, Ɩfǝlalɩ pǝyalʋ kɛlɛ Opɛtɩ.
Opɛtɩ pǝyalʋ kɛlɛ Yehu, Yehu pǝyalʋ kɛlɛ Asaliya.
Asaliya pǝyalʋ kɛlɛ Helɛsɩ, Helɛsɩ pǝyalʋ kɛlɛ Ɩlasa.
Ɩlasa pǝyalʋ kɛlɛ Sisimayi, Sisimayi pǝyalʋ kɛlɛ Salum.
Salum pǝyalʋ kɛlɛ Yekamiya, na Yekamiya pǝyalʋ kɛlɛ Ɩlisama.
Yelameyɛlɩ taalʋ Kalɛpʋ pǝyalʋ kancaalaɣa nyǝŋ ntɛ́ Mesa, Mesa pǝyalʋ kɛlɛ Sifɩ. Naalɛ nyǝŋ ntɛ́ Malesa, Malesa pǝyalʋ kɛlɛ Hepǝlɔŋ.
Hepǝlɔŋ pǝyalaa ntɛ́ Kola, na Tapuwa, na Lekem, na Sema.
Sema pǝyalʋ kɛlɛ Laham, Laham pǝyalʋ kɛlɛ Yɔɔkowam, Lekem pǝyalʋ kɛlɛ Sammayi.
Sammayi pǝyalʋ kɛlɛ Mawɔŋ, Mawɔŋ pǝyalʋ kɛlɛ Pɛtɩ-Suu.
Ḿpʋ́ɣʋ́ Kalɛpʋ tasa Ɩfa kɛ kpaɣaʋ na ɩ́ lʋlɩ Halaŋ, na Mosa, na Kasɛsɩ. Ɩlɛna Halaŋ náá lʋlɩ apalʋpǝyaɣa na ɩ́ ha-kɛɣɛ hǝtɛ tɔtɔ sɩ Kasɛsɩ.
Yatayi pǝyalaa ntɛ́ Lekem, na Yotam, na Kesaŋ, na Pɛlɛtɩ, na Ɩfa, na Saafʋ.
Ḿpʋ́ɣʋ́ Kalɛpʋ tasa Maaka kɛ kpaɣaʋ tɔtɔ, na ɩ́ lʋlɩ Sepɛɛ, na Tilana.
Pǝlɛ pǝ waalɩ kɛ́ ɩ tasa Saafɩ kɛ lʋlʋɣʋ. Ɩlɛna Saafʋ náá lʋlɩ Matǝmana, na Sefa. Sefa pǝyalaa ntɛ́ Makǝpena, na Kipeya. Pǝlɛ pǝ paasi Kalɛpʋ lʋla alʋpǝyaɣa na ɩ́ ha-kɛ sɩ Akǝsa.
Kalɛpʋ lʋlʋɣʋ nyǝ́ma lɛlaa hǝla ntɔ, ɩ pǝyalʋ kancaalaɣa nyǝŋ Huuu alʋ Ɩfǝlata pǝyalaa wɛ tooso kɛ́. Sopalɩ wei ɩ ŋmawa Kiliyatɩ-Yeyalim ɩcatɛ tɔ,
na Salǝma wei ɩ ŋmá Pɛtǝlɛhɛm ɩcatɛ tɔ, na Halefɩ wei ɩ ŋmá Pɛtɛ-Ketɛɛ nyǝntɛ tɔ.
Sopalɩ lʋlʋɣʋ nyǝ́ma ntɛ́ Halowe nyǝ́ma, na Menuhoti nyǝ́ma taa lɛlaa.
Kiliyatɩ-Yeyalim lʋlʋɣʋ nyǝ́ma ntɛ́ Ɩti tɛtʋ nyǝ́ma, na Puti tɛtʋ nyǝ́ma, na Sumatɩ tɛtʋ nyǝ́ma, na Miselayi tɛtʋ nyǝ́ma mpa pa caɣa ḿpʋ́ɣʋ́ Sola na Ɩsǝtawɔlɩ hɔɣɔlǝŋ taa tɔ.
Salǝma lʋlʋɣʋ nyǝ́ma ntɛ́ Pɛtǝlɛhɛm nyǝ́ma, na Netofa nyǝ́ma, na Atǝlɔtɩ-Pɛtɩ-Yowapɩ tɛtʋ nyǝ́ma, na Manaha tɛtʋ nyǝ́ma lɛlaa, na Sola tɛtʋ nyǝ́ma lɛlaa.
Na pǝ́ sɔɔsǝna takǝlasɩ nyǝntaa lʋlʋŋ nyǝ́ma mpa pa wɛ Yapɛɛsɩ ɩcatɛ taa tɔ. Ɩsɩɩ Tilati tɛtʋ nyǝ́ma, na Simati tɛtʋ nyǝ́ma. Mpɛ ɩnɩ pa kɛ́ Lekapii tɛtʋ nyǝ́ma cɔsɔ Hamatɩ lʋlʋɣʋ nyǝ́ma Keni tɛtʋ nyǝ́ma kɛ́.
Tafiiti pǝyalaa mpa ɩ lʋla Hepǝlɔŋ tɔ pa hǝla ntɔ. Ɩ alʋ Sisilee tʋ Ahinowam pǝyalʋ Amǝnɔŋ kɛlɛ kancaalaɣa tʋ. Amǝnɔŋ waalɩ kɛ́ ɩ alʋ Kamɛɛlɩ tʋ Apihayili pǝyalʋ Taniyɛɛlɩ.
Tooso nyǝŋ ntɛ́ ɩ alʋ Maaka, Kesuu tɛtʋ wulaʋ Talǝmayi pɛɛlɔ pǝyaɣa Apǝsalɔm. Liɣiti nyǝŋ ntɛ́ ɩ alʋ Hakii tɛtʋ tʋ pǝyalʋ Atoniya.
Kakpasɩ nyǝŋ ntɛ́ ɩ alʋ Apitalɩ pǝyalʋ Sefatiya. Naatoso nyǝŋ ntɛ́ ɩ alʋ Ɩkǝla pǝyalʋ Ɩtǝleyam.
Pɩɩsɩ naatosompɔɣɔlaɣa na hɔɣɔlʋɣʋ ŋku ɩ tɔɣɔ kawulaɣa kɛ Hepǝlɔŋ tɔɣɔ ɩ lʋla-wɛ. Pǝlɛ pǝ waalɩ kɛ́ ɩ tɔɣɔ kawulaɣa kɛ Yosalɛm kɛ pɩɩsɩ hiu na naanʋwa na tooso.
Ɩ lʋla tǝnaɣa piya tɔtɔ. Ɩ alʋ Pasepa Amiyɛlɩ pɛɛlɔ ná lʋla-ɩ apalʋpiya liɣiti. Pɛlɛɣɛlɛ Sima, na Sopapɩ, na Nataŋ, na Salʋmɔŋ.
Ḿpʋ́ɣʋ́ ɩ lʋla piya pɔɣɔlaɣafɛɩ naanʋwa tɔtɔ. Pɛlɛɣɛlɛ Ɩpaa, na Ɩlisuwa, na Ɩlipelɛtɩ, na Noka, na Nefɛkɩ, na Yafiya, na Ɩlisama, na Ɩliyata, na Ɩlifelɛtɩ.
<range>
<range>
Pǝlɛ pǝ paasi ɩ alaa lɛlaa ná lʋla-ɩ apalʋpiya tɔtɔ, na alʋpǝyaɣa pa yaa kɛlɛ sɩ Tamaa.
Salʋmɔŋ kʋlʋlaa siɣisiɣi kɛlɛ Lʋpʋwam, na Apiya, na Asa, na Sosafatɩ.
Na Solam, na Ahasiya, na Sowasɩ,
na Amasiya, na Asaliya, na Yotam.
Na Ahasɩ, na Ɩsekiyasɩ, na Manasee,
na Amɔŋ, na Sosiyasɩ.
Sosiyasɩ pǝyalʋ kancaalaɣa nyǝŋ ntɛ́ Yohanaŋ, naalɛ nyǝŋ ntɛ́ Sowakim, tooso nyǝŋ ntɛ́ Setesiyasɩ, na liɣiti nyǝŋ ntɛ́ Salum.
Sowakim pǝyalaa ntɛ́ Yekoniya na Setesiyasɩ.
Yekoniya wei Papiloni nyǝ́ma kuuwa tɔ ɩ pǝyalaa ntɛ́ Seyatiyɛlɩ,
na Malǝkilam, na Petaya, na Senasaa, na Yekamiya, na Hosama, na Netapiya.
Petaya pǝyalaa ntɛ́, Solopapɛɛlɩ na Simeyi. Solopapɛɛlɩ pǝyalaa wɛ naalɛɣɛ. Mesulam, na Hananiya, na alʋpǝyaɣa, pa yaa kɛlɛ sɩ Selomitɩ.
Pɛlɛ pa waalɩ kɛ́ piya kakpasɩ tɔtɔ. Hasupa, na Ohɛlɩ, na Pelekiya, na Hasatiya, na Yusapu-Hesɛtɩ.
Hananiya pǝyalaa ntɛ́ Pelatiya, na Yesaya na pǝ́ sɔɔsǝna Lefaya, na Alǝnaŋ, na Opatiya, na Sekaniya, pa pǝyalaa.
Piya naatoso kɛ Sekaniya ná lʋlaa, mpɛɣɛlɛ Semaya, na Hatusi, na Ɩkaalɩ, na Paliya, na Neyaliya, na Safatɩ.
Neyaliya ná lʋla piya tooso, Ɩliyohenayi, na Hisikiya, na Asǝlikam.
Ɩliyohenayi ná lʋla piya naatosompɔɣɔlaɣa. Hotafiya, na Ɩliyasipɩ, na Pelaya, na Akupi, na Yohanaŋ, na Telaya, na Anani.
Yuta lʋlʋŋ nyǝ́ma lɛlaa hǝla ntɛ́ Pɛlɛsɩ na Hɛsǝlɔŋ, na Kaami, na Huuu, na Sopalɩ.
Sopalɩ pǝyalʋ Leyaya pǝyalʋ kɛlɛ Yahatɩ. Na Yahatɩ náá lʋlɩ Ahumayi, na Lahatɩ. Sola lʋlʋŋ nyǝ́ma cɔsɔnaa ntɛ́.
Ɩfafɔla pǝyalʋ kancaalaɣa nyǝŋ Huuu wei ɩ ŋmá Pɛtǝlɛhɛm ɩcatɛ tɔ ɩ pǝyalaa ntɛ́ Ɩtam, na Sisileyɛlɩ, na Ɩsema, na Ɩtǝpasɩ, na alʋpǝyaɣa, pa yaa-kɛ sɩ Hasǝleponi. Pǝlɛ pǝ waalɩ kɛ́ ɩ lʋla Penuwɛlɩ wei ɩ ŋmá Ketɔɔ ɩcatɛ tɔ na Ɩsɛɛ wei ɩ ŋmá Husa nyǝntɛ tɔ.
<range>
Asehuu wei ɩ ŋmá Tekʋwa ɩcatɛ tɔ ɩ ka wɛna alaa naalɛ kɛ́. Kancaalaɣa nyǝŋ ntɛ́ Hela, naalɛ nyǝŋ kɛ Naala.
Naala lʋla-ɩ apalʋpiya liɣiti kɛ́. Ahusam, na Hefɛɛ, na Temini, na Ahasetali.
Hela ná lʋla-ɩ apalʋpiya tooso kɛ́. Selɛtɩ, na Sohaa, na Ɩtǝnaŋ.
Kɔɔsɩ pǝyalaa ntɛ́ Anupi, na Sopepa. Kʋlʋm ɩnǝɣǝlɛ Halum pǝyalʋ Ahalehelɩ lʋlʋŋ nyǝ́ma cɔsɔ.
Yapɛɛsɩ nyʋɣʋ ká kʋlaa kɛ́ na pǝ́ kǝlɩ ɩ taalʋnaa. Pǝyele ɩ too nawa wahala kɛ ɩ lʋlʋɣʋ waatʋ kɛ́. Ɩlɛna ɩ́ ha-ɩ sɩ Yapɛɛsɩ.
Ḿpʋ́ɣʋ́ ɩ sǝlǝma Ɩsɔ sɩ: Ɩsɛɣɛlɩ Ɩsɔ, koolu-m kʋpantʋ na ń sɔɔsɩ ma kʋwɛnam na ń kenti ma tɔɔ kɛ́ nyá niŋ na ń hatǝlǝna-m mpusi na wahala. Ḿpʋ́ɣʋ́ Ɩsɔ ha-ɩ mpi ɩ sǝlǝmaa tɔ.
Supa taalʋ Kelupɩ pǝyalʋ kɛlɛ Mehii. Mehii nyǝŋ ntɛ́ Ɩsetɔŋ.
Na Ɩsetɔŋ nyǝ́ma ntɛ́ Pɛtɩ-Lafa, na Paseya, na Tehina. Tehina ŋmana Nahasɩ ɩcatɛ. Ɩlɛna pɛlɛ pa lʋlʋɣʋ nyǝ́ma caɣa Leka.
Kenasɩ pǝyalaa ntɛ́ Otiniyɛɛ, na Selaya. Otiniyɛɛ nyǝ́ma ntɛ́ Hatatɩ na Meyonotayi.
Meyonotayi pǝyalʋ kɛlɛ Ofǝla. Selaya pǝyalʋ kɛlɛ, caŋǝm tǝma lataa cɔsɔ Yopapɩ wei ɩ ká wɛ caŋǝm nyǝ́ma tɛtɛkǝlɛ taa tɔ.
Yefune pǝyalʋ Kalɛpʋ nyǝ́ma ná wɛ tooso. Ɩlu, na Ɩla na Naam. Kenasɩ caa kɛlɛ Ɩla.
Yahalelɛlɩ pǝyalaa ntɛ́ Sifɩ, na Sifa, na Tiliya, na Asalɛlɩ.
Ɩsǝla pǝyalaa ntɛ́ Yetɛɛ, na Melɛtɩ, na Ɩfɛɛ, na Yalɔŋ. Ḿpʋ́ɣʋ́ Melɛtɩ kpaɣa Icipiti wulaʋ pɛɛlɔ Pitiya, na ɩ́ lʋlɩ Milǝyam, na Sammayi, na Ɩsepa wei ɩ ŋmawa Ɩsɛtamʋwa ɩcatɛ tɔ. Melɛtɩ ka wɛna Yuta alʋ wei ɩ lʋla-ɩ Yelɛtɩ wei ɩ ŋmá Ketɔɔ ɩcatɛ tɔ, na Hepɛɛ wei ɩ ŋmawa Soko ɩcatɛ tɔ, na Yekotiyɛlɩ wei ɩ ŋmawa Sanʋwa ɩcatɛ tɔ.
<range>
Ḿpʋ́ɣʋ́ Hotiya kpaɣa Naham neu nɔɣɔlʋ. Pa lʋlʋɣʋ nyǝ́ma ntɛ́ Kaami nyǝ́ma mpa pa huka Keila, na Maakati nyǝ́ma mpa pa huka Ɩsǝtemʋwa tɔ.
Simɔŋ pǝyalaa ntɛ́ Amǝnɔŋ na Linna na Pɛnɩ-Hanaŋ, na Tilɔŋ. Ɩseyi lʋlʋɣʋ nyǝ́ma ntɛ́ Sohɛtɩ na ɩ pǝyalʋ.
Yuta pǝyalʋ Sela lʋlʋɣʋ nyǝ́ma ntɛ́ Ɛɛlɩ wei ɩ ŋmá Leka ɩcatɛ tɔ, na Layeta wei ɩ ŋmawa Malesa ɩcatɛ tɔ, na kpoŋkpontu toŋ nyǝntʋ pɔɔŋ lʋʋlaa mpa pa wɛ Pɛtɩ-Asepeya tɔ.
Sela kɛlɛ Yokim na Kosepa nyǝ́ma na Yowasɩ na Salafɩ nyǝ́ma mpa pa kpaɣa Mowapʋ alaa na pǝ́cɔ́ pá mǝlɩ Lehem tɔ pa cɔsɔ. Tɔm tǝnɛ tǝ pǝnaa kɛ́.
Pa lʋlʋɣʋ nyǝ́ma ntɛ́ tiisi ŋmalaa mpa paa wɛ Netayim na Ketela na pá lakɩ wulaʋ kɛ tǝmlɛ tɔ.
Simiyɔŋ pǝyalaa ntɛ́, Menuwɛlɩ na Yamɛŋ, na Yalipɩ, na Sela, na Sawuli.
Sawuli lʋlʋɣʋ nyǝ́ma siɣisiɣi kɛlɛ Salum na Mipisam, na Misema.
Misema nyǝ́ma ntɛ́ Hamuwɛlɩ na Sakuu, na Simeyi.
Simeyi ná lʋla apalʋpiya naanʋwa na naatoso na alʋpiya naatoso. Ama ɩ taalʋnaa ná tá lʋlɩ sɔsɔm. Pǝ tɔɔ kɛ́ Simiyɔŋ kpekǝle nyǝ́ma ta tala Yuta nyǝ́ma kɛ paɣalɛ.
Pa acalɛɛ sɔsɔɔna, na pǝcɔlɔ sǝkpena wena a taa paa wɛɛ na pǝ́cɔ́ Tafiiti tɔkɩ ɩ kawulaɣa tɔ a hǝla ntɛ́ Pɛɛsepa, na Molata, na Hasaa-Suwalɩ, na Pila, na Ɩsɛm, na Tola, na Petuyɛlɩ. Na Hooma, na Sikǝlakɩ, na Pɛtɩ-Malǝkapɔtɩ, na Hasaa-Susim, na Pɛtɩ-Pili, na Salayim. Pa acalɛɛ lɛnna ntɛ́ Ɩtam, na Ayɛŋ, na Limɔŋ, na Tokɛŋ, na Asaŋ.
<range>
<range>
<range>
<range>
Na pǝcɔlɔ acalɛɛ, halǝna Paalatɩ. Pa acalɛɛ ntɛ́ na pa lʋlʋŋ.
Simiyɔŋ lʋlʋŋ nyɔɔŋ nyǝ́ma hǝla ntɔ. Mesopapɩ, na Yamǝlɛkɩ, na Amasiya pǝyalʋ Yosaŋ, na Sowɛɛlɩ, na Selaya pǝyalʋ Yosipiya pǝyalʋ Yehu. Asiyɛlɩ saalɩ kɛlɛ, na Ɩliyohenayi, na Yakopa, na Yesohaya, na Asaya, na Atiyɛlɩ. Na Yesimiyɛlɩ, na Penaya, na Yetaya lʋlʋɣʋ tʋ Alloŋ saalɩ Sifeyi pǝyalʋ Sisa, na Simili, na Semaya. Pa huka sɔsɔm kɛ́.
<range>
<range>
<range>
<range>
Ɩlɛna pá yá na pá polo tɛtɛkǝlɛ ilim tǝlɩɩlɛ tɔɔ kɛ́ Ketɔɔ cɔlɔɣɔ pa heeŋ tiikuɣu.
Ḿpʋ́ɣʋ́ pa maɣana nyɩɩtʋ kʋpantʋ na tɛtʋ walaa, na pá caɣana pa tɩ. Kam lʋlʋɣʋ nyǝ́ma ka caɣana tɛtʋ ntɩ tǝ taa kɛ́ hatoo lɔŋ.
Yuta wulaʋ Ɩsekiyasɩ pɔɔlɛ taa kɛ́ mpɛ ɩnɩ pa kɔma na pá yoona Kam nyǝ́ma na pá kpiisi-wɛ tǝnaŋnaŋ, na mpɛ pá caɣa tǝnaɣa halǝna saŋa. Mpi pǝ tɔɔ tɔ, nyɩɩtʋ ka wɛ tǝnaɣa sɩ pa tɔla ɩ́ tɔɣɔ.
Simiyɔŋ lʋlʋɣʋ nyǝ́ma lɛlaa ɩsɩɩ yǝlaa nasǝlɛ na nɩɩnʋwa (500) ná kpawa Ɩtɔm pʋɣʋ taa. Mpɛɣɛlɛ Ɩseyi pǝyalaa liɣiti Pelatiya, na Neyaliya, na Lefaya, na Usiyɛlɩ.
Ḿpʋ́ɣʋ́ pa kʋwa Amaleke nyǝ́ma mpa pɩɩ kaasaa na pá cɔɔsɩ tǝna tɔ, na mpɛ pá caɣa na pa lʋlʋɣʋ nyǝ́ma wɛ tǝnaɣa halǝna saŋa.
Lupɛŋ ká kɛna Yakɔpʋ pǝyalʋ kancaalaɣa nyǝŋ. Ama waatʋ wei ɩ sʋʋna ɩ caa alaa taa lɛlʋ, ɩlɛna ɩ neu Yosɛɛfʋ pǝsɩ kancaalaɣa tʋ. Paa na mpʋ Lupɛŋ neu Yuta lʋlʋɣʋ nyǝ́ma ntɛ́ sɔsaa. Halɩ pɛlɛ pa taa lɛlʋ tɔɣɔna Ɩsɛɣɛlɩ kawulaɣa.
<range>
Lupɛŋ pǝyalaa ntɛ́, Hanɔkɩ, na Palu, na Hɛsǝlɔŋ, na Kalimi.
Sowɛɛlɩ pǝyalaa ntɛ́ Semaya, na Kɔkɩ, na Simeyi,
na Mika, na Leyaya, na Paalɩ,
na Peela. Kantǝkaɣa nyǝŋ ɩnǝɣǝlɛ Lupɛŋ nyǝ́ma nyʋɣʋ tʋ wei Asilii wulaʋ Tekǝla-Falasaa ka kpaɣaa na ɩ́ pona ɩ tɛ tɔ.
Peela tɛɛtʋnaa mpa pa kɛ́ pa lʋlʋŋ nyʋɣʋ nyǝ́ma na pá tʋ-wɛɣɛ takǝlaɣa taa tɔ pa hǝla ntɔ. Kancaalaɣa nyǝŋ ntɛ́ Yeiyɛlɩ, naalɛ nyǝŋ kɛ Sakalɩ,
tooso nyǝŋ kɛ́ Sowɛɛlɩ saalɩ kʋlɛlʋɣʋ Sema, na Sema saalɩ Anasɩ pǝyalʋ Pela. Lupɛŋ nyǝ́ma ka wɛnna tɛtʋ nti tǝ wɛ Alʋwɛɛ na ilim mpǝtǝŋ na Nepo pʋɣʋ na Paalɩ-Meyɔŋ ɩcatɛ na ilim ntɔɣɔŋ tɔɔ tɔ.
Pa tǝcaɣalɛ na ilim tǝlɩɩlɛ tɔɔ kɛlɛ pǝ kpaɣaʋ Papiloni pɔɣɔ Ɩfǝlatɩ nɔɣɔ kɛ timpi wʋlaɣa tɛtʋ caalǝɣɩ tɔ. Mpi tɔ, pa tɔla ka tɔɔwa sɔsɔm kɛ Kalaatɩ tɛtʋ taa kɛ́.
Paa yoona Hakili nyǝ́ma kɛ Sayuli pɔɔlɛ taa kɛ́ na pá kǝlɩ-wɛ. Ɩlɛna pá polo pá caɣa Kalaatɩ ilim tǝlɩɩlɛ hɔɣɔlʋŋ tǝna taa.
Katɩ lʋlʋɣʋ nyǝ́ma ka caɣana Lupɛŋ nyǝ́ma kɔŋkɔŋ taa kɛ́ ilim ntɔɣɔŋ tɔɔ kɛ́ Pasaŋ tɛtʋ taa, halǝna Salika tɛtʋ ilim tǝlɩɩlɛ tɔɔ.
Sowɛɛlɩ lʋlʋŋ nyǝ́ma ntɛ́ kancaalaɣa nyǝ́ma. Naalɛ nyǝ́ma ntɛ́ Safaŋ lʋlʋŋ nyǝ́ma, pɛlɛ pa waalɩ kɛ́ Yanayi, na Safatɩ.
Pǝlɛ pǝ paasi pǝ kaasa lʋlʋŋ naatosompɔɣɔlaɣa nyɔɔŋ nyǝ́ma. Pɛlɛɣɛlɛ Mikayɛɛlɩ, na Mesulam, na Sepa, na Yolayi, na Yakaŋ, na Siya, na Ɩpɛɛ.
Paa kɛ́ Apihayili lʋlʋɣʋ nyǝ́ma kɛ́. Apihayili cɔsɔnaa siɣisiɣi hǝla ntɛ́ Huli, na Yalʋwa, na Kalaatɩ, na Mikayɛɛlɩ, na Yesisayi, na Yato, na Puusɩ.
Pa nyʋɣʋ tʋ ntɛ́ Kuni saalɩ Apitiyɛlɩ pǝyalʋ Ahi.
Katɩ lʋlʋɣʋ nyǝ́ma ka caɣana Kalaatɩ na Pasaŋ pa tɛtʋnaa na pǝ hɔɣɔlǝŋ taa na pǝ́ sɩɩna Salɔŋ tǝtiikile tǝnaɣa.
Yuta wulaʋ Yotam na Ɩsɛɣɛlɩ nyǝŋ Solopʋwam pa pɔɔlɛ taa kɛ́ pa tʋwa Katɩ kpekǝle nyǝ́ma panɛ pa hǝla kɛ takǝlaɣa taa.
Lupɛŋ na Katɩ pa kpeka na Manasee kpekǝle hɔɣɔlʋɣʋ ka wɛna yoolaa taa yoolaa kɛ iyisi nɩɩlɛ na liɣiti na nasǝtoso na nɩɩnʋwa na nɩɩtoso (44760) kpekǝle. Pa nyǝmá kpálǝ́ŋ na laɣalɛɛ yaa tɔɔŋ tɔm kɛ teu. Na pa sɔɔlʋ pɩɩwa sɩ pá yoo.
Ḿpʋ́ɣʋ́ pa yoona Hakili nyǝ́ma na Yetuu na Nafisi na Notapɩ pa lʋlʋŋ nyǝ́ma.
Ɩlɛna pá wiina Ɩsɔ na naani sɩ ɩ́ waasɩ-wɛ. Ɩlɛna Ɩsɔ mʋ pa sǝlǝmʋɣʋ na pá kǝlɩ Hakili nyǝ́ma, na pa cɔlɔ nyǝ́ma.
Na pá kuu pa tɔla, yooyoonaa kɛ iyisi nɩɩlɛ na naanʋwa (50000) na heeŋ na pǝ́ŋ kɛ iyisi ŋmʋnʋɣʋ na nɩɩlɛ na naanʋwa (250000). Kpaŋasɩ kɛ iyisi naalɛ (2000) na pá kpa yǝlaa iyisi nɩɩnʋwa (100000) kɛ́ salǝka.
Na Ɩsɔ sǝna-wɛ na pá kʋ́ kolontunaa paɣalɛ tɔtɔ. Ɩlɛna mpɛ pá caɣa Hakili nyǝ́ma tɛtʋ taa. Halǝna waatʋ wei kolontunaa kpaɣa mpɛ pa maɣamaɣa tɔ.
Manasee kpekǝle hɔɣɔlʋɣʋ lɛŋkʋ nyǝ́ma ka caɣana tɛtʋ taa kɛ́ pǝ kpaɣaʋ Pasaŋ halǝna Paalɩ-Hɛɛmɔŋ. Na pǝ́ polo Senii na Hɛɛmɔŋ pʋɣʋ tɔ, paa wɛ paɣalɛ kɛ́.
Pa lʋlʋŋ nyʋɣʋ nyǝ́ma hǝla ntɛ́ Ɩfɛɛ na Ɩseyi, na Ɩliyɛlɩ, na Asǝliyɛlɩ, na Ɩlǝmeya, na Hotafiya, na Yatiyɛlɩ. Pa tǝnaɣa mpʋ paa kɛ́ yoolaa kʋpama kɛ́ na pa nyʋɣʋ kʋlaa.
Ḿpʋ́ɣʋ́ Manasee kpekǝle hɔɣɔlʋɣʋ lɛŋkʋ nyǝ́ma mpɛ, na pǝ́ sɔɔsǝna Lupɛŋ na Katɩ kpeka nyǝ́ma, pá lɔwa pa caanaa caanaa Ɩsɔ na pá laakɩ piitimnaa mpa Ɩsɔ tɔɣɔnaa na mpɛ pá kɔɔ na pá caɣa tɔ pɛlɛ pa tɩɩŋ. Pǝ tɔɔ kɛ́ Ɩsɔ yelaa na Asilii nyǝ́ma wulaʋ wei pa yaa sɩ Puli na pá cuɣusi-ɩ sɩ Tekǝla-Falasaa tɔ, ɩ́ na ɩ yoolaa pá watɩ kpeka anɩ a tɛtʋ na pá kuu-wɛ na pá pona Halasɩ kɛ Hapɔɔ pɔɣɔ nɔɣɔ kɛ Hala tɛtʋ kɛ Kosaŋ tɛtɛkǝlɛ taa. Tǝnaɣa pa wɛ halǝna saŋa.
<range>
Lefii pǝyalaa ntɛ́ Kɛɛsɔŋ na Kehatɩ, na Melali.
Kehatɩ nyǝ́ma ntɛ́ Amǝlam, na Ɩsaa, na Hepǝlɔŋ, na Usiyɛlɩ.
Apalʋpiya naalɛ na alʋpǝyaɣa kʋlʋmaɣa kɛ Amǝlam lʋlaa. Mpɛɣɛlɛ Alɔŋ, na Moisi, na Malǝyam. Alɔŋ pǝyalaa ntɛ́, Natapɩ, na Apihu, na Ɩlasaa, na Ɩtamaa.
Ɩlasaa pǝyalʋ kɛlɛ Pɛnhasɩ, Pɛnhasɩ pǝyalʋ kɛlɛ Apisuwa,
Apisuwa pǝyalʋ kɛlɛ Puki, Puki pǝyalʋ kɛlɛ Usi.
Usi pǝyalʋ kɛlɛ Selaya, Selaya pǝyalʋ kɛlɛ Melayɔtɩ.
Melayɔtɩ pǝyalʋ kɛlɛ Amaliya, Amaliya pǝyalʋ kɛlɛ Ahitupi.
Ahitupi pǝyalʋ kɛlɛ Satɔkɩ, Satɔkɩ pǝyalʋ kɛlɛ Ahimaasɩ.
Ahimaasɩ pǝyalʋ kɛlɛ Asaliya, Asaliya pǝyalʋ kɛlɛ Yohanaŋ.
Yohanaŋ pǝyalʋ kɛlɛ Asaliya. Na Asaliya ɩnɩ ɩ ka kɛna kɔtʋlʋ kɛ Yuta nyǝ́ma Ɩsɔ tǝsɛɛlɛ nte Salʋmɔŋ ŋmawa tɔ tǝ taa.
Asaliya pǝyalʋ kɛlɛ Amaliya, Amaliya pǝyalʋ kɛlɛ Ahitupi.
Ahitupi pǝyalʋ kɛlɛ Satɔkɩ, Satɔkɩ pǝyalʋ kɛlɛ Salum.
Salum pǝyalʋ kɛlɛ Hilikiya, Hilikiya pǝyalʋ kɛlɛ Asaliya.
Asaliya pǝyalʋ kɛlɛ Selaya, Selaya pǝyalʋ kɛlɛ Yosatakɩ.
Ɩnɩ na Yuta na Yosalɛm pǝ yǝlaa kɛ Ɩsɔ yelaa na Nepukanɛsaa pá kuu na pá tɛɛna pa tɛ.
Lefii pǝyalaa ntɛ́ Kɛɛsɔŋ, na Kehatɩ, na Melali.
Kɛɛsɔŋ pǝyalaa ntɛ́ Lipini na Simeyi.
Kehatɩ pǝyalaa ntɛ́ Amǝlam, na Ɩsaa, na Hepǝlɔŋ na Usiyɛlɩ.
Melali pǝyalaa ntɛ́ Malii, na Musi. Lefii kpeka wena a kpeɣelaa na pǝ́ kɛɛsǝna pa caanaa tɔɣɔlɛ.
Kɛɛsɔŋ lʋlʋɣʋ nyǝ́ma siɣisiɣi kɛlɛ Lipini, na Yahatɩ, na Simma,
na Yowa, na Itoo, na Sela, na Yeyatǝlayi.
Kehatɩ pǝyalaa ntɛ́ Aminatapɩ, na Kolee, na Asii,
na Ɩlǝkana, na Apiyasafɩ, na Asii.
Na Tahatɩ, na Uliyɛlɩ, na Osiyasɩ, na Sawuli.
Ɩlǝkana pǝyalaa ntɛ́ Amasayi, na Ahimɔtɩ.
Ahimɔtɩ lʋlʋɣʋ nyǝ́ma ntɛ́ Ɩlǝkana, na Sofayi, na Nahatɩ,
na Ɩliyapɩ, na Yelowam, na Ɩlǝkana.
Samiyɛɛlɩ pǝyalʋ kancaalaɣa nyǝŋ ntɛ́ Sowɛɛlɩ, na naalɛ nyǝŋ ntɛ́ Apiya.
Melali lʋlʋɣʋ nyǝ́ma siɣisiɣi kɛlɛ Malii, na Lipini, na Simeyi, na Usa,
na Sima, na Hakiya, na Asaya.
Ḿpʋ́ɣʋ́ Tafiiti kpawa Lefii lʋlʋɣʋ nyǝ́ma lɛlaa kɛ yonyoolaa kɛ pǝ kpaɣaʋ waatʋ wei pa sɩɩ Ɩsɔ atakaa kɛ cokǝle taa kɛ Yosalɛm tɔ.
Cokǝle ntɛ́ tǝ nɔnɔɣɔ tǝnaɣa mpɛ ɩnɩ pa yookaɣa pa yontu, ɩsɩɩ paa sɩɩ-wɛ tɔ, na pǝ́cɔ́ Salʋmɔŋ ŋmaakɩ Yuta nyǝ́ma Ɩsɔ tǝsɛɛlɛ kɛ Yosalɛm.
Mpa paa kɛ́ tǝmlɛ lataa tɔ pana pa pǝyalaa ntɛ́. Kehatɩ lʋlʋɣʋ tʋ ntɛ́ yonyoolu Hemaŋ na Hemaŋ caa kɛlɛ Sowɛɛlɩ na Sowɛɛlɩ caa kɛlɛ Samiyɛɛlɩ.
Samiyɛɛlɩ caa kɛlɛ Ɩlǝkana, Ɩlǝkana caa kɛlɛ Yelowam, Yelowam caa kɛlɛ Ɩliyɛlɩ, Ɩliyɛlɩ caa kɛlɛ Towa.
Towa caa kɛlɛ Sufɩ, Sufɩ caa kɛlɛ Ɩlǝkana, Ɩlǝkana caa kɛlɛ Mahatɩ, Mahatɩ caa kɛlɛ Amasayi.
Amasayi caa kɛlɛ Ɩlǝkana, Ɩlǝkana caa kɛlɛ Sowɛɛlɩ, Sowɛɛlɩ caa kɛlɛ Asaliya, Asaliya caa kɛlɛ Sefaniya.
Sefaniya caa kɛlɛ Tahatɩ, Tahatɩ caa kɛlɛ Asii, Asii caa kɛlɛ Apiyasafɩ, Apiyasafɩ caa kɛlɛ Kolee.
Kolee caa kɛlɛ Ɩsaa, Ɩsaa caa kɛlɛ Kehatɩ, Kehatɩ caa kɛlɛ Lefii, Lefii caa kɛlɛ Yakɔpʋ.
Yonyoolaa kpekǝle naalɛ nyǝntɛ nyʋɣʋ tʋ Asafɩ ka wɛnna Hemaŋ ntɔɣɔŋ tɔɔ. Ɩ caa kɛlɛ Pelekiya, Pelekiya caa kɛlɛ Sima.
Sima caa kɛlɛ Mikayɛɛlɩ, Mikayɛɛlɩ caa kɛlɛ Paseya, Paseya caa kɛlɛ Malǝkiya.
Malǝkiya caa kɛlɛ Ɩtǝni, Ɩtǝni caa kɛlɛ Sela, Sela caa kɛlɛ Ataya.
Ataya caa kɛlɛ Ɩtaŋ, Ɩtaŋ caa kɛlɛ Simma, Simma caa kɛlɛ Simeyi.
Simeyi caa kɛlɛ Yahatɩ, Yahatɩ caa kɛlɛ Kɛɛsɔŋ, Kɛɛsɔŋ caa kɛlɛ Lefii.
Yonyoolaa kpekǝle tooso nyǝntɛ nyʋɣʋ tʋ Melali lʋlʋɣʋ tʋ Ɩtaŋ ká wɛnna pa mpǝtǝŋ tɔɔ. Ɩtaŋ caa kɛlɛ Kisi, Kisi caa kɛlɛ Apiti, Apiti caa kɛlɛ Malukɩ.
Malukɩ caa kɛlɛ Hasapiya, Hasapiya caa kɛlɛ Amasiya, Amasiya caa kɛlɛ Hilikiya.
Hilikiya caa kɛlɛ Amsi, Amsi caa kɛlɛ Pani, Pani caa kɛlɛ Semɛɛ.
Semɛɛ caa kɛlɛ Malii, Malii caa kɛlɛ Musi, Musi caa kɛlɛ Melali, Melali caa kɛlɛ Lefii.
Pa tɛɛtʋnaa Lefii nyǝ́ma lɛlaa ká lakaɣana tǝma lɛnna tǝnaɣa Yuta nyǝ́ma Ɩsɔ tǝsɛɛlɛ taa.
Alɔŋ na ɩ lʋlʋɣʋ nyǝ́ma pa tǝmlɛ ntɛ́ tɔla na tulaalʋnaa pǝ kɔtasɩ lapʋ. Mpɛ pa tike pa paasaɣana na Ɩsɔ wontu kɛ Ɩsɔ tǝsɛɛlɛ taa, na pá lakɩ Ɩsɛɣɛlɩ nyǝ́ma ɩsaɣatʋ taɣanʋɣʋ kɔtasɩ kɛ teitei ɩsɩɩ Ɩsɔ tǝmlɛ tʋ Moisi ka sɩɩʋ tɔ.
Alɔŋ pǝyalʋ kɛlɛ Ɩlasaa, Ɩlasaa pǝyalʋ kɛlɛ Pɛnhasɩ, Pɛnhasɩ pǝyalʋ kɛlɛ Apisuwa.
Apisuwa pǝyalʋ kɛlɛ Puki. Puki pǝyalʋ kɛlɛ Usi, Usi pǝyalʋ kɛlɛ Selaya.
Selaya pǝyalʋ kɛlɛ Melayɔtɩ, Melayɔtɩ pǝyalʋ kɛlɛ Amaliya, Amaliya pǝyalʋ kɛlɛ Ahitupi.
Ahitupi pǝyalʋ kɛlɛ Satɔkɩ, Satɔkɩ pǝyalʋ kɛlɛ Ahimaasɩ.
Tɛtʋ hɔɣɔlǝŋ wei ɩ taa Alɔŋ piitim nyǝ́ma mpa pa kɛ́ Kehatɩ lʋlʋɣʋ nyǝ́ma tɔ paa wɛɛ tɔɣɔlɔ. Mpɛɣɛ pa tɔwa tɛtɛ na pá caalɩ-wɛɣɛ pa tɛtʋ cɛlʋɣʋ.
Pa cɛla-wɛɣɛ Yuta tɛtʋ ɩcatɛ Hepǝlɔŋ na tǝ nɔnɔkila tǝtiikile.
Ama Yefune pǝyalʋ Kalɛpʋ kɛ paa tɛma cɛlʋɣʋ kɛ tawa taa acalɛɛ na pǝ halǝmnaa.
Alɔŋ lʋlʋɣʋ nyǝ́ma yʋlʋkʋlaa tǝcɔɔsǝlɛnaa na pǝ nɔnɔkila tǝtiikilenaa mpa paa hikaa tɔɣɔlɛ Hepǝlɔŋ, na Lipina, na Yatii, na Ɩsǝtemʋwa, na Hileŋ, na Tepii, na Akaŋ, na Pɛtɩ-Sɛmɛsɩ. Pɛncamɛɛ kpekǝle hɔɣɔlʋɣʋ taa nyǝ́ma hǝla ntɛ́ Kepa, na Alemɛtɩ, na Anatɔtɩ. A kpɛnta acalɛɛ naanʋwa na tooso.
<range>
<range>
<range>
Pa tɔwa tɛtɛ na pá ha Kehatɩ lʋlʋŋ yǝlaa lɛlaa kɛ acalɛɛ naanʋwa wei tɔɣɔlɛ. Ɩfǝlayim, na Taŋ, na Manasee kpekǝle hɔɣɔlʋɣʋ lɛŋkʋ ŋku kʋ wɛnna ilim tǝtʋlɛ tɔɔ tɔ.
Na Kɛɛsɔŋ lʋlʋŋ yǝlaa náá hiki acalɛɛ naanʋwa na tooso tɔtɔɣɔ Ɩsakaa nyǝ́ma, na Asɛɛ nyǝ́ma, na Nɛfǝtali nyǝ́ma, na Manasee kpekǝle hɔɣɔlʋɣʋ lɛŋkʋ nyǝ́ma mpa pa wɛ Pasaŋ tɔ pa tɛtʋ taa.
Tɛtɛ kɛ́ pa tɔwa na pá ha Melali lʋlʋŋ yǝlaa kɛ acalɛɛ naanʋwa na naalɛ. Lupɛŋ nyǝ́ma na Katɩ nyǝ́ma na Sapulɔŋ nyǝ́ma pa tɛtʋnaa taa kɛ́ a wɛɛ.
Lefii lʋlʋŋ nyǝ́ma kɛ Ɩsɛɣɛlɩ nyǝ́ma hawa acalɛɛ anɩ na a nɔnɔkila halǝmnaa.
Tɛtɛ kɛ́ pa tɔwa na pá talǝna Yuta na Simiyɔŋ na Pɛncamɛɛ pa tɛtʋnaa taa acalɛɛ nna a tɔm paa yɔɣɔtaa tɔ.
Yʋlʋkʋlaa tǝcɔɔsǝlɛnaa acalɛɛ nna Kehatɩ lʋlʋŋ yǝlaa hikaa tɔ a hǝla ntɔ. Ɩfǝlayim tɛtʋ taa nyǝ́ma ntɛ́ Sikɛm kɛ pulasɩ hɔɣɔlʋɣʋ taa, na Kesɛɛ na Yɔkǝneyam na Pɛtɛ-Holoŋ na Ayalɔŋ, na Katɩ-Limɔŋ. Manasee kpekǝle hɔɣɔlʋɣʋ lɛŋkʋ nyǝna ntɛ́ Anɛɛ na Pileyam. Acalɛɛ anɩ na a nɔnɔkila halǝmnaa kɛ pá cɛla-wɛ.
<range>
<range>
<range>
<range>
Acalɛɛ nna Kɛɛsɔŋ kpekǝle yǝlaa hikaa tɔɣɔlɔ, Manasee kpekǝle hɔɣɔlʋɣʋ lɛŋkʋ taa nyǝna ntɛ́ Kolaŋ na Asǝtalɔtɩ kɛ Pasaŋ taa. Ɩsakaa tɛtʋ taa nyǝna ntɛ́ Ketɛɛsɩ na Tapǝlatɩ na Lamɔtɩ, na Anem. Asɛɛ tɛtʋ nyǝna ntɛ́, Masaalɩ, na Apǝtɔŋ, na Hukɔkɩ, na Lehopɩ. Nefǝtali tɛtʋ taa nyǝna ntɛ́ Ketɛɛsɩ kɛ Kalilee taa na Hammɔŋ na Kiliyatayim. Acalɛɛ anɩ na a nɔnɔkila halǝmnaa kɛ pa hawa.
<range>
<range>
<range>
<range>
<range>
Lefii tʋ Melali lʋlʋŋ nyǝ́ma lɛlaa ná hika acalɛɛ nna tɔɣɔlɔ. Sapulɔŋ tɛtʋ taa nyǝna ntɛ́ Limmono na Tapɔɔ. Lupɛŋ tɛtʋ taa nyǝna nna a wɛ Yaatanɩ pɔɣɔ waalɩ kɛ Yeliko ɩsɛntaa tɔɣɔlɛ. Pesɛɛ kɛ wʋlaɣa tɛtʋ hɔɣɔlʋɣʋ taa, na Yahasɩ, na ketemɔtɩ, na Mefaatɩ. Katɩ tɛtʋ taa nyǝna ntɛ́ Lamɔtɩ kɛ Kalaatɩ taa, na Mahanayim na Hɛsǝpɔŋ na Yasɛɛ. Acalɛɛ anɩ na a nɔnɔkila halǝmnaa kɛ pa hawa.
<range>
<range>
<range>
<range>
Apalʋpiya liɣiti kɛ́ Ɩsakaa lʋlaa. Mpɛɣɛlɛ, Tola, na Pufa, na Yasupi, na Similoŋ.
Tola lʋlʋŋ na pa nyɔɔŋ nyǝ́ma ntɛ́, Usi, na Lefaya, na Yeliyɛlɩ, na Yamayi, na Ɩpǝsam, na Semuwɛlɩ. Paa kɛ́ kpelikpeka nyǝ́ma kɛ pa yǝlaa taa kɛ́. Na paa wɛ iyisi hiu na naalɛ na nasǝtoso (22600) kɛ Tafiiti waatʋ taa.
Usi pǝyalʋ kɛlɛ Ɩsǝlahiya. Ɩsǝlahiya pǝyalaa Mikayɛɛlɩ, na Opatiya, na Sowɛɛlɩ, na Ɩsiya paa kɛ́ lʋlʋŋ nyɔɔŋ nyǝ́ma.
Yoolaa nyɔɔŋ nyǝ́ma ka wɛ apalaa iyisi hiu na naanʋwa na naatoso (36000) kɛ́, na pa faɣa-wɛ na pǝ́ kɛɛsǝna pa lʋlʋŋ na pa tɛɛsɩ. Pǝyele paa wɛna alaa na piya paɣalɛ kɛ́.
Ɩsakaa kpeka yǝlaa kpelikpeka nyǝ́ma lɛlaa mpa pa hǝla wɛ kʋkalʋɣʋ takǝlaɣa taa tɔ pa wɛ yʋlʋnyɔɔŋ iyisi nɩɩnaasa na naatosompɔɣɔlaɣa (87000) kɛ́.
Apalʋpiya tooso kɛ Pɛncamɛɛ lʋlaa. Mpɛɣɛlɛ Pela, na Pekɛɛ, na Yetiyayɛlɩ.
Pela náá wɛna piya kakpasɩ kɛ́. Mpɛɣɛlɛ, Ɩsǝpɔŋ, na Usi, na Usiyɛlɩ, na Yelimɔtɩ, na Ili. Paa kɛ́ kpelikpeka nyǝ́ma kɛ́. Mpɛ pa pǝsǝna pa lʋlʋŋ nyɔɔŋ nyǝ́ma. Na pa hǝla wɛ kʋkalʋɣʋ takǝlasɩ taa kɛ́ yʋlʋnyɔɔŋ iyisi hiu na naalɛ na hiu na naanʋwa na liɣiti (22034).
Pekɛɛ piya ntɛ́, Semila, na Yowasɩ, na Ɩliyesɛɛ, na Ɩliyohenayi, na Omili, na Yelemɔtɩ, na Apiya, na Anatɔtɩ, na Alemɛtɩ. Pa tǝnaɣa mpʋ
paa kɛ́ kpelikpeka nyǝ́ma kɛ́. Mpɛ pa pǝsǝna pa lʋlʋŋ nyɔɔŋ nyǝ́ma. Pa hǝla wɛ kʋkalʋɣʋ takǝlasɩ taa kɛ́ yʋlʋnyɔɔŋ iyisi hiu na ŋmʋnʋɣʋ (20200).
Yetiyayɛlɩ pǝyalʋ kɛlɛ Pilehaŋ. Pilehaŋ piya ntɛ́ Yewusi, na Pɛncamɛɛ, na Ɩhuti, na Kenaana, na Setaŋ, na Taasisi, na Ahisaha.
Yayɛlɩ piya mpɛ pa tǝna, paa kɛ́ kpelikpeka nyǝ́ma kɛ́. Mpɛ pa pǝsǝna pa lʋlʋŋ nyɔɔŋ nyǝ́ma na pa taa ka wɛ yoolaa iyisi naanʋwa na naatosompɔɣɔlaɣa na ŋmʋnʋɣʋ (17200). Na pa sɔɔlʋ pɩɩwa sɩ pá yoo.
Iii*fa* pǝyalaa ntɛ́ Supim na Hupim. Ahɛɛ pǝyalʋ kɛlɛ Husim.
Nɛfǝtali pǝyalaa ntɛ́ Yasiyɛlɩ, na Kuni, na Yesɛɛ, na Salum. Pila saalǝnaa ntɛ́.
Manasee piya ntɛ́ Asǝliyɛlɩ, na Makii. Mpɛɣɛ ɩ alʋ naalɛ nyǝŋ Silii tʋ lʋla-ɩ. Ɩlɛna Makii náá lʋlɩ Kalaatɩ.
Ḿpʋ́ɣʋ́ Makii cáá alaa kɛ Hupim na Supim. Ɩ ká wɛna neu kɛ́ na pá yaakɩ-ɩ sɩ Maaka. Makii ká wɛna pǝyalʋ naalɛ nyǝŋ na pá yaakɩ-ɩ sɩ Selofatɩ. Alʋpiya kɛ Selofatɩ ná lʋlaa.
Ḿpʋ́ɣʋ́ Makii alʋ Maaka tasa apalʋpǝyaɣa kɛ lʋlʋɣʋ na ɩ́ yaa-kɛ sɩ Pɛlɛsɩ. Ɩ tasa lɛŋka, ɩlɛna ɩ́ yaa kɛlɛ sɩ Sɛlɛsɩ. Ntɛna Sɛlɛsɩ náá lʋlɩ Ulam na Lekem.
Ulam pǝyalʋ kɛlɛ Petaŋ. Makii pǝyalʋ Kalaatɩ wei ɩ kɛ́ Manasee saalɩ tɔ ɩ lʋlʋɣʋ nyǝ́ma ntɛ́.
Kalaatɩ neu alʋ nyǝŋ Hammoleketɩ ná lʋlǝna ntɛɣɛ Ɩsotɩ na Apiyesɛɛ, na Mala.
Semita pǝyalaa ntɛ́ Ahiyaŋ, na Sekem, na Liki, na Aniyaŋ.
Ɩfǝlayim kʋlʋlaa ntɛ́ Sutela, na Pelɛtɩ, na Tahatɩ, na Ɩlata, na Tahatɩ,
na Sapatɩ, na Sutela. Ɩfǝlayim pǝyalaa lɛlaa ntɛ́ Ɩsɛɛ na Ɩlatɩ. Mpɛ paa maɣasǝna sɩ pa lɛɛkǝɣɩ Katɩ hɔɣɔlʋɣʋ taa nyǝ́ma kalǝkǝŋ na pɛlɛ pá kʋ-wɛ.
Ḿpʋ́ɣʋ́ Ɩfǝlayim caɣa lǝyaɣa na pǝ́ leeli na ɩ nyǝ́ma kɔɔ ɩ puɣusuɣu.
Pǝlɛ pǝ waalɩ ɩ́ tasa ɩ alʋ kɛ nyǝm na ɩ́ lʋlɩ apalʋpǝyaɣa na ɩ́ ha-kɛ sɩ Peliya*fa*. Mpi tɔ, ɩ tǝyaɣa ka wɛ wahala taa kɛ́.
Ɩ lʋla alʋpǝyaɣa tɔtɔ, pá yaa-kɛ sɩ Sela. Nkɛ ká ŋmana Pɛtɩ-Holoŋ ɩsɔtaa na pǝtɛɛ na Usaŋ-Sela.
Peliya kʋlʋlaa ntɛ́ Lefa, na Lesɛfɩ, na Tela, na Tahaŋ,
na Lataŋ, na Amihuti, na Ɩlisama,
na Nuŋ, na Yosuwee.
Acalɛɛ nna Ɩfǝlayim nyǝ́ma hikaa sɩ pá caɣa tɔɣɔlɛ Petɛɛlɩ na pǝ cɔlɔ acalɛɛ. Na Naalaŋ na ilim tǝlɩɩlɛ tɔɔ, na Kesɛɛ na pǝ cɔlɔ acalɛɛ na ilim tǝtʋlɛ tɔɔ. Na Sikɛm, na Aya pǝ hɛkʋ taa hɔɣɔlʋɣʋ na pǝ cɔlɔ acalɛɛ.
Manasee lʋlʋɣʋ nyǝ́ma acalɛɛ ntɛ́ Pɛtɩ-Seyaŋ, na Taanakɩ, na Mekito, na Tɔɔɔ, na pǝ cɔlɔ acalɛɛ. Yakɔpʋ pǝyalʋ Yosɛɛfʋ lʋlʋɣʋ nyǝ́ma acalɛɛ ntɛ́.
Asɛɛ pǝyalaa ntɛ́ Ɩmǝna, na Ɩsefa, na Ɩsefi, na Peliya. Pa neu alʋ nyǝŋ ntɛ́ Sela.
Peliya pǝyalaa ntɛ́ Hepɛɛ na Malǝkǝyɛlɩ. Malǝkǝyɛlɩ ŋmana Piisayitɩ ɩcatɛ.
Hepɛɛ pǝyalaa ntɛ́ Yafǝlɛtɩ, na Semɛɛ, na Hotam, na pa neu alʋ nyǝŋ Suwa.
Yafǝlɛtɩ pǝyalaa ntɛ́ Pasakɩ, na Pimalɩ, na Asefatɩ.
Semɛɛ pǝyalaa ntɛ́ Ahi, na Loka, na Hupa, na Alam.
Ɩ neu Hotam pǝyalaa ntɛ́ Sofa, na Ɩmǝna, na Selɛsɩ, na Amalɩ.
Sofa pǝyalaa ntɛ́ Suwa, na Haanefɛɛ, na Suwaalɩ, na Peeli, na Ɩmǝla.
Pesɛɛ, na Hotɩ, na Samma, na Silesa, na Ɩtǝlaŋ, na Peela.
Ɩtǝlaŋ pǝyalaa ntɛ́ Yefune, na Pisepa, na Ɩla.
Ulla pǝyalaa ntɛ́ Ala, na Hanǝyɛlɩ, na Lisiya.
Asɛɛ lʋlʋɣʋ nyǝ́ma ntɛ́ pa tǝnaɣa mpʋ. Paa kɛ́ nyɔɔŋ nyǝ́ma kʋpampama kɛ́, na pá wɛna kpelikpeka. Pa ŋmaa pa hǝla kɛ yoolaa kʋkalʋɣʋ takǝlaɣa taa sɩ pa taa wɛ yoolaa yʋlʋnyɔɔŋ iyisi hiu na naatoso (26000).
Pɛncamɛɛ pǝyalaa ka wɛ kakpasɩ kɛ́. Kancaalaɣa nyǝŋ ntɛ́ Pela, Pela waalɩ kɛ́ Asǝpɛɛlɩ, Asǝpɛɛlɩ waalɩ kɛ́ Ala,
Ala waalɩ kɛ́ Noha, Noha waalɩ kɛ́ Lafa.
Pela pǝyalaa ntɛ́ Ataa, na Kelaa, na Apihutɩ.
Na Apisuwa, na Naamaŋ, na Ahowa,
na Kelaa, na Sefufaŋ, na Hulam.
Ɩhutɩ pǝyalaa ntɛ́ Kepa ɩcatɛ nyǝ́ma tɛɛsɩ nyɔɔŋ nyǝ́ma. Ḿpʋ́ɣʋ́ pa pona-wɛɣɛ Manahatɩ na toŋ. Pa hǝla ntɛ́,
Naamaŋ, na Ahiya, na Kelaa. Usa na Ahihuti pa caa kɛlɛ Kelaa. Ɩnɩ ɩ tiikina-wɛɣɛ pa kuuu waatʋ.
Ḿpʋ́ɣʋ́ Salayim tɔɣɔna ɩ alaa naalɛ, Husim, na Paala. Pǝ waalǝɣɩ ɩ kpaɣa Mowapʋ
tɛtʋ taa kɛ́ alʋ lɛlʋ, pa yaa-ɩ sɩ Hotɛsɩ. Ɩ́lɛ́ ɩ lʋlʋna Yopapɩ, na Sipiya, na Mesa, na Malǝkam,
na Yewusɩ, na Sakiya, na Miima. Ɩ pǝyalaa pǝsǝna lʋlʋŋ nyɔɔŋ nyǝ́ma.
Salayim alʋ Husim ka lʋla-ɩ piya naalɛɣɛ kancaalaɣa kɛ́. Mpɛɣɛlɛ, Apitupɩ, na Ɩlǝpaalɩ.
Ɩlǝpaalɩ pǝyalaa ntɛ́ Hepɛɛ, na Misam, na Semɛtɩ. Semɛtɩ ŋmana Ono, na Lotɩ pǝ acalɛɛ na pǝ cɔlɔ nyǝna.
Ḿpʋ́ɣʋ́ Ayalɔŋ lʋlʋŋ nyɔɔŋ nyǝ́ma Peliya, na Sema pa tɔɣɔna Katɩ nyǝ́ma.
Peliya pǝyalaa ntɛ́ Ahiyo, na Sasakɩ, na Yelemɔtɩ, na Sepatiya, na Alatɩ, na Ɩtɛɛ, na Mikayɛɛlɩ, na Ɩsepa, na Yoha.
<range>
<range>
Ɩlǝpaalɩ pǝyalaa ntɛ́ Sepatiya, na Mesulam, na Hisǝki, na Hepɛɛ, na Ɩsemelayi, na Ɩsǝliya, na Yopapɩ.
<range>
Simeyi pǝyalaa ntɛ́ Yakim, na Sikǝli, na Sapǝti, na Ɩliyenayi, na Siletayi, na Ɩliyɛlɩ, na Ataya, na Pelaya, na Similatɩ.
<range>
<range>
Sasakɩ pǝyalaa ntɛ́, Ɩsepaŋ, na Ɩpɛɛ, na Ɩliyɛlɩ, na Apǝtɔŋ, na Sikǝli, na Hanaŋ, na Hananiya, na Ɩlam, na Anetotiya, na Ɩfǝteya, na Penuwɛlɩ.
<range>
<range>
<range>
Yelowam pǝyalaa ntɛ́ Sameselayi, na Sehaliya, na Ataliya, na Yalesiya, na Ɩliya, na Sikǝli.
<range>
Pa kpeka lʋlʋŋ nyɔɔŋ nyǝ́ma ntɛ́ na pǝ kɛɛsǝna pa waatʋnaa, na pá wɛ Yosalɛm taa.
Kapawɔŋ ɩcatɛ ŋmalʋ na ɩ alʋ Maaka paa caɣa Kapawɔŋ ɩcatɛ ntɛ́ tǝ taa kɛ́.
Ɩ pǝyalʋ kancaalaɣa nyǝŋ hǝtɛ ntɛ́ Apǝtɔŋ. Ɩ pǝyalaa lɛlaa hǝla ntɛ́ Suuu, na Kisi, na Paalɩ, na Natapɩ,
na Ketɔɔ, na Ahiyo, na Sekɛɛ,
na Mikǝlɔtɩ. Sima caa kɛlɛ. Panɛ ɩnɩ pa caɣa pa nyǝ́ma kiŋ kɛ Yosalɛm kɛ́ ɩsɩɩ pa tɛɛtʋnaa.
Nɛɛ pǝyalʋ kɛlɛ Kisi, na Kisi pǝyalʋ kɛlɛ Sayuli. Sayuli pǝyalaa ntɛ́ Sonataŋ, na Malǝkisuwa, na Apinatapɩ, na Ɩsepaalɩ.
Sonataŋ pǝyalʋ kɛlɛ Melipaalɩ. Melipaalɩ nyǝŋ ntɛ́ Mika.
Mika pǝyalaa ntɛ́ Pitɔŋ, na Melɛkɩ, na Taleya, na Ahasɩ.
Ahasɩ pǝyalʋ kɛlɛ Yowata. Yowata pǝyalaa ntɛ́ Alemɛtɩ, na Asǝmafɛtɩ, na Simili. Simili pǝyalʋ kɛlɛ Mosa.
Mosa pǝyalʋ kɛlɛ Pineya, Pineya pǝyalʋ kɛlɛ Lafa, Lafa pǝyalʋ kɛlɛ Ɩlasaa, Ɩlasaa pǝyalʋ kɛlɛ Asɛɛlɩ.
Asɛɛlɩ pǝyalaa wɛ naatoso, pa hǝla ntɛ́ Asǝlikam, na Pokulu, na Ɩsǝmayɛlɩ, na Seyaliya, na Opatiya, na Hanaŋ.
Asɛɛlɩ neu ntɛ́ Ɩsɛkɩ. Ɩsɛkɩ pǝyalʋ kancaalaɣa nyǝŋ ntɛ́ Ulam, naalɛ nyǝŋ ntɛ́ Yewusi, tooso nyǝŋ ntɛ́ Ɩlifelɛtɩ.
Ulam pǝyalaa kɛ kpelikpeka nyǝ́ma kɛ́ na tɔtɔlaa. Pa wɛna piya na saalǝnaa kɛ sɔsɔm. Pa tǝna pa wɛ yʋlʋnyɔɔŋ nɩɩnʋwa na nɩɩlɛ na naanʋwa (150). Pɛncamɛɛ nyǝ́ma taa kɛ́ pa tǝna ɩsǝntɔ pa wɛɛ.
Ḿpʋ́ɣʋ́ pa tʋ Ɩsɛɣɛlɩ nyǝ́ma hǝla kɛ pa awulaa takǝlasɩ taa ɩsɩɩ pa kpeka tǝŋa tǝma tɔ. Yuta nyǝ́ma wakǝlǝna Ɩsɔ, ɩlɛna Papiloni nyǝ́ma kuu-wɛ.
Ɩsɛɣɛlɩ nyǝ́ma kɛ yem, na kɔtǝlaa, na Lefii nyǝ́ma, na Ɩsɔ tǝsɛɛlɛ taa tǝmlataa caalǝna mǝlʋɣʋ kɛ pa ɩcatɛ taa, na pá mʋ pa tɛtʋnaa.
Yuta nyǝ́ma, na Pɛncamɛɛ nyǝ́ma, na Ɩfǝlayim nyǝ́ma, na Manasee nyǝ́ma taa yǝlaa mǝlǝna Yosalɛm taa na pá caɣa.
Yuta kpekǝle tʋ Utayi ka wɛɛ, Utayi caa kɛlɛ Amihuti, Amihuti caa kɛlɛ Omili, Omili cɔsɔ kɛlɛ Imili, Imili cɔsɔ cɔsɔ kɛlɛ Pɛlɛsɩ kpekǝle tʋ Pani.
Sela kpekǝle tʋ Asaya wei ɩ kɛ́ pa lʋlʋɣʋ kancaalaɣa pǝyaɣa tɔ ɩ́ na ɩ pǝyalaa paa wɛɛ.
Na kpekǝle ntɛ́ tǝ tʋ Yeuwɛlɩ ka wɛɛ tɔtɔ. Yuta nyǝ́ma mpa paa wɛ Yosalɛm tɔ paa wɛ yʋlʋnyɔɔŋ nasǝtoso na nɩɩnaasa na naanʋwa (690).
Pɛncamɛɛ kpekǝle taa tʋ Salu ka wɛɛ. Salu ɩnɩ ɩ caa kɛlɛ Mesulam. Mesulam caa kɛlɛ Hotafiya, Hotafiya cɔsɔ kɛlɛ Hasenuwa.
Na Yelowam pǝyalʋ Ɩpǝneya, na Usi pǝyalʋ Ɩla. Mikili saalɩ kɛlɛ. Na Sefatiya pǝyalʋ Mesulam, Lewɛlɩ saalɩ kɛlɛ. Pǝ́cɔ́ Ɩpǝna saalɩ kʋlɛlʋɣʋ tɔtɔɣɔlɛ.
Pa tǝna paa kɛ́ pa lʋlʋŋ nyɔɔŋ nyǝ́ma kɛ́. Pɛncamɛɛ nyǝ́ma mpa pa wɛ Yosalɛm tɔ pa wɛ yʋlʋnyɔɔŋ nasǝnaasa na nɩɩnʋwa na nɩɩlɛ na naanʋwa na naatoso (956).
Kɔtǝlaa looŋa taa nyǝ́ma ntɛ́ Yetaya, na Yoyalipɩ, na Yakɛŋ,
na Yuta nyǝ́ma Ɩsɔ tǝsɛɛlɛ paasǝnlʋ Asaliya. Asaliya cɔsɔnaa ntɛ́ Hilikiya, na Mesulam, na Satɔkɩ, na Melayɔtɩ, na Ahitupi,
na Ataya. Ataya cɔsɔnaa ntɛ́ Yelowam, na Pasehuu, na Malǝkiya, na pǝ́ kaasɩ tɔtɔɣɔ Masayi. Masayi cɔsɔnaa ntɛ́ Atiyɛlɩ, na Yasela, na Mesulam, na Mesilemitɩ, na Ɩmɛɛ.
Na pǝ́ sɔɔsǝna kɔtǝlaa lɛlaa na pa lʋlʋŋ nyɔɔŋ nyǝ́ma. Pa wɛ yʋlʋnyɔɔŋ iyaɣa na nasǝtoso na nɩɩnʋwa na nɩɩtoso (1760). Pa tǝnaɣa mpʋ pa kɛ́ kpelikpeka nyǝ́ma kɛ́, na pá paasǝɣǝna Yuta nyǝ́ma Ɩsɔ tǝsɛɛlɛ tǝmlɛ.
Lefii nyǝ́ma looŋa taa tʋ ntɛ́ Semaya, na ɩ cɔsɔnaa ntɛ́ Hasupɩ, na Asǝlikam, na Melali kpekǝle tʋ Hasapiya.
Na pǝ́ kaasɩ tɔtɔɣɔ Pakǝpakaa, na Hɛlɛsɩ, na Kalalɩ, na Mataniya. Mataniya cɔsɔnaa ntɛ́ Mika, na Sikǝli, na Asafɩ.
Ɩlɛna pǝ́ kaasɩ tɔtɔɣɔ Opatiya, na ɩ́lɛ́ ɩ cɔsɔnaa Semaya, na Kalalɩ, na Yetutuŋ. Na Asa pǝyalʋ Pelekiya, wei ɩ kɛ́ Ɩlǝkana saalɩ, na ɩ́ wɛ hɔɣɔlʋɣʋ ŋku kʋ tamsǝna Netofa ɩcatɛ tɔ kʋ taa tɔ.
Nɔnɔɔsɩ taŋlaa taa ka wɛ nyʋɣʋ tʋ Salum na ɩ newaa Akupi, na Talǝmɔŋ, na Ahimaŋ.
Pa lʋlʋɣʋ nyǝ́ma lakǝna tǝmlɛ kɛ halǝna saŋa kɛ wulaʋ nɔnɔɣɔ ŋka ka wɛ ilim tǝlɩɩlɛ tɔ. Pa cɔsɔnaa ka taŋaɣana Lefii nyǝ́ma tǝsikile nɔnɔɔsɩ.
Kolee pǝyalʋ Salum, Apiyasafɩ saalɩ wei ɩ kɛ́ Kolee saalɩ kʋlɛlʋɣʋ tɔ, na Kolee ɩnɩ ɩ tǝyaɣa nyǝ́ma lɛlaa pá feŋaɣana tǝsulle nɔnɔɣɔ ɩsɩɩ pa cɔsɔnaa ká feŋuɣu Tacaa yǝlaa tǝsikile tɔ.
Ɩlasaa pǝyalʋ Pɛnhasɩ ka kɛna pa nyʋɣʋ tʋ kɛ lɔŋ. Mpi tɔ, Tacaa ká wɛ ɩ waalɩ kɛ́.
Meselemiya pǝyalʋ Sakalɩ ka kɛna tǝsulle nɔnɔɣɔ taŋlaa taa lɛlʋ tɔtɔ.
Nɔnɔɔsɩ taŋlaa mpa paa lǝsaa tɔ pa kpɛnta yʋlʋnyɔɔŋ ŋmʋnʋɣʋ na naanʋwa na naalɛ (212). Paa ŋmaawa pa hǝla kɛ pa acalɛɛ taa kɛ́. Na Tafiiti na Ɩsɔ kʋyɔɣɔtʋtʋ tɛlǝsʋlʋ Samiyɛɛlɩ pa lapǝna-wɛɣɛ naani na pá tʋ-wɛɣɛ tǝma anɩ.
Ḿpʋ́ɣʋ́ pa tɔka Tacaa tǝsɛɛlɛ nɔnɔɔsɩ taŋʋɣʋ tǝmlɛ na pá tɛlǝsǝɣɩ tǝma.
Ɩlɛna pá sɩɩ taŋlaa nyʋɣʋ nyǝ́ma kɛ Ɩsɔ tǝsɛɛlɛ kɔŋkɔmǝŋ liɣiti nɔnɔɔsɩ tɔɔ. Paa ilim tǝlɩɩlɛ hɔɣɔlʋɣʋ na pǝ tǝtʋlɛ nyǝŋkʋ, na pǝ ntɔɣɔŋ nyǝŋkʋ na pǝ mpǝtǝŋ nyǝŋkʋ.
Taŋlaa lɛlaa náá wɛ pa acalɛɛ taa kɛ́ na pá kɛɛsǝɣɩ na pá kɔŋ waatʋ waatʋ na pá sɔɔsǝɣɩ pa tɔɔ na pá sǝŋna-wɛɣɛ taŋʋɣʋ kɛ kʋyɛɛŋ naatosompɔɣɔlaɣa mpɔɣɔlaɣa.
Taŋlaa nyʋɣʋ nyǝ́ma liɣiti ka wɛ tam kɛ́ tǝtaŋlɛ. Mpɛɣɛlɛ Lefii nyǝ́ma mpa pa paasaɣana Yuta nyǝ́ma Ɩsɔ tǝsɛɛlɛ kutuluŋ lɛlǝŋ na pǝ kpancooŋ tɔ.
Ɩsɔ tǝsɛɛlɛ kiŋ kɛ pa hǝntaɣa. Mpi tɔ, mpɛ pa feŋiɣina-tɛ na pá tʋlǝɣɩ tǝ nɔnɔɔsɩ kɛ paa tanaŋ ŋku.
Lefii taŋlaa lɛlaa tǝmlɛ ntɛ́ Ɩsɔ sɛɛʋ wontu nti pa kɔŋaɣana na nti pa kpakaɣaa tɔ tǝ kalʋɣʋ.
Lɛlaa paasaɣana nyanasɩ kʋkaasasɩ na kɔtaɣa wontu na mʋlʋm na sʋlʋm na nim na tulaalʋnaa pǝ tɔm.
Ama kɔtǝlaa tike sitaɣana tulaalʋnaa.
Kolee kpekǝle tʋ Lefii tʋ Salum pǝyalʋ kancaalaɣa nyǝŋ Matitiya kɛlɛ tɔɣɔnaɣa kʋhaʋ kakalasɩ tʋlʋ.
Kehatɩ kpekǝle taa Lefii nyǝ́ma lɛlaa tʋkaɣana kɔtaɣa potopotonaa, mpa pa haakɩ Ɩsɔ kɛ́ paa kʋyakʋ kʋhɛɛsʋɣʋ ŋku tɔ.
Lefii lʋlʋɣʋ nyɔɔŋ nyǝ́ma mpa pa paasaɣana yontu tɔ pa tɛɛsɩ ka wɛ Yuta nyǝ́ma Ɩsɔ tǝsɛɛlɛ kutuluŋ lɛlǝŋ taa kɛ́. Pa fɛɩna tǝmlɛ lɛntɛ. Mpi tɔ, ilim na ahoo kɛ pa lakaɣa tǝmlɛ.
Lefii lʋlʋŋ nyɔɔŋ nyǝ́ma ntɛ́ na pǝ́ kɛɛsǝna pa waatʋnaa, na Yosalɛm taa kɛ páá wɛɛ.
Kapawɔŋ ɩcatɛ ŋmalʋ Yeiyɛlɩ na ɩ alʋ Maaka paa caɣa Kapawɔŋ ɩcatɛ taa kɛ́.
Ɩ pǝyalʋ kancaalaɣa nyǝŋ hǝtɛ ntɛ́ Apǝtɔŋ. Ɩ pǝyalaa lɛlaa ntɛ́ Suuu, na Kisi, na Paalɩ, na Nɛɛ, na Natapɩ,
na Ketɔɔ, na Ahiyo, na Sakalɩ, na Mikǝlɔtɩ.
Simam caa kɛlɛ Mikǝlɔtɩ. Panɛ ɩnɩ pa caɣa pa nyǝ́ma kiŋ kɛ́ Yosalɛm kɛ́, ɩsɩɩ pa kpeka yǝlaa.
Nɛɛ pǝyalʋ kɛlɛ Kisi, Kisi pǝyalʋ kɛlɛ Sayuli, Sayuli pǝyalaa ntɛ́ Sonataŋ, na Malǝkisuwa, na Apinatapɩ, na Ɩsepaalɩ.
Sonataŋ pǝyalʋ kɛlɛ Melipaalɩ, Melipaalɩ pǝyalʋ kɛlɛ Mika.
Mika pǝyalaa ntɛ́ Pitɔŋ, na Melekɩ, na Taleya.
Ahasɩ pǝyalʋ kɛlɛ Yayela, Yayela pǝyalaa ntɛ́ Mosa
na Mosa pǝyalʋ kɛlɛ Pineya, Pineya pǝyalʋ kɛlɛ Lefaya, Lefaya pǝyalʋ kɛlɛ Ɩlasaa, Ɩlasaa pǝyalʋ kɛlɛ Asɛɛlɩ.
Asɛɛlɩ pǝyalaa wɛ naatoso. Pa hǝla ntɛ Asǝlikam, na Pokulu, na Ɩsǝmayɛlɩ, na Seyaliya, na Opatiya, na Hanaŋ.
Ḿpʋ́ɣʋ́ kʋyakʋ nakʋlɩ Filiisi nyǝ́ma yoona Ɩsɛɣɛlɩ nyǝ́ma, na pá tɔɣɔnɩ-wɛ. Na pá kʋ́ pa taa paɣalɛ kɛ Kilipʋwa pʋɣʋ taa, na lɛlaa náá se.
Ɩlɛna pá tʋ́ Sayuli pa waalɩ na pá kʋ́ ɩ pǝyalaa Sonataŋ na Apinatapɩ, na Malǝkisuya.
Ḿpʋ́ɣʋ́ pǝ wiisina Sayuli na tɔtɔlaa kpǝlɩ-ɩ na pá yaɣa-ɩ nyǝmá.
Ɩlɛna ɩ́ tɔ́ ɩ yoou wontu tɔkʋlʋ sɩ: Kpɛɛ nyá laɣatɛ na ń tɛɛsɩ-m. Pǝ taa kɔɔ na Filiisi nyǝ́ma mpa pa ta nyɩ Ɩsɔ tɔ pá kɔɔ pa tɛɛsɩ-m na pá paana-m. Ama sɔɣɔntʋ kpa ɩ yoou wontu tɔkʋlʋ na ɩ́ kisi. Tǝnaɣalɛ Sayuli sika ɩ laɣatɛ na ɩ́ yele ɩ tɩ na ɩ́ hoti tǝ tɔɔ.
Yoou wontu tɔkʋlʋ nawa sɩ ɩ caa sǝpa, ɩlɛna ɩ́ hoti ɩ nyǝntɛ tɔɔ tɔtɔ na ɩ́ sɩ́.
Ɩsǝna Sayuli na ɩ pǝyalaa tooso pa kpɛnta sǝm tɔɣɔlɛ. Na kawulaɣa tǝyaɣa nyǝ́ma sɩɩ tǝnaɣa.
Ḿpʋ́ɣʋ́ Ɩsɛɣɛlɩ nyǝ́ma mpa paa wɛ tɛtɛkǝlɛ taa tɔ, pa nɩɩwa sɩ Sayuli na ɩ pǝyalaa pa sǝpa, na yoolaa ya. Ɩlɛna pá se na pá yele pa acalɛɛ na Filiisi nyǝ́ma polo na pá caɣa.
Tɛʋ fema na Filiisi nyǝ́ma polo sǝtaa wontu tɔɔsʋɣʋ. Ɩlɛna pá maɣana Sayuli na ɩ piya tooso kɛ Kilipʋwa pʋɣʋ taa.
Ḿpʋ́ɣʋ́ pa kpaɣa Sayuli yoou wontu na pá sɛtɩ ɩ nyʋɣʋ na pá kpeena. Ɩlɛna pá yasɩ pǝ tɔm kɛ pa tɛtʋ taa, na pa tɩɩŋ tɛɛ, na yǝlaa taa.
Pǝ waalɩ kɛ́ pa sɩɩ ɩ yoou wontu kɛ pa tɩɩŋ taa nakʋlɩ kʋ kutuluɣu taa. Ɩlɛna pá pusi ɩ nyʋmpɔɣɔlaɣa kɛ pa tʋɣʋ Takɔŋ kutuluɣu taa.
Ḿpʋ́ɣʋ́ Yapɛɛsɩ nyǝ́ma kɛ Kalaatɩ tɛtʋ taa nɩɩwa pǝ tǝna mpi Filiisi nyǝ́ma lapa Sayuli tɔ.
Ɩlɛna ɩcatɛ taa apalaa lɩɩ na pá polo pá kpaɣa ɩ́ na ɩ piya na pá kɔna Yapɛɛsɩ na pá pi-wɛɣɛ tʋɣʋ sɔsɔɔʋ tɛɛ na pá hɔkɔ nɔɔsɩ kɛ kʋyɛɛŋ naatosompɔɣɔlaɣa.
Sayuli ta tɔkɩ Tacaa kʋsǝsɩɩtʋ pǝyele ɩ yela Ɩsɔ kɛ́ yɔɣɔtǝnaʋ na ɩ́ sʋsɩ kɔɣɔnaŋ na ɩ́ yɔɣɔtǝna atɛ tʋ tɔɣɔ ɩ sǝpa. Tacaa kʋ-ɩ ḿpʋ́ɣʋ́, ɩlɛna ɩ́ cɛla kawulaɣa kɛ Sesee pǝyalʋ Tafiiti.
<range>
Ḿpʋ́ɣʋ́ Ɩsɛɣɛlɩ yǝlaa tǝna kota Tafiiti kiŋ kɛ Hepǝlɔŋ na pá tɔmɩ-ɩ sɩ: Tǝ kɛ́ calǝm kʋlʋmǝm na tɔɣɔnʋɣʋ kʋlʋmʋɣʋ kɛ́.
Hatoo waatʋ wei Sayuli ka kɛ́ wulaʋ tɔ, nyaa kɛna Ɩsɛɣɛlɩ yoolaa nyʋɣʋ tʋ. Halɩ Tacaa nyá Ɩsɔ tɔ́ sɩ, nyaa tɔɣɔna ɩ yǝlaa Ɩsɛɣɛlɩ nyǝ́ma tɔɔ kɛ́ kawulaɣa.
Ḿpʋ́ɣʋ́ Ɩsɛɣɛlɩ sɔsaa tǝna pola Tafiiti kiŋ kɛ Hepǝlɔŋ na pá na-ɩ pá pɛɛlɩ nɔɣɔ kɛ Tacaa kiŋ. Ɩlɛna pá kpa Tafiiti kɛ Ɩsɛɣɛlɩ wulaʋ kɛ teitei ɩsɩɩ Ɩsɔ ka heeluɣu Samiyɛɛlɩ na ɩ́ yɔɣɔtɩ tɔ.
Ḿpʋ́ɣʋ́ Tafiiti na Ɩsɛɣɛlɩ nyǝ́ma tǝna pa polaa sɩ pa nyalǝɣɩ Yosalɛm. Pa yaakaɣa ɩcatɛ ntɛ́ sɩ Yepusi, na Yepusi nyǝ́ma ka wɛnna tǝ taa.
Ntɛna pá tɔ́ Tafiiti sɩ: N kaa sʋʋ tá ɩcatɛ taa. Paa na mpʋ na Tafiiti náá lɛɛkɩ Siyɔŋ koluŋa ɩcatɛ. Ɩlɛna pá ha-tɛɣɛ hǝtɛ sɩ Tafiiti tɛ.
Tafiiti ka yɔɣɔtaa kɛ́ sɩ: Ye wei ɩ laala Yepusi tʋ kɛ kʋɣʋ pʋntʋ ká lana yoolaa nyʋɣʋ tʋ. Ntɛna Seluya pǝyalʋ Sowapɩ laalɩ yoonaʋ, na ɩ́ pǝsɩ yoolaa nyʋɣʋ tʋ.
Ɩlɛna Tafiiti caɣa koluŋa ɩcatɛ taa. Pǝ tɔɔ kɛ́ pa ha-tɛ sɩ Tafiiti tɛ.
Ḿpʋ́ɣʋ́ ɩ ŋmawa na ɩ́ cɔɔ ɩcatɛ kɛ pǝ kpaɣaʋ Milo tɔ na pǝ́ cɔɔ na pǝ ta. Ɩlɛna Sowapɩ náá taɣanǝɣɩ ɩcatɛ kakaasaɣa.
Ɩlɛna Tafiiti toŋ sɔɔsǝɣɩ na pǝ́ puki. Mpi tɔ, Ɩsɛɣɛlɩ Ɩsɔ ka wɛ ɩ waalɩ kɛ́.
Ɩsɛɣɛlɩ yǝlaa tǝna ka kpana Tafiiti kɛ wulaʋ, ɩsɩɩ Tacaa ka yɔɣɔtʋɣʋ tɔ. Ɩlɛna pɛlɛ pá nɩɩna-ɩ teu kɛ ɩ kawulaɣa waatʋ tǝna. Halɩ ɩ yoolaa sɔsaa hǝla ntɔ.
Ɩ yoolaa ntɛ́: Yoolaa hiu na naanʋwa kpekǝle nyʋɣʋ tʋ Hakǝmoni tʋ pǝyalʋ Ɩsepaalɩ. Kʋyakʋ nakʋlɩ ɩnɩ ɩ ká sulina yǝlaa ŋmʋnʋɣʋ na nɩɩnʋwa (300) na ŋmantaaɣa kɛ yoou kʋlʋmʋɣʋ taa, na ɩ́ kʋ́ pa tǝna.
Ɩsepaalɩ waalɩ kɛ́ Ahʋwa tʋ Toto pǝyalʋ Ɩlasaa. Ɩlasaa ka kɛna kpelikpeka nyǝ́ma tooso taa lɛlʋ.
Ɩnɩ ɩ ka wɛnna Tafiiti kiŋ kɛ Pa-Tamim kɛ waatʋ wei Filiisi nyǝ́ma lɩɩwa Ɩsɛɣɛlɩ nyǝ́ma kɛ yoonaʋ na pɛlɛ pá se kolontunaa tɔ. Tɔɣɔnaɣa pee taalɛ natǝlɩ tɩɩ wɛ tǝna.
Na ɩ́ na ɩ yoolaa pá sǝŋ halǝm hɛkʋ taa, na pá yoona Filiisi nyǝ́ma, na Tacaa yele na Ɩsɛɣɛlɩ nyǝ́ma kǝlɩ pa kolontunaa.
Ḿpʋ́ɣʋ́ kʋyakʋ nakʋlɩ yǝlaa hiu na naanʋwa kpekǝle yǝlaa tooso pola Atulam kʋkpamʋɣʋ pʋ́ʋ́ɣʋ́ cɔlɔ, na pá maɣana Tafiiti. Mpi tɔ, Filiisi nyǝ́ma ka pɩɩla Lefayi nyǝ́ma tɛtɛkǝlɛ taa kɛ́.
Na Tafiiti náá wɛ koluŋa ɩcatɛ taa kɛ́ ɩ tǝŋmɛllɛ na Filiisi nyǝ́ma nyʋɣʋ tʋ sɔsɔ wɛ Pɛtǝlɛhɛm.
Ḿpʋ́ɣʋ́ lʋkɔtʋ kpa Tafiiti na ɩ́ tɔ sɩ: Awe kɔŋna-m Pɛtǝlɛhɛm ɩcatɛ nɔnɔɣɔ lɔkɔ lʋm na má nyɔɔ?
Ntɛna yoolaa tooso faɣana Filiisi nyǝ́ma yoolaa taa na pá polo pá cosi lɔkɔ ɩnɩ ɩ taa lʋm na pá pona Tafiiti. Ama ɩ kisa pǝ nyɔɔʋ, na ɩ́ pǝlɩ-wǝɣɩ atɛɣɛ Tacaa.
Ɩlɛna ɩ́ tɔ sɩ: Ma Ɩsɔ, ma fɛɩna mpaaʋ sɩ má nyɔɔ lʋm pǝnɛ. Pǝ wɛ ɩsɩɩ mpa pa lapa pa weesiŋ kɛ awusa na pa polo pǝ luɣu tɔ pa calǝm kɛ́. Kookalɩ wei yoolaa tooso ɩnɩ ɩ lapa tɔɣɔlɛ.
Yǝlaa hiu na naanʋwa kpekǝle nyʋɣʋ tʋ Sowapɩ neu Apisayi. Kʋyakʋ nakʋlɩ ɩnɩ ɩ yoonna kolontunaa ŋmʋnʋɣʋ na nɩɩnʋwa (300) na ŋmantaaɣa na ɩ́ kʋ-wɛ. Tǝnaɣa ɩ hikina nyʋɣʋ kɛ yǝlaa hiu na naanʋwa kpekǝle taa.
Tɔm naalɛɣɛ ɩ nyʋɣʋ kʋlaa. Halǝna ɩ́ pǝsɩ pa nyʋɣʋ tʋ. Ama ɩ ta haŋna yǝlaa tooso kpekǝle kɛ́.
Na Kapǝseli tʋ Yoyata pǝyalʋ Penaya. Yoolaa taa yoolu wei ɩ lapa kookalǝnaa paɣalɛ tɔ ɩ saalɩ. Ɩnɩ ɩ ka kʋna Mowapʋ yoolaa sɔsaa naalɛ. Ḿpʋ́ɣʋ́ kʋyakʋ lɛŋkʋ ɩ tii hite taa kɛ́ watʋ waatʋ kɛ saa wei tɛʋ tɔmpɛɛ kpaakpaacaʋ hotaɣa tɔ na ɩ́ kʋ tɔɣɔlaɣa.
Ɩnɩ ɩ ka kʋna Icipiti tooko nɔɣɔlʋ. Tooko ɩnɩ ɩ taɣalǝŋ wɛ mɛɛtǝlǝnaa naalɛ na hɔɣɔlʋɣʋ kɛ mpʋ. Ɩ ŋmantaaɣa yasǝlaɣa wɛ ɩsɩɩ kpalantaaʋ. Ḿpʋ́ɣʋ́ Penaya yoona tooko ɩnɩ na kpátʋ́ɣʋ́, na ɩ́ lɛɛkɩ ɩ ŋmantaaɣa kɛ ɩ niŋ taa na ɩ́ kʋna-ɩ.
Kookalǝnaa mpa Penaya lapa tɔɣɔlɛ na ɩ nyʋɣʋ kʋlɩ yoolaa hiu na naanʋwa taa.
Paa na Penaya nyʋɣʋ kʋla yoolaa hiu na naanʋwa kpekǝle taa tɔ, ɩ ta haŋna yǝlaa tooso kancaalaɣa nyǝŋ kpekǝle. Ɩlɛna Tafiiti sɩɩ Penaya kɛ kawulaɣa tǝyaɣa taŋlaa nyʋɣʋ tʋ.
Ɩlɛna pǝ́ kaasɩ yoolaa lɛlaa, ɩsɩɩ Sowapɩ neu Asayɛɛlɩ na Pɛtǝlɛhɛm tʋ Toto pǝyalʋ Ɩlanaŋ
na Haloo tʋ Samɔtɩ na Palɔŋ tʋ Helɛsɩ,
na Tekʋwa tʋ Ɩkɛsɩ pǝyalʋ Ɩla. Na Anatɔtɩ tʋ Apiyesɛɛ,
na Husa tʋ Sipikayi, na Ahʋwa tʋ Ɩlayi.
Na Netofa nyǝ́ma Malayi na Paana pǝyalʋ Helɛtɩ,
na Pɛncamɛɛ tɛtʋ Kipeya tʋ Lipayi pǝyalʋ Ɩtayi, na Pǝlatɔŋ tʋ Penaya.
Na Kaasɩ lɔɔʋ taa tʋ Hulayi na Pɛtɩ-Alapa tʋ Apiyɛlɩ,
na Pahulim tʋ Asǝmafɛtɩ, na Saalǝpɔŋ tʋ Ɩliyapa.
Na Hasem pǝyalʋ Kisɔŋ, na Halaa nyǝ́ma Sakee pǝyalʋ Yonataŋ,
na Halaa tʋ Sakaa pǝyalʋ Ahiyam, na Uu pǝyalʋ Ɩlifalɩ.
Na Mekela tʋ Hefɛɛ, na Palɔŋ tʋ Ahiya,
na Kamɛɛlɩ tʋ Hɛsǝlo, na Ɩsǝpayi pǝyalʋ Naalayi,
na Nataŋ neu Sowɛɛlɩ, na Hakili tʋ pǝyalʋ Mipaa.
Na Amoni tʋ Selɛkɩ, na Pelɔtɩ tʋ Nala wei ɩ tɔ́kaɣa Seluya pǝyalʋ Sowapɩ yoou wontu tɔ,
na Yetɛɛ tǝyaɣa nyǝ́ma Ɩla na Kalɛpʋ.
Na pǝ́ kaasɩ Hiti tʋ Ulii na Alayi pǝyalʋ Sapatɩ, na
Lupɛŋ kpekǝle nyʋɣʋ nyǝ́ma taa lɛlʋ Sisa pǝyalʋ Atina, na pǝ́ sɔɔsǝna yoolaa hiu na naanʋwa.
Na Maaka pǝyalʋ Hanaŋ, na Meteŋ tʋ Yosafatɩ,
na Asǝtalɔtɩ tʋ Usiya, na Alowɛɛ tʋ pǝyalaa Sama, na Yeiyɛlɩ.
Na Simili pǝyalaa Yetiyayɛlɩ, na ɩ neu Tisɩ tʋ Yoha,
na Mahafa tʋ Ɩliyɛlɩ, na Ɩlǝnam pǝyalaa Yelipayi, na Yosafiya, na Mowapʋ tʋ Ɩtǝma,
na Sopa nyǝ́ma Ɩliyɛlɩ, na Opɛtɩ, na Yasiyɛlɩ.
Waatʋ wei ɩ taa Tafiiti seekaɣa Kisi pǝyalʋ Sayuli na ɩ́ ŋmɛlǝɣɩ tɔ, yoolaa taa yoolaa napǝlɩ pa pola ɩ kiŋ na pá sǝŋna-ɩ.
Pá na pa tɔɔŋ na pa pǝntɔlǝŋ. Pa nyǝmá pǝ tɔʋ na ŋwaaŋ na mpǝlɛ. Sayuli cɔsɔ Pɛncamɛɛ kpekǝle taa nyǝ́ma mpa pa pola Tafiiti kiŋ tɔɣɔlɛ
Kipeya tʋ Sema pǝyalʋ nyʋɣʋ tʋ Ahiyesɛɛ. Na ɩ neu Yowasɩ, na Asǝmafɛtɩ pǝyalaa Yesiyɛlɩ, na Pele, na Anatɔtɩ ɩcatɛ nyǝ́ma Pelaka, na Yehu.
Na yoolaa hiu na naanʋwa kpekǝle nyʋɣʋ nyǝ́ma taa lɛlʋ Kapawɔŋ tʋ Ɩsǝmaya.
Na Ketela nyǝ́ma Ɩlǝmeya, na Yasiyɛlɩ, na Yohanaŋ, na Yosapatɩ.
Na Halufu nyǝ́ma Ɩlusayi, na Yelimɔtɩ na Peyaliya, na Semaliya, na Sefatiya.
Na Kola lʋlʋɣʋ nyǝ́ma Ɩlǝkana, na Ɩsiya, na Asalɛlɩ, na Yowesɛɛ, na Yasopam.
Na pǝ́ sɔɔsǝna Ketɔɔ tʋ Yelowam pǝyalaa Yowela, na Sepatiya.
Ḿpʋ́ɣʋ́ lɛlaa ná lɩ́ɩ́ Katɩ kpekǝle taa, na pá polo Tafiiti kiŋ kɛ ɩ tǝŋmɛllɛ kɛ wʋlaɣa tɛtʋ taa. Paa kɛ́ yoolaa kʋpama mpa pa nyǝmá yoou tɔɣɔ, na pá nyǝmá kpalǝŋ na ŋmantaasɩ pǝ tɔm. Pa wɛna apalʋtʋ ɩsɩɩ tɔɣɔlasɩ, na pá nyǝmá lɔŋlɔŋ lapʋ ɩsɩɩ namǝŋ kɛ pʋɣʋ taa.
Paa wɛ yǝlaa naanʋwa na naalɛɣɛ. Halɩ pa hǝla ntɛ́ Ɩsɛɛ, na Opatiya, na Ɩliyapɩ na Misemana, na Ɩlǝmeya, na Atayi, na Ɩliyɛlɩ, na Yohanaŋ, na Ɩlǝsapatɩ, na Ɩlǝmeya, na Makǝpanayi.
<range>
<range>
<range>
<range>
Katɩ kpekǝle nyǝ́ma ntɛ́. Paa kɛ́ yoolaa nyʋɣʋ nyǝ́ma kɛ́. Pa taa sǝkpelu ka wɛ kɛ́ ɩsɩɩ yǝlaa nɩɩnʋwa (100) na sɔsɔ ɩsɩɩ yǝlaa iyaɣa (1000).
Mpɛ paa tɛsǝna Yaatanɩ pɔɣɔ kɛ pǝnaɣa ɩsɔtʋ kancaalaɣa nyǝŋ taa. Waatʋ ɩnɩ ka su teu kɛ́ na ká lɩɩ. Ɩlɛna pá polo na pá tɔɣɔnɩ mpa paa caɣa ilim tǝlɩɩlɛ na pǝ tǝtʋlɛ tɔɔ tɛtɛka taa tɔ.
Ḿpʋ́ɣʋ́ Pɛncamɛɛ na Yuta kpeka nyǝ́ma pola Tafiiti tǝŋmɛllɛ na pá maɣana-ɩ.
Ntɛna ɩ́ sǝŋ-wɛ na ɩ́ tɔ-wɛ sɩ: Ye lǝmaɣasǝlɛ kʋpantɛ kɛ ɩ́ kɔŋna ma kiŋ sɩ ɩ́ sǝŋna-m, ɩlɛ má mʋ-mɛ na lotu kʋlʋmtʋ. Ama ye ɩ́ kɔŋ ma kɔlɔmɔtɔ lapʋ kɛ́ sɩ ɩ́ tʋ-m ma kolontunaa niŋ taa. Pǝyele ma ta wakǝlɩ pʋlʋ. Ɩlɛ ta cɔsɔnaa Ɩsɔ ɩ́ wɛɛ ta aseeta tʋ na ɩ́ hʋʋ ta tɔm.
Mpʋɣʋlɛ Ɩsɔ Feesuɣu tii yoolaa hiu na naanʋwa kpekǝle nyʋɣʋ tʋ Amasayi tɔɔ na ɩ́ má kapuka sɩ: Sesee pǝyalʋ, tá na-ŋ kɛ́. Tǝ wɛ nyá waalɩ kɛ́. Nyana mpa pa sǝŋna-ŋ tɔ. Ɩ́ wɛ alaafǝya taa kɛ́. Mpi tɔ, nyá Ɩsɔ sǝŋna-ŋ. Ḿpʋ́ɣʋ́ Tafiiti mʋ-wɛ na ɩ́ tʋ-wɛɣɛ nyʋɣʋ nyǝ́ma tǝma kɛ ɩ kpekǝle taa.
Ḿpʋ́ɣʋ́ Manasee kpekǝle nyǝ́ma pola Tafiiti kiŋ kɛ waatʋ wei ɩ mǝla Filiisi nyǝ́ma tɔɔ sɩ pa yookina Sayuli tɔ. Ɩlɛ tampana tɔɔ, Tafiiti na ɩ yoolaa pa ta sǝna Filiisi nyǝ́ma. Filiisi nyǝ́ma ka tɔɣɔna Tafiiti-wɛɣɛ sɩ pǝ́ taa kɔɔ na Tafiiti mǝlɩ ɩ caa kʋpǝŋ tɔɔ na ɩ́ tʋ mpɛɣɛ ɩ́lɛ́ ɩ niŋ taa.
Waatʋ wei Tafiiti pukaɣa Sikǝlakɩ tɔɣɔ Manasee nyǝ́ma ná pola ɩ kiŋ. Pa hǝla ntɛ́ Atǝna, na Yosapatɩ, na Yetiyayɛlɩ, na Mikayɛɛlɩ, na Yosapatɩ, na Ɩlihu, na Manasee yoolaa iyaɣa nyʋɣʋ tʋ Siletayi.
Pa tǝnaɣa mpʋ paa kɛ́ yoolaa kʋpama kɛ́. Ɩlɛna pá lá Tafiiti yoolaa nyʋɣʋ nyǝ́ma na pá sǝna-ɩ teu.
Paa kʋyakʋ ŋkuɣu yǝlaa kɔŋaɣa na pá sɔɔsǝɣɩ Tafiiti yoolaa tɔɔ na pá sǝŋna-ɩ. Mpʋ pǝ lapǝna na ɩ yoolaa tɔɔ sɔsɔm ɩsɩɩ Ɩsɔ yoolaa.
Yoolaa kʋpama mpa pa pola Tafiiti kiŋ kɛ Hepǝlɔŋ sɩ pa cɛlǝɣɩ-ɩ Sayuli kawulaɣa, ɩsɩɩ Tacaa ka yɔɣɔtʋɣʋ tɔ pa nyɔɔŋ ntɔ.
Yuta kpekǝle taa yoolaa wɛ iyisi naatoso na nasǝnaasa (6800) na pa kpalǝŋ na pa ŋmantaasɩ.
Simiyɔŋ nyǝ́ma kɛ yoolaa kʋpama iyisi naatosompɔɣɔlaɣa na nɩɩnʋwa (7100).
Lefii nyǝ́ma kɛ iyisi liɣiti na nasǝtoso (4600).
Alɔŋ lʋlʋɣʋ tʋ nyʋɣʋ tʋ Yoyata na ɩ waalɩ nyǝ́ma kɛ iyisi tooso na nasǝtoso na nɩɩnʋwa (3700).
Ɩlɛna pǝ́ kaasɩ ɩfepu Satɔkɩ wei ɩ ka kɛ́ yoolu kʋpaŋ tɔ, na ɩ maɣamaɣa ɩ lʋlʋɣʋ nyɔɔŋ nyǝ́ma hiu na naalɛ.
Na Pɛncamɛɛ kpekǝle nte tǝ kɛ́ Sayuli nyǝntɛ tɔɣɔ iyisi tooso (3000). Pa taa paɣalɛ lakaɣa Sayuli lʋlʋɣʋ nyǝ́ma kɛ tǝmlɛ.
Ɩfǝlayim kpekǝle taa kɛ́ yoolaa kʋpama iyisi hiu na nasǝnaasa (20800). Pa tǝna pa nyɔɔŋ kʋla pa lʋlʋŋ taa kɛ́.
Manasee kpekǝle hɔɣɔlʋɣʋ ŋku kʋ wɛna ilim tǝtʋlɛ tɔɔ tɔɣɔ iyisi pǝlefɛɩ hiu (18000). Paa lǝsa yǝlaa mpɛɣɛ kʋlǝsʋ kɛ́ sɩ pá polo pá kpa Tafiiti kɛ wulaʋ.
Ɩsakaa nyǝ́ma taa kɛ́ yoolaa nyʋɣʋ nyǝ́ma kɛ ŋmʋnʋɣʋ (200), na pa waalɩ nyǝ́ma. Pa tǝna pa nyǝmá ɩsǝna Ɩsɛɣɛlɩ nyǝ́ma lakɩ tɔ.
Sapulɔŋ nyǝ́ma taa kɛ́ yǝlaa mpa pa nyǝmá yoou kɛ teu tɔɣɔ iyisi nɩɩlɛ na naanʋwa (50000). Pa wɛna yoou wontu tǝna, na pá lakɩ teu.
Nɛfǝtali nyǝ́ma kɛ nyʋɣʋ nyǝ́ma iyaɣa (1000) na pá yoolaa kɛ iyisi hiu na naanʋwa na naatosompɔɣɔlaɣa (37000) na pá tɔka kpalǝŋ na ŋmantaasɩ.
Na Taŋ nyǝ́ma taa kɛ́ yoolaa mpa pa sɔɔlʋ pɩɩwa sɩ pá pɩɩlɩ yoou tɔɣɔ iyisi pǝlefɛɩ hiu na naanʋwa na nasǝtoso (28600).
Na Asɛɛ nyǝ́ma taa kɛ́ yoolaa mpa pa nyǝmá yoou kɛ teu na pa sɔɔlʋ pɩɩwa tɔɣɔ iyisi nɩɩlɛ (40000).
Kpeka wena a wɛ Yaatanɩ ilim tǝlɩɩlɛ tɔɔ, ɩsɩɩ Lupɛŋ, na Katɩ, na Manasee hɔɣɔlʋɣʋ lɛŋkʋ nyǝ́ma tɔɣɔ yoolaa iyisi nɩɩnʋwa na hiu (120000) na pá wɛna yoou wontu tǝna.
Yoolaa mpɛ pa tǝna pa polǝna Hepǝlɔŋ na luɣu kʋlʋmʋɣʋ, na pá kpa Tafiiti kɛ Ɩsɛɣɛlɩ wulaʋ. Ɩsɛɣɛlɩ nyǝ́ma lɛlaa laŋlɛ hɛɛwa sɩ ɩ́ tɔɣɔ kawulaɣa ŋkɛ́.
Ḿpʋ́ɣʋ́ pa caɣa Tafiiti kiŋ kɛ kʋyɛɛŋ tooso, na pá tɔɣɔ na pá nyɔɔ mpi pa taapalaa lapa tɔ.
Pǝlɛ pǝ paasi, pǝcɔlɔ pǝcɔlɔ kpeka, ɩsɩɩ Ɩsakaa na Sapulɔŋ na Nɛfǝtali pǝ nyǝ́ma ná sǝɣǝlaɣana mʋlʋm, na kakalasɩ, na tɩɩŋ wei pa yaa sɩ fiki na lɛsɛŋ tɔ ɩ pee kʋwʋlɛɛ, na sʋlʋm na nim na pá kɔŋna. Halǝna pá kɔna tɔtɔɣɔ naaŋ na heeŋ. Mpi tɔ, tɛtʋ tǝna taa yǝlaa tǝna laŋa ka hʋlʋmaa kɛ́.
Ḿpʋ́ɣʋ́ Tafiiti na yǝlaa iyaɣa (1000) nyʋɣʋ nyǝ́ma, na nɩɩnʋwa (100) nyʋɣʋ nyǝ́ma, na nyʋɣʋ nyǝ́ma lɛlaa pa lapa kotuɣu.
Na Tafiiti heeli pa tǝna sɩ: Ye pǝ maɣa-mɛ, na Tacaa laŋlɛ hɛɛwa, ɩlɛ tǝ́ tili lɔŋ kɛ ta nyǝ́ma mpa pa kaasa Ɩsɛɣɛlɩ tɛtʋ taa tɔ pa waalɩ. Ɩlɛna pǝ́ tɩɩ kǝlǝna kɔtǝlaa na Lefii nyǝ́ma mpa pa wɛ hɔɣɔlǝŋ wei ɩ cɔɔna-tʋ tɔ ɩ taa tɔ. Tǝ́ yaa-wɛ na pá kɔɔ.
Ɩlɛna tǝ́ kɔna Ɩsɔ atakaa kɛ́ tá tɛ. Mpi tɔ, tǝ taa paasǝna ɩ tɔm kɛ Sayuli waatʋ.
Ḿpʋ́ɣʋ́ tɔm ntɩ tǝ maɣa yǝlaa tǝna na pa tǝna pa tisi sɩ pá la mpʋ.
Ɩlɛna Tafiiti koti Ɩsɛɣɛlɩ tɛtʋ tǝna yǝlaa kɛ pǝ kpaɣaʋ Icipiti tɛtʋ toŋa na ilim mpǝtǝŋ tɔɔ tɔ. Halǝna Lepo-Hamatɩ kɛ ilim ntɔɣɔŋ tɔɔ sɩ, pá polo pá kpaɣa Ɩsɔ atakaa kɛ́ Kiliyatɩ-Yeyalim.
Ḿpʋ́ɣʋ́ Tafiiti na Ɩsɛɣɛlɩ nyǝ́ma pa pola Paala timpi pa cuɣusaa sɩ, Kiliyatɩ-Yeyalim tɔɣɔ Yuta tɛtʋ taa sɩ pa kpakǝɣɩ Ɩsɔ atakaa. Atakaa ɩnɩ ɩ tɔɔ ka wɛ ɩsɔtaa taŋlaa lɛɛsǝŋ. Atakaa ɩnɩ ɩ ɩsɛntaa kɛ́ pa sɛɛkaɣa Ɩsɔ.
Apinatapɩ tɛɣɛ atakaa ɩnɩ ɩ ka wɛɛ. Ḿpʋ́ɣʋ́ pa tʋ-ɩ kɛɛkɛ kʋfalʋ taa na Usa na Ahiyo pá hɔŋɩ-ɩ.
Ɩlɛna Tafiiti na Ɩsɛɣɛlɩ nyǝ́ma tǝna pa hʋlɩ pa laŋhʋlʋmlɛ na luɣu kʋlʋmʋɣʋ, na pá yooki yontu na cǝmǝŋ, na saŋkʋnaa, na akilimanaa, na kpɛŋkpɛŋnaa, na akantɛɛ.
Waatʋ wei pa tala Kitɔŋ tǝfallɛ, ɩlɛna naaŋ cɛɛ Ɩsɔ atakaa kɛ pɛtʋɣʋ. Tǝnaɣa Usa siisaa na ɩ́ te Ɩsɔ atakaa.
Mpʋɣʋlɛ Tacaa mʋ Usa na pááná kɛ timpi ɩ mapa laŋlɛ na ɩ́ tokina Ɩsɔ atakaa tɔ, na ɩ́ kʋ-ɩ tǝnɛ ɩnǝɣɩ kpakpaa.
Ḿpʋ́ɣʋ́ Tafiiti laŋlɛ ta hɛɛna ɩsǝna mpi Tacaa kʋɣʋ Usa kɛ mpʋ tɔ. Ɩlɛna ɩ́ ha lonte ntɛɣɛ hǝtɛ sɩ Pɛlɛsɩ-Usa. Usa tǝkʋlɛ kɛ pa yaa mpʋ na pa tɛ taa. Na pá yaakɩ-tɛɣɛ ḿpʋ́ɣʋ́ halǝna saŋa.
Kʋyakʋ ŋkʋɣʋ Ɩsɔ tɔm lapa Tafiiti kɛ sɔɣɔntʋ na ɩ́ tɔ sɩ: Pǝ fɛɩ sɩ má pona Ɩsɔ atakaa kɛ́ ma tɛ.
Tafiiti ta pona Ɩsɔ atakaa kɛ́ ɩ tɛɣɛ kʋyakʋ ŋkʋ, Katɩ tʋ Opɛtɩ-Ɩtɔm tɛɣɛ ɩ sɩɩ-ɩ.
Na atakaa caɣa tǝnaɣa ɩsɔtʋnaa tooso. Ɩlɛna Tacaa kooli apalʋ ɩnɩ na ɩ tǝyaɣa na ɩ nyǝm tǝnaɣa kʋpantʋ.
Ḿpʋ́ɣʋ́ Tiii wulaʋ Hilam kʋsa yǝlaa na pá polo Tafiiti kɛ sɛɛʋ, na ɩ́ hana-ɩ kpeŋkpelasɩ kʋpaŋsɩ na pɛɛ saakǝlaa, na kaafǝntanaa, sɩ pá ŋma-ɩ kawulaɣa tǝyaɣa.
Ɩlɛna Tafiiti cɛkǝna sɩ Tacaa maɣamaɣa kpana-ɩ Ɩsɛɣɛlɩ wulaʋ. Na ɩ kawulaɣa toŋ tɔŋna sɔɔsʋɣʋ kɛ Ɩsɔ yǝlaa tɔɔ.
Ḿpʋ́ɣʋ́ Tafiiti kpaɣa alaa lɛlaa kɛ Yosalɛm na ɩ́ lʋlɩ apalʋpiya na alʋpiya.
Halɩ ɩ pǝyalaa mpa ɩ lʋla tǝna tɔ pa hǝla ntɔ: Samʋwa, na Sopapɩ, na Nataŋ, na Salʋmɔŋ,
na Ɩpaa, na Ɩlisuwa, na Ɩlǝpelɛtɩ,
na Noka, na Nefɛkɩ, na Yafiya,
na Ɩlǝsama, na Peeliyata, na Ɩlǝfelɛtɩ.
Filiisi nyǝ́ma nɩɩwa sɩ Tafiiti tɔɣɔ kawulaɣa kɛ Ɩsɛɣɛlɩ tǝna tɔɔ, ɩlɛna pá polo-ɩ yoonaʋ. Tafiiti ná nɩ́ɩ́ mpʋ, ɩlɛna ɩ́ sǝŋ-wɛ.
Ḿpʋ́ɣʋ́ Filiisi nyǝ́ma wata Lefayi nyǝ́ma tɛtɛkǝlɛ.
Ɩlɛna Tafiiti pɔɔsɩ Ɩsɔ sɩ: Má polo má yoona Filiisi nyǝ́ma na? N ká tʋ-wɛɣɛ ma niŋ taa? Ntɛna Tacaa sɩ: Polo na ń yoona-wɛ. Maa tʋ-wɛɣɛ nyá niŋ taa.
Ḿpʋ́ɣʋ́ Filiisi nyǝ́ma tuusaa na pá tala Paalɩ-Pelasim. Tǝnaɣa Tafiiti kʋ-wɛ na ɩ́ tɔ sɩ: Tacaa hɛɛ ma kolontunaa taa kɛ́ ɩkpatɛ na ma niŋ. Ɩsɩɩ lɔɔʋ fakʋɣʋ hapǝlɛ tɔ. Pǝ tɔɔ kɛ́ pa ha tǝnɛ ɩnǝɣɩ hǝtɛ sɩ: Paalɩ-Pelasim. Pǝ nyʋɣʋ ntɛ́ sɩ akpaa hɛɛlʋ, na pa tɛ taa.
Filiisi nyǝ́ma seekaɣa, ɩlɛna pá yele pa lɛɛsǝŋ kʋlalaaŋ. Ḿpʋ́ɣʋ́ Tafiiti tɔma sɩ pá sɔ lɛɛsǝŋ kʋlalaaŋ ɩnǝɣɩ kɔkɔ.
Ḿpʋ́ɣʋ́ Filiisi nyǝ́ma taɣana Lefayi tɛtɛkǝlɛ kɛ wátʋ́ɣʋ́.
Ntɛna Tafiiti tasa Tacaa kɛ yɔɣɔtǝnaʋ, na Ɩsɔ cɔ-ɩ sɩ: Taa polo pa tɔɔ na pa waalɩ tɔɔ. Ama cɛ-wɛ na ń kpǝtǝna-wɛɣɛ tɩɩŋ taalɛ hɔtʋɣʋ nɔɣɔ.
Ye n nɩɩwa yǝlaa nɔɔhɛɛ kɛ tɩɩŋ nyɔɔŋ taa, ɩlɛ n tii pa tɔɔ kɛ́ kpakpaa. Mpi tɔ, waatʋ ɩnǝɣǝlɛ ma kɔma sɩ ma yookina Filiisi nyǝ́ma kɛ nyá nɔɣɔ tɔɔ.
Mpʋɣʋlɛ Tafiiti lapa teitei ɩsɩɩ Tacaa heeluɣu-ɩ tɔ, na Ɩsɛɣɛlɩ nyǝ́ma yoona Filiisi nyǝ́ma kɛ pǝ kpaɣaʋ Kapawɔŋ tɔ, halǝna Kesɛɛ.
Pǝ kpaɣaʋ waatʋ ɩnɩ tɔɣɔ Tafiiti hǝtɛ yaawa tɛtʋnaa tǝna taa, na Tacaa yele na piitimnaa tǝna nyaŋna-ɩ.
Ḿpʋ́ɣʋ́ Tafiiti ŋmawa tɛɛsɩ kɛ timpi pa yaa sɩ Tafiiti tɛ tɔ. Ɩlɛna ɩ́ taɣanɩ lonte natǝlɩ na ɩ́ siki Ɩsɔ cokǝle sɩ paa sɩɩ Ɩsɔ atakaa.
Ɩlɛna ɩ́ kpaalɩ sɩ: Lefii nyǝ́ma tike tǝkoŋ ká sǝɣǝlǝna Ɩsɔ atakaa. Mpɛɣɛ Ɩsɔ lǝsaa sɩ paa paasǝɣǝna-ɩ tam tɔɔ.
Ḿpʋ́ɣʋ́ Tafiiti kota Ɩsɛɣɛlɩ nyǝ́ma tǝnaɣa Yosalɛm sɩ pá pona Ɩsɔ atakaa kɛ timpi pa taɣana ɩ lonte tɔ.
Ɩlɛna ɩ́ koti Alɔŋ lʋlʋɣʋ nyǝ́ma kɔtǝlaa na Lefii nyǝ́ma.
Kehatɩ lʋlʋɣʋ nyǝ́ma ka wɛ yǝlaa nɩɩnʋwa na hiu (120) kɛ́, pa nyʋɣʋ tʋ ntɛ́ Uliyɛlɩ.
Melali lʋlʋɣʋ nyǝ́ma kɛ ŋmʋnʋɣʋ na hiu (220), pa nyʋɣʋ tʋ kɛ Asaya.
Kɛɛsɔŋ lʋlʋɣʋ nyǝ́ma kɛ nɩɩnʋwa na hiu na naanʋwa (130), pa nyʋɣʋ tʋ ntɛ́ Sowɛɛlɩ.
Ɩlǝsafaŋ lʋlʋɣʋ nyǝ́ma kɛ ŋmʋnʋɣʋ (200), pa nyʋɣʋ tʋ ntɛ́ Semaya.
Hepǝlɔŋ lʋlʋɣʋ nyǝ́ma kɛ nɩɩnaasa, pa nyʋɣʋ tʋ ntɛ́ Ɩlǝyɛlɩ.
Usiyɛlɩ lʋlʋɣʋ nyǝ́ma wɛ nɩɩnʋwa na naanʋwa na naalɛ (112), pa nyʋɣʋ tʋ ntɛ́ Aminatapɩ.
Ḿpʋ́ɣʋ́ Tafiiti yaa kɔtǝlaa Satɔkɩ, na Apiyataa, na Lefii nyʋɣʋ nyǝ́ma, Uliyɛlɩ, na Asaya, na Sowɛɛlɩ, na Semaya, na Ɩlǝyɛlɩ, na Aminatapɩ.
Na ɩ́ tɔ-wɛ sɩ: Mpa mɛ, ɩ́ kɛ́ Lefii nyʋɣʋ nyǝ́ma tɔ, mǝ na mǝ waalɩ nyǝ́ma ɩ́ la nyɔɔŋ tɔɔ asilima kɛɛlʋɣʋ kɔtaɣa na ɩ́ polo na ɩ́ kpaɣa Ɩsɛɣɛlɩ Ɩsɔ atakaa na ɩ́ kɔna-ɩ lonte nte tǝ taa ma taɣana-ɩ tɔ.
Mpi tɔ, mǝ taa fɛɩ, waatʋ wei tǝ pola ɩ kpaɣaʋ kɛ kancaalaɣa tɔ. Pǝyele tǝ ta tɩɩ pɔɔsɩ Tacaa sɩ pʋlʋ, ɩsɩɩ pɩɩ mʋnaa tɔ. Pǝ tɔɔ kɛ́ Ɩsɔ kʋ́ tá taa yʋlʋ.
Ḿpʋ́ɣʋ́ kɔtǝlaa na Lefii nyʋɣʋ nyǝ́ma pa lapa nyɔɔŋ tɔɔ asilima kɛɛlʋɣʋ kɔtaɣa, na pá polo sɩ pa kpakǝɣɩ Ɩsɔ atakaa.
Ɩlɛna Lefii nyǝ́ma kpaɣa ɩ kpatǝŋ taa, na pá hɔɣɔlɩ pa asǝŋkpekiŋ tɔɔ kɛ́ teitei ɩsɩɩ Tacaa ka kɛɛsʋɣʋ Moisi tɔ.
Ɩlɛna Tafiiti heeli Lefii nyʋɣʋ nyǝ́ma sɩ: Ɩ́ pɩɩlɩ mǝ tɛɛtʋnaa waalɩ. Pɛlɛ paa yoona yontu na Saŋkʋnaa na cǝmǝŋ na kpɛŋkpɛŋnaa na laŋhʋlʋmlɛ sɔsɔɔlɛ.
Ntɛna Lefii nyǝ́ma pɩɩlɩ Sowɛɛlɩ pǝyalʋ Hemaŋ, na ɩ́lɛ́ ɩ taapalʋ Pelekiya pǝyalʋ Asafɩ, na pa tɛɛtʋ Melali lʋlʋɣʋ tʋ Kusaya pǝyalʋ Ɩtaŋ pa waalɩ.
Pǝ́ kaasɩ pɛlɛ pa waalɩ nyǝ́ma Lefii nyǝ́ma lɛlaa mpa pa kɛ́ nɔnɔɔsɩ paasǝnlaa tɔ, ɩsɩɩ Sakalɩ, na Pɛnɩ, na Yasiyɛlɩ, na Semilamɔtɩ, na Yehiyɛlɩ, na Uni, na Ɩliyapɩ, na Penaya, na Maaseya, na Matitiya, na Ɩlifǝlehu, na Mikineya, na Opɛtɩ-Ɩtɔm, na Yeiyɛlɩ.
Yonyoolaa Hemaŋ, na Asafɩ, na Ɩtaŋ, pɛlɛ pa makaɣana ntɛɣɛ nyǝɣǝlʋɣʋ kʋsɛɛmʋɣʋ kpɛŋkpɛŋnaa mpa pa wiiki teu tɔ.
Sakalɩ, na Asiyɛlɩ, na Semilamɔtɩ, na Yehiyɛlɩ, na Uni, na Ɩliyapɩ, na Maaseya, na Penaya pɛlɛ pa makɩ cǝmǝŋ wei ɩ wɛ nɔɔsɩ kʋyʋllasɩ tɔ.
Matitiya, na Ɩlifǝlehu, na Mikǝneya, na Opɛtɩ-Ɩtɔm, na Yeiyɛlɩ, na Asasiya pɛlɛ pa makaɣana ntɛɣɛ ŋmɩɩsɩ pǝlefɛɩ naanʋwa saŋkʋnaa na yonyoolaa yooki yontu.
Lefii nyǝ́ma nyʋɣʋ tʋ Kenaniya kɛlɛ Ɩsɔ atakaa kpaɣaʋ sɔsɔ na ɩ́ paasǝɣǝna. Mpi tɔ, ɩ nyǝmá pǝ tɔm kɛ teu.
Na Pelekiya na Ɩlǝkana pɛlɛɣɛlɛ nɔnɔɔsɩ taŋlaa, na pǝ wɛɛ sɩ pá sǝŋ atakaa kite.
Na nɔnɔɔsɩ taŋlaa lɛlaa Opɛtɩ-Ɩtɔm na Yehiya. Pǝ kaasa kɔtǝlaa Sepaniya na Yosafatɩ na Netaneyɛlɩ na Amasayi na Sakalɩ na Penaya na Ɩliyesɛɛ tɔ, pɛlɛ pa hʋlaɣana ntɛɣɛ akantɛɛ kɛ Ɩsɔ atakaa nɔɣɔ tɔɔ.
Ḿpʋ́ɣʋ́ Tafiiti na Ɩsɛɣɛlɩ sɔsaa na yoolaa nyʋɣʋ nyǝ́ma pa kpaɣa Ɩsɔ atakaa kɛ Opɛtɩ-Ɩtɔm tɛ na laŋhʋlʋmlɛ.
Ɩsɔ kentaɣaa Lefii nyǝ́ma mpa pa sǝɣǝla Ɩsɔ atakaa tɔɣɔ. Ɩlɛna pá la kɔtaɣa kɛ latǝcɛnaa naatosompɔɣɔlaɣa, na ɩwaaŋ naatosompɔɣɔlaɣa.
Tafiiti na Lefii nyǝ́ma mpa pa sǝɣǝla atakaa tɔ, na wontu mataa, na sǝɣǝllaa nyʋɣʋ tʋ Kenaliya paa suu kponkpontu toŋ nyǝntʋ wontu kɛ́. Pǝ kaasɩ na Tafiiti suu kɔtǝlaa capa kɛ pǝtɛɛ.
Ḿpʋ́ɣʋ́ Ɩsɛɣɛlɩ nyǝ́ma tǝna kpaana Ɩsɔ atakaa, na pá makɩ niŋ taa, na kpɛŋkpɛŋnaa, na saŋkʋnaa, na cǝmǝŋ, na pá hʋlǝɣɩ tutuuŋ na akantɛɛ.
Pa tɔŋna Ɩsɔ atakaa kɛ sʋʋnaʋ kɛ wulaʋ ɩcatɛ taa, ɩlɛ Tafiiti alʋ Mikaalɩ, Sayuli pɛɛlɔ sǝŋna pǝtote ntɛ́, na ɩ́ ná Tafiiti paakǝna laŋhʋlʋmlɛ. Ḿpʋ́ɣʋ́ ɩ nyǝna-ɩ yem kɛ́ ɩ taa.
Ḿpʋ́ɣʋ́ pa pona Ɩsɔ atakaa na pá sɩɩ-ɩ cokǝle nte Tafiiti ka sikaa tɔ tǝ taa. Ɩlɛna pá lá Ɩsɔ kɛ́ kɔtasɩ nsi kɔkɔ lusa sɩ tǝna tɔ na nɔɣɔ kʋlʋmaɣa kpɛntʋɣʋ nyǝnsɩ.
Tafiiti tɛma kɔtasɩ nsɩ sɩ lapʋ ɩlɛna ɩ́ kooli samaa kɛ kʋpantʋ na Tacaa hǝtɛ taa.
Ɩlɛna ɩ́ tala apalaa na alaa kɛ tɔɣɔnaɣa. Paa wei kɛ potopoto kʋkulutu na nantʋɣʋ na tʋɣʋ ŋku pa yaa sɩ lɛsɛŋ tɔ kʋ pee kʋwʋlɛɛ kakalaɣa.
Ḿpʋ́ɣʋ́ Tafiiti tʋwa Lefii tǝmlɛ nyǝ́ma kɛ tǝmlɛ kɛ Ɩsɔ atakaa kiŋ sɩ pá sɛɛ Ɩsɛɣɛlɩ Ɩsɔ na pá tʋ-ɩ teeli na pá samɩ-ɩ.
Asafɩ kɛlɛ pa paasǝnlʋ na Sakalɩ náá sǝŋna-ɩ. Yasiyɛlɩ na Semilamɔtɩ na Yehiyɛlɩ na Matitiya na Ɩliyapɩ na Penaya na Opɛtɩ-Ɩtɔm na Yeiyɛlɩ pɛlɛ pa makaɣana ntɛɣɛ cǝmǝŋ na saŋkʋnaa, na Asafɩ náá makɩ kpɛŋkpɛŋnaa.
Na kɔtǝlaa Penaya na Yasiyɛlɩ pɛlɛ pá hʋlǝɣɩ akantɛɛ kɛ tam kɛ́ Ɩsɔ atakaa nɔɣɔ tɔɔ.
Kʋyakʋ ŋkʋ kʋ wule kɛ Tafiiti caala Asafɩ na ɩ taapalaa kɛ tʋɣʋ sɩ pá sa Tacaa. Ɩlɛna pá samɩ-ɩ sɩ:
Ɩ́ sa Tacaa, ɩ́ yaa ɩ hǝtɛ. Ɩ́ tɛlǝsɩ piitimnaa tǝnaɣa ɩ kookalǝnaa.
Ɩ́ yoo-ɩ yontu na cǝmǝŋ. Ɩ́ yɔɣɔtɩ ɩ tǝma kʋpana tɔm.
Mǝ laŋa ɩ́ hɛɛna Ɩsɔ naŋŋtʋ ɩnɩ ɩ hǝtɛ. Mɛ mpa ɩ́ pɛɛkǝɣɩ-ɩ tɔ, mǝ laŋa ɩ́ hʋlǝmɩ.
Ɩ́ kɛ́ɛ́sǝ́ná Tacaa Toma tǝna tʋ tɔɔ. Ɩ́ pɛɛkǝɣɩ tam sɩ ɩ́ sɛɛ-ɩ.
Tacaa tǝmlɛ tʋ Ɩsɛɣɛlɩ lʋlʋɣʋ nyǝ́ma mɛ. Yakɔpʋ piya mɛ mpa Ɩsɔ lǝsaa tɔ. Ɩ́ tɔɔsɩ ɩ tǝma sɔsɔɔna tɔɔ. Na kɔkɔlɔ nyǝmnaa mpa ɩ lapa tɔ, na ɩ hʋʋlɛ pǝ tɔɔ.
<range>
Ɩnǝɣǝlɛ Tacaa, ɩnǝɣǝlɛ tá Ɩsɔ. Ɩnǝɣǝlɛ tɛtʋ tǝna hʋʋnlʋ.
Ɩ́ tɔɔsɩ ɩ nɔɣɔ pɛɛlʋɣʋ tam nyǝŋka tɔɔ. Ɩ nɔɣɔ sɩɩʋ wɛ ḿpʋ́ɣʋ́, halɩ lʋlʋŋ loosi iyaɣa.
Nɔɣɔ ŋkɛɣɛ ɩ sɩɩ Apǝlaham. Na ɩ́ heeli-tǝɣɩ Ɩsaaka na tuunaʋ.
Ɩ sɩɩ-tǝɣɩ Ɩsɛɣɛlɩ nyǝ́ma kɛ́ ɩsɩɩ kʋsǝsɩɩtʋ. Na tǝ wɛɛ-wɛ ɩsɩɩ nɔɣɔ pɛɛlʋɣʋ tam tɔɔ nyǝm.
Ɩsɩɩ ɩ ka heeluɣu-wɛ tɔ sɩ, ɩ ká ha-wɛɣɛ Kanaaŋ tɛtʋ. Pa na pa lʋlʋɣʋ nyǝ́ma pa kpancoou ntɛ́.
Waatʋ ɩnɩ ɩ taa tɔ, pa taa fɛɩ paɣalɛ, pǝyele paa kɛ́ caɣalaa kɛ tɛtʋ taa kɛ́.
Pa lɩɩkaɣa piitimnaa taa kɛ́ na pá puki lɛmpɩ kiŋ. Na pá lɩɩkɩ kawulasɩ taa na pá puki yǝlaa lɛlaa kiŋ.
Ama Ɩsɔ ta yele sɩ nɔɣɔlʋ ɩ́ tʋ-wɛɣɛ wahala. Halɩ Ɩsɔ kalǝna awulaa kɛ pa nyʋɣʋ tɔɔ sɩ:
Laakalɩ na yǝlaa mpa ma lǝsaa tɔ, na mpa pa tɛlǝsǝɣɩ ma kʋyɔɣɔtʋtʋ tɔ pa tokinaʋ.
Antulinya tǝna yǝlaa mɛ, ɩ́ yoo Tacaa kɛ yontu. Ɩ́ kpaalǝɣɩ paa ɩfemle nte sɩ Tacaa kɛlɛ waasʋlʋ.
Ɩ́ heeli yǝlaa tǝnaɣa ɩ teeli tɔm, na ɩ́ yɔɣɔtɩ ɩ tǝma kʋpana tɔm kɛ yǝlaa kiŋ.
Tacaa kǝla akɔnna tǝnaɣa sɔsɔɔntʋ. Ɩ́ fɛɩna saala.
Piitimnaa tɩɩŋ tǝna wɛ kpɛtɛ kɛ́. Ama Tacaa lapǝna ɩsɔtɔnʋɣʋ.
Ɩ teu na ɩ sɔsɔɔntʋ wɛ sɔɣɔntʋ. Ɩ wɛ toŋ kɛ ɩ tǝcaɣalɛ taa na ɩ́ haakɩ laŋhʋlʋmlɛ.
Tɛtʋ tǝna yǝlaa, ɩ́ kɔɔ na ɩ́ sa Tacaa. Ɩ́ hʋ́lɩ́ ɩ teu na ɩ toma.
Ɩ́ kɔɔ na ɩ́ sa ɩ teu na ɩ́ kɔna-ɩ mǝ kʋhaaŋ. Ɩ́ hǝntɩ Tacaa kɛ atɛɣɛ saa wei ɩ hʋ́lǝ́ɣɩ́ ɩ tǝnaŋŋ wɛɛtʋ tɔ.
Antulinya tǝna yǝlaa mɛ ɩ́ seliɣina-ɩ. Tɛtʋ caɣa teu kɛ́ tɩɩ nyǝɣǝlǝɣɩ.
Ɩsɔtɔnʋɣʋ laŋlɛ ɩ́ hʋlǝmɩ, na tɛtʋ náá yɔɔlɩ. Na pá heeli yǝlaa tǝna sɩ Tacaa kɛlɛ wulaʋ.
Teŋku na ɩ taa nyǝm tǝna ɩ́ kala kɔkɔtɛ. Tawa na a nyǝm tǝna, ɩ́ yɔɔlɩ.
Hɔtʋ taa tɩɩŋ, ɩ́ kiisina laŋhʋlʋmlɛ kɛ Tacaa kiŋ. Mpi tɔ, ɩ kɔŋ kawulaɣa tɔɣɔʋ kɛ tɛtʋ taa.
Tacaa kɛ́ kʋpaŋ kɛ́, ɩ́ samɩ-ɩ. Pǝyele ɩ sɔɔlʋɣʋ fɛɩ tǝnaɣa.
Ɩ́ wiikina-ɩ sɩ: Tacaa waasʋlʋ Ɩsɔ, haɩ, waasɩ-tʋ. Ya-tʋɣʋ piitimnaa kpaɩ nyǝm niŋ taa. Kpeɣeli-tʋ na tǝ́ yaa nyá hǝtɛ naŋŋ nyǝntɛ. Na ta laŋa hɛɛna nyá samtʋ.
Ɩ́ sɛɛ Ɩsɛɣɛlɩ Ɩsɔ Tacaa kɛ tam. Ɩlɛna samaa tǝna tisi sɩ Ɩsɔ ɩ́ kɔna mpʋ. Ɩ́ sa Tacaa.
Ḿpʋ́ɣʋ́ Tafiiti tɔma Asafɩ na ɩ taapalaa tǝna sɩ: Ɩ́ caɣa Ɩsɔ atakaa kiŋ, na ɩ́ lakɩ mǝ yontu tǝma kɛ tam kɛ́ paa kʋyakʋ ŋku, ɩsɩɩ pǝ sɩɩʋ tɔ, ɩ́ taa yele.
Ɩlɛna ɩ́ lǝsɩ Opɛtɩ-Ɩtɔm na ɩ lʋlʋɣʋ taa kɛ́ yǝlaa pǝlefɛɩ nɩɩtoso na naanʋwa, na pǝ́ sɔɔsǝna Yetutuŋ pǝyalʋ Opɛtɩ-Ɩtɔm, na Hosa, na pá lakɩ nɔnɔɔsɩ taŋʋɣʋ tǝmlɛ.
Ḿpʋ́ɣʋ́ Tafiiti tʋ́ kɔtʋlʋ Satɔkɩ na ɩ lʋlʋɣʋ taa kɔtǝlaa sɩ: Ɩ́ paasǝna Ɩsɔ cokǝle nte tǝ wɛ Kapawɔŋ tǝkɔtǝlɛ tɔ.
Mǝ tǝmlɛ ntɛ́ sɩ ɩ́ lakɩ kɔtaɣa ŋka kɔkɔ lusa ka tǝna tɔɣɔ tanaŋ na taanaɣa. Na ɩ́ lakɩ kɔtasɩ nsi pa kɛɛsa kiiu ŋku Tacaa hawa Ɩsɛɣɛlɩ nyǝ́ma tɔ kʋ taa tɔ.
Mǝ na Hemaŋ, na Yetutuŋ, na lɛlaa mpa pa lǝsaa sɩ pá saŋ Tacaa kɛ ɩ sɔɔlʋɣʋ tam nyǝŋkʋ tɔɔ tɔ.
Hemaŋ na Yetutuŋ pa tǝmlɛ ntɛ́ akantɛɛ hʋlʋɣʋ na kpɛŋkpɛŋnaa mapʋ. Na wontu lɛntǝnaa nti pa yookaɣana Ɩsɔ Tɔm yontu tɔ. Ɩlɛna Yetutuŋ pǝyalaa kɛ nɔnɔɔsɩ taŋlaa.
Pǝ waalɩ kɛ́ paa wei ɩ kpema ɩ tɛ. Na Tafiiti náá kpe na ɩ́ sɛɛ ɩ nyǝ́ma.
Tafiiti caɣa ɩ kawulaɣa taa, ɩlɛna kʋyakʋ nakʋlɩ ɩ́ tɔ Ɩsɔ kʋyɔɣɔtʋtʋ tɛlǝsʋlʋ Nataŋ sɩ: Pǝ ta mʋna sɩ má wɛɛ kutuluɣu ŋku pa lapǝna kpeŋkpelasɩ kʋpaŋsɩ tɔ kʋ taa, na Tacaa atakaa náá wɛ cokǝle nte pa lapǝna pɔɔŋ tɔ tǝ taa.
Ntɛna Nataŋ cɔ wulaʋ sɩ: Polo na ń lá pǝ tǝna mpi n maɣasǝɣɩ nyá taa tɔ. Mpi tɔ, Tacaa wɛ nyá waalɩ kɛ́.
Ahoo yuwa, ɩlɛna Tacaa tɔ Nataŋ sɩ:
Polo na ń heeli ma pǝyalʋ Tafiiti sɩ, pǝ taɣa ɩnɩ ɩ ka ŋmana-m tǝyaɣa ŋka ka taa maa caɣa tɔ.
Hatoo ma lǝsʋɣʋ Ɩsɛɣɛlɩ nyǝ́ma kɛ Icipiti taa, na pǝ́ sɩɩna saŋa tɔ, ma ta caɣata kutuluɣu nakʋlɩ kʋ taa. Cokǝle taa kɛ́ ma wɛɛ na má laɣasǝɣɩ lona.
Pǝlɛ pǝ paasi too ma wɛʋ Ɩsɛɣɛlɩ nyǝ́ma waalɩ tɔ, Paasǝnlaa paɣalɛ kɛ ma tʋ́ ma yǝlaa paasǝnaʋ. Pǝyele ma ta kalǝna pa taa nɔɣɔlʋ sɩ ɩ ta ŋma-m kutuluɣu kʋpaŋkʋ.
Mpʋ tɔ, heeli ma tǝmlɛ tʋ Tafiiti sɩ: Toma tǝna tʋ Tacaa má, ma yɔɣɔtaa sɩ, ntiɣile taa kɛ́ ma kpa-ŋ heeŋ waalɩ sɩ ń la ma Ɩsɛɣɛlɩ nyǝ́ma wulaʋ.
Na má wɛ nyá waalɩ kɛ́ nyá tɔntɛ tǝna taa, na má kpiisi nyá kolontunaa tǝna na má kʋsɩ nyá nyʋɣʋ ɩsɩɩ atɛ sɔsaa lɛlaa.
Ɩlɛna má ha ma Ɩsɛɣɛlɩ nyǝ́ma kɛ tǝcaɣalɛ sɩ pá caɣa teu na pʋlʋ ɩ́ taa peɣeli-wɛ, na yǝlaa asaɣaa ɩ́ taa tɔɣɔ pa ɩsɛ.
Ɩsɩɩ saa wei maa kpa Paasǝnlaa kɛ ma yǝlaa Ɩsɛɣɛlɩ nyǝ́ma tɔɔ tɔ. Maa tisi mǝ kolontunaa tǝna tǝfɛ. Ma heeliɣi-ŋ sɩ Ɩsɔ ma, maa yele na ń wɛɛna lʋlʋɣʋ nyǝ́ma kɛ nyá waalɩ.
Ye pǝ tala nyá kʋyakʋ na ń sǝpa, ɩlɛ maa lǝsɩ nyá piya mpa n lʋlǝna nyá tapʋɣʋ tɔ pa taa nɔɣɔlʋ, na má kpa-ɩ wulaʋ.
Ɩnɩ ɩ ka ŋmana-m tǝyaɣa na má yele na ɩ kawulaɣa kumte wɛɛ tam tɔɔ.
Ɩ ká nyǝnǝɣɩ-m ɩ caa, na máá nyǝŋǝɣɩ-ɩ ma pǝyalʋ. Ma kaa lɔ-ɩ, ɩsɩɩ ma lɔʋ wulaʋ wei ɩ laala-ŋ tɔ.
Máá kpana-ɩ ma yǝlaa wulaʋ kɛ tam tɔɔ kɛ́ ma tǝyaɣa taa na ma kawulaɣa taa, na ɩ tǝyaɣa kawulaɣa toŋ kaa ciɣiti.
Nti nti Ɩsɔ heela Tafiiti na Nataŋ nɔɣɔ tɔɣɔlɛ.
Mpʋɣʋlɛ wulaʋ Tafiiti pola Ɩsɔ cokǝle taa, na ɩ́ yɔɣɔtǝna Ɩsɔ sɩ: Haɩ, Tacaa Ɩsɔ má na ma tǝyaɣa tǝ kɛ́ we na ń kɔŋna-m timpi taa ma wɛ ɩsǝntɔ tɔ?
Pǝlɛ pǝ paasi na ń yɔɣɔtǝɣɩ ɩsǝna ma tǝyaɣa ka tɛɛsǝna cele tɔ pǝ tɔm? N lakɩ-m kɛ́ ɩsɩɩ ma kɛ́ yʋlʋ sɔsɔ nɔɣɔlʋ, ma Ɩsɔ Tacaa.
Ma fɛɩna kʋyɔɣɔtʋtʋ kɛ teeli wei n tʋ-m tɔ ɩ tɔɔ. Mpi tɔ, ma kɛ́ nyá tǝmlɛ tʋ kɛ́, na ń nyǝma-m.
Tacaa, n sɔɔla-m tɔɣɔ n lapa kʋpantʋnaa panɛ pa tǝna sɩ nyá sɔsɔɔntʋ tam tɔɔ nyǝntʋ ɩ́ ná.
Tacaa nɔɣɔlʋ ta nǝɣǝsǝna-ŋ. Ye tǝ kɛɛsǝna nti ɩnɩ tǝ nɩɩna ta ŋkpaŋŋ tɔ, Ɩsɔ nɔɣɔlʋ ɩ fɛɩ ɩsɩɩ nyá.
Piitim napǝlɩ pǝ fɛɩ na pǝ́ nǝɣǝsǝna nyá yǝlaa Ɩsɛɣɛlɩ nyǝ́ma mpa tá n kɔma na ń ya Icipiti nyǝ́ma ŋmakǝlʋɣʋ taa na ń la-tʋɣʋ nyá yǝlaa tɔ. Lakasɩ kʋpaŋsɩ na sɔɣɔntʋ nyǝnsɩ kɛ n tɔɣɔnna piitimnaa kɛ nyá yǝlaa tá ta nɔɣɔ tɔɔ na nyá hǝtɛ yaa, na pǝ́ waasɩ-tʋ.
Na tǝ́ pǝsɩ nyá nyǝ́ma kɛ tam tɔɔ, na nyaa pǝsɩ tá Ɩsɔ.
Pǝnɛntɛ Tacaa la ɩsɩɩ n yɔɣɔtʋɣʋ tɔ. Yoosi nɔɣɔ ŋka n sɩɩ má na ma tǝyaɣa nyǝ́ma tɔɣɔ tam.
Pǝ́ la teitei, ɩsɩɩ n yɔɣɔtʋɣʋ tɔ. Ɩlɛna nyá hǝtɛ la sɔsɔɔlɛ kɛ tam tɔɔ na yǝlaa yɔɣɔtǝɣɩ sɩ: Tacaa Toma tǝna tʋ ntɛ́ Ɩsɛɣɛlɩ nyǝ́ma Ɩsɔ. Yele na nyá tǝmlɛ tʋ ma ma tǝyaɣa nyɔɔ toŋ.
Mpi tɔ, ma Ɩsɔ, nyá hʋlǝna-m sɩ n ká ha-m lʋlʋɣʋ nyǝ́ma na pá lɛɛtɩ kawulaɣa taa. Pǝ tɔɔ kɛ́ ma pǝsaa na má sǝlǝmǝɣɩ nyá kiŋ.
Haɩ, Tacaa, nyaɣalɛ Ɩsɔ, nyá sɩɩna nyá tǝmlɛ tʋ maɣa nɔɣɔ kʋpaŋka ŋkɛ.
Nyá koolina ma tǝyaɣa nyǝ́ma kɛ kʋpantʋ sɩ ma lʋlʋɣʋ nyǝ́ma ká tɔkɩ kawulaɣa kɛ tam kɛ nyá ɩsɛntaa. Ɩlɛ nyá koolee anɩ a ka tǝŋ-wɛɣɛ tam tɔɔ.
Pǝlɛ pǝ waalɩ kɛ́ Tafiiti yoona Filiisi nyǝ́ma na ɩ́ kǝlɩ-wɛ na ɩ́ lɛɛkɩ Katɩ ɩcatɛ na pǝ cɔlɔ nyǝ́ma.
Na ɩ́ yoona Mowapʋ nyǝ́ma tɔtɔ na ɩ́ kǝlɩ-wɛ na pá fɛlǝɣɩ-ɩ lampuu.
Ḿpʋ́ɣʋ́ ɩ yoona Silii wulaʋ Hatatǝsɛɛ wei ɩ wɛ Sopa na ɩ́ tɔkɩ ɩ kawulaɣa kɛ Hamatɩ hɔɣɔlʋɣʋ tɔɔ tɔ. Waatʋ ɩnǝɣɩ Hatatǝsɛɛ caakaɣa sɩ ɩ tɔkɩ Ɩfǝlatɩ hɔɣɔlʋɣʋ tɛtʋ.
Na Tafiiti lɛɛkɩ yoou kɛɛkɛnaa iyaɣa (1000) na kpaɣanǝŋ caɣalaa kɛ iyisi naatosompɔlaɣa (7000) na yoolaa nɔɔhɛɛ nyǝ́ma kɛ iyisi hiu (20000) na ɩ́ sɩɩ ɩ tɩ ɩsɩɩ kpaɣanǝŋ nɩɩnʋwa (100). Pǝ kaasa wei ɩlɛna ɩ́ sɛtɩ ɩ tǝna ɩ nɔɔhɛɛ hola.
Ḿpʋ́ɣʋ́ Tamasɩ Silii nyǝ́ma pola wulaʋ kɛ sǝnaʋ. Ɩlɛna Tafiiti kʋ pɛlɛɣɛ yoolaa iyisi hiu na naalɛ (22000).
Ɩlɛna Tafiiti sɩɩ yoolaa kpeka kɛ Tamasɩ kɛ Silii taa na ɩ́ tɔkɩ pa tɔɔ na pá fɛlǝɣɩ-ɩ lampuu. Na Tacaa kentiɣi Tafiiti tɔɔ kɛ́ timpi timpi ɩ pukaɣa tɔ.
Ɩlɛna ɩ́ kpaɣa Silii wulaʋ Hatatǝsɛɛ taŋlaa wʋla kpalǝŋ na ɩ́ pona Yosalɛm.
Ḿpʋ́ɣʋ́ Tafiiti kuu nyǝɣǝlʋɣʋ kʋsɛɛmʋɣʋ nyǝɣǝtʋ kɛ sɔsɔm kɛ Hatatǝsɛɛ acalɛɛ nna pa yaa sɩ Tipatɩ na Kuŋ tɔ a taa. Nyǝɣǝtʋ ntǝɣɩ Salʋmɔŋ kpaɣa waalɩ waalɩ na ɩ́ lu lʋm nyampaani anaam, ɩsɩɩ lɩɩlɛ na akelenaa na Ɩsɔ tǝsɛɛlɛ taa wontu lɛntǝnaa.
Mpʋɣʋlɛ Hamatɩ wulaʋ Tou nɩɩwa sɩ Tafiiti kʋwa Sopa wulaʋ Hatatǝsɛɛ yoolaa.
Ɩlɛna ɩ́ tili ɩ pǝyalʋ Hatolam sɩ ɩ́ sɛɛ wulaʋ Tafiiti na ɩ́ samɩ-ɩ. Ɩsǝna ɩ yoona Hatatǝsɛɛ na ɩ́ kǝlɩ-ɩ tɔ. Ḿpʋ́ɣʋ́ Hatolam kpɛŋna Tafiiti kɛ wʋla wontu na liɣitee nyǝɣǝtʋ na nyǝɣǝlʋɣʋ kʋsɛɛmʋɣʋ nyǝntʋ.
Ɩlɛna Tafiiti sɩɩ Tacaa kɛ wʋla na liɣitee nyǝɣǝtʋ nti pa lɛɛka piitimnaa lɛmpanaa kiŋ tɔ. Ɩsɩɩ Ɩtɔm na Mowapʋ na Amoni na Filiisi na Amaleke pǝ nyǝ́ma.
Ḿpʋ́ɣʋ́ Seluya pǝyalʋ Apisayi yoona Ɩtɔm nyǝ́ma kɛ Tɔm tɛtɛkǝlɛ taa, na ɩ́ kʋ́ pa taa yǝlaa iyisi pǝlefɛɩ hiu (18000).
Na ɩ́ sɩɩ yoolaa kpeka kɛ Ɩtɔm nyǝ́ma tɛ na Tafiiti tɔkɩ pa tɔɔ na Tacaa kentiɣi ɩ tɔɔ kɛ́ timpi timpi ɩ pukaɣa tɔ.
Tafiiti tɔɣɔ kawulaɣa kɛ Ɩsɛɣɛlɩ nyǝ́ma tǝna tɔɔ kɛ́ na ɩ́ tǝŋǝɣɩ tampana na ɩ́ hʋʋkǝna yǝlaa tǝna.
Seluya pǝyalʋ Sowapɩ kɛlɛ yoolaa nyʋɣʋ tʋ. Ahiluti pǝyalʋ Yosafatɩ kɛlɛ takǝlasɩ sɩɩlʋ.
Ahitupi pǝyalʋ Satɔkɩ na Apiyataa pǝyalʋ Apimelɛkɩ kɛlɛ kɔtǝlaa. Safesa kɛlɛ takǝlasɩ ŋmaalʋ.
Yoyata pǝyalʋ Penaya kɛlɛ wulaʋ taŋlaa nyʋɣʋ tʋ. Tafiiti pǝyalaa maɣamaɣa ntɛ́ ɩ sǝnlaa sɔsaa.
Ḿpʋ́ɣʋ́ waatʋ nɔɣɔlʋ Amoni nyǝ́ma wulaʋ Nahasɩ sǝpa na ɩ pǝyalʋ lɛɛtɩ ɩ lonte.
Mpʋɣʋlɛ Tafiiti tɔma sɩ: Maa lɛɛtɩ Nahasɩ pǝyalʋ Hanuŋ kɛ kʋpantʋ nti ɩ caa ka lapa-m tɔ. Ɩlɛna Tafiiti tili tillaa sɩ pá polo pá sɛɛ-ɩ ɩ caa lǝyaɣa. Tafiiti tillaa tala Amoni nyǝ́ma tɛtʋ taa.
Ɩlɛna tɛtʋ ntɩ tǝ awulaa sǝkpema tɔ Hanuŋ sɩ: N hʋʋ sɩ lǝyaɣa sɛɛʋ tɔɔ kɛ́ Tafiiti tila ɩ yǝlaa na? Ɩ tila-wɛɣɛ sɩ pá feŋ tɛtʋ na pá nyɩ-tɩ na pá lɛɛkɩ-tɩ.
Ntɛna Hanuŋ kpa Tafiiti tillaa na ɩ́ looli pa tantǝŋ, na ɩ́ sɛtɩ pa wontu kɛ hatoo pa tapanɔɔsɩ kiŋ. Ɩlɛna ɩ́ tɔɣɔnɩ-wɛ,
na pá tɛɛna fɛɛlɛ. Ḿpʋ́ɣʋ́ Tafiiti nɩɩ ɩ tillaa tɔm ntɩ. Ɩlɛna ɩ́ kʋsɩ yǝlaa sɩ: Ɩ́ sǝŋ-wɛ na ɩ́ heeli-wɛ sɩ pá saalɩ Yeliko na pa tantǝŋ nyɔ, ɩlɛna pǝcɔ pá tala tǝyaɣa.
Ḿpʋ́ɣʋ́ Amoni nyǝ́ma na pa wulaʋ Hanuŋ pa cɛkǝna fɛɛlɛ nte pa tʋ Tafiiti tɔ. Ɩlɛna pá kpaɣa Mesopotami ɩsɔtaa Silii nyǝ́ma, na Maaka na Sopa nyǝ́ma, pǝ yoolaa kɛ apaa, na pa yoou kɛɛkɛnaa na pa kpaɣanǝŋ caɣalaa. Ɩlɛna pa fɛlɩ-wɛɣɛ liɣitee nyǝɣǝtʋ kɛ tɔɔnǝnaa hiu na naanʋwa.
Na pá caa yoou kɛɛkɛnaa kɛ iyisi hiu na naanʋwa na naalɛ (32000). Ɩlɛna pá kpaɣa Maaka wulaʋ na ɩ yoolaa kɛ apaa. Ḿpʋ́ɣʋ́ pɛlɛ pa polaa na pá pɩɩlɩ Metepa cɔlɔ. Na Amoni nyǝ́ma náá lɩɩ pa acalɛɛ taa, na pá pɩɩlɩ yoou.
Tafiiti nɩɩ mpʋ, ɩlɛna ɩ́ kʋsɩ ɩ yoolaa wulaʋ Sowapɩ na ɩ yoolaa taa yoolaa tǝna.
Mpʋɣʋlɛ Amoni nyǝ́ma lɩɩwa na pá pɩɩlɩ ɩcatɛ sɔsɔɔlɛ nɔɣɔ. Na awulaa mpa pa kɔma-wɛɣɛ sǝnaʋ tɔ pɛlɛ pá pɩɩlɩ hɔɣɔlʋɣʋ lɛŋkʋ kɛ tawa taa.
Ɩlɛna Sowapɩ cɛkǝna sɩ ɩ ká yoo taa na waalɩ. Ḿpʋ́ɣʋ́ ɩ lǝsa Ɩsɛɣɛlɩ yoolaa taa yoolaa na pɛlɛ pá yookina Silii nyǝ́ma.
Pǝ kaasa yoolaa kpekǝle lɛntɛ, ɩlɛna ɩ́ cɛlɛ tǝlɛɣɛ ɩ neu Apisayi na pɛlɛ pá pɩɩlɩ Amoni nyǝ́ma ɩsɛntaa.
Na Sowapɩ heeli Apisayi sɩ: Ye Silii nyǝ́ma ɩ́ kpila-m, ɩlɛ n kɔɔ na ń sǝna-m. Yaa ye Amoni nyǝ́ma kpilina nyá, ɩlɛ máá kɔɔ na má sǝna-ŋ.
Tɔɣɔ apalʋtʋ na tǝ́ kaasɩ ta tǝɣɩ ta yǝlaa na ta Ɩsɔ acalɛɛ tɔɔ. Ɩlɛ Ɩsɔ ɩ́ la ɩ luɣu nyǝntʋ.
Ḿpʋ́ɣʋ́ Sowapɩ na ɩ yǝlaa pa sʋʋ Silii nyǝ́ma tɛɛ sɩ pá yookina-wɛ na Silii nyǝma tʋ́ casǝlɛ.
Amoni nyǝ́ma nawa Silii nyǝ́ma tʋ casǝlɛ. Ɩlɛna pɛlɛ pá se Sowapɩ neu Apisayi na pá sʋʋ ɩcatɛ. Ɩlɛna Sowapɩ náá mǝlɩ Yosalɛm.
Silii nyǝ́ma nawa sɩ Ɩsɛɣɛlɩ nyǝ́ma kǝla-wɛ. Ɩlɛna pá kʋsɩ tillaa sɩ pá polo pá lǝsɩ pa tɛɛtʋnaa mpa pa wɛ Ɩfǝlatɩ pɔɣɔ waalɩ tɔ. Pa nyʋɣʋ tʋ ntɛ́ Hatatǝsɛɛ yoolaa nyʋɣʋ tʋ sɔsɔ Sofakɩ.
Pa heela-tǝɣɩ Tafiiti, ɩlɛna ɩ́ koti Ɩsɛɣɛlɩ yoolaa tǝna na pá tɛsɩ Yaatanɩ, na pá kpǝtǝna-wɛ na pá pɩɩlɩ pa ɩsɛntaa. Ḿpʋ́ɣʋ́ Silii nyǝ́ma tii pa tɔɔ.
Ama Ɩsɛɣɛlɩ nyǝ́ma ná tʋ́ pa waalɩ na pá se. Ɩlɛna Tafiiti na ɩ nyǝ́ma pá kʋ́ kpaɣanǝŋ na ɩ kɛɛkɛnaa kɛ iyisi naatosompɔɣɔlaɣa (7000) na yoolaa nɔɔhɛɛ nyǝ́ma kɛ iyisi nɩɩlɛ (40000) na pá kʋ́ yoolaa nyʋɣʋ tʋ Sofakɩ tɔtɔ.
Waatʋ wei awulaa mpa Hatatǝsɛɛ ka ŋmakǝlaa tɔ pa nawa sɩ Ɩsɛɣɛlɩ nyǝ́ma kǝla-wɛ, ɩlɛna pá polo na pá na Tafiiti pá ciiki na pá cɛlɛ-ɩ pa tɩ. Pǝ kpaɣaʋ waatʋ ɩnɩ tɔ Silii nyǝ́ma ɩɩ caakɩ Amoni nyǝ́ma kɛ sǝnaʋ.
Pǝnaɣa sikaa na pǝ́ tala waatʋ wei awulaa tɛɛkɩ yoou tɔ. Ḿpʋ́ɣʋ́ Sowapɩ kuu yoolaa na pá polo pá kʋ Amoni nyǝ́ma. Na pá tá Lapa ɩcatɛ sɩ pa yookina-tɛ. Na Tafiiti náá caɣa Yosalɛm. Ḿpʋ́ɣʋ́ Sowapɩ yoona Lapa nyǝ́ma na ɩ́ wakǝlɩ ɩcatɛ.
Ɩlɛna pá kuu tǝ taa wontunaa, ɩlɛna Tafiiti kpaɣa wʋla ntenuɣu ŋku kɩɩ wɛ Amoni nyǝ́ma tʋɣʋ Milikom tɔɔ tɔ. Ntenuɣu ŋkʋ kʋ yuŋ ka wɛ ɩsɩɩ kiloonaa hiu na naanʋwa kɛ́ mpʋ. Paa tʋwa kʋ tɔɔ kɛ́ liɣitee pǝlɛ. Ḿpʋ́ɣʋ́ pa tema-kʋɣʋ Tafiiti nyʋɣʋ.
Pǝ kaasa ɩcatɛ yǝlaa, ɩlɛna ɩ́ tʋ-wɛɣɛ wahala tǝma. Lɛlaa kɛ tɩɩŋ faɣalaa, na lɛlaa kɛ pɛɛ saakǝlaa, yaa taakukulasɩ sɛtǝlaa. Ḿpʋ́ɣʋ́ Tafiiti lapǝna Amoni ɩcatɛ tǝna. Ɩlɛna ɩ́ na ɩ yǝlaa pá mǝlɩ Yosalɛm.
Pǝlɛ pǝ waalɩ kɛ́ Ɩsɛɣɛlɩ nyǝ́ma pola Filiisi nyǝ́ma yoonaʋ kɛ Kesɛɛ. Waatʋ ɩnǝɣɩ Husa tʋ Sipikayi kʋwa Lefayi tooko Sipayi na pǝ́ tisi Filiisi nyǝ́ma.
Yoou lɛŋkʋ taa kɛ́ Yayii pǝyalʋ Ɩlanaŋ kʋwa Katɩ tʋ Koliyatɩ neu Lamii. Ɩ ŋmantaaɣa kpátʋ́ɣʋ́ yasǝlaɣa wɛ ɩsɩɩ saɣata kpatǝlɛ.
Ḿpʋ́ɣʋ́ pa tasa yoou lɛŋkʋ suluɣu kɛ Katɩ. Tǝnaɣa pá nawa kolontu tooko nɔɣɔlʋ ɩ kɛ́ Halafa lʋlʋɣʋ tʋ. Ɩ mpee na ɩ nɔmpee wɛ naatoso naatoso. A kpɛnta hiu na liɣiti.
Apalʋ ɩnɩ ɩ caa Ɩsɛɣɛlɩ nyǝ́ma kɛ tɔm, ɩlɛna Tafiiti taalʋ Samma pǝyalʋ Sonataŋ kʋ-ɩ.
Tafiiti na ɩ yoolaa pa kʋna Filiisi ɩcatɛ Katɩ tookonaa mpɛ.
Ḿpʋ́ɣʋ́ kʋyakʋ nakʋlɩ Satanɩ maɣasaa sɩ ɩ tʋɣɩ Ɩsɛɣɛlɩ nyǝ́ma kɛ wahala. Ɩlɛna ɩ́ tusi Tafiiti sɩ ɩ́ kala Ɩsɛɣɛlɩ nyǝ́ma.
Ntɛna Tafiiti tɔ Sowapɩ na yoou nyʋɣʋ nyǝ́ma lɛlaa sɩ: Ɩ́ polo ɩ́ kala Ɩsɛɣɛlɩ tɛtʋ tǝna yǝlaa, na má nyɩ pa nyʋɣʋ.
Ntɛna Sowapɩ cɔ-ɩ sɩ: Haɩ, ta caa, Ɩsɔ ɩ́ la na Ɩsɛɣɛlɩ nyǝ́ma huki tɔm nɩɩnʋwa (100). Saŋa ɩsǝntɔ pa tǝna pa kɛ́ nyá ɩfalaa kɛ́. Ɩlɛ pepe tɔɔ kɛ́ n caa sɩ ń nyɩ pa nyʋɣʋ, na ń sʋsɩ Ɩsɛɣɛlɩ nyǝ́ma kɛ ɩsaɣatʋ taa?
Ntɛna wulaʋ sɩ ɩ́ kala kɛ ɩ́ kala. Ɩlɛna Sowapɩ náá cɔɔ Ɩsɛɣɛlɩ tɛtʋ tǝna na ɩ́ kala yǝlaa na ɩ́ mǝlɩ Yosalɛm.
Na ɩ́ heeli wulaʋ sɩ Ɩsɛɣɛlɩ yoolaa wɛ iyisi iyaɣa kɛ tɔm iyaɣa, na iyisi nɩɩnʋwa (1100000) na Yuta nyǝ́ma kɛ iyisi nasǝlɛ na nɩɩtoso na naanʋwa (470000).
Sowapɩ laŋlɛ ka wakǝlǝna wulaʋ tɔm ntǝɣɩ. Ɩlɛ ɩ ta kala Lefii na Pɛncamɛɛ nyǝ́ma.
Ḿpʋ́ɣʋ́ Tafiiti yaasi ɩnɩ ɩ ta maɣa Ɩsɔ, na ɩ́lɛ́ ɩ́ hɔ Ɩsɛɣɛlɩ nyǝ́ma ŋkpaŋʋɣʋ.
Ntɛna Tafiiti sǝlǝmɩ Ɩsɔ sɩ: Tacaa, ma lapa mpʋ tɔ, ma wakǝlaa kɛ́. Ɩlɛ wii-m ma ɩsaɣatʋ ntɩ. Ma lapa kʋmɛlɛntʋ kɛ́.
Ḿpʋ́ɣʋ́ Tacaa heela Tafiiti laɣatʋ tasǝlʋ Ɩsɔ kʋyɔɣɔtʋtʋ tɛlǝsʋlʋ Katɩ sɩ:
Polo ń heeli Tafiiti sɩ ma sɩɩ wahalanaa tooso sɩ ɩ́ lǝsɩ pa taa kʋlʋm na má kɔna-ɩ.
Ḿpʋ́ɣʋ́ Katɩ pola Tafiiti kiŋ na ɩ́ pɔɔsɩ-ɩ sɩ: Tacaa sɩ weɣe n lǝsǝɣɩ?
Nyɔɣɔsɩ ɩ́ lɩɩ pɩɩsɩ tooso? Yaa ń se nyá kolontunaa kɛ ɩsɔtʋnaa tooso? Yaa Ɩsɔ ɩ́ tili ɩsɔtaa tillu na ɩ́ pǝlɩ yʋlʋkʋsǝkʋ kɛ kʋyɛɛŋ tooso kɛ Ɩsɛɣɛlɩ tɛtʋ tǝna taa? Maɣasɩ nyá taa na ń cɔ na má heeli wei ɩ tila-m tɔ.
Ntɛna Tafiiti cɔ-ɩ sɩ: Ma laŋlɛ pǝsaa kɛ́. Pǝ kǝla-m teu sɩ má pɛtɩ ma tǝɣɩ Tacaa niŋ taa. Sana ɩnɩ ɩ́ hɔ tá ŋkpaŋŋ na mpi yʋlʋ ká hɔmɩ-ɩ tɔ. Mpi tɔ, ɩ pǝtɔɔtǝlɛ tɔɔwaɣa.
Ɩlɛna Ɩsɔ kɔna yʋlʋkʋsǝkʋ, na Ɩsɛɣɛlɩ nyǝ́ma sɩ yǝlaa iyisi nɩɩtoso na naanʋwa (70000).
Ḿpʋ́ɣʋ́ Tacaa tila ɩsɔtaa tillu wei ɩ kʋɣɩ tɔɣɔ Yosalɛm. Ɩsɔtaa tillu talaa ɩsɩɩ ɩ ká niki kʋɣʋ, ɩlɛna Ɩsɔ laɣasɩ hʋwɛɛ na ɩ́ sǝŋsɩ-ɩ sɩ: Yele mpʋ pǝ maɣanaa. Waatʋ ɩnɩ ɩlɛ, ɩsɔtaa tillu wɛ Yepusi tʋ Olǝnaŋ tɔɣɔnaɣa tǝmatɛ ntɛ́.
Tafiiti kʋsa ɩsɛ, ɩlɛna ɩ ná ɩsɔtaa tillu kɛ atɛ atɛ na ɩ́ kpɛlǝsǝɣɩ ɩ laɣatɛ na Yosalɛm tɔɔ. Ḿpʋ́ɣʋ́ ɩ́ na sɔsaa mpa paa suu lǝyaɣa fɔlǝtɔnaa taka tɔ pa hota pa ɩsɛntɔɔ.
Ntɛna Tafiiti sɩ: Haɩ, ma wakǝlǝna. Mpi tɔ, má yɔɣɔtǝna sɩ pá kala kʋkalʋɣʋ. Yǝlaa panɛ pa taa nɔɣɔlʋ ta la taalɩ nɔɣɔlʋ. Mpʋ tɔ, pɩɩ wɛɛ sɩ má na ma tǝyaɣa nyǝ́ma tá tɔɔ kɛ́ Ɩsɔ ɩ́ tʋ niŋ.
Ḿpʋ́ɣʋ́ Tacaa ɩsɔtaa tillu heela Katɩ sɩ: Heeli Tafiiti sɩ polo timpi Olǝnaŋ makɩ ɩ tɔɣɔnaɣa tɔ na ń ŋmá Tacaa kɛ kɔtaɣa tǝlatɛ.
Ɩlɛna Tafiiti tɛɛ, ɩsɩɩ Tacaa heeluɣu Katɩ sɩ ɩ́ heeli-ɩ tɔ.
Olǝnaŋ na ɩ pǝyalaa liɣiti paa wɛnna tǝna, na pá makɩ pa tɔɣɔnaɣa. Ḿpʋ́ɣʋ́ pa ná ɩsɔtaa tillu ɩlɛna pá se na pá ŋmɛlɩ.
Tafiiti tala tǝna na apalʋ ɩnɩ ɩ́ na-ɩ, ɩlɛna ɩ́ lɩɩ kataɣa taa na ɩ́ polo na ɩ́ hǝntɩ-ɩ atɛ.
Ɩlɛna Tafiiti tɔmɩ-ɩ sɩ: Pɛɛtǝna-m nyá kataɣa na má fɛlɩ-ŋ na má ŋmá Tacaa kɛ kɔtaɣa tǝlatɛ, na yʋlʋkʋsǝkʋ kʋnɛ kʋ́ sɩɩ tǝnaɣa.
Ntɛna Olǝnaŋ sɩ: Haɩ, tacaa, kpaɣa na ń lana mpi n caakɩ tɔ. Ma kɛɛkɛ kɛlɛ na pǝ naaŋ, faɣa kɛɛkɛ na ń la kɔtaɣa taasɩ. Kpaɣa naaŋ na tɔɣɔnaɣa na ń la kɔtaɣa. Ma ha-ŋ pǝ tǝna.
Ɩlɛna wulaʋ tɔ sɩ: Aaɩ yoo, ma caa ma fɛlɩ-ŋ pǝ liɣitee kɛ́, taa ha-m. Maa caa sɩ má la Tacaa kɛ kɔtaɣa kɛ nyá nyǝm, yaa pʋlʋ mpi pǝ tɔɔ ma ta wɩɩ tɔ.
Ḿpʋ́ɣʋ́ Tafiiti fɛla Olǝnaŋ kɛ wʋla nyǝɣǝtʋ nasǝtoso (600) kɛ kataɣa ŋkɛ ka tɔɔ.
Ɩlɛna Tafiiti ŋmá Tacaa kɛ kɔtaɣa tǝlatɛ kɛ lonte ntɛ́ tǝ taa. Na ɩ́ la kɔtasɩ nsi kɔkɔ lusa sɩ tǝna tɔ na nɔɣɔ kʋlʋmaɣa kpɛntʋɣʋ nyǝnsɩ. Na ɩ́ sǝlǝmɩ Ɩsɔ na Ɩsɔ tisi kɔkɔ na ká nyaɣa ɩ kɔtasɩ.
Ḿpʋ́ɣʋ́ Tacaa tɔma ɩsɔtaa tillu sɩ: Mǝŋna nyá laɣatɛ kɛ tǝ suɣute taa.
Ḿpʋ́ɣʋ́ Tafiiti cɛkǝnaa sɩ Tacaa mʋwa ɩ sǝlǝmʋɣʋ kɛ Yepusi tʋ Olǝnaŋ kataɣa taa tǝna. Ɩlɛna Tafiiti lakɩ tǝnaɣa kɔtasɩ.
Waatʋ ɩnɩ tɔ Ɩsɔ cokǝle nte Moisi ka lapa wʋlaɣa tɛtʋ taa tɔ na pǝ kɔtaɣa tǝlatɛ pɩɩ wɛ Kapawɔŋ tǝkɔtǝlɛ kɛ́.
Ama Tacaa ɩsɔtaa tillu laɣatɛ tɔm ka kpawa Tafiiti kɛ sɔɣɔntʋ. Ɩlɛ ɩ ta pǝsɩ na ɩ́ tala tǝna sɩ ɩ sɛɛkɩ-ɩ.
Pǝ tɔɔ kɛ́ Tafiiti tɔŋaɣa sɩ: Cǝnɛɣɛ paa ŋmá Tacaa tǝsɛɛlɛ na kɔtaɣa tǝlatɛ nte tǝ tɔɔ Ɩsɛɣɛlɩ nyǝ́ma ka lakɩ kɔtasɩ tɔ.
Ḿpʋ́ɣʋ́ Tafiiti tɔma sɩ: Ɩ́ koti Ɩsɛɣɛlɩ taa caɣalaa. Ɩlɛna Tafiiti tʋ-wɛɣɛ tǝmlɛ sɩ pá saakɩ pɛɛ wena paa ŋmana Ɩsɔ tǝsɛɛlɛ tɔ,
na ɩ́ taɣanɩ nyǝɣǝtʋ tuutuuma wei paa luna kampʋnaa nyǝmá kʋkamɛɛ tɔ na nyǝmá kʋkolisee nna pa tʋlǝɣǝna nɔnɔɔsɩ tɔ na ɩ́ kaa nyǝɣǝlʋɣʋ kʋsɛɛmʋɣʋ kɛ tuutuuma tɔtɔ.
Na ɩ́ kaa taasɩ kʋpaŋsɩ nsi Sitɔŋ na Tiii nyǝ́ma kɔŋaɣana-ɩ tɔɣɔ tuutuuma.
Tafiiti maɣasaɣa ɩ taa kɛ́ sɩ: Ma pǝyalʋ Salʋmɔŋ kɛ́ pǝyaɣa, ɩ ta nyǝnta pʋlʋ. Pǝyele pǝ wɛɛ sɩ pá ŋmá Ɩsɔ tǝsɛɛlɛ ntɛɣɛ na tǝ taa wɛɛna saala kɛ́ tɛtʋ tǝna taa. Mpʋ tɔ, maa taɣanɩ mpi pǝ wɛɛ sɩ paa lana tɔ. Pǝ tɔɔ kɛ́ ɩ taɣana wontunaa paɣalɛ na pǝ́cɔ́ ɩ́ sɩ́.
Ḿpʋ́ɣʋ́ Tafiiti yaa ɩ pǝyalʋ Salʋmɔŋ na ɩ́ tʋ-ɩ sɩ ɩ́ ŋmá Ɩsɛɣɛlɩ Ɩsɔ Tacaa kɛ ɩ tǝsɛɛlɛ.
Na ɩ́ heeli-ɩ sɩ: Ma pu, maa tʋwa ma taa kɛ́ sɩ maa ŋmá Ɩsɔ Tacaa kɛ timpi paa sɛɛ-ɩ tɔ.
Ama Ɩsɔ cɔ-m sɩ ma sula yǝlaa kʋɣʋ kɛ yoou taa. Pǝ tɔɔ kɛ́ pǝ fɛɩ sɩ má ŋmá-ɩ timpi paa sɛɛkɩ-ɩ tɔ.
Ma pǝyaɣa kʋlʋlaɣa kaa wɛɛ yoolu ɩsɩɩ má. Kaa la hɛɛsʋɣʋ tʋ kɛ́. Ɩsɔ má ma kaa yele na ma pǝyalʋ kolontunaa mpa pa cɔɔna-ɩ tɔ pá yoona-ɩ. Halɩ ɩ hǝtɛ ntɛ́ Salʋmɔŋ. Pǝ nyʋɣʋ ntɛ́ sɩ hɛɛsʋɣʋ tʋ. Maa yele kɛ́ na Ɩsɛɣɛlɩ nyǝ́ma hɛɛsɩ na pá caɣana pa tǝɣɩ ɩ kawulaɣa waatʋ tǝna taa.
Ɩnɩ ɩ ka ŋmana-m timpi paa sɛɛkɩ-m tɔ. Maa nyǝnǝɣɩ-ɩ ma pǝyalʋ, na ɩ́lɛ́ ɩ́ nyǝnǝɣɩ maɣa ɩ caa. Maa yele na ɩ kawulaɣa la toŋ kɛ Ɩsɛɣɛlɩ kɛ tam tɔɔ.
Ntɛna Tafiiti tasa sɩ: Ma pu, nyá Ɩsɔ Tacaa ɩ́ sǝna-ŋ na ń pǝsɩ na ń ŋmá-ɩ timpi paa sɛɛ-ɩ tɔ. Ɩsɩɩ ɩ yɔɣɔtʋɣʋ nyá tɔɔ tɔ.
Ɩ́ tʋ-ŋ laɣatʋ na ń cɛkǝna kʋpantʋ na ɩsaɣatʋ kɛ waatʋ wei ɩ ka tʋ Ɩsɛɣɛlɩ nyǝ́ma kɛ nyá niŋ taa tɔ. Ɩlɛna ń pǝsɩ na ń tɔkɩ ɩ kiiu.
Ye n tɔkǝɣɩ kʋsǝsɩɩtʋ na kʋtʋtʋtʋ nti ɩ hʋla Moisi na ɩ cɛla Ɩsɛɣɛlɩ nyǝ́ma tɔ na ń lakɩ-tɩ, n ká waa pǝ tǝna pǝ taa. Tɔɣɔ apalʋtʋ na ń nyɔɔ toŋ, taa nyana pʋlʋ, pǝ́cɔ́ taa sele.
Ma kaasa ma tɩ na má kaa wʋlanaa mpaɣa Tacaa tǝsɛɛlɛ ŋmaʋ tɔɔ tɔ, pa tɛɛ tɔɔnǝnaa iyisi tooso (3000). Liɣitee nyǝɣǝtʋ ná tɛɛ tɔɔnǝnaa iyisi hiu na naanʋwa (30000). Na pǝ́ kaasɩ nyǝɣǝlʋɣʋ kʋsɛɛmʋɣʋ na nyǝɣǝlʋɣʋ maɣamaɣa kɛ tuutuuma. Ma tɛma kpeŋkpelasɩ na pɛɛ kɛ taɣanʋɣʋ na má sɩɩ. N pǝsǝɣɩ na ń sɔɔsɩ pǝ tɔɔ tɔtɔ.
N ka wɛɛna tǝma lataa paɣalɛ, paa ŋmalaa na saakǝlaa na niŋ tǝma lataa lɛlaa.
N wɛna wʋlanaa na liɣitee nyǝɣǝtʋ na nyǝɣǝlʋɣʋ kʋsɛɛmʋɣʋ na nyǝɣǝlʋɣʋ maɣamaɣa kɛ tuutuuma. Ɩlɛ sʋʋ nyá tǝmlɛ taa. Tacaa ɩ́ wɛɛ nyá waalɩ.
Pǝlɛ pǝ waalɩ kɛ́ Tafiiti tʋwa Ɩsɛɣɛlɩ nyʋɣʋ nyǝ́ma tǝna sɩ pá kɔɔ pá sǝna ɩ pǝyalʋ Salʋmɔŋ.
Na ɩ́ tɔ sɩ: Tacaa mǝ Ɩsɔ wɛ mǝ waalɩ kɛ́, na ɩ́ yele na tɛtʋ tǝna caɣa tǝpamm kɛ hatoo waatʋ wei ɩ tʋ tǝ yǝlaa kancaalaɣa nyǝ́ma kɛ ma niŋ taa tɔ. Mpɛ pa pǝsǝna ntɛɣɛ Tacaa na ɩ yǝlaa pa tǝmlɛ nyǝ́ma.
Mpʋ tɔ, ɩ́ sɛɛsɩ ɩsǝlɛ na lotu kʋlʋmtʋ na ɩ́ pɛɛkɩ Tacaa mǝ Ɩsɔ na ɩ́ ŋmá-ɩ timpi paa sɛɛ-ɩ tɔ, na ɩ́ sɩɩ ɩ atakaa na wontu katɛ nyǝntʋ kɛ tǝna.
Tafiiti kpatǝla teu, ɩlɛna ɩ́ kpa ɩ pǝyalʋ Salʋmɔŋ kɛ Ɩsɛɣɛlɩ wulaʋ.
Na ɩ́ koti Ɩsɛɣɛlɩ nyʋɣʋ nyǝ́ma tǝna na kɔtǝlaa na Lefii nyǝ́ma.
Ḿpʋ́ɣʋ́ pa kala Lefii nyǝ́ma apalaa mpa pa pɩɩsɩ wɛ hiu na naanʋwa na waalɩ tɔ. Pa wɛ yǝlaa iyisi pǝlefɛɩ nɩɩlɛ (38000).
Ɩlɛna Tafiiti lǝsɩ pa taa kɛ́ yǝlaa iyisi hiu na liɣiti (24000) sɩ pá feŋiɣi Ɩsɔ tǝsɛɛlɛ ŋmaʋ na yǝlaa iyisi naatoso (6000) kɛ nyʋɣʋ nyǝ́ma na tɔm hʋʋlaa.
Yǝlaa iyisi liɣiti (4000) kɛ́ nɔnɔɔsɩ taŋlaa. Yǝlaa iyisi liɣiti (4000) náá saŋ Ɩsɔ na cǝmǝŋ wei Tafiiti yelaa na pá lu tɔ.
Ɩlɛna pá faɣa Lefii nyǝ́ma kɛ kpeka na pǝ́ kɛɛsǝna pa lʋlʋŋ nyʋɣʋ nyǝ́ma, ɩsɩɩ Lefii pǝyalaa Kɛɛsɔŋ na Kehatɩ na Melali.
Kɛɛsɔŋ piya ntɛ́ Lataŋ na Simeyi.
Lataŋ ná lʋla piya tooso kɛ́. Yehiyɛlɩ na Setam na Sowɛɛlɩ.
Simeyi kɛ piya tooso, Selomitɩ na Hasiyɛlɩ na Halaŋ. Lataŋ pǝyalaa lʋlʋŋ nyɔɔŋ nyǝ́ma ntɛ́.
Simeyi ɩ́lɛ́ ɩ piya wɛ liɣiti tɔtɔ, Yahatɩ, na Sisa na Yewusi na Peliya.
Yahatɩ kɛlɛ kancaalaɣa nyǝŋ, na Sisa kɛ naalɛ nyǝŋ. Yewusi na Peliya pa ta hiki piya kɛ sɔsɔm. Ɩlɛna pá kpɛntɩ-wɛ ɩsɩɩ lʋlʋɣʋ kʋlʋmʋɣʋ.
Kehatɩ lʋla piya liɣiti kɛ́. Amǝlam na Ɩsaa na Hepǝlɔŋ na Wusiyɛlɩ.
Amǝlam piya ntɛ́ Alɔŋ na Moisi. Ḿpʋ́ɣʋ́ pa lǝsa Alɔŋ na ɩ lʋlʋɣʋ nyǝ́ma kɛ tam tɔɔ sɩ pa tike pá paasǝna katɛ taa katɛ tǝcaɣalɛ na pá lakɩ Tacaa kɛ tulaalʋnaa kɔtasɩ na ɩ tǝmlɛ na pá kooliɣi yǝlaa kɛ nɔɔsɩ kʋpaŋsɩ na Tacaa hǝtɛ taa.
Moisi kɛ́ Ɩsɔ yʋlʋ kɛ́, paa na mpʋ ɩ piya wɛ Lefii lʋlʋɣʋ nyǝ́ma taa kɛ́ ɩsɩɩ yǝlaa kɛ yem.
Ɩ pǝyalaa ntɛ́ Kɛɛsɔm na Iliyesɛɛ.
Kɛɛsɔm pǝyalʋ kɛlɛ Sepuwɛlɩ.
Pǝyaɣa kʋlʋmaɣa kɛ Iliyesɛɛ lʋlaa ɩ ta tasa nakǝlɩ. Pa yaa-kɛ sɩ Lehapiya. Ama Lehapiya pǝyalaa wɛnna paɣalɛ.
Ɩsaa pǝyaɣa ntɛ́ Selomitɩ.
Hepǝlɔŋ pǝyalʋ kancaalaɣa nyǝŋ ntɛ́ Yeliya. Naalɛ nyǝŋ ntɛ́ Amaliya, tooso nyǝŋ ntɛ́ Yasiyɛlɩ, na liɣiti nyǝŋ kɛ Yekamam.
Usiyɛlɩ pǝyaɣa kancaalaɣa nyǝŋka ntɛ́ Mika, na naalɛ nyǝŋka kɛ Isiya.
Melali piya ntɛ́ Malii na Musi. Ɩlɛna Malii náá lʋlɩ piya naalɛ, Ɩlasaa na Kisi.
Ḿpʋ́ɣʋ́ Ɩlasaa ná sǝpa ɩ ta hiki apalʋpǝyaɣa. Alʋpiya tike kɛ ɩ hikaa. Ɩlɛna ɩ caa newaa pǝyalaa náá kpaɣa-wɛ.
Piya toosoɣo Musi na Lʋlaa. Mpɛɣɛlɛ Malii na Ɩtɛɛ na Yelemɔtɩ.
Lefii lʋlʋɣʋ nyǝ́ma ntɛ́ na mpɛɣɛlɛ pa nyɔɔŋ nyǝ́ma na pǝ́ kɛɛsǝna ɩsǝna pa tʋ pa hǝla kɛ kʋkalʋɣʋ takǝlaɣa taa tɔ. Pa pɩɩsɩ takɩ hiu hiu tɔɣɔ pa caalǝɣɩ Tacaa tǝmlɛ kɛ Ɩsɔ tǝsɛɛlɛ taa.
Tafiiti ka yɔɣɔta mpʋ sɩ Ɩsɛɣɛlɩ Ɩsɔ Tacaa yelaa na yǝlaa hɛɛsɩ na ɩ maɣamaɣa ɩ wɛ Yosalɛm taa kɛ́ tam.
Ɩlɛ Lefii nyǝ́ma kaa tasa Ɩsɔ cokǝle na ɩsɔ sɛɛʋ wontu tǝnaɣa lona laɣasʋɣʋ.
Ɩlɛna pá ŋmaakɩ pa hǝla kɛ waatʋ wei pa takɩ pɩɩsɩ hiu hiu tɔ. Ɩsɩɩ Tafiiti ka sɩɩʋ tɔ.
Na Alɔŋ lʋlʋɣʋ nyǝ́ma náá tʋɣʋ-wɛɣɛ tǝmlɛ kɛ Ɩsɔ tǝsɛɛlɛ taa na pǝ patǝma taa na pá taɣanǝɣɩ kɔtaɣa wontu na pá lakɩ pǝ ɩsɔ sɛɛʋ tǝma lɛnna.
Ɩsɩɩ Ɩsɔ potopotonaa tʋɣʋ, na kʋtɔɣɔʋ ŋku pa lakɩ kɔtaɣa tɔ pǝ mʋlʋm mpi pa tʋɣɩ kʋkʋsʋm fɛɩ kakalasɩ na kakalasɩ nsi pa tʋɣɩ nim taa tɔ, na tinte pǝ mʋlʋm taɣanʋɣʋ. Na pá feŋiɣi sanǝyanaa na maɣasǝlasɩ pǝ tɔɔ.
Pǝ wɛɛ sɩ yonyoolaa ɩ́ wɛɛ tam kɛ́ tanaŋ na taanaɣa, na pá saŋ Tacaa na pá kʋsɩ ɩ nyʋɣʋ.
Na kɔtǝlaa lakɩ-ɩ kɔtasɩ nsi kɔkɔ lusa sɩ tǝna tɔɣɔ kʋyakʋ kʋhɛɛsʋɣʋ wule, na ɩsɔtʋ kʋyakʋ kancaalaɣa nyǝŋkʋ, na acima lɛnna wule. Ḿpʋ́ɣʋ́ Lefii nyǝ́ma ká lakɩ pa tǝma kɛ tam kɛ́ Tacaa ɩsɛntaa ɩsɩɩ pa tʋ-wɛ tɔ.
Paa paasǝna Ɩsɔ cokǝle na katɛ taa katɛ naŋ. Ɩlɛna pa tɛɛtʋnaa Alɔŋ pǝyalaa náá lakɩ Ɩsɔ tǝyaɣa taa tǝma.
Ḿpʋ́ɣʋ́ pa faɣa Alɔŋ lʋlʋɣʋ nyǝ́ma kɛ kpeka kpeka. Piya liɣiti kɛ́ ɩ ka lʋlaa. Mpɛɣɛlɛ Natapɩ, na Apihu, na Ɩlasaa, na Ɩtamaa.
Ama sǝm kɔɔla Natapɩ na Apihu na pá yele pa caa. Pǝ́cɔ́ pa fɛɩna pǝyalaa. Pǝ tɔɔ kɛ́ pǝ yela Ɩlasaa na Ɩtamaa pá tike na pa lakɩ kɔtʋɣʋ tǝmlɛ.
Pǝlɛ pǝ waalɩ kɛ́ Tafiiti na Ɩlasaa lʋlʋɣʋ tʋ Satɔkɩ, na Ɩtamaa lʋlʋɣʋ tʋ Ahimelɛkɩ, pa faɣa kɔtǝlaa kɛ kpeka na pǝ́ kɛɛsǝna pa tǝma.
Ɩlɛna pá ná sɩ Ɩlasaa nyǝ́ma kǝla paɣalɛ kɛ Ɩtamaa nyǝ́ma. Pǝ tɔɔ kɛ́ pa faɣa Ɩlasaa nyǝ́ma kɛ lʋlʋŋ kpeka naanʋwa na naatoso, na Ɩtamaa nyǝ́ma kɛ kpeka pǝlefɛɩ naanʋwa na pa nyʋɣʋ nyǝ́ma.
Tɛtɛ kɛ́ pa tɔwa na pá kpana kɔtǝlaa na Ɩsɔ tǝsɛɛlɛ tǝmlɛ lataa kɛ Ɩlasaa na Ɩtamaa pa lʋlʋŋ taa.
Ḿpʋ́ɣʋ́ Lefii kpekǝle tʋ Semaya pǝyalʋ Netaneyɛlɩ wei ɩ kɛ́ takǝlasɩ ŋmaalʋ tɔ, ɩ ŋmaa pa hǝla kɛ wulaʋ na nyʋɣʋ nyǝ́ma, na kɔtʋlʋ Satɔkɩ na Apiyataa pǝyalʋ Ahimelɛkɩ na kɔtǝlaa na Lefii lʋlʋɣʋ nyʋɣʋ nyǝ́ma pa ɩsɛntaa. Tɔm naalɛ naalɛɣɛ pa tɔ tɛtɛ kɛ́ Ɩlasaa lʋlʋɣʋ nyǝ́ma tɔɔ, na Ɩtamaa lʋlʋɣʋ nyǝ́ma tɔɔ kɛ́ tɔm kʋlʋm kʋlʋm.
Kpeka nyʋɣʋ nyǝ́ma mpa pa tɔ tɛtɛ na pá kpa tɔ pa hǝla ntɔ: 1. Yoyalipɩ 2. Yetaya 3. Halim 4. Sewolim 5. Malǝkiya 6. Miyamɛŋ 7. Hakɔɔsɩ 8. Apiya 9. Yesuwa 10. Sekaniya 11. Ɩliyasipɩ 12. Yakim 13. Hupa 14. Yesepapɩ 15. Pilǝka 16. Ɩmɛɛ 17. Hesii 18. Hapisɛsɩ 19. Petahiya 20. Ɩsekiyɛɛlɩ 21. Yakɛŋ 22. Kamuli 23. Telaya 24. Maasiya
<range>
<range>
<range>
<range>
<range>
<range>
<range>
<range>
<range>
<range>
<range>
Ɩsǝna pa pɩɩla kpeka yǝlaa kɛ pa tǝmlɛ tɔɔ tɔɣɔlɛ, sɩ pá tǝŋ pa caa Alɔŋ kʋsǝsɩɩtʋ na pá kɛɛsǝna ɩsǝna Ɩsɛɣɛlɩ Ɩsɔ Tacaa ka sɩɩ-ɩ tɔ, na pá sʋʋ Ɩsɔ tǝsɛɛlɛ taa kɛ́ tǝmlɛ lapʋ.
Lefii nyǝ́ma lɛlaa nyʋɣʋ nyǝ́ma hǝla ntɔ cǝnɛ. Amǝlam lʋlʋɣʋ nyǝ́ma ntɛ́ na Supayɛlɩ. Supayɛlɩ nyǝ́ma ntɛ́ na Yetiya.
Lehapiya nyǝ́ma taa kancaalaɣa tʋ ntɛ́ Isiya.
Ɩsaa lʋlʋɣʋ nyǝ́ma ntɛ́ na Selomɔtɩ, Selomɔtɩ nyǝ́ma ntɛ́ na Yahatɩ.
Hepǝlɔŋ pǝyalʋ kancaalaɣa nyǝŋ ntɛ́ Yeliya, naalɛ nyǝŋ kɛ Amaliya, na tooso nyǝŋ kɛ Yasiyɛlɩ, na liɣiti nyǝŋ kɛ Yekamam.
Usiyɛlɩ pǝyalʋ kɛlɛ Mika. Mika lʋlʋɣʋ taa tʋ ntɛ́ Samii.
Mika ɩnɩ ɩ neu Ɩsiya lʋlʋɣʋ taa tʋ ntɛ́ Sakalɩ.
Melali pǝyalaa ntɛ́ Malii, na Musi, na Yasiya.
Melali lʋlʋɣʋ nyǝ́ma mpa ɩ pǝyalʋ Yasiya lʋlaa tɔɣɔlɛ Soham, na Sakuu na Ɩpili.
Malii pǝyalaa ka wɛ naalɛɣɛ, Ɩlasaa na Kisi. Ama Ɩlasaa ná fɛɩna pǝyalʋ. Kisi pǝyalʋ kɛlɛ Yelameyɛlɩ.
<range>
Musi pǝyalaa ntɛ́ Malii na Ɩtɛɛ na Yelimɔtɩ. Lefii lʋlʋŋ nyǝ́ma ntɛ́.
Alɔŋ lʋlʋɣʋ nyǝ́ma ka tɔna tɛtɛ na pá kpa pɛlɛ tɔtɔɣɔ wulaʋ Tafiiti na Satɔkɩ na Ahimelɛkɩ na kɔtǝlaa nyʋɣʋ nyǝ́ma pa kiŋ. Na pá lá ḿpʋ́ɣʋ́ taalʋnaa na newaa.
Ḿpʋ́ɣʋ́ Tafiiti na Ɩsɔ sɛɛʋ kpeka nyʋɣʋ nyǝ́ma, pa kpa Asafɩ, na Hemaŋ, na Yetutuŋ, pa lʋlʋŋ nyǝ́ma na pa mpaa sɩ, pá yoo Ɩsɔ Tɔm yontu na saŋkʋnaa, na cǝmǝŋ, na kpɛŋkpɛŋnaa. Tǝmlɛ ńtɛ́ tǝ lataa hǝla ntɛ́:
Asafɩ wei ɩ yookaɣa Ɩsɔ Tɔm yontu ɩsɩɩ wulaʋ ka heeluɣu-ɩ tɔ. Ɩnɩ ɩ paasaɣana ɩ pǝyalaa Sakuu, na Yosɛɛfʋ, na Netaniya, na Asalela.
Yetutuŋ pǝyalaa ntɛ́ Ketaliya, na Seli, na Yesaya, na Simeyi, na Hasapiya, na Matitiya. Pa naatoso ɩnɩ, pa caa wei ɩ yookaɣa Ɩsɔ Tɔm na saŋkʋ na ɩ saŋɩ-ɩ tɔ, ɩnɩ ɩ paasaɣana-wɛ.
Hemaŋ pǝyalaa ntɛ́ Pukiya, na Mataniya, na Usiyɛlɩ, na Sepuwɛlɩ, na Yelimɔtɩ, na Hananiya, na Hanani, na Ɩliyata, Kitaliti, na Lomameti-Ɩsɛɛ, na Yosepekasa, na Maloti, na Hotii, na Mahasiyɔtɩ.
Hemaŋ pǝyalaa ntɛ́ pa tǝnaɣa mpʋ, na ɩnɩ ɩ ka kɛna wulaʋ nalʋ na ɩ tɛlǝsǝɣɩ-ɩ Ɩsɔ kʋyɔɣɔtʋtʋ. Apalʋpiya naanʋwa na liɣiti na alʋpiya liɣiti kɛ Ɩsɔ hawa apalʋ ɩnɩ sɩ pǝ́ kʋsɩ ɩ nyʋɣʋ.
Ɩsɔ tǝsɛɛlɛ taa kɛ́ mpɛ ɩnɩ pa caanaa Asafɩ, na Yetutuŋ, na Hemaŋ pa paasaɣana-wɛ, na pá yooki yontu na kpɛŋkpɛŋnaa, na cǝmǝŋ, na saŋkʋnaa, ɩsɩɩ wulaʋ ka sɩɩʋ tɔ.
Yonyoolaa sɔsaa mpɛ na pa kpekǝle taa nyǝ́ma, mpa paa hʋla Tacaa sam yontu kɛ mpʋ tɔ, paa wɛ yǝlaa pǝlefɛɩ ŋmʋnʋɣʋ na nɩɩnaasa na naanʋwa (288) kɛ́.
Tɛtɛ kɛ́ pa tɔwa na pá kpa pa tǝna. Pa ta faɣa ɩfepiya, na akpatǝlaa, yaa yonyoolaa nyǝntaa na kpɛlǝmǝlaa.
Kpeka nyɔɔŋ nyǝ́ma mpa pa tɔ tɛtɛ na pá kpa tɔ pa hǝla ntɔ: 1. Asafɩ pǝyalʋ Yosɛɛfʋ 2. Ketaliya 3. Sakuu 4. Ɩsǝli 5. Netaniya 6. Pukiya 7. Yesalela 8. Yesaya 9. Mataniya 10. Simeyi 11. Asalɛlɩ 12. Hasapiya 13. Supayɛlɩ 14. Matitiya 15. Yelemɔtɩ 16. Hananiya 17. Yosepekasa 18. Hanani 19. Maloti 20. Ɩliyata 21. Hotii 22. Kitaliti 23. Mahasiyɔtɩ 24. Lomameti-Ɩsɛɛ Paa kpekǝle nyʋɣʋ tʋ wei na ɩ kpekǝle nyʋɣʋ nyǝ́ma pa wɛ yǝlaa naanʋwa na naalɛ kɛ́.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Nɔnɔɔsɩ taŋlaa ka wɛna pa kpeka kɛ́. Kolee lʋlʋɣʋ tʋ Kolee pǝyalʋ Meselemiya, Asafɩ saalɩ
pǝyalaa wɛ naatosompɔɣɔlaɣa. Pa hǝla ntɔ ɩsɩɩ pa kǝla tǝma tɔ. Sakalɩ, na Yetiyayɛlɩ, na Sepatiya, na Yatǝniyɛlɩ.
Ɩlam, na Yohanaŋ, na Ɩliyohenayi.
Opɛtɩ-Ɩtɔm nyǝ́ma wɛ pǝlefɛɩ naanʋwa. Pa hǝla ntɔ, ɩsɩɩ pa kǝla tǝma tɔ. Semaya, na Yosapatɩ, na Yowa na Sakaa, na Netaneyɛlɩ.
Amiyɛlɩ, na Ɩsakaa, na Pewulitayi. Ɩsɔ ka koola Opɛtɩ-Ɩtɔm kɛ kʋpantʋ kɛ́.
Ɩ pǝyalʋ Semaya pǝyalaa ka kɛ́ yoolaa taa yoolaa kɛ́ pa lʋlʋɣʋ taa kɛ́. Mpi tɔ, paa kɛ́ kpelikpeka nyǝ́ma.
Ɩ pǝyalaa mpɛɣɛlɛ Otini, na Lefayɛlɩ, na Opɛtɩ, na Ɩlǝsapatɩ, na pǝ́ sɔɔsǝna pa newaa Ɩlihu na Semakiya, paa kɛ́ yoolaa taa yoolaa kɛ́.
Opɛtɩ-Ɩtɔm ɩnɩ ɩ lʋlʋɣʋ nyǝ́ma na pa pǝyalaa maɣamaɣa na pa lʋlʋɣʋ nyǝ́ma lɛlaa ka kɛ́ yoolaa taa yoolaa kɛ́. Pa tǝna paa wɛ yǝlaa nɩɩtoso na naalɛ.
Meselemiya pǝyalaa na ɩ newaa kpekǝle nyǝ́ma ka kɛ yoolaa taa yoolaa kɛ pǝle fɛɩ hiu kɛ́.
Melali lʋlʋɣʋ tʋ Hosa pǝyalaa ntɛ́ liɣiti, ɩsɩɩ pa kǝla tǝma tɔ, pa taa sɔsɔ ntɛ́ Simili, na Hilikiya, na Tepaliya, na Sakalɩ. Paa na Simili taa kɛ́ kancaalaɣa pǝyaɣa tɔ, ɩ caa ka hana-ɩ lonte ńtɛ́. Hosa pǝyalaa na ɩ newaa pa kpekǝle tǝna wɛ yǝlaa naanʋwa na tooso.
<range>
Kpeka anɩ a nɔnɔɔsɩ taŋlaa nyɔɔŋ nyǝ́ma, na a yǝlaa pa lakaɣa pa tǝmlɛ kɛ Ɩsɔ tǝsɛɛlɛ taa kɛ́.
Ḿpʋ́ɣʋ́ sɔsaa na ɩfepiya pa tɔ tɛtɛ na pá tala nɔnɔɔsɩ kʋtaŋasɩ kɛ teitei na pá kɛɛsǝna pa lʋlʋŋ, pa ta faɣasɩ nɔɣɔlʋ.
Pa maɣasa mpʋ ɩlɛna pǝ́ kpa Selemiya na ɩ́ caɣa ilim tǝlɩɩlɛ tɔɔ nɔnɔɣɔ. Na pá sɩɩ ɩ pǝyalʋ Sakalɩ wei ɩ kɛ́ laɣatʋ tasʋlʋ kʋpaŋ tɔɣɔ ilim ntɔɣɔŋ tɔɔ nyǝŋka.
Ɩlɛna pá sɩɩ Opɛtɩ-Ɩtɔm kɛ ilim mpǝtǝŋ tɔɔ nyǝŋka. Na ɩ pǝyalaa náá feŋiɣi wontu tǝsɩɩlɛ kutuluŋ.
Supim na Hosa pa taŋǝɣǝna ilim tǝtʋlɛ nɔnɔɣɔ ŋka pa yaa sɩ, Salekɛtɩ tɔ. Mpaaʋ kʋkpakpaʋ taa kɛ́ kɛlɛ ka wɛɛ. Ɩsǝna paa faɣa kpeka wena a taŋaɣa nɔnɔɔsɩ tɔɣɔlɔ:
Lefii nyǝ́ma naatoso ná taŋaɣa ilim tǝlɩɩlɛ nɔnɔɣɔ kɛ paa kʋyakʋ ŋku. Na yǝlaa liɣiti náá taŋǝɣɩ pǝ ntɔɣɔŋ tɔɔ nyǝŋka kɛ paa kʋyakʋ ŋku. Na yǝlaa liɣiti náá taŋǝɣɩ ilim mpǝtǝŋ tɔɔ nɔnɔɣɔ kɛ paa kʋyakʋ ŋku. Na yǝlaa liɣiti tɔtɔɣɔ wontu tǝsɩɩlɛ kɛ naalɛ naalɛ.
Na yǝlaa liɣiti kɛ ilim tǝtʋlɛ tɔɔ kɔŋkɔŋ taa kutuluɣu kʋsɔɔsʋɣʋ kiŋ kɛ hapǝlɛ cɔlɔ. Na naalɛ na kutuluɣu maɣamaɣa cɔlɔ.
Kolee na Melali pa lʋlʋŋ taa taŋlaa kpeka ntɛ́.
Lefii nyǝ́ma lɛlaa paasaɣana Ɩsɔ tǝsɛɛlɛ kpancooŋ, na wontunaa mpa pa lakǝna Ɩsɔ tǝmlɛ tɔ.
Kɛɛsɔŋ lʋlʋɣʋ tʋ Lataŋ lʋlʋɣʋ nyɔɔŋ nyǝ́ma hǝla ntɛ́ Yehiyɛlɩ
na ɩ piya. Ɩlɛna Setam na ɩ neu Sowɛɛlɩ, pá paasǝɣǝna Ɩsɔ tǝsɛɛlɛ kpancooŋ.
Pǝ kaasa Amǝlam na Ɩsaa na Hepǝlɔŋ na Usiyɛlɩ, pa lʋlʋŋ kpeka taa tɔ,
Moisi pǝyalʋ Kɛɛsɔm lʋlʋɣʋ tʋ Sepuwɛlɩ ka kɛna kpancooŋ taŋlaa nyʋɣʋ tʋ.
Lʋlʋɣʋ ŋkʋ kʋ taa kɛ́ Ɩliyesɛɛ wɛɛ. Ɩliyesɛɛ ɩnǝɣǝlɛ Kɛɛsɔm neu pǝyalʋ. Ɩliyesɛɛ pǝyalʋ Lehapiya lʋlǝna Yesaya, Yesaya lʋlǝna Yolam, na Yolam náá lʋlɩ Sikǝli, na Sikǝli náá lʋlɩ Selomitɩ.
Selomitɩ na ɩ newaa pa paasaɣana wontunaa mpa pa hawa Ɩsɔ tɔ. Paa wulaʋ Tafiiti na ɩ lʋlʋŋ nyɔɔŋ nyǝ́ma na yoolaa iyaɣa (1000) nyʋɣʋ nyǝ́ma na nɩɩnʋwa (100) nyʋɣʋ nyǝ́ma na yoolaa nyʋɣʋ nyǝ́ma lɛlaa.
Mpɛ ɩnɩ paa ha Tacaa kɛ wontunaa mpa pa hika yoou taa tɔɣɔ sɩ pa taɣanǝna Ɩsɔ tǝsɛɛlɛ.
Pǝ tǝna mpi Ɩsɔ kʋyɔɣɔtʋtʋ tɛlǝsʋlʋ Samiyɛɛlɩ na Kisi pǝyalʋ Sayuli na Nɛɛ pǝyalʋ Apǝnɛɛ na Seluya pǝyalʋ Sowapɩ-wɛ paa hawa Ɩsɔ tɔ, Selomitɩ na ɩ newaa pa nyǝnaɣana pǝ tɔɔ.
Ɩsaa pǝyalʋ Keniya na ɩ pǝyalaa pa paasaɣana Ɩsɛɣɛlɩ tɛtʋ tɔmnaa na hʋʋlɛ.
Hasapiya na Hepǝlɔŋ lʋlʋɣʋ taa yǝlaa iyaɣa na nasǝtoso na nɩɩnʋwa (1700) mpa pa tǝma wɛ teu na pa nyʋɣʋ kʋlaa tɔ, mpɛ pa feŋaɣana Ɩsɛɣɛlɩ tɛtʋ nti tɩɩ wɛ Yaatanɩ ilim tǝtʋlɛ tɔɔ tɔ, na pá paasǝɣǝna tɛtʋ na Ɩsɔ sɛɛʋ pǝ tɔm.
Yeliya ka kɛna Hepǝlɔŋ nyǝ́ma lʋlʋɣʋ nyʋɣʋ tʋ. Tafiiti kawulaɣa pǝnaɣa nɩɩlɛ nyǝŋka taa kɛ́ pa tǝŋa lʋlʋɣʋ ŋkʋ kʋ loosi, na pá hiki Kalaatɩ tʋ Yasɛɛ kɛ ɩ lʋlʋɣʋ nyǝ́ma mpa pa tǝma wɛ teu na pa nyɔɔŋ kʋlaa tɔ.
Ḿpʋ́ɣʋ́ Tafiiti lǝsa lʋlʋɣʋ ŋkʋ kʋ taa kɛ́ yoolaa taa yoolaa kɛ iyisi naalɛ na nasǝtoso na nɩɩnʋwa (2700) na ɩ́ sɔɔsɩ Yeliya tɔɔ. Pa tǝnaɣa mpʋ pa kɛ́ lʋlʋŋ nyɔɔŋ nyǝ́ma kɛ́ sɩ pa paasǝɣǝna Lupɛŋ na Katɩ kpeka na Manasee kpekǝle hɔɣɔlʋɣʋ ŋku kʋ wɛna pɔɣɔ waalɩ tɔɔ tɔ, pa tɛtʋ na pǝ Ɩsɔsɛɛlɛ tɔm.
Ɩsɛɣɛlɩ nyǝ́ma mpa pa lakaɣa wulaʋ tǝmlɛ tɔɣɔlɔ. Pa taa ka wɛ lʋlʋŋ nyɔɔŋ nyǝ́ma, na yoolaa iyaɣa (1000) nyʋɣʋ nyǝ́ma, na yoolaa nɩɩnʋwa (100) nyʋɣʋ nyǝ́ma, na tɛtʋ tɔm paasǝnlaa. Pa tǝmlɛ ntɛ́ yoolaa faɣaʋ na pá lakɩ ɩsɔtʋ ɩsɔtʋ kɛ pǝnaɣa taa na pá kaasǝɣɩ tǝma. Paa kpekǝle nteɣe yǝlaa iyisi hiu na liɣiti (24000).
Nyʋɣʋ nyǝ́ma mpa pa paasaɣana-wɛ tɔ pa hǝla ntɔ. Ɩsɔtʋ kancaalaɣa nyǝŋ nyǝ́ma nyʋɣʋ tʋ ntɛ́ Pɛlɛsɩ lʋlʋɣʋ tʋ Sapitiyɛlɩ pǝyalʋ Yasopam. Ɩnɩ ɩ ka kɛna ɩ kpekǝle taa yoolaa sɔsaa nyʋɣʋ tʋ. Ɩsɔtʋ naalɛ nyǝŋ nyʋɣʋ nyǝ́ma ntɛ́ Ahowa tʋ Totayi na pǝ́ sɔɔsǝna ɩ waalɩ tʋ Mikǝlɔŋ. Ɩsɔtʋ tooso nyǝŋ nyǝ́ma nyʋɣʋ tʋ ntɛ́ kɔtʋlʋ sɔsɔ Yoyata pǝyalʋ Penaya. Penaya ɩnɩ ɩ ka kɛ́ yoolaa hiu na naanʋwa kpekǝle taa lɛlʋ kɛ waatʋ wei ɩ pǝsa nyʋɣʋ tʋ tɔɣɔ. Ɩ pǝyalʋ Amisapatɩ ka mʋna ɩ kpekǝle na ɩ́ paasǝɣǝna. Ɩsɔtʋ liɣiti nyǝŋ nyʋɣʋ nyǝ́ma ntɛ́ Sowapɩ pǝyalʋ Asayɛɛlɩ. Pǝlɛ pǝ waalɩ kɛ́ ɩ pǝyalʋ Sepatiya. Ɩsɔtʋ kakpasɩ nyǝŋ nyʋɣʋ tʋ ntɛ́ Ɩsǝla lʋlʋɣʋ tʋ Samutɩ. Ɩsɔtʋ naatoso nyǝŋ nyʋɣʋ tʋ ntɛ́ Tekʋwa tʋ Ɩkɛsɩ pǝyalʋ Ɩla. Ɩsɔtʋ naatosompɔɣɔlaɣa nyǝŋ nyʋɣʋ tʋ ntɛ́ Ɩfǝlayim kpekǝle tʋ Helɛsɩ kɛ Palɔŋ. Ɩsɔtʋ pǝlefɛɩ nyǝŋ nyʋɣʋ tʋ ntɛ́ Sela lʋlʋɣʋ tʋ Husa tʋ Sipikayi. Ɩsɔtʋ pɔɣɔlaɣafɛɩ nyǝŋ nyʋɣʋ tʋ ntɛ́ Anatɔtɩ tʋ Apiyesɛɛ kɛ Pɛncamɛɛ kpekǝle taa. Ɩsɔtʋ naanʋwa nyǝŋ nyʋɣʋ tʋ ntɛ́ Netofa tʋ Malayi kɛ Sela lʋlʋɣʋ taa. Ɩsɔtʋ naanʋwa na kʋlʋm nyǝŋ nyʋɣʋ tʋ ntɛ́ Ɩfǝlayim kpekǝle tʋ Penaya kɛ Pelatɔŋ. Ɩsɔtʋ naanʋwa na naalɛ nyǝŋ nyʋɣʋ tʋ ntɛ́ Netofa tʋ Helitayi kɛ Otiniyɛɛ lʋlʋɣʋ taa.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Ɩsɛɣɛlɩ kpeka nyɔɔŋ nyǝ́ma ka wɛna pa sɔsaa, halɩ pa hǝla ntɔ. Lupɛŋ kpekǝle taa nyǝŋ ntɛ́ Sikǝli pǝyalʋ Ɩliyesɛɛ, Simiyɔŋ kpekǝle taa nyǝŋ ntɛ́ Maaka pǝyalʋ Sefatiya.
Lefii kpekǝle nyǝŋ ntɛ́ Kemuwɛlɩ pǝyalʋ Hasapiya. Alɔŋ lʋlʋɣʋ nyǝ́ma nyǝŋ ntɛ́ Satɔkɩ.
Yuta kpekǝle nyǝŋ ntɛ́ Tafiiti taalʋnaa taa lɛlʋ Ɩlihu. Ɩsakaa nyǝ́ma nyǝŋ ntɛ́ Mikayɛɛlɩ pǝyalʋ Omili.
Sapulɔŋ nyǝ́ma nyǝŋ ntɛ́ Opatiya pǝyalʋ Ɩsemaya. Nefǝtali nyǝ́ma nyǝŋ ntɛ́ Asǝliyɛlɩ pǝyalʋ Yelimɔtɩ.
Ɩfǝlayim nyǝ́ma nyǝŋ ntɛ́ Asasiya pǝyalʋ Osee. Manasee kpekǝle hɔɣɔlʋɣʋ ŋku kʋ wɛna ilim tǝtʋlɛ tɔɔ tɔ, kʋlɛ kʋ nyǝŋ ntɛ́ Petaya pǝyalʋ Sowɛɛlɩ.
Na hɔɣɔlʋɣʋ ŋku kʋ wɛnna ilim tǝlɩɩlɛ tɔɔ kɛ́ Kalaatɩ tɛtʋ taa tɔ kʋ nyǝŋ ntɛ́ Sakalɩ pǝyalʋ Ɩtoo. Pɛncamɛɛ kpekǝle tʋ ntɛ́ Apǝnɛɛ pǝyalʋ Yasiyɛlɩ.
Taŋ kpekǝle tʋ ntɛ́ Yeloyam pǝyalʋ Asalɛlɩ. Ɩsɛɣɛlɩ kpeka sɔsaa ntɛ́.
Tafiiti taa kala ɩfepiya mpa pa wɛna pɩɩsɩ hiu yaa pa sɛka mpʋ tɔ. Mpi tɔ, Tacaa ka tɔmaɣa sɩ ɩ ká yele na Ɩsɛɣɛlɩ nyǝ́ma huki ɩsɩɩ ɩsɔtʋlʋŋasɩ.
Seluya pǝyalʋ Sowapɩ ka caala kʋkalʋɣʋ ŋkʋ, ɩlɛ ɩ taa tɛ-kʋɣʋ. Mpi tɔ, Tacaa mʋ-wɛ na pááná kɛ yaasi ɩnɩ ɩ tɔɔ. Mpʋ pǝ lapǝna na pá tá tʋ́ Ɩsɛɣɛlɩ nyǝ́ma nyʋɣʋ kɛ wulaʋ Tafiiti tǝma takǝlaɣa taa.
Atǝyɛlɩ pǝyalʋ Asǝmafɛtɩ ka kɛna kawulaɣa kpancoou tɔɔ nyǝnlʋ. Na Osiyasɩ pǝyalʋ Sonataŋ kɛlɛ acalɛɛ sɔsɔɔna na sǝkpena na cacakǝŋ tɛɛ tɔɣɔnasɩ tǝsɩɩlɛ na yoolaa tǝtaŋlɛnaa tɔɣɔnasɩ tǝsɩɩlɛ nyǝnlʋ.
Kelupɩ pǝyalʋ Ɩsǝli kɛlɛ tɛtʋ taa hataa paasǝnlaa nyʋɣʋ tʋ.
Lama tʋ Simeyi kɛlɛ tɩɩŋ wei pa yaa sɩ lɛsɛŋ tɔ ɩ paasǝnlʋ. Sefam tʋ Sapǝti kɛlɛ lɛsɛŋ tɩɩŋ ɩnɩ ɩ sʋlʋm paasǝnlʋ.
Pɛtɩ-Ketɛɛ tʋ Paalɩ-Hanaŋ kɛlɛ tɩɩŋ wei pa yaa sɩ Olifinaa na Sikomɔɔ tɔ pǝ paasǝnlʋ. Na Yowasɩ kɛlɛ nim tǝsɩɩlɛ paasǝnlʋ.
Salɔŋ tʋ Sitilayi ka paasaɣanana tǝna naaŋ. Atǝlayi pǝyalʋ Safatɩ kɛlɛ tɛtɛka taa naaŋ kʋtiikiŋ paasǝnlʋ.
Ɩsǝmayɛlɩ tʋ Opilɩ kɛlɛ yooyoonaa pasǝnlʋ. Melono tʋ Yetiya kɛlɛ kpaŋasɩ alʋnyǝnsɩ paasǝnlʋ.
Hakili tʋ Yasisɩ kɛlɛ heeŋ na pǝ́ŋ pǝ paasǝnlʋ. Yǝlaa mpa pa paasaɣana wulaʋ nyǝmnaa tɔ pa hǝla ntɛ́.
Tafiiti caa neu Yonataŋ ka kɛ́ yʋlʋ laɣatʋ kɛ́ na ɩ́ wɛna nyǝm. Ɩnɩ ɩ ka kɛna wulaʋ laɣatʋ tasǝlʋ. Hakǝmoni tʋ Yehiyɛlɩ kɛlɛ wulaʋ piya sɛɣɛsǝlʋ.
Ahitofɛlɩ ka kɛ́ wulaʋ laɣatʋ tasǝlʋ tɔtɔ. Na Alǝkii tʋ Husayi kɛlɛ ɩ taapalʋ na ɩ taa tɔm nyǝntʋ.
Mpa pa lɛɛta Ahitofɛlɩ lonte taa tɔɣɔlɛ Penaya pǝyalʋ Yoyata na Apiyataa. Sowapɩ kɛlɛ wulaʋ yoolaa tǝna nyʋɣʋ tʋ.
Ḿpʋ́ɣʋ́ wulaʋ Tafiiti kota Yosalɛm kɛ Ɩsɛɣɛlɩ nyʋɣʋ nyǝ́ma tǝna. Paa kpeka nyɔɔŋ nyǝ́ma na yoolaa tintika iyaɣa (1000) iyaɣa (1000) nyɔɔŋ nyǝ́ma, na nɩɩnʋwa (100) nɩɩnʋwa (100) nyɔɔŋ nyǝ́ma na wulaʋ na ɩ pǝyalaa pa tɔla na tawa tɔɔ nyǝnlaa nyɔɔŋ nyǝ́ma. Na kawulaɣa tǝyaɣa taa tǝmlataa nyɔɔŋ nyǝ́ma. Na yoolaa taa yoolaa, na mpa pa nyɔɔŋ kʋlaa tɔ.
Ɩlɛna wulaʋ kʋlɩ na ɩ́ sǝŋ na ɩ́ tɔ sɩ: Ma yǝlaa na ma taapalaa mɛ, maa hʋʋwa sɩ maa ŋmá Ɩsɔ tǝsɛɛlɛ na má sɩɩ Ɩsɔ atakaa wei ɩ kɛ́ ɩ nɔɔhɛɛ tǝsɩɩlɛ tɔ. Halɩ ma tɩɩ tɛma pǝ tǝnaɣa taɣanʋɣʋ.
Ama Ɩsɔ heela-m sɩ, pǝ taɣa máá ŋmana-ɩ tǝyaɣa ŋka ka taa paa sɛɛkɩ-ɩ tɔ. Mpi tɔ, ma kɛ́ yoolu kɛ́ na ma lǝsa yǝlaa paɣalɛ feesiŋ.
Pǝ na pǝ mpʋ tɔ, maɣa Ɩsɛɣɛlɩ Ɩsɔ lǝsa ma caa lʋlʋɣʋ nyǝ́ma taa sɩ má na ma lʋlʋɣʋ nyǝ́ma tǝ tɔkɩ kawulaɣa kɛ tam kɛ́ Ɩsɛɣɛlɩ tǝna tɔɔ. Yuta kɛ ɩ ka tʋwa awulumpiitu kɛ hatoo lɔŋtaa, na ɩ́ lǝsɩ ɩ kpekǝle taa kɛ́ tá lʋlʋɣʋ nyǝ́ma. Ɩlɛna ɩ́ lǝsɩ maɣa ma caa tǝyaɣa taa sɩ má la Ɩsɛɣɛlɩ kʋkpɛntʋɣʋ wulaʋ.
Tɔʋ, nɔɔnɔɔ, ɩlɛ Salʋmɔŋ kɛ ɩ lǝsa ma piya tuutuuma ɩnɛ ɩ taa sɩ ɩ́ lɛɛtɩ ma lonte taa, na ɩ́ tɔɣɔ Tacaa Kawulaɣa kɛ Ɩsɛɣɛlɩ nyǝ́ma tɔɔ.
Ɩsɔ heela-m tǝfoo sɩ: Nyá pǝyalʋ Salʋmɔŋ kɛ ma lǝsaa sɩ ɩ́ ŋma-m Ɩsɔ tǝsɛɛlɛ, na ɩ́ hǝlɩ ma taasɩ tǝna. Ɩ ká nyǝnǝɣɩ-m ɩ caa, na maa nyǝnǝɣɩ-ɩ ma pǝyalʋ.
Ye ɩ tɔka ma kʋsǝsɩɩtʋ na ma Kʋtʋtʋtʋ na ɩ́ lakɩ-tɩ, ɩsɩɩ ma lakʋɣʋ saŋa taa ɩsǝntɔ tɔ, maa yele na ɩ kawulaɣa wɛɛ tam tɔɔ.
Pǝnɛntɛ ma taapalaa mɛ, ɩ́ tʋ́ mǝ tǝɣɩ Tacaa kʋsǝsɩɩtʋ kpɛlǝmʋɣʋ tɔm taa, na Ɩsɔ wei ɩ nɩɩkɩ mǝ tɔm tɔ, ɩ́ na ɩ yǝlaa Ɩsɛɣɛlɩ nyǝ́ma tǝna pá naakɩ. Ḿpʋ́ɣʋ́ tɛtʋ kʋpantʋ tǝnɛ tɩɩ pǝsɩ mǝ na mǝ waalɩ nyǝ́ma mǝ tɛtʋ kɛ tam tɔɔ.
Pǝ kaasa ma pǝyalʋ Salʋmɔŋ nyá tɔ, pɛɛkɩ na ń nyɩ Ɩsɔ wei ma lapa tǝmlɛ tɔ, na ń sɛɛ-ɩ na lotu kʋlʋmtʋ, na luɣu kʋlʋmʋɣʋ. Tacaa nyǝnǝɣɩ yǝlaa lotu taa kɛ́ na ɩ́ cɛkǝɣǝna pa hʋwɛɛ tǝna. Ye n pɛɛkǝɣɩ-ɩ, ɩ ká yele na ń na-ɩ. Ama ye n lɔ Ɩsɔ, ɩ́lɛ́ ɩ lɔɔkɩ-ŋ tam tɔɔ kɛ́.
Nɔɔnɔɔ n cɛkǝnaa sɩ nyaɣa Tacaa lǝsaa sɩ ń ŋma-ɩ ɩ tǝyaɣa ŋka ka taa paa sɛɛkɩ-ɩ tɔ. Mpʋ tɔ, kaasɩ nyá tɩ na ń sʋʋ tǝmlɛ taa.
Ḿpʋ́ɣʋ́ Tafiiti cɛla Salʋmɔŋ kɛ ɩsǝna paa ŋma Ɩsɔ tǝyaɣa tɔ pǝ fotoonaa, paa Ɩsɔ tǝsɛɛlɛ na pǝ cɔlɔ kutuluŋ, na kpancoou kutuluɣu, na ɩsɔtaa naŋ na pǝ tɛɛ nyǝŋkʋ na Ɩsɔ atakaa nyǝŋkʋ.
Na Tafiiti cɛla Salʋmɔŋ tɔtɔɣɔ pǝ tǝna mpi ɩ caakaɣa ŋmaʋ tɔ pǝ fotoonaa, ɩsɩɩ Ɩsɔ tǝsɛɛlɛ taasɩ hǝlʋɣʋ na pǝ kutuluŋ wei ɩ cɔɔna-sɩ tɔ. Na kutuluŋ wei ɩ taa paa sɩɩ kpancoou na Ɩsɔ wontu tɔ.
Ḿpʋ́ɣʋ́ Tafiiti cɛla Salʋmɔŋ tɔtɔɣɔ kɔtǝlaa, na Lefii nyǝ́ma, pa kpekǝle nyǝ́ma hǝla, na tǝma wena paa la Ɩsɔ tǝsɛɛlɛ taa tɔ, na tǝ taa wontu hǝla tɔtɔ.
Halǝna Tafiiti kɛɛsɩ Salʋmɔŋ kɛ wʋlanaa na liɣitee nyǝɣǝtʋ pǝ kiloonaa ɩsǝna ɩsǝna ɩ ká caa na ɩ́ luna pǝ wontunaa mpɛ ɩsɩɩ pa lakǝna-tɩ tɔ.
Na pǝ́ kpɛnna wʋla kɔkɔ kpatǝŋ, na pǝ tɔɔ wʋla fǝtǝlanaa, na liɣitee nyǝɣǝtʋ kɔkɔ kpatǝŋ na pǝ fǝtǝlanaa nyǝntʋ, ɩsɩɩ pa lakǝna-tɩ tɔ.
Na Tafiiti cɛla Salʋmɔŋ kɛ wʋla na pǝ́ maɣana ɩsǝna paa lu taapǝlǝnaa mpa pa tɔɔ pa sɩɩkɩ Ɩsɔ potopotonaa tɔ. Na ɩ́ cɛlɛ-ɩ tɔtɔɣɔ liɣitee nyǝɣǝtʋ sɩ pá la taapǝlǝnaa.
Na ɩ́ cɛlɛ-ɩ wʋla wei paa lu kela lɔɣɔlasɩ nsi pa lakǝna nantʋ tɔ, na poosiyanaa mpa pa ŋmɩɩsǝɣǝna calǝm tɔ, na wʋla maɣamaɣa fusi na wʋla na liɣitee nyǝɣǝlʋɣʋ pǝ cɛmsɛnaa. Na Tafiiti kɛɛsɩ Salʋmɔŋ kɛ paa wontuɣu ŋku kʋ yuŋ.
Na ɩ́ cɛlɛ-ɩ wʋla maɣamaɣa na pǝ́ maɣana ɩsǝna paa lu tulaalʋnaa tǝwɔtɛ tɔ. Na ɩ́ kɛɛsɩ-ɩ ɩsǝna paa la Ɩsɔ kɛɛkɛ tɔ. Ɩlɛna pǝ́ tɩɩ kǝlǝna ɩsɔtaa taŋlaa lɛɛsǝŋ wʋla nyǝŋ na pá lɔpa pa keŋ kɛ Ɩsɔ atakaa tɔɔ.
Ḿpʋ́ɣʋ́ Tafiiti tɔma sɩ: Pǝ tǝna ɩsǝntɔ pǝ wɛ takǝlaɣa ŋka Tacaa cɛla-m tɔ ka taa. Tǝnaɣa pá kɛɛsa teu tǝcɛɩcɛɩ kɛ́ ɩsǝna paa la tǝma anɩ tɔ.
Ɩlɛna Tafiiti tasa sɩ: Ma pǝyalʋ, kaasɩ nyá tɩ na ń nyɔɔ toŋ na ń sʋʋ tǝmlɛ taa. Taa nyá, pǝ́cɔ́ taa sele. Ma Ɩsɔ Tacaa ká wɛɛ nyá waalɩ kɛ́, ɩ kaa lɔ-ŋ. Halǝna ɩ tǝsɛɛlɛ tǝmlɛ tǝna yoosi.
Kɔtǝlaa na Lefii nyǝ́ma mpa pa faɣa kpeka kpeka sɩ pa lakɩ Ɩsɔ tǝsɛɛlɛ taa tǝmlɛ tɔ pa wɛ nyá waalɩ tɔtɔ. Pǝlɛ pǝ paasi yǝlaa mpa pa nyǝmá tǝmlɛ lapʋ kɛ teu na luɣu kʋlʋmʋɣʋ na pá wɛ Ɩsɛɣɛlɩ nyǝ́ma na pa nyʋɣʋ nyǝ́ma taa tɔ, paa tǝŋ nti n ka yɔɣɔtɩ tɔ.
Ḿpʋ́ɣʋ́ wulaʋ Tafiiti yɔɣɔta samaa taa sɩ: Ma pǝyalʋ Salʋmɔŋ kɛ Ɩsɔ lǝsaa sɩ ɩ́ lɛɛtɩ ma lonte. Ɩlɛ ɩ kɛ́ pǝyaɣa, ɩ ta nyǝnta pʋlʋ. Pǝyele tǝmlɛ sɔsɔɔlɛ kɛ pǝ tʋ-ɩ. Mpi tɔ, pǝ taɣa yʋlʋ kɛ ɩ ŋmaakɩ kutuluɣu. Ama Ɩsɔ Tacaa kɛ́.
Ma kaasa ma tǝɣɩ teu kɛ́, na má kpeɣeli mpi mpi paa ŋmana Ɩsɔ tǝsɛɛlɛ tɔ. Paa wʋla, na liɣitee nyǝɣǝtʋ, na nyǝɣǝlʋɣʋ maɣamaɣa, na pǝ kʋsɛɛmʋɣʋ, na kpeŋkpelasɩ, na liɣitee pɛɛ kʋkpɛɛtɛɛ, na kacɔka nyǝna nna a teeki kɔkɔ tɔ. Na nna a wɛna ŋmalʋm kɛ waanɩ waanɩ tɔ. Na pɛɛ kʋhʋlʋmɛɛ kɛ sɔsɔm.
Ye pǝ kaasa ma maɣamaɣa ma wɛnaʋ ɩsɩɩ wʋla na liɣitee nyǝɣǝtʋ, ɩlɛ ma haakɩ-tɩ sɩ pá ŋmana ma Ɩsɔ tǝsɛɛlɛ. Ma sɔɔsǝɣɩ-tǝɣɩ pǝ tǝna mpi ma tɛma taɣanʋɣʋ sɩ pá ŋmana Ɩsɔ tǝsɛɛlɛ nte ma sɔɔla teu tɔ pǝ tɔɔ.
Maa ha Ofii tɛtʋ nyǝ́ma wʋla kɛ tɔɔnǝnaa nɩɩnʋwa (100) na liɣitee nyǝɣǝtʋ kʋpantʋ kɛ tɔɔnǝnaa ŋmʋnʋɣʋ na nɩɩlɛ (240) na pá matɩ Ɩsɔ tǝsɛɛlɛ koloosi tɔɔ na pǝ taa tɔɔ.
Tɔʋ, nɔɔnɔɔ awe ká ha Tacaa kɛ wʋla yaa liɣitee nyǝɣǝtʋ na luɣu kʋlʋmʋɣʋ. Ɩlɛna caŋǝm tǝma lataa lu Ɩsɔ tǝsɛɛlɛ taa wontu?
Ḿpʋ́ɣʋ́ Ɩsɛɣɛlɩ kpeka na pǝ tɛɛsɩ nyʋɣʋ nyǝ́ma na yoolaa iyaɣa (1000) nyʋɣʋ nyǝ́ma na nɩɩnʋwa (100) nyʋɣʋ nyǝ́ma na wulaʋ tǝmlataa nyʋɣʋ nyǝ́ma tisaa sɩ paa hana luɣu kʋlʋmʋɣʋ,
kɛ wʋla tɔɔnǝnaa nɩɩnʋwa na nɩɩtoso na naanʋwa (170), na wʋla nyǝɣǝtʋ kɛ iyisi naanʋwa (10000), na liɣitee nyǝɣǝtʋ kɛ tɔɔnǝnaa ŋmʋnʋɣʋ na nɩɩnʋwa (300) na waalɩ, na nyǝɣǝlʋɣʋ kʋsɛɛmʋɣʋ ɩsɩɩ tɔɔnǝnaa nasǝtoso (600), nyǝɣǝlʋɣʋ maɣamaɣa kɛ tɔɔnǝnaa iyisi tooso (3000) na pá lana Ɩsɔ tǝsɛɛlɛ tǝmlɛ.
Ḿpʋ́ɣʋ́ lɛlaa ná cɛla liɣitee pɛɛ kɛ Kɛɛsɔŋ lʋlʋɣʋ tʋ Yehiyɛlɩ sɩ pá tʋ́ Ɩsɔ tǝsɛɛlɛ kpancoou taa.
Lotu kʋlʋmtʋ kɛ mpɛ ɩnɩ pa tǝna pa hana pa kʋcɔɔŋ na pa laŋa hʋlʋmaa. Wulaʋ Tafiiti maɣamaɣa laŋlɛ ka hʋlʋmaa kɛ́ pǝ tɩɩ fɛɩ.
Ḿpʋ́ɣʋ́ Tafiiti sama Ɩsɔ kɛ́ Ɩsɛɣɛlɩ samaa tǝna kiŋ sɩ: Haɩ, Yakɔpʋ Ɩsɔ Tacaa, yǝlaa ɩ́ saŋɩ-ŋ tam tɔɔ.
Nyaɣalɛ sɔsɔ na toŋ tʋ na teeli tʋ na tam tɔɔ tʋ. Nyá tǝnna ɩsɔtaa na atɛ nyǝm tǝna. Nyaɣalɛ kawulaɣa tʋ na pǝ tǝna pǝ tʋ.
Nyá haakǝna wɛnaʋ na ń tʋɣɩ teeli na ń ŋmakǝla pǝ tǝna. Nyá niŋ taa kɛ́ toŋ na pǝsʋɣʋ wɛɛ sɩ ń la na paa awe nyʋɣʋ kʋlɩ yaa ɩ́ nyɔɔ toŋ.
Pǝ tɔɔ kɛ́ ta Ɩsɔ tǝ́ saŋɩ-ŋ na tǝ́ pʋɣʋlǝɣɩ nyá hǝtɛ sɔsɔɔlɛ.
Ma na ma yǝlaa tǝ ta kɛ pʋlʋ. Pǝ́cɔ́ pǝ taɣa tá toŋ taa kɛ́ tǝ pǝsaa na tǝ́ ha-ŋ kʋcɔɔŋ ɩnɛ. Nyá hana-tʋɣʋ pǝ tǝna. Mpi n ha-tʋ tɔɣɔ tǝ haakɩ-ŋ.
Tá na tá caanaa tǝ wɛ-ŋ teitei kɛ́ ɩsɩɩ mʋʋlaa na caɣalaa, na tá weesiŋ wɛ atɛ cǝnɛɣɛ ɩsɩɩ ɩsotom, naani nɔɣɔlʋ ɩ fɛɩ.
Ta Ɩsɔ Tacaa tǝ kaa wontu kɛ huɣule sɩ tǝ ŋmaakɩ timpi tɩɩ sɛɛkɩ-ŋ tɔ, na nyá hǝtɛ Naŋŋ nyǝntɛ taa. Nyá tǝnna pǝ tǝnaɣa mpʋ.
Haɩ, ma Ɩsɔ, ma nyǝmá sɩ n maɣasǝɣɩ yǝlaa lotunaa taa hʋwɛɛ kʋŋmɛlɛɛ na ń saŋ tampana tǝŋlaa. Na lotu kʋlʋmtʋ kɛ ma hana-ŋ ma wɛnaʋ. Ma nawa nyá yǝlaa kotaa sɩ pa haakɩ-ŋ mpʋ tɔtɔ na laŋhʋlʋmlɛ.
Haɩ, ta caanaa Apǝlaham na Ɩsaaka na Yakɔpʋ pa Ɩsɔ Tacaa, yele na nyá yǝlaa lǝmaɣasɛɛ wɛɛ nyá tɔɔ kɛ́ tam kɛ́ mpʋ.
Ha ma pǝyalʋ Salʋmɔŋ kɛ lotu kʋlʋmtʋ na ɩ́ tɔkɩ nyá kʋsǝsɩɩtʋ na nyá kʋsɛɣɛsǝtʋ na nyá kiiŋ na ɩ́ lakɩ-ɩ. Ɩ́ ŋmá kutuluɣu ŋku kʋ tǝmlɛ ma taɣana ɩsǝntɔ tɔ.
Ḿpʋ́ɣʋ́ Tafiiti tasa kotilaa kɛ heeluɣu tɔtɔ sɩ: Ɩ́ sɛɛ mǝ Ɩsɔ Tacaa kɛ ɩ́ na tǝmlɛ. Ɩlɛna pa tǝna pá luŋ akula na pá sɛɛ pa caanaa Ɩsɔ Tacaa na pá hǝntɩ pa wulaʋ kɛ atɛ.
Ḿpʋ́ɣʋ́ tɛʋ fema tanaŋ, ɩlɛna pá la Tacaa kɛ kɔtasɩ nsi kɔkɔ lusa sɩ tǝna tɔ, na nɔɣɔ kʋlʋmaɣa kpɛntʋɣʋ nyǝnsɩ kɛ latǝcɛnaa iyaɣa (1000), na ɩwaaŋ kɛ iyaɣa (1000), na ɩwɛɛsɩ kɛ mpʋ tɔtɔ na pǝ sʋlʋm. Halǝna Ɩsɛɣɛlɩ nyǝ́ma tǝna mpa paa kotaa tɔ pá tɔɣɔ kɔtaɣa tɔɣɔnaɣa na pǝ́ tala-wɛ.
Ɩlɛna pá tɔɣɔ kʋyakʋ ŋkʋ na pá nyɔɔ Tacaa ɩsɛntaa na laŋhʋlʋmlɛ sɔsɔɔlɛ. Na pá tasa Tafiiti pǝyalʋ Salʋmɔŋ kɛ kawulaɣa kpaʋ kɛ tɔm naalɛ nyǝm. Na pá pǝlɩ-ɩ nim na Tacaa hǝtɛ taa. Na pá pǝlɩ nim kɛ Satɔkɩ tɔtɔ, na ɩ́lɛ́ ɩ́ pǝsɩ kɔtʋlʋ sɔsɔ.
Ḿpʋ́ɣʋ́ Salʋmɔŋ kpawa Tacaa Kawulaɣa kumte tɔɔ na ɩ́ lɛɛtɩ ɩ caa Tafiiti lonte, na ɩ kawulaɣa tɔŋ teu na Ɩsɛɣɛlɩ nyǝ́ma tǝna tʋna-ɩ.
Ɩlɛna tɛtʋ tɔkǝlaa na yoolaa na Tafiiti pǝyalaa lɛlaa nɩɩna-ɩ.
Ḿpʋ́ɣʋ́ Tacaa sɔɔsa ɩ nyʋɣʋ kɛ kʋsʋɣʋ kɛ Ɩsɛɣɛlɩ nyǝ́ma tǝna ɩsɛntaa. Na ɩ́ yele na ɩ kawulaɣa hǝtɛ yaa na pǝ́ kǝlɩ ɩsɩɩ mpa pa laala-ɩ Ɩsɛɣɛlɩ kawulaɣa kumte tɔɔ kɛ́ caɣalɛ tɔ.
Ɩsɛɣɛlɩ nyǝ́ma kʋkpɛntʋɣʋ tɔɔ kɛ́ Sesee pǝyalʋ Tafiiti ká tɔɣa kawulaɣa.
Ɩ tɔɣa Hepǝlɔŋ ɩcatɛ tɔɔ kɛ́ pɩɩsɩ naatosompɔɣɔlaɣa. Yosalɛm ɩcatɛ tɔɔ kɛ́ pɩɩsɩ hiu na naanʋwa na tooso, na sɩ́ kpɛntɩ nɩɩlɛ.
Ɩ sǝpǝna kpatǝlaɣa kʋpaŋka kɛ́, na toŋ na teeli. Ɩlɛna ɩ pǝyalʋ Salʋmɔŋ lɛɛtɩ ɩ lonte.
Pa ŋmaa wulaʋ Tafiiti tɔm kancaalaɣa na tǝ tǝnaɣa kɛ nalʋ Samiyɛɛlɩ na Ɩsɔ kʋyɔɣɔtʋtʋ tɛlǝsʋlʋ Nataŋ na Katɩ pa takǝlasɩ taa.
Sɩ taa kɛ́ pa kɛɛsa ɩ kawulaɣa na ɩ teeli na ɩ tǝma pǝ tɔm. Na pǝ tǝna mpi pǝ lapa Ɩsɛɣɛlɩ taa, na Kawulasɩ lɛnsɩ taa tɔ.
Ḿpʋ́ɣʋ́ Tafiiti pǝyalʋ Salʋmɔŋ nyɔɔsa ɩ kawulaɣa. Ɩ Ɩsɔ Tacaa ka wɛ ɩ waalɩ kɛ́ na ɩ́ kʋsǝɣɩ ɩ nyʋɣʋ.
Ḿpʋ́ɣʋ́ kʋyakʋ nakʋlɩ Salʋmɔŋ kota Ɩsɛɣɛlɩ nyǝ́ma tǝna. Ɩlɛna pǝ́ tɩɩ kǝlǝna yoolaa iyaɣa (1000) nyɔɔŋ nyǝ́ma, na nɩɩnʋwa (100) nyɔɔŋ nyǝ́ma, na tɔm hʋʋlaa na lʋlʋŋ nyɔɔŋ nyǝ́ma.
Ɩlɛna ɩ́ na pa tǝna mpa paa kota ɩ kiŋ tɔ pá polo tǝfɛɛnlɛ nte tǝ wɛ Kapawɔŋ tɔ. Mpi tɔ, tǝnaɣa Ɩsɔ tǝmlɛ tʋ Moisi ka lapa cokǝle nteɣe wʋlaɣa tɛtʋ taa tɔ tɩɩ wɛɛ.
Waatʋ ɩnɩ Tafiiti ka tɛma Ɩsɔ atakaa kpaɣaʋ kɛ Kiliyatɩ-Yeyalim na ɩ́ pona-ɩ Yosalɛm. Na ɩ́ sɩɩ lonte nte tǝ taa ɩ ka taɣana-ɩ tɔɣɔ cokǝle taa.
Ama ɩ sɩɩ nyǝɣǝlʋɣʋ kʋsɛɛmʋɣʋ kɔtaɣa tǝlatɛ kɛ cokǝle ɩsɛntaa. Ntɛɣɛ Ulii pǝyalʋ Pǝsalɛlɩ wei ɩ kɛ́ Uu saalɩ tɔ ɩ ka lupa. Tǝnaɣa Salʋmɔŋ na ɩ waalɩ nyǝ́ma tǝna pa polaa na pá pɔɔsɩ Ɩsɔ.
Nyǝɣǝlʋɣʋ kʋsɛɛmʋɣʋ kɔtaɣa tǝlatɛ nte tɩɩ wɛ tǝsulle cokǝle kiŋ tǝna tɔ tǝ tɔɔ kɛ́ Salʋmɔŋ lapa Tacaa kɛ kɔtasɩ nsi kɔkɔ nyaɣa sɩ tǝna tɔɣɔ iyaɣa (1000).
Ḿpʋ́ɣʋ́ Tacaa lɩɩ ɩ tɔɔ kɛ́ ahoo anɩ na ɩ́ tɔmɩ-ɩ sɩ: Sǝlǝmɩ-m mpi n caa sɩ ma ha-ŋ tɔ.
Ntɛna Salʋmɔŋ cɔ-ɩ sɩ: Kʋpantʋ kɛ n lapa ma caa Tafiiti na ń yele sɩ má lɛɛtɩ ɩ lonte taa.
Mpʋ tɔ, Tacaa Ɩsɔ, la nɔɣɔ ŋka n ka sɩɩ ma caa Tafiiti tɔ. Mpi tɔ, piitim mpi pǝ tɔɔ n kpa-m wulaʋ tɔ pǝ yǝlaa wɛ paɣalɛ kɛ́ ɩsɩɩ kanyǝŋa.
Ɩlɛ la suulu na ń ha-m lǝmaɣasɛɛ na nyǝm na má cɛkǝna kawulaɣa tɔɣɔʋ kɛ yǝlaa panɛ pa tɔɔ. Ye pǝ taɣa mpʋ nɔɣɔlʋ kaa pǝsɩ nyá yǝlaa samaa ɩnɛ.
Ntɛna Ɩsɔ cɔ Salʋmɔŋ sɩ: Timpi n ta sǝlǝmɩ-m wɛnaʋ, yaa teeli, yaa nyá kolontunaa ɩ́ sɩ, yaa weesuɣu kʋtaɣalʋɣʋ, ɩlɛna ń sǝlǝmɩ-m lǝmaɣasɛɛ na nyǝm sɩ ń pǝsɩ na ń tɔɣɔna kawulaɣa kɛ ma yǝlaa mpa pa tɔɔ ma kpa-ŋ wulaʋ tɔ.
Maa ha-ŋ lǝmaɣasɛɛ na nyǝm mpɩ, na wɛnaʋ, na teeli, na pǝ kǝlɩ awulaa tǝna. Paa kʋpǝma, paa nyá waalɩ nyǝ́ma.
Ḿpʋ́ɣʋ́ Salʋmɔŋ kʋla cokǝle cɔlɔ tǝnaɣa Kapawɔŋ tǝfɛɛnlɛ na ɩ́ mǝlɩ Yosalɛm na ɩ́ tɔɣɔ Ɩsɛɣɛlɩ nyǝ́ma tɔɔ kɛ́ kawulaɣa.
Ḿpʋ́ɣʋ́ Salʋmɔŋ kpeɣela ɩ yoou kɛɛkɛnaa na pǝ kpaɣanǝŋ na pǝ́ lɩɩ kɛɛkɛnaa iyaɣa na nasǝlɛ (1400), na kpaɣanǝŋ iyisi naanʋwa na naalɛ (12000). Ɩlɛna ɩ́ sɩɩ pǝ taa lɛntɩ kɛ ɩ kiŋ kɛ Yosalɛm. Pǝ kaasa nti ɩlɛna pá sɩɩ tǝlɛɣɛ timpi timpi paa taɣanaa sɩ pá sɩɩ-tɩ tɔ.
Salʋmɔŋ kawulaɣa waatʋ liɣitee ka wɛ Yosalɛm taa kɛ́ ɩsɩɩ pɛɛ. Na pǝ́ kaasɩ na kpeŋkpelasɩ kʋpaŋsɩ náá tɔɔlɩ yem ɩsɩɩ tɩɩŋ wei pa yaa sɩ Sikomɔɔ na ɩ́ nyɔɔkɩ tɛtɛkǝlɛ taa tɔ.
Icipiti na Silisii pǝ acalɛɛ taa kɛ́ paɣatǝlaa pukaɣa na pá yakɩ Salʋmɔŋ kpaɣanǝŋ na pá kɔŋna.
Liɣitee nyǝɣǝtʋ nasǝtoso nasǝtoso (600) kɛ paɣatǝlaa yakaɣa Icipiti yoou kɛɛkɛnaa. Ɩlɛna pá yakɩ kpaɣanǝŋ kɛ nyǝɣǝtʋ nɩɩnʋwa na nɩɩlɛ na naanʋwa naanʋwa (150). Pa yakaɣa na pá pɛɛtǝɣǝna mpʋ tɔtɔɣɔ Hiti na Silii pǝ awulaa.
Ḿpʋ́ɣʋ́ Salʋmɔŋ tʋ́ ɩ taa sɩ ɩ ká ŋmá Tacaa kɛ ɩ tǝsɛɛlɛ na ɩ kawulaɣa tǝyaɣa.
Ḿpʋ́ɣʋ́ Salʋmɔŋ caa wontu sǝɣǝllaa kɛ yǝlaa iyisi nɩɩtoso na naanʋwa (70000), na pɛɛ saakǝlaa kɛ iyisi nɩɩnaasa (80000) sɩ pá la tǝmlɛ kɛ pʋɣʋ taa. Na yǝlaa iyisi tooso na nasǝtoso (3600) feŋiɣi pa tɔɔ.
Ntɛna Salʋmɔŋ tili na pá heeli Tiii wulaʋ Hilam sɩ: Tilina-m kpeŋkpelasɩ kʋpaŋsɩ nsi n ka tilina ma caa Tafiiti na ɩ́ ŋmana ɩ tǝyaɣa tɔ.
Ma tɔŋa Ɩsɔ Tacaa kɛ kutuluɣu ŋmaʋ kɛ́ sɩ paa wɔkɩ-ɩ tulaalʋnaa na pá haakɩ-ɩ potopotonaa kɛ kʋtamsa. Na pá lakɩ-ɩ kɔtasɩ nsi kɔkɔ lusa sɩ tǝna tɔɣɔ tanaŋ na taanaɣa, na kʋyɛɛŋ kʋhɛɛsǝŋ, na ɩsɔtʋnaa kʋyɛɛŋ kancaalaɣa nyǝŋ, na Tacaa acima kʋyɛɛŋ lɛlǝŋ. Tǝmlɛ kɛ pǝ tʋ Ɩsɛɣɛlɩ nyǝ́ma kɛ tam tɔɔ.
Mpi tɔ, kutuluɣu ŋku ma caa ŋmaʋ tɔ kʋ kɛ́ sɔsɔɔʋ kɛ́. Pǝ taɣa pʋlʋ, ta Ɩsɔ kǝla tɩɩŋ tǝnaɣa sɔsɔɔntʋ kɛ́.
Paa na mpʋ tɔ, nɔɣɔlʋ ɩɩ pǝsǝɣɩ na ɩ́ ŋma-ɩ tǝcaɣalɛ. Pǝ taɣa pʋlʋ, ɩsɔtɔnʋɣʋ na kʋ tɔɔʋ tǝna, kʋ ta tala-ɩ. Pǝ tɔɔ kɛ́ ma maɣamaɣa maa hɔŋ ma tɩ sɩ ma ŋmaakɩ-ɩ tǝcaɣalɛ. Ama timpi paa sɛɛkɩ-ɩ na pá lakɩ-ɩ kɔtasɩ tɔɣɔ.
Mpʋ tɔ, Hilam tilina-m wei ɩ nyǝmá wʋla na liɣitee nyǝɣǝlʋɣʋ na kʋsɛɛmʋɣʋ na nyǝɣǝlʋɣʋ maɣamaɣa pǝ taɣanʋɣʋ tɔ. Na ɩ́ nyǝmá tɔtɔɣɔ pɔɔŋ kʋsɛɛmǝŋ cǝŋcǝŋ, na kʋsɛɛmǝŋ maɣamaɣa, na akpaayala nyǝŋ taɣanʋɣʋ na fotoonaa lǝsʋɣʋ tɔ. Ɩlɛna pʋntʋ na yǝlaa mpa ma caa Tafiiti lǝsaa na pá wɛ Yosalɛm na Yuta tɛtʋ taa tɔ pá lá tǝmlɛ ńtɛ́.
Nyá tǝmlɛ nyǝ́ma ɩ́ sɛtɩ-m Lipaŋ pʋɣʋ taa tɩɩŋ kʋpaŋ. Mpi tɔ, pa nyǝmá pǝ tǝmlɛ kɛ teu kɛ́. Ma nyǝ́ma ká polo na pá sǝna-wɛ.
Ɩlɛna pá kpɛntɩ na pá sɛtɩ-m kpeŋkpelasɩ kɛ sɔsɔm. Mpi tɔ, Ɩsɔ tǝsɛɛlɛ nte ma ŋmaakɩ tɔ tɩɩ tɔɔ sɔsɔm kɛ́ na tǝ tewa.
Maa cɛla tɩɩŋ sɛtǝlaa mpɛɣɛ mʋlʋm tɔɔnǝnaa iyisi naatoso (6000), na tɔɣɔnaɣa pee tɔɔnǝnaa iyisi naatoso (6000), na sʋlʋm kɛ liitilinaa iyisi nasǝnaasa (80000), na nim kɛ mpʋ tɔtɔ.
Ḿpʋ́ɣʋ́ Tiii wulaʋ Hilam cɔ Salʋmɔŋ na takǝlaɣa sɩ: Ma sɛɛ Ɩsɛɣɛlɩ Ɩsɔ Tacaa wei ɩ lapa ɩsɔtaa na atɛ, na ɩ́ ha Tafiiti pǝyaɣa nyaɣa lǝmaɣasɛɛ na nyǝm na laɣatʋ sɩ ń ŋma-ɩ Ɩsɔ tǝsɛɛlɛ na nyá kawulaɣa tǝyaɣa tɔ. Tacaa sɔɔla ɩ yǝlaa tɔɣɔ ɩ kpa-ŋ pa wulaʋ.
<range>
Maa tilina-ŋ apalʋ wei pa yaa sɩ Hulam-Api tɔ. Apalʋ ɩnɩ ɩ nyǝmá niŋ tǝma kɛ́ na ɩ́ wɛna laɣatʋ.
Ɩ too kɛ Taŋ kpekǝle tʋ kɛ́, na ɩ caa kɛ Tiii tʋ. Mpi mpi pǝ tǝmlɛ ɩ nyǝmá tɔɣɔlɛ, wʋla na liɣitee nyǝɣǝlʋɣʋ, na kʋsɛɛmʋɣʋ na nyǝɣǝlʋɣʋ maɣamaɣa, na pɛɛ na kpeŋkpelasɩ na pɔɔŋ wei pa sɛɛsaa tɔ, na kʋsɛɛmǝŋ cǝŋcǝŋ na wei pa lii akpaayala tɔ, na kpoŋkpontu toŋ nyǝntʋ pɔɔŋ pǝ taɣanʋɣʋ. Ɩ nyǝmá tɔtɔɣɔ lɛɛsǝŋ saakʋɣʋ tɔm. Paa tǝmlɛ nteɣe n tʋ-ɩ ɩ lakɩ kɛ́. Ɩ na nyá nyǝ́ma na mpa nyá caa wulaʋ Tafiiti lǝsaa tɔ paa lana.
Pǝnɛntɛ tacaa, tilina-tʋɣʋ tɔɣɔnaɣa pee na sʋlʋm na nim mpi pǝ tɔm n yɔɣɔtaa tɔ.
Tɩɩ polo Lipaŋ pʋɣʋ taa, na tǝ́ sɛtɩ tɩɩŋ wei ɩ tǝna n caa tɔ, na tǝ́ hɔkɔ-ɩ na tǝ́ tʋ teŋku taa na pǝ́ tala Safa. Ɩlɛna ń yele na pá kpaɣa na pá pona Yosalɛm.
Ḿpʋ́ɣʋ́ Salʋmɔŋ kala caɣalaa tǝna mpa paa wɛ Ɩsɛɣɛlɩ taa tɔ, na pǝ́ kɛɛsǝna kʋkalʋɣʋ ŋku ɩ caa Tafiiti ka lapa tɔ. Paa wɛ yǝlaa iyisi nɩɩnʋwa na nɩɩlɛ na naanʋwa na tooso na nasǝtoso (153600).
Ḿpʋ́ɣʋ́ Salʋmɔŋ lǝsa wontu sǝɣǝllaa kɛ iyisi nɩɩtoso na naanʋwa (70000), na mpa pa saakǝɣɩ pɛɛ kɛ pʋɣʋ taa tɔɣɔ iyisi nɩɩnaasa (80000), na mpa pa tʋɣɩ lɛlaa kɛ tǝma na pá feŋiɣi a tɔɔ tɔɣɔ yǝlaa iyisi tooso na nasǝtoso (3600).
Ḿpʋ́ɣʋ́ Salʋmɔŋ sʋʋ Tacaa tǝyaɣa ŋmaʋ kɛ Moliya pulaɣa tɔɔ. Tǝnaɣa Ɩsɔ ka lɩɩ ɩ caa Tafiiti tɔɔ, na Tafiiti taɣanɩ lonte kɛ Yepusi tʋ Olǝnaŋ kataɣa taa.
Salʋmɔŋ kawulaɣa pǝnaɣa liɣiti nyǝŋka, ɩsɔtʋ naalɛ nyǝŋ kʋyakʋ naalɛ nyǝŋkʋ wule kɛ ɩ caala-kɛɣɛ ŋmaʋ.
Kutuluɣu ŋku Salʋmɔŋ ŋmaakɩ mpʋ tɔ, kʋ taɣalǝŋ wɛ mɛɛtǝlǝnaa hiu na naanʋwa, na kʋ waŋ kɛ mɛɛtǝlǝnaa naanʋwa.
Ɩlɛna pá lá kpaaŋ na ɩsɛntaa tɔɔ. Kʋ waŋ wɛ mɛɛtǝlǝnaa naanʋwa kɛ́ teitei, ɩsɩɩ Ɩsɔ tǝsɛɛlɛ, na kʋ kʋŋkʋlʋmǝŋ kɛ mɛɛtǝlǝnaa nɩɩtoso. Na pá waasɩ kʋ taa kɛ́ wʋla maɣamaɣa.
Ɩlɛna pá waasɩ Ɩsɔ tǝsɛɛlɛ maɣamaɣa tɔɔ kɛ́ kpeŋkpelasɩ kʋpaŋsɩ. Na pá pɔ sɩ tɔɔ kɛ́ wʋla, na pá la pǝ tɔɔ kɛ́ paaŋ na alukpalisi pǝ fotoonaa.
Ḿpʋ́ɣʋ́ pa lapa kutuluɣu ŋkʋɣʋ kacɔka na liɣitee pɛɛ. Paafayim tɛtʋ taa kɛ́ pa hika wʋla wei pa lakaɣana tɔ.
Na pá waasɩ-ɩ kutuluɣu kpatǝŋ na kʋ nɔnɔkpete na kʋ kampʋnaa na kʋ maɣamaɣa kʋ tɔɔ. Na pá lǝsɩ ɩsɔtaa taŋlaa lɛɛsǝŋ tɔtɔ.
Ḿpʋ́ɣʋ́ pa ŋmá katɛ taa katɛ naŋ, kʋ taɣalǝŋ ka wɛ mɛɛtǝlǝnaa naanʋwa kɛ teitei, ɩsɩɩ Ɩsɔ tǝsɛɛlɛ waŋ, na kʋ waŋ kɛ mɛɛtǝlǝnaa naanʋwa tɔtɔ. Ɩlɛna pá matɩ kʋ taa tɔɔ kɛ́ wʋla maɣamaɣa kɛ tɔɔnǝnaa hiu.
Wʋla nyǝ́má wena pa lapǝnaa tɔ a ka wɛ kiloo hɔɣɔlʋɣʋ. Na pá waasɩ wʋla tɔtɔɣɔ ɩsɔtaa kutuluŋ taa.
Ḿpʋ́ɣʋ́ pa lupa ɩsɔtaa taŋlaa lɛɛsǝŋ naalɛ na pá waasɩ-ɩ wʋla na pá sɩɩ katɛ taa katɛ kutuluɣu taa.
Paa sǝŋsa ɩsɔtaa taŋlaa kɛ tǝma tɔɔ kɛ́ na pa ɩsɛ hana nɔnɔɣɔ na pá hɛta pa keŋ. Na pa kenɔɔsɩ naalɛ suli hɛkʋ taa, na lɛŋsɩ yoosina kutuluɣu. Keluɣu kʋlʋmʋɣʋ wɛ mɛɛtǝlǝnaa naalɛ na hɔɣɔlʋɣʋ. Keŋ liɣiti kpɛnta mɛɛtǝlǝnaa naanʋwa.
<range>
<range>
Na pá lʋʋ kpoŋkpontu toŋ nyǝntʋ nti pa lii akpaayala, na kʋsɛɛmtʋ, na kʋsɛɛmtʋ cǝŋcǝŋ tɔɣɔ pʋʋɣʋ kʋkakaɣaʋ. Na pá lǝsɩ kʋ tɔɔ kɛ́ ɩsɔtaa taŋlaa lɛɛsǝŋ.
Ḿpʋ́ɣʋ́ pa ŋmá akelenaa sɔsaa naalɛɣɛ Ɩsɔ tǝsɛɛlɛ ɩsɛntaa. Pa taɣalǝŋ wɛ mɛɛtǝlǝnaa naanʋwa na naatosompɔɣɔlaɣa. Na pá la pa nyɔɔŋ taa kɛ́ kahusi taka, na sɩ taɣalǝŋ kɛ mɛɛtǝlǝnaa naalɛ na hɔɣɔlʋɣʋ.
Ḿpʋ́ɣʋ́ pa lupa alukpalisi ɩsɩɩ nsi sɩ wɛ Ɩsɔ tǝsɛɛlɛ tɔ na pá tʋ-sǝɣɩ akelenaa mpɛ pa nyɔɔŋ taa. Na pá lu tʋɣʋ nakʋlɩ kʋ pee lɛɛsǝŋ kɛ nɩɩnʋwa (100) na pá tʋ́ alukpalisi taa.
Ɩlɛna pá siki akelenaa naalɛ ɩnǝɣɩ cemace kɛ Ɩsɔ tǝsɛɛlɛ nɔnɔɣɔ. Pa yaakɩ ntɔɣɔŋ nyǝŋ sɩ, Ɩsɔ nyɔɔsǝɣɩ, na mpǝtǝŋ nyǝŋ sɩ, ɩnǝɣǝlɛ toŋ tʋ.
Ḿpʋ́ɣʋ́ pa lupa nyǝɣǝlʋɣʋ kʋsɛɛmʋɣʋ kɔtaɣa tǝlatɛ. Tǝ taɣalǝŋ na tǝ waŋ kɛ mɛɛtǝlǝnaa naanʋwa naanʋwa, na tǝ kʋŋkʋlʋmǝŋ kɛ mɛɛtǝlǝnaa kakpasɩ.
Ɩlɛna pá lu nyǝɣǝlʋɣʋ kʋsɛɛmʋɣʋ kɛ nyampaani anaam taka na ɩ́ kulutaa. Ɩ waŋ wɛ mɛɛtǝlǝnaa kakpasɩ, na ɩ kʋŋkʋlʋmǝŋ kɛ mɛɛtǝlǝnaa naalɛ na titite. Ɩ ɩkulutaʋ tɔɔ wɛ mɛɛtǝlǝnaa naanʋwa na kakpasɩ.
Ɩlɛna pá ŋmaa latǝcɛnaa lɛɛsǝŋ kɛ nyampaani ɩnɩ ɩ luɣu tɛɛ kɛ́ ɩ lupu waatʋ na pǝ́ cɔɔ na pǝ́ tá loosi naalɛ. Paa mɛɛtǝlɩ wei kɛ lɛɛsǝŋ hiu.
Ɩlɛna pá lu nyǝɣǝlʋɣʋ kʋsɛɛmʋɣʋ kɛ naaŋ naanʋwa na naalɛ. Pǝ́ na nyampaani ɩnǝɣɩ nyǝɣǝlʋɣʋ kʋlʋmʋɣʋ na pá pɩɩlɩ-ɩ tooso tooso kɛ tɔm liɣiti. Na lʋm nyampaani kɛ ɩ tɔɔ. Naaŋ lɛlǝŋ nyǝnǝɣǝna ilim tǝlɩɩlɛ, lɛlǝŋ na pǝ tǝtʋlɛ. Na lɛlǝŋ na pǝ ntɔɣɔŋ, na lɛlǝŋ na pǝ mpǝtǝŋ, na ɩ tapǝŋ nyǝnǝɣɩ tǝmaɣa nyampaani tɛɛ.
Nyampaani kpɩɩsǝŋ wɛ kɛ́ ɩsɩɩ yʋlʋ ntantakʋ waŋ. Na ɩ tompee ɩsɩɩ poosiya, na á nǝɣǝsǝna yaayenaa. Nyampaani ɩnɩ ɩ tɔkɩ ɩsɩɩ lʋm liitilinaa iyisi nɩɩnʋwa na hiu (120000).
Ḿpʋ́ɣʋ́ pa lupa lʋm kʋsaŋǝm cɛmsɛnaa kɛ naanʋwa. Na pá sɩɩ kakpasɩ na Ɩsɔ tǝsɛɛlɛ ntɔɣɔŋ tɔɔ na kakpasɩ na tǝ npǝtǝŋ tɔɔ. Pa taa kɛ́ pa nyaalaɣa kpǝna wena pa lakaɣa kɔtaɣa ŋka kɔkɔ lusa ka tǝna tɔ. Nyampaani anaam taa lʋm kɛ kɔtǝlaa sɔɔkaɣa.
Ḿpʋ́ɣʋ́ pa lupa fǝtǝla kpatǝŋ naanʋwa kɛ wʋla, ɩsɩɩ ɩsǝna pa kɛɛsa-wɛ tɔ. Na pá sɩɩ Ɩsɔ tǝsɛɛlɛ kɛ cemace. Kakpasɩ na ntɔɣɔŋ na kakpasɩ na mpǝtǝŋ.
Na pá saakɩ taapǝlǝnaa naanʋwa na pá sɩɩ-wɛɣɛ cemace tɔtɔ. Kakpasɩ na ntɔɣɔŋ na kakpasɩ na mpǝtǝŋ. Na pá lu wʋla poosiyanaa mpa pa ŋmɩɩsǝɣǝna calǝm tɔɣɔ nɩɩnʋwa (100).
Na pá lá kɔtǝlaa kolaɣa, na taɣa sɔsaɣa. Na pá waasɩ ka kʋtǝkǝŋ kɛ nyǝɣǝlʋɣʋ kʋsɛɛmʋɣʋ.
Ɩsɔ tǝsɛɛlɛ ntɔɣɔŋ ŋkuluŋa cɔlɔɣɔ paa sɩɩ lʋm nyampaani anaam na ilim mpǝtǝŋ na pǝ tǝlɩɩlɛ hɔɣɔlʋɣʋ tɔɔ.
Waatʋ wei Hulam tɛɛsa tɔlʋma nyǝnasɩ na a lɔɣɔlasɩ, na calǝm poosiyanaa ɩlɛ, ɩ tɛma Ɩsɔ tǝsɛɛlɛ tǝma wena wulaʋ Salʋmɔŋ ka tʋ-ɩ tɔ a lapʋ ntɛ́.
Pǝ kpaɣaʋ akelenaa naalɛ na pa kahusi, na sɩ caŋǝm wontu. Ɩsɩɩ sɩ tɔɔ puluŋ tɔm naalɛ, na sɩ tɔɔ tʋɣʋ pee fotoonaa nasǝlɛ. Paa akele wei kɛ loosi naalɛ.
<range>
Ɩ ka lupa tɔtɔɣɔ kɛɛkɛnaa taka, na pǝ tɔɔ lʋm cɛmsɛnaa sɔsaa.
Na nyampaani anaam wei pa tǝna latǝcɛnaa lɛɛsǝŋ naanʋwa na naalɛ tɔɔ tɔ.
Na tɔlʋma nyǝnasɩ na pǝ lɔɣɔlasɩ na nantʋ nyǝnsɩ. Nyǝɣǝlʋɣʋ kʋsɛɛmʋɣʋ kɛ Hulam-Api lapǝna wontunaa mpa pa tǝna Salʋmɔŋ ka tʋ-ɩ sɩ ɩ́ lu Tacaa Ɩsɔ tǝsɛɛlɛ taa tɔ, na ɩ́ sotiti-tɩ.
Yaatanɩ tɛtɛkǝlɛ taa kɛ́ pa pǝla nyǝɣǝtʋ kɛ cʋɣʋ taa, na pǝ́ lɩɩ wontu ntɩ tǝ tǝnaɣa Sukɔtɩ na Seletata pa hɛkʋ taa.
Wontu tuutuuma kɛ Salʋmɔŋ yelaa na pá lu. Nɔɣɔlʋ kaa nɔkɩ sɩ ɩ nyǝŋ nyǝɣǝlʋɣʋ kʋsɛɛmʋɣʋ kiloonaa ɩsǝna pǝ tɔɣaa tɔ.
Ḿpʋ́ɣʋ́ Salʋmɔŋ lapa na pá lu wʋla wontunaa na pá tʋ́ Tacaa tǝsɛɛlɛ taa. Ɩsɩɩ tulaalʋnaa tǝwɔtɛ wʋla nyǝntɛ, na taapǝlǝnaa mpa pa tɔɔ pa sɩɩkɩ Ɩsɔ potopotonaa tɔ.
Na wʋla kɔkɔ kpatǝŋ na pǝ fǝtǝlanaa mpa pa mʋɣɩ katɛ taa katɛ naŋ ɩsɛntaa tɔ, ɩsɩɩ paa kɛɛsʋɣʋ-wɛ tɔ.
Na pá lu wʋla tɔtɔɣɔ pǝ tɔɔ caŋǝm na pǝ kpǝtǝlǝŋ tɔm naalɛ. Na cɛmsɛnaa na poosiyanaa mpa pa ŋmɩɩsǝɣǝna calǝm tɔ. Na kɔpʋnaa, na cofolonaa, na kampʋnaa mpa pa tǝka katɛ taa katɛ naŋ nɔnɔɣɔ tɔ, na Ɩsɔ tǝsɛɛlɛ nyǝ́ma tɔtɔ.
<range>
Waatʋ wei Salʋmɔŋ tɛma Ɩsɔ tǝsɛɛlɛ ŋmaʋ, ɩlɛna ɩ́ kɔna mpi ɩ caa Tafiiti ka ha Tacaa tɔ. Paa liɣitee nyǝɣǝtʋ, na wʋla, na wontunaa lɛntǝnaa. Na ɩ́ sɩɩ pǝ tǝnaɣa Ɩsɔ tǝsɛɛlɛ kpancoou taa.
Waatʋ wei Salʋmɔŋ tɛma Ɩsɔ tǝsɛɛlɛ ŋmaʋ, ɩlɛna ɩ́ koti Ɩsɛɣɛlɩ kʋpaɣalaa na pa kpeka na pa lʋlʋŋ nyʋɣʋ nyǝ́ma kɛ Yosalɛm. Na ɩ́ tʋ-wɛ sɩ pá kpaɣa Ɩsɔ atakaa kɛ́ Tafiiti tɛ timpi pa yaa tɔtɔ sɩ Siyɔŋ tɔ, na pá pona Ɩsɔ tǝsɛɛlɛ taa.
Ḿpʋ́ɣʋ́ Ɩsɛɣɛlɩ nyǝ́ma tǝna kota wulaʋ tɛɣɛ pa ɩsɔtʋ naatosompɔɣɔlaɣa nyǝŋ kɛ acima tɔɣɔʋ.
Ɩsɛɣɛlɩ kʋpaɣalaa kotaa, ɩlɛna Lefii nyǝ́ma kpaɣa Ɩsɔ atakaa
na pá pona Ɩsɔ tǝsɛɛlɛ taa. Na kɔtǝlaa sǝna-wɛ na pá pona cokǝle na tǝ taa wontunaa.
Ɩlɛna wulaʋ Salʋmɔŋ na Ɩsɛɣɛlɩ nyǝ́ma mpa paa kotina Ɩsɔ atakaa tɔ, pá lá kɔtaɣa kɛ heeŋ na naaŋ tuutuuma pǝ fɛɩ kalʋɣʋ.
Pǝ waalɩ kɛ́ kɔtǝlaa sʋʋna Ɩsɔ atakaa kɛ katɛ taa katɛ naŋ taa kɛ́ ɩ lonte kɛ ɩsɔtaa taŋlaa keŋ tɛɛ. Na pǝ́ kenti ɩ́ na ɩ kpatǝŋ wei pa kpakǝɣǝna-ɩ tɔ ɩ tɔɔ.
<range>
Kpatǝŋ ɩnɩ ɩ ka taɣalaa kɛ́. Halǝna ye n kpǝtǝna pʋʋɣʋ kʋkakaɣaʋ n naakɩ-ɩ kɛ́. Ama ye n hatǝlaa n kaa na-ɩ. Ḿpʋ́ɣʋ́ pǝ wɛ halǝna saŋa.
Kʋsǝsɩɩtʋ pɛɛ kpaatanaa naalɛ kɛ Ɩsɔ ka cɛla Moisi kɛ Holɛpʋ pʋɣʋ tɔɔ. Waatʋ ɩnǝɣɩ Ɩsɔ na Ɩsɛɣɛlɩ nyǝ́ma paa pɛɛla nɔɣɔ kɛ pa Icipiti lɩɩʋ waalɩ. Pɛɛ anɩ a tike a ka wɛnna atakaa taa.
Ḿpʋ́ɣʋ́ kɔtǝlaa lɩɩna Ɩsɔ tǝsɛɛlɛ taa. Kɔtǝlaa tǝna mpa paa wɛ tǝna tɔ pa lapa nyɔɔŋ tɔɔ asilima kɛɛlʋɣʋ kɔtaɣa kɛ́. Ɩlɛ pa ta kɛɛsǝna ɩsǝna kpeka tǝŋa tǝma tɔ.
Ɩlɛna Lefii nyǝ́ma mpa pa kɛ́ wontu mataa, ɩsɩɩ Asafɩ, na Hemaŋ, na Yetutuŋ. Na pa pǝyalaa, na pa lʋlʋɣʋ nyǝ́ma lɛlaa mpa pa suu kpoŋkpontu toŋ nyǝntʋ wontu tɔ, pá sǝŋa kɔtaɣa tǝlatɛ ilim tǝlɩɩlɛ tɔɔ na pá tɔka kpɛŋkpɛŋnaa, na cǝmǝŋ na saŋkʋnaa. Ɩlɛna kɔtǝlaa mpa pa nyǝmá akantɛɛ hʋlʋɣʋ tɔ pá sǝŋa pa kiŋ kɛ yǝlaa nɩɩnʋwa na hiu (120).
Ḿpʋ́ɣʋ́ wontu mataa na yonyoolaa pa kpɛntaa na pá saŋ Ɩsɔ na yontu sɩ: Ɩ́ sa Tacaa, mpi tɔ ɩ kɛ́ kʋpaŋ. Ɩ sɔɔlʋɣʋ wɛ tam tɔɔ. Mpʋɣʋlɛ Ɩsɔ teu nawa Ɩsɔ tǝsɛɛlɛ taa. Na ɩsɔŋmʋntʋ nyala na kɔtǝlaa kpisi pa tǝmlɛ lapʋ.
<range>
Mpʋɣʋlɛ Salʋmɔŋ sama Ɩsɔ sɩ: Haɩ, Tacaa, sǝkpɛtʋɣʋ taa kɛ́ n ka sɔɔlaa na ń caɣa.
Ama ma ŋma-ŋ tǝyaɣa ŋka ka taa n ka caɣa tɔ. Lonte ńtɛ́ tǝ taa kɛ́ n ka wɛɛ tam tɔɔ.
Ɩsɛɣɛlɩ nyǝ́ma tǝna ka kotaa kɛ́ na pá sǝŋaa. Ḿpʋ́ɣʋ́ Salʋmɔŋ kɛɛsǝna pa tɔɔ na ɩ́ kooli-wɛɣɛ kʋpantʋ.
Ɩlɛna ɩ́ tɔ sɩ: Ma sama Ɩsɛɣɛlɩ Ɩsɔ Tacaa. Mpi tɔ, toma kɛ n lapǝna teitei ɩsɩɩ n ka sɩɩʋ ma caa Tafiiti kɛ nɔɣɔ tɔ sɩ:
Hatoo kʋyaŋku n lǝsʋɣʋ nyá yǝlaa kɛ Icipiti taa tɔ, n ta lǝsǝta pa acalɛɛ taa natǝlɩ sɩ pá ŋma-ŋ nyá tǝsɛɛlɛ na ń caɣa. Pǝyele n ta kpa yʋlʋ nɔɣɔlʋ na ɩ mpaa sɩ pʋntʋ ɩ́ la nyá yǝlaa wulaʋ.
Ama Yosalɛm ɩcatɛ kɛ n lǝsaa sɩ n ká caɣa. Na ń lǝsɩ Tafiiti sɩ ɩ́ la nyá yǝlaa wulaʋ.
Ḿpʋ́ɣʋ́ Salʋmɔŋ tasaa sɩ: Halɩ ma caa Tafiiti maɣasaa sɩ ɩ ŋmaakɩ kutuluɣu na Tacaa Ɩsɛɣɛlɩ nyǝ́ma Ɩsɔ hǝtɛ taa.
Ama Tacaa tɔma-ɩ sɩ: N maɣasʋɣʋ nyá taa kɛ́ mpʋ tɔ pǝ wɛ teu.
Ɩlɛ pǝ taɣa nyá maɣamaɣa n ká ŋmana kutuluɣu ŋkʋ. Ama nyá pǝyaɣa kʋlʋlaɣa ká ŋmana-kʋ na ma hǝtɛ taa.
Ḿpʋ́ɣʋ́ Salʋmɔŋ tasaa sɩ: Tacaa tɔka ɩsǝna ɩ ka sɩɩwa tɔ, na má lɛɛtɩ ma caa Tafiiti lonte taa kɛ́ Ɩsɛɣɛlɩ nyǝ́ma kawulaɣa kumte tɔɔ. Na má ŋmá Ɩsɔ tǝsɛɛlɛ tǝnɛ na Tacaa Ɩsɛɣɛlɩ nyǝ́ma Ɩsɔ hǝtɛ taa.
Halǝna má sɩɩ Ɩsɔ atakaa ɩnɩ ɩ taa kɛ́ nɔɣɔ ŋka Ɩsɔ na tá caanaa pa pɛɛlaa tɔ ka pɛɛ kpaatanaa.
Salʋmɔŋ ka lupa nyǝɣǝlʋɣʋ kʋsɛɛmʋɣʋ kumte taka kɛ́, na ɩ́ sɩɩ taɣa hɛkʋ taa. Tǝ taɣalǝŋ na tǝ waŋ ka wɛ teitei kɛ́. Mɛɛtǝlǝnaa naalɛ na hɔɣɔlʋɣʋ hɔɣɔlʋɣʋ. Tǝ kʋŋkʋlʋmǝŋ kɛ mɛɛtǝlɩ kʋlʋm na titite. Ḿpʋ́ɣʋ́ ɩ kpawa tǝ tɔɔ, na ɩ́ luŋ kotilaa tǝna ɩsɛntaa kɛ kɔtaɣa tǝlatɛ kɔŋkɔŋ taa tǝna. Na ɩ́ kpaasɩ ɩ niŋ na ɩsɔ na ɩ́ sǝlǝmɩ sɩ:
<range>
Haɩ, Tacaa, Ɩsɛɣɛlɩ nyǝ́ma Ɩsɔ. Ɩsɔ nɔɣɔlʋ ɩ fɛɩ ɩsɩɩ nyá. Paa ɩsɔtɔnʋɣʋ taa, paa tɛtʋ tɔɔ kɛ́ atɛ cǝnɛ. N sɔɔla mpa pa lakɩ nyá tǝmlɛ na lotu kʋlʋmtʋ tɔɣɔ, na ń lakɩ-wɛɣɛ ɩsǝna n ka sɩɩwa tɔ.
Ḿpʋ́ɣʋ́ n tɔka nɔɣɔ ŋka n ká sɩɩ ma caa Tafiiti tɔ, na saŋa ń yoosi nti n ka yɔɣɔtǝna nyá nɔɣɔ tɔ na nyá toŋ.
Haɩ, Tacaa Ɩsɛɣɛlɩ Ɩsɔ, la tɔtɔɣɔ nɔɣɔ ŋka n ka sɩɩ ma caa Tafiiti tɔ. Sɩ ye ɩ lʋlʋɣʋ nyǝ́ma tɔma teu ɩsɩɩ ɩnɩ ɩ tɔm tɔ, mpɛ paa tɔkǝna kawulaɣa kɛ ɩ waalɩ kɛ tam tɔɔ. Na pá kaasǝɣɩ tǝmaɣa Ɩsɛɣɛlɩ yǝlaa tɔɔ.
Haɩ, Tacaa Ɩsɛɣɛlɩ Ɩsɔ, la nɔɣɔ ŋka n ka sɩɩ ma caa Tafiiti tɔ.
Ɩlɛ tampana Ɩsɔ pǝsǝɣɩ na ɩ́ caɣa yǝlaa hɛkʋ kɛ atɛɣɛlɛ? Mpi tɔ, paa ɩsɔtɔnʋɣʋ na kʋ tɔɔmǝŋ tɔ, ɩ ta maɣa kʋ taa. Pǝyele kutuluɣu ŋku ma ŋma-ɩ tɔ kʋlɛ kʋ ta haŋna mpʋ.
Haɩ, Tacaa, paa na mpʋ kɛɛsɩ nyá ɩsɛ na ma tɔɔ. Nɩɩ nyá tǝmlɛ tʋ má ma wiinaʋ na ma yaaʋ.
Kuli nyá ɩsɛ na ń paasǝna kutuluɣu kʋnɛɣɛ ilim na ahoo. Mpi tɔ, tǝnaɣa n tɔma sɩ n ká caɣa. Nɩɩ nyá tǝmlɛ tʋ má ma kʋsǝlǝmʋtʋ.
Nɩɩ yaaʋ mpi nyá tǝmlɛ tʋ ma na nyá yǝlaa Ɩsɛɣɛlɩ nyǝ́ma yaakɩ-ŋ cǝnɛ tɔ. Haɩ, nɩɩ ta kʋsǝlǝmʋtʋ kɛ ɩsɔtaa timpi n wɛɛ tɔ, na ń hɩɩsɩ tá ɩsaɣatʋ.
Ye nɔɣɔlʋ wakǝlǝna ɩ tɔɣɔntǝlɛ na pá caalɩ-ɩ, sɩ ɩ́ tuuna. Ɩlɛna pʋntʋ kɔɔ kutuluɣu kʋnɛ kʋ taa na ɩ́ tuuna kɔtaɣa tǝlatɛ.
Nɩɩna pʋntʋ kɛ ɩsɔtaa na ń hʋʋna nyá tǝmlɛ nyǝ́ma na ń kʋ́ tasǝkǝlɛ tʋ tɔm na pǝ́ mǝlɩ ɩ nyʋɣʋ taa. Ɩlɛna ń kɛɛsǝna kʋpaŋ kʋpantʋ na ń ha-ɩ tampana.
Yaa ye pǝ kɔma na Ɩsɛɣɛlɩ nyǝ́ma wakǝlǝna-ŋ. Ɩlɛna pa kolontunaa kǝlɩ-wɛ, na pá laɣasɩ na pá mǝlɩ nyá kiŋ na pá tʋ nyá hǝtɛ kɛ teeli. Ɩlɛna pá sǝlǝmɩ-ŋ na pá wiina-ŋ kutuluɣu kʋnɛ kʋ taa cǝnɛ.
Ɩlɛ haɩ, Tacaa, nɩɩ pa tɔm kɛ hatoo ɩsɔtaa, na ń taɣanɩ nyá yǝlaa Ɩsɛɣɛlɩ nyǝ́ma ɩsaɣatʋ. Na ń mǝŋna-wɛɣɛ pa tɛtʋnaa mpa n ka ha pa na pa caanaa tɔ.
Yaa ye pa wakǝlǝna-ŋ, na ń yele na tɛʋ wʋlɩ-wɛ na pá cɛkǝna mpʋ. Ɩlɛna pá kɛɛsǝna kutuluɣu kʋnɛ kʋ tɔɔ na pá sǝlǝmɩ-ŋ na pá sɛɛ-ŋ, na pá pasa pa tɩ na pá taɣanɩ timpi taa pa wakǝlǝna-ŋ tɔ.
Ɩlɛ Tacaa, nɩɩ pa tɔm kɛ hatoo ɩsɔtaa, na ń hɩɩsɩ pa ɩsaɣatʋ. Mpi tɔ, pa kɛ́ nyá yǝlaa kɛ́ na nyá tǝmlɛ nyǝ́ma. Ɩlɛ hʋ́lɩ́-wɛɣɛ ɩsǝna paa tɔ teu tɔ. Ɩlɛna ń yele na tɛʋ nɩɩ tɛtʋ nti n ha-wɛ sɩ tǝ́ pǝsɩ pa nyǝntʋ tɔ.
Yaa ye yʋlʋkʋsʋkʋ lɩɩna, yaa kʋtɔɣɔʋ mɔɔnaa yaa kʋ sǝpa. Paa kʋtoloŋ yaa nyɔɣɔsɩ lɩɩna, yaa kolontunaa sʋʋna Ɩsɛɣɛlɩ nyǝ́ma koloosi acalɛɛ taa na pá ŋmakǝlɩ-wɛ. Paa wahala nɔɣɔlʋ yaa kʋtɔŋ nakʋlɩ kʋ tɩɩ kɔmna,
na pǝ́ ha-ŋ nyá yǝlaa Ɩsɛɣɛlɩ nyǝ́ma na pa taa nɔɣɔlʋ nɩɩ ɩ ɩsaɣatʋ sɔŋ, na ɩ́ kɛɛsǝna nyá kutuluɣu kʋnɛ kʋ tɔɔ, na ɩ́ wiina-ŋ, na ɩ́ tɛɣɛ-ŋ niŋ.
Ɩlɛ haɩ, Tacaa, nɩɩ ɩ tɔm kɛ nyá tǝcaɣalɛ kɛ hatoo ɩsɔtaa na ń taɣanɩ paa wei ɩ tǝwakǝllɛ na ń kɛɛsǝna ɩ tɔntɛ. Mpi tɔ, nyá tike n nyǝmna paa yʋlʋ wei ɩ lotu.
Lakɩ mpʋ, ɩlɛna Ɩsɛɣɛlɩ nyǝ́ma tɔ́ ɩsɩɩ n sɔɔlaa tɔ, na pá seeki-ŋ tam kɛ́ tɛtʋ nti n ha pa caanaa tɔ tǝ taa.
Ye ɩsɩɩ kpaɩ tʋ wei ɩ ta kɛ Ɩsɛɣɛlɩ tʋ tɔ ɩ nɩɩ nyá hǝtɛ sɔsɔɔlɛ na nyá toŋ wei n lakǝna tɔ ɩ tɔm, na ɩ́ lɩɩna tɛtʋ pooluŋ na ɩ́ kɔɔ kutuluɣu kʋnɛ kʋ taa sɩ ɩ sǝlǝmǝɣɩ-ŋ.
Ɩlɛ Tacaa, nɩɩ ɩ tɔm kɛ nyá tǝcaɣalɛ kɛ hatoo ɩsɔtaa, na ń lapɩ-ɩ ɩ kʋsǝlǝmǝm. Mpʋ pɩɩ yelina na atɛ yǝlaa tǝna nyɩ-ŋ na pá seeki-ŋ, ɩsɩɩ nyá yǝlaa Ɩsɛɣɛlɩ nyǝ́ma seekuɣu-ŋ tɔ. Paa nyɩ tɔtɔ sɩ kutuluɣu ŋku ma ŋma-ŋ tɔ kʋ kɛ́ nyá nyǝŋkʋ tǝkpataa.
Yaa ye n tʋ́ nyá yǝlaa Ɩsɛɣɛlɩ nyǝ́ma sɩ pá yoona pa kolontunaa. Ɩlɛna pá kɛɛsǝna nyá ɩcatɛ kʋlǝsǝlɛ tǝnɛ tǝ kutuluɣu ŋku ma ŋma-ŋ ɩsǝntɔ tɔ kʋ tɔɔ na pá sǝlǝmɩ-ŋ. Ɩlɛ,
nɩɩ pa wiinaʋ kɛ hatoo ɩsɔtaa na ń waasɩ-wɛ.
Yaa ye pǝ kɔma na pá wakǝlǝna-ŋ. Mpi tɔ, yʋlʋ nɔɣɔlʋ fɛɩ sɩ ɩɩ wakǝlǝɣɩ. Ntanyɩ n ka mʋ-wɛ na pááná, na ń yele na pa kolontunaa kǝlɩ-wɛ, na pá kpa-wɛ, na pá pona-wɛɣɛ kolontunaa acalɛɛ taa kɛ pǝ cɔlɔ pǝ cɔlɔ, yaa pooluŋ taa.
Ye pa pǝsǝna laakalɩ kɛ ɩcatɛ nte tǝ taa pa pona-wɛ tɔ, na pá mǝlɩ nyá tɛɛ na pá wiina-ŋ tɛtʋ nti tǝ taa pa wɛ mpʋ tɔ na pá tɔ́ sɩ pa pǝntaa, pa lapa mpi pǝ fɛɩ teu tɔ, pa lapa ɩsaɣatʋ.
Ɩlɛna pa mǝlɩ nyá tɛɛ na pa lotu tǝna na pa lǝsasɩ tǝna kɛ tɛtʋ nti tǝ taa pa pona-wɛ tɔ. Na pá kɛɛsɩ pa lǝmaɣasɛɛ na nyá ɩcatɛ tǝnɛ na kutuluɣu ŋku ma ŋmana nyá hǝtɛ ɩsǝntɔ tɔ kʋ tɔɔ kɛ́ tɛtʋ nti n ha pa caanaa tɔ tǝ taa cǝnɛ.
Ɩlɛ haɩ, Tacaa, nɩɩ pa wiinaʋ kɛ nyá tǝcaɣalɛ kɛ hatoo ɩsɔtaa. Na ń waasɩ-wɛ na ń taɣanɩ timpi pa wakǝlǝna-ŋ tɔ.
Ma Ɩsɔ kuli nyá ɩsɛ na ń ké ŋkpaŋŋ na ń nɩɩ sǝlǝmʋɣʋ ŋku ma sǝlǝmǝɣɩ-ŋ nɔɔnɔɔ ɩsǝntɔɣɔ cǝnɛ tɔ.
Haɩ, Tacaa Ɩsɔ, kʋlɩ na ń tǝŋ nyá atakaa wei ɩ hʋlǝɣɩ nyá toŋ tɔ, na ń kɔɔ nyá tǝhɛɛsǝlɛ cǝnɛ. Nyá kɔtǝlaa ɩ́ suu nyʋɣʋ yapʋ ɩsɩɩ toko. Na nyá yǝlaa kʋpama náá hʋ́lɩ́ pa laŋhʋlʋmlɛ na pa leleŋ.
Tacaa, Ɩsɔ, taa lɔ wulaʋ wei n lǝsaa tɔ. Tɔɔsɩ kʋpantʋ nti n ka lapa nyá yʋlʋ Tafiiti tɔ tǝ tɔɔ.
Waatʋ wei Salʋmɔŋ tɛma sǝlǝmʋɣʋ ŋkʋ, ɩlɛna kɔkɔ tiina ɩsɔ na ká nyaɣa kɔtaɣa ŋka kɔkɔ lusiɣi ka tǝna tɔ na nɔɣɔ kʋlʋmaɣa kpɛntʋɣʋ nyǝŋsɩ. Ɩlɛna Tacaa teeli su Ɩsɔ tǝsɛɛlɛ.
Halǝna kɔtǝlaa kpisi tǝ taa sʋʋʋ. Mpi tɔ, Tacaa teeli ka su tǝ taa kɛ́.
Ḿpʋ́ɣʋ́ Ɩsɛɣɛlɩ nyǝ́ma tǝna nawa kɔkɔ tiina ɩsɔ na Ɩsɔ teu kɛ Ɩsɔ tǝsɛɛlɛ taa. Ɩlɛna pá hoti pa ɩsɛntɔɔ kɛ taɣa tɔɔ. Na pá sɛɛ Tacaa na pá samɩ-ɩ ɩ kʋpantʋ na ɩ sɔɔlʋɣʋ tam nyǝŋkʋ tɔɔ.
Ḿpʋ́ɣʋ́ wulaʋ na Ɩsɛɣɛlɩ nyǝ́ma tǝna pa lapa kɔtasɩ kɛ Tacaa.
Naaŋ iyisi hiu na naalɛ (22000), na heeŋ kɛ iyisi nɩɩnʋwa na hiu (120000). Ɩsǝna wulaʋ na yǝlaa tǝna pa tʋla Ɩsɔ tǝsɛɛlɛ tɔɣɔlɛ.
Kɔtǝlaa ka sǝŋa pa tǝsǝŋlɛnaa kɛ́. Na Lefii nyǝ́ma náá makɩ wontu nti Tafiiti ka saaka Ɩsɔ tɔ. Na pá saŋna Tacaa kɛ ɩ sɔɔlʋɣʋ tam nyǝŋkʋ tɔɔ na yontu nti Tafiiti ka hʋla-wɛ tɔ. Na kɔtǝlaa náá pɩɩla pa ɩsɛntaa na pá hʋlǝɣɩ akantɛɛ na yǝlaa tǝna sǝŋa ɩsɔ.
Kɔtasɩ ta maɣa nyǝɣǝlʋɣʋ kʋsɛɛmʋɣʋ kɔtaɣa tǝlatɛ tɔɔ kɛ́ kʋyakʋ ŋkʋ. Ɩlɛna Salʋmɔŋ yele na pá taɣanɩ Ɩsɔ tǝsɛɛlɛ kataɣa hɛkʋ taa na pá lá kɔtasɩ nsi kɔkɔ lusa sɩ tǝna tɔ. Na tɔɣɔnaɣa nyǝnsɩ, na ciikuɣu nyǝnsɩ na nim cɔlɔ nim cɔlɔ kɛ tǝna.
Waatʋ ɩnɩ ɩ taa kɛ́ Salʋmɔŋ na Ɩsɛɣɛlɩ samaa tuutuuma, mpa pa lɩɩna tɛtʋ tǝna taa kɛ́ pǝ kpaɣaʋ Lepo-Hamatɩ halǝna pǝ́ sɩɩna Icipiti lɔɔʋ na pǝtɛɛ tɔɔ tɔ, pa tɔɣa coka acima.
Ɩlɛna pá koti kotuɣu sɔsɔɔʋ kɛ acima kʋyakʋ pǝlefɛɩ naanʋwa nyǝŋkʋ. Na pá tɔɣɔ kɔtaɣa tǝlatɛ tʋlʋɣʋ acima kɛ kʋyɛɛŋ naatosompɔɣɔlaɣa, na coka nyǝna kɛ kʋyɛɛŋ naatosompɔɣɔlaɣa tɔtɔ.
Pǝ waalɩ kɛ́ wulaʋ yasa Ɩsɛɣɛlɩ nyǝ́ma kɛ ɩsɔtʋ naatosompɔɣɔlaɣa nyǝŋ kʋyakʋ hiu na tooso nyǝŋkʋ wule. Ɩlɛna pá kpena laŋhʋlʋmlɛ. Mpi tɔ, Tacaa lapa kʋpantʋ kɛ Tafiiti na Salʋmɔŋ na ɩ yǝlaa Ɩsɛɣɛlɩ nyǝ́ma.
Waatʋ wei wulaʋ Salʋmɔŋ tɛma Ɩsɔ tǝsɛɛlɛ na ɩ tǝyaɣa kɛ ŋmaʋ, na mpi ɩ ka tʋ́ ɩ taa sɩ ɩ lakɩ Ɩsɔ tǝsɛɛlɛ na ɩ maɣamaɣa ɩ tǝyaɣa pǝ taa tɔ.
Ɩlɛna Tacaa lɩɩ ɩ tɔɔ kɛ́ ahoo na ɩ́ tɔmɩ-ɩ sɩ: Ma nɩɩ nyá sǝlǝmʋɣʋ na má tisi na má lǝsɩ lonte tǝnɛ sɩ pá lakɩ-m kɔtasɩ.
Ye ɩsɩɩ kʋyakʋ nakʋlɩ ma tǝka ɩsɔtɔnʋɣʋ na tɛʋ yele nɩɩʋ, na má kɔna kʋtoloŋ na kʋ́ wakǝlɩ tɛtʋ, yaa ma tisi yʋlʋkʋsʋkʋ kɛ ma yǝlaa tɔɔ.
Ye ma yǝlaa mpa pa yaakɩ ma hǝtɛ tɔ, pa pasa pa tɩ na pá sǝlǝmɩ na pá pɛɛkǝɣɩ-m. Ye pa yela pa mpaaŋ ɩsaɣaŋ, maa nɩɩna-wɛɣɛ hatoo ɩsɔtaa, na má wii-wɛɣɛ pa ɩsaɣatʋ na má taɣanɩ pa tɛtʋ.
Pǝ kpaɣaʋ pǝnɛntɛ tɔ, maa kuli ɩsɛ na má ke ŋkpaŋʋɣʋ na má nɩɩkɩ sǝlǝmǝŋ wei ɩ tǝna pa sǝlǝmǝɣɩ-m lonte tǝnɛ tǝ taa tɔ.
Má lǝsǝna-tɛ na má pǝsɩ-tɛɣɛ ma nyǝntɛ sɩ maa wɛɛ tǝ taa kɛ́ mǝ hɛkʋ kɛ tam tɔɔ na má feŋiɣi tǝ tɔɔ, na má lakɩ-mɛɣɛ kʋpantʋ.
Pǝ kaasa nyá tɔ, ye n tɔŋ teu, ɩsɩɩ nyá caa Tafiiti, na ń lakɩ pǝ tǝna mpi ma tʋɣʋ-ŋ tɔ.
Ɩlɛ nyɩ sɩ maa yele na nyá awulumpiitu la toŋ ɩsɩɩ nɔɣɔ ŋka maa sɩ́ɩ́ nyá caa Tafiiti sɩ, ɩ lʋlʋɣʋ nyǝ́ma ká tɔkǝna ɩ kawulaɣa na pá kaasǝɣɩ tǝmaɣa Ɩsɛɣɛlɩ nyǝ́ma tɔɔ tɔ.
Ama ye ɩ́ kisa má na ma kiiŋ na ma kʋsǝsɩɩtʋ na ɩ́ laakɩ tɩɩŋ na ɩ́ luŋiɣi-ɩ.
Ɩlɛ maa lɛɛkɩ tɛtʋ nti ma ha-mɛ tɔ, na má lɔ́ Ɩsɔ tǝsɛɛlɛ nte pa yaakǝna ma hǝtɛ tɔ. Ɩlɛna piitimnaa tǝna paana Ɩsɛɣɛlɩ nyǝ́ma na pá woŋ-wɛ.
Waatʋ wei yǝlaa ká tǝŋǝɣǝna Ɩsɔ tǝsɛɛlɛ nte tɩɩ tewa teu kɛ mpʋ tɔ tǝ kiŋ tɔ, sɔɣɔntʋ ká kpa-wɛ na pá pɔɔsǝɣɩ pa tɩ sɩ: Ɩlɛ pepe tɔɔ kɛ́ Tacaa wakǝla tɛtʋ na Ɩsɔ tǝsɛɛlɛ tǝnɛɣɛ mpʋ?
Ɩlɛ paa cɔ-wɛ sɩ: Ɩsɛɣɛlɩ nyǝ́ma lɔwa pa Ɩsɔ Tacaa wei ɩ lǝsa pa caanaa kɛ Icipiti tɛtʋ taa tɔ. Na pá matǝna tɩɩŋ na pá luŋiɣi-ɩ na pá sɛɛkɩ-ɩ. Pǝ tɔɔ kɛ́ Ɩsɔ kɔna mpusinaa panɛ pa tǝnaɣa pa tɔɔ.
Pɩɩsɩ hiu yoosaa, ɩlɛ Salʋmɔŋ tɛma Tacaa Ɩsɔ tǝsɛɛlɛ na ɩ maɣamaɣa ɩ tǝyaɣa ŋmaʋ ntɛ́.
Ḿpʋ́ɣʋ́ ɩ taɣana ŋmaʋ kɛ acalɛɛ nna Tiii wulaʋ Hilam ka ha-ɩ tɔ, na ɩ́ sɩɩ Ɩsɛɣɛlɩ nyǝ́ma.
Pǝ waalɩ kɛ́ ɩ yoona Hamatɩ-Sopa pǝ acalɛɛ na ɩ́ lɛɛkɩ-yɛ.
Ɩlɛna ɩ́ ŋmá Tatǝmɔɔ ɩcatɛ kɛ wʋlaɣa tɛtʋ taa, na acalɛɛ nna a tǝna ɩ ka ŋmá Hamatɩ hɔɣɔlʋɣʋ taa tɔ, na ɩ́ sɩɩkɩ ɩ tɔɣɔnaɣa.
Ḿpʋ́ɣʋ́ ɩ ŋmawa Pɛtɩ-Holoŋ ɩcatɛ ɩsɔtaa nyǝntɛ na pǝtɛɛ nyǝntɛ. Acalɛɛ anɩ a ka kɛ́ koloosi nyǝna kɛ́ na pá tʋ a nɔnɔɔsɩ kɛ kʋkalǝsǝŋ,
na Palatɩ ɩcatɛ na acalɛɛ tǝna nna a taa pa sɩɩkaɣa wontu na á kɛ́ Salʋmɔŋ nyǝna tɔ. Na nna a tǝna a taa pa sɩɩkaɣa yoou kɛɛkɛnaa na kpaɣanǝŋ tɔ. Na Salʋmɔŋ ŋma pǝ tǝna mpi ɩ sɔɔlaa tɔɣɔ Yosalɛm ɩcatɛ taa, na Lipaŋ tɛtʋ taa na tɛtʋ tǝna nti tǝ taa ɩ tɔkaɣa kawulaɣa tɔ.
Piitim lɛmpɩ nyǝ́ma mpa pa ta kɛ Ɩsɛɣɛlɩ nyǝ́ma tɔ, ɩsɩɩ Hiti nyǝ́ma, na Amolii nyǝ́ma, na Peliisi nyǝ́ma, na Hifi nyǝ́ma, na Yepusi nyǝ́ma, paa kaasa tɛtʋ taa kɛ́.
Ɩsɛɣɛlɩ nyǝ́ma taa kpiisi pa tǝna. Mpɛɣɛ Salʋmɔŋ ka tʋ́ tǝlasɩ tǝma, na pá tɔŋa-yɛɣɛ lapʋ kɛ halǝna saŋa tɔtɔ.
Ama pǝ kaasa Ɩsɛɣɛlɩ nyǝ́ma tɔ, wulaʋ ta tʋ pɛlɛɣɛ tǝma kɛ mpʋ. Pɛlɛɣɛlɛ ɩ yoolaa, na pa sɔsaa, na yoou kɛɛkɛnaa na kpaɣanǝŋ pǝ paasǝnlaa.
Ḿpʋ́ɣʋ́ wulaʋ Salʋmɔŋ kpa nyʋɣʋ nyǝ́ma kɛ ŋmʋnʋɣʋ na nɩɩlɛ na naanʋwa (250) sɩ pá feŋiɣi samaa wei ɩ lakaɣa tǝmlɛ tɔ.
Ɩlɛna Salʋmɔŋ lǝsɩ ɩ alʋ Icipiti wulaʋ pɛɛlɔ kɛ Tafiiti ɩcatɛ taa, na ɩ́ caɣa tǝyaɣa ŋka pa ŋma-ɩ tɔ ka taa. Mpi tɔ, ɩ tɔŋaɣa kɛ́ sɩ: Pǝ fɛɩ sɩ ma alʋ maɣamaɣa ɩ́ caɣa Ɩsɛɣɛlɩ wulaʋ Tafiiti tǝyaɣa taa. Pǝ taɣa pʋlʋ, kutuluŋ wei ɩ taa pa sɩɩ Ɩsɔ atakaa tɔ ɩ kɛ́ Ɩsɔ nyǝŋ tɔtɔɣɔ.
Ɩsɔ tǝsɛɛlɛ ŋmaʋ tɛma tɔɣɔ Salʋmɔŋ sʋʋ Tacaa kɛ kɔtasɩ nsi kɔkɔ lusa sɩ tǝna tɔɣɔ lapʋ, kɛ kɔtaɣa tǝlatɛ nte ɩ ka ŋma-ɩ tɔ tǝ tɔɔ kɛ́ Ɩsɔ tǝsɛɛlɛ ɩsɛntaa.
Teitei ɩsɩɩ Moisi sɩɩʋ paa kʋyakʋ ŋku kʋ kɔtaɣa lapʋ tɔɔ tɔ. Pa lakaɣa kɔtasɩ kɛ kʋyakʋ kʋhɛɛsʋɣʋ wule kɛ́. Na ɩsɔtʋ kʋfalʋ kʋyakʋ kancaalaɣa nyǝŋkʋ, na pǝnaɣa taa acima sɔsɔɔna kʋyɛɛŋ, ɩsɩɩ kʋkʋsʋm fɛɩ potopotonaa acima, na Pɛntakɔnta acima na Coka nyǝna.
Salʋmɔŋ tǝŋaa kɛ́ ɩsɩɩ ɩ caa Tafiiti ka yɔɣɔtʋɣʋ tɔ. Ɩlɛna ɩ́ kpa kɔtǝlaa kpeka na Lefii nyǝ́ma mpa pǝ wɛɛ sɩ pá saŋ Tacaa kɛ paa kʋyakʋ ŋku na pá sɔɔsɩ kɔtǝlaa tɔɔ kɛ́ pa tǝma taa tɔ, na nɔnɔɔsɩ taŋlaa na pǝ́ kɛɛsǝna pa tǝma kɛ paa nɔnɔɣɔ ŋka. Ɩsǝna Ɩsɔ yʋlʋ Tafiiti ká sɩɩwa tɔɣɔlɛ.
Salʋmɔŋ ta cɔlɔ tǝ taa natǝlɩ. Paa kɔtǝlaa yaa Lefii nyǝ́ma yaa kpancooŋ tɔm taa.
Ɩsǝna Salʋmɔŋ taɣana ɩ tǝma tɔɣɔlɛ. Pǝ kpaɣaʋ kʋyakʋ ŋku pa sɩɩ Ɩsɔ tǝsɛɛlɛ kite tɔ, halǝna kʋyakʋ ŋku pa tɛma-tɛ tɔ. Kutuluɣu ŋkʋ kʋ tǝmlɛ tɛma teu kɛ́.
Ḿpʋ́ɣʋ́ Salʋmɔŋ pola sǝsǝncaasɩ teŋku nɔɣɔ ɩcatɛ kɛ Ɩsiyɔŋ-Kepɛɛ, na Ɩlatɩ ɩcatɛ kɛ Ɩtɔm tɛtʋ taa.
Ɩlɛna wulaʋ Hilam tilina-ɩ kpɩɩlǝŋ na ɩ saalaa kʋpama, mpa pa kɛ Fenisii nyǝ́ma tɔ na pá na Salʋmɔŋ nyǝ́ma pá polo Ofii tɛtʋ taa na pá kpaɣa wʋla tɔɔnǝnaa ɩsɩɩ naanʋwa na tooso na waalɩ na pá pona ɩ tɛ́.
Ḿpʋ́ɣʋ́ Sapa tɛtʋ wulaʋ alʋ nyǝŋ nɩɩwa Salʋmɔŋ hǝtɛ yaaʋ. Ɩlɛna ɩ́ polo Yosalɛm sɩ ɩ pɔɔsǝɣɩ-ɩ tɔmnaa katɛ nyǝntʋ, na ɩ́ na ɩ nyǝm tǝnaɣa. Ɩ waalɩ samaa ka wɛ tuutuuma kɛ́. Yooyoonaa sǝɣǝla tulaalʋnaa na wʋla kɛ sɔsɔm, na liɣitee pɛɛ. Ɩlɛna wulaʋ alʋ nyǝŋ ɩnɩ ɩ́ pɔɔsɩ Salʋmɔŋ kɛ tɔmnaa mpa ɩ ka taɣanaa tɔ.
Na ɩ́lɛ́ ɩ́ cɔ tǝ tǝna ɩ ta sɔɔ paa kʋlʋmʋɣʋ.
Ḿpʋ́ɣʋ́ alʋ ɩnɩ ɩ nɩɩna ɩ ŋkpaŋʋɣʋ kɛ Salʋmɔŋ lǝmaɣasɛɛ tɔm, na ɩ́ sá ɩ kawulaɣa tǝyaɣa ŋka ɩ ŋmawa tɔ.
Na tɔɣɔnaɣa ŋka pa saakaɣa tɔ, na ɩ waalɩ nyǝ́ma tǝsʋʋlɛnaa, na kʋtɔɣɔʋ na kʋnyɔnyɔɔm tallaa wontu kususuutu. Na ɩ́ ná tɔtɔɣɔ ɩsǝna wulaʋ na ɩ yǝlaa pa pɩɩlǝɣɩ na pá kpaakɩ Ɩsɔ tǝsɛɛlɛ tɔ, na pǝ́ lapɩ-ɩ piti na pǝ́ mɔtɩ ɩ nɔɣɔ.
Ntɛna wulaʋ alʋ nyǝŋ ɩnɩ ɩ́ tɔ sɩ: Pa kɛɛsa-m nyá lǝmaɣasɛɛ tɔm kɛ hatoo ma tɛtʋ taa. Ama ma ɩsɛ taa nata, ɩlɛ ma ta mʋ-tɩ. Pǝyele pɩɩ kɛ́ tampana kɛ́. Halɩ pa ta tɩɩ heelim nyá lǝmaɣasɛɛ hɔɣɔlʋɣʋ. Pǝ tɛɛwa ɩsɩɩ paa kɛɛsa-m tɔ tǝcaɣacaɣa.
<range>
Nyá waalɩ nyǝ́ma na nyá tǝyaɣa taa yǝlaa tǝna nɩɩwa leleŋ kɛ́. Mpi tɔ, pa wɛ nyá kiŋ na pá nɩɩkɩ lǝmaɣasɛɛ tɔm kɛ tam.
Ma sama nyá Ɩsɔ Tacaa wei ɩ lǝsa-ŋ sɩ ń tɔɣɔ kawulaɣa na ɩ hǝtɛ kɛ Ɩsɛɣɛlɩ nyǝ́ma tɔɔ tɔ. Ɩsɔ ɩnɩ ɩ sɔɔla ɩ yǝlaa kɛ́, na ɩ caa sɩ pá wɛɛ tam tɔɔ. Pǝ tɔɔ kɛ́ ɩ kpa-ŋ pa wulaʋ na ɩ́ tʋ-ŋ sɩ ń tǝŋ tampana na ń lakɩ kʋsiɣisim.
Pǝlɛ pǝ waalɩ kɛ́ Sapa wulaʋ ɩnɩ ɩ hawa Salʋmɔŋ kɛ wʋla kɛ tɔɔnǝnaa tooso na hɔɣɔlʋɣʋ na tulaalʋ kɛ sɔsɔm, na liɣitee pɛɛ tɔtɔ. Too tɔ nɔɣɔlʋ ta nata tulaalʋ ɩsɩɩ ḿpʋ́ɣʋ́ Ɩsɛɣɛlɩ taa.
Ḿpʋ́ɣʋ́ wulaʋ Hilam tǝmlɛ nyǝ́ma na Salʋmɔŋ nyǝ́ma mpa paa pola Ofii tɔ, pa kɔna wʋla na kpeŋkpelasɩ kʋpaŋsɩ na liɣitee pɛɛ.
Kpeŋkpelasɩ kʋpaŋsɩ kɛ wulaʋ Salʋmɔŋ ka lapa Ɩsɔ tǝsɛɛlɛ, na ɩ kawulaɣa tǝyaɣa tǝkpalɛ. Na pá saakɩ-sɩ tɔtɔɣɔ saŋkʋnaa na cǝmǝŋ kɛ yonyoolaa. Too tɔ, pa ta nata pʋlʋ ɩsɩɩ ḿpʋ́ɣʋ́ Yuta tɛtʋ taa.
Ḿpʋ́ɣʋ́ Salʋmɔŋ hawa alʋ ɩnǝɣɩ pǝ tǝna mpi ɩ nawa na ɩ sǝlǝmɩ-ɩ tɔ. Halǝna pǝ́ tɛɛ ɩsɩɩ alʋ ka ha ɩnɩ tɔ. Ɩlɛna wulaʋ alʋ nyǝŋ ɩnɩ na ɩ waalɩ nyǝ́ma pá mǝlɩ pa tɛtʋ taa.
Paa pǝnaɣa ŋka, wʋla tɔɔnǝnaa hiu kɛ pa kɔŋna wulaʋ Salʋmɔŋ.
Ɩlɛna pǝ́cɔ́ pǝ́ kaasɩ mpi mpi taatǝlaa fɛlaɣa-ɩ wontunaa tɔɔ tɔ. Na wʋlanaa na liɣitee nyǝɣǝtʋ nti ɩ tɛtʋ hɔɣɔlǝŋ nyɔɔŋ nyǝ́ma na laalupunaa awulaa ná fɛlǝɣɩ-ɩ tɔ.
Ḿpʋ́ɣʋ́ wulaʋ Salʋmɔŋ yelaa na pá lu wʋla kʋsitu kɛ kpalǝŋ kɛ ŋmʋnʋɣʋ (200). Paa ŋku kʋ tɔɣa kiloonaa naatoso.
Na kpalǝŋ sǝkpeŋ kɛ ŋmʋnʋɣʋ nɩɩnʋwa (300). Paa ŋkuɣu nyǝɣǝtʋ kiloonaa tooso. Ɩlɛna pá sɩɩ kutuluɣu ŋku pa yaa sɩ Lipaŋ hɔtʋɣʋ tɔ kʋ taa.
Na Salʋmɔŋ yele na pá saakɩ kawulaɣa kpelaɣa na tuu kela, na pá tʋ́ ka tɔɔ kɛ́ wʋla maɣamaɣa.
Na pá sɩɩ-kɛɣɛ kumte nte tǝ wɛna kumlisi kʋkpakpasɩ naatoso tɔ tǝ tɔɔ. Ɩlɛna pá tʋ́-kɛɣɛ nɔɔhɛɛ tǝsɩɩlɛ kɛ wʋla. Paa saaka-kɛɣɛ na pá tʋ́ tǝteesile kukulukulle, na pá tʋ́ tɔɣɔlasɩ lɛɛsǝŋ kɛ tǝ ŋkpalasɩ tǝsɩɩlɛ.
Ɩlɛna pá lá tɔɣɔlasɩ lɛɛsǝŋ naanʋwa na naalɛɣɛ kumlee anɩ a tɔɔ. Naatoso kɛ ntɔɣɔŋ tɔɔ, na naatoso na mpǝtǝŋ tɔɔ. Wulaʋ nɔɣɔlʋ ɩ ta saakǝta kawulaɣa kumte ńtɛ́ tǝ taka.
Wʋla kɛ paa lupa Salʋmɔŋ tǝyaɣa taa lʋm poosiyanaa tǝna, na Lipaŋ hɔtʋɣʋ kutuluɣu taa wontunaa kʋtǝsǝtʋ. Liɣitee nyǝɣǝtʋ ná táá fɛɩna teeli nɔɣɔlʋɣʋ Salʋmɔŋ waatʋ taa.
Wulaʋ ka wɛna ɩ kpɩɩlǝŋ kɛ́, na Hilam nyǝŋ saalaa yɛlǝɣǝna-ɩ. Paa pɩɩsɩ tooso wei, pa kɔŋna wʋla, na liɣitee nyǝɣǝtʋ, na tuu kela, na tǝkpaalǝŋ, na kacɔka sumasɩ sɔsɔɔnsɩ nasǝlɩ.
Salʋmɔŋ ka tɛ́ɛ́ antulinya tǝna awulaa tǝnaɣa toŋ kɛ́ na lǝmaɣasɛɛ.
Pɔpɔtʋ fɛɩ leleŋ, Ɩsɔ ka ha-ɩ lǝmaɣasɛɛ kɛ́. Na awulaa lɩɩkǝna paa timpi na pá kɔŋɩ-ɩ tɔmnaa pɔɔsʋɣʋ.
Paa pǝnaɣa ŋka, yǝlaa mpɛ pa kɔŋaɣana-ɩ kʋcɔɔŋ kɛ́, na liɣitee wontu, na wʋla, na wontu kʋsusuutu, na yoou wontu, na tulaalʋnaa, na kpaɣanǝŋ, na kpaŋasɩ.
Salʋmɔŋ ka wɛna yoou kɛɛkɛnaa kpaɣanǝŋ kɛ iyisi liɣiti (4000) kɛ́. Kpaɣanǝŋ kʋcacaɣaŋ kɛ iyisi naanʋwa na naalɛ (12000) wei Salʋmɔŋ ka sɩɩwa acalɛɛ nna a taa ɩ yoou kɛɛkɛnaa ka wɛɛ tɔ, na lɛlǝŋ kɛ ɩ cɔlɔɣɔ Yosalɛm ɩcatɛ taa.
Salʋmɔŋ ka ŋmakǝla awulaa tǝnaɣa. Mpa pa tɛtʋ pɔwa pǝ kpaɣaʋ pɔɣɔ sɔsaɣa Ɩfǝlatɩ tɔ. Halǝna Filiisi nyǝ́ma tɛtʋ na pǝ́ yoosina Icipiti nyǝ́ma nyǝntʋ toŋa.
Salʋmɔŋ kawulaɣa waatʋ tɔ, liɣitee nyǝɣǝtʋ ka wɛ Yosalɛm taa kɛ́ ɩsɩɩ pɛɛ. Na pǝ́ kaasɩ na kpeŋkpelasɩ kʋpaŋsɩ náá tɔɔlɩ yem, ɩsɩɩ pa tɛ tɩɩŋ wei pa yaakɩ sɩ Sikomɔɔ na ɩ́ nyɔɔkɩ tɛtɛkǝlɛ taa tɔ.
Icipiti na tɛtʋnaa lɛntɩ kɛ paɣatǝlaa pukaɣa na pá kɔŋna Salʋmɔŋ kɛ ɩ kpaɣanǝŋ.
Pa kɛɛsa Salʋmɔŋ tɔm lɛntɩ, pǝ kpaɣaʋ tǝ kancaalaɣa na tǝ tǝnaɣa tɔɣɔ takǝlasɩ nsi pa yaa sɩ Ɩsɔ kʋyɔɣɔtʋtʋ tɛlǝsʋlʋ Nataŋ tǝma takǝlaɣa tɔ ka taa. Na nti pǝ hʋla Silo tʋ Ahiya tɔ pǝ takǝlaɣa taa, na Yeto kʋnanatʋ nyǝŋka taa. Takǝlaɣa kantǝkaɣa nyǝŋka ŋkɛ ka taa kɛ́ pa kɛɛsǝɣɩ Nepatɩ pǝyalʋ Solopʋwam wei ɩ kɛ́ Ɩsɛɣɛlɩ wulaʋ tɔ ɩ tɔm.
Pɩɩsɩ nɩɩlɛ tǝcu kɛ́ Salʋmɔŋ tɔɣa kawulaɣa kɛ Ɩsɛɣɛlɩ kʋkpɛntʋɣʋ tǝna yǝlaa tɔɔ kɛ́ Yosalɛm.
Ɩ kɔma na ɩ́ sɩ́, ɩlɛna pá pimi-i ɩ caa kiŋ kɛ Tafiiti tɛ. Ɩlɛna ɩ pǝyalʋ Lʋpʋwam lɛɛtɩ ɩ lonte taa.
Ḿpʋ́ɣʋ́ Lʋpʋwam pola Sikɛm. Mpi tɔ, tǝnaɣa Ɩsɛɣɛlɩ kpeka nna a wɛnna ilim ntɔɣɔŋ tɔɔ tɔ, a kotaa sɩ a kpaakɩ-ɩ wulaʋ.
Waatʋ ɩnɩ tɔ, Nepatɩ pǝyalʋ Selopʋwam wei ɩ ka sewa wulaʋ Salʋmɔŋ na ɩ́ cɔɔsɩ Icipiti tɔ ɩ wɛ tǝnaɣa tam. Ɩ nɩɩwa Sikɛm kotuɣu ŋkʋ kʋ tɔm, ɩlɛna ɩ́ lɩɩ Icipiti na ɩ́ kpe.
Ḿpʋ́ɣʋ́ pa tila ɩ waalɩ na ɩ́ kɔɔ na ɩ́ sɔɔsɩ Ɩsɛɣɛlɩ tɛtʋ ilim ntɔɣɔŋ kpeka tɔɔ, na pá yɔɣɔtɩ Lʋpʋwam sɩ:
Nyá caa ka lakaɣa-tʋɣʋ ɩsɩɩ yomaa, ye nɔɔnɔɔ nyaa pasa ta sǝɣǝla wena a nɩɩ-tʋɣʋ ɩsǝntɔ tɔ, tá sɔɔlʋ pɩɩwa sɩ tǝ́ la-ŋ tǝmlɛ.
Mpʋɣʋlɛ Lʋpʋwam sɩ: Ɩ́ taŋ na kʋyɛɛŋ tooso tɛɛ, ɩlɛna ɩ́ kɔɔ na tǝ́ ná. Ḿpʋ́ɣʋ́ yǝlaa tɛɛwa.
Ntɛna Lʋpʋwam pɔɔsɩ sɔsaa mpa paa wɛ ɩ caa cɔlɔɣɔ waatʋ wei ɩ́lɛ́ ɩ ka wɛna ɩ weesuɣu tɔ sɩ: Suweɣe má cɔ yǝlaa mpɛ?
Nti pa cɔ-ɩ tɔɣɔlɛ sɩ: Ye n lakɩ yǝlaa mpɛɣɛ kʋpantʋ na ń mʋɣɩ-wɛɣɛ teu na ń yɔɣɔtǝɣǝna-wɛɣɛ tɔm leleŋ nyǝntʋ. Paa wɛɛ nyá tǝmlɛ nyǝ́ma kɛ tam tɔɔ kɛ́.
Ama Lʋpʋwam ta mʋ sɔsaa laɣatʋ tasʋɣʋ mpɩ. Ɩlɛna ɩ́ polo ɩ́ pɔɔsɩ ɩ malanaa ɩfepiya mpa pa wɛ ɩnɩ ɩ kiŋ tɔ sɩ:
Yǝlaa mpɛ sɩ má pasa-wɛɣɛ sǝɣǝla nna ma caa ka sʋka-wɛ tɔ. Ɩlɛ má cɔ-wɛ suwe?
Mpʋɣʋlɛ Lʋpʋwam ɩfepu tɔɣɔntǝlɛnaa mpɛ pa tɔma sɩ: Cɔ-wɛ sɩ, mpalʋm ta kisi-mɛɣɛ tɔɣɔʋ, kacaŋfana pɔɣɔ na?
Mpʋ tɔ, sǝɣǝla yuŋ nyǝna kɛ ma caa ka sʋka-mɛ, maa sɔɔsɩ-mɛɣɛ sǝɣǝla lɛnna tɔtɔ. Hikasɩ kɛ ma caa hɔmna mǝ ŋkpaŋŋ. Ama maa hɔ mǝ nyǝŋ na hikasɩ nsi sɩ tɔɔ wɛ nyǝmá tɔ.
Ḿpʋ́ɣʋ́ Selopʋwam na yǝlaa pa mǝla Lʋpʋwam kiŋ kɛ kʋyɛɛŋ tooso wule, ɩsɩɩ ɩ ka heeluɣu-wɛ tɔ.
Na wulaʋ kisi laɣatʋ nti sɔsaa ka tasa-ɩ tɔ, na ɩ́ holina yǝlaa
ɩsɩɩ ɩfepiya ka tasʋɣʋ-ɩ laɣatʋ tɔ sɩ: Sǝɣǝla yuŋ nyǝna kɛ ma caa ka sʋka-mɛ. Maa sɔɔsɩ-mɛɣɛ sǝɣǝla tɔtɔ. Hikasɩ kɛ ma caa hɔmna mǝ ŋkpaŋŋ. Ama maa hɔ mǝ nyǝŋ na hikasɩ nsi sɩ tɔɔ wɛ nyǝmá tɔ.
Ḿpʋ́ɣʋ́ wulaʋ Lʋpʋwam kisa yǝlaa kʋsǝlǝmʋtʋ. Ɩlɛ Tacaa Ɩsɔ ka lapǝna mpʋ. Ɩlɛna pǝ́ lá ɩsɩɩ Ɩsɔ ka sɩɩʋ Ɩsɔ kʋyɔɣɔtʋtʋ tɛlǝsʋlʋ Ahiya kɛ nɔɣɔ sɩ ɩ́ tɛlǝsɩ Selopʋwam tɔ.
Waatʋ wei ilim ntɔɣɔŋ tɔɔ Ɩsɛɣɛlɩ nyǝ́ma cɛkǝnaa sɩ wulaʋ kisa pa tɔm kɛ mʋɣʋ, ɩlɛna pá tɔmɩ-ɩ sɩ: Tá na Tafiiti tǝ fɛɩna natǝlɩ. Ta na Sesee pǝyalʋ tǝ kaa we? Paa wei ɩ́ kpe ɩ tɛ. Tafiiti lʋlʋɣʋ tʋ nyá, nyaa paasǝna nyá kawulaɣa. Ɩlɛna pa ya.
Yuta tɛtʋ tike yǝlaa nyǝnaɣana Lʋpʋwam kɛ pa wulaʋ.
Paa na mpʋ na ɩ́ tili tǝlasɩ tǝma nyʋɣʋ tʋ Atolam kɛ Ɩsɛɣɛlɩ nyǝ́ma mpa pa wɛ ilim ntɔɣɔŋ tɔɔ tɔ pa tɛ́. Ɩlɛna pɛlɛ pá yaɣa Atolam kɛ pɛɛ na pá kʋ. Ḿpʋ́ɣʋ́ Lʋpʋwam kpa ɩ kɛɛkɛ tɔɔ kɛ́ kpakpaa na ɩ́ se na ɩ́ polo Yosalɛm.
Ɩsǝna ilim ntɔɣɔŋ tɔɔ nyǝ́ma kisina Tafiiti lʋlʋɣʋ nyǝ́ma kawulaɣa tɔɣɔlɛ. Na ḿpʋ́ɣʋ́ pǝ wɛ halǝna saŋa.
Waatʋ wei Lʋpʋwam tala Yosalɛm, ɩlɛna ɩ́ koti Yuta na Pɛncamɛɛ pǝ yoolaa taa yoolaa kɛ iyisi nɩɩnʋwa na nɩɩnaasa (180000) sɩ pá polo pá yoona Ɩsɛɣɛlɩ nyǝ́ma na pá mǝŋna-ɩ ɩ kawulaɣa.
Ama Ɩsɔ heela ɩ kʋyɔɣɔtʋtʋ tɛlǝsʋlʋ Semaya sɩ:
Heeli Salʋmɔŋ pǝyalʋ Lʋpʋwam wei ɩ kɛ́ Yuta wulaʋ tɔ, na Ɩsɛɣɛlɩ nyǝ́ma tǝna mpa pa wɛ Pɛncamɛɛ na Yuta tɛtʋ taa tɔ sɩ:
Tacaa yɔɣɔtaa sɩ ɩ́ taa yoona mǝ maɣamaɣa mǝ tɛɛtʋnaa. Má yelina sɩ pǝ́ la ɩsɩɩ pǝ lapʋ mpʋ tɔ. Paa wei ɩ́ mǝlɩ ɩ tɛ́. Pa nɩɩ Tacaa tɔm ntɩ, ɩlɛna pá kʋ́ pa pááná kɛ Selopʋwam tɔɔ.
Waatʋ wei Lʋpʋwam caɣa Yosalɛm taa, ɩlɛna ɩ́ ŋmá koloosi na ɩ́ cɔɔna Yuta acalɛɛ lɛnna.
Pǝ kpaɣaʋ Pɛtǝlɛhɛm, na Ɩtam, na Tekʋwa.
Na Pɛtɩ-Suu, na Soko, na Atulam.
Na Katɩ, na Malesa, na Sifɩ.
Na Atolayim, na Lakisi, na Aseka.
Na Sola, na Ayalɔŋ, na Hepǝlɔŋ tɔ. Yuta na Pɛncamɛɛ pǝ koloosi acalɛɛ ntɛ́.
Ḿpʋ́ɣʋ́ Lʋpʋwam ŋmá koloosi kʋpaŋsɩ na ɩ́ cɔɔna-yɛ. Na ɩ́ sɩɩ nyʋɣʋ nyǝ́ma kɛ a taa. Na ɩ́ nyǝkɩ tɔɣɔnaɣa na nim na sʋlʋm.
Acalɛɛ anɩ paa nte tǝ taa ka wɛ kpalǝŋ kɛ́ na ŋmantaasɩ. Na a toŋ tɔɔ kɛ́ ɩ kawulaɣa taaŋa Yuta na Pɛncamɛɛ pǝ tɛtʋ taa.
Ḿpʋ́ɣʋ́ Ɩsɛɣɛlɩ tɛtʋ tǝna kɔtǝlaa na pǝ Lefii nyǝ́ma pa polaa na pá kpɛntǝna Lʋpʋwam.
Paa yela pa nyǝmnaa kɛ pǝcɔlɔ pǝcɔlɔ acalɛɛ taa kɛ́. Ɩlɛna pá polo Yosalɛm kɛ Yuta kawulaɣa taa. Mpi tɔ, Selopʋwam taŋaɣa-wɛɣɛ sɩ pá taa la Tacaa kɔtʋɣʋ tǝmlɛ.
Tampana tɔɔ, Selopʋwam ka kpawa ɩ maɣamaɣa kɛ pǝŋtʋlʋŋ, na nawee lɛɛsǝŋ wei pa laakaɣa tǝkɔtǝlɛnaa taa tɔ pǝ kɔtaɣa nyǝ́ma kɛ́.
Ɩlɛna Ɩsɛɣɛlɩ kpeka yǝlaa tǝna mpa pa luɣu ka wɛ pa ɩsɔ sɛɛʋ kɛ teu tɔ, pá tǝŋ Lefii nyǝ́ma waalɩ kɛ́ Yosalɛm sɩ pa lakɩ pa caanaa Ɩsɔ Tacaa kɛ kɔtasɩ.
Na pá sǝna Yuta kawulaɣa na Lʋpʋwam nyɔɔ toŋ. Pa tɔma Tafiiti na Salʋmɔŋ pa ɩkpatɛ taa kɛ́ ḿpʋ́ɣʋ́ pɩɩsɩ tooso kɛ́.
Ḿpʋ́ɣʋ́ Lʋpʋwam kpaɣa Tafiiti pǝyalʋ Yelimɔtɩ pɛɛlɔ Mahalatɩ. Mahalatɩ too kɛlɛ Sesee pǝyalʋ Ɩliyapɩ na ɩ alʋ Apihayili pa pɛɛlɔ.
Ɩlɛna Mahalatɩ lʋlɩ-ɩ apalʋpiya tooso. Yewusi, na Semaliya, na Saham.
Pǝlɛ pǝ waalɩ kɛ́ Lʋpʋwam kpaɣa Apǝsalɔm pɛɛlɔ Maaka. Na ɩ́ lʋlɩ-ɩ apalʋpiya liɣiti. Apiya, na Atayi, na Sisa, na Selomitɩ.
Ama Lʋpʋwam ka sɔɔla Maaka na pǝ́ kǝlɩ lɛlaa. Lʋpʋwam alaa sɔsaa ka wɛ pǝlefɛɩ hiu na sǝkpema kɛ nɩɩtoso. Ɩ lʋla apalʋpiya kɛ pǝlefɛɩ hiu na naanʋwa na alʋpiya kɛ nɩɩtoso (60).
Ḿpʋ́ɣʋ́ Lʋpʋwam kʋsa ɩ alʋ Maaka pǝyalʋ Apiya nyʋɣʋ, na Apiya pǝsɩ lɛlaa nyʋɣʋ tʋ. Mpi tɔ, Lʋpʋwam caakaɣa kɛ́ sɩ Apiya ɩ́ tɔɣɔ kawulaɣa.
Ɩlɛna Lʋpʋwam la laɣatʋ, na ɩ́ yasɩ ɩ pǝyalaa lɛlaa kɛ Yuta, na Pɛncamɛɛ pǝ koloosi acalɛɛ taa. Na ɩ́ cɛlɛ-wɛɣɛ tɔɣɔnaɣa kɛ sɔsɔm, na alaa kɛ tuutuuma.
Waatʋ wei Lʋpʋwam kawulaɣa caɣa teu na ɩ́ yoo toŋ ɩlɛna ɩ́ lɔ Tacaa kiiŋ, na ɩ yǝlaa tǝna náá la mpʋ tɔtɔ.
Lʋpʋwam kawulaɣa pǝnaɣa kakpasɩ nyǝŋka taa kɛ́ Icipiti wulaʋ Sisakɩ polaa na ɩ́ yoona Yosalɛm. Pa yoou kɛɛkɛnaa ka wɛ iyaɣa na ŋmʋnʋɣʋ (1200). Na kpaɣanǝŋ caɣalaa kɛ iyisi nɩɩtoso (60000). Na Lipii na Suki na Ɩtiyopii pǝ yoolaa kɛ tuutuuma. Lʋpʋwam na Yuta nyǝ́ma pa lɔʋ Tacaa tɔ pǝ kasǝyaɣa ntɛ́.
<range>
Icipiti wulaʋ ɩnɩ ɩ lɛɛka Yuta koloosi acalɛɛ kɛ́, halǝna ɩ́ tala Yosalɛm.
Ɩlɛna Ɩsɔ kʋyɔɣɔtʋtʋ tɛlǝsʋlʋ Semaya polo na ɩ́ maɣana Lʋpʋwam na Yuta nyʋɣʋ nyǝ́ma pa kota Yosalɛm. Waatʋ ɩnǝɣɩ Sisakɩ kpɛɣɛtaa. Ɩlɛna ɩ́ heeli-wɛ sɩ: Tacaa tɔma sɩ, timpi ɩ́ lɔ-m tɔ, maa tʋ-mɛɣɛ Icipiti wulaʋ Sisakɩ niŋ taa.
Ḿpʋ́ɣʋ́ wulaʋ Lʋpʋwam na nyʋɣʋ nyǝ́ma pa ná pa tasǝkǝlɛ na pá tɔ sɩ: Tacaa kɛlɛ tampana tʋ.
Tacaa ná mpʋ, ɩlɛna ɩ́ taɣanɩ Semaya kɛ heeluɣu sɩ: Timpi pa ná pa tasǝkǝlɛ tɔ, ma kʋ́ ma pááná kɛ pa tɔɔ. Ma kaa tasa-wɛɣɛ kpiisuɣu. Maa waasɩ-wɛɣɛ nɔɔnɔɔ. Ma kaa tʋ Yosalɛm kɛ Sisakɩ niŋ taa na ɩ́ wakǝlɩ-tɛ.
Paa na mpʋ tɔ, maa yele na Icipiti wulaʋ ŋmakǝlɩ-wɛ. Waatʋ ɩnɩ paa cɛkǝna sɩ ye yʋlʋ pɛta-m ɩ tɩ, pǝ faɣana ye ɩ pɛta ɩ tǝɣɩ atɛ awulaa.
Ḿpʋ́ɣʋ́ Icipiti wulaʋ Sisakɩ yoona Yosalɛm nyǝ́ma, na ɩ́ koosi Ɩsɔ tǝsɛɛlɛ na kawulaɣa tǝyaɣa kpancoou tǝna. Ɩlɛna pǝ́ tɩɩ kǝlǝna wʋla kpalǝŋ wei Salʋmɔŋ ka lupa tɔ.
Ḿpʋ́ɣʋ́ wulaʋ Lʋpʋwam lupa nyǝɣǝlʋɣʋ kʋsɛɛmʋɣʋ kpalǝŋ, na ɩ́ lɛɛtɩ wʋla nyǝŋ ɩnɩ ɩ lonte. Na ɩ́ cɛlɛ-ɩ kawulaɣa tǝyaɣa taŋlaa nyʋɣʋ nyǝ́ma.
Na wulaʋ ɩ́ puki Ɩsɔ tǝsɛɛlɛ, ɩlɛ taŋlaa polo na pá kpaɣa kpalǝŋ ɩnɩ na pá sɩɩna-ɩ. Ye pa tɛma, ɩlɛ pa mǝŋna-ɩ ɩ tǝcaɣalɛ.
Pǝ tɔɔ kɛ́ Tacaa pááná hɛɛ Lʋpʋwam tɔɔ, na ɩ́ yele-wɛɣɛ kpiisuɣu. Mpi tɔ, ɩ ka nawa ɩ tasǝkǝlɛ na ɩ́ tisi. Ɩlɛna kʋpantʋ wɛɛ Yuta taa.
Ḿpʋ́ɣʋ́ wulaʋ Lʋpʋwam tɔɣɔ kawulaɣa kɛ Yosalɛm taa kɛ́ ɩ lʋlʋɣʋ pɩɩsɩ nɩɩlɛ na kʋlʋmaɣa nyǝŋka taa. Pɩɩsɩ naanʋwa na naatosompɔɣɔlaɣa kɛ ɩ tɔɣa ɩ kawulaɣa ŋkɛ. Na ɩ́ nyɔɔsɩ ɩ kawulaɣa kɛ teu. Ɩ too ka kɛ́ Amoni tʋ, na pá yaa-ɩ sɩ Naama. Yosalɛm kɛ Tacaa lǝsa Yuta tɛtʋ taa sɩ paa sɛɛkɩ-ɩ.
Ḿpʋ́ɣʋ́ Lʋpʋwam lapa mpi pǝ fɛɩ Tacaa kɛ teu tɔ. Ɩ ta lana lotu kʋlʋmtʋ sɩ ɩ́ nyɩ ɩ luɣu nyǝntʋ.
Pa kɛɛsa Lʋpʋwam tɔm kancaalaɣa na tǝ tǝnaɣa kɛ Ɩsɔ kʋyɔɣɔtʋtʋ tɛlǝsʋlʋ Semaya na nalʋ Ɩtoo pa tǝma takǝlasɩ taa. Tǝnaɣa pa ŋmaa lʋlʋŋ loosi. Lʋpʋwam na Selopʋwam pa yookaɣa tam kɛ́.
Waatʋ wei Lʋpʋwam sǝpa, ɩlɛna pá pimi-ɩ Tafiiti tɛ. Ɩlɛna ɩ pǝyalʋ Apiya lɛɛtɩ ɩ lonte.
Ɩsɛɣɛlɩ wulaʋ Selopʋwam kawulaɣa pǝnaɣa pǝlefɛɩ hiu nyǝŋka taa kɛ́ Apiya pǝsa Yuta nyǝ́ma wulaʋ.
Ɩlɛna ɩ́ tɔɣɔ pɩɩsɩ tooso kɛ́ Yosalɛm. Ɩ too kɛlɛ Kipeya tʋ Uliyɛlɩ pɛɛlɔ Mikaya. Apiya na Selopʋwam pa yookaɣana tǝmaɣa.
Ḿpʋ́ɣʋ́ Apiya kpaɣa ɩ yoolaa taa yoolaa kɛ iyisi nasǝlɛ (400000) sɩ ɩ yookina Selopʋwam. Na Selopʋwam taɣanɩ ɩ nyǝ́ma kɛ iyisi nasǝnaasa (800000) sɩ ɩ suliɣi-ɩ.
Ḿpʋ́ɣʋ́ Apiya kpawa Semalayim pulaɣa tɔɔ kɛ́ Ɩfǝlayim pɔɔŋ taa. Ɩlɛna ɩ́ holina Selopʋwam na Ɩsɛɣɛlɩ nyǝ́ma sɩ: Ɩ nɩɩ ma tɔm yoo.
Ɩ́ ta nyɩ taa sɩ Tafiiti na ɩ lʋlʋɣʋ nyǝ́ma kɛ Ɩsɛɣɛlɩ Ɩsɔ Tacaa tʋwa kawulaɣa kɛ tam tɔɔ, pɩɩ laɣasǝɣɩ.
Pǝyele Nepatɩ pǝyalʋ Selopʋwam ná kʋla ɩ caa Salʋmɔŋ wei ɩ tǝmlɛ ɩ lakaɣa tɔ ɩ tɔɔ.
Ḿpʋ́ɣʋ́ yʋlʋyemnaa na tɛtɛlataa kotina Selopʋwam na pá la na ɩ́ kǝlɩ Salʋmɔŋ pǝyalʋ Lʋpʋwam. Mpi tɔ, Lʋpʋwam ká kɛ́ pǝyaɣa kɛ́, ɩ ta nyɩ pʋlʋ ɩlɛ ɩ ta pǝsɩ na ɩ́ sǝŋ pa ɩsɛntaa.
Ɩlɛna nɔɔnɔɔ mɩɩ caakɩ sɩ ɩ́ yoona kawulaɣa ŋka Tacaa tʋwa Tafiiti lʋlʋɣʋ nyǝ́ma tɔ. Ɩ́ lapa yoolaa kpekǝle sɔsɔɔlɛ. Pǝyele ɩ́ tɔka wʋla nawee nna Selopʋwam lupa tɔ, na ɩ́ laakɩ.
Ɩ́ tɔɣɔna Tacaa kɔtǝlaa Alɔŋ lʋlʋɣʋ nyǝ́ma, na Lefii nyǝ́ma, na ɩ́ kpa mǝ tǝɣɩ kɔtǝlaa, ɩsɩɩ tɛtʋnaa lɛntɩ yǝlaa lapʋ tɔ. Ye wei ɩ́lɛ́ ɩ́ kɔna latǝcɛ, na ɩwaaŋ naatosompɔɣɔlaɣa, ɩ pǝsa tɩɩŋ kɔtʋlʋ ntɛ́ mpʋ.
Ama tá ɩlɛ, Ɩsɔ Tacaa tike kɛ tá nyǝnǝɣɩ, tǝ ta kpɛɛsǝna-ɩ. Na Alɔŋ lʋlʋɣʋ nyǝ́ma ntɛ́ Tacaa kɔtǝlaa na Lefii nyǝ́ma náá lakɩ pa tǝma.
Tanaŋ na taanaɣa kɛ́ tǝ lakɩ kɔtasɩ nsi kɔkɔ lusa sɩ tǝna tɔ. Na tǝ́ wɔkɩ tulaalunaa kɛ kɔtaɣa tǝlatɛ tɔɔ. Na tǝ́ sɩɩkɩ Ɩsɔ potopotonaa kɛ ɩ taapǝlɩ tɔɔ. Na tǝ́ mʋsǝɣɩ fǝtǝla sɔsɔ kɛ taanasɩ. Tá lakɩ teu kɛ Tacaa tǝmlɛ kɛ́. Ama mǝ kisina-ɩ.
Tɔʋ, pǝnɛntɛ Tacaa kɛlɛ tá nyʋɣʋ tʋ. Na ɩ kɔtǝlaa ntɔ́, sɩ pá hʋlǝɣɩ yoou tutuɣu, na mǝ na-ɩ ɩ́ suliɣi. Ɩlɛ Ɩsɛɣɛlɩ nyǝ́ma mɛ, ɩ́ taa yoona mǝ cɔsɔnaa Ɩsɔ Tacaa. Mpi tɔ, ɩ́ kaa kpaɣa ɩ tɔɔ kɛ́ nyɩɩlʋɣʋ.
Waatʋ ɩnǝɣɩ Selopʋwam faɣa ɩ yoolaa taa, na pá polo pa papɩ Yuta nyǝ́ma waalɩ. Na ɩ yoolaa lɛlaa na ɩsɛntaa tɔɔ, na pǝ́ tʋ-wɛɣɛ hɛkʋ.
Yuta nyǝ́ma pǝsaa ɩlɛ, pa cɛkǝnaa kɛlɛ sɩ paa yoo taa na waalɩ. Ntɛna pá wiina Tacaa sɩ ɩ́ waasɩ-wɛ. Waatʋ wei kɔtǝlaa yaɣa tutuuŋ,
ɩlɛna pa yoolaa kiisi. Tǝnaɣa Tacaa yelaa na Selopʋwam na Ɩsɛɣɛlɩ nyǝ́ma pa tuli tapǝŋ.
Na pá se na Ɩsɔ tʋ-wɛɣɛ Yuta nyǝ́ma niŋ taa.
Ḿpʋ́ɣʋ́ Apiya na ɩ yoolaa pa kǝla-wɛ tǝkpataa, na pá kʋ pa yoolaa taa yoolaa kɛ iyisi nasǝlɛ na nɩɩnʋwa (500000).
Ɩsɛɣɛlɩ nyǝ́ma ná kpisa mpʋ tɔ na Yuta nyǝ́ma náá tɔɣɔ akaɩtʋ. Mpi tɔ, pa cɔsɔnaa Ɩsɔ Tacaa kɛ pa tɛɛlaɣa.
Ḿpʋ́ɣʋ́ Apiya tɔɣɔna Selopʋwam, na ɩ́ lɛɛkɩ Petɛɛlɩ, na Yesana, na Ɩfǝlɔŋ na pǝ cɔlɔ acalɛɛnaa.
Halǝna Apiya sǝm, Selopʋwam ta tasa ɩ toŋ kʋpǝŋ taa kɛ́ mǝlʋɣʋ. Ama Tacaa tɛɛsǝna-ɩ kʋɣʋ kɛ́.
Ɩlɛna Apiya toŋ náá sɔɔsǝɣɩ na ɩ́ kpaɣa alaa naanʋwa na liɣiti. Ḿpʋ́ɣʋ́ ɩ lʋla apalʋpiya kɛ hiu na naalɛ, na alʋpiya kɛ naanʋwa na naatoso.
Apiya tɔm lɛntɩ wɛ takǝlaɣa ŋka pa yaa sɩ Ɩsɔ kʋyɔɣɔtʋtʋ tɛlǝsʋlʋ Ɩtoo kʋtɔɔsʋtʋ takǝlaɣa tɔ ka taa. Ka taa kɛ́ pa kɛɛsa ɩ kʋlapʋtʋ na ɩ tǝma.
Apiya sǝpa, ɩlɛna pá pimi-i Tafiiti tɛ, na ɩ pǝyalʋ Asa lɛɛtɩ ɩ lonte.
Ḿpʋ́ɣʋ́ Asa lapa mpi pǝ wɛ teu na pǝ́ maɣa Ɩsɔ Tacaa tɔ.
Ɩ kpiisa tǝfɛɛnlɛnaa na timpi timpi cefelinaa laakɩ tɔ. Na ɩ́ yɔkɩ pɛɛ kʋsikee, na ɩ́ sɛtɩ tesikasɩ kʋlalaasɩ.
Na ɩ́ tʋ́ Yuta nyǝ́ma sɩ pá sɛɛ pa cɔsɔnaa Ɩsɔ Tacaa na pá tɔkɩ ɩ kiiu na ɩ kʋsǝsɩɩtʋ.
Asa ka kpiisa cefelinaa tǝlaalɛnaa tǝna, na tulaalʋ tǝwɔtɛnaa tǝnaɣa Yuta acalɛɛ tǝna taa kɛ́. Ɩlɛna ɩ kawulaɣa caɣa tǝpamm.
Nɔɣɔlʋ ta yoona Asa kɛ pɩɩsɩ nsɩ sɩ taa. Mpi tɔ, Tacaa maɣamaɣa ka yelina na ɩ́ hɛɛsɩ. Hɛɛsʋɣʋ pɩɩsɩ nsɩ sɩ taa kɛ́ Asa taɣana Yuta acalɛɛ lɛnna.
Asa tɔma Yuta nyǝ́ma sɩ: Tǝ́ ŋmá koloosi na tǝ́ cɔɔna acalɛɛ anɩ na tǝ́ tʋ́ kʋkalǝsǝŋ. Mpi tɔ, tǝ tɔka ta Ɩsɔ Tacaa tɔm kɛ teu, na ɩ́ yele na tá tɛtʋ wɛ tá niŋ taa na tǝ́ hɛɛsɩ. Ntɛna pá sʋʋ tǝmlɛ taa na pá tʋ́ tǝ nyʋɣʋ.
Asa yoolaa Yuta kpekǝle nyǝ́ma mpa pa tɔkaɣa kpalǝŋ sɔsɔɔŋ na ŋmantaasɩ tɔ, paa wɛ iyisi ŋmʋnʋɣʋ na nɩɩnʋwa (300000) kɛ́. Na Pɛncamɛɛ nyǝ́ma kɛ iyisi ŋmʋnʋɣʋ na nɩɩnaasa (280000) na pá tɔka kpalǝŋ sǝkpeŋ, na pá nyǝ́ma tɔɔŋ tɔm. Pa tǝnaɣa mpʋ, paa kɛ́ yoolaa taa yoolaa kɛ́.
Ḿpʋ́ɣʋ́ Ɩtiyopii tʋ Sela kpa Yuta nyǝ́ma tɔɔ, na ɩ yoolaa kɛ iyisi iyaɣa (1000000). Ɩ yoou kɛɛkɛnaa kɛ ŋmʋnʋɣʋ na nɩɩnʋwa (300). Halǝna ɩ́ tala Malesa ɩcatɛ.
Na Asa na ɩ yoolaa pá pɩɩlɩ Sefata tɛtɛkǝlɛ taa kɛ Malesa kiŋ.
Ntɛna Asa wiina Ɩsɔ Tacaa sɩ: Haɩ, Tacaa pǝ fɛɩ-ŋ katɛ sɩ ń waasɩ ɩcamiya ɩsɩɩ toŋ tʋ. Mpʋ tɔ, kɔɔ na ń waasɩ-tʋ. Mpi tɔ, nyaɣa tǝ tɛɛlǝɣɩ. Nyá hǝtɛ taa kɛ́ tǝ kpaakɩ yoolaa tuutuuma ɩnɛ ɩ tɔɔ. Haɩ, Tacaa nyaɣalɛ tá Ɩsɔ, taa yele sɩ yʋlʋ ɩ́ kǝlɩ-ŋ.
Ḿpʋ́ɣʋ́ Tacaa yelaa na Ɩtiyopii yoolaa tuli tapǝŋ, na pá se Asa na ɩ yoolaa.
Ɩlɛna pɛlɛ pá tʋ́ pa waalɩ na pá tana-wɛɣɛ Kelaa. Na pá kʋ-wɛɣɛ tuutuuma, na pǝ́ pɛlɩ pa niŋ. Mpi tɔ, Tacaa kʋna-wɛ na ɩ yoolaa nɔɣɔ. Na Yuta nyǝ́ma náá kuu pa wontu kɛ sɔsɔm.
Na pá lɛɛkɩ Kelaa cɔlɔ acalɛɛ tǝna. Mpi tɔ, Tacaa sɔɣɔntʋ ká pɩɩ a taa yǝlaa kɛ́. Ḿpʋ́ɣʋ́ pa kuu a wontu kɛ tuutuuma.
Ɩlɛna pá kʋlɩ tiikilaa piitim tɔɔ, na pá kuu heeŋ na yooyoonaa kɛ sɔsɔm. Na pá mǝlɩ Yosalɛm.
Ḿpʋ́ɣʋ́ Ɩsɔ Feesuɣu kʋlǝna Otɛtɩ pǝyalʋ Asaliya.
Ɩlɛna ɩ́ lɩɩ na ɩ́ polo ɩ́ maɣana Asa na ɩ́ heeli-ɩ sɩ: Haɩ, tá caa wulaʋ. Yuta nyǝ́ma, na Pɛncamɛɛ nyǝ́ma mɛ ɩ́ nɩɩ ma tɔm. Ye ɩ́ wɛ Tacaa waalɩ, ɩ́lɛ́ ɩ ká wɛɛ mǝ waalɩ kɛ́ ḿpʋ́ɣʋ́. Ye ɩ́ pɛɛkǝɣɩ-ɩ ɩ ká yele na ɩ́ na-ɩ. Ama ye ɩ́ lɔ Ɩsɔ, ɩ́lɛ́ ɩ ká lɔ-mɛ tɔtɔ.
Ɩsɔ yela Ɩsɛɣɛlɩ nyǝ́ma tɔ, pǝ leelaa kɛ́. Kɔtʋlʋ nɔɣɔlʋ ɩ fɛɩ sɩ ɩ ká sɛɣɛsɩ-wɛ. Pǝyele pa fɛɩna kiiu.
Ama pa mǝla Ɩsɛɣɛlɩ Ɩsɔ Tacaa kiŋ na laŋwakǝllɛ, na pá pɛɛkɩ-ɩ na ɩ́ yele na pá na-ɩ.
Waatʋ ɩnɩ ɩ taa, yʋlʋ ɩɩ pǝsǝɣɩ na ɩ́ polo tiili na ɩ́ mǝlǝna weesuɣu. Pɩɩ kɛ́ wahala waatʋ kɛ tɛtʋ yǝlaa tǝnaɣa.
Piitim lɛmpɩ ná kʋɣɩ lɛmpɩ kɛ́. Na ɩcatɛ lɛntɛ náá kʋ́ lɛntɛ. Mpi tɔ, Tacaa ciɣitaɣa yǝlaa kɛ́ na wahalanaa tǝna.
Ama mɩɩ nyɔɔ toŋ, ɩ́ taa yele na mǝ apalʋtʋ yɔɔlɩ. Ɩ́ ká hiki mǝ tǝmlɛ kasǝyaɣa.
Waatʋ wei wulaʋ Asa nɩɩ Ɩsɔ kʋyɔɣɔtʋtʋ tɛlǝsʋlʋ Asaliya tɔm ntɩ, ɩlɛna ɩ́ kaasɩ ɩ tɩ na ɩ́ kpiisi Yuta na Pɛncamɛɛ pa tɛtʋ tǝna taa tɩɩŋ. Na ɩ́ la mpʋ tɔtɔɣɔ acalɛɛ nna ɩ ka lɛɛka Ɩfǝlayim pɔɔŋ taa tɔ a taa. Pǝ waalɩ, ɩlɛna ɩ́ taɣanɩ Tacaa kɔtaɣa tǝlatɛ nte tɩɩ wɛ Ɩsɔ tǝsɛɛlɛ tɔ.
Ḿpʋ́ɣʋ́ wulaʋ kota Yuta na Pɛncamɛɛ nyǝ́ma tǝna, na Ɩfǝlayim na Manasee na Simiyɔŋ pǝ nyǝ́ma mpa paa kɔma na pá caɣa pa tɛ tɔ. Pa nawa sɩ Tacaa wɛ ɩ waalɩ, ɩlɛna pá polo ɩ kiŋ.
Ɩlɛna pá koti Yosalɛm kɛ Asa kawulaɣa pɩɩsɩ naanʋwa na kakpasɩ nyǝŋka ɩsɔtʋ tooso nyǝŋ taa.
Kʋyaŋku pa talaa, ɩlɛna pá lá Tacaa kɛ kɔtaɣa kɛ tɔla nna pa kpa kolontunaa kiŋ tɔ. Naaŋ ka wɛ nasǝtoso na nɩɩnʋwa (700) na heeŋ kɛ iyisi naatosompɔɣɔlaɣa (7000).
Ḿpʋ́ɣʋ́ pa sɩɩ pa nɔɣɔ sɩ paa taɣanɩ Ɩsɔ kɛ́ sɛɛʋ na lotu kʋlʋmtʋ. Na pa lǝsaɣa sʋʋ pa cɔsɔnaa Ɩsɔ Tacaa kɛ teu.
Ye wei ɩ ta taɣanɩ Ɩsɛɣɛlɩ Ɩsɔ Tacaa kɛ sɛɛʋ, ɩsɩɩ pa kʋ-ɩ. Paa apalʋ, yaa alʋ, yaa sɔsɔ, yaa pǝyaɣa.
Ɩlɛna pá tuuna nɔɔsɩ sɔsɔɔnsɩ na pá hʋlɩ tutuuŋ na akantɛɛ na pá wiliti.
Ḿpʋ́ɣʋ́ Yuta nyǝ́ma tǝna laŋlɛ hʋlʋmǝna pa lotu kʋlʋmtʋ tuunaʋ mpɩ. Na ɩsǝna pa taɣana pa Ɩsɔsɛɛlɛ na luɣu kʋlʋmʋɣʋ tɔ. Na Tacaa mʋ na ɩ́ yele na tɛtʋ hɛɛsɩ.
Ḿpʋ́ɣʋ́ Asa lǝsa ɩ too Maaka tɔɔ kɛ́ ɩ alʋ kawulaɣa toŋ. Mpi tɔ, Maaka ka sika tʋɣʋ, ɩsaɣaʋ ŋku pa yaa sɩ Asela tɔɣɔ. Ntɛna wulaʋ tɔ sɩ: Ɩ́ kpɛsɩ tʋɣʋ ŋkʋ na ɩ́ yɔkɩ-kʋ na ɩ́ wɔ-kʋɣʋ Setǝlɔŋ lɔɔʋ nɔɣɔ.
Paa na wulaʋ ɩnɩ ɩ sɔɔla Tacaa na lotu kʋlʋmtʋ tɔ, ɩ ta wakǝlɩ tǝkɔtǝlɛnaa mpa paa wɛ Ɩsɛɣɛlɩ tɛtʋ taa tɔ.
Ama ɩ yelaa na pá kɔna Ɩsɔ tǝsɛɛlɛ taa kɛ́ wʋla, na liɣitee nyǝɣǝtʋ, na wontunaa lɛmpa mpa ɩ na ɩ caa paa hawa Tacaa tɔ.
Yoou ta tasa kʋlʋɣʋ, halǝna Asa kawulaɣa pǝnaɣa hiu na naanʋwa na kakpasɩ nyǝŋka.
Asa kawulaɣa pǝnaɣa hiu na naanʋwa na naatoso nyǝŋka taa kɛ́ Ɩsɛɣɛlɩ wulaʋ Pasa pola Yuta tɛtʋ yoonaʋ. Ɩlɛna ɩ́ sʋʋ koluŋa ŋmaʋ, na ɩ́ cɔɔkǝna Lama ɩcatɛ sɩ Yuta nyǝ́ma ɩ́ taa pǝsɩ na pá sʋʋ yaa pá lɩɩkɩ.
Mpʋɣʋlɛ Asa cosa wʋla na liɣitee kɛ Ɩsɔ tǝsɛɛlɛ na kawulaɣa kpancoou pǝ taa. Na ɩ́ tilina Tamasɩ kɛ Silii wulaʋ Pɛnɩ-Hatatɩ sɩ:
Ma na-ŋ tǝ́ pɛɛlɩ nɔɣɔ, ɩsɩɩ tá caanaa ka lapa tɔ. Ma ha-ŋ kʋcɔɔʋ ŋkʋɣʋ sɩ tǝ́ pɛɛlɩ nɔɣɔ. Ɩlɛna nyá na Ɩsɛɣɛlɩ wulaʋ ɩ́ yá, na ɩ́lɛ́ ɩ lǝsɩ ɩ yoolaa kɛ ma tɛtʋ taa.
Ḿpʋ́ɣʋ́ Pɛnɩ-Hatatɩ ná mʋ Asa tɔm ntɩ, na ɩ́ kʋsɩ ɩ yoolaa na pá polo pa yoona Ɩsɛɣɛlɩ nyǝ́ma, na pá lɛɛkɩ pa acalɛɛ. Ɩsɩɩ Yoŋ, na Taŋ, na Apɛɛlɩ-Mayim. Na pǝ́ kpɛnna Nɛfǝtali acalɛɛ tǝna nna a taa pa sɩɩkaɣa wontu tɔ.
Pasa nɩɩ mpʋ, ɩlɛna ɩ́ yele Lama ɩcatɛ koluŋa ŋmaʋ.
Ḿpʋ́ɣʋ́ Asa kota Yuta nyǝ́ma tǝna pǝ ta sɔɔ paa ɩlɔɣɔʋ pǝyaɣa. Na pá kuu pɛɛ na kpeŋkpelasɩ nsi ɩ ka kaawa sɩ ɩ ŋmaakǝna Lama ɩcatɛ koluŋa tɔ sɩ, pá taɣanɩ timpi pa yaa sɩ Kepa na Misipa tɔ.
Waatʋ ɩnɩ ɩ taa kɛ́ Ɩsɔ kʋyɔɣɔtʋtʋ tɛlǝsʋlʋ Hanani pola Yuta wulaʋ Asa kiŋ, na ɩ́ kalǝna-ɩ sɩ: N kisa Tacaa kɛ pɛɛkʋɣʋ, na ń sɔɔlɩ sɩ Silii wulaʋ ɩ́ tʋ-ŋ niŋ tɔ. N lǝsa Silii yoolaa kɛ nyá niŋ taa kɛ́.
Ɩtiyopii na Lipii nyǝ́ma ka kɛ́ yoolaa sɔsaa kɛ́. Pa kɛɛkɛnaa na pa kpaɣanǝŋ fɛɩ kalʋɣʋ. Paa na mpʋ, n lapa Tacaa kɛ naani. Ɩlɛna Tacaa tʋ-wɛɣɛ nyá niŋ taa.
Tacaa nyǝnǝɣɩ tɛtʋ tǝna taa kɛ́ na ɩ́ sǝŋna mpa pa yekina-ɩ pa tǝɣɩ teu tɔ. Ama pǝnɛntɛ ń lapa kʋmɛlɛntʋ kɛ́. N kaa tasa yoou kɛ laŋʋɣʋ tɔtɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ tɔm ntɩ tǝ wɩɩ Asa. Ɩlɛna ɩ́ tʋ-ɩ salǝka. Na ɩ́ sʋʋ tɛtʋ nyǝ́ma lɛlaa kɛ kʋnyɔŋ tʋɣʋ kɛ waatʋ ɩnɩ.
Pa kɛɛsa Asa tɔm kɛ pǝ kpaɣaʋ tǝ kancaalaɣa, na tǝ tǝnaɣa tɔɣɔ Yuta na Ɩsɛɣɛlɩ pǝ awulaa takǝlasɩ taa.
Ḿpʋ́ɣʋ́ kʋtɔŋ ɩsaɣaʋ nakʋlɩ, kʋ kpa ɩ nɔɔhɛɛ kɛ ɩ kawulaɣa pǝnaɣa pɔɣɔlaɣafɛɩ nɩɩlɛ nyǝŋka taa. Ɩlɛna ɩ́ yele Tacaa kɛ sǝlǝmʋɣʋ sɩ ɩ́ waasɩ-ɩ na ɩ́ polo lokotulonaa kiŋ.
Ḿpʋ́ɣʋ́ Asa sǝpa ɩ kawulaɣa pǝnaɣa nɩɩlɛ na kʋlʋmaɣa nyǝŋka taa.
Ɩlɛna pá pimi-ɩ ɩ pǝlaaŋ wei ɩ ka hula Tafiiti ɩcatɛ taa tɔ ɩ taa lɛŋkʋ taa. Paa tʋwa kʋ taa kɛ́ tulaalunaa paɣalɛ kɛ́, ɩsɩɩ tulaalʋ lataa lakʋɣʋ tɔ. Na pá wɔ tulaalʋnaa tɔtɔɣɔ sɔsɔm kɛ ɩ lǝyaɣa tɔɔ.
Ḿpʋ́ɣʋ́ Yuta wulaʋ Asa pǝyalʋ Sosafatɩ tɔɣɔ kawulaɣa kɛ ɩ caa lonte na ɩ́ nyɔɔsɩ ɩ kawulaɣa kɛ Ɩsɛɣɛlɩ nyǝ́ma tɔɔ.
Ɩlɛna ɩ́ sɩɩ yoolaa kpeka kɛ Yuta koloosi acalɛɛ tǝna taa. Na ɩ kawulaɣa acalɛɛ nna ɩ caa Asa ka lɛɛka Ɩfǝlayim nyǝ́ma tɔ a taa tɔtɔ.
Tacaa ka wɛ Sosafatɩ waalɩ kɛ́. Mpi tɔ, Sosafatɩ tɔma ɩ cɔsɔ Tafiiti ɩkpatɛ taa kɛ́ ɩ kawulaɣa kancaalaɣa kɛ́, ɩ ta laa tʋɣʋ Paalɩ.
Ama ɩ caala ɩ tǝɣɩ sɩ ɩ́ nyɩ ɩ cɔsɔ Tafiiti Ɩsɔ luɣu nyǝntʋ, na ɩ́ tɔkɩ ɩ kiiŋ. Ɩ ta kɛɛna Ɩsɛɣɛlɩ awulaa.
Ɩlɛna Tacaa la na Sosafatɩ kawulaɣa la toŋ na Yuta nyǝ́ma haakɩ kʋcɔɔŋ, na ɩ́ sʋʋ toŋ kɛ teu na teeli.
Na Sosafatɩ laŋlɛ hɛɛna Ɩsɔ tǝmlɛ lapʋ na ɩ́ kpiisi Yuta kawulaɣa taa kɛ́ tǝkɔtǝlɛnaa na pǝ tɩɩŋ.
Ḿpʋ́ɣʋ́ ɩ kʋsa ɩ akewenaa sɔsaa kɛ ɩ kawulaɣa pǝnaɣa tooso nyǝŋka taa, na ɩ́ tili-wɛ sɩ pá sɛɣɛsɩ Yuta acalɛɛ yǝlaa kɛ Ɩsɔ kiiŋ. Tillaa mpɛ pa hǝla ntɛ́ Pɛnɩ-Hayilɩ, na Opatiya, na Sakalɩ, na Netaneyɛlɩ, na Mikaya.
Na Lefii nyǝ́ma pɔɣɔlaɣafɛɩ naanʋwa sɩɩ-wɛ. Pɛlɛ pa hǝla ntɛ́ Semaya, na Netaniya, na Sepatiya, na Asayɛɛlɩ, na Semilamɔtɩ, na Yonataŋ, na Atoniya, na Topiya, na Topɩ-Atoniya. Na kɔtǝlaa naalɛ, Ɩlisama na Yolam.
Ḿpʋ́ɣʋ́ pa kpɛnna Tacaa kiiu takǝlaɣa na pá cɔɔ Yuta acalɛɛ na pá sɛɣɛsɩ ɩcatɛ yǝlaa tǝna.
Ḿpʋ́ɣʋ́ Tacaa sɔɣɔntʋ kpa piitimnaa mpa pa cɔɔna Yuta tɔ pa kawulasɩ tǝnaɣa sɔsɔm. Ɩlɛ pa ta yoona Sosafatɩ.
Halǝna Filiisi nyǝ́ma ha-ɩ kʋcɔɔŋ na pá fɛlɩ-ɩ lampuu kɛ liɣitee. Laalupunaa ná kɔna-ɩ ɩwaaŋ kɛ iyisi naatosompɔɣɔlaɣa na nasǝtoso na nɩɩnʋwa (7700), na pǝŋtʋlʋŋ kɛ mpʋ tɔtɔ.
Ḿpʋ́ɣʋ́ Sosafatɩ toŋ sɔɔsaa na pǝ́ puki. Sosafatɩ ŋmá Yuta taa kɛ́ acalɛɛ na tɔɣɔnasɩ tǝsɩɩlɛ.
Na ɩ́ wɛɛna wontu kɛ sɔsɔm kɛ Yuta acalɛɛ taa. Na ɩ yoolaa taa yoolaa kɛ Yosalɛm taa.
Pɛlɛ pa kpeka ntɔ na pǝ́ kɛɛsǝna pa lʋlʋŋ. Yuta kpekǝle taa sɔsaa ntɛ́ yoolaa taa yoolaa iyisi ŋmʋnʋɣʋ na nɩɩnʋwa (300000) nyʋɣʋ tʋ Atǝna.
Atǝna waalɩ kɛ́ yoolaa iyisi ŋmʋnʋɣʋ na nɩɩnaasa (280000) nyʋɣʋ tʋ Yohanaŋ.
Na yoolaa iyisi ŋmʋnʋɣʋ (200000) nyʋɣʋ tʋ Sikǝli pǝyalʋ Amasiya. Amasiya sɔɔlǝna na ɩ́ sʋʋ Tacaa tǝmlɛ taa.
Pɛncamɛɛ kpekǝle taa kɛ́ yoolaa taa yoolaa tɔtɔlaa iyisi ŋmʋnʋɣʋ (200000) nyʋɣʋ tʋ Iliyata.
Iliyata waalɩ nyǝŋ ntɛ́ yoou wontu tɔkǝlaa iyisi nɩɩnʋwa na nɩɩnaasa (180000) nyʋɣʋ tʋ Yosapatɩ.
Mpa paa kɛ́ wulaʋ yoolaa kɛ Yosalɛm taa tɔɣɔlɛ. Na pǝ́ sɔɔsǝna mpa ɩ ka sɩɩ koloosi acalɛɛ taa kɛ́ ɩ kawulaɣa tǝna taa tɔ.
Wulaʋ Sosafatɩ ka sʋʋ toŋ kɛ́ na ɩ́ wɛna teeli. Ḿpʋ́ɣʋ́ ɩ caa ɩ pǝyalʋ kɛ́ Ɩsɛɣɛlɩ wulaʋ Akapɩ pɛɛlɔ kɛ alʋ.
Pɩɩsɩ cɔɔwa pǝcɔ, ɩlɛna Sosafatɩ polo Akapɩ tɛɣɛ Samalii. Ḿpʋ́ɣʋ́ Akapɩ kʋwa heeŋ na naaŋ kɛ tuutuuma sɩ ɩ saakǝna ɩ́ na ɩ waalɩ nyǝ́ma. Pǝ waalɩ kɛ́ ɩ kaana Sosafatɩ sɩ ɩ́ sɔɔsɩ ɩ tɔɔ na pá polo pá yoona Lamɔtɩ ɩcatɛ kɛ Kalaatɩ.
Ɩsɛɣɛlɩ wulaʋ Akapɩ sǝlǝma Yuta wulaʋ Sosafatɩ sɩ: Tǝ́ polo na tǝ́ yoona Lamɔtɩ kɛ Kalaatɩ. Ɩlɛna Sosafatɩ cɔ Akapɩ sɩ: Ma na-ŋ tǝ kɛ́ kʋlʋm kɛ́ mɛɛ. Ye nyá yǝlaa kʋlaa, ma nyǝ́ma sɔɔlʋ pɩɩwaɣa.
Paa na mpʋ, ɩlɛna Sosafatɩ sɩ: Pɔɔsɩ Tacaa na pǝ́cɔ́.
Mpʋɣʋlɛ Ɩsɛɣɛlɩ wulaʋ kota ɩ Ɩsɔ kʋyɔɣɔtʋtʋ tɛlǝsǝlaa. Pa wɛ yʋlʋnyɔɔŋ nasǝlɛ (400) kɛ mpʋ. Na ɩ́ pɔɔsɩ-wɛ sɩ: Pǝ wɛɛ sɩ tǝ́ polo tǝ́ lɛɛkɩ Lamɔtɩ ɩcatɛ kɛ Kalaatɩ yaa tǝ yele? Ntɛna pɛlɛ sɩ: Ɩ́ polo, Tacaa ká tʋ́-tɛɣɛ nyá niŋ taa.
Paa na mpʋ Sosafatɩ ta nyɔlɔ-tɩ. Ɩlɛna ɩ́ pɔɔsɩ sɩ: Pǝ ta kaasɩ Ɩsɔ kʋyɔɣɔtʋtʋ tɛlǝsʋlʋ wei ɩ ka yɔɣɔtǝna-tʋɣʋ Tacaa tɔ?
Ntɛna Akapɩ sɩ: Ɛɛ, Ɩmǝla pǝyalʋ Misee wɛɛ yaa. Ama maa caakɩ-ɩ kɛ́. Ɩsaɣatʋ kɛ ɩ heeliɣi-m tam. Ntɛna Sosafatɩ ma kapuka sɩ: Paa yɔɣɔtǝɣɩ Ɩsɔ kʋyɔɣɔtʋtʋ tɛlǝsʋlʋ kɛ mpʋ.
Ḿpʋ́ɣʋ́ Akapɩ yaa kawulaɣa tǝyaɣa tǝmlɛ tʋ nɔɣɔlʋ, na ɩ́ tili-ɩ sɩ: Polo ń yaa Misee kɛ lɔŋ.
Awulaa mpɛ pa naalɛ pa suu pa kawulaɣa wontu kɛ́ na pá caɣa pa kpelasɩ tɔɔ kɛ́ Samalii tɔm tǝhʋʋlɛ cɔlɔ, na Ɩsɔ kʋyɔɣɔtʋtʋ tɛlǝsǝlaa kpaalǝɣɩ pa tɔmnaa.
Ḿpʋ́ɣʋ́ Kenana pǝyalʋ wei pa yaakaɣa sɩ Sitekiya tɔ ɩ́ kɛ́ pa taa lɛlʋ kɛ́. Ɩnɩ ɩ ka lupina ɩ tǝɣɩ nyǝɣǝlʋɣʋ hǝŋ na ɩ́ tɔŋ sɩ: Hǝŋ ɩnɛ ɩ hʋlǝɣǝna toŋ wei n ká kǝlǝna Silii yoolaa tɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsǝlaa lɛlaa ná yɔɣɔta tɔm kʋlʋmtʋ ntɩ tɔtɔ sɩ: Tá caa, polo ń lɛɛkɩ Lamɔtɩ ɩcatɛ kɛ Kalaatɩ. Tacaa ká tʋ́-tɛɣɛ nyá niŋ taa kɛ́ na ń pǝsɩ-tɛ.
Ḿpʋ́ɣʋ́ tillu wei ɩ pola Misee waalɩ tɔ ɩ heela-ɩ sɩ: Ɩsɔ kʋyɔɣɔtʋtʋ tɛlǝsǝlaa tǝna kpɛntaa kɛ́ na pá heeli wulaʋ sɩ ɩ ká la aka. Pǝ tɔɔ tɔ, nyana-wɛ ɩ́ kpɛntɩ nɔɣɔ.
Ntɛna Misee sɩ: Ma tuuna Tacaa sɩ nti ma Ɩsɔ caa tɔɣɔ maa yɔɣɔtɩ.
Misee tala wulaʋ kiŋ, ɩlɛna wulaʋ pɔɔsɩ-ɩ sɩ: Misee, tǝ́ polo na tǝ́ lɛɛkɩ Lamɔtɩ ɩcatɛ, yaa má taa polo? Ntɛna Misee sɩ: Ma ta taŋ-mɛ se. Ɩ́ polo. Tacaa ká tʋ-tɛɣɛ mǝ niŋ taa kɛ́.
Mpʋɣʋlɛ wulaʋ sɩ: Aweɣe n sɩɩwa sɩ ɩ́ pɔɔlǝɣɩ-ŋ na pǝ́cɔ́ ń tɛlǝsǝɣɩ-m tɔm nti Tacaa heela-ŋ tɔ?
Ntɛna Misee sɩ: Ma nawa Ɩsɛɣɛlɩ yoolaa yawa yem kɛ́ pɔɔŋ taa, ɩsɩɩ heeŋ wei ɩ fɛɩna tiikilu tɔ. Ɩlɛna Tacaa yɔɣɔtɩ sɩ, pa fɛɩna wulaʋ. Paa wei ɩ́ kpe.
Kɛlɛna Akapɩ pǝsǝna Sosafatɩ tɔɔ sɩ: Ntɔŋ maa heela-ŋ sɩ ɩsaɣatʋ tike kɛ ɩ heeliɣɩ-m tam?
Ḿpʋ́ɣʋ́ Misee tasaa sɩ: Tɔʋ, ɩ́ nɩɩ Tacaa tɔm. Ma ná-ɩ na ɩ́ caɣa ɩ kawulaɣa kumte tɔɔ. Na ɩsɔtaa tillaa sǝŋaa na pá tʋ-ɩ hɛkʋ.
Ḿpʋ́ɣʋ́ ɩ pɔɔsa-wɛ sɩ: Awe ká polo na ɩ́ tʋsɩ Ɩsɛɣɛlɩ wulaʋ Akapɩ sɩ ɩ́ lɛɛkɩ Lamɔtɩ ɩcatɛ na pá kʋ-ɩ? Ɩnɛ sɩ ɩ nyǝntʋ ntɔ. Ɩnɛ ɩ́lɛ́ sɩ ɩ nyǝntʋ ntɔ.
Mpʋɣʋlɛ feesuɣu nakʋlɩ kʋ kʋlaa sɩ ŋkʋ kɩɩ polo. Tacaa sɩ: Ɩsǝnaɣa n ká la?
Mpʋɣʋlɛ sɩ, ŋkʋ kɩɩ tʋ́ Akapɩ Ɩsɔ kʋyɔɣɔtʋtʋ tɛlǝsǝlaa taa kɛ́ pɔpɔtʋ. Tacaa sɩ: Tɔʋ, polo na ń lá mpʋ.
Ɩlɛna Misee tasa sɩ: Ntǝɣǝlɛ, Tacaa yelina sɩ pǝ́ tʋ́ nyá Ɩsɔ kʋyɔɣɔtʋtʋ tɛlǝsǝlaa taa kɛ́ pɔpɔtʋ. Tɔfɔ, mpusi kɛ́ ɩ caa ɩ kɔna-ŋ.
Tǝnaɣalɛ Sitekiya kpǝtǝna Misee na ɩ́ mapɩ-ɩ kataŋa na ɩ́ pɔɔsɩ-ɩ sɩ: Tacaa Feesuɣu lɩɩna ma taa na kʋ́ heeli-ŋ yaa?
Mpʋɣʋlɛ Misee sɩ: Kʋyakʋ ŋku n ká se na ń ŋmɛlɩ nyá naŋ lɔkǝtǝlɔkaɣa taa ɩlɛ, kʋyakʋ ŋkʋɣʋlɛ n ká tisi.
Ɩlɛna Akapɩ tɔ ɩ tǝmlɛ nyǝ́ma sɩ: Ɩ́ kpa Misee na í cɛla ɩcatɛ nyʋɣʋ tʋ Amɔŋ, na wulaʋ pǝyalʋ Yowasɩ.
Ɩ́ heeli-wɛ sɩ pá tʋ-ɩ salǝka na pá haakɩ-ɩ potopoto hɔɣɔliya na lʋm. Na halǝna má kɔnna tǝyoole na alaafǝya.
Mpʋɣʋlɛ Misee cɔ-ɩ sɩ: Ye n kɔmna alaafǝya, ɩlɛ pǝ taɣa Tacaa heelina-m tɔm sɩ má yɔɣɔtɩ.
Ḿpʋ́ɣʋ́ Ɩsɛɣɛlɩ wulaʋ Akapɩ na Yuta nyǝŋ Sosafatɩ pa pola Kalaatɩ tɛtʋ ɩcatɛ Lamɔtɩ kɛ yoonaʋ.
Ɩlɛna Akapɩ tɔ Sosafatɩ sɩ: Ma yʋsǝɣɩ ma tɩ na má polo yoou. Ama nyaa suu nyá kawulaɣa wontu. Ɩlɛna Akapɩ la mpʋ.
Pǝyele Silii wulaʋ ka heela ɩ yoou kɛɛkɛnaa nyʋɣʋ nyǝ́ma sɩ pá taa paasǝna yoolaa sǝkpema yaa sɔsaa. Ama pá pɛɛkɩ Ɩsɛɣɛlɩ wulaʋ.
Pǝ tɔɔ kɛ́ waatʋ wei Silii yoolaa nyʋɣʋ nyǝ́ma mpɛ pa ná Sosafatɩ, ɩlɛna pá hʋʋ pa taa sɩ Ɩsɛɣɛlɩ wulaʋ. Na pá tamɩ-ɩ sɩ pa yookina-ɩ. Ama Sosafatɩ yaa Ɩsɔ sɩ ɩ́ yapɩ-ɩ. Na Ɩsɔ Tacaa waasɩ-ɩ na ɩ́ yele na kolontunaa mǝlɩ.
Kolontunaa cɛkǝnaa sɩ pǝ taɣa Akapɩ, ɩlɛna pá mǝlɩ.
Ḿpʋ́ɣʋ́ Silii tʋ nɔɣɔlʋ ɩ tɔ́ nyǝmlɛ kɛ yem, na tǝ́ yaɣa Akapɩ kɛ timpi taa ɩ yoou toko fɛɛ-ɩ tɔ. Ɩlɛna ɩ́ tɔ́ ɩ kɛɛkɛ saalʋ sɩ: Kɛɛ na tǝ mǝlɩ pǝ hika-m.
Ama kʋyakʋ ŋkʋ yoou lapa toŋ kɛ́. Ḿpʋ́ɣʋ́ Ɩsɛɣɛlɩ wulaʋ sǝŋa ɩsɔ kɛ́ ɩ kɛɛkɛ taa, halǝna taanaɣa. Na Silii yoolaa nyǝnǝɣɩ mpʋ. Ilim tʋkaɣa, ɩlɛna wulaʋ hɛɛ.
Ḿpʋ́ɣʋ́ Yuta wulaʋ Sosafatɩ kpema ɩ tɛ Yosalɛm na alaafǝya.
Ɩlɛna Hanani pǝyalʋ Yehu wei ɩ kɛ́ Ɩsɔ kʋyɔɣɔtʋtʋ tɛlǝsʋlʋ tɔ, ɩ́ polo ɩ sǝŋʋɣʋ na ɩ́ pɔɔsɩ-ɩ sɩ: Pepe tɔɔ kɛ́ n polaa sɩ n sǝŋna yʋlʋ ɩsaɣaʋ? Paa sɔɔlǝɣɩ wei ɩɩ caakɩ Tacaa tɔ se. N lapa mpʋ tɔ Ɩsɔ taa kpana-ŋ kɛ́.
Paa na mpʋ n lapa teu kɛ timpi n kpiisa tɩɩŋ kɛ tɛtʋ taa tɔ. Pǝyele n ha nyá tǝɣɩ Ɩsɔ luɣu nyǝntʋ tǝŋʋɣʋ taa.
Pǝ kpaɣaʋ waatʋ ɩnɩ tɔ, Yosalɛm taa kɛ́ Sosafatɩ saalaa. Ɩ ta mǝlɩ Ɩsɛɣɛlɩ. Ḿpʋ́ɣʋ́ Sosafatɩ cɔɔ tɛtʋ taa kɛ́ pǝ kpaɣaʋ Pɛɛsepa, na Ɩfǝlayim pulasɩ hɔɣɔlʋɣʋ taa tɔ, sɩ ɩ mǝlǝɣǝna Yuta nyǝ́ma kɛ pa caanaa Ɩsɔ Tacaa kiŋ.
Ɩlɛna ɩ́ kpa hʋʋlaa kɛ Yuta kawulaɣa koloosi acalɛɛ tǝna taa.
Ɩlɛna ɩ́ heeli-wɛ sɩ: Ɩ́ la laakalɩ na mǝ tǝmlɛ. Mpi tɔ, pǝ taɣa yǝlaa tɔɔ kɛ́ ɩ́ hʋʋkɩ mǝ hʋʋlɛ. Ama Ɩsɔ tɔɔ kɛ́. Ɩ maɣamaɣa ɩ ká wɛɛ mǝ waalɩ kɛ́ pǝ taa.
Mpʋ tɔ, ɩ́ nyana Tacaa kɛ sɔsɔm na ɩ́ feŋ mǝ tǝmlɛ tɔɔ. Mpi tɔ, Tacaa Ɩsɔ laŋlɛ ɩɩ hɛɛkǝna mpi pǝ ta siɣisi tɔ, yaa yǝlaa faɣasʋɣʋ yaa kʋcɔɔʋ mʋɣʋ na tampana tɔɔ takʋɣʋ.
Ḿpʋ́ɣʋ́ Sosafatɩ tasa kpaʋ kɛ Lefii nyǝ́ma, na kɔtǝlaa, na Ɩsɛɣɛlɩ lʋlʋŋ nyɔɔŋ nyǝ́ma kɛ Yosalɛm taa sɩ pá hʋʋkɩ yǝlaa tɔmnaa na Tacaa hǝtɛ taa. Na pá taɣanǝɣɩ ɩcatɛ yǝlaa yooŋ.
Ɩlɛna ɩ́ tɔ-wɛ sɩ: Pǝ wɛɛ kɛ́ sɩ ɩ́ nyaŋna Tacaa kɛ teu, na ɩ́ lakɩ pǝ tǝna tǝcʋŋŋ na luɣu kʋlʋmʋɣʋ.
Ye mǝ nyǝ́ma mpa pa wɛ acalɛɛ taa tɔ pa kɔna-mɛɣɛ tɔm sɔsɔɔntʋ. Ɩsɩɩ yʋlʋkʋlɛ yaa yoou tɔm, na pǝ́ kɛ́ kiiu, yaa kʋsǝsɩɩtʋ, yaa kʋtʋtʋtʋ, yaa kʋlapʋtʋnaa wakǝlʋɣʋ tɔm. Ɩlɛ ɩ́ kilisi-wɛɣɛ-tɩ. Ɩlɛ mǝ na-wɛ mǝ tɔm kaa sǝna Tacaa, na ɩ́lɛ́ ɩ mʋ-mɛ na pááná.
Kɔtʋlʋ sɔsɔ Amaliya ká feŋiɣina mǝ Ɩsɔ sɛɛʋ tǝma tǝna tɔɔ. Na Ɩsǝmayɛlɩ pǝyalʋ Sepatiya wei ɩ kɛ́ Yuta kawulaɣa nyʋɣʋ tʋ tɔ, ɩ́lɛ́ ɩ́ feŋiɣi mǝ tɔɔ kɛ́ tɛtʋ tɔkʋɣʋ tɔm taa. Ye pǝ kaasa Lefii nyǝ́ma, ɩlɛ pɛlɛɣɛlɛ hʋʋlɛ tǝma lataa. Ɩ kaasɩ mǝ tɩ na tǝmlɛ. Tacaa wɛ kʋpantʋ lataa waalɩ kɛ́.
Pǝlɛ pǝ waalɩ kɛ́ Mowapʋ nyǝ́ma, na Amoni nyǝ́ma, na Meuni nyǝ́ma lɛlaa pa kʋlaa sɩ pa yookina Sosafatɩ.
Ḿpʋ́ɣʋ́ pa heela wulaʋ sɩ: Yoolaa tuutuuma lɩɩna Ɩtɔm tɛtʋ taa kɛ́ teŋku kʋsǝpʋ kɔŋkɔŋ taa, na pá kɔŋ nyá waalɩ. Pa wɛ Hasasɔŋ-Tamaa timpi pa yaa sɩ Aŋ-Ketii tɔ.
Sɔɣɔntʋ pɩɩ Sosafatɩ, ɩlɛna ɩ́ tʋ́ Yuta kawulaɣa yǝlaa tǝnaɣa nɔhɔkʋtʋ sɩ ɩ yɔɣɔtǝɣǝna Tacaa.
Ḿpʋ́ɣʋ́ tɛtʋ tǝna taa acalɛɛ kotaa sɩ pa wiina Tacaa sɩ ɩ́ sǝna-wɛ.
Ɩlɛna Sosafatɩ na Yosalɛm nyǝ́ma, na Yuta nyǝ́ma lɛlaa pa koti Ɩsɔ tǝsɛɛlɛ taɣa kʋfalaɣa tɔɔ.
Ɩlɛna Sosafatɩ sǝlǝmɩ Ɩsɔ sɩ: Haɩ, tá cɔsɔnaa Ɩsɔ Tacaa wei nyá n tɔkɩ kawulaɣa kɛ ɩsɔtaa, na n tɩ piitimnaa tǝna tɔ. Nyaɣalɛ toŋ tʋ na pǝsǝlʋ. Nɔɣɔlʋ ɩɩ pǝsǝɣɩ na ɩ́ sǝŋ nyá ɩsɛntaa.
Ta Ɩsɔ nyá, nyá tɔɣɔnna tɛtʋ tǝnɛ tǝ yǝlaa, na ń ha-tǝɣɩ nyá taapalʋ Apǝlaham lʋlʋɣʋ nyǝ́ma taɣa tam tɔɔ.
Na tá cɔsɔnaa caɣa tǝ taa, na pá ŋmá-ŋ kutuluɣu na pá tɔ sɩ:
Ye ɩsɩɩ n hɔma tá ŋkpaŋʋɣʋ, na wahala nɔɣɔlʋ, ɩsɩɩ yoou, yaa yʋlʋkʋsǝkʋ, yaa nyɔɣɔsɩ, tɩɩ kɔɔ tǝ́ sǝŋ kutuluɣu kʋnɛ kʋ kiŋ kɛ nyá ɩsɛntaa. Mpi tɔ, nyá hǝtɛ wɛ kʋ taa kɛ́. Tɩɩ yaa-ŋ ta laŋwakǝllɛ taa sɩ ń waasɩ-tʋ. Ɩlɛna nyaa nɩɩ na ń waasɩ-tʋ.
Tɔʋ, nɔɔnɔɔ nyǝnɩ ɩsǝna Amoni nyǝ́ma, na Mowapʋ nyǝ́ma, na Ɩtɔm nyǝ́ma, yookuɣuna-tʋ tɔ. Pǝyele waatʋ wei tá cɔsɔnaa lɩɩ Icipiti tɔ n kisina-wɛ sɩ pá taa faɣana piitimnaa mpɛ pa tɛtʋnaa taa. Ɩlɛna pɛlɛ pá kɛɛ na pá yele-wɛɣɛ kʋɣʋ.
Ama tá kʋcɔɔʋ pǝsa ɩkpatǝlɛ. Pɛlɛ pa tɔɣɔnǝɣɩ-tʋɣʋ tɛtʋ nti n ha-tʋ tɔ tǝ taa.
Tacaa Ɩsɔ, hɔ pa ŋkpaŋʋɣʋ. Tǝ kɛ́ acamaa kɛ kolontunaa tuutuuma ɩnɛ ɩ ɩsɛntaa kɛ́. Tǝ ta nyɩ ɩsǝna tǝ́ la tɔ. Pǝ tɔɔ kɛ́ tǝ kɛɛsa ɩsɛ na nyá tɔɔ.
Yuta nyǝ́ma tǝna, na pa alaa na pa piya paa sǝŋna Ɩsɔ tǝsɛɛlɛ kiŋ.
Ḿpʋ́ɣʋ́ Tacaa Feesuɣu kʋlǝna Lefii tʋ Sakalɩ pǝyalʋ Yasiyɛlɩ kɛ samaa taa tǝna. Sakalɩ ɩnɩ ɩ caa kɛlɛ Penaya. Penaya caa kɛlɛ Yeiyɛlɩ. Yeiyɛlɩ caa kɛlɛ Asafɩ lʋlʋɣʋ tʋ Mataniya.
Ntɛna Yasiyɛlɩ yɔɣɔtǝna nɔɣɔ sɔsaɣa sɩ: Yuta na Yosalɛm yǝlaa mɛ, ɩ́ tʋ́ ŋkpaŋŋ kɛ teu. Ɩlɛna pǝ tɩɩ kǝlǝna wulaʋ Sosafatɩ nyá. Tacaa sɩ, ɩ́ taa nyá. Pǝ́cɔ́ yoolaa tuutuuma ɩnɛ ɩ tɔm ɩ́ taa la-mɛɣɛ sɔɣɔntʋ. Pǝ taɣa mǝ tɔm kɛ yoou ŋkʋ. Ama Tacaa nyǝntʋ kɛ́.
Cele ɩ́ ká polo mǝ kolontunaa tɔɔ. Pa tɔŋna ntɛɣɛ kpaʋ na yaayenaa mpaaʋ. Ɩ́ ká suli-wɛɣɛ tɛtɛkǝlɛ nyʋɣʋ kɛ Yeluwɛlɩ wʋlaɣa tɛtʋ kiŋ.
Yuta na Yosalɛm yǝlaa mɛ, ɩ́ kaa nɔkɩ mǝ kolontunaa mpɛ pa yoonaʋ. Mɩɩ sǝŋ mǝ tǝsǝŋlɛ. Ɩ́ ká ná ɩsǝna maa waasɩ-mɛ tɔ. Ɩ́ taa nyá. Pǝ́cɔ́ sɔɣɔntʋ ɩ́ taa la-mɛ. Cele ɩ́ polo pa tɔɔ, maa wɛɛ mǝ waalɩ.
Ḿpʋ́ɣʋ́ Sosafatɩ hǝnta Tacaa kɛ atɛ. Na Yuta na Yosalɛm yǝlaa náá hǝntɩ mpʋ tɔtɔ, na pá sɛɛ Ɩsɔ.
Pǝ waalɩ kɛ́ Lefii lʋlʋɣʋ nyǝ́ma Kehatɩ na Kolee pa kʋlaa na pá sá Ɩsɛɣɛlɩ Ɩsɔ Tacaa na nɔɔsɩ sɔsɔɔnsɩ.
Tɛʋ fema tanaŋ tɛɛ, ɩlɛna pá tʋ́ pa tǝnaɣa Tekʋwa wʋlaɣa tɛtʋ mpaaʋ. Pa tɛɛkaɣa, ɩlɛna Sosafatɩ tɔ-wɛ sɩ: Yuta na Yosalɛm nyǝ́ma mɛ, ɩ́ ke ŋkpaŋŋ. Ɩ́ la mǝ Ɩsɔ Tacaa na ɩ kʋyɔɣɔtʋtʋ tɛlǝsǝlaa kɛ naani. Ɩ́ nyɔɔ toŋ, na ɩ́ lá akanaa.
Ḿpʋ́ɣʋ́ Sosafatɩ na samaa pa kpɛntaa na pá tɛlǝsɩ yonyoolaa kɛ yoolaa nɔɣɔ tɔɔ. Na pá saŋ Tacaa Ɩsɔ na yontu sɩ: Ɩ́ sa Tacaa, ɩ sɔɔlʋɣʋ fɛɩ tǝnaɣa.
Pa kpaɣa yontu ntǝɣɩ mpʋ, ɩlɛna Tacaa tisi acufu kɛ Amoni nyǝ́ma, na Mowapʋ nyǝ́ma, na Ɩtɔm nyǝ́ma, mpa ɩnɩ paa pukaɣa Yuta nyǝ́ma yoonaʋ tɔ pa hɛkʋ taa. Na pá kʋ́ tǝmaɣa pa taa pa tike.
Amoni nyǝ́ma na Mowapʋ nyǝ́ma ná kʋla Ɩtɔm nyǝ́ma tɔɔ kɛ́ na pá kʋ-wɛ tǝcaɣacaɣa. Pǝ waalɩ kɛ́ pa kʋ́ tǝmaɣa sɔsɔm.
Waatʋ wei Yuta nyǝ́ma kpa tontoŋle tɔɔ timpi pa loosiɣi wʋlaɣa tɛtʋ tɔ. Ɩlɛna pá nyǝnna pa kolontunaa tɔɔ. Ama sǝtaa tike kɛ pa nawa na pá sɛlǝtaa. Paa kʋlʋm ɩ ta fiti.
Ḿpʋ́ɣʋ́ Sosafatɩ na ɩ yǝlaa pa nika kolontunaa tɔla kɛ kuuu kɛ tuutuuma, na wɛnaʋ, na wontu kʋsusuutu, na liɣitee nyǝm. Pɩɩ kǝla tɔɔʋ, ɩlɛ kʋyɛɛŋ toosoɣo pa kuuwa, pa ta tɩɩ tɛm.
Ɩlɛna pá koti kʋyakʋ liɣiti nyǝŋkʋ wule kɛ Pelaka kʋpantʋ tǝkoolle tɛtɛkǝlɛ taa. Mpi tɔ, tǝnaɣa pa koola Tacaa kɛ kʋpantʋ. Ɩlɛna pá ha lonte ntɛɣɛ hǝtɛ sɩ kʋpantʋ kooluɣu tɛtɛkǝlɛ, na pá yaakɩ-tɛɣɛ ḿpʋ́ɣʋ́ halǝna saŋa.
Ḿpʋ́ɣʋ́ Yosalɛm nyǝ́ma na Yuta nyǝ́ma lɛlaa, na pa nyʋɣʋ tʋ Sosafatɩ pa tʋ́ mpaaʋ, na pá mǝlɩ Yosalɛm na laŋhʋlʋmlɛ. Pǝ taɣa pʋlʋ tɔɔ, Tacaa yapa-wɛɣɛ pa kolontunaa niŋ taa kɛ́.
Ḿpʋ́ɣʋ́ pa sʋʋ ɩcatɛ na cǝmǝŋ na saŋkʋnaa na akantɛɛ haŋaa. Na pá polo Tacaa tǝsɛɛlɛ taa.
Waatʋ wei piitim lɛmpɩ nyǝ́ma lɛlaa nɩɩwa sɩ Tacaa Ɩsɔ yoona Ɩsɛɣɛlɩ nyǝ́ma kolontunaa. Ɩlɛna ɩ tɔm kpa pa tǝnaɣa sɔɣɔntʋ.
Ɩlɛna Sosafatɩ tɔɣɔ ɩ kawulaɣa tǝpamm. Mpi tɔ, Ɩsɔ ka yelaa kɛ́ na tɛtʋ tǝna hɛɛsɩ.
Ḿpʋ́ɣʋ́ Yuta wulaʋ Sosafatɩ tɔɣɔ kawulaɣa kɛ ɩ lʋlʋɣʋ pɩɩsɩ hiu na naanʋwa na kakpasɩ nyǝŋka taa. Yosalɛm ɩcatɛ taa kɛ́ ɩ tɔɣa kawulaɣa kɛ pɩɩsɩ hiu na kakpasɩ. Ɩ too kɛlɛ Sili pɛɛlɔ Asupa.
Ɩ tɔntɛ ka siɣisaa kɛ́, na ɩ́ tǝŋǝɣɩ ɩ caa Asa ɩkpatɛ na ɩ́ lakɩ mpi Tacaa caakɩ tɔ.
Ama ɩ ta wakǝlɩ tǝkɔtǝlɛnaa. Pǝ tɔɔ kɛ́ ɩ yǝlaa lǝsaɣa taa sʋʋ Ɩsɔ ɩsɩɩ pa caanaa.
Pa kɛɛsa Sosafatɩ tɔm kancaalaɣa, na tǝ tǝnaɣa kɛ Hanani pǝyalʋ Yehu takǝlaɣa taa. Nkɛɣɛ pa sɔta Ɩsɛɣɛlɩ awulaa takǝlaɣa taa.
Ḿpʋ́ɣʋ́ Yuta wulaʋ Sosafatɩ na Ɩsɛɣɛlɩ wulaʋ ɩsaɣaʋ Ahasiya pa kpɛntaa.
Ɩlɛna pá maɣasɩ na pá saakɩ kpɩɩlǝŋ kɛ Ɩsiyoŋ-Kepɛɛ teesaŋ taa. Na pá pukina-ɩ pooluŋ.
Ama Malesa tʋ Totafa pǝyalʋ Ɩsɔ kʋyɔɣɔtʋtʋ tɛlǝsʋlʋ Iliyesɛɛ heela Sosafatɩ sɩ: Timpi n kpɛntǝna Ahasiya tɔ, Tacaa ká wakǝlɩ mpi n lapa tɔ. Ɩlɛna lʋm tɔɣɔ kpɩɩlǝŋ ɩnǝɣɩ tampana, ɩ ta tala tiili.
Waatʋ wei Sosafatɩ sǝpa, ɩlɛna pá pimi-ɩ pa tǝyaɣa pǝlaaʋ taa kɛ́ Tafiiti tɛ. Na ɩ pǝyalʋ Solam lɛɛtɩ ɩ lonte.
Solam ka wɛna newaa mpa ɩ́ na-wɛ pa kaa caa kʋlʋm tɔɣɔ. Pa hǝla ntɛ́ Asaliya, na Yehiyɛlɩ, na Sakalɩ, na Asaliyahu, na Mikayɛɛlɩ, na Sefatiya.
Pa caa ka ha-wɛɣɛ wɛnaʋ kɛ sɔsɔm kɛ́. Paa liɣitee, paa wʋla, na liɣitee wontunaa. Ɩlɛna ɩ́ tʋ-wɛɣɛ Yuta acalɛɛ feŋuɣu. Na ɩ́ kpa pa taalʋ Solam sɩ ɩ́ lɛɛtɩ ɩ lonte kɛ kawulaɣa tɔɣɔʋ taa.
Pǝ kɔma na kawulaɣa sʋʋ Solam niŋ taa kɛ́ teu na ɩ́ ká lila, ɩlɛna ɩ́ kʋ́ ɩ newaa tǝna, na ɩ waalɩ nyǝ́ma lɛlaa kɛ kawulaɣa taa.
Waatʋ wei ɩ tɔɣa kawulaɣa tɔ, ɩ pɩɩsɩ wɛ hiu na naanʋwa na naalɛ. Na ɩ́ caɣa ka taa kɛ́ pɩɩsɩ pǝlefɛɩ naanʋwa kɛ́ Yosalɛm taa.
Ḿpʋ́ɣʋ́ ɩ tɔma ɩsaɣatʋ taa kɛ́ teitei ɩsɩɩ Ɩsɛɣɛlɩ awulaa, Akapɩ na ɩ lʋlʋɣʋ nyǝ́ma. Mpi tɔ, Akapɩ pɛɛlɔ kɛ ɩ ka tɔkaa. Solam lapa mpi pǝ ta maɣa Tacaa tɔ.
Paa na mpʋ tɔ, Tacaa ta sɔɔlɩ sɩ ɩ́ kpiisi Tafiiti lʋlʋɣʋ nyǝ́ma. Pǝ taɣa pʋlʋ, Ɩsɔ na Tafiiti paa pɛɛla nɔɔsɩ kɛ́ sɩ ɩ lʋlʋɣʋ nyǝ́ma ká tɔkǝna kawulaɣa kɛ́ tam tɔɔ kɛ́ Yosalɛm.
Yuta wulaʋ Solam ɩnɩ ɩ waatʋ taa kɛ́ Ɩtɔm nyǝ́ma kʋla ɩ tɔɔ, na pá kpa pa tǝɣɩ pa wulaʋ.
Ḿpʋ́ɣʋ́ Solam kpaɣa ɩ yoolaa sɔsaa, na ɩ yoou kɛɛkɛnaa tǝna na pá tii Ɩtɔm nyǝ́ma mpa paa tama-wɛɣɛ kotaɣa tɔ pa tɔɔ, na pá kǝlɩ-wɛ.
Pǝ kpaɣaʋ kʋyakʋ ŋkʋ tɔɣɔ Ɩtɔm nyǝ́ma cɛpa Yuta nyǝ́ma, na pá caɣana pa tɩ. Ḿpʋ́ɣʋ́ Lipina ɩcatɛ ná kisa cei tɔtɔɣɔ waatʋ ɩnɩ ɩ taa. Na pá fiti Solam niŋ taa. Mpi tɔ, Solam ka kisa ɩ cɔsɔnaa Ɩsɔ Tacaa kɛ nɩɩnaʋ tɔɣɔ pǝ lapa mpʋ.
Solam ka ŋmawa tɩɩŋ tǝkɔtǝlɛnaa kɛ Yuta pɔɔŋ taa kɛ́. Mpʋ pǝ tusina Yuta na Yosalɛm pǝ yǝlaa na pá lɔ Ɩsɔ na pá laakɩ paa tʋɣʋ ŋku.
Ḿpʋ́ɣʋ́ Kʋyakʋ nakʋlɩ Ɩsɔ kʋyɔɣɔtʋtʋ tɛlǝsʋlʋ Ɩlii ŋmaa Solam kɛ takǝlaɣa sɩ: Nyá cɔsɔ Tafiiti Ɩsɔ Tacaa yɔɣɔtaa sɩ, n ta tǝŋ nyá caa Sosafatɩ na ɩ caa Asa mpa pa kɛ́ Yuta awulaa tɔ pa ɩkpatɛ.
Halɩ n mǝlaa kɛ́ na ń kpaɣa Ɩsɛɣɛlɩ awulaa yaasi. Na ń kʋsɩ Yuta na Yosalɛm pǝ yǝlaa kʋnyɩɩlʋɣʋ, na pá kɛɛsǝna tɩɩŋ tɔɔ, ɩsɩɩ Akapɩ lʋlʋɣʋ nyǝ́ma. Halǝna ń kʋ́ nyá newaa. Pǝ́cɔ́ pɛlɛ pá kǝla-ŋ teu.
Pǝ tɔɔ kɛ́ Tacaa ká tʋ nyá yǝlaa na nyá pǝyalaa na nyá alaa na nyá nyǝm tǝnaɣa wahala sɔsɔ.
Lotu kʋtɔŋ ɩsaɣaʋ nakʋlǝɣɩ ɩ ká tʋ́ nyá maɣamaɣa. Na kʋ́ sɔɔsǝɣɩ paa kʋyakʋ ŋku. Halǝna nyá taa lotu lɩɩ.
Ḿpʋ́ɣʋ́ Tacaa tula Filiisi nyǝ́ma na Laalupunaa mpa pa cɔɔna Ɩtiyopii nyǝ́ma tɔ, na pá yoona Solam.
Na pá sʋʋ Yuta, na pá kuu pǝ tǝna mpi pɩɩ wɛ kawulaɣa tǝyaɣa taa tɔ. Na pá kpa wulaʋ piya na ɩ alaa kɛ yomaa. Ɩ pǝyaɣa sǝkpelaɣa Ahasiya tike kɛ pǝ sɔɔwa.
Pǝlɛ pǝ waalɩ kɛ́ Tacaa tʋ́ Solam kɛ lotu kʋtɔŋ ŋku kʋ fɛɩ waaʋ tɔ.
Pɩɩsɩ sika ɩsɩɩ naalɛ kɛ mpʋ, ɩlɛna ɩ kʋtɔŋ ŋkʋ kʋ́ yasɩ ɩ lotu na tǝ́ lɩɩ, na ɩ́ sǝna wʋsasɩ sɔsɔɔnsɩ. Ama ɩ yǝlaa ta wɔ ɩ lǝyaɣa wule kɛ tulaalʋnaa, ɩsɩɩ pa lapʋ ɩ cɔsɔnaa tɔ.
Solam lʋlʋɣʋ pɩɩsɩ hiu na naanʋwa na naalɛ nyǝŋka kɛ ɩ tɔɣɔna kawulaɣa. Yosalɛm taa kɛ́ ɩ tɔɣa ɩ kawulaɣa kɛ pɩɩsɩ pǝlefɛi naanʋwa. Waatʋ wei Solam sǝpa tɔ nɔɣɔlʋ ta wii-ɩ. Tafiiti tɛɣɛ pa pima-ɩ. Ɩlɛ pǝ taɣa kawulaɣa pǝlaaʋ taa.
Ḿpʋ́ɣʋ́ Yosalɛm nyǝ́ma kpa Solam pǝyalʋ sǝkpelu Ahasiya kɛ kawulaɣa na pá lɛɛtɩ ɩ caa lonte taa. Pǝ taɣa pʋlʋ, Laalupunaa kpekǝle natǝlɩ tɩɩ sʋ́ʋ́ Yuta yoolaa tɛɣɛ, na pá kʋ́ Ahasiya taalʋnaa tǝna. Pǝ tɔɔ kɛ́ Ahasiya hika kawulaɣa na ɩ́ tɔɣɔ.
Ahasiya lʋlʋɣʋ pǝnaɣa hiu nyǝŋka taa kɛ́ ɩ tɔɣɔ kawulaɣa kɛ Yosalɛm kɛ pǝnaɣa kʋlʋmaɣa. Ɩ too ka kɛ́ Omili lʋlʋɣʋ tʋ kɛ́. Pa yaakɩ-ɩ sɩ Atalii.
Ḿpʋ́ɣʋ́ Ahasiya tɔma tɔntɛ ɩsaɣalɛ kɛ teitei ɩsɩɩ Akapɩ lʋlʋɣʋ nyǝ́ma. Mpi tɔ, ɩ too tasaɣana-ɩ laɣatʋ ɩsaɣatʋ ntɩ.
Ɩlɛna ɩ́ la mpi pǝ ta maɣa Tacaa tɔɣɔ teitei, ɩsɩɩ Akapɩ lʋlʋɣʋ nyǝ́ma. Mpi tɔ, mpɛ paa kɛna Ahasiya laɣatʋ tasǝlaa kɛ ɩ caa sǝm waalɩ sɩ pǝ́ tʋsɩ-ɩ.
Halǝna pá tasa-ɩ laɣatʋ sɩ, ɩ́ polo ɩ sɔɔsɩ Akapɩ pǝyalʋ Solam wei ɩ kɛ́ Ɩsɛɣɛlɩ wulaʋ tɔ ɩ tɔɔ. Na pá yoona Silii wulaʋ Asayɛɛlɩ kɛ Lamɔtɩ ɩcatɛ taa kɛ́ Kalaatɩ tɛtʋ taa. Yoou ŋkʋ kʋ taa kɛ́ Silii nyǝ́ma yaɣa Solam.
Ɩlɛna ɩ́ mǝlɩ Sisilee sɩ pá lapɩ-ɩ kɔɔlɛ. Ɩlɛna Yuta wulaʋ Ahasiya polo ɩ alaafǝya naʋ. Mpi tɔ, ɩ salǝmaɣaa kɛ́.
Ḿpʋ́ɣʋ́ Tacaa lapa na Solam alaafǝya naʋ mpɩ pǝ́ kɔna Ahasiya kɛ sǝm. Ɩ tala kpakpaa, ɩlɛna ɩ́ na Solam pá polo Nimsi pǝyalʋ Yehu kiŋ. Pǝyele Tacaa ka tɛma ɩlɛɣɛ kawulaɣa kpaʋ kɛ́ na ɩ́ tʋ-ɩ sɩ ɩ́ kʋ Akapɩ lʋlʋɣʋ nyǝ́ma tǝna.
Ḿpʋ́ɣʋ́ Yehu sula Ahasiya taalʋ piya mpa pa kɛ́ Yuta nyʋɣʋ nyǝ́ma na pá kɛ́ wulaʋ tǝmlɛ lataa tɔ. Na ɩ́ kʋ́ pa tǝna ɩsɩɩ Ɩsɔ ka sɩɩʋ tɔ.
Pǝ waalɩ kɛ́ Yehu tilaa na pá pɛɛkɩ Ahasiya na pá kpa-ɩ Samalii timpi ɩ ka ŋmɛlaa tɔ na Yehu kʋ-ɩ. Ɩlɛna pá pimi-i. Mpi tɔ, ɩ ka kɛ́ wulaʋ Sosafatɩ wei ɩ nɩɩkaɣana Tacaa na lotu kʋlʋmtʋ tɔ ɩ lʋlʋɣʋ tʋ kɛ́. Ama Ahasiya lʋlʋɣʋ tʋ nɔɣɔlʋ taa mʋna kawulaɣa tɔɣɔʋ.
Waatʋ wei Ahasiya too Atalii nɩɩwa sɩ ɩ pǝyalʋ sǝpa. Ɩlɛna ɩ́ tʋ ɩ taa sɩ ɩ ká kʋ Yuta wulaʋ tǝyaɣa nyǝ́ma tǝna.
Pa kʋkaɣa wulaʋ nyǝ́ma kɛ mpʋ, ɩlɛna Solam pɛɛlɔ Yosepa, kɔtʋlʋ Yoyata alʋ, ɩnɩ ɩ kɛna Ahasiya neu. Ḿpʋ́ɣʋ́ alʋ ɩnɩ ɩ lapa kookalɩ, na ɩ́ ŋmɩɩlɩ ɩ taalʋ pǝyaɣa Sowasɩ, na ɩ́ seena na ɩ́ ŋmɛsɩ ká na ka nʋkʋlʋ kɛ Ɩsɔ tǝsɛɛlɛ naŋ kʋhǝntʋɣʋ nakʋlɩ kʋ taa. Atalii ta nyɩ ka tɔɔ. Halǝna ká fiti kʋlaa mpɛ.
Ḿpʋ́ɣʋ́ Sowasɩ na ɩ tɔɔ feŋlaa pa saala Ɩsɔ tǝsɛɛlɛ taa tǝnaɣa pɩɩsɩ naatoso. Na Atalii náá tɔŋa kawulaɣa tɔɣɔʋ.
Pǝnaɣa naatosompɔɣɔlaɣa nyǝŋka taa kɛ́ kɔtʋlʋ Yoyata kaasa ɩ tɩ, na ɩ́ ná yoolaa sɔsaa, Yelowam pǝyalʋ Asaliya, na Yohanaŋ pǝyalʋ Ɩsǝmayɛlɩ, na Opɛtɩ pǝyalʋ Asaliya, na Ataya pǝyalʋ Maaseya, na Sikǝli pǝyalʋ Ɩlǝsafatɩ.
Ḿpʋ́ɣʋ́ panɛ ɩnɩ pa cɔɔ Yuta kawulaɣa taa kɛ́ acalɛɛ tǝna taa, na pá yaa Lefii nyǝ́ma na Ɩsɛɣɛlɩ lʋlʋŋ nyɔɔŋ nyǝ́ma, na pá na-wɛ pá polo Yosalɛm.
Yǝlaa mpɛ pa tǝna pa kota ḿpʋ́ɣʋ́ Ɩsɔ tǝsɛɛlɛ taa, ɩlɛna pá kpɛntɩ nɔɣɔ kɛ wulaʋ tɔm taa, na Yoyata heeli-wɛ sɩ: Pɩɩ mʋnaa kɛ́ ɩsɩɩ wulaʋ pǝyalʋ Sowasɩ ɩnɛ ɩ́ tɔɣɔna kawulaɣa. Ɩsɩɩ Tacaa ka sɩɩʋ Tafiiti lʋlʋɣʋ nyǝ́ma tɔɔ tɔ.
Mpʋ tɔ, ɩsǝna ɩ́ ká la tɔɣɔlɔ. Waatʋ wei kɔtǝlaa na Lefii nyǝ́ma pa sʋʋkɩ Ɩsɔ tǝsɛɛlɛ taa kɛ́ tǝmlɛ lapʋ kɛ kʋyakʋ kʋhɛɛsʋɣʋ wule tɔ, ɩ́ ká faɣa yǝlaa kɛ kpeka tooso kɛ́, kpekǝle kancaalaɣa nyǝntɛ ká taŋ Ɩsɔ tǝsɛɛlɛ nɔnɔɔsɩ.
Na kpekǝle naalɛ nyǝntɛ kɛ kawulaɣa tǝyaɣa. Na tooso nyǝntɛ kɛ Kite nɔnɔɣɔ. Ɩlɛna yǝlaa tǝna náá sǝŋa Ɩsɔ tǝsɛɛlɛ taɣa tɔɔ.
Kɔtǝlaa na Lefii nyǝ́ma pa tike pa wɛnna mpaaʋ sɩ pá sʋʋ Ɩsɔ tǝsɛɛlɛ taa. Mpi tɔ, mpɛɣɛ paa tʋwa. Pǝ kaasa yǝlaa mpa tɔ pɛlɛ pá saalɩ awalɩ, ɩsɩɩ Tacaa sɩɩʋ tɔ.
Lefii nyǝ́ma lɛlaa ka tɔka pa yoou wontu kɛ pa niŋ taa, na pá tʋ wulaʋ kɛ hɛkʋ na pá tǝŋǝɣɩ-ɩ. Ye pǝ cǝpa wei na ɩ́ maɣasɩ sɩ ɩ sʋʋkɩ Ɩsɔ tǝsɛɛlɛ taa, paa kʋ-ɩ.
Ḿpʋ́ɣʋ́ Lefii nyǝ́ma na Yuta nyǝ́ma tǝna lapa ɩsɩɩ kɔtʋlʋ Yoyata ka tʋɣʋ-wɛ tɔ. Na paa nyʋɣʋ tʋ wei ɩ́ koti ɩ yǝlaa. Paa mpa pa caalǝɣɩ pa tǝmlɛ kɛ kʋyakʋ kʋhɛɛsʋɣʋ wule tɔ, yaa mpa pa tɛɛsǝɣɩ-tɛ tɔ. Mpi tɔ, Yoyata ta ha nɔɣɔlʋɣʋ hɛɛsʋɣʋ kɛ pǝ wule ńtɛ́.
Ḿpʋ́ɣʋ́ Yoyata cɛla yoolaa sɔsaa kɛ ŋmantaasɩ, na Tafiiti kpalǝŋ wei ɩ ka wɛ Ɩsɔ tǝsɛɛlɛ taa kɛ́ waanɩ waanɩ tɔ.
Ɩlɛna ɩ́ pɩɩlɩ yǝlaa tǝnaɣa Ɩsɔ tǝsɛɛlɛ ntɔɣɔŋ ŋkuluŋa na pǝ yoosina mpǝtǝŋ nyǝŋka kɛ kɔtaɣa tǝlatɛ, na kutuluɣu pa kɔŋkɔŋ taa. Na pa sɔɔlʋ pɩɩwa sɩ pá ta wulaʋ kɛ kotaɣa. Na paa wei na ɩ ŋmantaaɣa kɛ ɩ niŋ taa.
Ḿpʋ́ɣʋ́ pa lɩɩna Sowasɩ, na pá pamɩ-ɩ kawulaɣa kahuka, na pá cɛlɛ-ɩ takǝlaɣa. Ɩlɛna Yoyata na ɩ pǝyalaa pá pǝlɩ ɩ nyʋɣʋ taa kɛ́ nim na pá kpa-ɩ wulaʋ. Tǝnaɣa yǝlaa tǝna naala kawilitaɣa na pa sɛɛkɩ-ɩ sɩ: Mǝna tɛtʋ wulaʋ.
Waatʋ wei Atalii nɩɩwa samaa kɔkɔtɛ, na pa sewa na pa kawilitasɩ kɛ mpʋ. Ɩlɛna ɩ́ polo pa kiŋ kɛ Ɩsɔ tǝsɛɛlɛ cɔlɔ.
Ḿpʋ́ɣʋ́ ɩ loosa wulaʋ kʋfalʋ sǝŋa Ɩsɔ tǝsɛɛlɛ akele cɔlɔɣɔ nɔnɔɣɔ, na yoolaa sɔsaa na akantɛɛ hʋllaa wɛ ɩ kiŋ. Na samaa náá ŋmaalǝɣɩ, na yonyoolaa náá hʋlǝɣɩ akantɛɛ. Na wilitilaa náá kɛɛsǝɣǝna soo mataa. Tǝnaɣa Atalii cǝla ɩ wontu, na ɩ́ má kapuka sɩ: Waalɩ lɩɩʋ ntɛ́, waalɩ lɩɩʋ ntɛ́.
Yoyata ta sɔɔlɩ sɩ pá kʋ Atalii kɛ Ɩsɔ tǝsɛɛlɛ cɔlɔ tǝna. Pǝ tɔɔ kɛ́ ɩ tɔma yoolaa nɩɩnʋwa (100) nyʋɣʋ nyǝ́ma sɩ pá lǝsɩ-ɩ kpeeŋa. Wei ɩ́ tǝŋa-wɛ, ɩlɛ pa kʋ pʋntʋ.
Ɩlɛna pá lǝsɩ Atalii na pá pona-ɩ kawulaɣa tǝyaɣa kpaɣanǝŋ nɔnɔɣɔ, na pá kʋ-ɩ.
Ḿpʋ́ɣʋ́ Yoyata na samaa na wulaʋ pa pɛɛla nɔɣɔ sɩ: Tacaa nyǝnǝɣɩ-tʋɣʋ nyá yǝlaa.
Ɩlɛna yǝlaa tǝna polo pá yɔkɩ tʋɣʋ Paalɩ kutuluɣu, na pǝ kɔtaɣa tǝlatɛ, na pǝ tɩɩŋ. Na pá kʋ́ pǝ kɔtʋlʋ Mataŋ kɛ pǝ kɔtaɣa tǝlatɛ ɩsɛntaa.
Pǝ waalɩ kɛ́ Yoyata tʋwa Lefii kɔtǝlaa sɩ pá feŋiɣi Ɩsɔ tǝsɛɛlɛ tɔɔ. Tafiiti naa faɣa-wɛɣɛ kpeka kɛ́, na pá lakɩ kɔtasɩ nsi kɔkɔ lusa sɩ tǝna tɔɣɔ Ɩsɔ tǝsɛɛlɛ taa. Ɩsɩɩ pa kɛɛsʋɣʋ Moisi kiiu taa tɔ. Ɩ ka tʋ-wɛɣɛ sɩ pá lakɩ-tɛ na yoŋkpaama.
Ḿpʋ́ɣʋ́ Yoyata sɩɩ taŋlaa kɛ Ɩsɔ tǝsɛɛlɛ nɔnɔɣɔ sɩ, asilima tʋ nɔɣɔlʋ ɩ́ taa sʋʋ.
Pǝlɛ pǝ waalɩ kɛ Yoyata kota yoolaa nyʋɣʋ nyǝ́ma, na kʋpaɣalaa, na sɔsaa, na samaa tǝna, na pá kpaɣa wulaʋ kɛ Ɩsɔ tǝsɛɛlɛ taa, na pá tǝŋna nɔnɔɣɔ sɔsaɣa na pá pona-ɩ kawulaɣa tǝyaɣa taa. Pa sɩɩ wulaʋ kɛ ɩ kumte tɔɔ, ɩlɛna
pa tǝna pa laŋa hʋlʋmɩ na pá ŋmaalɩ. Pa kʋwa Atalii kɛ mpʋ, ɩlɛna ɩcatɛ caɣa tǝpamm.
Sowasɩ lʋlʋɣʋ pɩɩsɩ naatosompɔɣɔlaɣa nyǝŋka kɛ ɩ tɔɣa kawulaɣa kɛ́ Yosalɛm taa kɛ́ pɩɩsɩ nɩɩlɛ. Ɩ too ka kɛ́ Pɛɛsepa tʋ na pa yaa-ɩ sɩ Sipiya.
Ḿpʋ́ɣʋ́ Sowasɩ lapa Tacaa luɣu tɛɛ nyǝntʋ kɛ kɔtʋlʋ Yoyata weesuɣu pɩɩsɩ tǝna taa.
Ɩlɛna Yoyata yele na wulaʋ kpaɣa alaa naalɛ, na ɩ́ lʋlɩ apalʋpiya na alʋpiya paɣalɛ.
Pǝlɛ pǝ waalɩ kɛ́ waatʋ nɔɣɔlʋ Sowasɩ maɣasa ɩ taa sɩ ɩ ká taɣanɩ Ɩsɔ tǝsɛɛlɛ.
Ɩlɛna ɩ́ koti kɔtǝlaa na Lefii nyǝ́ma na ɩ́ heeli-wɛ sɩ: Ɩ́ cɔɔkɩ Yuta acalɛɛ taa kɛ́ paa pǝnaɣa ŋka, na ɩ́ mʋɣɩ liɣitee kɛ Ɩsɛɣɛlɩ nyǝ́ma kiŋ, na ɩ́ taɣanǝna mǝ Ɩsɔ tǝsɛɛlɛ. Ama Lefii nyǝ́ma ná tá paasǝna lɔŋ.
Pǝ tɔɔ kɛ́ wulaʋ yaa kɔtʋlʋ sɔsɔ Yoyata, na ɩ́ pɔɔsɩ-ɩ sɩ: Pepe tɔɔ kɛ́ n ta caalɩ Lefii nyǝ́ma na pá mʋɣɩ Yuta na Yosalɛm pǝ yǝlaa kiŋ kɛ liɣitee, ɩsɩɩ Tacaa tǝmlɛ tʋ Moisi na Ɩsɛɣɛlɩ nyǝ́ma ka sɩɩʋ tɔ. Na pá taɣanǝna Ɩsɔ kutuluɣu ŋku kʋ taa wɛ nɔɣɔ pɛɛlʋɣʋ takǝlasɩ tɔ?
Mpi tɔ, alʋ ɩsaɣaʋ Atalii na ɩ waalɩ nyǝ́ma pa yela Ɩsɔ tǝsɛɛlɛ kɛ́ na tǝ wakǝlɩ. Halǝna pá kpaɣa Ɩsɔ wontu kɛ Ɩsɔ tǝsɛɛlɛ taa, na pá laana tʋɣʋ Paalɩ.
Ḿpʋ́ɣʋ́ wulaʋ Sowasɩ yɔɣɔtaa na pá saakɩ atakaa, na pá sɩɩ-ɩ Ɩsɔ tǝsɛɛlɛ nɔnɔɣɔ na awalɩ tɔɔ.
Ɩlɛna pá kpaalɩ Yosalɛm na Yuta kawulaɣa tǝna taa sɩ, paa Ɩsɛɣɛlɩ tʋ wei ɩ́ kɔna lampuu wei Ɩsɔ tǝmlɛ tʋ Moisi ka sɩɩwa waatʋ wei pa tɛsaɣa wʋlaɣa tɛtʋ tɔ.
Ḿpʋ́ɣʋ́ nyʋɣʋ nyǝ́ma, na samaa tǝna tǝpaɩ pona pa lampuu na laŋhʋlʋmlɛ. Halǝna atakaa su.
Waatʋ wei pa pukina atakaa kɛ́ Lefii nyǝ́ma sɩ pá wiili ɩ taa na wulaʋ nɔɣɔ, ɩlɛna pá maɣana liɣitee kɛ sɔsɔm. Na wulaʋ takǝlasɩ ŋmaalʋ na kɔtʋlʋ sɔsɔ tǝma paasǝnlʋ pá huti. Na pá mǝŋna atakaa kɛ ɩ lonte. Pǝ kpaɣaʋ waatʋ ɩnɩ tɔ, yaasi ɩnǝɣɩ pa lakaɣa paa ɩfemle nte, na pá hikiɣi liɣitee kɛ tuutuuma.
Ḿpʋ́ɣʋ́ wulaʋ na Yoyata pa cɛla liɣitee anǝɣɩ tǝmlɛ nyʋɣʋ nyǝ́ma. Ɩlɛna pɛlɛ pá kpaɣa pɛɛ saakǝlaa, na kaafǝntanaa, na nyǝɣǝlʋɣʋ na pǝ kʋsɛɛmʋɣʋ pǝ lutaa sɩ, pá taɣanǝna Ɩsɔ tǝsɛɛlɛ na tǝ́ lá teu.
Ntɛna tǝmlataa niki pa tǝma na pa nyǝm tǝna. Na pá taɣanɩ Ɩsɔ tǝsɛɛlɛ kɛ teu na tǝ́ mǝlɩ ɩsɩɩ tǝ wule taa.
Waatʋ wei tǝma tɛma, ɩlɛna a nyʋɣʋ nyǝ́ma kɔna liɣitee kʋkaasɛɛ, na pá cɛla wulaʋ na Yoyata. Na pá lu wontu nti pa lakǝna Ɩsɔ tǝsɛɛlɛ taa tɔ. Ɩsɩɩ Ɩsɔ sɛɛʋ wontu, na kɔtʋɣʋ nyǝntʋ, na wʋla na liɣitee nyǝɣǝtʋ kɔpʋnaa. Pa lakaɣa kɔtasɩ nsi kɔkɔ lusa sɩ tǝna tɔɣɔ Ɩsɔ tǝsɛɛlɛ kɛ́, halǝna Yoyata sǝm.
Ḿpʋ́ɣʋ́ Yoyata kpatǝla teu tǝkuŋkuŋku. Ɩ pɩɩsɩ yoosa nɩɩnʋwa na hiu na naanʋwa (130) ɩlɛna ɩ́ sɩ́.
Ɩlɛna pá pimi-ɩ kawulaɣa pǝlaaʋ taa kɛ́ Tafiiti tɛ. Mpi tɔ, ɩ ka lapa kʋpantʋ kɛ Ɩsɛɣɛlɩ taa kɛ́ na ɩ́ kʋsɩ Ɩsɔ na ɩ tǝsɛɛlɛ pǝ nyʋɣʋ.
Yoyata sǝm waalɩ kɛ́ Yuta nyʋɣʋ nyǝ́ma polaa na pá maɣana Sowasɩ na pá samɩ-ɩ. Ɩlɛna ɩ́lɛ́ ɩ́ nɩɩ pa tɔm ntɩ.
Mpʋ pǝ lapǝna na Ɩsɛɣɛlɩ nyǝ́ma lɔ Tacaa tǝsɛɛlɛ tɔm. Na pá yele pa cɔsɔnaa Ɩsɔ kɛ́ sɛɛʋ, na pá laakɩ tesikasɩ na tɩɩŋ lɛlǝŋ. Ḿpʋ́ɣʋ́ ɩsaɣatʋ ntɩ tǝ yelaa na Tacaa mʋna Yosalɛm na Yuta nyǝ́ma na pááná.
Pǝ waalɩ kɛ́ Ɩsɔ kpa ɩ kʋyɔɣɔtʋtʋ tɛlǝsǝlaa sɩ pá hʋ́lɩ́-wɛɣɛ pa ɩsaɣatʋ ntɩ. Ama pa taa nɔɣɔlʋ ta nɩɩna-wɛ.
Ḿpʋ́ɣʋ́ Ɩsɔ Feesuɣu kʋlǝna Yoyata pǝyalʋ kɔtʋlʋ Sakalɩ. Na ɩ́ sǝŋ samaa taa, na ɩ́ yɔɣɔtɩ sɩ: Ɩsɔ yɔɣɔtaa sɩ pepe tɔɔ kɛ́ ɩɩ tɔkǝɣɩ ma kiiŋ? Tɔʋ, timpi ɩ́ lɔ-m tɔ, ɩ́ kaa waa. Maa lɔ-mɛ tɔtɔ.
Tǝnaɣa yǝlaa pɛɛla nɔɣɔ kɛ kɔtʋlʋ Sakalɩ tɔɔ. Na wulaʋ yele na pá yaɣa-ɩ pɛɛ kɛ Ɩsɔ tǝsɛɛlɛ kataɣa taa.
Wulaʋ ka sɔɔwa kʋpantʋ nti Yoyata ka lapa-ɩ tɔ. Na ɩ́ yele na pá kʋ́ ɩ pǝyalʋ Sakalɩ. Waatʋ wei Sakalɩ caakaɣa hɛɛʋ, ɩlɛna ɩ́ má kapuka sɩ: Tacaa ná nti pa lakɩ-m ɩsǝntɔ tɔ, na ń hɔ pa ŋkpaŋŋ.
Pǝnaɣa sikaa, ɩlɛna Silii nyǝ́ma yoolaa polo Sowasɩ kɛ yoonaʋ, na pá watɩ Yuta na Yosalɛm ɩcatɛ. Ɩlɛna pá kʋ́ nyʋɣʋ nyǝ́ma na pá tilina pa wontu tǝnaɣa pa wulaʋ kɛ Tamasɩ.
Silii yoolaa taa wɛɛ paɣalɛ. Yuta nyǝ́ma ka lɔwa pa caanaa Ɩsɔ tɔɣɔ ɩ́lɛ́ ɩ tʋ-wɛɣɛ Silii yoolaa mpɛ pa niŋ taa. Salǝka wei Tacaa tʋwa Sowasɩ tɔɣɔlɛ.
Ḿpʋ́ɣʋ́ Silii nyǝ́ma tɛɛwa na pá yele-ɩ wahala sɔsɔ taa, na ɩ waalɩ nyǝ́ma kʋlɩ ɩ tɔɔ na pá kʋ-ɩ ɩ kato tɔɔ kɛ́ kɔtʋlʋ Yoyata pǝyalʋ sǝm tɔɔ. Na pá pimi-ɩ Tafiiti ɩcatɛ taa. Ɩlɛ pǝ taɣa kawulaɣa pǝlaaʋ taa.
Mpa pa kʋla Sowasɩ tɔɔ tɔɣɔlɛ Amoni alʋ Simeyatɩ pǝyalʋ Sapatɩ. Na Mowapʋ alʋ Simǝlitɩ pǝyalʋ Yosapatɩ.
Pa ŋmaa Sowasɩ pǝyalaa hǝla na tɔmnaa mpa Ɩsɔ kʋyɔɣɔtʋtʋ tɛlǝsʋlʋ ka yɔɣɔta ɩ tɔɔ tɔ. Na Ɩsɔ tǝsɛɛlɛ taɣanʋɣʋ tɔm kɛ takǝlaɣa ŋka pa yaa sɩ, Awulaa kʋsɛɣɛsǝtʋ takǝlaɣa tɔ ka taa. Sowasɩ pǝyalʋ Amasiya lɛɛtǝna ɩ lonte kɛ ɩ sǝm waalɩ.
Ḿpʋ́ɣʋ́ Amasiya tɔɣɔ kawulaɣa kɛ ɩ lʋlʋɣʋ pɩɩsɩ hiu na kakpasɩ nyǝŋka taa. Yosalɛm kɛ ɩ tɔɣɔ kawulaɣa kɛ pɩɩsɩ pɔɣɔlaɣafɛɩ hiu na naanʋwa. Ɩ too ka kɛ́ Yosalɛm tʋ kɛ́, na pá yaakɩ-ɩ sɩ Yowataŋ.
Amasiya lapa mpi pǝ maɣa Tacaa tɔ yaa, ama ɩ ta lana ɩ lotu tǝnaɣa.
Waatʋ wei Amasiya kawulaɣa caɣa teu, ɩlɛna ɩ́ kʋ́ ɩ waalɩ nyǝ́ma mpa paa kʋwa ɩ caa Sowasɩ tɔ.
Ama ɩ yela pa piya. Ɩsɩɩ Tacaa yepu na pá ŋmaa Moisi kiiu taa tɔ sɩ: Pa kaa kʋ cɛcɛ kɛ́ ɩ pǝyaɣa ɩsaɣatʋ tɔɔ. Yaa pá kʋ́ pǝyaɣa kɛ ka caa nyǝntʋ tɔɔ. Ama wei ɩ lapa ɩsaɣatʋ tɔ, ɩnɩ ɩ ká sǝna.
Ḿpʋ́ɣʋ́ Amasiya kota Yuta na Pɛncamɛɛ pa kpeka nna a tɔɔ ɩ tɔkaɣa kawulaɣa tɔ pǝ apalaa. Ɩlɛna ɩ́ kpa yoolaa kpeka nyɔɔŋ nyǝ́ma na pǝ́ kɛɛsǝna pa lʋlʋŋ. Ɩlɛna pá kala mpa pa pɩɩsɩ wɛ ɩsɩɩ hiu tɔ. Na pá hiki yǝlaa iyisi ŋmʋnʋɣʋ na nɩɩnʋwa (300000), mpa pa mʋna yoou pote na pá nyǝ́ma ŋmantaasɩ na kpalǝŋ pǝ tɔm tɔ.
Ḿpʋ́ɣʋ́ Amasiya kpaɣa Ɩsɛɣɛlɩ nyǝ́ma yoolaa taa yoolaa kɛ apalaa iyisi nɩɩnʋwa (100000), na ɩ́ fɛlɩ pa tɔɔ kɛ́ liɣitee nyǝɣǝtʋ ɩsɩɩ tɔɔnǝnaa tooso.
Ama Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ɩ kɔma na ɩ́ heeli-ɩ sɩ: Ta Caa, pǝ fɛɩ sɩ Ɩsɛɣɛlɩ yoolaa ɩ́ tǝŋɩ-ŋ. Mpi tɔ, Tacaa kaa sǝna mpɛ ɩnɩ.
Ye nyana-wɛ ɩ́ polaa, paa n ká yoo ɩsǝna, ɩsɩɩ Tacaa yelaa na ń se nyá kolontunaa. Ɩ tike ɩ wɛnna toŋ sɩ ɩ́ la na ń kǝlɩ yaa ń kpisi.
Ntɛna Amasiya pɔɔsɩ Ɩsɔ kʋyɔɣɔtʋtʋ tɛlǝsʋlʋ sɩ: Na ɩsǝnaɣa maa la liɣitee nna a tǝna ma tɛma fɛlʋɣʋ tɔ a tɔm? Ɩsɔ kʋyɔɣɔtʋtʋ tɛlǝsʋlʋ sɩ: Tacaa pǝsǝɣɩ na ɩ́ lɛɛtɩ-ŋ-yɛ na pǝ́ kǝlɩ mpʋ.
Ḿpʋ́ɣʋ́ Amasiya mǝlǝna Ɩsɛɣɛlɩ yoolaa. Pa taa ka haŋna Yuta nyǝ́ma kɛ́, na pá kpena pááná sɔsɔɔna.
Ɩlɛna Amasiya tɔɣɔ apalʋtʋ na ɩ́ kpaɣa ɩ yoolaa na pá tɛɛ tɔm tɛtɛkǝlɛ taa. Na ɩ́ kʋ́ Ɩtɔm yoolaa kɛ iyisi naanʋwa (10000).
Na pá kpa yoolaa iyisi naanʋwa (10000) lɛlʋ na pa ɩsɛ, na pá kpaana-wɛɣɛ pulaɣa tɔɔ. Ɩlɛna pá tusi-wɛɣɛ ɩpilisaʋ taa, na pá hoti pa tǝna na pá sɩ́.
Waatʋ ɩnǝɣɩ Ɩsɛɣɛlɩ yoolaa mpa Amasiya ka tɔɣɔnaa sɩ, pá taa tǝŋɩ-ɩ yoou tɔ, pa wata Yuta acalɛɛ wena a wɛ Samalii na Pɛtɩ-Holoŋ pa hɛkʋ taa tɔ. Na pá kʋ́ yǝlaa iyisi tooso (3000) na pá kuu pa wontu kɛ tuutuuma.
Waatʋ wei Amasiya lɩɩna Ɩtɔm nyǝ́ma tǝyoole na akaɩtʋ, ɩlɛna ɩ́ kpɛnna Ɩtɔm nyǝ́ma tɩɩŋ na ɩ́ laakɩ na ɩ́ wɔkɩ-ɩ tulaalʋnaa.
Ḿpʋ́ɣʋ́ Tacaa mʋ Amasiya na pááná na ɩ́ tili Ɩsɔ kʋyɔɣɔtʋtʋ tɛlǝsʋlʋ nɔɣɔlʋɣʋ ɩ kiŋ. Na ɩ́lɛ́ ɩ́ pɔɔsɩ Amasiya sɩ: Pepe tɔɔ kɛ́ n tǝŋǝɣɩ tɩɩŋ wei ɩ ta pǝsɩ na ɩ́ ya ɩ yǝlaa kɛ nyá niŋ taa tɔ?
Tǝnaɣa wulaʋ cɛpa Ɩsɔ kʋyɔɣɔtʋtʋ tɛlǝsʋlʋ nɔɣɔ tɔɔ na ɩ́ pɔɔsɩ-ɩ sɩ: Ɩlɛ ma kpa-ŋ sɩ ń la kawulaɣa taa tɔm tasǝlʋ na? Ye nn caakɩ má nyǝŋsɩ nyá ɩsɛ su. Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ suma. Ɩlɛna ɩ́ taɣanɩ kpaɣaʋ sɩ: Ma nyǝ́ma sɩ Ɩsɔ tʋ ɩ taa sɩ ɩ ká kʋ-ŋ. Mpi pǝ tɔɔ n lapa yaasi ɩnɩ ɩ taka, na ń kisi ma tɔm tɔ.
Ḿpʋ́ɣʋ́ Amasiya caa ɩ laɣatʋ tasǝlaa. Ɩlɛna ɩ́ tili na pá heeli Yehu pǝyalʋ Sowakasɩ pǝyalʋ Sowasɩ sɩ: Ma na-ŋ tǝ́ suli na tǝ́ yoo.
Ntɛna Sowasɩ cɔ-ɩ sɩ: Lipaŋ pʋɣʋ tɔɔ sɔsɔʋ ka sǝlǝmǝna tʋɣʋ sɔsɔɔʋ sɩ: Ha ma pǝyalʋ kɛ́ nyá pɛɛlɔ. Ḿpʋ́ɣʋ́ taalɛ wontuɣu nakʋlɩ kʋ tɔma sɔsɔʋ tɔɔ na kʋ́ pʋɣʋtɩ-ɩ.
Na Sowasɩ tasa sɩ: Pepe tɔɔ kɛ́ n hɔŋ nyá tɩ sɩ n kǝla Ɩtɔm nyǝ́ma? N lakɩ kalampaanɩ kɛ́ yem kɛ́. Pɩɩ kǝla teu sɩ ń caɣa nyá tɛ. Pepe tɔɔ kɛ́ n caa sɩ má na-ŋ tǝ́ yoo na nyá na Yuta nyǝ́ma ɩ́ lá asalaʋ kɛ yem?
Ama Amasiya ta nɩɩ. Ɩlɛ Ɩsɔ caakaɣa kɛ́ sɩ ɩ́ kʋ́ ɩ́ na ɩ yoolaa kɛ timpi pa sʋ́ʋ́ Ɩtɔm tɩɩŋ kɛ laaʋ tɔ.
Ḿpʋ́ɣʋ́ Sowasɩ na Amasiya pa yoolaa sula yoou kɛ Pɛtɩ-Sɛmɛsɩ kɛ Yuta tɛtʋ taa.
Ɩlɛna Ɩsɛɣɛlɩ nyǝ́ma kǝlɩ Yuta nyǝ́ma na pá se na pá kpe.
Ḿpʋ́ɣʋ́ wulaʋ Sowasɩ kpa Yuta wulaʋ Amasiya kɛ Pɛtɩ-Sɛmɛsɩ na ɩ́ kǝlɩ-ɩ. Ɩlɛna ɩ́ polo Yosalɛm na ɩ́ kʋ́ koluŋa kɛ pʋ́ʋ́ɣʋ́ kɛ mɛɛtǝlǝnaa ŋmʋnʋɣʋ (200) cɔlɔ kɛ Ɩfǝlayim nɔnɔɣɔ na ŋkuluŋa nyǝŋka pǝ hɛkʋ taa.
Ḿpʋ́ɣʋ́ Sowasɩ kuu wʋla na liɣitee nyǝɣǝtʋnaa, na wontunaa kʋpantʋnaa mpa paa wɛ Ɩsɔ tǝsɛɛlɛ taa kɛ́ Opɛtɩ-Ɩ́tɔm kiŋ tɔ. Na kawulaɣa tǝyaɣa kpancooŋ. Na ɩ́ kuu yǝlaa tɔtɔ, na ɩ́ pona Samalii.
Pɩɩsɩ naanʋwa na kakpasɩ kɛ Amasiya tasa tɔɣɔʋ kɛ Ɩsɛɣɛlɩ wulaʋ Sowasɩ sǝm waalɩ.
Pa kɛɛsa Amasiya tɔm lɛntɩ kɛ pǝ kpaɣaʋ tǝ kancaalaɣa na tǝ tǝnaɣa tɔɣɔ Yuta na Ɩsɛɣɛlɩ pa awulaa takǝlaɣa taa.
Waatʋ wei Amasiya kisa Tacaa tɔɣɔ yǝlaa kʋla ɩ tɔɔ kɛ́ Yosalɛm. Ɩlɛna kʋyakʋ nakʋlɩ Amasiya se na ɩ́ polo Lakisi. Na pá tǝŋɩ-ɩ tǝna na pá kʋ-ɩ.
Pǝ waalɩ kɛ́ pa tʋ-ɩ kɛɛkɛ taa na kpaɣanǝŋ paɣalɛ hɔ, na pá polo pá pimi-ɩ pa tǝyaɣa pǝlaaʋ taa.
Waatʋ wei yǝlaa kpa Amasiya pǝyalʋ Osiyasɩ kɛ kawulaɣa kɛ ɩ caa lonte tɔ, ɩ pɩɩsɩ wɛ naanʋwa na naatoso.
Ɩnɩ ɩ lɛɛkǝna Ɩlatɩ ɩcatɛ kɛ ɩ caa sǝm waalɩ, na ɩ́ taɣanɩ-tɛɣɛ ŋmaʋ.
Osiyasɩ lʋlʋɣʋ pɩɩsɩ naanʋwa na naatoso nyǝŋka taa kɛ́ ɩ tɔɣa kawulaɣa kɛ Yosalɛm taa kɛ́ pɩɩsɩ nɩɩlɛ na naanʋwa na naalɛ. Ɩ too ka kɛ́ Yosalɛm tʋ kɛ́ na pá yaakɩ-ɩ sɩ Yekoliya.
Ḿpʋ́ɣʋ́ Osiyasɩ lapa mpi pǝ maɣa Tacaa tɔ ɩsɩɩ ɩ caa Amasiya.
Sakalɩ na ɩ sǝm tɔ, ɩ sɛɣɛsaɣa Osiyasɩ kɛ Ɩsɔ nɩɩnaʋ kɛ́. Na Osiyasɩ kaasǝɣɩ ɩ tɩ sɩ ɩ́ cɛkǝna Tacaa luɣu nyǝntʋ. Na Ɩsɔ náá yele na ɩ́ waakɩ.
Ḿpʋ́ɣʋ́ Osiyasɩ pola Filiisi nyǝ́ma kɛ yoonaʋ na ɩ́ yɔkɩ Katɩ na Yapǝne na Asǝtɔtɩ pǝ acalɛɛ koloosi. Ɩlɛna ɩ́ taɣanɩ acalɛɛ kɛ Asǝtɔtɩ na Filiisi nyǝ́ma hɔɣɔlʋɣʋ taa.
Na Ɩsɔ sǝna-ɩ ɩ́ na Filiisi nyǝ́ma na Kuu-Paalɩ Laalupunaa na Meuni nyǝ́ma pa yoonaʋ taa.
Halǝna Amoni nyǝ́ma náá fɛlǝɣɩ-ɩ lampuunaa. Osiyasɩ nyʋɣʋ kʋlaa kɛ́ na pǝ́ tala Icipiti tɛtʋ toŋa.
Ḿpʋ́ɣʋ́ ɩ ŋmá atɛ na ɩsɔ kutuluŋ sɔsɔɔŋ kɛ Yosalɛm ɩcatɛ koluŋa ŋkuluŋa nɔnɔɣɔ, na tɛtɛkǝlɛ taa nyǝŋka, na koluŋa tǝkoŋlle, na ɩ́ nyɔɔsɩ kutuluŋ ɩnǝɣɩ teu.
Na ɩ́ ŋmá tǝtaŋlɛnaa kɛ wʋlaɣa tɛtʋ hɔɣɔlǝŋ taa. Na ɩ́ huli lɔkɔnaa paɣalɛ. Mpi tɔ, ɩ ka wɛna kalǝkǝŋ paɣalɛ kɛ tɛtɛkǝlɛ na tɛtʋ ɩhǝntaʋ taa kɛ́. Pǝ́cɔ́ ɩ wɛna hataa na tɩɩŋ wei pa yaa sɩ lɛsɛŋnaa tɔ ɩ paasǝnlaa. Mpi tɔ, ɩ ka sɔɔla halǝm kɛ́.
Osiyasɩ paasaɣana yoolaa mpa pa nyǝ́ma yoou tɔɣɔ. Na ɩ́ faɣa-wɛɣɛ kpeka na pǝ́ kɛɛsǝna kʋkalʋɣʋ ŋku wulaʋ waalɩ nyǝ́ma taa lɛlʋ Hananiya ka tʋ takǝlasɩ ŋmaalʋ Yeiyɛlɩ na tǝma taɣanlʋ Maaseya tɔ.
Yoolaa taa yoolaa mpɛ pa lʋlʋŋ nyɔɔŋ nyǝ́ma ka wɛ iyisi naalɛ na nasǝtoso (2600) kɛ́.
Mpɛ pa paasaɣanana yoolaa iyisi ŋmʋnʋɣʋ na nɩɩnʋwa na naatosompɔɣɔlaɣa na nasǝlɛ na nɩɩnʋwa (307500). Pa sɔɔlʋ pɩɩwa sɩ pa yookina wulaʋ kolontunaa.
Ye pa tɛɛkɩ yoou wulaʋ cɛlǝɣɩ-wɛɣɛ kpalǝŋ kɛ́, na ŋmantaasɩ, na yoou kahusi, na pǝ tokonaa, na tɔɔŋ, na pǝntɔlʋpɛɛ.
Ḿpʋ́ɣʋ́ nyǝntʋ nɔɣɔlʋ ɩ lupa Osiyasɩ kɛ yoou malǝfɔnaa sɔsaa napǝlɩ taka na pá sɩɩ-wɛɣɛ atɛ na ɩsɔ kutuluŋ na koloosi ŋkuluŋasɩ taa. Pa tɔɔkǝna-wɛɣɛ nyǝ́má na pa lɔkǝna pɛɛ kʋyasǝlɛɛ. Ɩsɔ sǝna-ɩ teu kɛ́ na ɩ toŋ sɔɔsǝɣɩ na pǝ́ puki pooluŋ.
Ama ɩ toŋ ɩnɩ ɩ sʋsa-ɩ tǝhɔm taa. Ɩlɛna pǝ́ wakǝlɩ-ɩ na ɩ́ yele ɩ Ɩsɔ Tacaa tǝŋʋɣʋ kɛ teu. Halǝna kʋyakʋ nakʋlɩ ɩ́ sʋʋ ɩ maɣamaɣa kɛ Ɩsɔ tǝsɛɛlɛ taa sɩ, ɩ wɔkɩ tulaalʋnaa kɛ kɔtaɣa tǝlatɛ.
Ḿpʋ́ɣʋ́ kɔtʋlʋ sɔsɔ Asaliya, na ɩ waalɩ nyǝ́ma kɛ nɩɩnaasa mpa pa wɛna apalʋtʋ kɛ teu tɔ, pa tǝŋa ɩ waalɩ.
Ɩlɛna pá sǝŋ wulaʋ ɩsɛntaa na pá tɔmɩ-ɩ sɩ: Ta caa, n fɛɩna mpaaʋ sɩ ń wɔ Ɩsɔ kɛ́ tulaalʋnaa. Alɔŋ lʋlʋɣʋ nyǝ́ma mpa pa kpawa kɔtʋɣʋ tǝmlɛ tɔ, pɛlɛ pa tǝmlɛ kɛ́. Mpʋ tɔ, lɩɩ, n tɔŋa wakǝlʋɣʋ kɛ́. Pǝ kaa kʋsɩ nyá nyʋɣʋ kɛ Tacaa ɩsɛntaa.
Waatʋ ɩnɩ tɔ, na Osiyasɩ tɔka tulaalʋ cofolo kɛ ɩ niŋ taa sɩ ɩ wɔkɩ. Tǝnaɣalɛ ɩ mʋ kɔtǝlaa na pááná. Ḿpʋ́ɣʋ́ kʋtɔŋ ŋku kʋ pilisiɣi yʋlʋ tɔ kʋ lɩɩ ɩ tokuɣu taa kɛ́ kpakpaa kɛ Ɩsɔ tǝsɛɛlɛ taa. Na kɔtǝlaa sǝŋa kɔtaɣa tǝlatɛ kite tǝna na pá nyǝnǝɣɩ.
Kɔtʋlʋ sɔsɔ Asaliya na lɛlaa pa ná wulaʋ kɛ mpʋ, ɩlɛna sɔɣɔntʋ pɩɩ-wɛ na pá lǝsɩ-ɩ kpakpaa. Ɩ maɣamaɣa ɩ nawa sɩ Tacaa tʋ-ɩ niŋ, ɩlɛna ɩ́ se lɔŋ kɛ Ɩsɔ tǝsɛɛlɛ taa.
Ḿpʋ́ɣʋ́ wulaʋ Osiyasɩ pǝsa asilima kʋtɔŋ tʋ, halǝna ɩ sǝm. Ɩlɛna ɩ́ caɣana ɩ tike kɛ ɩ kʋtɔŋ ŋkʋ kʋ tɔɔ. Ɩ fɛɩna mpaaʋ sɩ ɩ́ mǝlɩ Ɩsɔ tǝsɛɛlɛ taa. Ntɛna ɩ pǝyalʋ Yotam wei ɩ nyǝnaɣa kawulaɣa tǝyaɣa tɔɔ tɔ, ɩ́ paasǝɣǝna tɛtʋ yǝlaa.
Amɔtɩ pǝyalʋ Ɩsɔ kʋyɔɣɔtʋtʋ tɛlǝsʋlʋ Ɩsayii ŋmaa Osiyasɩ tɔm kancaalaɣa na tǝ tǝnaɣa kɛ takǝlaɣa taa.
Waatʋ wei Osiyasɩ sǝpa, ɩlɛna pá pimi-ɩ awulumpiya pǝlaaʋ taa. Ama pa ta pimi-ɩ pa tǝyaɣa nyǝŋkʋ taa kɛ́ ɩ asilima kʋtɔŋ tɔɔ. Ɩlɛna ɩ pǝyalʋ Yotam lɛɛtɩ ɩ lonte.
Yotam lʋlʋɣʋ pɩɩsɩ hiu na kakpasɩ nyǝŋka taa kɛ́ ɩ tɔɣɔ kawulaɣa kɛ Yosalɛm kɛ́ pɩɩsɩ naanʋwa na naatoso. Ɩ too kɛlɛ kɔtʋlʋ Satɔkɩ pɛɛlɔ. Pa yaakaɣa-ɩ sɩ Yelusa.
Ḿpʋ́ɣʋ́ Yotam lapa mpi pǝ maɣa Tacaa tɔ. Ɩ lakaɣa teitei kɛ́ ɩsɩɩ ɩ caa Osiyasɩ. Ɩlɛ ɩ ta sʋʋ Ɩsɔ tǝsɛɛlɛ taa kɛ́. Paa na mpʋ tɔ, yǝlaa ta laɣasɩ pa tɔntɛ.
Yotam ŋmana Ɩsɔ tǝsɛɛlɛ ɩsɔtaa nɔnɔɣɔ na ɩ́ nyɔɔsɩ koluŋa lona paɣalɛ kɛ Ofɛlɩ hɔɣɔlʋɣʋ taa.
Ḿpʋ́ɣʋ́ ɩ ŋmawa acalɛɛ kɛ Yuta pulasɩ taa. Na kutuluŋ toŋ nyǝŋ na tǝtaŋlɛnaa kɛ hɔtʋŋ taa.
Ḿpʋ́ɣʋ́ Yotam yoona Amoni nyǝ́ma na ɩ́ kǝlɩ-wɛ. Na pɛlɛ pá fɛlɩ-ɩ liɣitee nyǝɣǝtʋ kɛ tɔɔnǝnaa tooso, na tɔɣɔnaɣa pee kɛ tɔɔnǝnaa iyisi naatoso (6000).
Ɩlɛna Yotam toŋ sɔɔsǝɣɩ na pǝ́ puki. Mpi tɔ, ɩ tǝŋaɣa Ɩsɔ Tacaa kɛ teu kɛ́.
Pa kɛɛsa Yotam yooŋ na ɩ tǝma pǝ tɔm kɛ Ɩsɛɣɛlɩ na Yuta pǝ awulaa takǝlaɣa taa.
Yotam lʋlʋɣʋ pǝnaɣa hiu na kakpasɩ nyǝŋka taa kɛ́ ɩ tɔɣɔ kawulaɣa. Yosalɛm kɛ ɩ tɔɣɔ kawulaɣa kɛ pɩɩsɩ naanʋwa na naatoso.
Waatʋ wei ɩ sǝpa, ɩlɛna pá pimi-ɩ Tafiiti tɛ. Ɩlɛna ɩ pǝyalʋ Ahasɩ lɛɛtɩ ɩ lonte.
Ahasɩ lʋlʋɣʋ pǝnaɣa hiu nyǝŋka taa kɛ́ ɩ tɔɣɔ kawulaɣa kɛ Yosalɛm kɛ pɩɩsɩ naanʋwa na naatoso. Ɩ ta la mpi pǝ maɣa Tacaa tɔ, ɩsɩɩ ɩ cɔsɔ Tafiiti.
Ama Ɩsɛɣɛlɩ awulaa kɛ Ahasɩ kɛɛnaa. Halǝna ɩ́ lu tʋɣʋ Paalɩ lɛɛsǝŋ.
Na ɩ́ wɔpɩ-ɩ tulaalʋnaa kɛ Hinom tɛtɛkǝlɛ taa. Na ɩ́ wɔ ɩ piya kɛ kɔkɔ, ɩsɩɩ acaalǝtʋ nti piitimnaa lakaɣa na Tacaa tɔɣɔnɩ-wɛ na pǝ́ fɛɛ Ɩsɛɣɛlɩ nyǝ́ma tɔ.
Na Ahasɩ laa cefelinaa tǝkɔtǝlɛ kɛ pulasɩ nyɔɔŋ taa kɛ hɔtʋ tɛɛ. Na ɩ́ wɔ pǝ tulaalʋnaa.
Ḿpʋ́ɣʋ́ Ɩsɔ Tacaa tʋ Ahasɩ kɛ Silii wulaʋ niŋ taa na ɩ́ yoona-ɩ. Na pá kuu Ahasɩ yoolaa tuutuuma kɛ yomle, na pá tɛɛna Tamasɩ. Na Ɩsɔ tʋ Ahasɩ tɔtɔɣɔ Lemaliya pǝyalʋ Ɩsɛɣɛlɩ wulaʋ Peka niŋ taa. Na ɩ́lɛ́ ɩ́ wakǝlɩ-ɩ tǝnaŋnaŋ.
Yuta yoolaa taa yoolaa iyisi nɩɩnʋwa na hiu (120000) kɛ Peka kʋwa kʋyakʋ kʋlʋmʋɣʋ. Mpi tɔ, Ahasɩ kisa ɩ cɔsɔnaa Ɩsɔ Tacaa tɔ pǝ tɔɔ.
Ḿpʋ́ɣʋ́ Ɩfǝlayim tʋ Sikǝli ná kʋwa wulaʋ pǝyalaa taa lɛlʋ Maaseya na Asǝlikam wei ɩ kɛ́ kawulaɣa tǝyaɣa nyʋɣʋ tʋ tɔ. Na wulaʋ waalɩ tʋ maɣamaɣa Ɩlǝkana.
Ɩlɛna Ɩsɛɣɛlɩ nyǝ́ma kpa pa tɛɛtʋnaa Yuta nyǝ́ma alaa na piya kɛ yǝlaa iyisi ŋmʋnʋɣʋ (200000). Na pá kuu pa wontu kɛ tuutuuma na pá tɛɛna Samalii.
Tacaa kʋyɔɣɔtʋtʋ tɛlǝsʋlʋ nɔɣɔlʋ ɩ ka wɛ Samalii na pá yaakɩ-ɩ sɩ Otɛtɩ. Ḿpʋ́ɣʋ́ Otɛtɩ lɩɩ Ɩsɛɣɛlɩ yoolaa sǝŋʋɣʋ, na ɩ́ heeli yoolaa sɩ: Mǝ caanaa Ɩsɔ Tacaa mʋna Yuta nyǝ́ma na pááná tɔɣɔ ɩ tʋ-wɛɣɛ mǝ niŋ taa. Ɩlɛna mɩ́ɩ́ kʋ́ yǝlaa kɛ sɔsɔm ɩsɩɩ taalɛ wontu na Ɩsɔ nɩɩ.
Pǝlɛ pǝ paasi ɩ́ caa sɩ ɩ́ tʋ́ yomle kɛ Yuta na Yosalɛm nyǝ́ma, apalaa na alaa. Pǝ taɣa mǝ tɩ tɔm ntɛ́ ɩ́ caa kʋɣʋ kɛ mǝ Ɩsɔ Tacaa ɩsɛntaa?
Mpʋ tɔ, ɩ́ nɩɩ ma tɔm na ɩ́ yele Yuta nyǝ́ma mpɛ. Ye pǝ taɣa mpʋ, Tacaa pááná ká huuna-mɛ.
Mpʋɣʋlɛ Ɩsɛɣɛlɩ nyʋɣʋ nyǝ́ma lɛlaa ná kisa-wɛ na tɔm ntɩ. Pʋntʋnaa ntɛ́ Yohanaŋ pǝyalʋ Asaliya, na Mesilemɔtɩ pǝyalʋ Pelekiya, na Salum pǝyalʋ Yehisikiya, na Hatǝlayi pǝyalʋ Amasa.
Ɩlɛna pá tɔ-wɛ sɩ: Ɩ́ taa kɔna salǝkatʋnaa mpɛɣɛ cǝnɛ. Ɩ́ caakɩ sɩ Tacaa ɩ́ nyǝnɩ-tʋɣʋ asaɣaa kɛ pa tɔm taa kɛ́, na pǝ́ sɔɔsɩ-tʋɣʋ tasǝkǝlɛ. Pǝyele tǝ tɛma-tɛɣɛ wɛɛnaʋ, na Tacaa mʋ-tʋ na pááná.
Tǝnaɣa yoolaa hɛta salǝkatʋnaa mpɛɣɛ kpakpaa kɛ tǝnɛ ɩnɩ. Na pá kisi pa wontu nti paa kuuwa tɔɣɔ nyʋɣʋ nyǝ́ma na samaa tǝna ɩsɛntaa.
Ḿpʋ́ɣʋ́ yǝlaa mpa pa lǝsaa sɩ pá paasǝna tǝmlɛ ńtɛ́ tɔ pa sɔɔsa salǝkatʋnaa kɛ apalʋtʋ. Halǝna pá lǝsɩ pa wontunaa mpa paa kuuwa tɔ pa taa kɛ́ tokonaa na ntaŋkpala na pá cɛla mpa pa laŋaa tɔ. Na pá ha pa tǝnaɣa tɔɣɔnaɣa na lʋm, na pá lá mpa pǝ kʋwa tɔɣɔ kɔɔlɛ. Na pá caɣasɩ mpa paa pǝsǝɣɩ tɔntɛ tɔɣɔ kpaŋasɩ tɔɔ. Na pá pona pa tǝnaɣa paaŋ ɩcatɛ Yeliko kɛ pa tɛɛtʋnaa cɔlɔ. Ɩlɛna mpɛ pá mǝlɩ Samalii.
Ḿpʋ́ɣʋ́ Yuta wulaʋ Ahasɩ tɛɛka Asilii wulaʋ kɛ waatʋ ɩnɩ ɩ taa sɩ: Kɔɔ na ń sǝna-m.
Mpi tɔ, Ɩtɔm nyǝ́ma ka yookaɣana-ɩ tɔtɔɣɔ, na pá kpaakɩ ɩ yǝlaa kɛ yomle.
Ɩlɛna Filiisi nyǝ́ma náá watɩ Nekɛfɩ kɛ Yuta hɔɣɔlʋɣʋ taa, na Pɛtɩ-Sɛmɛsɩ, na Ayalɔŋ, na Ketelɔtɩ, na Soko, na Timna na Kimso na pǝ cɔlɔ acalɛɛ, na pá caɣa a taa.
Ɩsǝna Tacaa hɔmna Yuta nyǝ́ma ŋkpaŋʋɣʋ kɛ wulaʋ Ahasɩ wei ɩ ta tɔkɩ Tacaa tɔm, na ɩ́ tusi ɩ yǝlaa na pá kisi Ɩsɔ tɔɣɔlɛ.
Ḿpʋ́ɣʋ́ Asilii wulaʋ Tekǝla-Falasaa kisa Ahasɩ kɛ sǝnaʋ na ɩ́ nyǝŋsɩ ɩ ɩsɛ na pǝ́ tʋ-ɩ piti taa.
Ɩlɛna Ahasɩ kuu Ɩsɔ tǝsɛɛlɛ na kawulaɣa tǝyaɣa na ɩ waalɩ nyǝ́ma wɛnaʋ tǝna na ɩ́ ha Asilii wulaʋ. Ama ɩ ta waa pʋlʋ.
Paa na pǝ tʋ Ahasɩ kɛ piti taa tɔ, ɩ tɔŋna Tacaa kɛ kisuɣu kɛ́.
Na ɩ́ laakɩ Tamasɩ nyǝ́ma tɩɩŋ wei ɩ lapa na ɩ́ kpisi tɔ. Na ɩ́ tɔŋ sɩ: Tɩɩŋ waasǝɣǝna Silii nyǝ́ma. Ɩlɛ maa laa-ɩ na ɩ́ waasɩ má tɔtɔ. Ama kʋlʋmǝŋ ɩnɩ ɩ wakǝlǝɣǝna ɩ́ na ɩ yǝlaa.
Ḿpʋ́ɣʋ́ Ahasɩ kpeɣela Ɩsɔ tǝsɛɛlɛ taa kɔtaɣa wontu, na ɩ́ yɔkɩ-tɩ na ɩ́ tǝkɩ tǝ nɔnɔɔsɩ. Pǝ waalɩ kɛ́ ɩ sika tǝkɔtǝlɛnaa kɛ Yosalɛm mpatɛɛ tǝna taa.
Na ɩ́ ŋmá tǝlaalɛnaa tɔtɔɣɔ ɩ kawulaɣa acalɛɛ tǝna taa. Na ɩ́ wɔkɩ ɩ tɩɩŋ kɛ tulaalʋnaa, na ɩ́ kpaasǝɣɩ ɩ cɔsɔnaa Ɩsɔ Tacaa pááná.
Pa kɛɛsa Ahasɩ tɔm na ɩ tǝma. Na ɩ lakasɩ kancaalaɣa na sɩ tǝnaɣa kɛ Yuta na Ɩsɛɣɛlɩ pa awulaa takǝlasɩ taa.
Waatʋ wei ɩ sǝpa, ɩlɛna pá pimi-ɩ Yosalɛm. Ɩlɛ pǝ taɣa awulaa pǝlaaʋ taa. Ḿpʋ́ɣʋ́ ɩ pǝyalʋ Ɩsekiyasɩ lɛɛta ɩ lonte taa.
Ḿpʋ́ɣʋ́ Ɩsekiyasɩ pǝsa wulaʋ kɛ ɩ lʋlʋɣʋ pɩɩsɩ hiu na kakpasɩ nyǝŋka taa. Yosalɛm kɛ ɩ tɔɣɔ kawulaɣa kɛ pɩɩsɩ pɔɣɔlaɣa fɛɩ hiu na naanʋwa. Ɩsekiyasɩ too kɛlɛ Sakalɩ pɛɛlɔ Api.
Ɩlɛna Ɩsekiyasɩ la mpi pǝ maɣa Tacaa tɔ. Ɩsɩɩ ɩ lɔŋcɛ Tafiiti.
Halǝna Ɩsekiyasɩ tʋlɩ Ɩsɔ tǝsɛɛlɛ nɔnɔɔsɩ kɛ ɩ kawulaɣa pǝnaɣa kancaalaɣa nyǝŋka taa, na ɩ́ taɣanɩ-tɛ.
Ḿpʋ́ɣʋ́ ɩ kota kɔtǝlaa kɛ ilim tǝlɩɩlɛ nɔnɔɣɔ tɛɛ.
Na ɩ́ tɔ-wɛ sɩ: Lefii lʋlʋɣʋ nyǝ́ma mɛ, ɩ́ nɩɩ ma tɔm. Ɩ́ la mǝ na Ɩsɔ tǝsɛɛlɛ mǝ nyɔɔŋ tɔɔ asilima kɛɛlʋɣʋ kɔtaɣa. Ɩ́ laasɩ tǝ taa acaalǝtʋ wontu nti tǝ wɛɛ tɔ, na ɩ́ taɣanɩ-tɛ.
Tá cɔsɔnaa ta tǝŋ Ɩsɔ Tacaa kɛ teu. Pǝ́cɔ́ pa lapa mpi pǝ ta maɣa-ɩ tɔ. Pa kpɛɛsa-ɩ na pá kisi Ɩsɔ tǝsɛɛlɛ kɛ nyǝnʋɣʋ, na pá ha-ɩ siɣile.
Halǝna pá tǝkɩ tǝ nɔnɔɔsɩ, na tǝ kɔkɔsɩ te. Na pá yele tulaalʋnaa na kɔtasɩ nsi kɔkɔ lusa sɩ tǝna tɔɣɔ lapʋ kɛ Tacaa kɛ tǝ taa.
Tǝnaɣa Tacaa ná mʋ pááná na Yosalɛm na Yuta, na ɩ́ yele-wɛɣɛ wahala taa, na yǝlaa woŋiɣi-wɛ. Na pa tɔm wɛ sɔɣɔntʋ na tǝ́ sʋsǝɣɩ watʋ ɩsɩɩ ɩ́ naakʋɣʋ na mǝ ɩsǝpee tɔ.
Pǝ tɔɔ kɛ́ tá caanaa sǝpa yoou taa, na tá alaa na tá piya pǝsɩ yomaa.
Ɩlɛ ma caa sɩ má na Ɩsɔ tǝ́ pɛɛlɩ nɔɣɔ. Na ɩ pááná katatǝlaɣa nyǝna wena ɩ mʋna-tʋ tɔ á hɛɛ.
Ma yǝlaa mɛ, ɩ́ taa wɛɛ mpa paa paasǝɣǝna tɔ. Mpi tɔ, mɛɣɛ Tacaa lǝsaa sɩ ɩ́ sǝŋ ɩ kiŋ na mǝ sɔɔlʋ pɩɩ sɩ ɩ́ lapɩ-ɩ tǝmlɛ na ɩ́ wɔpɩ-ɩ tulaalʋ kɛ́ ɩ hǝtɛ taa.
Lefii nyǝ́ma mpa pa polaa tɔɣɔlɛ Kehatɩ lʋlʋɣʋ nyǝ́ma. Amasayi pǝyalʋ Mahatɩ, na Asaliya pǝyalʋ Sowɛɛlɩ. Na Melali lʋlʋɣʋ nyǝ́ma. Apiti pǝyalʋ Kisi. Na Yehalelɛlɩ pǝyalʋ Asaliya, na Kɛɛsɔŋ lʋlʋɣʋ nyǝ́ma. Simma pǝyalʋ Yowa, na Yowa pǝyalʋ Ɩteni,
na Ɩlǝsafaŋ lʋlʋɣʋ nyǝ́ma. Simli na Yeiyɛlɩ, na Asafɩ lʋlʋɣʋ nyǝ́ma. Sakalɩ na Mataniya,
na Hɛmaŋ lʋlʋɣʋ nyǝ́ma. Yehiyɛlɩ na Simeyi, na Yetutuŋ lʋlʋɣʋ nyǝ́ma. Semaya na Usiyɛlɩ.
Ḿpʋ́ɣʋ́ pa kpeɣela pa lʋlʋɣʋ nyǝ́ma tǝna na pá la-wɛɣɛ nyɔɔŋ tɔɔ asilima kɛɛlʋɣʋ kɔtaɣa. Pǝ waalɩ kɛ́ pa lapa mpʋ tɔtɔɣɔ Ɩsɔ tǝsɛɛlɛ, ɩsɩɩ Tacaa ka sɩɩʋ na wulaʋ heeli-wɛ tɔ.
Ḿpʋ́ɣʋ́ kɔtǝlaa sʋʋ kutuluɣu taa, na pá taɣanɩ. Na pá kuu kʋ taa asilima wontu na pá lɩɩna taɣa tɔɔ. Ɩlɛna Lefii nyǝ́ma náá kpaɣa-tɩ na pá lɔ Setǝlɔŋ tɛtɛkǝlɛ taa kɛ́ ɩcatɛ waalɩ.
Ɩsɔtʋ kʋyakʋ kancaalaɣa nyǝŋkʋ wule kɛ pa caala Ɩsɔ tǝsɛɛlɛ kɛ taɣanʋɣʋ. Pǝ tala kʋyakʋ pǝlefɛɩ nyǝŋkʋ ɩlɛ pa tala ɩ kpaaŋ taa kɛlɛ. Na pá taɣanɩ ɩ tǝnaɣa kʋyɛɛŋ pǝlefɛɩ tɔtɔ. Ɩlɛna tǝmlɛ tɛ ɩsɔtʋ kʋyɛɛŋ naanʋwa na naatoso wule.
Pǝ waalɩ kɛ́ Lefii nyǝ́ma pola wulaʋ Ɩsekiyasɩ tɛ, na pá heeli-ɩ sɩ: Tacaa wulaʋ, tǝ taɣana Ɩsɔ tǝsɛɛlɛ na kɔtasɩ nsi kɔkɔ lusa sɩ tǝna tɔ sɩ tǝlatɛ. Na pǝ wontu tǝna na Ɩsɔ potopotonaa taapǝlɩ.
Ye pǝ kaasa Ɩsɔ wontu nti wulaʋ kaanɩɩtʋ Ahasɩ ka pilisa ɩ kawulaɣa waatʋ tɔ, tǝ taɣana tǝlɛ na tǝ́ sɩɩ-tɩ na tǝ mpaa. Ntǝɣǝlɛ kɔtaɣa tǝlatɛ ɩsɛntaa.
Tɛʋ fema tanaŋ tǝhulu, ɩlɛna wulaʋ Ɩsekiyasɩ koti ɩcatɛ sɔsaa. Na ɩ́ na-wɛ pá polo Ɩsɔ tǝsɛɛlɛ.
Na pá kpɛnna latǝcɛnaa, na ɩwaaŋ, na ɩwɛɛsɩ, na pǝŋtʋlʋŋ kɛ naatosompɔɣɔlaɣa mpɔɣɔlaɣa sɩ, pa lakɩ kɔtasɩ kɛ wulaʋ tǝyaɣa nyǝ́ma na Ɩsɔ tǝsɛɛlɛ na Yuta nyǝ́ma pa ɩsaɣatʋ taɣanʋɣʋ tɔɔ. Ḿpʋ́ɣʋ́ Ɩsekiyasɩ tɔma Alɔŋ lʋlʋɣʋ nyǝ́ma kɔtǝlaa sɩ: Ɩ́ la kɔtasɩ nsǝɣɩ Tacaa kɔtaɣa tǝlatɛ tɔɔ.
Ɩlɛna pá caalǝna latǝcɛnaa kɛ lɛntʋɣʋ na pá tiɣisi calǝm na pá ŋmɩɩsɩ-wǝɣɩ kɔtaɣa tǝlatɛ tɔɔ. Na pá lɛntɩ tɔtɔɣɔ ɩwaaŋ, na ɩwɛɛsɩ, na pá la mpʋ tɔtɔ.
Pǝ kaasa pǝŋtʋlʋŋ, ɩlɛna pá pona-ɩ wulaʋ na samaa pa kiŋ na pá tǝnɩ ɩ tɔɔ kɛ́ pa niŋ.
Ɩlɛna kɔtǝlaa lɛntɩ na pá ŋmɩɩsɩ calǝm kɛ kɔtaɣa tǝlatɛ tɔɔ sɩ, pǝ́ hɩɩsɩ Ɩsɛɣɛlɩ nyǝ́ma tǝna ɩsaɣatʋ. Mpi tɔ, Ɩsɛɣɛlɩ nyǝ́ma tǝna tɔɔ kɛ́ wulaʋ yelaa na pá lá kɔtaɣa ŋka kɔkɔ lusa ka tǝna tɔ, na ɩsaɣatʋ hɩɩsʋɣʋ nyǝŋka.
Ḿpʋ́ɣʋ́ wulaʋ sɩ́ɩ́ Lefii nyǝ́ma kɛ Ɩsɔ tǝsɛɛlɛ taɣa tɔɔ na kpɛŋkpɛŋnaa na cǝmǝŋ na saŋkʋnaa. Ɩsɩɩ Tafiiti na Ɩsɔ kʋyɔɣɔtʋtʋ tɛlǝsǝlaa Katɩ na Nataŋ pa sɩɩʋ tɔ. Tacaa heelaɣana Ɩsɔ kʋyɔɣɔtʋtʋ tɛlǝsǝlaa mpɛ na pá tɛlǝsǝɣɩ.
Na Lefii nyǝ́ma caɣa pa tǝcaɣalɛ. Na cǝmǝŋ wei Tafiiti ka yelaa na pá lu tɔ, na kɔtǝlaa náá hʋlǝɣɩ pa akantɛɛ.
Ɩlɛna Ɩsekiyasɩ tɔ sɩ: Ɩ́ la kɔtasɩ nsi kɔkɔ lusa sɩ tǝna tɔ. Saa wei pa caalaa, ɩlɛna pá tʋ́ Tacaa kɛ yontu na akantɛɛ na cǝmǝŋ wei Ɩsɛɣɛlɩ wulaʋ Tafiiti lupa tɔ.
Ḿpʋ́ɣʋ́ samaa tǝna hǝnta atɛ. Na yonyoolaa náá tɔŋna yontu na pa cǝmǝŋ mapʋ, na akantɛɛ hʋlʋɣʋ, halǝna kɔtaɣa tɛm.
Waatʋ wei pǝ tǝna pǝ tɛma, ɩlɛna wulaʋ na ɩ cɔlɔ nyǝ́ma tǝna luŋ akula na pá hǝntɩ atɛ.
Ɩlɛna wulaʋ na sɔsaa pá tɔ Lefii nyǝ́ma sɩ: Ɩ́ sa Tacaa tɔtɔ, na mǝ yontu nti Tafiiti na Ɩsɔ kʋyɔɣɔtʋtʋ tɛlǝsʋlʋ Asafɩ paa lupa tɔ. Ḿpʋ́ɣʋ́ Lefii nyǝ́ma yoona laŋhʋlʋmlɛ. Pǝ waalɩ kɛ́ pa hǝnta atɛ na pá sɛɛ Tacaa.
Ntɛna wulaʋ Ɩsekiyasɩ tɔ samaa sɩ: Ɩsɩɩ ɩ́ haʋ mǝ tǝɣɩ Tacaa kɛ pǝnɛntɛ tɔ, ɩ́ kɔna nɔɣɔ kʋlʋmaɣa kpɛntʋɣʋ na samtʋ pǝ kʋhaaŋ kɛ Ɩsɔ tǝsɛɛlɛ taa. Ɩlɛna kotilaa kɔna tɔla na pá lá kɔtasɩ nsɩ. Halǝna luɣu kʋlʋmʋɣʋ nyǝ́ma tǝna la kɔtasɩ nsi kɔkɔ lusa sɩ tǝna tɔ.
Latǝcɛnaa nɩɩtoso na naanʋwa na ɩwaaŋ nɩɩnʋwa (100) na ɩwɛɛsɩ ŋmʋnʋɣʋ (200) kɛ pa lapǝna kɔtasɩ nsi kɔkɔ lusa sɩ tǝna tɔ.
Na naaŋ kɛ nasǝtoso (600) na heeŋ na pǝ́ŋ kɛ iyisi tooso (3000) na pá lá kɔtasɩ lɛnsɩ.
Kɔtǝlaa mpa paa wɛɛ tɔ, pa fɛɩ paɣalɛ. Ɩlɛ pa ta pǝsɩ na pá liti kɔtasɩ nsi kɔkɔ lusa sɩ tǝna tɔ sɩ tɔla tǝna. Pǝ tɔɔ kɛ́ pa tɛɛtʋnaa Lefii nyǝ́ma lɛlaa sǝna-wɛ na pá tɛɛsɩ pa tǝmlɛ. Halǝna kɔtǝlaa lɛlaa la nyɔɔŋ tɔɔ asilima kɛɛlʋɣʋ kɔtasɩ. Mpi tɔ, Lefii nyǝ́ma ka kǝla sɔɔlʋɣʋ kɛ pa tɩ taɣanʋɣʋ na pǝ́ kǝlɩ kɔtǝlaa.
Kɔtasɩ nsi kɔkɔ lusa sɩ tǝna tɔ sɩ tuutuuma na pǝ́ sɔɔsǝna sʋlʋm mpi pa hawa tɔ pǝ paasi, pɩɩ wɛɛ sɩ pa pona kɔtaɣa tǝlatɛ tɔɔ kɛ́ nɔɣɔ kʋlʋmaɣa kpɛntʋɣʋ kɔtasɩ nantʋ nim cɔlɔ nim cɔlɔ. Ɩsǝna pa sɩɩ Ɩsɔ sɛɛʋ kɛ Ɩsɔ tǝsɛɛlɛ taa tɔɣɔlɛ.
Ḿpʋ́ɣʋ́ Ɩsekiyasɩ na yǝlaa tǝna pa laŋa hʋlʋmǝna mpi Ɩsɔ hʋla-wɛ sɩ pá la tɔ. Mpi tɔ, pǝ lapa lɔŋ kɛ́.
Ḿpʋ́ɣʋ́ wulaʋ Ɩsekiyasɩ na ɩ kʋpaɣalaa, na Yosalɛm nyǝ́ma tǝna pa kotaa sɩ, pa naakɩ sɩ paa pǝsɩ na pá tɔɣɔ Tɛɛʋ acima kɛ pǝnaɣa ɩsɔtʋ naalɛ nyǝŋ taa yaa ɩsǝna. Mpi tɔ, kɔtǝlaa mpa paa lapa nyɔɔŋ tɔɔ asilima kɛɛlʋɣʋ kɔtaɣa tɔ, pa fɛɩ paɣalɛ. Pǝ́cɔ́ yǝlaa taa koti Yosalɛm. Ɩlɛ pa taa pǝsɩ na pá tɔɣɔ-ɩ ɩ tɔɣɔʋ nɔɣɔ taa. Mpʋɣʋlɛ lǝmaɣasǝlɛ ńtɛ́ tǝ maɣa wulaʋ na ɩ yǝlaa. Na pá tisi na pá koti Ɩsɛɣɛlɩ nyǝ́ma tǝna sɩ, pá kpeɣeli Yosalɛm na pá tɔɣɔ Tɛɛʋ acima. Mpi tɔ, yǝlaa mpa paa tɔɣɔ-ɩ ɩsɩɩ pa sɩɩwa tɔ, pa wɛ pǝcɔɣɔ. Tǝnaɣalɛ wulaʋ kʋsa tillaa na pá cɔɔ Ɩsɛɣɛlɩ na Yuta tɛtʋ tǝna kɛ pǝ kpaɣaʋ ilim ntɔɣɔŋ na pǝ mpǝtǝŋ tɔ. Na pá yaa yǝlaa na pá polo Ɩsɔ tǝsɛɛlɛ na pá tɔɣɔ acima anɩ na Ɩsɛɣɛlɩ Ɩsɔ Tacaa hǝtɛ taa. Halɩ Ɩsekiyasɩ tɩɩ ŋmaa lɛɛtǝlǝnaa na ɩ́ yaa kpeka wena pǝ kaasǝna ilim ntɔɣɔŋ tɔɔ tɔ.
<range>
<range>
<range>
<range>
Ḿpʋ́ɣʋ́ wulaʋ na ɩ kʋpaɣalaa pa tʋ niŋ kɛ takǝlasɩ taa. Na tillaa yasɩ tɛtʋ tǝna taa sɩ: Ɩsɛɣɛlɩ nyǝ́ma mpa mɛ ɩ́ fita Asilii yoolaa niŋ taa tɔ, ɩ́ mǝlɩ Apǝlaham na Ɩsaaka na Yakɔpʋ pa Ɩsɔ kiŋ. Na Ɩsɔ ká mǝlɩ mǝ kiŋ.
Ɩ́ taa kɛɛna mǝ caanaa na mǝ tɛɛtʋnaa mpa pa ta nɩɩna pa cɔsɔnaa Ɩsɔ Tacaa tɔ. Ɩlɛna Ɩsɔ wakǝlɩ-wɛ ɩsɩɩ ɩ́ naakʋɣʋ tɔ.
Ɩ́ taa la kaanɩɩtʋnaa ɩsɩɩ mǝ cɔsɔnaa. Ɩ́ nɩɩna-ɩ na ɩ́ mǝlɩ Ɩsɔ tǝsɛɛlɛ nte ɩ taɣana tam tɔɔ tɔ tǝ taa. Na ɩ́ pǝsɩ ɩ tǝmlɛ nyǝ́ma. Ɩlɛ Ɩsɔ pááná sɔsɔɔna wena ɩ mʋna-mɛ tɔ a ká hɛɛ.
Ye ɩ́ mǝla Tacaa kiŋ, kolontunaa mpa paa kúú mǝ nyǝ́ma kɛ yomle tɔ, paa yele-wɛ na pá mǝlɩ cǝnɛ. Ye mɩɩ kɛɛsǝna Tacaa tɔɔ, ɩ́lɛ́ ɩ kaa lɔ-mɛ. Pǝ taɣa pʋlʋ, ɩ kɛ́ kʋpaŋ kɛ́ na ɩ wɛ suulu.
Ḿpʋ́ɣʋ́ tillaa cɔɔwa Ɩfǝlayim na Manasee pa tɛtʋ acalɛɛ taa. Halǝna Sapulɔŋ kpekǝle taa. Ama yǝlaa tʋʋ-wɛɣɛ na pá woŋ-wɛ.
Paa na mpʋ, Asɛɛ na Manasee na Sapulɔŋ pa kpeka yǝlaa lɛlaa nawa pa ɩsaɣatʋ, na pá mǝlɩ Yosalɛm.
Ḿpʋ́ɣʋ́ Tacaa tʋ́ Yuta nyǝ́ma kɛ nɔɣɔ kʋlʋmaɣa na pá tǝŋ wulaʋ na nyʋɣʋ nyǝ́ma pa kʋsǝsɩɩtʋ ɩsɩɩ ɩ ka yɔɣɔtʋɣʋ tɔ.
Ḿpʋ́ɣʋ́ samaa tuutuuma nɔɣɔlʋ ɩ kota Yosalɛm kɛ pǝnaɣa ɩsɔtʋ naalɛ nyǝŋ, na pá tɔɣɔ Kʋkʋsʋm fɛɩ potopoto acima.
Ɩlɛna pá sʋʋ kpɛsʋɣʋ kɛ ɩcatɛ taa tǝlaalɛnaa. Na pá kpɛnna tulaalʋnaa tǝwɔtɛnaa, na pá lɔ Setǝlɔŋ tɛtɛkǝlɛ taa.
Ḿpʋ́ɣʋ́ pa kʋwa Tɛɛʋ acima wontu kɛ ɩsɔtʋ kʋlʋm ɩnɩ ɩ kʋyɛɛŋ naanʋwa na liɣiti wule. Kɔtǝlaa na Lefii nyǝ́ma paa wɛ asilima taa. Ɩlɛna fɛɛlɛ kpa-wɛ na pá lá nyɔɔŋ tɔɔ asilima kɛɛlʋɣʋ kɔtaɣa. Na pá lá kɔtasɩ nsi kɔkɔ lusa sɩ tǝna tɔɣɔ Ɩsɔ tǝsɛɛlɛ.
Pa paasǝna pa tǝma kɛ tam kɛ́ ɩsɩɩ Ɩsɔ yʋlʋ Moisi kiiu wɛʋ tɔ. Na Lefii nyǝ́ma náá cɛlǝɣɩ kɔtǝlaa kɛ kɔtaɣa tɔla calǝm. Na pɛlɛ pá pǝlǝɣɩ kɔtaɣa tǝlatɛ tɔɔ.
Samaa taa yǝlaa paɣalɛ taa la nyɔɔŋ tɔɔ asilima kɛɛlʋɣʋ kɔtaɣa sɩ pá la Tacaa tǝmlɛ. Pǝ tɔɔ kɛ́ Lefii nyǝ́ma paasaɣana tɔla lɛntʋɣʋ kɛ mpa pa taa mʋna sɩ pá la kɔtaɣa tǝma kɛ Tacaa hǝtɛ taa tɔ pa lona taa.
Ɩfǝlayim, na Manasee, na Ɩsakaa, na Sapulɔŋ pa kpeka yǝlaa taa paɣalɛ ta lata nyɔɔŋ tɔɔ asilima kɛɛlʋɣʋ kɔtaɣa. Pǝyele pa tɛma Tɛɛʋ acima tɔɣɔnaɣa kɛ tɔɣɔʋ. Anɩ pǝ kisina-wɛɣɛ Ɩsɔ Tɔm taa. Ḿpʋ́ɣʋ́ Ɩsekiyasɩ sǝlǝmǝna-wɛ sɩ:
Haɩ, tá cɔsɔnaa Ɩsɔ Tacaa, wii mpa pa kaasǝɣɩ pa tɩ na lotu kʋlʋmtʋ sɩ pá nyɩ nyá luɣu nyǝntʋ tɔ. Paa pa ta la tɩ taɣanʋɣʋ kɔtaɣa.
Ɩlɛna Tacaa mʋ Ɩsekiyasɩ sǝlǝmʋɣʋ, na ɩ́ yele pa ŋkpaŋʋɣʋ hɔm.
Ḿpʋ́ɣʋ́ Ɩsɛɣɛlɩ nyǝ́ma caɣa Yosalɛm kɛ kʋyɛɛŋ naatosompɔɣɔlaɣa, na pá tɔkɩ kʋkʋsʋm fɛɩ potopotonaa acima na laŋhʋlʋmlɛ. Na Lefii nyǝ́ma na kɔtǝlaa pa saŋ Tacaa kɛ paa kʋyakʋ ŋku na cǝmǝŋ haŋaa.
Ɩlɛna Ɩsekiyasɩ kpaasɩ Lefii nyǝ́ma mpa pa lakɩ Tacaa tǝmlɛ na luɣu kʋlʋmʋɣʋ tɔ pa apalʋtʋ. Kʋyɛɛŋ naatosompɔɣɔlaɣa tǝcu kɛ́ yǝlaa tɔkaɣa acima tɔɣɔnaɣa, na pá lakɩ nɔɣɔ kʋlʋmaɣa kpɛntʋɣʋ kɔtasɩ na pá saŋ pa caanaa Ɩsɔ Tacaa na yontu.
Ḿpʋ́ɣʋ́ samaa maɣasaa sɩ pá sɔɔsɩ acima kʋyɛɛŋ kɛ naatosompɔɣɔlaɣa tɔtɔ. Na pá la mpʋ na laŋhʋlʋmlɛ.
Mpi tɔ, Ɩsekiyasɩ ka cɛla samaa kɛ latǝcɛnaa iyaɣa (1000), na heeŋ kɛ iyisi naatosompɔɣɔlaɣa (7000). Na kʋpaɣalaa náá cɛlɛ-ɩ latǝcɛnaa iyaɣa (1000) na heeŋ kɛ iyisi naanʋwa (10000). Pǝlɛ pǝ paasi kɔtǝlaa tuutuuma lapa nyɔɔŋ tɔɔ asilima kɛɛlʋɣʋ kɔtaɣa.
Yǝlaa tǝna laŋa ka hɛɛna, paa Yuta nyǝ́ma, na kɔtǝlaa na Lefii nyǝ́ma. Halǝna pǝ́ kpɛŋna Ɩsɛɣɛlɩ tɛtʋ ilim ntɔɣɔŋ tɔɔ nyǝ́ma mpa paa kɔma acima tɔɔ tɔ. Na mpa pa tɛma Yuta taa kɛ́ caɣaʋ tɔ.
Yosalɛm taa yǝlaa laŋhʋlʋmlɛ ka wɛna tǝ mpaa kɛ́. Mpi tɔ, pǝ kpaɣaʋ Ɩsɛɣɛlɩ wulaʋ Tafiiti pǝyalʋ Salʋmɔŋ pɔɔlɛ taa, na pǝ́ kɔɔ waatʋ ɩnɩ tɔ. Pa ta tɔɣɔta acima anɩ a taka kɛ́ ɩcatɛ taa.
Pǝ tɛma ɩlɛna Lefii kɔtǝlaa kʋlɩ na pá wiina Ɩsɔ sɩ: Kooli samaa kɛ kʋpantʋ. Ḿpʋ́ɣʋ́ Ɩsɔ nɩɩ pa kʋsǝlǝmʋtʋ na ɩ́ mʋ pa nɔɔsɩ kɛ ɩ tǝcaɣalɛ taa.
Waatʋ wei acima tɛma, ɩlɛna Ɩsɛɣɛlɩ nyǝ́ma tǝna cɔɔ Yuta acalɛɛ taa. Na pá yɔkɩ pɛɛ kʋlalaana, na pá sɛtɩ pǝ tesikasɩ, na pá yɔkɩ cefelinaa tǝkɔtǝlɛnaa. Na pá la mpʋ tɔtɔɣɔ Yuta tɛtʋ tǝna taa. Na Pɛncamɛɛ na Ɩfǝlayim na Manasee pa kpeka taa. Ɩlɛna paa wei ɩ́ mǝlɩ ɩ tɛ.
Ḿpʋ́ɣʋ́ Ɩsekiyasɩ faɣa kɔtǝlaa na Lefii nyǝ́ma kɛ kpeka. Na ɩ́ tʋ́ paa wei kɛ́ ɩ tǝmlɛ kɛ Ɩsɔ tǝsɛɛlɛ taa. Pa tǝmlɛ ntɛ́ sɩ pá paasǝna kɔtasɩ nsi kɔkɔ lusa sɩ tǝna tɔ. Na nɔɣɔ kʋlʋmaɣa kpɛntʋɣʋ nyǝnsɩ na yontu na Tacaa samtʋ.
Ḿpʋ́ɣʋ́ wulaʋ lǝsa ɩ maɣamaɣa ɩ liɣitee taa, na ɩ́ yana tanaŋ na taanaɣa kɔtasɩ nsi kɔkɔ lusa sɩ tǝna tɔ sɩ wontu. Na pǝ́ kpɛnna kʋyakʋ kʋhɛɛsʋɣʋ wule kɔtasɩ. Na ɩsɔtʋ kʋyakʋ kancaalaɣa nyǝŋkʋ nyǝnsɩ, na acima lɛnna nyǝnsɩ, ɩsɩɩ pa kɛɛsʋɣʋ Tacaa kiiu taa tɔ.
Ɩlɛna wulaʋ tɔ́ Yosalɛm yǝlaa tǝna sɩ: Ɩ́ cɛla kɔtǝlaa na Lefii nyǝ́ma kɛ pa paa nyǝm. Ɩlɛna pɛlɛ pá ha pa tǝɣɩ pa tǝma taa, ɩsɩɩ pa kɛɛsʋɣʋ Tacaa kiiu taa tɔ.
Wulaʋ heela-wɛɣɛ mpʋ, ɩlɛna Ɩsɛɣɛlɩ nyǝ́ma tuutuuma kɔna pa kʋhalǝm kancaalaɣa kʋlʋlʋm, na sʋlʋm, na nim, na tɩɩŋ nim, na tɔɣɔnasɩ lɛnsǝnaa, na pa hɔɣɔlǝŋ naanʋwa taa kʋlʋmʋɣʋ.
Ḿpʋ́ɣʋ́ Yuta acalɛɛ lɛnna na Ɩsɛɣɛlɩ nyǝ́ma tɔtɔ, ná pona pa kʋwɛnam hɔɣɔlǝŋ naanʋwa taa kʋlʋmǝŋ. Paa naaŋ, paa heeŋ, paa kʋcɔɔŋ wei pa ha pa Ɩsɔ Tacaa tɔ. Na pá kaa huwa anaamnaa kɛ waanɩ waanɩ.
Ɩsɔtʋ tooso nyǝŋ taa kɛ́ pa caalaa, na pá tɛ́ naatosompɔɣɔlaɣa nyǝŋ taa.
Ɩsekiyasɩ na kʋpaɣalaa pa polaa na pá ná mpi yǝlaa kɔnaa tɔ. Ɩlɛna pá sɛɛ Ɩsɛɣɛlɩ Ɩsɔ Tacaa na ɩ yǝlaa.
Ḿpʋ́ɣʋ́ wulaʋ pɔɔsa kɔtǝlaa na Lefii nyǝ́ma kɛ kʋcɔɔŋ ɩnɩ ɩ tɔm.
Ɩlɛna Satɔkɩ lʋlʋɣʋ tʋ kɔtʋlʋ Asaliya cɔ sɩ: Hatoo kʋyaŋku yǝlaa caala kɔnaʋ kɛ pa kʋhalǝm kʋhaʋ tɔ, tɔɣɔnaɣa takɩ-tʋɣʋ. Halǝna pǝ́ kaasɩ sɔsɔm. Pǝ taɣa pʋlʋ, Tacaa koola ɩ yǝlaa kɛ kʋpantʋ kɛ́. Halɩ kʋkaasǝm kaana cǝnɛ.
Ɩlɛna wulaʋ tɔ sɩ: Ɩ́ ŋmá wontu tǝsɩɩlɛ kɛ Ɩsɔ tǝsɛɛlɛ kiŋ. Pa tɛma ŋmaʋ, ɩlɛna
pá pona tǝnaɣa pa kʋcɔɔŋ na hɔɣɔlǝŋ naanʋwa taa kʋlʋmʋɣʋ, na Ɩsɔ nyǝm na pá sɩɩ teu. Na pá kpa Lefii tʋ Konaniya kɛ paasǝnlʋ, ɩ waalɩ tʋ ntɛ́ Simeyi.
Ḿpʋ́ɣʋ́ Ɩsekiyasɩ, na Ɩsɔ tǝsɛɛlɛ nyʋɣʋ tʋ, na kɔtʋlʋ sɔsɔ Asaliya, na Konaniya na Simeyi pa kpa pa waalɩ nyǝ́ma. Mpɛɣɛlɛ Yehiyɛlɩ, na Asasiya, na Nahatɩ, na Asayɛɛlɩ, na Yelimɔtɩ, na Yosapatɩ, na Ɩliyɛlɩ, na Ɩsǝmakiya, na Mahatɩ, na Penaya.
Ḿpʋ́ɣʋ́ pa tʋ́ Lefii tʋ Ɩmǝna pǝyalʋ Kolee wei ɩ taŋaɣa Ɩsɔ tǝsɛɛlɛ ilim tǝlɩɩlɛ nɔnɔɣɔ tɔ sɩ ɩ́ mʋɣɩ kʋcɔɔŋ wei pa lakaɣa Ɩsɔ tɔ, na ɩ́ faɣa katɛ nyǝm na katɛ taa katɛ nyǝm.
Ɩlɛ ɩ waalɩ nyǝ́ma tǝma ntɛ́ sɩ pá tala tɔɣɔnasɩ kɛ pa tɛɛtʋnaa kɛ teu. Paa sɔsaa paa sǝkpema na pǝ́ kɛɛsǝna pa tǝma kpeka kɛ acalɛɛ nna a taa kɔtǝlaa wɛɛ tɔ.
Pǝ taɣa apalaa mpa pa tǝna pa hǝla pa ŋmaawa tɔ pa tike pa talaɣana. Ama na apalʋpiya mpa paa wɛna pɩɩsɩ tooso tooso tɔɣɔ. Na mpa pa kɔŋaɣa pa Ɩsɔ tǝsɛɛlɛ taa kɛ́ paa ɩfemle nte na pá lakɩ Ɩsɔ sɛɛʋ tǝma na pǝ́ kɛɛsǝna pa kpeka tɔɣɔ.
Paa kɛɛsǝna kɔtǝlaa lʋlʋŋ kɛ́ na pá tʋ́ pa hǝla. Na Lefii tʋ wei ɩ́ wɛna pɩɩsɩ hiu, ɩlɛ pa tʋ ɩ nyǝntɛ. Na pǝ́ kɛɛsǝna ɩ tǝmlɛ na ɩ kpekǝle.
Pa na pa lʋlʋŋ nyǝ́ma tǝna hǝla kɛ pa ŋmaakaɣa. Paa alaa, na apalʋpiya, na alʋpiya. Na pa cɔlɔ nyǝ́ma mpa pa pǝsǝɣɩ na pá tɔɣɔ Ɩsɔ kʋcɔɔŋ ɩnɩ tɔ.
Ama pǝ kaasa Alɔŋ lʋlʋɣʋ nyǝ́ma kɔtǝlaa mpa paa wɛ kɔtǝlaa acalɛɛ cɔlɔ cacakǝŋ tɛɛ tɔ. Pɛlɛ paa lǝsa yǝlaa kɛ paa ɩcatɛ nte tǝ taa kɛ́. Na pá talǝɣɩ tɔɣɔnaɣa na Lefii nyǝ́ma mpa pa hǝla pa ŋmaawa tɔ.
Ɩsekiyasɩ tǝŋa tampana kɛ ɩ kawulaɣa tǝna taa kɛ́, na ɩ́ lakɩ kʋpantʋ, na ɩ Ɩsɔ Tacaa laŋlɛ hɛɛna-ɩ.
Waatʋ wei ɩ caala Ɩsɔ tǝsɛɛlɛ na Ɩsɔ sɛɛʋ taɣanʋɣʋ, na ɩ́ hʋ́lǝ́ɣɩ́ yǝlaa sɩ pá tǝŋ Tacaa kiiŋ, na ɩ́ cáálǝ́ɣɩ́ ɩ tɩ sɩ ɩ́ nyɩ Ɩsɔ na lotu kʋlʋmtʋ ɩlɛna Ɩsɔ yele na ɩ́ waakɩ.
Ḿpʋ́ɣʋ́ wulaʋ Ɩsekiyasɩ nɩɩna Ɩsɔ na ɩ́ la teu. Ntɛna Asilii wulaʋ Senakelipi na ɩ yoolaa pá watɩ Yuta koloosi acalɛɛ sɩ pa lɛɛkǝɣɩ-yɛ.
Ɩsekiyasɩ nawa sɩ Senakelipi kɔŋ, na ɩ́ maɣasǝɣɩ sɩ ɩ ka yoona Yosalɛm,
ɩlɛna ɩ́ heeli ɩ yoolaa nyʋɣʋ nyǝ́ma na ɩ taŋlaa sɩ pá tǝkɩ lʋm sɛɛlaa mpa pa wɛ ɩcatɛ waalɩ tɔ. Na pɛlɛ pá mʋ ɩ tɔm ntɩ.
Ḿpʋ́ɣʋ́ samaa kotaa na pá tǝkɩ sɛɛlaa tǝna. Na sɛɛlʋ wei ɩ kpeŋaɣa tɛtʋ tɛɛ lɔɔʋ taa tɔ. Pa lapa ḿpʋ́ɣʋ́ sɩ ye Asilii nyǝ́ma ɩ́ kɔma pá taa hiki lʋm kɛ sɔsɔm.
Ḿpʋ́ɣʋ́ Ɩsekiyasɩ nyɔɔ toŋ, na ɩ́ taɣanɩ ɩcatɛ koloŋa ŋka kaa yɔkaa tɔ. Na ɩ́ ŋmá ka tɔɔ kɛ́ tǝfeŋlenaa. Na ɩ́ ŋmá koluŋa lɛŋka na pǝ taa tɔɔ. Na ɩ́ taɣanɩ Milo. Na ɩ́ lu ŋmantaasɩ na kpalǝŋ kɛ sɔsɔm kɛ Tafiiti tɛ.
Pǝ waalɩ kɛ́ Ɩsekiyasɩ kpa yoolaa nyʋɣʋ nyǝ́ma sɩ pá paasǝna ɩcatɛ. Ɩlɛna Ɩsekiyasɩ koti yǝlaa tǝnaɣa ɩcatɛ patǝma taa, na ɩ́ tasa-wɛɣɛ laɣatʋ sɩ:
Ɩ taa nyá, ɩ́ nyɔɔ toŋ, na ɩ́ kaasɩ mǝ tɩ. Ɩ taa selina Asilii wulaʋ, na ɩ yoolaa tuutuuma. Pɔpɔtʋ fɛɩ leleŋ, tǝ wɛna toŋ na pǝ kǝlɩ-ɩ.
Mpi tɔ, ɩ yoolaa tike kɛ ɩ wɛna. Ama ta Ɩsɔ Tacaa ká yoona tá nɔɣɔ na ɩ́ ya-tʋ. Ḿpʋ́ɣʋ́ wulaʋ tɔm ntɩ tǝ waasa ɩcatɛ yǝlaa tǝna.
Pǝ waalɩ kɛ́ Asilii wulaʋ Senakelipi na ɩ yoolaa pa tama Lakisi ɩcatɛ. Tǝnaɣa Ɩsekiyasɩ kʋsa ɩ yoolaa nyʋɣʋ nyǝ́ma napǝlɩ sɩ pá polo pá pɔɔsɩ Ɩsekiyasɩ na Yuta na Yosalɛm pǝ nyǝ́ma sɩ:
Aweɣe ɩ́ taakɩ, na ɩ́ caɣa Yosalɛm ɩcatɛ taa na táá tama-tɛɣɛ kotaɣa?
Ɩsekiyasɩ puɣusiɣi-mɛ sɩ mǝ Ɩsɔ Tacaa ká lǝsɩ-mɛɣɛ ma niŋ taa tɔ ɩ tʋsǝɣɩ-mɛɣɛ. Ɩsɩɩ nyɔɣɔsɩ na lʋkɔtʋ kʋ mǝ tǝna.
Ntɔŋ Ɩsekiyasɩ ɩnɩ ɩ kʋna tǝkɔtǝlɛnaa na Tacaa kɔtaɣa tǝlatɛnaa, na ɩ́ heeli Yuta na Yosalɛm pǝ nyǝ́ma sɩ pá lakɩ pa kɔtasɩ kɛ kɔtaɣa tǝlatɛ kʋlʋmtǝlɛ tɔɔ, na pá wɔkɩ tulaalʋnaa na?
Ɩ́ tá nyɩ mpi ma na ma yoolaa na ma maɣamaɣa tǝ lapa atɛ yǝlaanaa tɔ taa? Piitimnaa mpɛ pa taa nɔɣɔlʋ tʋɣʋ ta kaɣatɩ-tʋ sɩ tǝ taa tʋ niŋ kɛ pa tɛtʋ tɔɔ.
Ma yoolaa kpiisa tɛtʋnaa mpa tɔ, pa taa nɔɣɔlʋ ɩkɔntɛ ta pǝsɩ na tǝ́ yá tǝ yǝlaa. Ɩlɛ ɩsǝnaɣa mǝ Ɩsɔ ná lakɩ na ɩ́ lǝsɩ-mɛɣɛ ma niŋ taa?
Ɩ́ taa yele na Ɩsekiyasɩ looliɣi na ɩ́ tʋsɩ-mɛɣɛ mpʋ. Ɩ́ taa mʋ ɩ tɔm. Ma lɛlǝɣɩ sɩ tʋɣʋ nakʋlɩ kʋ ta pǝsɩ na kʋ́ ya kʋ piitim yaa kʋ kawulaɣa nyǝ́ma yaa kʋ tɛtʋ kɛ ma cɔsɔnaa niŋ taa, yaa ma nyǝŋ taa. Mpʋ ɩnɩ tɔtɔɣɔ mǝ Ɩsɔ kaa waasɩ-mɛ tɔtɔ.
Ḿpʋ́ɣʋ́ Asilii wulaʋ tillaa tʋʋwa Ɩsɔ Tacaa na ɩ tǝmlɛ tʋ Ɩsekiyasɩ.
Asilii wulaʋ ka ŋmaa lɛɛtǝlɩ kɛ́ na ɩ́ footi Ɩsɛɣɛlɩ Ɩsɔ Tacaa sɩ: Atɛ piitimnaa tɩɩŋ ta pǝsɩ na ɩ́ lǝsɩ ɩ yǝlaa kɛ ma niŋ taa. Mpʋ tɔtɔɣɔ Ɩsekiyasɩ Ɩsɔ kaa pǝsɩ na ɩ́ lǝsɩ ɩ yǝlaa tɔtɔ.
Ḿpʋ́ɣʋ́ Asilii wulaʋ tillaa yɔɣɔtǝna nɔɣɔ sɔsaɣa kɛ Hepǝla tɔm taa sɩ: Mpa pa caɣa Yosalɛm koluŋa tɔɔ tɔ sɔɣɔntʋ ɩ́ kpa-wɛ, na pa apalʋtʋ le. Na ɩ́ lɛɛkɩ ɩcatɛ tǝhɛɛ.
Ɩ yɔɣɔtaɣa Yosalɛm Ɩsɔ kɛ́ ɩsɩɩ ɩ yɔɣɔtʋɣʋ piitimnaa lɛlaa tɩɩŋ wei yǝlaa lupa kulupu tɔ.
Ḿpʋ́ɣʋ́ wulaʋ Ɩsekiyasɩ na Amɔtɩ pǝyalʋ Ɩsayii wei ɩ kɛ́ Ɩsɔ kʋyɔɣɔtʋtʋ tɛlǝsʋlʋ tɔ pa wiina Tacaa sɩ: Waasɩ-tʋ.
Ɩlɛna Ɩsɔ kɔna Silii nyǝ́ma tesikile taa kɛ́ ɩsɔtaa tillu na ɩ́ kʋ́ yoolaa taa yoolaa tǝna na nyʋɣʋ nyǝ́ma. Ɩlɛna Asilii wulaʋ mǝlɩ ɩ tɛtʋ taa na fɛɛlɛ. Ḿpʋ́ɣʋ́ kʋyakʋ nakʋlɩ Asilii wulaʋ sʋʋ ɩ tʋɣʋ kutuluɣu taa, na ɩ piya kʋlʋlasɩ kʋ-ɩ.
Ɩsǝna Tacaa yapa Ɩsekiyasɩ na Yosalɛm yǝlaa kɛ Asilii wulaʋ na kolontunaa lɛlaa niŋ taa tɔɣɔlɛ. Ɩlɛna ɩ́ yele na pá hɛɛsɩ pǝ tǝna pǝ taa.
Ḿpʋ́ɣʋ́ yǝlaa paɣalɛ kɔna Tacaa kɛ kʋhaaŋ, na Yuta wulaʋ Ɩsekiyasɩ kɛ kʋcɔɔŋ. Na piitimnaa mpa pa cɔɔna-wɛ tɔ pá nyaŋna wulaʋ.
Waatʋ ɩnɩ ɩ taa kɛ́ kʋtɔŋ ɩsaɣaʋ nakʋlɩ kʋ kpa Ɩsekiyasɩ. Ɩlɛna ɩ́ wiina Tacaa, na ɩ́lɛ́ ɩ hʋlɩ-ɩ na yaasi nɔɣɔlʋ sɩ ɩ ká waa-ɩ.
Ama Ɩsekiyasɩ ta sa Ɩsɔ kɛ́ kʋpantʋnaa mpɛ pa tɔɔ. Halɩ ɩ hɔma ɩ tǝɣɩ na Tacaa náá mʋ ɩ na Yosalɛm na Yuta nyǝ́ma na pááná.
Ɩlɛna Ɩsekiyasɩ na ɩ yǝlaa pá ná pa wakǝlʋɣʋ. Ɩlɛ Tacaa ta tasa-wɛɣɛ pááná mʋnaʋ kɛ ɩ kawulaɣa waatʋ taa.
Ɩsekiyasɩ ka wɛna kɛ́, pǝ́cɔ́ ɩ hǝtɛ yaawa. Ḿpʋ́ɣʋ́ ɩ́ ŋmá kutuluŋ na ɩ́ sɩɩ pǝ taa kɛ́ liɣitee nyǝɣǝtʋ, na wʋla, na liɣitee pɛɛ, na sɔɔsʋŋ nimnaa, na kpalǝŋ, na liɣitee wontunaa lɛntɩ.
Na ɩ́ ŋmá tɔtɔɣɔ kʋtɔɣɔŋ, na sʋlʋm, na nim, pǝ tǝsɩɩlɛ na kalǝkǝŋ tǝtɔɣɔlɛ na tǝtǝsǝlɛ.
Halǝna ɩ́ ŋmá acalɛɛ, na ɩ́ sɩɩ naaŋ, na heeŋ, na pǝ́ŋ pǝ kalǝkǝŋ. Mpi tɔ, Ɩsɔ ka ha-ɩ wɛnaʋ kɛ tuutuuma kɛ́.
Ɩsekiyasɩ ɩnɩ ɩ kɛɛna Kihɔŋ lʋm sɛɛlʋ wei ɩ wɛ ɩsɔtaa tɔ, na ɩ́ la lɔɔʋ na lʋm kpeŋna ilim tǝtʋlɛ tɔɔ kɛ́ Tafiiti tɛ. Ɩsekiyasɩ waakaɣa ɩ kʋlapǝm taa kɛ́.
Pǝ tɔɔ kɛ́ waatʋ wei Papiloni tɛtʋ tɔkǝlaa kʋsa pa yǝlaa sɩ pá polo pá ná Ɩsekiyasɩ tɛtʋ taa tǝma sɔsɔɔna tɔ, Ɩsɔ yela-ɩ na ɩ́ tǝŋ ɩ luɣu nyǝntʋ sɩ ɩ naakɩ ɩ waalɩ.
Pa kɛɛsa Ɩsekiyasɩ tɔm lɛntɩ kɛ Amɔtɩ pǝyalʋ Ɩsɔ kʋyɔɣɔtʋtʋ tɛlǝsʋlʋ Ɩsayii kʋnanatʋ takǝlaɣa taa, na Yuta na Ɩsɛɣɛlɩ pa awulaa nyǝŋka taa. Ka taa kɛ́ pa kɛɛsǝɣɩ ɩsǝna ɩ tɔntɛ lapa Ɩsɔ kɛ́ teu tɔ.
Waatʋ wei Ɩsekiyasɩ sǝpa, ɩlɛna pá pimi-ɩ Tafiiti lʋlʋɣʋ nyǝ́ma pǝlaaʋ hɔɣɔlʋɣʋ ɩsɔtaa nyǝŋkʋ*fa* taa. Ɩlɛna Yosalɛm nyǝ́ma la ɩ lǝyaɣa na pá yɔɔlǝna-ɩ. Na ɩ pǝyalʋ Manasee lɛɛtɩ ɩ lonte taa.
Manasee lʋlʋɣʋ pɩɩsɩ naanʋwa na naalɛ nyǝŋka taa kɛ́ ɩ pǝsa Yuta wulaʋ. Ɩlɛna ɩ́ tɔɣɔ pɩɩsɩ nɩɩlɛ na naanʋwa na kakpasɩ (55) kɛ Yosalɛm taa.
Ḿpʋ́ɣʋ́ ɩ lapa mpi pǝ ta maɣa Tacaa tɔ. Ɩ kɛɛna piitimnaa mpa Ɩsɔ ka tɔɣɔnaa na pǝ́ fɛɛ-wɛ tɔ pa lakasɩ ɩsaɣasɩ.
Halǝna ɩ́ taɣanɩ ŋmaʋ kɛ tǝkɔtǝlɛnaa mpa ɩ caa Ɩsekiyasɩ naa yɔkaa tɔ. Na tɩɩŋ wei pa yaa sɩ Paalǝnaa tɔ ɩ tǝlaalɛnaa, na ɩ́ saakɩ tesika kʋlalaaɣa na ɩ́ luŋiɣi ɩsɔtʋlʋŋasɩ.
Na ɩ́ ŋmá tǝlaalɛnaa lɛmpa kɛ Yosalɛm Ɩsɔ tǝsɛɛlɛ nte Tacaa ka tɔma sɩ ɩnɩ ɩ ka caɣa tǝ taa kɛ́ tam tɔ.
Na ɩ́ siki ɩsɔtʋlʋŋasɩ tǝlaalɛnaa kɛ Ɩsɔ tǝsɛɛlɛ taasɩ naalɛ tɔɔ.
Halǝna Manasee wɔ́ ɩ piya kɛ kɔkɔ kɛ tʋɣʋ Hinom tɛtɛkǝlɛ taa. Na ɩ́ lakɩ tɩɩtʋ na topotopo pǝ tǝma anɩ a tǝna, na ɩ́ sʋsɩ kɔɣɔnaŋ. Mpi pǝ ta maɣa Tacaa tɔɣɔ ɩ lakaɣa tam. Ɩlɛna pǝ kpa Ɩsɔ kɛ pááná.
Na ɩ́ saakɩ tʋɣʋ na ɩ́ sɩɩ Ɩsɔ tǝsɛɛlɛ taa. Pǝyele Tacaa ka tɛma Tafiiti na ɩ pǝyalʋ Salʋmɔŋ kɛ heeluɣu sɩ: Yosalɛm ɩcatɛ nte ma lǝsa Ɩsɛɣɛlɩ kpeka tǝna taa tɔ tǝ Ɩsɔ tǝsɛɛlɛ taa kɛ́ maa caɣa tam kɛ́ ma yǝlaa hɛkʋ.
Ye Ɩsɛɣɛlɩ yǝlaa tɔkǝɣɩ ma kʋsǝsɩɩtʋ na ma kiiŋ wei Moisi hʋla-wɛ tɔ, ma kaa yele na pá tɔɣɔnɩ-wɛɣɛ tɛtʋ nti ma hawa pa cɔsɔnaa tɔ tǝ taa.
Ama Manasee ná yelaa kɛ́ na Yuta na Yosalɛm yǝlaa ɩsaɣatʋ kǝlɩ ɩsɩɩ piitimnaa mpa Tacaa kpiisaa na pǝ́ fɛɛ mpɛ tɔ.
Ḿpʋ́ɣʋ́ Tacaa yɔɣɔtǝna wulaʋ na ɩ yǝlaa. Ama pa taa nɔɣɔlʋ ta ke ŋkpaŋʋɣʋ.
Kɛna ɩ́ yele na Asilii wulaʋ yoolaa nyʋɣʋ nyǝ́ma kɔɔ, na pá kpa Manasee na pá tʋ ɩ nɔɣɔ taa kɛ́ ŋkpasɩ, na pá hɔkɔ-ɩ alukpala kɛ teu, na pá tɛɛna Papiloni.
Mpʋɣʋlɛ Manasee laŋlɛ wakǝlaa na ɩ́ pasa ɩ tǝɣɩ sɔsɔm na ɩ́ wiina ɩ caanaa Ɩsɔ Tacaa sɩ:
Nyǝnɩ ma pǝtɔɔtǝlɛ. Ɩlɛna Ɩsɔ mʋ ɩ kʋsǝlǝmʋtʋ na ɩ́ mǝŋna-ɩ Yosalɛm kɛ ɩ kawulaɣa taa. Pǝ kpaɣaʋ waatʋ ɩnɩ tɔɣɔ Manasee cɛkǝnaa sɩ Tacaa tike ntɛ́ Ɩsɔ.
Pǝlɛ pǝ waalɩ kɛ́ Manasee ŋmawa koluŋa kʋkʋlaɣa kɛ Tafiiti tɛ na ɩcatɛ waalɩ tɔɔ. Na ká tǝŋna Kihɔŋ lʋm sɛɛlʋ ilim tǝtʋlɛ tɔɔ, na ká malɩ Setǝlɔŋ tɛtɛkǝlɛ na Ofɛlɩ, halǝna tiina nɔnɔɣɔ. Ḿpʋ́ɣʋ́ ɩ sɩɩ yoolaa sɔsaa kɛ Yuta koloosi acalɛɛ taa.
Na ɩ́ lǝsɩ tʋɣʋ Kʋsaakʋɣʋ ŋku ɩ ka sika Ɩsɔ tǝsɛɛlɛ taa tɔ. Na ɩ́ yɔkɩ cefelinaa tǝkɔtǝlɛnaa mpa ɩ ka ŋmawa Ɩsɔ tǝsɛɛlɛ pulaɣa tɔɔ na Yosalɛm tɔ, na ɩ́ lɔ pǝ hɔɣɔlǝŋ kɛ ɩcatɛ waalɩ.
Ɩlɛna ɩ́ ŋmá Tacaa kɛ kɔtaɣa tǝlatɛ, na ɩ́ lá nɔɣɔ kʋlʋmaɣa kpɛntʋɣʋ na samtʋ pǝ kɔtasɩ. Na ɩ́ tɔ́ Yuta nyǝ́ma sɩ: Ɩ́ sɛɛ Ɩsɛɣɛlɩ Ɩsɔ Tacaa.
Paa na mpʋ tɔ, yǝlaa lakaɣa Ɩsɔ Tacaa tike kɛ kɔtasɩ kɛ tǝkɔtǝlɛnaa lɛlaa taa kɛ́ tɛtʋ taa.
Pa kɛɛsa Manasee tɔm lɛntɩ kɛ Ɩsɛɣɛlɩ awulaa tǝna takǝlaɣa taa. Paa sǝlǝmʋɣʋ ŋku ɩ sǝlǝma Ɩsɔ na tɔmnaa mpa Ɩsɛɣɛlɩ Ɩsɔ Tacaa heela Ɩsɔ kʋyɔɣɔtʋtʋ tɛlǝsʋlʋ na pá heeli-ɩ tɔ.
Paa ɩsǝna Ɩsɔ mʋwa ɩ kʋsǝlǝmʋtʋ tɔ, na ɩ ɩsaɣatʋ tɔm. Na ɩsǝna ɩ ŋmawa cefelinaa tǝkɔtǝlɛnaa na ɩ́ siki pǝ lɛɛsǝŋ tɔ. Na ɩsǝna ɩ nawa ɩ maɣamaɣa ɩ ɩsaɣatʋ tɔ, pa kɛɛsa pǝ tǝnaɣa Hosayi tǝma takǝlaɣa taa.
Manasee sǝpa, ɩlɛna pá pimi-ɩ ɩ maɣamaɣa ɩ tɛ. Ɩlɛna ɩ pǝyalʋ Amɔŋ lɛɛtɩ ɩ lonte taa.
Amɔŋ lʋlʋɣʋ pɩɩsɩ hiu na naalɛ nyǝŋka taa kɛ́, ɩ pǝsa Yuta wulaʋ kɛ pɩɩsɩ naalɛɣɛ Yosalɛm.
Na ɩ́ lá mpi pǝ ta maɣa Tacaa tɔ, ɩsɩɩ ɩ caa Manasee. Ɩ laa ɩ caa tɩɩŋ.
Pǝyele ɩ ta na sɩ ɩ wakǝlǝna Tacaa ɩsɩɩ ɩ caa ka naʋ ɩ́lɛ́ ɩ ɩsaɣatʋ tɔ. Halɩ ɩnɩ ɩ nyǝntʋ tɛɛ ɩlɛɣɛ.
Ḿpʋ́ɣʋ́ wulaʋ Amɔŋ waalɩ nyǝ́ma kʋla ɩ tɔɔ na pá kʋ-ɩ ɩ tǝyaɣa taa.
Ama Yuta nyǝ́ma kʋwa mpa pa kʋ-ɩ mpʋ tɔ. Ɩlɛna pá lɛɛtɩ ɩ pǝyalʋ Sosiyasɩ kɛ ɩ lonte.
Sosiyasɩ lʋlʋɣʋ pɩɩsɩ pǝlefɛɩ naanʋwa nyǝŋka taa kɛ́, ɩ pǝsa Yuta wulaʋ. Yosalɛm taa kɛ́ ɩ caɣa pɩɩsɩ hiu na naanʋwa na kʋlʋmaɣa.
Ḿpʋ́ɣʋ́ ɩ lapa mpi pǝ maɣa Tacaa tɔ. Ɩ tɔma teitei kɛ́ ɩsɩɩ ɩ lɔŋcɛ Tafiiti, ɩ ta lɩɩ ɩ ɩkpatɛ taa.
Ɩ kawulaɣa pǝnaɣa pǝlefɛɩ naanʋwa nyǝŋka taa tɔ, na ɩ́ tɔŋa ɩfepu kɛ́. Waatʋ ɩnɩ ɩ taa kɛ́ ɩ caala ɩ lɔŋcɛ Tafiiti Ɩsɔ luɣu nyǝntʋ kɛ pɛɛkʋɣʋ. Pɩɩsɩ liɣiti tɛɛwa, ɩlɛna ɩ́ sʋʋ cefelinaa tǝkɔtǝlɛnaa na pǝ tɩɩŋ na pǝ tesikasɩ kɛ kpiisuɣu kɛ Yosalɛm na Yuta pǝ taa.
Pa yɔka tʋɣʋ Paalɩ tǝkɔtǝlɛnaa kɛ ɩ ɩsɛntaa na pǝ tulaalʋ tǝwɔtɛ nte tǝ wɛ pǝ tɔɔ tɔ. Na pá sɛtɩ tesikasɩ na pá wakǝlɩ tɩɩŋ waanɩ waanɩ tǝnaŋnaŋ. Na pǝ́ pǝsɩ mʋlʋm na pá pǝlɩ ɩ laalaa pǝlaaŋ tɔɔ.
Na pá wɔ tɩɩŋ kɔtǝlaa mʋwa kɛ pa kɔtasɩ tǝlatɛnaa tɔɔ. Ɩsǝna Sosiyasɩ taɣana Yuta na Yosalɛm tɔɣɔlɛ.
Pǝlɛ pǝ waalɩ kɛ́ Sosiyasɩ cɔɔwa Manasee, na Ɩfǝlayim, na Simiyɔŋ, na Nɛfǝtali pǝ kpeka taa, na pǝ cɔlɔ hɔɣɔlǝŋ taa.
Na ɩ́ yɔkɩ tǝlaalɛnaa na tulaalʋnaa tǝwɔtɛ kɛ Ɩsɛɣɛlɩ kpeka tǝna taa. Na ɩ́ faɣa tesikasɩ na tɩɩŋ kɛ hɔɣɔlasɩ. Ɩlɛna ɩ́ mǝlɩ Yosalɛm.
Ḿpʋ́ɣʋ́ Sosiyasɩ kawulaɣa pǝnaɣa pǝlefɛɩ hiu nyǝŋka, kʋyakʋ nakʋlɩ, Sosiyasɩ tɔŋna Yuta tɛtʋ Ɩsɔ sɛɛʋ na Ɩsɔ tǝsɛɛlɛ kɛ taɣanʋɣʋ. Ɩlɛna ɩ́ tɔ́ Asaliya pǝyalʋ Safaŋ, na ɩcatɛ paasǝnlʋ Maaseya, na wulaʋ tɔm yɔɣɔtʋlʋ Yowakasɩ pǝyalʋ Yowa sɩ: Ɩ́ polo ɩ́ taɣanɩ ma Ɩsɔ Tacaa tǝsɛɛlɛ ŋmaʋ.
Ḿpʋ́ɣʋ́ apalaa mpɛ pa pona kɔtʋlʋ sɔsɔ Hilikiya kɛ Ɩsɔ tǝsɛɛlɛ liɣitee nna Lefii nyǝ́ma taŋlaa ka mʋwa Manasee, na Ɩfǝlayim, na Ɩsɛɣɛlɩ kpeka lɛnna, na Yuta na Yosalɛm nyǝ́ma pa kiŋ tɔ.
Ɩlɛna pɛlɛ pa cɛlɛ-yɛɣɛ tǝma nyʋɣʋ nyǝ́ma mpa pa paasaɣana Ɩsɔ tǝsɛɛlɛ taɣanʋɣʋ tɔ sɩ: Ɩ́ yana pɛɛ, na lɔtasɩ. Na ɩ́ fɛlɩ ŋmalaa, na kantaa, na tǝma lataa. Na pá ŋmana kutuluŋ lɛlǝŋ wei Yuta awulaa ka yelaa na ɩ́ hoti tɔ.
<range>
Lefii tʋ Melali lʋlʋɣʋ nyǝ́ma Yahatɩ, na Opatiya, na Kehatɩ lʋlʋɣʋ nyǝ́ma Sakalɩ, na Mesulam, pa paasaɣanana tǝma nyǝ́ma, na pá lakɩ pa tǝma kɛ teu. Lefii nyǝ́ma lɛlaa mpa paa nyǝ́ma cǝmǝŋ mapʋ tɔ,
pɛlɛ pa makaɣana mpaaʋ wontu na sǝɣǝllaa tɔŋna. Na pa taa lɛlaa náá paasǝɣǝna pa tǝma waanɩ waanɩ lataa. Na takǝlasɩ ŋmaaʋ na tǝma taɣanʋɣʋ na nɔnɔɔsɩ taŋʋɣʋ.
Waatʋ wei pa kpakaɣaa liɣitee nna paa sɩɩwa atakaa taa kɛ́ Ɩsɔ tǝsɛɛlɛ taa tɔ. Ɩlɛna kɔtʋlʋ Hilikiya maɣana Tacaa kiiu ŋku ɩ ka heela Moisi na ɩ́ ŋmaa tɔ kʋ takǝlasɩ.
Ḿpʋ́ɣʋ́ ɩ heela takǝlasɩ ŋmaalʋ Safaŋ kɛ ka tɔm na ɩ́ cɛlɛ-ɩ kɛ́.
Safaŋ ná pona-kɛɣɛ wulaʋ, ɩlɛna ɩ́ kɛɛsǝna ɩ́ tǝma tɔm sɩ: Nyá tǝmlɛ nyǝ́ma tɛma tǝma wena n ka hʋla-wɛ tɔɣɔ lapʋ.
Na kɔtǝlaa ná koosa Ɩsɔ tǝsɛɛlɛ atakaa liɣitee na pá cɛla tǝma nyʋɣʋ nyǝ́ma na tǝma lataa.
Ɩlɛna Safaŋ tasa sɩ: Halɩ kɔtʋlʋ sɔsɔ Hilikiya cɛla-m takǝlaɣa. Ḿpʋ́ɣʋ́ Safaŋ naala-kɛɣɛ kalʋɣʋ kɛ wulaʋ.
Waatʋ wei wulaʋ nɩɩ kiiu takǝlaɣa ŋkɛ ka tɔm, ɩlɛna ɩ laŋlɛ wakǝlɩ na ɩ́ cǝlɩ ɩ wontu.
Ḿpʋ́ɣʋ́ ɩ yaa Hilikiya, na Safaŋ pǝyalʋ Ahikam, na Mika pǝyalʋ Apǝtɔŋ, na takǝlasɩ ŋmaalʋ Safaŋ, na ɩ waalɩ nyǝ́ma taa lɛlʋ Asaya na ɩ́ tɔ-wɛ sɩ:
Ɩ́ polo ɩ́ pɔɔsɩ Tacaa kɛ ma na Ɩsɛɣɛlɩ kakaasaɣa na Yuta yǝlaa tá tɔm, na takǝlaɣa ŋka tǝ hika ɩsǝntɔ tɔ kɛlɛ ka tɔm tɔtɔ. Mpi tɔ, tá cɔsɔnaa taa tɔkɩ kʋsǝsɩɩtʋ nti pa ŋmaa ka taa tɔ. Pǝ tɔɔ kɛ́ Tacaa pááná ka huuna-tʋɣʋ sɔsɔm.
Ḿpʋ́ɣʋ́ Hilikiya na ɩ taapalaa pa pola Ɩsɔ kʋyɔɣɔtʋtʋ tɛlǝsʋlʋ alʋnyǝŋ Hulǝta tɛɣɛ Yosalɛm kpekǝle kʋfatɛ taa. Hulǝta paalʋ kɛlɛ Tokehatɩ pǝyalʋ Salum, Hasǝla saalɩ. Salum ɩnɩ ɩ́ paasaɣanana kɔtǝlaa wontu kususuutu. Ḿpʋ́ɣʋ́ apalaa mpɛ pa kɛɛsa pa tɔm kɛ Ɩsɔ kʋyɔɣɔtʋtʋ tɛlǝsʋlʋ.
Ntɛna Hulǝta tɔ-wɛ sɩ: Ɩ́ tɛlǝsɩ wulaʋ sɩ Ɩsɛɣɛlɩ Ɩsɔ Tacaa tɔma sɩ:
Maa yele na mpusi kɔɔ Yosalɛm na yǝlaa pa tɔɔ ɩsɩɩ pa ŋmaaʋ takǝlaɣa kanɛ ka taa tɔ.
Mpi tɔ, Yosalɛm yǝlaa lɔ-m na pá laakɩ tɩɩŋ. Ɩlɛna pa lakasɩ nsɩ sɩ kpa-m pááná. Pǝ tɔɔ kɛ́ ma pááná huuna ɩcatɛ tǝnɛɣɛ sɔsɔm a ta tiita.
Ye pǝ kaasa wulaʋ ɩlɛ, Ɩsɛɣɛlɩ Ɩsɔ Tacaa heeliɣi-ɩ sɩ: Ɩsɩɩ n nɩɩʋ takǝlaɣa ŋkɛ ka taa tɔm kɛ teu, na
nti ma yɔɣɔta Yosalɛm na ɩ yǝlaa pa tɔɔ tɔ. Na ń ná nyá tǝwakǝllɛ, na ń laɣasɩ na ń cǝlɩ nyá wontu na laŋwakǝllɛ na ń pǝlɩ ɩsǝlʋm tɔ, maa mʋ nyá kʋsǝlǝmʋtʋ.
Maa yele na ń sɩ́ sǝm kʋpam, na pá pi-ŋ nyá pǝlaaʋ taa. N kaa na mpusi wei ɩ ká kɔɔ Yosalɛm ɩcatɛ na tǝ yǝlaa tɔɔ tɔ. Ḿpʋ́ɣʋ́ kɔtʋlʋ sɔsɔ Hilikiya na ɩ taapalaa pa polaa na pá heeli ḿpʋ́ɣʋ́ wulaʋ.
Ḿpʋ́ɣʋ́ wulaʋ kota Yuta na Yosalɛm pǝ nyʋɣʋ nyǝ́ma tǝnaɣa ɩ kiŋ kɛ kpakpaa.
Na pá na pa samaa pá polo Ɩsɔ tǝsɛɛlɛ, na kɔtǝlaa, na Lefii nyǝ́ma, na paa yǝlaa mpa. Ɩlɛna wulaʋ kala-wɛɣɛ kiiu takǝlaɣa ŋka pa hiiwa Ɩsɔ tǝsɛɛlɛ tɔ.
Pǝlɛ pǝ waalɩ kɛ́ ɩ sǝŋa ɩ kumte tɔɔ kɛ́ Ɩsɔ tǝsɛɛlɛ taa, na ɩ́ na Tacaa pá pɛɛlɩ nɔɣɔ. Na samaa tisi sɩ mpɛ paa tɔkɩ ɩ kiiŋ na ɩ kʋsɛɣɛsǝtʋ, na ɩ kʋtʋtʋtʋ, na luɣu kʋlʋmʋɣʋ, na lotu kʋlʋmtʋ. Na pá lakɩ pǝ tǝna mpi pa ŋmaa takǝlaɣa ŋkɛ ka taa tɔ.
Ḿpʋ́ɣʋ́ wulaʋ yelaa na pa tǝna mpa pa wɛ Yosalɛm tɔ pá tɔkɩ nɔɣɔ ŋkɛ, na Pɛncamɛɛ kpekǝle nyǝ́ma. Pǝ kpaɣaʋ waatʋ ɩnɩ tɔɣɔ Yosalɛm yǝlaa tǝŋa nɔɣɔ ŋka pá na pa cɔsɔnaa Ɩsɔ pa pɛɛlaa tɔ.
Ɩlɛna Sosiyasɩ kʋ acaalǝtʋ nti yǝlaa lakaɣa Ɩsɛɣɛlɩ tɛtʋ tǝna taa tɔ, na ɩ́ cáálɩ́-wɛ sɩ pá sɛɛ pa Ɩsɔ Tacaa. Mpʋ pǝ tɔɔ kɛ́ pa taa nɔɣɔlʋ ta yele Tacaa tǝŋʋɣʋ, halǝna Sosiyasɩ sǝm.
Ḿpʋ́ɣʋ́ Sosiyasɩ tɔɣɔ Tɛɛʋ acima kɛ ɩsɔtʋ kancaalaɣa nyǝŋ kʋyɛɛŋ naanʋwa na liɣiti nyǝŋkʋ wule, na pá kʋ́ pǝ ɩwɛɛsɩ.
Ɩlɛna ɩ́ tʋ́ kɔtǝlaa kɛ pa tǝma na ɩ́ sɔɔsɩ-wɛɣɛ apalʋtʋ sɩ: Ɩ́ paasǝna Ɩsɔ tǝsɛɛlɛ.
Na ɩ́ heeli Lefii nyǝ́ma mpa pa sɛɣɛsǝɣɩ samaa kɛ kiiŋ na pá lakɩ Tacaa tǝmlɛ tɔ sɩ: Ɩ́ sɩɩ Ɩsɔ atakaa kɛ́ Ɩsɔ tǝsɛɛlɛ nte Ɩsɛɣɛlɩ wulaʋ Tafiiti pǝyalʋ Salʋmɔŋ ŋmawa tɔ tǝ taa. Ɩ́ taa tasa-ɩ hɔɣɔlʋɣʋ. Pǝnɛntɛ ɩ́ paasǝna mǝ Ɩsɔ Tacaa tǝmlɛ, na ɩ yǝlaa Ɩsɛɣɛlɩ nyǝ́ma.
Ɩ́ faɣa mǝ taa ɩsɩɩ mǝ lʋlʋŋ na mǝ tǝmlɛ kpeka wɛʋ tɔ, ɩsɩɩ Tafiiti na ɩ pǝyalʋ Salʋmɔŋ pa kɛɛsʋɣʋ takǝlaɣa taa tɔ.
Na ɩ́ taɣanɩ mǝ yǝlaa kpeka na ɩ́ polo Ɩsɔ tǝsɛɛlɛ taa, na ɩ́ sǝna Ɩsɛɣɛlɩ nyǝ́ma lɛlaa, na pǝ́ kɛɛsǝna ɩsǝna pa faɣa pa lʋlʋŋ tɔ.
Pǝ wɛɛ kɛ́ sɩ ɩ́ la Tɛɛʋ acima kɔtasɩ. Mpʋ tɔ, ɩ́ la nyɔɔŋ tɔɔ asilima kɛɛlʋɣʋ kɔtaɣa, na ɩ́ paasǝna mǝ tɛɛtʋnaa, na acima la teu ɩsɩɩ Tacaa kɛɛsʋɣʋ Moisi tɔ.
Ḿpʋ́ɣʋ́ Sosiyasɩ lǝsa ɩ maɣamaɣa ɩ kalakǝŋ taa kɛ́ ɩwɛɛsɩ na pinasɩ iyisi hiu na naanʋwa (30000) na ɩ́ ha Ɩsɛɣɛlɩ nyǝ́ma mpa paa kotaa tɔ sɩ pá lana Tɛɛʋ acima kɔtasɩ, na naaŋ kɛ iyisi tooso (3000).
Ɩlɛna ɩ waalɩ nyǝ́ma náá ha samaa na kɔtǝlaa na Lefii nyǝ́ma kɛ tɔla tɔtɔ. Na Ɩsɔ tǝsɛɛlɛ paasǝnlaa, Hilikiya, na Sakalɩ, na Yehiyɛlɩ pɛlɛ pá ha kɔtǝlaa kɛ ɩwɛɛsɩ na pinasɩ kɛ iyisi naalɛ na nasǝtoso (2600), na naaŋ kɛ ŋmʋnʋɣʋ na nɩɩnʋwa (300) sɩ pá lana Tɛɛʋ acima kɔtasɩ.
Ɩlɛna Lefii nyʋɣʋ nyǝ́ma Konaniya na ɩ newaa na Semaya na Netaneyɛlɩ na Hasapiya na Yeyiyɛlɩ na Yosapatɩ pɛlɛ pá ha pa tɛɛtʋnaa kɛ ɩwɛɛsɩ na pinasɩ kɛ iyisi kakpasɩ (5000) na naaŋ kɛ nasǝlɛ na nɩɩnʋwa (500).
Ɩsǝna pa taɣana acima tɔɣɔlɔ. Kɔtǝlaa ná sǝŋa pa tǝsǝŋlɛ kɛ́, na Lefii nyǝ́ma kɛ pa kpeka taa ɩsɩɩ wulaʋ ka sɩɩʋ tɔ.
Ɩlɛna pá lɛntɩ ɩwɛɛsɩ na pinasɩ, na pá cɛlǝɣɩ kɔtǝlaa kɛ calǝm na pá pǝlǝɣɩ kɔtaɣa tǝlatɛ tɔɔ. Ɩlɛna Lefii nyǝ́ma náá litiɣi wontu tɔnǝŋ.
Ḿpʋ́ɣʋ́ pa sɩɩ tɔla na a mpaa, ɩlɛna pǝ tɩɩ kǝlǝna latǝcɛnaa mpa pǝ wɛɛ sɩ pá la Tacaa kɛ kɔtaɣa ŋka kɔkɔ lusa ka tǝna tɔ. Na pǝ́ kɛɛsǝna ɩsǝna Ɩsɛɣɛlɩ nyǝ́ma lʋlʋŋ faɣaa tɔɣɔ teitei, ɩsɩɩ pǝ wɛʋ takǝlaɣa ŋka Moisi cɛlaa tɔ ka taa tɔ.
Na pá wɔ Tɛɛʋ acima ɩwɛɛsɩ ɩsɩɩ pa tɩɩ lakɩ tɔ. Pǝ kaasa kɔtasɩ tɔla lɛnna, ɩlɛna pá tǝsɩ-yɛɣɛ tiipee na sǝlǝpanaa yaa wontu lɛntɩ taa. Na pá pona Ɩsɛɣɛlɩ nyǝ́ma tǝnaɣa lɔŋ.
Pǝ waalɩ, ɩlɛna Lefii nyǝ́ma paasǝna kɔtǝlaa na pa maɣamaɣa pa nyǝm. Alɔŋ lʋlʋɣʋ nyǝ́ma kɔtǝlaa wɔkaɣana kɔtaɣa ŋka kɔkɔ lusa ka tǝna tɔ na nim cɔlɔ nim cɔlɔ kɔtasɩ lɛnsǝnaa. Pǝ tɔɔ kɛ́ Lefii nyǝ́ma ná lakaɣa tɔɣɔnaɣa.
Asafɩ lʋlʋɣʋ nyǝ́ma yonyoolaa ná wɛ pa tǝma taa, ɩsɩɩ Tafiiti na Asafɩ paa sɛɣɛsʋɣʋ tɔ. Na wulaʋ laɣatʋ tasǝlaa Hemaŋ na Yetutuŋ na nɔnɔɔsɩ taŋlaa kɛ pa nyǝna taa. Pa taa nɔɣɔlʋ ta kʋlɩ. Mpi tɔ, Lefii nyǝ́ma lɛlaa lakaɣa pɛlɛɣɛ tɔɣɔnaɣa tɔtɔɣɔ.
Ɩsǝna pa taɣana Tacaa acima kɛ kʋyakʋ ŋkʋ tɔɣɔlɛ. A tɔɣɔʋ na a kɔtasɩ lapʋ lapa teitei kɛ́ ɩsɩɩ Sosiyasɩ sɩɩʋ tɔ.
Tɛɛʋ acima anɩ ɩ waalɩ kɛ́ Ɩsɛɣɛlɩ nyǝ́ma kotilaa tǝna tɔɣɔ kʋkʋsʋm fɛɩ potopotonaa acima kɛ kʋyɛɛŋ naatosompɔɣɔlaɣa.
Too pǝ kpaɣaʋ Ɩsɔ kʋyɔɣɔtʋtʋ tɛlǝsʋlʋ Samiyɛɛlɩ waatʋ tɔ, Ɩsɛɣɛlɩ wulaʋ nɔɣɔlʋ ɩ ta taɣanǝta acima ɩsɩɩ kɔtǝlaa na Lefii nyǝ́ma na Yosalɛm na Yuta nyǝ́ma na Ɩsɛɣɛlɩ nyǝ́ma lɛlaa sǝnaʋ Sosiyasɩ na pá lá tɔ.
Sosiyasɩ kawulaɣa pǝnaɣa pǝlefɛɩ hiu nyǝŋka taa kɛ́ pa tɔɣɔ Tɛɛʋ acima anɩ.
Ḿpʋ́ɣʋ́ waatʋ nɔɣɔlʋ Sosiyasɩ tɛma Ɩsɔ tǝsɛɛlɛ taɣanʋɣʋ. Ɩlɛna Icipiti wulaʋ Neko kpaɣa ɩ yoolaa na ɩ́ tǝŋna Kaakemisi kɛ Ɩfǝlatɩ pɔɣɔ tɔɔ na pá polo yoou. Ntɛna Sosiyasɩ maɣasɩ ɩsɩɩ ɩ́ kaɣatɩ-wɛ.
Ɩlɛna Neko tili na ɩ́ pɔɔsɩ Yuta wulaʋ sɩ: N taŋǝɣɩ-m suwe? Pǝ taɣa nyaɣa ma kɔŋ yoonaʋ. Ama ma kolontu lɛlʋ kɛ́. Halɩ Ɩsɔ heela-m sɩ má la tǝcaʋ. Mpʋ tɔ, Ɩsɔ wɛ ma waalɩ kɛ́. Ye n kaɣata-m ɩ ká kʋ-ŋ.
Paa na mpʋ Sosiyasɩ ta nɩɩ. Pǝ́cɔ́ Ɩsɔ maɣamaɣa heelina-ɩ tɔm ntɩ. Ḿpʋ́ɣʋ́ Sosiyasɩ yʋsa ɩ tɩ na ɩ polo Mekito tɛtɛkǝlɛ taa sɩ pá yoo.
Ɩlɛna nɔɣɔlʋ hiki-ɩ nyǝ́mlɛ kɛ tǝyoole tǝna. Na ɩ́ tɔ́ ɩ tǝmlɛ nyǝ́ma sɩ: Ɩ́ lɩɩna-m ma nɩɩkɩ wʋsasɩ kɛ teu kɛ́.
Na tǝmlɛ nyǝ́ma lǝsɩ-ɩ ɩ kɛɛkɛ taa na pá tʋ-ɩ lɛɛlʋ taa na pá kpeena Yosalɛm na ɩ́ sɩ́ tǝna. Na pa pimi-ɩ ɩ cɔsɔnaa pǝlaaʋ taa na Yuta na Yosalɛm nyǝ́ma wii-i.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Selemii wii-ɩ lǝyaɣa wula. Na pǝ kpaɣa kʋyaŋku na pǝ́ sɩɩna saŋa tɔ yonyoolaa apalʋ nyǝ́ma na alʋ nyǝ́ma yookɩ-tǝɣɩ. Halɩ tǝ wɛ lǝyaɣa wula takǝlaɣa taa.
Sosiyasɩ tɔm lɛntɩ, pǝ kpaɣaʋ tǝ kancaalaɣa na tǝ tǝnaɣa tɔ, tǝ wɛ Ɩsɛɣɛlɩ na Yuta awulaa takǝlaɣa taa. Ka taa kɛ́ pa kɛɛsǝɣɩ ɩsǝna Sosiyasɩ tǝŋa Tacaa kiiŋ kɛ teu tɔ.
<range>
Ḿpʋ́ɣʋ́ Yuta tɛtʋ nyǝ́ma kpawa Sosiyasɩ pǝyalʋ Sowakasɩ kɛ wulaʋ na pá lɛɛtɩ ɩ caa lonte kɛ Yosalɛm taa.
Sowakasɩ lʋlʋɣʋ pɩɩsɩ hiu na tooso nyǝŋka taa kɛ́ ɩ tɔɣɔ kawulaɣa kɛ ɩsɔtʋnaa tooso kɛ Yosalɛm.
Icipiti wulaʋ Neko kʋsa-ɩ kawulaɣa kpelaɣa tɔɔ kɛ́ Yosalɛm, na ɩ́ tʋ́ Yuta nyǝ́ma sɩ pá fɛlɩ-ɩ lampuu kɛ liɣitee nyǝɣǝtʋ kiloonaa iyisi tooso (3000) na wʋla kɛ kiloonaa hiu na naanʋwa.
Pǝ waalɩ kɛ́ pa kpa Sowakasɩ neu Iliyakim kɛ Yosalɛm na Yuta pǝ wulaʋ, na pá laɣasɩ-ɩ hǝtɛ sɩ Sowakim. Ɩlɛna pá tɛɛna ɩ taalʋ Sowakasɩ kɛ Icipiti.
Sowakim lʋlʋɣʋ pɩɩsɩ hiu na kakpasɩ nyǝŋka taa kɛ́ ɩ pǝsa wulaʋ kɛ Yosalɛm taa kɛ́ pɩɩsɩ naanʋwa na kʋlʋm. Ɩ lapa mpi pǝ ta maɣa ɩ Ɩsɔ Tacaa tɔ.
Ḿpʋ́ɣʋ́ Papiloni wulaʋ Nepukanɛsaa na ɩ yoolaa pa wata Yuta tɛtʋ. Na pá kpa Sowakim na pá hɔkɔ-ɩ alukpala kɛ teu na pá tɛɛna-ɩ Papiloni.
Na pá kuu tɔtɔɣɔ Ɩsɔ tǝsɛɛlɛ taa wontunaa paɣalɛ na pá pona Nepukanɛsaa kawulaɣa tǝyaɣa taa kɛ́ Papiloni.
Sowakim tɔm lɛntɩ wɛ Ɩsɛɣɛlɩ na Yuta pǝ awulaa takǝlaɣa taa. Ka taa kɛ́ pa kɛɛsa ɩ acaalǝtʋ lakasɩ nsi sɩ taa ɩ tʋ ɩ tɩ, na mpi pǝ maɣana-ɩ tɔ. Ɩ pǝyalʋ Sowakɛŋ lɛɛtǝna ɩ lonte taa.
Sowakɛŋ lʋlʋɣʋ pɩɩsɩ pǝlefɛɩ naanʋwa*fa* nyǝŋka taa kɛ́ ɩ pǝsa wulaʋ kɛ Yosalɛm kɛ ɩsɔtʋnaa tooso na kʋyɛɛŋ naanʋwa. Ɩ lapa mpi pǝ ta maɣa Tacaa tɔ.
Pǝnaɣa sikaa, ɩlɛna Nepukanɛsaa kuu Sowakɛŋ na Ɩsɔ tǝsɛɛlɛ taa wontu sɔsɔɔntʋ, na ɩ́ pona Papiloni. Ɩlɛna ɩ́ kpa Sowakɛŋ lʋlʋɣʋ tʋ kɛ Yosalɛm na Yuta pǝ wulaʋ.
Setesiyasɩ lʋlʋɣʋ pɩɩsɩ hiu na kʋlʋmaɣa taa kɛ́ ɩ pǝsa Yuta wulaʋ kɛ pɩɩsɩ naanʋwa na kʋlʋmaɣa kɛ Yosalɛm.
Ḿpʋ́ɣʋ́ ɩ lapa mpi pǝ ta maɣa ɩ Ɩsɔ Tacaa tɔ. Halǝna Ɩsɔ yɔɣɔtǝna-ɩ na Ɩsɔ kʋyɔɣɔtʋtʋ tɛlǝsʋlʋ Selemii nɔɣɔ na ɩ́ kisi ɩ ɩsaɣatʋ kɛ naʋ.
Paa na Nepukanɛsaa ká lapa na Setesiyasɩ tuuna Tacaa kɛ ɩ́ na Nepukanɛsaa ɩnɩ pa nɔɣɔ pɛɛlʋɣʋ tɔm taa tɔ, Setesiyasɩ kʋla Nepukanɛsaa tɔɔ na ɩ́ lá laŋkpɩɩsǝŋ na ɩ́ kisi Ɩsɛɣɛlɩ Ɩsɔ Tacaa tɛɛ kɛ́ mǝlʋɣʋ.
Na pǝ́ kpɛŋna kɔtǝlaa nyʋɣʋ nyǝ́ma na samaa, na pá lʋlǝsǝɣɩ ɩsaɣatʋ, na pá lakɩ piitim lɛmpɩ nyǝ́ma acaalǝtʋ tǝna. Na pá pilisi Tacaa Ɩsɔ tǝsɛɛlɛ kɛ Yosalɛm.
Pa cɔsɔnaa Ɩsɔ Tacaa kʋsa tillaa kɛ tɔm paɣalɛ sɩ: Ɩ́ polo ɩ́ yɔɣɔtǝna-wɛ na ma nɔɣɔ.
Ama Ɩsɛɣɛlɩ nyǝ́ma foota-wɛ na pá woŋ Ɩsɔ kʋyɔɣɔtʋtʋ tɛlǝsǝlaa, na pá kisi Ɩsɔ Tɔm. Ɩlɛna Tacaa náá mʋ-wɛ na pááná kɛ katatǝlaɣa, a fɛɩna kɔɔlɛ.
Ɩsɔ yelaa kɛ́ na Papiloni wulaʋ na ɩ yoolaa pa watɩ-wɛ, na ɩ́ tʋ-wɛɣɛ pa niŋ taa na pá kʋ Ɩsɛɣɛlɩ yoolaa. Halɩ pǝ kpɛŋna Ɩsɔ tǝsɛɛlɛ taa, ɩ ta kenti ɩfepiya na pɛɛlaa na apalaa na kʋkpatǝlaa pa taa nɔɣɔlʋ tɔɔ.
Ḿpʋ́ɣʋ́ pa kuu Ɩsɔ tǝsɛɛlɛ wontu sɔsɔɔntʋ na sǝkpetu tǝna, na kpancoou. Na pá kpaɣa wulaʋ na ɩ waalɩ nyǝ́ma pa nyǝm na pá pona pǝ tǝnaɣa Papiloni.
Ɩlɛna pá nyaɣasɩ Ɩsɔ tǝsɛɛlɛ na kawulaɣa tǝyaɣa kɛ kɔkɔ. Na pá yɔkɩ Yosalɛm ɩcatɛ koluŋa na wontu kʋpantʋ.
Mpa yoou kpisaa tɔɣɔ Papiloni wulaʋ kuuwa, na pá pǝsɩ ɩ yomaa, na pǝ kpɛŋna wulaʋ lʋlʋɣʋ nyǝ́ma. Halǝna Pɛɛsɩ nyǝ́ma kɔntɛ.
Ḿpʋ́ɣʋ́ pǝ lapa ɩsɩɩ Tacaa ka heeluɣu Ɩsɔ kʋyɔɣɔtʋtʋ tɛlǝsʋlʋ Selemii kɛ tɔm nti na ɩ kpaalɩ tɔ sɩ: Nɔɣɔlʋ kaa caɣa tɛtʋ taa kɛ́ pɩɩsɩ nɩɩtoso na naanʋwa. Halǝna tǝ hɛɛsʋɣʋ waatʋ tɛ́. Ɩlɛna pǝ́ lɛɛtɩ hɛɛsʋɣʋ waatʋnaa mpa pa taa paasǝna tɔ.
Pɛɛsɩ wulaʋ Silusi kawulaɣa pǝnaɣa kancaalaɣa nyǝŋka taa kɛ́ Tacaa tʋ ɩ taa sɩ ɩ ká yele na tɔm nti Ɩsɔ kʋyɔɣɔtʋtʋ tɛlǝsʋlʋ Selemii ka yɔɣɔtaa tɔ tǝ́ lá. Halǝna ɩ́ tʋ́ Silusi taa sɩ ɩ́ kpaalǝna nɔɣɔ sɔsaɣa kɛ ɩ kawulaɣa tǝna taa, na pá ŋmaa takǝlasɩ taa sɩ:
Pɛɛsɩ wulaʋ yɔɣɔtaa sɩ, ɩsɔtaa Ɩsɔ Tacaa tʋ́ ma niŋ taa kɛ́ tɛtʋ tǝna kawulasɩ. Halǝna ɩ́ tʋ́-m sɩ má ŋma-ɩ Ɩsɔ tǝsɛɛlɛ kɛ Yosalɛm kɛ Yuta tɛtʋ taa. Mǝ tǝna mpa mɛ ɩ́ kɛ́ ɩ yǝlaa tɔ ɩ́ mǝlɩ Yosalɛm. Mǝ Ɩsɔ Tacaa ɩ́ sɩɩ-mɛ.
Ḿpʋ́ɣʋ́ Tacaa tʋ ɩ taa sɩ ɩ yoosiɣi tɔm nti ɩ ka yɔɣɔtǝna Ɩsɔ kʋyɔɣɔtʋtʋ tɛlǝsǝlʋ Selemii nɔɣɔ tɔɣɔ Pɛɛsɩ wulaʋ sɔsɔ Silusi kawulaɣa pǝnaɣa kancaalaɣa nyǝŋka taa. Ɩlɛna Ɩsɔ tʋ Silusi taa sɩ ɩ́ kpaalɩ ɩ kawulaɣa taa na pá ŋmaa takǝlasɩ taa sɩ,
Pɛɛsɩ wulaʋ Silusi yɔɣɔtaa sɩ: Ɩsɔtaa Ɩsɔ Tacaa tʋna ma niŋ taa kɛ́ antulinya tǝna kawulasɩ, na ɩ́ tʋ-m sɩ má taɣanɩ ŋmaʋ kɛ ɩ tǝsɛɛlɛ kɛ Yuta tɛtʋ taa kɛ́ Yosalɛm.
Mǝ taa mpa pa kɛna ɩ yǝlaa taa lɛlaa? Ɩsɔ ɩ́ wɛɛ pʋntʋnaa waalɩ na pá polo Yosalɛm kɛ Yuta na pá ŋmá Tacaa Ɩsɛɣɛlɩ Ɩsɔ kɛ́ tǝyaɣa. Ɩsɔ ɩnɩ ɩ wɛnna Yosalɛm.
Timpi timpi Ɩsɛɣɛlɩ nyǝ́ma wɛɛ tɔ, pǝ́ nyǝ́ma ɩ́ ha-wɛɣɛ liɣitee na wʋla na wontu lɛntɩ na tɔla, na luɣu kʋlʋmʋɣʋ kʋcɔɔŋ na pá pona Yosalɛm na pá taɣanǝna Ɩsɔ tǝsɛɛlɛ kɛ ŋmaʋ.
Ḿpʋ́ɣʋ́ Yuta na Pɛncamɛɛ pǝ lʋlʋŋ nyɔɔŋ nyǝ́ma, na kɔtǝlaa na Lefii nyǝ́ma, na pa tǝna mpa pa taa Tacaa Ɩsɔ ka tʋwa sɩ pá polo Yosalɛm tɔ pa sʋʋ pa tǝɣɩ taɣanʋɣʋ sɩ pa tɛɛkɩ.
Ɩlɛna pa cɔlɔ nyǝ́ma ha-wɛɣɛ nyǝɣǝlʋɣʋ kʋpaŋkʋ na wʋla pǝ wontu, na wontu kʋpantʋ lɛntɩ na tɔla. Ɩsɔ tǝsɛɛlɛ nyǝntʋ nti paa hana luɣu kʋlʋmʋɣʋ tɔ tǝ paasi.
Ḿpʋ́ɣʋ́ wulaʋ sɔsɔ Silusi kota Tacaa kɔtaɣa wontu na ɩ́ mǝlǝna Yosalɛm. Nepukanɛsaa ka kuuna-tǝɣɩ Ɩsɔ tǝsɛɛlɛ na ɩ́ sɩɩ-tǝɣɩ ɩ maɣamaɣa ɩ tʋɣʋ kutuluɣu taa.
Ɩlɛna wulaʋ heeli kpancoou tɔɔ nyǝnlʋ Mitǝletatɩ sɩ: Cɛla wontu ntǝɣɩ Yuta nyʋɣʋ tʋ Sɛɛsepasaa.
Wontunaa mpa ɩ cɛla-ɩ tɔɣɔlɛ wʋla pɛlɛntɛnaa hiu na naanʋwa na liɣitee nyǝɣǝlʋɣʋ nyǝ́ma kɛ iyaɣa (1000), na sɛɛsɩ kɛ pɔɣɔlaɣafɛɩ hiu na naanʋwa.
Na wʋla cɛmsɛnaa kɛ hiu na naanʋwa, na liɣitee nyǝɣǝlʋɣʋ toŋ nyǝŋkʋ cɛmsɛnaa kɛ nasǝlɛ na naanʋwa (410), na wontu lɛntɩ kɛ iyaɣa (1000).
Pǝ kpɛnta wʋla na liɣitee nyǝɣǝlʋɣʋ pǝ wontu kɛ iyisi kakpasɩ na nasǝlɛ (5400). Ḿpʋ́ɣʋ́ Sɛɛsepasaa na lɛlaa pa kpaɣa wontu ntɩ na pá mǝlɩ Yosalɛm.
Yuta tɛtʋ hɔɣɔlʋɣʋ nyǝ́ma mpa wulaʋ Nepukanɛsaa ka kuuwa tɔ pa hǝla ntɔ. Pa taa paɣalɛ mǝlǝna Yosalɛm na Yuta tɛtʋ taa, paa wei kɛ́ ɩ ɩcatɛ taa.
Mpa pa kpaɣa-wɛ na pá mǝlǝna tɔɣɔlɛ Solopapɛɛlɩ, na Yesuwa, na Nehemiya, na Selaya, na Lelaya, na Motokayi, na Pilisaŋ, na Misipaa, na Pikifayi, na Lehum, na Paana. Ɩsɛɣɛlɩ lʋlʋŋ nyǝ́ma na pa yǝlaa hǝla ntɔ.
Palɔsɩ lʋlʋɣʋ nyǝ́ma wɛ iyisi naalɛ na nɩɩnʋwa na nɩɩtoso na naanʋwa na naalɛ (2172).
Sefatiya nyǝ́ma kɛ ŋmʋnʋɣʋ na nɩɩnʋwa na nɩɩtoso na naanʋwa na naalɛ (372).
Ala nyǝ́ma kɛ nasǝtoso na nɩɩnʋwa na nɩɩtoso na naanʋwa na kakpasɩ (775).
Pahatɩ-Mowapʋ nyǝ́ma kɛ iyisi naalɛ na nɩɩnaasa na naanʋwa na naalɛ (2812). Yesuwa na Yowapɩ pa lʋlʋɣʋ nyǝ́ma ntɛ́.
Ɩlam nyǝ́ma kɛ iyaɣa na ŋmʋnʋɣʋ na nɩɩlɛ na naanʋwa na liɣiti (1254).
Satu nyǝ́ma kɛ nasǝnaasa na nɩɩnʋwa na nɩɩlɛ na kakpasɩ (945).
Sakayi nyǝ́ma kɛ nasǝtoso na nɩɩnʋwa na nɩɩtoso (760).
Pani nyǝ́ma kɛ nasǝtoso na nɩɩlɛ na naalɛ (642).
Pepayi nyǝ́ma kɛ nasǝtoso na hiu na tooso (623).
Asǝkatɩ nyǝ́ma kɛ iyaɣa na ŋmʋnʋɣʋ na hiu na naalɛ (1222).
Atonikam nyǝ́ma kɛ iyaɣa na nɩɩtoso na naatoso (666).
Pikifayi nyǝ́ma kɛ iyisi naalɛ na nɩɩlɛ na naanʋwa na naatoso (2056).
Atɛŋ nyǝ́ma kɛ nasǝlɛ na nɩɩlɛ na naanʋwa na liɣiti (454).
Atɛɛ nyǝ́ma kɛ pǝlefɛɩ nɩɩnʋwa. Yehisikiya lʋlʋɣʋ nyǝ́ma ntɛ́.
Pesayi nyǝ́ma kɛ ŋmʋnʋɣʋ na nɩɩnʋwa na hiu na tooso (323).
Yola nyǝ́ma kɛ nɩɩnʋwa na naanʋwa na naalɛ (112).
Hasum nyǝ́ma kɛ ŋmʋnʋɣʋ na hiu na tooso (223).
Kipaa nyǝ́ma kɛ nɩɩnaasa na naanʋwa na kakpasɩ.
Pɛtǝlɛhɛm ɩcatɛ nyǝ́ma kɛ nɩɩnʋwa na hiu na tooso (123).
Netofa ɩcatɛ nyǝ́ma kɛ nɩɩlɛ na naanʋwa na naatoso.
Anatɔtɩ ɩcatɛ nyǝ́ma kɛ pǝlefɛɩ nɩɩnʋwa na hiu na naanʋwa (128).
Asǝmafɛtɩ ɩcatɛ nyǝ́ma kɛ nɩɩlɛ na naalɛ.
Kiliyatɩ-Yeyalim na Kefila na Peelɔtɩ pa acalɛɛ nyǝ́ma kɛ nasǝtoso na nɩɩnʋwa na nɩɩlɛ na tooso (743).
Lama na Kepa pa acalɛɛ nyǝ́ma kɛ nasǝtoso na hiu na kʋlʋm (621).
Mikimasɩ nyǝ́ma kɛ nɩɩnʋwa na hiu na naalɛ (122).
Petɛɛlɩ na Ayi pǝ nyǝ́ma kɛ ŋmʋnʋɣʋ na hiu na tooso (223).
Nepo nyǝ́ma kɛ nɩɩlɛ na naanʋwa na naalɛ.
Makpisi nyǝ́ma kɛ nɩɩnʋwa na nɩɩlɛ na naanʋwa na naatoso (156).
Ɩlam lɛlʋ nyǝ́ma kɛ iyaɣa na ŋmʋnʋɣʋ na nɩɩlɛ na naanʋwa na liɣiti (1254).
Halim nyǝ́ma kɛ ŋmʋnʋɣʋ nɩɩnʋwa na hiu (320).
Lotɩ na Hatitɩ na Ono pǝ nyǝ́ma kɛ nasǝtoso na nɩɩnʋwa na hiu na kakpasɩ (725).
Yeliko ɩcatɛ nyǝ́ma kɛ ŋmʋnʋɣʋ na nɩɩnʋwa na nɩɩlɛ na kakpasɩ (345).
Senaa ɩcatɛ nyǝ́ma kɛ iyisi tooso na nasǝtoso na hiu na naanʋwa (3630).
Kɔtǝlaa kpeka ntɔ. Yesuwa lʋlʋŋ nyǝ́ma Yetaya tɛɛsɩ nyǝ́ma wɛ nasǝnaasa na nɩɩnʋwa na nɩɩtoso na naanʋwa na tooso (973).
Ɩmɛɛ lʋlʋɣʋ nyǝ́ma kɛ iyaɣa na nɩɩlɛ na naanʋwa na naalɛ (1052).
Pasehuu nyǝ́ma kɛ iyaɣa na nasǝlɛ na nɩɩlɛ na naatosompɔɣɔlaɣa (1247).
Halim lʋlʋɣʋ nyǝ́ma kɛ iyaɣa na naanʋwa na naatosompɔɣɔlaɣa (1017).
Lefii nyǝ́ma kpeka ntɔ. Hatafǝya lʋlʋɣʋ nyǝ́ma Yesuwa na Katǝmǝyɛlɩ pɛlɛ pa nyǝ́ma wɛ nɩɩtoso na naanʋwa na liɣiti.
Ɩsɔ tǝsɛɛlɛ yonyoolaa ntɔ. Asafɩ lʋlʋɣʋ nyǝ́ma wɛ pǝlefɛɩ nɩɩnʋwa na hiu na naanʋwa (128).
Ɩsɔ tǝsɛɛlɛ nɔnɔɔsɩ taŋlaa ntɔ. Salum, na Atɛɛ, na Talǝmɔŋ, na Akupi, na Hatita, na Sopayi, pa lʋlʋŋ nyǝ́ma wɛ pɔɣɔlaɣafɛɩ nɩɩnʋwa na nɩɩlɛ (139).
Ɩsɔ tǝsɛɛlɛ taa tǝma lataa sǝkpema lʋlʋŋ nyɔɔŋ nyǝ́ma ntɛ́ Siha, na Hasufa, na Tapawɔtɩ,
na Kelɔsɩ, na Siyaha, na Patɔŋ,
na Lepana, na Hakapa, na Akupi,
na Hakapɩ, na Samlayi, na Hanaŋ,
na Kitɛlɩ, na Kahaa, na Leyaya,
na Lesɛŋ, na Nekota, na Kasam,
na Usa, na Paseyi, na Pesayi,
na Asǝna, na Meunim, na Nefusim,
na Pakǝpuki, na Hakufa, na Haluu,
na Pasilutɩ, na Mehita, na Haasa,
na Paakɔsɩ, na Sisela, na Tema,
na Nesiya, na Hatifa.
Salʋmɔŋ tǝmlɛ lataa lʋlʋɣʋ nyǝ́ma ntɛ́ Sotayi, na Sofelɛtɩ, na Peluta,
na Yaala, na Taakɔŋ, na Kitɛlɩ,
na Sefatiya, na Hatilɩ, na Pokɛlɛtɩ-Hasepayim, na Ami.
Ɩsɔ tǝsɛɛlɛ taa tǝmlɛ lataa sǝkpema na Salʋmɔŋ tǝmlɛ lataa lʋlʋɣʋ nyǝ́ma kpɛnta ŋmʋnʋɣʋ nɩɩnʋwa na nɩɩnaasa na naanʋwa na naalɛ (392).
Mpa pa lɩɩna Papiloni kɛ Tɛlɩ-Mela, na Tɛlɩ-Hasɩ na Kelupɩ, na Ataŋ, na Ɩmɛɛ tɔ pa ta pǝsɩ na pá kɛɛsɩ teu kɛ pa lʋlʋŋ nyǝ́ma na pa cɔsɔnaa tɔm sɩ pǝ́ hʋlɩ sɩ pa kɛ́ Ɩsɛɣɛlɩ nyǝ́ma.
Pa tǝna paa kɛ́ Telaya, na Topiya, na Nekota pa lʋlʋŋ nyǝ́ma kɛ́. Paa wɛ nasǝtoso na nɩɩlɛ na naanʋwa na naalɛ (652).
Kɔtǝlaa lɛlaa ka wɛ kɛ́ ɩsɩɩ mpa pa ta pǝsɩ na pá hʋ́lɩ́ sɩ pa kɛ́ Ɩsɛɣɛlɩ nyǝ́ma tɔ. Mpɛɣɛlɛ Hopaya na Hakɔɔsɩ na Paasilayi. Mpi pǝ tɔɔ pa yaakaɣa kantǝkaɣa nyǝŋ ɩnɛɣɛ mpʋ tɔɣɔlɛ sɩ Ɩ kpaɣa Kalaatɩ tʋ Paasilayi pɛɛlaa taa lɛlʋ.
Paa pɛɛka mpɛ ɩnɩ pa hǝla kɛ kɔtǝlaa nyǝna taa kɛ́ pa ta na. Pǝ tɔɔ kɛ́ pa nyǝna-wɛɣɛ asilima nyǝ́ma na pá kisina-wɛ sɩ pá taa la kɔtǝlaa tǝmlɛ.
Ḿpʋ́ɣʋ́ kʋfǝnɛɛ maɣamaɣa kisina-wɛ sɩ pá taa tɔɣɔ Ɩsɔ kʋhaʋ, halǝna kɔtʋlʋ nɔɣɔlʋ ɩ maɣasɩ wala pee taka nna pa naakǝna Ɩsɔ luɣu nyǝntʋ tɔ na ɩ́ na na pǝ́cɔ́.
Ɩsɛɣɛlɩ nyǝ́ma mpa pa lɩɩna Papiloni tɔ pa kpɛnta iyisi nɩɩlɛ na naalɛ na ŋmʋnʋɣʋ nɩɩnʋwa na nɩɩtoso (42360).
Pa taa kalǝna tǝmlɛ nyǝ́ma apalaa na alaa mpa paa wɛ iyisi naatosompɔɣɔlaɣa na ŋmʋnʋɣʋ na nɩɩnʋwa na hiu na naanʋwa na naatosompɔɣɔlaɣa (7337) tɔ. Pa taa ka wɛ yonyoolaa apalʋ nyǝ́ma na alʋ nyǝ́ma kɛ ŋmʋnʋɣʋ (200).
Na kpaɣanǝŋ kɛ nasǝtoso na nɩɩnʋwa na hiu na naanʋwa na naatoso (736), na kpaɣanǝŋ kʋpǝsǝŋ*fa* kɛ ŋmʋnʋɣʋ na nɩɩlɛ na kakpasɩ (245). wɛ hɛkʋ na hɛkʋ kɛ́. Ɩ ta kɛ́ kpaɣanʋ, pǝcɔ ɩ ta kɛ kpaŋaɣa.
Yooyoonaa kɛ nasǝlɛ na hiu na naanʋwa na kakpasɩ (435), na kpaŋasɩ kɛ iyisi naatoso na nasǝtoso na nɩɩnʋwa na hiu (6720).
Waatʋ wei pa tala Yosalɛm timpi Ɩsɔ tǝsɛɛlɛ wɛɛ tɔ, ɩlɛna lʋlʋŋ nyɔɔŋ nyǝ́ma lɛlaa ha kʋcɔɔŋ na luɣu kʋlʋmʋɣʋ sɩ pá ŋmana Ɩsɔ tǝsɛɛlɛ kɛ tǝ lonte kʋpǝntɛ taa.
Ḿpʋ́ɣʋ́ pa hawa ɩsǝna pa pǝsaa tɔ sɩ pá ŋmana Ɩsɔ tǝsɛɛlɛ. Ɩlɛna pǝ́ lɩɩ wʋla nyǝɣǝtʋ iyisi nɩɩtoso na kʋlʋm (61000), na liɣitee nyǝɣǝtʋ kiloonaa iyisi naalɛ na nasǝlɛ na nɩɩnʋwa (2500). Na pá ha tɔtɔɣɔ kɔtǝlaa capanaa nɩɩnʋwa (100).
Ɩlɛna kɔtǝlaa na Lefii nyǝ́ma na mpa pa sǝŋna Ɩsɔ tǝma tɔ, na yonyoolaa na nɔnɔɔsɩ taŋlaa na Ɩsɔ tǝsɛɛlɛ taa tǝmlɛ lataa sǝkpema caɣa acalɛɛ nna pa ha-wɛ tɔ a taa.
Ḿpʋ́ɣʋ́ pǝ tala ɩsɔtʋ naatosompɔɣɔlaɣa nyǝŋ, ɩlɛna Ɩsɛɣɛlɩ nyǝ́ma tǝna mpa paa mǝla acalɛɛ taa tɔ pá koti nɔɣɔ kʋlʋmaɣa kɛ Yosalɛm.
Ɩlɛna Yosatakɩ pǝyalʋ kɔtʋlʋ Yesuwa, na ɩ tɛɛtʋnaa na kɔtǝlaa lɛlaa, na Selatǝyɛlɩ pǝyalʋ Solopapɛɛlɩ, na ɩ lʋlʋɣʋ nyǝ́ma pa niki Ɩsɔ kɔtaɣa tǝlatɛ kɛ ŋmaʋ sɩ pa lakɩ kɔtasɩ nsi kɔkɔ lusa sɩ tǝna tɔ, ɩsɩɩ pa kɛɛsʋɣʋ Ɩsɔ yʋlʋ Moisi kiiŋ taa tɔ.
Paa na pa cɔlɔ piitimnaa caakaɣa-wɛɣɛ nyaasʋɣʋ tɔ, pa ŋmawa kɔtaɣa tǝlatɛ kɛ tǝ lonte taa na pá lakɩ Tacaa kɛ kɔtasɩ nsi kɔkɔ lusa sɩ tǝna tɔɣɔ tǝ tɔɔ kɛ tanaŋ na taanaɣa.
Pǝ waalɩ kɛ́ pa tɔɣa coka acima ɩsɩɩ paa kɛɛsʋɣʋ tɔ na pá lakɩ kɔtaɣa ŋka kɔkɔ lusa ka tǝna tɔɣɔ tɔm ɩsǝna paa sɩɩwa paa kʋyakʋ ŋku tɔ.
Pǝ kpaɣaʋ waatʋ ɩnɩ tɔɣɔ paa sʋʋ paa kʋyakʋ ŋku kʋ kɔtasɩ lapʋ kɛ tam, na nsi pa lakɩ paa ɩsɔtʋ wei ɩ kancaalaɣa kʋyakʋ tɔ, na Tacaa acima kʋyɛɛŋ nyǝnsɩ, na luɣu kʋlʋmʋɣʋ nyǝnsɩ.
Mpʋ pǝ yelina na pá caalɩ kɔtasɩ nsi kɔkɔ lusa sɩ tǝna tɔɣɔ lapʋ kɛ Tacaa kɛ ɩsɔtʋ naatosompɔɣɔlaɣa nyǝŋ kʋyakʋ kancaalaɣa nyǝŋkʋ wule, na pá ta tɩɩ sɩɩta Ɩsɔ tǝsɛɛlɛ kʋfatɛ kite.
Pǝlɛ pǝ waalɩ kɛ́ pa caa tǝmlɛ nyǝ́ma sɩ pá saakǝɣɩ taasɩ na pɛɛ na pá fɛlɩ-wɛ. Ɩlɛna pá cɛla Sitɔŋ na Tiii nyǝ́ma kɛ tɔɣɔnaɣa na kʋnyɔnyɔɔm na nim sɩ pɛlɛ pá tilina-wɛɣɛ kpeŋkpelasɩ kʋpaŋsɩ na teŋku taa sɩ pǝ́ tala Safaŋ. Pɛɛsɩ wulaʋ sɔsɔ Silusi hana-wɛɣɛ pǝ mpaaʋ.
Ḿpʋ́ɣʋ́ pa mǝla Yosalɛm taa, na pǝnaɣa naalɛ nyǝŋka ɩsɔtʋ naalɛ nyǝŋ siki. Ɩlɛna Selatǝyɛlɩ pǝyalʋ Solopapɛɛlɩ, na Yosatakɩ pǝyalʋ Yesuwa, na ɩ tɛɛtʋnaa kɔtǝlaa lɛlaa, na Lefii nyǝ́ma mpa pa lɩɩna Papiloni tɔ, pa niki tǝmlɛ na pá lǝsɩ Lefii nyǝ́ma mpa pa tala ɩsɩɩ pɩɩsɩ hiu na waalɩ tɔ sɩ pá paasǝna Ɩsɔ tǝsɛɛlɛ ŋmaʋ.
Ḿpʋ́ɣʋ́ Lefii tʋ Yesuwa na ɩ pǝyalaa na ɩ tɛɛtʋnaa, na Hotafiya lʋlʋɣʋ tʋ Katǝmǝyɛlɩ na ɩ pǝyalaa pa kpɛnta nɔɣɔ na pá mʋ Ɩsɔ tǝsɛɛlɛ tǝmlɛ lataa paasǝnaʋ. Na Henatatɩ lʋlʋɣʋ nyǝ́ma Lefii nyǝ́ma sǝna-wɛ.
Waatʋ wei Ɩsɔ tǝsɛɛlɛ ŋmalaa sɩɩ kite, ɩlɛna pá kɔna kɔtǝlaa na pá suu pa kɔtaɣa wontu na Lefii nyǝ́ma mpa pa kɛ́ Asafɩ lʋlʋɣʋ nyǝ́ma tɔ na akantɛɛ na cǝmǝŋ na pá saŋ Tacaa ɩsɩɩ Ɩsɛɣɛlɩ wulaʋ Tafiiti ka sɩɩʋ tɔ.
Ɩlɛna pá saŋ Tacaa na pá pʋɣʋlǝɣɩ-ɩ na pá yooki yontu na pá kaasǝɣɩ tǝma sɩ: Tacaa wɛ teu, na ɩ sɔɔlʋɣʋ kɛ Ɩsɛɣɛlɩ fɛɩ tǝnaɣa. Ḿpʋ́ɣʋ́ samaa ná pʋɣʋla-ɩ tɔtɔ na kawilitasɩ sɔsɔɔnsɩ. Mpi tɔ, pa sɩɩ pa Ɩsɔ tǝsɛɛlɛ kite.
Ḿpʋ́ɣʋ́ kɔtǝlaa na Lefii nyǝ́ma paɣalɛ na lʋlʋŋ nyɔɔŋ nyǝ́ma kʋkpatǝlaa mpa paa nyǝma Ɩsɔ tǝsɛɛlɛ kʋpǝntɛ tɔ pa wiiwa tǝkpoo kɛ saa wei pa tɔŋna kʋfatɛ kite kɛ sɩɩʋ tɔ. Ama lɛlaa ná wilitaɣa kɛ́ na laŋhʋlʋmlɛ sɔsɔɔlɛ.
Halɩ yʋlʋ ɩɩ pǝsǝɣɩ na ɩ́ faɣa lɛlaa laŋhʋlʋmlɛ na kawilitasɩ na lɛlaa wula. Mpi tɔ, pa makaɣa kapusi sɔsɔɔnsɩ kɛ́ na pǝ́ nɩɩkɩ pooluŋ.
Ḿpʋ́ɣʋ́ Ɩsɛɣɛlɩ nyǝ́ma kolontunaa nɩɩwa sɩ, Yuta na Pɛncamɛɛ pǝ nyǝ́ma kɔmna Papiloni, na pá ŋmaakɩ timpi paa sɛɛ Tacaa Ɩsɔ tɔ.
Ɩlɛna pá polo na pá maɣana Solopapɛɛlɩ na lʋlʋŋ nyɔɔŋ nyǝ́ma na pá tɔ-wɛ sɩ: Tá luɣu wɛɛ sɩ tǝ́ sǝna-mɛɣɛ Ɩsɔ tǝsɛɛlɛ ńtɛ́ tǝ ŋmaʋ. Ta maɣamaɣa tǝ sɛɛkaɣa Ɩsɔ kʋlʋm ɩnǝɣɩ na tǝ́ lakɩ-ɩ kɔtasɩ kɛ hatoo kʋyaŋku Asilii wulaʋ Asalatɔŋ kɔna-tʋɣʋ cǝnɛ tɔ.
Ama Solopapɛɛlɩ na Yesuwa na Ɩsɛɣɛlɩ lʋlʋŋ nyɔɔŋ nyǝ́ma lɛlaa pa cɔwa sɩ: Pǝ ta mʋna sɩ ɩ́ sǝna-tʋ na tǝ́ ŋma tá Ɩsɔ kɛ tǝsɛɛlɛ. Ta tike tɩɩ ŋmana-ɩ. Mpi tɔ, pǝ kɛ́ tá Ɩsɔ Tacaa tǝsɛɛlɛ kɛ́. Pɛɛsɩ wulaʋ sɔsɔ Silusi maɣamaɣa ka sɩɩ ḿpʋ́ɣʋ́.
Ḿpʋ́ɣʋ́ kolontunaa mpɛ pa maɣasaa sɩ pa nyaasǝɣɩ Yuta nyǝ́ma na pǝ́ yɔɔlɩ pa apalʋtʋ na pá yele Ɩsɔ tǝsɛɛlɛ ŋmaʋ.
Halǝna pá ha wulaʋ waalɩ nyǝ́ma kɛ liɣitee sɩ pá wakǝlɩ Yuta nyǝ́ma tǝmlɛ kɛ pǝ kpaɣaʋ Pɛɛsɩ wulaʋ Silusi pɔɔlɛ halǝna pǝ tala Taliyusi waatʋ.
Ḿpʋ́ɣʋ́ Yuta nyǝ́ma kolontunaa ŋmaa Atakǝsɛsɛɛ kɛ takǝlaɣa kɛ ɩ kawulaɣa kancaalaɣa waatʋ na pá suu Yosalɛm na Yuta tɛtʋ nyǝ́ma kɛ tɔm.
Ɩlɛna Piselam, na Mitǝletatɩ, na Tapeyɛlɩ, na pa taapalaa pá ŋmaa wulaʋ Atakǝsɛsɛɛ tɔtɔ na Alaamee tɔm taa na tǝ ŋmaatʋ pee.
Ḿpʋ́ɣʋ́ hɔɣɔlʋɣʋ ŋkʋ kʋ kʋfǝnɛɛ Lehum na ɩ takǝlasɩ ŋmaalʋ Simesayi pa ŋmaawa wulaʋ Atakǝsɛsɛɛ tɔtɔɣɔ Yosalɛm tɔm sɩ:
Taɣa hɔɣɔlʋɣʋ kʋfǝnɛɛ Lehum na ɩ waalɩ tʋ Simesayi, na tá taapalaa mpa ta tǝ wɛ Tiŋ, na Afasatakɩ, na Taapɛlɩ na Afalasɩ, na Ɩlɛkɩ, na Papiloni, na Susi, na Teha, na Ɩlam pǝ hɔɣɔlǝŋ taa tɔ.
Na yǝlaa lɛlaa mpa Asilii wulaʋ sɔsɔ lɛlʋ Asǝnapaa ka kpaɣaa na ɩ́ sɩɩ Samalii acalɛɛ taa na Ɩfǝlatɩ pɔɣɔ tɛtʋ kʋkaasǝtʋ nti tǝ wɛna ilim tǝtʋlɛ hɔɣɔlʋɣʋ tɔɔ tɔ na lɛntǝnaa tɔ.
Pa takǝlaɣa ŋkɛ ka taa tɔm ntɛ́ sɩ: Tacaa wulaʋ Atakǝsɛsɛɛ, taɣa nyá tǝmlɛ nyǝ́ma mpa pa wɛna Ɩfǝlatɩ pɔɣɔ kʋteŋ na cǝnɛ tɔɔ tɔ.
Ta heeliɣina-ŋ sɩ Yuta nyǝ́ma mpa pa lɩɩ nyá tɛ tɔ pa tala Yosalɛm cǝnɛ na pa taa wɛɛ sɩ pa taɣanǝɣɩ yǝlaa asaɣaa na tɔɔ kʋllaa ɩcatɛ ntɛɣɛ ŋmaʋ. Halɩ pa tɛma koluŋa kite kɛ taɣanʋɣʋ na pá ŋmaakɩ.
Tacaa, nyɩ teu sɩ ye yǝlaa panɛ pa ŋmá pa ɩcatɛ na tǝ koloosi, ɩcatɛ nyǝma kaa tasa lampuunaa fɛlʋɣʋ na liɣitee kaa wɛɛ kawulaɣa kpancoou taa.
Pǝ tɔɔ kɛ́ ta mpa tǝ lapa nyʋleleŋ na tǝ kɛ́ nyá tǝmlɛ nyǝ́ma tɔ, ye tǝ nyǝnǝɣɩ ɩsǝna paa tʋɣʋna-ŋ tɔ pǝ wɩɩkɩ-tʋ. Ɩlɛ tǝ maɣasǝɣɩ kɛ́ sɩ
ń pɛɛkɩ nyá caanaa takǝlasɩ kʋpǝŋsɩ taa, n ká maɣana sɩ ɩcatɛ tǝnɛ tǝ yǝlaa kɛ́ asaɣaa kɛ́. Tuu tɔ tǝ yǝlaa ta hɛɛsɩ wulaʋ sɔsɔ na hɔɣɔlʋɣʋ kʋfǝnɛɛ kɛ wakǝlʋɣʋ, na tǝ yǝlaa kʋlǝɣɩ tǝma tɔɔ kɛ́ tam kɛ́. Pǝ maɣamaɣa pǝ tɔɔ kɛ́ tǝ yɔkaa.
Tacaa, tǝ kpaalǝɣɩ-ŋ sɩ, ye ɩcatɛ tǝnɛ na tǝ koloosi pǝ ŋmawa, n kaa pǝsɩ Ɩfǝlatɩ pɔɣɔ hɔɣɔlʋɣʋ kʋnɛ.
Wulaʋ sɔsɔ ŋmaawa kʋfǝnɛɛ Lehum na ɩ takǝlasɩ ŋmaalʋ Simesayi na pa taapalaa mpa pa sɩɩ Samalii na Ɩfǝlatɩ pɔɣɔ kʋteŋ tɛtʋ taa tɔ sɩ: Ma nyǝ́ma mɛ, ma sɛɛ-mɛ.
Takǝlaɣa ŋka ɩ ŋmaa-m tɔ pa tɛlǝsa-kɛ na pa kala-m.
Ma yelaa na pa pɛɛkɩ ɩcatɛ ntɛ tǝ tɔm na pá ná tampana sɩ hatoo tɔ, Yosalɛm ɩcatɛ nyǝ́ma kʋlǝɣɩ awulaa tɔɔ kɛ́ tam kɛ́.
Pǝ kaasa ɩcatɛ ńtɛ́ tɔ, awulaa napǝlɩ pa tɔkaɣana kawulaɣa na pá ŋmakǝlǝɣɩ hɔɣɔlʋɣʋ ŋkʋ kʋ nyǝ́ma, na pá mʋɣɩ-wɛɣɛ lampuunaa na pá fɛlǝɣɩ-wɛ na pǝ́cɔ́ pá sʋʋkɩ pa tɛtʋ taa.
Mpʋ tɔ, ɩ́ heeli Yuta nyǝ́ma sɩ pá sǝŋ na má hawa nɔɣɔ ɩlɛ pǝ́cɔ́ paa ŋmá.
Ɩ́ paasǝna teu yoo, ɩ́ taa too tɔm ntɩ tǝ tɔɔ. Pǝ taa kɔɔ na pǝ́ tasa-tʋɣʋ wakǝlʋɣʋ tɔtɔ.
Too ɩsɩɩ Lehum na ɩ takǝlasɩ ŋmaalʋ Simesayi na pa taapalaa pa kalʋɣʋ wulaʋ takǝlaɣa tɔ, pɩɩ lakɩ-wɛɣɛ lɔŋ. Tǝnaɣa pa pola kpakpaa na pá cáálɩ́ Yuta nyǝ́ma na tɔm ntɩ tǝ toŋ sɩ pá yele ŋmaʋ.
Ḿpʋ́ɣʋ́ Yosalɛm Ɩsɔ tǝsɛɛlɛ ŋmaʋ sǝŋaa halǝna pǝ́ tala Pɛɛsɩ wulaʋ Taliyusi kawulaɣa pǝnaɣa naalɛ nyǝŋka.
Ḿpʋ́ɣʋ́ kʋyakʋ nakʋlɩ Ɩsɔ kʋyɔɣɔtʋtʋ tɛlǝsʋlʋ Asee na Ɩtoo pǝyalʋ Ɩsɔ kʋyɔɣɔtʋtʋ tɛlǝsʋlʋ Sakalɩ pa polaa na pá yɔɣɔtǝna Yuta na Yosalɛm nyǝ́ma na Ɩsɛɣɛlɩ Ɩsɔ nɔɣɔ.
Ɩlɛna Selatǝyɛlɩ pǝyalʋ Solopapɛɛlɩ na Yosatakɩ pǝyalʋ Yesuwa pá niki Ɩsɔ tǝsɛɛlɛ ŋmaʋ kɛ Yosalɛm, na Ɩsɔ kʋyɔɣɔtʋtʋ tɛlǝsǝlaa sǝna-wɛ.
Tǝnaɣalɛ Ɩfǝlatɩ pɔɣɔ hɔɣɔlʋɣʋ kʋfǝnɛɛ Tatǝnayi, na Seta-Posǝnayi, na pa taapalaa pa polaa na pá pɔɔsɩ Yuta nyǝ́ma sɩ: Awe ha-mɛɣɛ mpaaʋ sɩ ɩ́ ŋmá Ɩsɔ tǝsɛɛlɛ na koloosi?
Pǝ wɛɛ sɩ ɩ́ heeli-tʋɣʋ mpa mpa pa ŋmaakɩ ɩsǝntɔ tɔ pa hǝla.
Ama Ɩsɔ wɛ Yuta nyʋɣʋ nyǝ́ma waalɩ, ɩlɛ pa ta pǝsɩ pá sǝŋsɩ pa tǝmlɛ, halǝna pá heeli wulaʋ Taliyusi kɛ pǝ tɔm na ɩ́ cɔ-wɛ.
Takǝlaɣa ŋka Ɩfǝlatɩ tɛtʋ kʋfǝnɛɛ Tatǝnayi na Seta-Posǝnayi na ɩ taapalaa hɔɣɔlʋɣʋ nyɔɔŋ nyǝ́ma pa ŋmaa wulaʋ sɔsɔ Taliyusi tɔɣɔlɛ
sɩ: Tacaa wulaʋ sɔsɔ Taliyusi, tǝ sɛɛ-ŋ, nyana tɛtʋ.
Tǝ pola Yuta kɛ Ɩsɔ tǝsɛɛlɛ tǝŋmalɛ na tǝ́ maɣana pa tɔŋna-tɛɣɛ ŋmaʋ na pɛɛ kʋsaakɛɛ. Pa kama kpeŋkpelasɩ kɛ koloosi taa. Pa tǝmlɛ tewaɣa, na tǝ tɔŋna lapʋ kɛ lɔŋlɔŋ.
Ḿpʋ́ɣʋ́ tǝ nawa nyʋɣʋ nyǝ́ma na tǝ́ pɔɔsɩ-wɛɣɛ wei ɩ ha-wɛɣɛ nɔɣɔ sɩ pá ŋma Ɩsɔ tǝsɛɛlɛ na pǝ koloosi tɔ.
Halɩ tǝ pɔɔsa-wɛɣɛ mpa pa kɛ́ tǝmlɛ nyʋɣʋ nyǝ́ma tɔ pa hǝla sɩ tǝ ŋmaakɩ na tǝ́ kɔna-ŋ.
Ɩlɛna pá cɔ-tʋ sɩ: Tǝ kɛ́ ɩsɔtaa na atɛ pǝ Ɩsɔ tǝmlɛ nyǝ́ma kɛ́. Tǝ kʋsǝɣɩ Ɩsɔ tǝsɛɛlɛ nte Ɩsɛɣɛlɩ wulaʋ sɔsɔ nɔɣɔlʋ ɩ ka ŋmawa lɔŋtaa tɔɣɔ.
Ama tá caanaa kʋsa ɩsɔtaa Ɩsɔ pááná na ɩ́lɛ́ ɩ tʋ-tʋɣʋ Papiloni wulaʋ Nepukanɛsaa niŋ taa na ɩ́ wakǝlɩ Ɩsɔ tǝsɛɛlɛ ńtɛ́, na ɩ́ kuu yǝlaa na ɩ́ tɛɛna ɩ tɛ.
Pǝ waalɩ kɛ́ wulaʋ Silusi ná ha nɔɣɔ kɛ ɩ́lɛ́ ɩ kawulaɣa pǝnaɣa kancaalaɣa nyǝŋka taa sɩ tǝ́ taɣanɩ-tɛɣɛ ŋmaʋ.
Nepukanɛsaa ná kuu Ɩsɔ tǝsɛɛlɛ ńtɛ́ tǝ taa wʋla na nyǝɣǝtʋ kʋpantʋ na pǝ wontu kɛ́, na ɩ́ pona Papiloni na ɩ́ sɩɩ ɩ tʋɣʋ kutuluɣu taa. Ama wulaʋ sɔsɔ Silusi ná kpaɣa-tɩ na ɩ́ cɛla Sesepasaa wei ɩ kpawa Yuta kʋfǝnɛɛ tɔ.
Na ɩ́ heeli-ɩ sɩ: Ɩ́ polo ɩ́ ŋma Ɩsɔ tǝsɛɛlɛ ntɛɣɛ tǝ lonte kʋpǝntɛ taa. Ɩlɛna pá sɩɩ wontu ntǝɣɩ pǝ taa.
Mpʋ pǝ lapǝna na Sesepasaa polo Yosalɛm na ɩ́ taalɩ Ɩsɔ tǝsɛɛlɛ kite. Pǝ kpaɣaʋ waatʋ ɩnɩ tɔ pa tǝmlɛ tɔŋna pote kɛ́. Ama pǝ ta tɛnta.
Pǝnɛntɛ ta caa, yele na pá pɛɛkɩ Papiloni kawulaɣa takǝlasɩ taa na tǝ́ ná sɩ Silusi ha nɔɣɔ kɛ tampana sɩ pá ŋma Yosalɛm Ɩsɔ tǝsɛɛlɛ ńtɛ́ yaa ɩsǝna. Ye n tɛma mpʋ, ɩlɛ n heeli-tʋɣʋ nti n maɣasaa tɔ.
Ḿpʋ́ɣʋ́ wulaʋ sɔsɔ Taliyusi tʋ yǝlaa sɩ pá pɛɛkɩ Papiloni ɩcatɛ taa kɛ́ timpi pa sɩɩkɩ lɔŋ takǝlasɩ na wontu kʋpantʋ tɔ.
Ama Metii hɔɣɔlʋɣʋ koloŋa ɩcatɛ Ɩpatanɩ taa kɛ́ pa hii takǝlaɣa nakǝlɩ na pá ŋmaa ka taa sɩ:
Wulaʋ Silusi ka kpaala ɩ kawulaɣa pǝnaɣa kancaalaɣa nyǝŋka taa sɩ, paa taɣanɩ Ɩsɔ tǝsɛɛlɛ ŋmaʋ kɛ tǝ kite kʋpǝntɛ tɔɔ kɛ́ Yosalɛm na pá lakɩ tǝ taa kɛ́ kɔtasɩ. Tǝ kʋŋkʋlʋmǝŋ ká wɛɛ mɛɛtǝlǝnaa hiu na naanʋwa na tǝ waŋ kɛ mpʋ tɔtɔ.
Paa ŋma pɛɛ kʋsaakɛɛ kɛ cɛɛsɩ tooso kɛ́, na kpeŋkpelasɩ kɛ cɛɛɣa. Kawulaɣa kpancoou liɣitee kɛ paa lana.
Wʋla na nyǝɣǝtʋ kʋpantʋ wontu nti wulaʋ Nepukanɛsaa ka kpaɣa Yosalɛm Ɩsɔ tǝsɛɛlɛ taa na ɩ́ pona Papiloni tɔ, paa mǝŋna-tɩ na pá sɩɩ-tǝɣɩ tǝ lona taa.
Mpʋɣʋlɛ Taliyusi ŋmaa takǝlaɣa kɛ Ɩfǝlatɩ pɔɣɔ tɛtʋ nyʋɣʋ tʋ Tatǝnayi na Seta-Posǝnayi na pa taapalaa hɔɣɔlʋɣʋ nyʋɣʋ nyǝ́ma sɩ: Ɩ́ yele tɔm ntɩ.
Pǝ wɛɛ sɩ pá yele Yuta nyǝ́ma kɛ́ tǝpamm na pá ŋma Ɩsɔ tǝsɛɛlɛ. Tɛtʋ tʋ na Yuta nyʋɣʋ nyǝ́ma ɩ́ sǝna na pá ŋma-tɛɣɛ tǝ lonte kʋpǝntɛ taa.
Ma caa sɩ ɩ́ sǝna-wɛɣɛ tǝ ŋmaʋ taa, na ɩ́ feŋ na ɩ́ lǝsǝɣɩ kawulaɣa kpancoou taa lampuunaa mpa yǝlaa fɛlaa tɔ na ɩ́ cɛlǝɣɩ-wɛ, na tǝmlɛ ɩ́ taa sǝŋ.
Ɩ́ paasǝna teu na ɩ́ cɛlǝɣɩ Yosalɛm kɔtǝlaa kɛ mpi pa nyɩɩlǝɣɩ tɔ, ɩsɩɩ latǝcɛnaa na ɩwaaŋ na ɩwɛɛsɩ nsi pa lakǝna kɔtasɩ kɛ ɩsɔtaa Ɩsɔ tɔ, na tɔɣɔnaɣa na tɔm na nim.
Waatʋ ɩnǝɣɩ paa pǝsɩ na pá lakɩ Ɩsɔ kɛ́ kɔtasɩ nsi sɩ wɛ-ɩ sɔɔsʋŋ tɔ, na pá sǝlǝmǝna wulaʋ sɔsɔ má na ma pǝyalaa.
Ye wei ɩ ta tǝŋ ma tɔm tǝnɛ, maa yele na pá lǝsɩ ɩ tǝyaɣa tesika na pá siki na pá hɔkɔ-ɩ ka nyʋɣʋ taa na pá pǝsɩ ɩ tǝyaɣa kɛ hute.
Ye wulaʋ nɔɣɔlʋ yaa piitim napǝlɩ pǝ caa pǝ yɔkɩ Ɩsɔ tǝsɛɛlɛ ńtɛ́ yaa pǝ kisi ma tɔm, Ɩsɔ wei ɩnɩ ɩ wɛ Yosalɛm tɔ ɩnɩ ɩ ka hɔna pʋntʋ ŋkpaŋʋɣʋ. Taliyusi má, ma sɩɩna mpʋ. Ɩ́ tǝŋ tǝ tǝna tǝtetete.
Ḿpʋ́ɣʋ́ Ɩfǝlatɩ pɔɣɔ tɛtʋ nyʋɣʋ tʋ Tatǝnayi na Seta-Posǝnayi na pa taapalaa pa tǝŋa Taliyusi tɔm ntǝɣɩ teitei.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Asee, na Ɩtoo pǝyalʋ Ɩsɔ kʋyɔɣɔtʋtʋ tɛlǝsʋlʋ Sakalɩ pa tasa Yuta nyǝ́ma kɛ apalʋtʋ na pá tɛɛsɩ Ɩsɔ tǝsɛɛlɛ ŋmaʋ na alaafǝya, ɩsɩɩ Ɩsɛɣɛlɩ Ɩsɔ ka sɩɩʋ na Pɛɛsɩ awulaa sɔsaa Silusi na Taliyusi na Atakǝsɛsɛɛ paa yɔɣɔtʋɣʋ tɔ.
Ḿpʋ́ɣʋ́ pa tɛɛsa Ɩsɔ tǝsɛɛlɛ ŋmaʋ kɛ pa tɛ ɩsɔtʋ Ataa kʋyɛɛŋ tooso wule kɛ Taliyusi kawulaɣa pǝnaɣa naatoso nyǝŋka taa.
Ɩlɛna Yuta nyǝ́ma tǝna, paa kɔtǝlaa na Lefii nyǝ́ma lɛlaa mpa pa lɩɩna Papiloni tɔ, pa tɔɣɔ Ɩsɔ tǝsɛɛlɛ tʋlʋɣʋ acima na laŋhʋlʋmlɛ sɔsɔɔlɛ.
Na pá la Tacaa kɛ kɔtaɣa kɛ wʋlɛ ntɛɣɛ latǝcɛnaa nɩɩnʋwa (100), na ɩwaaŋ kɛ ŋmʋnʋɣʋ (200), na ɩwɛɛsɩ kɛ nasǝlɛ (400), na pǝŋtʋlʋŋ kɛ naanʋwa na naalɛ. Paa Ɩsɛɣɛlɩ kpekǝle nteɣe kʋlʋmʋɣʋ, sɩ Ɩsɔ ɩ́ hɩɩsɩ pa tǝna pa ɩsaɣatʋ.
Ḿpʋ́ɣʋ́ pa faɣa kɔtǝlaa na Lefii nyǝ́ma kɛ kpeka na pǝ́ kɛɛsǝna pa tǝma kɛ Ɩsɔ tǝmlɛ taa kɛ́ Yosalɛm kɛ teitei ɩsɩɩ pa kɛɛsʋɣʋ Moisi takǝlaɣa taa tɔ.
Ḿpʋ́ɣʋ́ pa tǝna mpa pa lɩɩna Papiloni tɔ pa tɔɣɔ Tɛɛʋ acima kɛ pa pǝnaɣa naalɛ nyǝŋka ɩsɔtʋ kancaalaɣa nyǝŋ taa.
Na kɔtǝlaa na Lefii nyǝ́ma pa kpɛntɩ na pá la nyɔɔŋ tɔɔ asilima kɛɛlʋɣʋ kɔtaɣa na pa tǝna pá wɛɛ tǝnaŋŋ. Ɩlɛna Lefii nyǝ́ma kʋ pa na kɔtǝlaa na Ɩsɛɣɛlɩ nyǝ́ma pa tɔɔ kɛ́ Tɛɛʋ acima ɩwɛɛsɩ ɩsɩɩ pa tɩɩ lakɩ tɔ.
Ḿpʋ́ɣʋ́ mpa pa lɩɩna Papiloni tɔ, na mpa pa kisa cefelitu na pá kpɛntǝna pa tɛɛtʋnaa kɛ Ɩsɛɣɛlɩ Ɩsɔ sɛɛʋ taa tɔ pa tǝna pa tɔɣɔ Tɛɛʋ acima.
Pǝ waalɩ kɛ́ pa tɔɣɔ kʋkʋsʋm fɛɩ kakalasɩ acima kɛ kʋyɛɛŋ naatosompɔɣɔlaɣa na laŋhʋlʋmlɛ. Pa laŋhʋlʋmlɛ nyʋɣʋ ntɛ́ sɩ Tacaa ka lapa na wulaʋ laŋlɛ hɛɛna-wɛ. Mpʋ pǝ hana-wɛɣɛ apalʋtʋ na pá niki Ɩsɔ tǝsɛɛlɛ ŋmaʋ.
Pɛɛsɩ wulaʋ sɔsɔ Atakǝsɛsɛɛ kawulaɣa waatʋ taa kɛ́ nɔɣɔlʋ wei pa yaa sɩ Ɩsǝtǝlasɩ tɔ ɩ lɩɩna Papiloni. Ɩ ka kɛ́ Selaya pǝyalʋ kɛ́, ɩ lʋlʋɣʋ nyǝ́ma ntɛ́ kɔtʋlʋ sɔsɔ Alɔŋ, na Ɩlasaa, na Pɛnhasɩ, na Apisuwa, na Puki, na Usi, na Selaya, na Melayɔtɩ, na Asaliya, na Amalǝya, na Ahitupi, na Satɔkɩ, na Salum, na Hilikiya, na Asaliya. Ɩsǝtǝlasɩ ka nyǝmá takǝlasɩ kalʋɣʋ kɛ́ na ɩ́ nyǝmá Ɩsɛɣɛlɩ Ɩsɔ kiiŋ wei ɩ́lɛ́ ɩ ka hʋla Moisi tɔ. Tacaa ka lapaɣa na Ɩsǝtǝlasɩ nyʋɣʋ kʋlɩ, na ɩ́ sǝlǝma wulaʋ kɛ mpi ɩ́lɛ́ ɩ la-wɩ.
<range>
<range>
<range>
<range>
<range>
Waatʋ wei Ɩsɛɣɛlɩ yǝlaa, na kɔtǝlaa, na Lefii nyǝ́ma, na yonyoolaa, na Ɩsɔ tǝsɛɛlɛ nɔnɔɔsɩ taŋlaa, na pǝ tǝmlɛ nyǝ́ma sǝkpema mǝla Yosalɛm kɛ Atakǝsɛsɛɛ kawulaɣa pǝnaɣa naatosompɔɣɔlaɣa nyǝŋka taa
tɔɣɔ Ɩsǝtǝlasɩ tala Yosalɛm kɛ pa kiŋ kɛ ɩsɔtʋ kakpasɩ nyǝŋ taa.
Ɩsɔtʋ kancaalaɣa nyǝŋ kʋyakʋ kancaalaɣa nyǝŋkʋ kɛ ɩ ka sɩɩwa sɩ ɩ ká kʋlɩ Papiloni. Ɩlɛna Ɩsɔ kenti ɩ tɔɔ na ɩ́ tala Yosalɛm kɛ ɩsɔtʋ kakpasɩ nyǝŋ kʋyakʋ kancaalaɣa nyǝŋkʋ.
Ɩsǝtǝlasɩ ka sɛɛsa ɩsǝlɛ na Tacaa tɔm kalʋɣʋ kɛ́, na tǝ taa welisuɣu, na ɩ́ tɔka-tɩ na ɩ́ sɛɣɛsǝɣɩ Ɩsɛɣɛlɩ nyǝ́ma kɛ Ɩsɔ kiiŋ na ɩ kʋsǝsɩɩtʋ.
Takǝlaɣa ŋka wulaʋ Atakǝsɛsɛɛ ŋmaa kɔtʋlʋ Ɩsǝtǝlasɩ wei ɩ kɛ Tacaa kiiŋ na ɩ kʋtʋtʋtʋ pǝ tʋ tɔɣɔlɛ sɩ:
Maɣa awulaa wulaʋ Atakǝsɛsɛɛ, má ŋmaana takǝlaɣa kanɛɣɛ ɩsɔtaa Ɩsɔ kiiŋ nyǝntʋ kɔtʋlʋ Ɩsǝtǝlasɩ.
Ma caa sɩ pá yele ma tɛtʋ tǝna Ɩsɛɣɛlɩ nyǝ́ma mpa pa sɔɔla Yosalɛm pote tɔ na nyana-wɛ ɩ́ tɛɛ. Pǝ kpaɣaʋ Ɩsɔ tǝmlɛ sǝnlaa na kɔtǝlaa na Lefii nyǝ́ma tɔ.
Ma maɣamaɣa na ma laɣatʋ tasǝlaa naatosompɔɣɔlaɣa tǝ tiliɣina-ŋ Yosalɛm kɛ Yuta tɛtʋ taa na ń ná ɩsǝna yǝlaa paasǝɣǝna nyá Ɩsɔ wei ɩ kiiŋ n tɔka nyá niŋ taa tɔ ɩ tɔm tɔ.
Pǝyele tɩɩ cɛlɛ-ŋ wʋla na liɣitee nna má na ma laɣatʋ tasǝlaa tɩɩ ha Ɩsɔ wei ɩ tǝsɛɛlɛ wɛ Yosalɛm taa tɔ.
Na ń kpɛntǝna tɔtɔɣɔ liɣitee na wʋla wei Papiloni hɔɣɔlʋɣʋ nyǝ́ma caawa na nna Ɩsɛɣɛlɩ nyǝ́ma na kɔtǝlaa na Ɩsɔ tǝmlɛ sǝnlaa hana luɣu kʋlʋmʋɣʋ sɩ pá taɣanǝna Ɩsɔ tǝsɛɛlɛ tɔ.
Ye n tala tǝna n ká yana latǝcɛnaa, na ɩwaaŋ yaa ɩwɛɛsɩ, na pǝ tǝna mpi n ka lana hatǝmʋtʋ kɔtasɩ na sʋlʋm pǝ nyǝnsɩ kɛ mǝ Ɩsɔ kɔtaɣa tǝlatɛ tɔɔ kɛ́ Yosalɛm tɔ.
Pǝ waalɩ ɩlɛ nyana nyá taapalaa ɩ́ ká lana liɣitee na wʋla kʋkaasʋ kɛ ɩsǝna Ɩsɔ ká hʋlɩ-mɛ tɔ.
Ɩlɛna ń sɩɩ Ɩsɔ tǝsɛɛlɛ taa kɛ́ Ɩsɔ nyǝnasɩ nsi pa cɛla-ŋ tɔ.
Ye pǝ wɛɛ sɩ ń tasa pʋlʋpʋɣʋ yapʋ kɛ pǝ tɔm taa, ɩlɛ kawulaɣa kpancoou taa kɛ́ n ká lǝsɩ na ń yana.
Ḿpʋ́ɣʋ́ wulaʋ sɔsɔ Atakǝsɛsɛɛ tasaa sɩ: Ma tʋɣɩ Ɩfǝlatɩ pɔɣɔ ilim tǝtʋlɛ tɔɔ tɛtʋ kpancooŋ nyǝ́ma tǝna sɩ ye ɩsɔtaa Ɩsɔ kiiŋ nyǝ́ńtʋ́ kɔtʋlʋ Ɩsǝtǝlasɩ ɩ́ sǝlǝma mpi pá lapɩ-ɩ-wǝɣɩ teitei.
Pá cɛla-ɩ liɣitee nyǝɣǝtʋ kɛ tɔɔnǝnaa tooso, na tɔɣɔnaɣa kɛ tɔɔnǝnaa iyisi hiu na naanʋwa (30000), na sʋlʋm kɛ liitilinaa iyisi liɣiti (4000), na nim kɛ liitilinaa kɛ iyisi liɣiti (4000) tɔtɔ, na tɔm kɛ ɩsǝna pa sɔɔlaa tɔ.
Paa la ɩsɩɩ Ɩsɔ taa Ɩsɔ kɛɛsʋɣʋ ɩ tǝsɛɛlɛ tɔm tɔɣɔ teitei kɛ́, pǝ́cɔ́ pǝ taa kɔɔ na Ɩsɔ mʋna ma maɣamaɣa yaa ma lʋlʋɣʋ nyǝ́ma yaa ma tɛtʋ nyǝ́ma na pááná.
Pǝlɛ pǝ paasi tǝ kpaalǝɣɩ kpancooŋ nyǝ́ma tǝna sɩ pǝ fɛɩ sɩ pá mʋ lampuu kɛ kɔtǝlaa yaa Lefii nyǝ́ma yaa yonyoolaa yaa Ɩsɔ tǝsɛɛlɛ nɔnɔɔsɩ taŋlaa yaa Ɩsɔ tǝsɛɛlɛ tǝmlɛ nyǝ́ma sǝkpema taa nɔɣɔlʋ.
Ɩsǝtǝlasɩ nyaa la ɩsɩɩ Ɩsɔ wei ɩ lǝmaɣasɛɛ n wɛna tɔ, na ń kpa mpa paa hʋʋkǝna pɔɣɔ ilim tǝtʋlɛ tɔɔ nyǝ́ma mpa pa tǝna pa nyǝ́ma nyá Ɩsɔ kiiŋ tɔ, na mpa pɛlɛ pa ta nyǝmɩ-ɩ tɔ, ń hʋlɩ-wɛɣɛ-ɩ.
Ama ye wei ɩ́ kisa Ɩsɔ na wulaʋ pa kiiŋ kɛ tɔkʋɣʋ pa hɔ ɩ ŋkpaŋʋɣʋ ɩsɩɩ pǝ mʋnaa tɔ. Paa kʋɣʋ, paa tɔɣɔnʋɣʋ, paa ɩ wɛnaʋ lɛɛkʋɣʋ, yaa salǝka tʋɣʋ.
Ḿpʋ́ɣʋ́ Ɩsǝtǝlasɩ sɛɛwa Ɩsɔ sɩ: Ma sɛɛ ta Sɔsɔ Ɩsɔ Tacaa kɛ timpi n tʋwa wulaʋ sɔsɔ taa sɩ ɩ́ kʋsɩ Yosalɛm Ɩsɔ tǝsɛɛlɛ nyʋɣʋ tɔ.
Tacaa n lapa-m kʋpantʋ kɛ wulaʋ na ɩ laɣatʋ tasǝlaa na ɩ waalɩ nyǝ́ma sɔsaa pa ɩsɛntaa. Ɩlɛna nyá kentuɣu mpɩ pǝ́ sɔɔsɩ maɣa apalʋtʋ, na má kpeɣeli Ɩsɛɣɛlɩ nyʋɣʋ nyǝ́ma tǝna, na má na-wɛ tǝ́ polo Yosalɛm.
Ḿpʋ́ɣʋ́ Ɩsǝtǝlasɩ yɔɣɔtaa sɩ: Má na yǝlaa mpa tǝ lɩɩ Papiloni na tǝ́ polo Yosalɛm kɛ wulaʋ sɔsɔ Atakǝsɛsɛɛ kawulaɣa waatʋ taa tɔɣɔlɛ:
Pɛnhasɩ lʋlʋɣʋ tʋ Kɛɛsɔm, na Ɩtamaa lʋlʋɣʋ tʋ Taniyɛɛlɩ, na Tafiiti lʋlʋɣʋ tʋ Hatusi,
na Sekaniya pǝyalaa taa lɛlʋ na Palɔkɩ lʋlʋɣʋ tʋ Sakalɩ na ɩ́lɛ́ ɩ lʋlʋɣʋ taa yǝlaa kɛ nɩɩnʋwa na nɩɩlɛ na naanʋwa (150).
Na Pahatɩ-Mowapʋ lʋlʋɣʋ tʋ Selaya pǝyalʋ Ɩliyohenayi na pǝ́ sɔɔsǝna yǝlaa ŋmʋnʋɣʋ (200).
Na Satu lʋlʋɣʋ tʋ Yasiyɛlɩ pǝyalʋ Sekaniya na yǝlaa kɛ ŋmʋnʋɣʋ nɩɩnʋwa (300),
na Atinɩ lʋlʋɣʋ tʋ Yonataŋ pǝyalʋ Ɩpɛtɩ na yǝlaa kɛ nɩɩlɛ na naanʋwa,
na Ɩlam lʋlʋɣʋ tʋ Ataliya pǝyalʋ Yesaya na yǝlaa nɩɩtoso na naanʋwa,
na Sefatiya lʋlʋɣʋ tʋ Mikayɛɛlɩ pǝyalʋ Sepatiya na yǝlaa nɩɩnaasa,
na Yowapɩ lʋlʋɣʋ tʋ Yehiyɛlɩ pǝyalʋ Opatiya, na yǝlaa ŋmʋnʋɣʋ na pǝlefɛɩ hiu (218),
na Pani lʋlʋɣʋ tʋ Yosifiya pǝyalʋ Selomitɩ na yǝlaa nɩɩnʋwa na nɩɩtoso (160),
na Pepayi kpekǝle tʋ Pepayi pǝyalʋ Sakalɩ na yǝlaa pǝlefɛɩ hiu na naanʋwa,
na Asǝkatɩ lʋlʋɣʋ tʋ Hakataŋ pǝyalʋ Yohanaŋ na yǝlaa kɛ nɩɩnʋwa na naanʋwa (110),
na Atonikam lʋlʋŋ nyǝ́ma kantǝkaɣa nyǝ́ma Ɩlifelɛtɩ na Yehiyɛlɩ na Semaya na yǝlaa nɩɩtoso,
na Pikifayi lʋlʋɣʋ nyǝ́ma Utayi na Sakuu na yǝlaa nɩɩtoso na naanʋwa.
Ḿpʋ́ɣʋ́ Ɩsǝtǝlasɩ tasaa sɩ: Ma kpeɣela yǝlaa tǝnaɣa lɔɔʋ ŋku kʋ tǝŋǝɣǝna Ahafa tɔ kʋ nɔɣɔ na tǝ siki tǝnaɣa kʋyɛɛŋ tooso. Tǝnaɣa ma paasǝnaa sɩ sǝnlaa na kɔtǝlaa paa wɛ pǝ taa. Ama Lefii tʋ nɔɣɔlʋ ɩ fɛɩ.
Ntɛna má tʋ tǝmlɛ kɛ nyʋɣʋ nyǝma Ɩliyesɛɛ na Alǝyɛlɩ na Semaya na Ɩlǝnataŋ na Yalipɩ na Ɩlǝnataŋ na Nataŋ na Sakalɩ na Mesulam na kiiu sɛɣɛsǝlaa naalɛ, Yoyalipɩ na Ɩlǝnataŋ
na má heeli-wɛ sɩ: Ɩ́ polo Kasifiya nyǝ́ma nyʋɣʋ tʋ Ɩtoo tɛ na má kɛɛsɩ-mɛɣɛ nti ɩ́ ká heeli ɩ́ na ɩ taapalaa na Ɩsɔ tǝsɛɛlɛ sǝnlaa mpa pa wɛ tǝna tɔ. Ɩlɛna ɩ́ kɔna-tʋɣʋ tá Ɩsɔ tǝsɛɛlɛ tǝmlɛ lataa.
Ḿpʋ́ɣʋ́ tá Ɩsɔ kenta tá tɔɔ na pá pǝsɩ na pá kɔna Malii na Lefii pa lʋlʋɣʋ tʋ Selepiya. Yakɔpʋ pǝyalʋ kɛlɛ, ɩ pǝyalaa na ɩ newaa pa wɛ pǝlefɛɩ hiu.
Ɩlɛna pǝ́ sɔɔsɩ Melali lʋlʋɣʋ tʋ Hasapiya na Yesaya na ɩ newaa na pa pǝyalaa, pa wɛ hiu.
Na pá kɔna tɔtɔɣɔ yǝlaa ŋmʋnʋɣʋ na hiu (220) mpa pa lǝsa Ɩsɔ tǝsɛɛlɛ sǝnlaa sǝkpema taa tɔ. Mpɛ ɩnǝɣɩ Tafiiti na ɩ taapalaa paa cɛla Lefii nyǝma.
Ḿpʋ́ɣʋ́ ma tɔma sɩ tǝ hɔkɔ nɔɔsɩ kɛ tá tǝnaɣa Ahafa lɔɔʋ nɔɣɔ tǝna, na pǝ́ hʋ́lɩ́ sɩ tǝ pasa ta tǝɣɩ ta Ɩsɔ ɩsɛntaa, na ɩ́lɛ́ ɩ yele na tá na tá nyǝ́ma na tá wontu na tá mpaaʋ la teu.
Pɩɩ wɛ-m fɛɛlɛ sɩ má yɔɣɔtɩ wulaʋ na ɩ́ yele na yoolaa na kpaɣanǝŋ caɣalaa sɩɩ-tʋɣʋ tá kolontunaa tɔɔ. Ama tǝ heela-ɩ tǝfoo sɩ tá Ɩsɔ kentiɣi ɩ yǝlaa tǝna tɔɔ kɛ́, na ɩ́ mʋɣʋ pááná na mpa pa lɔɔkɩ-ɩ tɔ.
Ḿpʋ́ɣʋ́ tǝ hɔka nɔɔsɩ na tǝ́ sǝlǝmɩ Ɩsɔ sɩ ɩ́ waasɩ-tʋ na ɩ́lɛ́ ɩ mʋ tá kʋsǝlǝmʋtʋ.
Pǝ waalɩ kɛ́ ma kpaɣa kɔtǝlaa sɔsaa taa kɛ́ naanʋwa na naalɛ, na pǝ́ sɔɔsǝna Selepiya na Hasapiya na pa taapalaa kɛ naanʋwa.
Ɩlɛna má maɣasɩ pa ɩsɛntaa kɛ liɣitee nyǝɣǝtʋ na wʋla na wontu kʋpantʋ nti wulaʋ sɔsɔ na ɩ laɣatʋ tasǝlaa na ɩ waalɩ nyǝ́ma na tɛtʋ taa Ɩsɛɣɛlɩ nyǝ́ma ka hawa sɩ pá ŋmana tá Ɩsɔ tǝsɛɛlɛ tɔ.
Na má cɛlɛ-wɛɣɛ liɣitee nyǝɣǝtʋ kɛ tɔɔnǝnaa hiu na tǝ wontu kɛ tɔɔnǝnaa tooso, na wʋla kɛ tɔɔnǝnaa tooso tɔtɔ,
na wʋla cɛmsɛnaa kɛ hiu, pa liɣitee wɛ ɩsɩɩ wʋla nyǝɣǝtʋ iyaɣa, na nyǝɣǝlʋɣʋ kʋsɛɛmʋɣʋ hɛɛsɩ nsi sɩ tewa ɩsɩɩ wʋla na sɩ mʋɣɩ kɔkɔ tɔɣɔ naalɛ.
Ḿpʋ́ɣʋ́ ma heela-wɛ sɩ: Teitei ɩsɩɩ mǝ kɛʋ Ɩsɔ tǝmlɛ lataa tɔ, mpʋ tɔtɔɣɔ wontu tǝnɛ tǝ kɛ́ Ɩsɔ nyǝntʋ. Liɣitee na wʋlanaa pǝ kɛ́ luɣu kʋlʋmʋɣʋ kʋcɔɔʋ ŋku yǝlaa lapa mǝ cɔsɔnaa Ɩsɔ Tacaa tɔɣɔ.
Ɩ́ paasǝna kpancoou ŋkʋɣʋ teu, halǝna Yosalɛm. Ɩ́ tala tǝna ɩlɛ ɩ́ maɣasɩ-tǝɣɩ kɔtǝlaa sɔsaa na Lefii nyǝ́ma na lʋlʋŋ nyɔɔŋ nyǝ́ma pa ɩsɛntaa kɛ́ Ɩsɔ tǝsɛɛlɛ kutuluŋ lɛlǝŋ taa.
Ḿpʋ́ɣʋ́ kɔtǝlaa na Lefii nyǝ́ma pa paasǝna wʋla na liɣitee nna pa maɣasa mpʋ tɔ, na wontu kʋpantʋ ntɩ na pá pona-tǝɣɩ Yosalɛm kɛ ta Ɩsɔ tǝsɛɛlɛ taa.
Ḿpʋ́ɣʋ́ tǝ kʋla Ahafa lɔɔʋ nɔɣɔ kɛ ɩsɔtʋ kancaalaɣa nyǝŋ kʋyɛɛŋ naanʋwa na naalɛ nyǝŋkʋ wule na tǝ tɛɛ Yosalɛm. Tá Ɩsɔ ka wɛ tá waalɩ kɛ́ tá mpaaʋ tǝna taa kɛ́ na ɩ́ tɔɣɔnǝɣɩ tá kolontunaa na ŋmɩɩlaa mpa pa cɔɔsǝɣɩ-tʋ tɔ.
Tǝ tala Yosalɛm ɩlɛna tǝ́ hɛɛsɩ kʋyɛɛŋ tooso.
Ɩlɛna tǝ maɣasɩ liɣitee nyǝɣǝtʋ na pǝ wontu kʋpantʋ kɛ kʋyakʋ liɣiti nyǝŋkʋ wule kɛ tá Ɩsɔ tǝsɛɛlɛ taa na tǝ cɛla Uliya pǝyalʋ kɔtʋlʋ Melemɔtɩ wei na Pɛnhasɩ pǝyalʋ Ɩlasaa paa wɛɛ tɔ, na Lefii nyǝ́ma Yesuwa pǝyalʋ Yosapatɩ na Pinuwi pǝyalʋ Noyatiya.
Ḿpʋ́ɣʋ́ pa kala pǝ tǝna na pá maɣasɩ na pá ŋmaa.
Pa tǝna mpa pa lɩɩna Papiloni tɔ mpɛ pa lapǝna Ɩsɔ kɛ́ kɔtasɩ na Ɩsɛɣɛlɩ nyǝ́ma tǝna hǝtɛ taa kɛ́ latǝcɛnaa naanʋwa na naalɛ na ɩwaaŋ kɛ nɩɩnaasa na naanʋwa na naatoso, na pá la kɔtasɩ nsi kɔkɔ lusa sɩ tǝna tɔɣɔ ɩwɛɛsɩ nɩɩtoso na naanʋwa na naatosompɔɣɔlaɣa, na ɩsaɣatʋ hɩɩsʋɣʋ nyǝnsɩ kɛ pǝŋtʋlʋŋ naanʋwa na naalɛ. Tacaa kɛ pa wɔpa wontu ntɩ tǝ tǝna.
Pǝlɛ pǝ waalɩ kɛ́ pa kɛɛsa nti wulaʋ tʋwa Ɩfǝlatɩ pɔɣɔ na ilim tǝtʋlɛ tɔɔ tɛtʋ nyɔɔŋ nyǝ́ma tɔ. Ɩlɛna pɛlɛ pá sǝna Ɩsɛɣɛlɩ nyǝ́ma kɛ Ɩsɔ tǝsɛɛlɛ ŋmaʋ tɔm taa.
Pǝlɛ pǝ waalɩ kɛ́ nyʋɣʋ nyǝ́ma napǝlɩ pa kɔma na pá heeli-m sɩ paa Ɩsɛɣɛlɩ nyǝ́ma yaa kɔtǝlaa yaa Lefii nyǝ́ma, pa ta faɣana tɛtʋ nyǝ́ma ma ta nyɩ ɩsɔnaa, pa kɛɛna acaalǝtʋ nti Kanaaŋ nyǝ́ma na Hiti nyǝ́ma na Peliisi nyǝ́ma na Yepusi nyǝ́ma na Amoni nyǝ́ma na Mowapʋ nyǝ́ma na Icipiti nyǝ́ma na Amolii nyǝ́ma pa lakɩ tɔɣɔ.
Ɩsɛɣɛlɩ nyǝ́ma na pa piya pa kpaɣa piitimnaa mpɛ pa taa kɛ́ alaa kɛ́, halǝna pana kpaɩ nyǝ́ma mpɛ pa piitim siti. Pǝ taɣa nyʋɣʋ nyǝ́ma na sɔsaa mpɛ pa caalǝna kʋtakɛɛsǝtʋ ntǝɣɩ lapʋ.
Waatʋ wei ma nɩɩ tɔm ntɩ, ɩlɛna ma laŋlɛ pǝsɩ na má cǝlɩ ma kpaɩ na ma wontu, na má kpɛsɩ ma nyɔɔsɩ na ma tantʋɣʋ na ma tǝlɩ tamaɣa
kɛ mpʋ, halǝna saa wei pa lakɩ taanaɣa kɔtaɣa tɔ. Ḿpʋ́ɣʋ́ Ɩsɛɣɛlɩ nyǝ́ma mpa pa tǝna pa nyaŋaɣa sɩ Ɩsɔ ká hɔ mpa pa lɩɩna Papiloni tɔ pa ŋkpaŋʋɣʋ kɛ pa ɩsaɣatʋ tɔɔ tɔ, pa kɔma na pá kotina-m.
Ḿpʋ́ɣʋ́ ma kʋla taanaɣa kɔtaɣa waatʋ na ma laŋpǝsǝlɛ ńtɛ́, na ma tɔɔ na ma wontu kʋcǝlǝtʋ ntɩ, na má luŋ akula na má tɛɣɛ ma Ɩsɔ Tacaa kɛ niŋ
na ma sǝlǝmɩ-ɩ sɩ: Haɩ, ma Ɩsɔ, ma laŋlɛ wakǝlaa kɛ́, fɛɛlɛ ɩɩ tisiɣi sɩ má kʋsɩ ma ɩsɛ na má nyǝnɩ-ŋ. Haɩ, tá ɩsaɣatʋ kaa huɣule kɛ́ na tǝ́ kalǝsǝna ɩsɔtɔnʋɣʋ na tǝ́ liki-tʋ.
Too pǝ kpaɣaʋ tá caanaa pɔɔlɛ taa na pǝ́ sɩɩna saŋa tɔ tǝ lapa ɩsaɣatʋ sɔsɔɔntʋ kɛ́. Pǝ tɔɔ kɛ́ awulaa kpaɩ nyǝ́ma ŋmakǝla tá na tá awulaa na tá kɔtǝlaa na pá yoona-tʋ na pá kuu tana tá wontu ɩsɩɩ saŋa pǝ wɛʋ ɩsǝntɔ tɔ.
Ama nɔɔnɔɔ Tacaa tá Ɩsɔ nyá, nyá hʋla-tʋɣʋ pɛɛlɛɛ kɛ wɛɛ naalɛ na ń yele sɩ tá taa kʋkaasaa ɩ́ mǝlɩ na pá caɣa nyá tɛtʋ taa na ń cɛ-tʋɣʋ tá yomle na tá ɩsɛntaa hɛtɩ na tǝ feesi tǝfʋʋʋ.
Tampana tɔɔ, tɩɩ kɛ́ yomaa kɛ́, ɩlɛ tá Ɩsɔ nyá, n ta lɔ-tʋ. Nyá yelina na Pɛɛsɩ awulaa sɔsaa na tá pǝtɔɔtǝlɛ na pá yele sɩ tǝ́ mǝlɩ tá wule taa, na tǝ́ kʋsɩ nyá tǝsɛɛlɛ ncaalɛ na tǝ́ wɛɛna tǝcɔɔsǝlɛ kʋpantɛ kɛ Yosalɛm na Yuta taa.
Tɔʋ, tá Ɩsɔ, wentiɣi tɩɩ tasa yɔɣɔtʋɣʋ kɛ tǝnɛ tǝ tɔɔ? Tǝ taa tɔkɩ nyá kʋsǝsɩɩtʋ
nti n tɛlǝsa-tʋ na nyá kʋyɔɣɔtʋtʋ tɛlǝsǝlaa nɔɣɔ tɔ. Halɩ n ka kpaala-tʋ sɩ tɛtʋ nti tǝ taa tǝ puki mpʋ tɔ tǝ kɛ́ asilima kɛ́. Tǝ yǝlaa kɛ́ acaalǝŋ kɛ́, ɩlɛna pá suuli-tǝɣɩ acaalǝtʋ.
Pǝ́cɔ́ tǝ taa ha tá pɛɛlaa kɛ tɛtʋ ntɩ tǝ yǝlaa piya yaa tǝ́ caa pa pɛɛlaa kɛ tá pǝyalaa. Pǝyele tǝ́ taa pɛɛkɩ pa alaafǝya yaa ɩsǝna pɩɩ caɣana-wɛ tɔ. Waatʋ ɩnǝɣɩ tɩɩ pǝsɩ yǝlaa toŋtunaa, na tɛtʋ tǝnɛ tǝ nyǝ́ma pǝsɩ tá na tá piya tá nyǝm.
Haɩ, Tacaa, tá yaasi ɩsaɣaʋ na tá kawalaɣa sɔsaɣa kɔnna-tʋɣʋ wahala ɩnɛ, paa na mpʋ n ta kɛɛsǝna tá ɩsaɣatʋ na ń fɛlɩ-tʋ. Halɩ taɣa n kaasaa na n mǝlǝna-tʋɣʋ cǝnɛ.
Ɩlɛ ɩsǝnaɣa tɩɩ taɣanɩ kisuɣu kɛ nyá kʋsǝsɩɩtʋ na tá na acaalǝŋ piitim mpɩ tǝ́ kpakǝɣɩ tǝma? Ye tǝ lapa mpʋ, n kaa mʋ pááná na n kpiisi-tʋ?
Saŋa ɩsǝntɔ, kʋpantʋ sɔsɔɔntʋ kɛ n lapa-tʋ, na ń yele sɩ tá taa kʋkaasaa ɩ́ wɛɛna weesiŋ. Tǝ sǝŋna ntɛɣɛ nyá ɩsɛntaa na tá ɩsaɣatʋ, pǝ́cɔ́ pǝ fɛɩ sɩ ń yele yʋlʋ kɛ mpʋ na ɩ weesuɣu.
Waatʋ wei Ɩsǝtǝlasɩ ná luŋa Ɩsɔ tǝsɛɛlɛ ɩsɛntaa na ɩ́ sǝlǝmǝɣɩ na ɩ́ wiikina Ɩsɔ sɩ ɩ́ waasɩ-wɛ, ɩlɛna Ɩsɛɣɛlɩ nyǝ́ma tuutuuma, apalaa na alaa na piya pá kotina-ɩ, na pá wii tǝkpoo.
Ḿpʋ́ɣʋ́ Ɩlam lʋlʋɣʋ tʋ Yehiyɛlɩ pǝyalʋ Sekaniya tɔma Ɩsǝtǝlasɩ sɩ: Tǝ pǝntǝna Ɩsɔ kɛ́ sɔsɔm kɛ timpi tǝ kpaɣa alaa kpaɩ nyǝ́ma tɔɣɔ. Paa na mpʋ tɔ Ɩsɛɣɛlɩ nyǝ́ma wɛɛ na pá tɛɛlǝɣɩ.
Ɩlɛ pǝ wɛɛ sɩ tǝ́ sɩɩ nɔɔsɩ kɛ Ɩsɔ ɩsɛntaa na tǝ́ tɔɣɔnɩ alaa mpɛ pa tǝna na pa piya. Tɩɩ tǝŋ laɣatʋ nti nyana mpa ɩ́ tǝŋǝɣɩ Ɩsɔ kʋsǝsɩɩtʋ kɛ teu tɔ ɩ́ tasa-tʋ tɔɣɔ. Pǝ wɛɛ sɩ tǝ́ tɔkɩ Ɩsɔ kiiu kɛ́.
Mpʋ tɔ, kʋlɩ na ń tɔkɩ tɔm ntǝɣɩ niŋ naalɛ. Ta sɔɔlʋ pɩɩwa sɩ tɩɩ wɛɛ nyá waalɩ, taa la sika.
Ḿpʋ́ɣʋ́ Ɩsǝtǝlasɩ kʋlaa na ɩ́ tɔ kɔtǝlaa nyʋɣʋ nyǝ́ma na Lefii nyǝ́ma na Ɩsɛɣɛlɩ nyǝ́ma tǝna sɩ: Ɩ́ sɩɩ nɔɔsɩ sɩ ɩ́ ká tǝŋ nti Sekaniya yɔɣɔtaa tɔ. Ɩlɛna pa tǝna pá sɩɩ mpʋ.
Ḿpʋ́ɣʋ́ Ɩsǝtǝlasɩ kʋla Ɩsɔ tǝsɛɛlɛ kataɣa taa na ɩ́ polo Ɩliyasipɩ pǝyalʋ Yohanaŋ tɛ na ɩ́ caɣa. Ɩ laŋlɛ wakǝlǝna ɩ taapalaa ɩsaɣatʋ sɔsɔɔntʋ kɛ katatǝlaɣa, halǝna ɩ́ kisi tɔɣɔnaɣa na lʋm.
Ɩlɛna pá heeli Yosalɛm na Yuta tɛtʋ tǝna taa sɩ mpa pa lɩɩna Papiloni tɔ, pá koti Yosalɛm.
Ye kʋyɛɛŋ tooso tɛɛwa na nɔɣɔlʋ ta polo ɩsɩɩ nyʋɣʋ nyǝ́ma na sɔsaa pa sɩɩʋ tɔ, ɩsɩɩ pa lɛɛka pʋntʋ wɛnaʋ tǝna na pá lǝsɩ-ɩ lɛlaa taa.
Kʋyɛɛŋ tooso ɩnɩ ɩ taa kɛ́ Yuta na Pɛncamɛɛ apalaa pola Yosalɛm kɛ ɩsɔtʋ pɔɣɔlaɣafɛɩ nyǝŋ kʋyakʋ hiu nyǝŋkʋ wule, na pá koti Ɩsɔ tǝsɛɛlɛ kataɣa taa na pa tǝna pá seliɣi tɔm ntɩ tǝ tɔɔ. Pǝ́cɔ́ pǝ kaasɩ tɛʋ tɔŋa nɩɩʋ tɔtɔ.
Mpʋɣʋlɛ Ɩsǝtǝlasɩ kʋlaa na ɩ́ tɔ-wɛ sɩ: Ɩsɛɣɛlɩ nyǝ́ma mɛ, ɩ́ kpaɣaʋ kpaɩ alaa mpɛ tɔ, ɩ́ lapa ɩsaɣatʋ sɔsɔɔntʋ kɛ́. Ɩsaɣatʋ kɛ ɩ́ sɔɔsǝɣɩ tá yǝlaa nyǝntʋ tɔɔ.
Pǝnɛntɛ pǝ wɛɛ sɩ paa wei ɩ́ ná kawalaɣa ŋka ɩ lapa tá cɔsɔnaa Ɩsɔ Tacaa tɔ, na ɩ́ tɔkɩ ɩ luɣu nyǝntʋ na mǝna tɛtʋ tǝnɛ tǝ nyǝ́ma ɩ́ taa kaa pʋlʋ, na ɩ́ kisi mǝ alaa mpɛ.
Ntɛna kotilaa tǝna kpɛntɩ na pá yɔɣɔtǝna nɔɣɔ sɔsaɣa sɩ: Tampana kɛ n yɔɣɔtaa, tɩɩ la ɩsɩɩ n yɔɣɔtʋɣʋ tɔ.
Pǝyele tǝ wɛ paɣalɛ, anɩ pǝ kɛ́ yoluma ntɔ, pǝ fɛɩ sɩ tǝ́ sǝŋ ḿpʋ́ɣʋ́ awalɩ. Pǝ kaasɩ ɩlɛ pǝ taɣa kʋyakʋ kʋlʋmʋɣʋ yaa naalɛ taa kɛ́ tá tɔm ká taɣanɩ. Mpi tɔ, tá paɣalɛ wɛnna tǝ taa.
Mpʋ tɔ, tá nyʋɣʋ nyǝ́ma ɩ́ sǝŋna Ɩsɛɣɛlɩ nyǝ́ma tǝna nɔɣɔ na pá sɩɩ mpa pa kpaɣa kpaɩ alaa mpɛ tɔɣɔ kʋyakʋ ŋku paa polo pá na pa acalɛɛ sɔsaa na pǝ hʋʋlaa pa kiŋ tɔ. Ɩlɛna tǝ́ paasǝna tɔm ntɩ, halǝna Tacaa hɛɛsɩ ɩ pááná sɔsɔɔna kɛ tá tɔɔ.
Ḿpʋ́ɣʋ́ pa tǝna pa mʋ tɔm ntɩ. Ama Asayɛɛlɩ pǝyalʋ Yonataŋ na Tikifa pǝyalʋ Yasiya pa kisina. Ɩlɛna Mesulam na Lefii tʋ Sapetayi pá sɛɛna pa tɔɔ.
Pa tǝna mpa pa lɩɩna Papiloni tɔ pa mʋ-tǝɣɩ mpʋ, ɩlɛna kɔtʋlʋ Ɩsǝtǝlasɩ lǝsɩ paa lʋlʋɣʋ ŋku kʋ taa kɛ́ nyɔɔŋ nyǝ́ma, na mpɛ ɩnɩ pá caɣa ɩsɔtʋ naanʋwa nyǝŋ kʋyakʋ kancaalaɣa nyǝŋkʋ wule sɩ pa taɣanǝɣɩ tɔm ntɩ tǝ tǝna.
Ḿpʋ́ɣʋ́ pa tɛma kpaɩ alaa mpɛ pa tɔm hʋʋʋ kɛ pǝnaɣa naalɛ nyǝŋka ɩsɔtʋ kancaalaɣa nyǝŋ kʋyakʋ kancaalaɣa nyǝŋkʋ wule.
Kɔtǝlaa mpa pa kpaɣa cefelinaa tɔɣɔlɛ Yesuwa lʋlʋɣʋ nyǝ́ma na ɩ newaa, Yosatakɩ pǝyalaa, Maaseya, na Ɩliyesɛɛ, na Yalipɩ, na Ketaliya.
Ḿpʋ́ɣʋ́ pa tisaa na pá kisi pa alaa mpɛ na pá lá Ɩsɔ kɔtaɣa kɛ ɩwaaʋ na Ɩsɔ hɩɩsɩ pa ɩsaɣatʋ.
Ɩmɛɛ lʋlʋɣʋ nyǝ́ma Hanani, na Sepatiya,
na Halim lʋlʋɣʋ nyǝ́ma Maaseya, Ɩliya, na Semaya, na Yehiyɛlɩ, na Usiya,
na Pasehuu lʋlʋɣʋ nyǝ́ma Ɩliyohenayi, na Maaseya, na Ɩsǝmayɛlɩ, na Netaneyɛlɩ, na Yosapatɩ, na Ɩlasaa.
Lefii nyǝ́ma taa ka wɛ Yosapatɩ, na Simeyi, na Kelaya wei pa yaa tɔtɔ sɩ Kelita tɔ, na Petahiya, na Yehuta na Ɩliyesɛɛ.
Yonyoolaa taa kɛ́ Ɩliyasipɩ. Nɔnɔɔsɩ taŋlaa taa kɛ́ Salum, na Telɛm, na Ulii.
Ɩsɛɣɛlɩ nyǝ́ma lɛlaa taa ka wɛ Palɔsɩ lʋlʋɣʋ nyǝ́ma, Lamiya, na Ɩsiya, na Malǝkiya, na Miyamɛŋ, na Ɩlasaa, na Malǝkiya, na Penaya,
na Ɩlam lʋlʋɣʋ nyǝ́ma, Mataniya, na Sakalɩ, na Yehiyɛlɩ, na Apǝti, na Yelemɔtɩ, na Ɩliya,
na Satu lʋlʋɣʋ nyǝ́ma, Ɩliyohenayi, na Ɩliyasipɩ, na Mataniya, na Yelomɔtɩ, na Sapatɩ, na Asisa,
na Pepayi lʋlʋɣʋ nyǝ́ma, Yohanaŋ, na Hananiya, na Sapayi, na Atǝlayi,
na Pani lʋlʋɣʋ nyǝ́ma, Mesulam, na Malukɩ, na Ataya, na Yasupi, na Seyalɩ, na Yelemɔtɩ,
na Pahatɩ-Mowapʋ lʋlʋɣʋ nyǝ́ma, Atǝna, na Kelalɩ, na Penaya, na Maaseya, na Mataniya, na Pǝsalɛlɩ, na Pinuwi, na Manasee,
na Halim lʋlʋɣʋ nyǝ́ma, Ɩliyesɛɛ, na Ɩsiya, na Malǝkiya, na Semaya, na Simoŋ,
na Pɛncamɛɛ, na Malukɩ, na Semaliya,
na Hasum lʋlʋɣʋ nyǝ́ma, Matenayi, na Matata, na Sapatɩ, na Ɩlifelɛtɩ, na Yelemayi, na Manasee, na Simeyi,
na Pani lʋlʋɣʋ nyǝ́ma, Maatayi, na Amǝlam, na Uwɛlɩ,
na Penaya, na Petiya, na Keluhu,
na Faniya, na Melemɔtɩ, na Ɩliyasipɩ,
na Mataniya, na Matenayi, na Yasayi,
na Pani, na Pinuwi, na Simeyi,
na Selemiya, na Nataŋ, na Ataya,
na Makǝnatepayi, na Sasayi, Salayi,
na Asalɛlɩ, na Selemiya, na Semaliya,
na Salum, na Amaliya, na Yosɛɛfʋ,
na Nepo lʋlʋɣʋ nyǝ́ma, Yeiyɛlɩ, na Matatiya, na Sapatɩ na Sepina, na Yatayi, na Sowɛɛlɩ, na Penaya.
Panɛ ɩnɩ pa tǝna pa kpaɣana alaa kpaɩ nyǝ́ma, halɩ pa taa lɛlaa na lʋla piya.
Hakaliya pǝyalʋ Nehemii tɔm ntɔ. Wulaʋ Atakǝsɛsɛɛ kawulaɣa pǝnaɣa hiu nyǝŋka kɛ pa ɩsɔtʋ wei pa yaa sɩ Kisileu tɔ ɩ taa, Nehemii má, maa wɛ Susi ɩcatɛ sɔsɔɔlɛ taa.
Ma tɛɛtʋ lɛlʋ Hanani na lɛlaa pa lɩɩna Yuta na má pɔɔsɩ-wɛɣɛ Hepǝla nyǝ́ma mpa pa lɩɩna Papiloni tɔ, na Yosalɛm pa tɔm.
Ḿpʋ́ɣʋ́ pa cɔ-m sɩ: Hepǝla sɔsaa mpa pa lɩɩna Papiloni tɔ, pa caɣa Yuta. Ama wahala na kʋnyɔŋ taa kɛ́ pa wɛɛ. Yosalɛm ɩcatɛ tɔm ɩlɛ, tǝ koloosi yá pɔɣɔlɛɛ kɛ́, na kɔkɔ náá nyaɣa ɩcatɛ kampʋnaa.
Waatʋ wei ma nɩɩ tɔm ntɩ, ɩlɛna ma laŋlɛ wakǝlɩ kʋyɛɛŋ paɣalɛ, na má wiiki, na má hɔkǝɣɩ nɔɣɔ. Ɩlɛna má sǝlǝmɩ ɩsɔtaa Ɩsɔ sɩ:
Haɩ, ɩsɔtaa Ɩsɔ sɔsɔ, wei nyá pa nyaŋna tɔ. N lakɩ ɩsǝna n sɩɩ nyá nɔɣɔ tɔɣɔ nyá kʋsǝsɩɩtʋ tɔkǝlaa kɛ́. Pǝ́cɔ́ nn lɩɩkɩ nyá sɔɔllaa waalɩ.
Haɩ, kɛɛsɩ ɩsɛ na tá tɔɔ, na ń ké nyá ŋkpaŋŋ na ń nɩɩ nti nyá tǝmlɛ tʋ má, ma sǝlǝmǝɣɩ-ŋ tɔ. Ma sǝlǝmǝɣɩ-ŋ ilim na ahoo kɛ nyá yǝlaa Ɩsɛɣɛlɩ nyǝ́ma tá, tá tɔɔ sɩ, ń taɣanɩ tá ɩsaɣatʋ. Má na ma cɔsɔnaa tǝ wakǝlǝna-ŋ kɛ́.
Tǝ kisa nyá kʋsǝsɩɩtʋ na kiiŋ wei n cɛla nyá tǝmlɛ tʋ Moisi na ɩ́ tɛlǝsɩ-tʋ tɔ.
Tɔɔsɩ nti n ka heela Moisi na ɩ́ kɛɛsɩ-tʋ tɔ sɩ: Ye ɩ́ tá nɩɩna-m, maa yasɩ-mɛɣɛ piitim kpaɩ nyǝm taa.
Ama ye ɩ́ pǝsǝna laakalɩ kɛ tǝna, na ɩ́ tɔkɩ ma kʋsǝsɩɩtʋ, na ɩ́ lakɩ-tɩ. Paa pǝ pona-mɛɣɛ tɛtʋ tǝnaɣa, máá kɔna-mɛɣɛ lonte nte ma lǝsaa sɩ máá caɣa tǝ taa tɔ.
Tacaa, tǝ kɛ́ nyá yǝlaa na nyá tǝmlɛ nyǝ́ma kɛ́. Taɣa n yapǝna nyá toŋ na nyá kǝlʋɣʋ sɔsɔɔʋ.
Ma wiikina-ŋ sɩ, ń nɩɩ sǝlǝmʋɣʋ ŋku má na nyá nyǝ́ma lɛlaa tǝ kʋsǝɣǝna nyá nyʋɣʋ na laŋhʋlʋmlɛ tɔ. La na wulaʋ cɔ-m kʋpantʋ na má waa ma tǝmlɛ taa. Waatʋ ɩnɩ ɩ taa, maa kɛ́ wulaʋ kʋnyɔnyɔɔm paasǝnlʋ.
Ḿpʋ́ɣʋ́ wulaʋ sɔsɔ Atakǝsɛsɛɛ kawulaɣa pǝnaɣa hiu nyǝŋka kɛ pa ɩsɔtʋ Nisaŋ kʋyakʋ nakʋlɩ wulaʋ caɣa tɔɣɔʋ, na má tʋɣʋ-ɩ sʋlʋm. Ma laŋlɛ ka wakǝlaa kɛ́. Pǝ́cɔ́ ɩ ta nata-m mpʋ.
Ntɛna ɩ́ pɔɔsɩ-m sɩ: Pepe wakǝla nyá laŋlɛ? Anɩ pɩɩ wɩɩkɩ-ŋ. Pepe nǝɣǝsɛɛ kʋɣʋna-ŋ? Tǝnaɣalɛ sɔɣɔntʋ anaam kpa-m.
Ɩlɛna má cɔ-ɩ sɩ: Haɩ, ta caa wulaʋ, mǝna tɛtʋ. Ta ɩcatɛ nte tǝ taa pa pima ma cɔsɔnaa tɔ, tǝ pǝsa ncaalɛ. Tǝ kampʋnaa nyaɣa kɔkɔ. Ɩlɛ ɩsǝnaɣa ma laŋlɛ kaa wakǝlɩ?
Ḿpʋ́ɣʋ́ wulaʋ pɔɔsa-m sɩ: Pepeɣe n caa sɩ má la-ŋ? Tǝnaɣa ma sǝlǝma ɩsɔtaa Ɩsɔ kɛ́ kpakpaa.
Ɩlɛna má cɔ wulaʋ sɩ: Haɩ, tá caa, la suulu na ń ha nyá tǝmlɛ tʋ maɣa nɔɣɔ, na má mǝlɩ Yuta tɛtʋ ɩcatɛ taa timpi pa pima ma cɔsɔnaa tɔ, na má taɣanɩ-tɛɣɛ ŋmaʋ.
Ḿpʋ́ɣʋ́ ɩ pɔɔsa-m sɩ: Kʋyɛɛŋ ɩsǝnaɣa n ká tɔ nyá mpaaʋ? Na saa wei kɛ́ n ká mǝlɩ? Ɩlɛna má heeli-ɩ ma kʋyakʋ kʋmǝlʋɣʋ, na ɩ́ ha-m mpaaʋ sɩ má tɛɛ.
Na má tasa sɩ: Haɩ, ta caa, ŋmaa Ɩfǝlatɩ pɔɣɔ ilim tǝtʋlɛ tɔɔ nyʋɣʋ nyǝ́ma kɛ takǝlasɩ, na pá ha-m mpaaʋ na má polo Yuta.
Na pá ŋmaa tɔtɔɣɔ kawulaɣa hɔtʋŋ nyʋɣʋ tʋ Asafɩ, na ɩ́ caa-m kpeŋkpelasɩ nsi maa láná koluŋa kutuluɣu ŋku kʋ wɛ Ɩsɔ tǝsɛɛlɛ kiŋ tɔ kʋ kampʋnaa, na ɩcatɛ koluŋa, na ma kutuluɣu kʋhǝntʋɣʋ. Ḿpʋ́ɣʋ́ wulaʋ lapa-m takǝlasɩ nsɩ. Mpi tɔ, Tacaa ka wɛ ma waalɩ kɛ́.
Na má polo na má cɛla Ɩfǝlatɩ pɔɣɔ ilim tǝtʋlɛ tɔɔ nyʋɣʋ nyǝ́ma kɛ takǝlasɩ nsɩ. Ma waalɩ kɛ́ yoolaa nyʋɣʋ nyǝ́ma, na kpaɣanǝŋ caɣalaa mpa ɩ ka cɛla-m tɔ.
Waatʋ wei Holoŋ tʋ Sanǝpala na ɩ waalɩ tʋ Amoni tʋ Topiya pa nɩɩ ma kɔntɛ, ɩlɛ pa laŋa ta hɛɛ paa pǝcɔ. Mpi pǝ tɔɔ nɔɣɔlʋ kɔŋ sɩ ɩ́ paasǝna Ɩsɛɣɛlɩ nyǝ́ma na pǝ́ caɣana-wɛ tɔ.
Ma tala Yosalɛm, ɩlɛna má caɣa kʋyɛɛŋ tooso tǝpamm.
Ma ta heeli nɔɣɔlʋɣʋ mpi Ɩsɔ tʋ-m sɩ má la ɩcatɛ taa tɔ. Pǝ waalɩ kɛ́ ma tʋ mpaaʋ kɛ ahoo, na ma waalǝɣɩ napǝlǝɣɩ pǝcɔ. Ma ta kpɛnna tɔtɛ natǝlɩ. Ye pǝ taɣa kpaŋaɣa ŋka maa caɣaa tɔ.
Ahoo hɛka kɛ ma lɩ́ɩ́ ɩcatɛ taa, na Tɛtɛkǝlɛ nɔnɔɣɔ, na má polo Tʋm sɔsɔ hite, na Hute nɔnɔɣɔ pǝ kiŋ. Na má wiili Yosalɛm koluŋa kɛ teu, na má ná sɩ ka yá pɔɣɔlɛɛ. Pǝ́cɔ́ kɔkɔ ná nyaɣa ka kampʋnaa.
Ɩlɛna má mǝlǝna Hite nɔnɔɣɔ na wulaʋ lɩɩlɛ pǝ kiŋ. Ama ma kpaŋaɣa ŋka ka tɔɔ maa caɣaa tɔ, ka ta hiki mpaaʋ sɩ ká tɛɛ.
Ahoo anǝɣɩ ma tɛsa Setǝlɔŋ lɔɔʋ na má nyǝnǝɣɩ koloosi. Ɩlɛna má mǝlɩ na má sʋʋna Tɛtɛkǝlɛ nɔnɔɣɔ.
Mpʋ tɔ, ɩcatɛ sɔsaa ta nyɩ timpi ma polaa tɔ, yaa mpi ma lapa tɔ. Pǝ taɣa pʋlʋ, ma taa heeli Yuta nyǝ́ma, yaa kɔtǝlaa, yaa ɩcatɛ sɔsaa, yaa hʋʋlaa, yaa tǝma nyʋɣʋ nyǝ́ma napǝlǝɣɩ natǝlɩ.
Ama ma tɔma-wɛɣɛ sɩ: Ɩ́ nawa wahala wei ɩ taa tǝ wɛɛ tɔ. Yosalɛm pǝsa ncaalɛ, na ɩ nɔnɔɔsɩ nyaɣa kɔkɔ. Ɩ́ kɔɔ tǝ́ taɣanɩ Yosalɛm koloŋa ŋmaʋ na tá fɛɛlɛ yá.
Ḿpʋ́ɣʋ́ ma kɛɛsa-wɛɣɛ ɩsǝna ma Ɩsɔ waasa-m na nti wulaʋ sɔsɔ ná heela-m tɔ. Ntɛna pá má kapusi kɛ kpakpaa sɩ: Tǝ́ sʋʋ tǝmlɛ taa, tǝ́ ŋmá ɩcatɛ. Kɛlɛna pá taɣanɩ pa tɩ na apalʋtʋ sɩ pá lakɩ tǝmlɛ kʋpantɛ ńtɛ́.
Ama waatʋ wei Sanǝpala na Topiya na Laalupu Kesɛm pa nɩ́ɩ́ mpʋ, ɩlɛna pá sʋʋ-tʋɣʋ woŋa na pá footiɣi-tʋ na pá pɔɔsǝɣɩ-tʋ sɩ: Pepeɣe ɩ́ lakɩ tǝna? Ɩ́ caa ɩ́ kʋlǝɣɩ wulaʋ tɔɔ kɛlɛ yɛɛ?
Ntɛna má cɔ-wɛ sɩ: Ɩsɔtaa Ɩsɔ maɣamaɣa ká hana-tʋɣʋ pǝ toŋ. Ɩ tǝmlɛ nyǝ́ma tá taa niki ɩcatɛ ŋmaʋ kɛ́. Ama mǝ fɛɩna mpaaʋ sɩ ɩ́ wɛɛna pʋlʋɣʋ ɩcatɛ taa, yaa ɩ́ wɛɛna toŋ nɩɩlǝɣɩ tǝ tɔɔ. Mǝ taa nɔɣɔlʋ fɛɩna tǝ taa kɛ́ mpi paa yaakǝna ɩ hǝtɛ tɔ.
Ḿpʋ́ɣʋ́ kɔtʋlʋ sɔsɔ Ɩliyasipɩ, na ɩ taapalaa kɔtǝlaa lɛlaa pa sʋʋ tǝmlɛ, na pá kpɛntɩ na pá ŋmá heeŋ nɔnɔɣɔ. Pa tɛma-kɛɣɛ fɛɛnʋɣʋ, ɩlɛna pá tʋ́ ka kampʋnaa. Na pá taɣanɩ na pá cɔɔ na pá tala Meya atɛ na ɩsɔ kutuluɣu, halǝna Hananeyɛɛlɩ nyǝŋkʋ.
Pa kɔŋkɔŋ taa kɛ́ Yeliko nyǝ́ma ná lakaɣa tǝmlɛ. Pa waalɩ kɛ́ Imili pǝyalʋ Sakuu.
Ḿpʋ́ɣʋ́ Senaa nyǝ́ma ná ŋmawa Tiina nɔnɔɣɔ. Pa tʋ kampʋ kpatǝŋ ɩlɛna pá tʋ kampʋ pee, na pǝ kʋkalǝsǝŋ.
Mpa pa lakaɣa tǝmlɛ kɛ pa kɔŋkɔŋ taa tɔɣɔlɛ Uliya pǝyalʋ Melemɔtɩ. Hakɔɔsɩ saalɩ kɛlɛ. Pa waalɩ kɛ́ Pelekiya pǝyalʋ Mesulam. Mesesapɛlɩ saalɩ kɛlɛ. Pɛlɛ pa waalɩ kɛ́ Paana pǝyalʋ Satɔkɩ.
Pɛlɛ pa waalɩ kɛ́ Tɛkʋwa nyǝ́ma mpa pa sɔsaa kisaa sɩ má taa kɔmtɩ-wɛ tɔ, pɛlɛ pa kɔma.
Ḿpʋ́ɣʋ́ Paaseya pǝyalʋ Yoyata, na Pesotiya pǝyalʋ Mesulam pa ŋmawa Yesana nɔnɔɣɔ. Pa tʋ kampʋ kpatǝŋ ɩlɛna pá tʋ́ kampʋ pee na pǝ kʋkalǝsǝŋ.
Mpa pa lakaɣa pa kɔŋkɔŋ taa kɛ́ tǝmlɛ tɔɣɔlɛ Kapawɔŋ tʋ Melatiya, na Melonotɩ tʋ Yatɔŋ, na Kapawɔŋ na Misipa pǝ nyǝ́ma lɛlaa. Ɩfǝlatɩ pɔɣɔ waalɩ nyʋɣʋ tʋ yǝlaa ntɛ́.
Halaya pǝyalʋ koolu Usiyɛlɩ ka wɛnna pǝ lɔlɔ. Pa waalɩ kɛ́ tulaalʋ latʋ Hananiya. Waatʋ wei pa tala timpi koluŋa kǝla waŋ tɔ, saa ɩnǝɣǝlɛ pa tɛma pa tǝmlɛ kɛ Yosalɛm taa.
Pa kɔŋkɔŋ taa kɛ́ Huuu pǝyalʋ Lefaya wei ɩ kɛ́ Yosalɛm hɔɣɔlʋɣʋ lɛŋkʋ nyʋɣʋ tʋ tɔ ɩ lakaɣa tǝmlɛ.
Pɛlɛ pa waalɩ kɛ́ Halumafɩ pǝyalʋ Yetaya ná paasaɣana ɩ tǝyaɣa ɩsɛntaa hɔɣɔlʋɣʋ. Ɩlɛna Hasapǝneya pǝyalʋ Hatusi náá tǝŋ kpakpaa.
Halim pǝyalʋ Malǝkiya, na Pahatɩ-Mowapʋ pǝyalʋ Hasupɩ, pɛlɛ pa lakaɣana ntɛɣɛ tǝmlɛ kɛ Mǝsasɩ atɛ na ɩsɔ kutuluɣu hɔɣɔlʋɣʋ taa.
Pa kɔŋkɔŋ taa kɛ́ Halohɛsɩ pǝyalʋ Salum wei ɩ kɛ́ Yosalɛm hɔɣɔlʋɣʋ lɛŋkʋ nyʋɣʋ tʋ tɔ, ɩ na ɩ pɛɛlaa pa lakaɣa pa nyǝntɛ.
Ḿpʋ́ɣʋ́ Hanuŋ na Sanʋwa ɩcatɛ nyǝ́ma pá ŋmá tɛtɛkǝlɛ nɔnɔɣɔ. Pa tɛma, ɩlɛna pá tʋ́ kampʋnaa na kʋkalǝsǝŋ. Na pá taɣanɩ koluŋa kɛ halɩ mɛɛtǝlǝnaa nasǝlɛ na nɩɩnʋwa (500), na pá tala Hute nɔnɔɣɔ.
Lekapii pǝyalʋ Malǝkiya wei ɩ kɛ́ Pɛtɩ-Kelem hɔɣɔlʋɣʋ nyʋɣʋ tʋ tɔ, ɩnɩ ɩ ŋmana Hute nɔnɔɣɔ. Ɩ tɛma, ɩlɛna ɩ́ tʋ́ kampʋnaa na pǝ kʋkalǝsǝŋ.
Kɔlɩ-Hose pǝyalʋ Saluŋ wei ɩ kɛ́ Misipa hɔɣɔlʋɣʋ nyʋɣʋ tʋ tɔ, ɩnɩ ɩ ŋmana Hite nɔnɔɣɔ. Ɩ tɛma na ɩ́ lɔ, ɩlɛna ɩ́ tʋ́ kampʋnaa, na kʋkalǝsǝŋ, na ɩ́ taɣanɩ Yosalɛm koluŋa kɛ pǝ kɛɛsǝnaʋ Silowee lɩɩlɛ kiŋ tɔ, na wulaʋ tɩɩŋ taalɛ, na tǝkpalɛ nte tǝ tiikina Tafiiti tɛ tɔ pǝ hɛkʋ.
Pa waalɩ kɛ́ Asǝpuki pǝyalʋ Nehemii wei ɩ kɛ́ Pɛtɩ-Suu hɔɣɔlʋɣʋ lɛŋkʋ nyʋɣʋ tʋ tɔ, ɩ lakaɣa tǝmlɛ kɛ Tafiiti pǝlaaŋ ɩsɛntaa. Halǝna lɩɩlɛ nte pa hula kuhulu tɔ, na pǝ́ polo kawulaɣa taŋlaa tǝcaɣalɛ.
Lefii nyǝ́ma lapǝna ntɛɣɛ tǝmlɛ kɛ pǝ lɔlɔ. Pɛlɛɣɛ Pani pǝyalʋ Lehum, na Hasapiya wei ɩ kɛ́ Keila hɔɣɔlʋɣʋ na ɩ nyǝŋkʋ pǝ nyʋɣʋ tʋ tɔ.
Pa waalɩ kɛ́ Henatatɩ pǝyalʋ Pafayi wei ɩ kɛ́ Keila hɔɣɔlʋɣʋ lɛŋkʋ nyʋɣʋ tʋ tɔ,
na Yesuwa pǝyalʋ Ɩsɛɛ wei ɩ kɛ́ Misipa nyʋɣʋ tʋ tɔ. Ɩnɩ ɩ taɣanaɣana yoou wontu tǝsɩɩlɛ hɔɣɔlʋɣʋ kɛ timpi koluŋa lapa ŋkuluŋa tɔ.
Ɩ́lɛ́ ɩ kɔŋkɔŋ taa kɛ́ Sapayi pǝyalʋ Paaluuki. Ɩnɩ ɩ lakaɣana tǝmlɛ na toŋ kɛ hɔɣɔlʋɣʋ ŋku kʋ wɛ koluŋa ŋkuluŋa na kɔtʋlʋ sɔsɔ Ɩliyasipɩ tǝyaɣa pǝ hɛkʋ tɔ.
Pa waalɩ kɛ́ Uliya pǝyalʋ Melemɔtɩ wei ɩ kɛ́ Hakɔɔsɩ saalɩ, na ɩ́ lakaɣa tǝmlɛ kɛ pǝ kpaɣaʋ Ɩliyasipɩ tǝyaɣa nɔnɔɣɔ, halǝna pǝ́ sɩɩna ka tǝnaɣa tɔ.
Kɔtǝlaa mpa pa lɩɩna Yosalɛm tɔ, mpɛ pa lakaɣana tǝmlɛ kɛ pa waalɩ.
Pɛncamɛɛ na Hasupɩ pɛlɛ pa taɣanaɣa hɔɣɔlʋɣʋ ŋku kʋ wɛ pa tǝyaɣa ɩsɛntaa tɔ. Na Maaseya pǝyalʋ Asaliya wei ɩ kɛ́ Ananiya saalɩ tɔ, ɩ́lɛ́ ɩ lakɩ tǝmlɛ kɛ ɩ tǝyaɣa kɔŋkɔŋ taa.
Henatatɩ pǝyalʋ Pinuwi ná ŋmaakaɣana Asaliya tǝyaɣa na koluŋa ŋkuluŋa pǝ hɛkʋ taa.
Wusayi pǝyalʋ Palaalɩ kɛlɛ koluŋa ŋkuluŋa, na atɛ na ɩsɔ kutuluɣu sɔsɔɔʋ ŋku kʋ wɛ kawulaɣa tǝyaɣa ɩsɛntaa tɔ, pa hɛkʋ kɛ yoolaa tǝtaŋlɛ kataɣa cɔlɔ. Pa waalɩ kɛ́ Palosɩ pǝyalʋ Petaya
na Ɩsɔ tǝsɛɛlɛ tǝmlɛ nyǝ́ma sǝkpema mpa pa wɛ pulaɣa taa tɔ, pa lakaɣa tǝmlɛ kɛ pǝ kpaɣaʋ atɛ na ɩsɔ kutuluɣu tɔ, halǝna lʋm nɔnɔɣɔ kɛ ilim tǝlɩɩlɛ tɔɔ.
Tɛkʋwa nyǝ́ma ná lakaɣa pa nyǝntɛ kɛ atɛ na ɩsɔ kutuluɣu sɔsɔɔʋ, halǝna pulaɣa koluŋa pǝ ɩsɛntaa.
Kɔtǝlaa ná lakaɣa pa nyǝntɛ kɛ kpaɣanǝŋ nɔnɔɣɔ kɛ́, paa wei na ɩ lonte kɛ ɩ tǝyaɣa nɔnɔɣɔ.
Na Ɩmɛɛ pǝyalʋ Satɔkɩ náá lakɩ pǝ lɔlɔ tɔtɔɣɔ ɩ tǝyaɣa ɩsɛntaa, na pǝ́ sɔɔsǝna Sekaniya pǝyalʋ Semaya wei ɩ taŋǝɣɩ ilim tǝlɩɩlɛ nɔnɔɣɔ tɔ,
na Selemiya pǝyalʋ Hananiya na Salafɩ pǝyalʋ naatoso nyǝŋ Hanuŋ wei ɩ taɣanaɣa hɔɣɔlʋɣʋ lɛŋkʋ tɔ. Ɩ́lɛ́ ɩ kɔŋkɔŋ taa kɛ́ Pelekiya pǝyalʋ Mesulam. Ɩ́lɛ́ ɩ lakaɣana timpi ɩ ka wɛɛ tɔ pǝ ɩsɛntaa.
Pa waalɩ kɛ́ koolu Malǝkiya, wei ɩ lakaɣa tǝmlɛ kɛ Ɩsɔ tǝsɛɛlɛ tǝmlɛ lataa sǝkpema na taatǝlaa pa tǝyaɣa kɛ Mifikatɩ nɔnɔɣɔ. Halǝna ŋkuluŋa taa atɛ na ɩsɔ kutuluɣu ɩsɛntaa.
Koolaa lɛlaa na taatǝlaa pa lakaɣana pa tǝma kɛ pǝ kpaɣaʋ tǝna tɔ, halǝna heeŋ nɔnɔɣɔ pǝ hɛkʋ taa.
Waatʋ wei Sanǝpala nɩɩwa sɩ Yuta nyǝ́ma tá, tǝ nika tá koluŋa ŋmaʋ, ɩlɛna ɩ́ mʋ pááná kɛ katatǝlaɣa. Na ɩ́ woŋiɣi-tʋ.
Na ɩ́ yɔɣɔtǝɣɩ ɩ taapalaa Samalii yoolaa kiŋ sɩ: Pepeɣe Yuta acamisi nsɩ sɩ caa lapʋ? Paa tɛ pa tǝmlɛ ntɛɣɛ saŋa na pá lá pa Ɩsɔ kɛ́ kɔtasɩ na? Paa tɩɩ pǝsɩ na pá kuli pɛɛ nna kɔkɔ pima tɔ na pá taɣanɩ-yɛ?
Tǝnaɣalɛ Amoni tʋ Topiya ná cɔwa ɩ kɔŋkɔŋ taa sɩ: Nmatʋ ntiɣilɛ tǝna ye? Taalɛ haɣa maɣamaɣa ɩ́ ŋmaana pa pɛɛ koluŋa ŋkɛ ka tɔɔ ka yele tim na?
Ḿpʋ́ɣʋ́ ma mapa kapuka sɩ, haɩ, Tacaa Ɩsɔ nɩɩ ɩsǝna pa woŋiɣi-tʋ tɔ? Mǝŋna pa footuɣu kɛ pa nyɔɔŋ taa. Yele na kolontunaa kpa-wɛɣɛ yomle na pá lɛɛkɩ pa wontu.
Taa wii pa pǝtɔɔtǝlɛ na ń taɣanɩ pa ɩsaɣatʋ. Tǝ ŋmaakɩ koluŋa tɔɣɔ pa tʋʋkɩ-tʋ ɩsǝntɔ.
Ɩsǝna tǝ lapa tǝmlɛ kɛ ta koluŋa ŋmaʋ tɔm taa tɔɣɔlɛ. Halɩ tǝ́ ŋmá na tǝ́ cɔɔ na ká kpa ɩsɩɩ kaa wɛʋ tɔ pǝ hɛkʋ taa. Mpi tɔ, paa wei ɩ ka nika tǝmlɛ kɛ́ na lotu kʋlʋmtʋ.
Ama waatʋ wei Sanǝpala, na Topiya, na Laalupunaa, na Amoni nyǝ́ma, na Asǝtɔtɩ nyǝ́ma pa nɩɩwa sɩ tǝ tɔŋa Yosalɛm koluŋa ŋmaʋ na pɔɣɔlɛɛ tɔŋa tǝkʋɣʋ, ɩlɛna pááná kpa-wɛɣɛ katatǝlaɣa.
Na pá lá nɔɣɔ kʋlʋmaɣa kɛ pa tǝna sɩ pa kɔŋ Yosalɛm taa, na pá lá na pǝ́ cʋkɩ.
Ḿpʋ́ɣʋ́ tǝ sǝlǝma tá Ɩsɔ na tǝ sɩɩ taŋlaa kɛ ilim na ahoo sɩ, kolontunaa ɩ́ taa tii tá tɔɔ na tiili.
Paa na mpʋ tɔ, na Yuta nyǝ́ma náá tɔŋ sɩ: Tǝmlɛ nyǝ́ma kawa pǝnɛntɛɣɛ tǝtɔɣɔtɔɣɔ, pǝ́cɔ́ ncaalɛ kǝla kaaʋ. Tǝ káá pǝsɩ na tǝ́ tɛ koloosi sǝnɛ sɩ ŋmaʋ.
Tá kolontunaa ná maɣasǝɣɩ kɛ́ sɩ mpɛ paa tii ta tɔɔ kɛ́ kʋyakʋ nakʋlɩ tǝ kaa nyɩ. Na pá kpiisi-tʋ na tá tǝmlɛ sɩɩ tǝnaɣa.
Ḿpʋ́ɣʋ́ tá tɛɛtʋnaa Yuta nyǝ́ma lɛlaa mpa paa wɛ kolontunaa hɔɣɔlǝŋ taa tɔ, pa kɔma tɔm naanʋwa, na pá kpaalǝɣɩ-tʋ sɩ: Asola wɛɛ, ɩ́ kɔɔ tá tɛ.
Ḿpʋ́ɣʋ́ ma sɩɩwa lʋlʋŋ yoolaa kpeka na pa ŋmantaasɩ na pa tɔɔŋ kɛ koluŋa kafɛɛŋ taa.
Ma cɛkǝna pa yaasinaa kɛ mpʋ, ɩlɛna má yɔɣɔtǝna sɔsaa na hʋʋlaa, na pa tǝna mpa paa wɛ tǝna tɔ sɩ: Ɩ́ taa nyana mǝ kolontunaa, ɩ́ tɔɔsɩ sɩ Tacaa kɛlɛ sɔsɔ na toŋ tʋ. Ɩ́ yoona mǝ tɛɛtʋnaa, na mǝ pǝyalaa, na mǝ pɛɛlaa, na mǝ alaa, na mǝ tɛɛsɩ nyǝ́ma nɔɔsɩ.
Ḿpʋ́ɣʋ́ tá kolontunaa cɛkǝnaa sɩ, tǝ nɩɩwa pa ɩsaɣatʋ tɔm ntɩ. Pǝyele Ɩsɔ lapa na pá kpisi nti pa caakaɣa tɔ. Ɩlɛna tá tǝna táá mǝlɩ koluŋa tǝŋmalɛ na tǝ́ niki ta tǝmlɛ.
Pǝ kpaɣaʋ kʋyakʋ ŋkʋ tɔɣɔ ma taapalaa taa hɔɣɔlʋɣʋ kʋlʋmʋɣʋ sʋ́ʋ́ tǝma lapʋ. Na lɛlaa náá tɔka ŋmantaasɩ, na kpalǝŋ, na tɔɔŋ, na pá suu yoou wontu. Ɩlɛna nyʋɣʋ nyǝ́ma náá feŋiɣi yǝlaa tǝna tɔɔ.
Na pɛlɛ pá paasǝna koluŋa ŋmaʋ. Na wontu sǝɣǝllaa náá tɔka pa sǝɣǝla na niŋ ɩnɛ, na yoou wontu na niŋ lɛlǝŋ.
Na ŋmalaa náá lǝla pa laɣalɛɛ kɛ pa tɩɩsɩ taa, na pá tɔŋa koluŋa kɛ taɣanʋɣʋ. Na nɔɣɔlʋ náá tǝŋǝɣɩ ma waalɩ, na ɩ sɔɔlʋ pɩɩwa sɩ ye pǝ ciɣitaa, ɩ yaɣa apalʋtutuɣu.
Ḿpʋ́ɣʋ́ ma tɔma sɔsaa na hʋʋlaa na pa tǝna mpa paa wɛɛ tɔ sɩ: Koluŋa tǝmlɛ kaasa sɔsɔm. Pǝyele ka ɩtaɣalaʋ tɔɔ kɛ́ tǝ wɛɛ na tǝ́ hatǝlǝna tǝma.
Paa timpiɣi ɩ́ wɛɛ na ɩ́ nɩɩ tutuɣu, ɩlɛ ɩ́ kotina-m na tá Ɩsɔ yoona tá nɔɣɔ.
Ḿpʋ́ɣʋ́ tǝ lakaɣa tǝmlɛ kɛ pǝ kpaɣaʋ tefemle tɔ. Halǝna ahoo, na tá taa lɛlaa tɔka ŋmantaasɩ.
Waatʋ ɩnǝɣɩ ma heelaɣa nyʋɣʋ nyǝ́ma sɩ paa wei ɩ́ sʋʋ ɩ kpekǝle kiŋ kɛ Yosalɛm taa kɛ́ ahoo, na pá feŋiɣi tá tɔɔ na pá lakɩ tǝmlɛ kɛ ilim taa.
Pǝ kaasa má na ma taapalaa, na ma tǝmlɛ nyǝ́ma na taŋlaa mpa paa wɛ ma waalɩ tɔ. Ye pǝ taɣa tǝ caa lʋm sɔʋ, tɩɩ wɔɣɔsǝɣɩ tá wontu.
Ḿpʋ́ɣʋ́ kʋyakʋ nakʋlɩ, apalaa na alaa pa laŋa wakǝlǝna pa tɛɛtʋnaa Yuta nyǝ́ma lɛlaa.
Na pa taa lɛlaa tɔŋ sɩ: Tana tá pǝyalaa na tá pɛɛlaa tǝ wɛ paɣalɛ kɛ́. Tɔɣɔnaɣa ɩɩ takɩ-tʋ. Ɩlɛ tǝ caa sɩ tǝ́ hiki tɔɣɔnaɣa na tǝ́ tɔɣɔ na tǝ́ taa sɩ.
Ɩlɛna lɛlaa náá tɔŋ sɩ: Pǝ wɛɛ sɩ tǝ́ sɩɩ tá tɩɩŋ wei pa yaa sɩ lɛsɛŋnaa tɔ ɩ tawa na tá tɛɛsɩ kɛ tɔlʋma kɛ saa wei tǝ nyɩɩlǝɣɩ tɔɣɔnaɣa kɛ nyɔɣɔsɩ waatʋ tɔ.
Na lɛlaa náá tɔŋ tɔtɔ sɩ: Pǝ caala-tʋ sɩ tǝ́ kǝntɩ liɣitee kɛ tá tawa tɔɔ kɛ́ na pǝ́cɔ́ tǝ́ pǝsɩ na tǝ́ fɛlɩ wulaʋ lampuu.
Pǝyele tǝ kɛ́ piitim kʋlʋmǝm kɛ́. Tá piya ta faɣana tá taapalaa nyǝŋsɩ. Tǝ tʋɣɩ yomle kɛ tá pǝyalaa na tá pɛɛlaa. Halɩ pa taa paɣalɛ pasaa. Anɩ tá toŋ tɛma. Pǝ́cɔ́ tá tawa pǝsa lɛlaa nyǝna.
Ma nɩ́ɩ́ tɔmnaa mpɛ, ɩlɛna ma pááná huu sɔsɔm.
Na má tʋ́ ma taa sɩ maa kalǝna sɔsaa na hʋʋlaa kɛ timpi pa tʋɣɩ pa tɛɛtʋnaa kɛ sǝɣǝla sɔsɔɔna tɔ. Ɩlɛna má koti-wɛ.
Na má tɔ-wɛ sɩ: Tǝ yapa tá tɛɛtʋnaa Yuta nyǝ́ma mpa pa kpa yomle tɔ, ɩsɩɩ tá toŋ wɛɛ tɔ. Ɩlɛna nɔɔnɔɔ mɩɩ taɣanǝɣɩ-wɛɣɛ pɛɛtʋɣʋ, pǝ́cɔ́ tá yǝlaa kɛ́. Ḿpʋ́ɣʋ́ pa suma, pa ta na kʋcɔcɔtʋ.
Na má tasa sɩ mǝ tɔm sǝpaɣa, pɩɩ wɛɛ kɛ́ sɩ ɩ́ wɛɛna Ɩsɔ sɔɣɔntʋ. Ɩlɛna ɩ́ fiti tá kolontunaa kʋtʋɣʋ.
Yǝlaa kǝnta ma maɣamaɣa ma kiŋ kɛ liɣitee na tɔɣɔnaɣa. Ɩsɩɩ tá cɔlɔ nyǝ́ma na tá taapalaa lapʋ tɔ. Ɩlɛ tǝ́ kisi sɩ pá taa fɛlɩ-tʋ.
Saŋa maɣamaɣa ɩ́ mǝŋna mǝ kǝma nyǝ́ma kɛ pa halǝm, na pa tɩɩŋ wei pa yaa sɩ Olifinaa tɔ ɩ tawa, na pa tɛɛsɩ. Ɩ́ kisi kasǝyaɣa ŋka pɩɩ wɛɛ sɩ pá cɛla-mɛ tɔ. Paa liɣitee, yaa tɔɣɔnaɣa, yaa sʋlʋm, yaa nim.
Ḿpʋ́ɣʋ́ pa cɔwa sɩ: Tɩɩ la nti n hʋla-tʋ tɔ, tɩɩ mǝlǝna-wɛɣɛ pa nyǝm, tǝ kaa pɔɔsɩ-wɛɣɛ pʋlʋ. Ɩlɛna má koti kɔtǝlaa na má yele na pá tuu sɩ paa la ɩsǝna pa sɩɩwa tɔ.
Pǝ waalɩ kɛ́ ma fiɣita ma capa na má tɔ sɩ: Ḿpʋ́ɣʋ́ Ɩsɔ ká fiɣiti mpa pa kaa tǝŋ ɩsɩɩ pa yɔɣɔtʋɣʋ tɔ. Na ɩ́ lɛɛkɩ-wɛɣɛ pa tɛɛsɩ na pa wɛnaʋ na pǝ́ yele-wɛɣɛ kpɛtɛ. Ɩlɛna samaa cɔ sɩ: Ɩsɔ ɩ́ kɔna mpʋ. Na pa tǝna pá sa Tacaa na pá tɔkɩ ɩsɩɩ pa yɔɣɔtʋɣʋ tɔ.
Hatoo kʋyaŋku wulaʋ Atakǝsɛsɛɛ kpa-m Yuta nyǝ́ma nyʋɣʋ tʋ kɛ pǝ kpaɣaʋ ɩ kawulaɣa pǝnaɣa hiu nyǝŋka, halǝna hiu na naanʋwa na naalɛ nyǝŋka tɔ. Pǝ yoosa pɩɩsɩ naanʋwa na naalɛ kɛlɛ. Paa má, yaa ma tɛɛtʋnaa, tá taa nɔɣɔlʋ ta tɔɣɔ sɔsɔɔntʋ tǝtɔɣɔlɛ.
Mpa pa laala maɣa sɔsɔɔntʋ tɔɣɔʋ tɔ, pa caalaɣaa yǝlaa kɛ́, na pɛlɛ pá cɛlǝɣɩ-wɛɣɛ tɔɣɔnaɣa, na sʋlʋm na liɣitee nyǝɣǝtʋ kɛ nɩɩlɛ. Halǝna pa tǝmlataa muɣuliɣi samaa. Ama Ɩsɔ sɔɣɔntʋ tɔɔ ɩlɛ ma ta la mpʋ.
Ma maɣamaɣa ma lapa tǝmlɛ kɛ koluŋa ŋmaʋ tɔɔ kɛ́. Ma ta lʋ sɩ má ya tɛtʋ kɛ faalaa kɛ ma sɔsɔɔntʋ tɔɔ. Ma na ma taapalaa mpa tǝ lakaɣa koluŋa ŋmaʋ tǝmlɛ tɔ, pɛlɛ pa ta la mpʋ tɔtɔ.
Paa na mpʋ tɔ, ma na Yuta hʋʋlaa nɩɩnʋwa na nɩɩlɛ na naanʋwa (150) tǝ́ tɔkaɣana. Na pǝ́ sɔɔsǝna piitimnaa mpa pa cɔɔna-tʋ tɔ pa mʋʋlaa mpa pa kɔŋaɣa-tʋ tɔ.
Paa kʋyakʋ ŋku ma liɣitee kɛ ma yakǝna naʋ na pá kʋ, na heeŋ kʋpaŋ kɛ naatoso, na kampee. Na paa kʋyɛɛŋ naanʋwa wei ɩ́ tɛɛwa pa kɔna-m sʋlʋm kɛ tuutuuma. Paa na mpʋ tɔ, ma ta pɔɔsɩ sɩ pá cɛlɛ-m mpi pɩɩ wɛɛ sɩ má mʋ tɔ. Mpi tɔ, koluŋa ŋmaʋ kɛ́ samaa kɛ tǝmlɛ sɔsɔɔlɛ kɛ́.
Haɩ, ma Ɩsɔ, tɔɔsɩ kʋpantʋ nti ma lapa yǝlaa panɛ tɔ, na ń la-m nyá pɛɛlɛɛ.
Ḿpʋ́ɣʋ́ Sanǝpala na Topiya na Laalupu Kesɛm na tá kolontunaa lɛlaa nɩɩwa sɩ, ma ŋmawa ɩcatɛ koluŋa, pǝ ta kaasɩ kafɛɛʋ. Pǝyele waatʋ ɩnɩ tɔ, ma ta tʋta kampʋnaa.
Ntɛna Sanǝpala na Kesɛm pá tili na pá yaa-m sɩ má na-wɛ tǝ́ suli Kefilim kɛ Ono tɛtɛkǝlɛ taa. Pa taa ka wɛɛ kɛ́ sɩ pa lakɩ-m ɩsaɣatʋ.
Ama ma cɔ-wɛ sɩ ma niŋ tɔkǝna tǝmlɛ, ma kaa pǝsɩ na má polo. Ye ma tɛɛwa tǝ saalǝɣɩ kɛ́.
Tɔm liɣiti kɛ́ pa yaa-m na máá cɔ-wɛɣɛ kʋlʋmtʋ ntɩ.
Tɔm kakpasɩ nyǝm kɛ Sanǝpala tilina ɩ taapalaa taa nɔɣɔlʋɣʋ takǝlaɣa kɛ nɔholo.
Na pá ŋmaa ka taa sɩ: Tǝ nɩɩna nɩɩlaa mpa pa ta kɛ Yuta nyǝ́ma tɔ, ɩsɩɩ Kesɛm-wɛ sɩ, nyana nyá taapalaa ɩ́ lʋkɩ kɛ́ sɩ ɩ́ kʋlɩ tá tɔɔ. Pǝ tɔɔ kɛ́ n ŋmaakɩ koluŋa sɩ ń pǝsɩ pa wulaʋ.
Halɩ pa yɔɣɔtaa tɔtɔ sɩ n kpawa Ɩsɔ kʋyɔɣɔtʋtʋ tɛlǝsǝlaa, na pá heeli-ŋ sɩ nyaɣalɛ Yuta wulaʋ. Ɩlɛ wulaʋ sɔsɔ kaa laŋ-tǝɣɩ nɩɩʋ kɛ nɔɔnɔɔ. Mpʋ tɔ, kɔɔ na má na-ŋ tǝ ná.
Ntɛna má cɔ-ɩ na má tilina sɩ: Nyá maɣamaɣa n loolina pǝ tǝnaɣa mpʋ. Natǝlɩ tǝ ta kɛ tampana.
Pɔpɔtʋ fɛɩ leleŋ, pa tǝna pa lʋpaɣa sɩ pa nyaasǝɣɩ-tʋ na tá apalʋtʋ yɔɔlɩ, ɩlɛna tǝ́ yele tǝmlɛ. Haɩ, Tacaa, yele na má kaasɩ ma tǝɣɩ ma tǝmlɛ taa.
Ḿpʋ́ɣʋ́ kʋyakʋ nakʋlɩ ma pola Telaya pǝyalʋ Semaya tɛ, Metapɛlɩ saalɩ kɛlɛ. Mpi tɔ, ɩ ta pǝsɩ na ɩ́ kɔɔ ma tɛ. Kɛlɛna ɩ́ tɔ-m sɩ: Tǝ́ sʋʋ Ɩsɔ tǝsɛɛlɛ taa na tǝ́ tǝkɩ ta tɔɔ kɛ́ teu. Ye pǝ taɣa mpʋ, ma kolontunaa ká kɔɔ ahoo na pá kʋ-m.
Ɩlɛna máá cɔ-ɩ sɩ: Ma tɛɛ má se. Pǝlɛ pǝ paasi ye ma sʋʋ Ɩsɔ tǝsɛɛlɛ taa, ma kaa la yʋlʋ. Aaɩ, ma kaa sʋʋ tǝna.
Ma nyǝ́ma teu sɩ pǝ taɣa Ɩsɔ heelina-ɩ nti ɩ heela-m mpʋ tɔ. Sanǝpala na Topiya pa fɛlǝna-ɩ liɣitee sɩ ɩ́ yɔɣɔtɩ mpʋ.
Pǝ tɔɔ kɛ́ pǝ fɛɩ sɩ sɔɣɔntʋ ɩ́ kpa-m na má tǝŋ ɩ sɛɣɛsɛɛ na má pǝntǝna Ɩsɔ na pǝ́ kʋ́ ma nyʋɣʋ na pǝ́ tʋ́-m fɛɛlɛ.
Haɩ, ma Ɩsɔ, tɔɔsɩ nti Topiya na Sanǝpala na Ɩsɔ kʋyɔɣɔtʋtʋ tɛlǝsʋlʋ alʋ nyǝŋ Noyatiya na Ɩsɔ kʋyɔɣɔtʋtʋ tɛlǝsǝlaa lɛlaa pa lapa tɔ. Na ɩsǝna pa caa pá tʋ-m sɔɣɔntʋ tɔ.
Ḿpʋ́ɣʋ́ koluŋa tɛma pa ɩsɔtʋ wei pa yaa sɩ Ɩluuli tɔ ɩ kʋyɛɛŋ hiu na kakpasɩ wule. Koluŋa tǝmlɛ kʋyɛɛŋ lɩ́ɩ́ nɩɩlɛ na naanʋwa na naalɛ.
Waatʋ wei ta kolontunaa mpa pa cɔɔna-tʋ tɔ pa nɩɩ-tɩ, ɩlɛna sɔɣɔntʋ kpa-wɛɣɛ sɔsɔm. Ḿpʋ́ɣʋ́ pa pɔpɔtʋ tɛma na pá cɛkǝna sɩ Ɩsɔ toŋ taa kɛ́ tǝ lapǝna tǝmlɛ ńtɛ́.
Waatʋ ɩnɩ ɩ taa kɛ́ Yuta nyʋɣʋ nyǝ́ma na Topiya pa ŋmaakaɣa tǝmaɣa takǝlasɩ kɛ sɔsɔm.
Ɩlɛ tampana tɔɔ Yuta nyǝ́ma paɣalɛ laŋa ka hɛɛna-ɩ kɛ́. Mpi tɔ, Yuta tʋ Ala pǝyalʋ Sekaniya ka ha-ɩ ɩ pɛɛlɔ. Pǝyele ɩ maɣamaɣa ɩ pǝyalʋ Yohanaŋ ka kpaɣa Pelekiya pǝyalʋ Mesulam pɛɛlɔ.
Pa saŋaɣa-ɩ ma kiŋ kɛ́, na pá taɣasǝɣɩ-ɩ ma tɔm. Topiya maɣamaɣa ná ŋmaakaɣa-m takǝlasɩ kɛ́ sɩ sɔɣɔntʋ ɩ́ kpa-m.
Waatʋ wei koluŋa tɛma na pá tʋ́ kampʋnaa, ɩlɛna pá sɩɩ nɔnɔɔsɩ taŋlaa, na yonyoolaa, na Lefii nyǝ́ma kɛ pa tǝma taa.
Ɩlɛna má cɛla Yosalɛm ɩcatɛ paasǝnaʋ kɛ ma neu Hanani na koluŋa ɩcatɛ yoolaa nyʋɣʋ tʋ Hananiya. Maa wɛna-ɩ naani kɛ́, pǝ́cɔ́ ɩ tǝŋǝɣɩ Ɩsɔ na pǝ́ kǝlɩ lɛlaa.
Ḿpʋ́ɣʋ́ ma heela-wɛ sɩ: Pǝ wɛɛ sɩ ilim ɩ́ lɩɩ kɛ́ na pǝ́ kpa na pǝ́cɔ́ ɩ́ tʋlɩ ɩcatɛ nɔnɔɔsɩ. Taanaɣa, ɩlɛna ɩ́ tǝkɩ-sɩ na pǝ́cɔ́ sɩ taŋlaa kʋlɩ pa tǝma taa. Yosalɛm ɩcatɛ nyǝ́ma lɛlaa taŋǝɣɩ na lɛlaa paasǝɣǝna pa kutuluŋ kila.
Paa na Yosalɛm ɩcatɛ ká walaa tɔ, tǝ taa yǝlaa fɛɩ paɣalɛ. Pǝ́cɔ́ pa taa ŋmá kutuluŋ lɛlǝŋ.
Ḿpʋ́ɣʋ́ ma Ɩsɔ heela-m na má koti ɩcatɛ sɔsaa na hʋʋlaa na yǝlaa lɛlaa sɩ pá kala yǝlaa. Ɩlɛna má wiili takǝlaɣa ŋka ka taa mpa pa lɩɩna Papiloni kɛ kancaalaɣa tɔ pa hǝla ka wɛɛ tɔ, halɩ pa kɛɛsa ka taa sɩ:
Ɩsɛɣɛlɩ lʋlʋŋ nyǝ́ma mpa Papiloni wulaʋ Nepukanɛsaa ka kpawa tɔ, pa taa paɣalɛ mǝlǝna Yosalɛm na Yuta tɛtʋ taa. Paa wei ɩ mǝla ɩ maɣamaɣa ɩ ɩcatɛ taa.
Mpa pa kɔna-wɛ tɔɣɔlɛ Solopapɛɛlɩ, na Yesuwa, na Nehemiya, na Asaliya, na Laamiya, na Nahamanɩ, na Motokayi, na Pilisaŋ, na Misipelɛtɩ, na Pikifayi, na Nehum, na Paana. Pa lʋlʋŋ kpeka ntɔ na yǝlaa pee nyɔɔŋ.
Palɔsɩ lʋlʋɣʋ taa kɛ́ yǝlaa iyisi naalɛ na nɩɩnʋwa na nɩɩtoso na naanʋwa na naalɛ (2172).
Sefatiya nyǝŋkʋ taa kɛ́ ŋmʋnʋɣʋ na nɩɩnʋwa na nɩɩtoso na naanʋwa na naalɛ (372).
Ala nyǝŋkʋ taa kɛ́ nasǝtoso na nɩɩlɛ na naanʋwa na naalɛ (652).
Pahatɩ-Mowapʋ nyǝŋkʋ taa kɛ́ iyisi naalɛ na nasǝnaasa na pǝlefɛɩ hiu (2818). Yesuwa na Yowapɩ pa lʋlʋɣʋ nyǝ́ma ntɛ́.
Ɩlam nyǝŋkʋ taa kɛ́ yǝlaa iyaɣa na ŋmʋnʋɣʋ na nɩɩlɛ na naanʋwa na liɣiti (1254).
Satu nyǝŋkʋ taa kɛ́ yǝlaa nasǝnaasa na nɩɩlɛ na kakpasɩ (845).
Sakayi nyǝŋkʋ taa kɛ́ yǝlaa nasǝtoso na nɩɩnʋwa na nɩɩtoso (760).
Pinuwi nyǝŋkʋ taa kɛ́ yǝlaa nasǝtoso na pǝlefɛɩ nɩɩlɛ na naanʋwa (648).
Pepayi nyǝŋkʋ taa kɛ́ yǝlaa nasǝtoso na pǝlefɛɩ hiu na naanʋwa (628).
Asǝkatɩ nyǝŋkʋ taa kɛ́ yǝlaa iyisi naalɛ na ŋmʋnʋɣʋ na nɩɩnʋwa na hiu na naalɛ (2322).
Atonikam nyǝŋkʋ taa kɛ́ yǝlaa nasǝtoso na nɩɩtoso na naatosompɔɣɔlaɣa (667).
Pikifayi nyǝŋkʋ taa kɛ́ yǝlaa iyisi naalɛ na nɩɩtoso na naatosompɔɣɔlaɣa (2067).
Atɛŋ nyǝŋkʋ taa kɛ́ yǝlaa nasǝtoso na nɩɩlɛ na naanʋwa na kakpasɩ (655).
Hisikiya lʋlʋɣʋ tʋ Atɛɛ nyǝŋkʋ taa kɛ́ yǝlaa pǝlefɛɩ nɩɩnʋwa.
Hasum nyǝŋkʋ taa kɛ́ yǝlaa ŋmʋnʋɣʋ na nɩɩnʋwa na pǝlefɛɩ hiu na naanʋwa (328).
Pesayi nyǝŋkʋ taa kɛ́ yǝlaa ŋmʋnʋɣʋ na nɩɩnʋwa na hiu na liɣiti (324).
Halifɩ nyǝŋkʋ taa kɛ́ yǝlaa nɩɩnʋwa na naanʋwa na naalɛ (112).
Kapawɔŋ ɩcatɛ yǝlaa kɛ nɩɩnaasa na naanʋwa na kakpasɩ.
Pɛtǝlɛhɛm na Netofa pǝ yǝlaa kɛ pǝlefɛɩ nɩɩnʋwa na nɩɩnaasa na naanʋwa (188).
Anatɔtɩ nyǝ́ma kɛ pǝlefɛɩ nɩɩnʋwa na hiu na naanʋwa (128).
Pɛtɩ-Asǝmafɛtɩ nyǝ́ma kɛ nɩɩlɛ na naalɛ.
Kiliyatɩ-Yeyalim na Kefila na Pelɔtɩ nyǝ́ma kɛ nasǝtoso na nɩɩnʋwa na nɩɩlɛ na tooso (743).
Lama na Kepa nyǝ́ma kɛ nasǝtoso na hiu na kʋlʋm (621).
Mikimasɩ nyǝ́ma kɛ nɩɩnʋwa na hiu na naalɛ (122).
Petɛɛlɩ na Ayi pǝ nyǝ́ma kɛ nɩɩnʋwa na hiu na tooso (123).
Nepo ɩcatɛ lɛntɛ nyǝ́ma kɛ nɩɩlɛ na naanʋwa na naalɛ.
Ɩlam lɛlʋ lʋlʋɣʋ nyǝ́ma kɛ iyaɣa na ŋmʋnʋɣʋ na nɩɩlɛ na naanʋwa na liɣiti (1254).
Halim lʋlʋɣʋ nyǝ́ma kɛ ŋmʋnʋɣʋ na nɩɩnʋwa na hiu (320).
Yeliko ɩcatɛ nyǝ́ma kɛ ŋmʋnʋɣʋ na nɩɩnʋwa na nɩɩlɛ na kakpasɩ (345).
Lotɩ na Hatitɩ na Ono pǝ acalɛɛ nyǝ́ma kɛ nasǝtoso na nɩɩnʋwa na hiu na kʋlʋm (721).
Senaa ɩcatɛ nyǝ́ma kɛ iyisi tooso na nasǝnaasa na nɩɩnʋwa na hiu na naanʋwa (3930).
Kɔtǝlaa kpeka ntɔ. Yesuwa lʋlʋɣʋ nyǝ́ma taa lɛlʋ Yetaya yǝlaa wɛ nasǝnaasa na nɩɩnʋwa na nɩɩtoso na naanʋwa na tooso (973).
Ɩmɛɛ lʋlʋɣʋ nyǝ́ma wɛ iyaɣa na nɩɩlɛ na naanʋwa na naalɛ (1052).
Pasehuu lʋlʋɣʋ nyǝ́ma kɛ iyaɣa na ŋmʋnʋɣʋ na nɩɩlɛ na naatosompɔɣɔlaɣa (1247).
Halim lʋlʋɣʋ nyǝ́ma kɛ iyaɣa na naanʋwa na naatosompɔɣɔlaɣa (1017).
Lefii nyǝ́ma kpeka ntɔ. Hatefa lʋlʋɣʋ nyǝ́ma Yesuwa na Katǝmǝyɛlɩ pa lʋlʋɣʋ nyǝ́ma wɛ nɩɩtoso na naanʋwa na liɣiti.
Ɩsɔ tǝsɛɛlɛ yonyoolaa kpeka ntɔ. Asafɩ lʋlʋɣʋ nyǝ́ma wɛ pǝlefɛɩ nɩɩnʋwa na nɩɩlɛ na naanʋwa (148).
Nɔnɔɔsɩ taŋlaa kpeka ntɔ. Salum, na Atɛɛ, na Talǝmɔŋ, na Akupi, na Hatita, na Sopayi, pa lʋlʋɣʋ nyǝ́ma wɛ pǝlefɛɩ nɩɩnʋwa na nɩɩlɛ (138).
Ɩsɔ tǝsɛɛlɛ tǝmlɛ lataa sǝkpema lʋlʋɣʋ nyǝ́ma ntɛ́ Siha, na Hasufa, na Tapawɔtɩ.
Na Kelɔsɩ, na Siya, na Patɔŋ.
Na Lepana, na Hakapa, na Salǝmayi.
Na Hanaŋ, na Kitɛlɩ, na Kahaa.
Na Leyaya, na Lesɛŋ, na Nekota.
Na Kasam, na Usa, na Paseya.
Na Pesayi, na Meunim, na Nefusesim.
Na Pakǝpuki, na Hakufa, na Haluu.
Na Paasilitɩ, na Mehita, na Haasa.
Na Paakɔsi, na Sisela, na Tema.
Na Nesiya, na Hatifa.
Salʋmɔŋ tǝmlɛ nyǝ́ma lʋlʋŋ kpeka ntɛ́ Sotayi, na Sofelɛtɩ, na Pelita.
Na Yaala, na Taakɔŋ, na Kitɛlɩ.
Na Sefatiya, na Hatilɩ, na Pokɛlɛtɩ-Hasepayim, na Amɔŋ.
Ɩsɔ tǝsɛɛlɛ taa tǝmlɛ lataa na Salʋmɔŋ tǝmlɛ nyǝ́ma pa kpɛnta ŋmʋnʋɣʋ na nɩɩnʋwa na nɩɩnaasa na naanʋwa na naalɛ (392).
Mpa pa lɩɩna Papiloni acalɛɛ Tɛɛlɩ-Mela, na Tɛɛlɩ-Haasa, na Kelupɩ-Atɔŋ, na Ɩmɛɛ tɔ, pa ta pǝsɩ na pá kɛɛsɩ pa cɔsɔnaa lʋlʋŋ loosi sɩ pǝ́ hʋ́lɩ́ tampana sɩ pa kɛ́ Ɩsɛɣɛlɩ nyǝ́ma.
Pa tǝna pa kpɛnta nasǝtoso na nɩɩlɛ na naalɛ (642). Pa lʋlʋŋ nyǝ́ma ntɛ́ Telaya, na Topiya, na Nekota.
Kɔtǝlaa lɛlaa ka wɛ kɛ́ ɩsɩɩ mpa pa ta pǝsɩ na pá hʋ́lɩ́ sɩ pa kɛ́ Ɩsɛɣɛlɩ nyǝ́ma tɔ. Mpɛɣɛlɛ Hopaya, na Hakɔɔsɩ, na Paasilayi. Mpi pǝ tɔɔ pa yaakaɣa kantǝkaɣa nyǝŋ ɩnɛɣɛ mpʋ tɔɣɔlɛ sɩ ɩ kpaɣa Paasilayi pɛɛlaa taa lɛlʋ.
Paa pɛɛka mpɛ ɩnɩ pa hǝla kɛ kɔtǝlaa nyǝna taa kɛ́ pa ta ná. Ɩlɛna pá nyǝnɩ-wɛɣɛ asilima nyǝ́ma. Pǝ tɔɔ kɛ́ pa kisina-wɛ sɩ pá taa la kɔtǝlaa tǝmlɛ.
Ḿpʋ́ɣʋ́ kʋfǝnɛɛ maɣamaɣa kisina-wɛ sɩ pá taa tɔɣɔ Ɩsɔ kʋhaʋ. Halǝna kɔtʋlʋ nɔɣɔlʋ ɩ́ maɣasɩ wala pee taka nna pa naana Ɩsɔ luɣu nyǝntʋ tɔ na pǝ́cɔ́.
Ɩsɛɣɛlɩ nyǝ́ma tǝna mpa pa lɩɩna Papiloni tɔ pa kpɛnta iyisi nɩɩlɛ na naalɛ na ŋmʋnʋɣʋ na nɩɩnʋwa na nɩɩtoso (42360).
Pa taa ka wɛ tǝmlɛ nyǝ́ma apalaa na alaa kɛ iyisi naatosompɔɣɔlaɣa na ŋmʋnʋɣʋ na nɩɩnʋwa na hiu na naanʋwa na naatosompɔɣɔlaɣa (7337). Na yonyoolaa apalʋ nyǝ́ma na alʋ nyǝ́ma kɛ ŋmʋnʋɣʋ na nɩɩlɛ na kakpasɩ (245).
Na yooyoonaa nasǝlɛ na hiu na naanʋwa na kakpasɩ (235), na kpaŋasɩ kɛ iyisi naatoso na nasǝtoso na nɩɩnʋwa na hiu (6720).
Lʋlʋŋ nyɔɔŋ nyǝ́ma taa lɛlaa hawa kʋcɔɔŋ sɩ pá taɣanɩ ŋmaʋ kɛ Ɩsɔ tǝsɛɛlɛ. Na tɛtʋ kʋfǝnɛɛ náá ha wʋla nyǝɣǝtʋ iyaɣa (1000), na poosiisi nsi pa ŋmɩɩsǝɣǝna calǝm tɔɣɔ nɩɩlɛ na naanʋwa, na kɔtǝlaa capanaa kɛ nasǝlɛ na nɩɩnʋwa na hiu na naanʋwa (530), sɩ pá lana Ɩsɔ tǝsɛɛlɛ tǝmlɛ.
Lʋlʋŋ nyɔɔŋ nyǝ́ma lapa kʋcɔɔŋ wei tɔ ɩ kpɛnta wʋla nyǝɣǝtʋ kɛ iyisi hiu (20000), na liɣitee nyǝɣǝtʋ kɛ kiloonaa iyaɣa na nɩɩnʋwa (1100).
Ɩlɛna Ɩsɛɣɛlɩ nyǝ́ma lɛlaa ha wʋla nyǝɣǝtʋ iyisi hiu (20000). Liɣitee nyǝɣǝtʋ kɛ kiloonaa iyaɣa (1000). Kɔtǝlaa capanaa kɛ nɩɩtoso na naatosompɔɣɔlaɣa.
Ḿpʋ́ɣʋ́ kɔtǝlaa, na Lefii nyǝ́ma, na nɔnɔɔsɩ taŋlaa, na yonyoolaa, na yǝlaa ɩsɩɩ Ɩsɔ tǝsɛɛlɛ taa tǝmlɛ lataa sǝkpema na Ɩsɛɣɛlɩ nyǝ́ma lɛlaa tǝna, pa caɣa paa wei kɛ́ ɩ ɩcatɛ taa. Waatʋ wei pǝ tala ɩsɔtʋ naatosompɔɣɔlaɣa nyǝŋ, ɩlɛna paa Ɩsɛɣɛlɩ tʋ wei ɩ́ lɩɩna ɩ ɩcatɛ taa na ɩ́ kɔɔ.
Ḿpʋ́ɣʋ́ ɩsɔtʋ ɩnɩ ɩ kʋyakʋ kancaalaɣa nyǝŋkʋ wule, pa kota nɔɣɔ kʋlʋmaɣa kɛ Yosalɛm taa kɛ́ lʋm nɔnɔɣɔ ɩsɛntaa. Na pá tɔ́ Ɩsɔ Tɔm nyǝntʋ Ɩsǝtǝlasɩ sɩ: Kɔna takǝlaɣa ŋka Tacaa cɛla Moisi sɩ ɩ́ tɛlǝsɩ Ɩsɛɣɛlɩ nyǝ́ma tɔ. Ɩlɛna kɔtʋlʋ Ɩsǝtǝlasɩ lɩɩna-kɛɣɛ apalaa na alaa, na piya mpa pa tala pʋlʋ cɛkǝnaʋ tɔ pa samaa taa.
<range>
Na ɩ́ kala takǝlaɣa ŋkɛ na nɔɣɔ sɔsaɣa kɛ tǝnɛ ɩnǝɣɩ tanaŋ tɛɛ. Halǝna ilim sikuɣu, na pa tǝna pá ké ŋkpaŋŋ kɛ teu.
Paa kama kpatǝŋ kɛ́ ɩsɩɩ kumte taka, na Ɩsǝtǝlasɩ sǝŋ pǝ tɔɔ kɛ́ kotuɣu ŋkʋ kʋ taa. Ɩ ntɔɣɔŋ tɔɔ kɛ́ Matitiya, na Sema, na Anaya, na Uliya, na Hilikiya, na Maaseya. Ɩ mpǝtǝŋ tɔɔ kɛ́ Petaya, na Mikayɛɛlɩ, na Malǝkiya, na Hasum, na Hasepatana, na Sakalɩ, na Mesulam.
Ɩsǝtǝlasɩ tǝsǝŋlɛ kʋlaa kɛ́ na yǝlaa tǝna naakɩ-ɩ. Waatʋ wei ɩ kula takǝlaɣa, ɩlɛna samaa tǝna sǝŋ ɩsɔ.
Ḿpʋ́ɣʋ́ Ɩsǝtǝlasɩ sɛɛ Tacaa Ɩsɔ sɔsɔ, na pa tǝna pá cɔ sɩ: Ɩsɔ ɩ́ mʋ, Ɩsɔ ɩ́ mʋ. Na pá tiɣisa niŋ na ɩsɔtaa. Pǝ waalɩ, ɩlɛna pá hǝntɩ atɛ na pá sɛɛ Tacaa.
Pa kʋlaa, ɩlɛna Lefii nyǝ́ma, na Yesuwa, na Pani, na Selepiya, na Yamɛŋ, na Akupi, na Sepetayi, na Hotiya, na Maaseya, na Kelita, na Asaliya, na Yosapatɩ, na Hanaŋ, na Pelaya pá sʋʋ-wɛɣɛ kiiu ŋkʋɣʋ sɛɣɛsʋɣʋ.
Pa kalaɣa kiiu takǝlaɣa ŋkɛɣɛ na pǝ́ nɩɩkɩ teu, na pá kilisiɣi pǝ hʋwɛɛ sɩ paa wei ɩ́ cɛkǝna.
Yǝlaa tǝna nɩɩ tɔm ntɩ, ɩlɛna pá niki wula. Pǝ tɔɔ kɛ́ kʋfǝnɛɛ Nehemii, na Ɩsɔ Tɔm nyǝntʋ kɔtʋlʋ Ɩsǝtǝlasɩ, na Lefii nyǝ́ma mpa pa kilisaɣa-wɛɣɛ Ɩsɔ Tɔm ntɩ tɔ, pa tɔma-wɛ sɩ: Kʋyakʋ kʋnɛ kʋ kɛ́ Ɩsɔ nyǝŋkʋ kɛ́, ɩlɛ pǝ fɛɩ sɩ ɩ́ huɣutiɣi lotu na ɩ́ wiiki.
Ntɛna Ɩsǝtǝlasɩ tasa sɩ: Ɩ́ kpe mǝ tɛɛsɩ, na ɩ́ tɔɣɔ teu na ɩ́ nyɔɔ kʋnyɔnyɔɔm kʋpam, na ɩ́ ha mpa pa laŋaa tɔ. Mpi tɔ, kʋyakʋ kʋnɛ kʋ kɛ́ Tacaa nyǝŋkʋ kɛ́. Mǝ laŋa ɩ́ taa wakǝlɩ. Tacaa ká hɛɛsɩ mǝ laŋlɛ na ɩ́ ha-mɛɣɛ toŋ.
Na Lefii nyǝ́ma tɔtɔ náá puɣusiɣi-wɛ sɩ: Ɩ́ su, Ɩsɔ kʋyakʋ kɛ saŋa kɛ́. Mǝ laŋa ɩ́ taa wakǝlɩ.
Ḿpʋ́ɣʋ́ pa tǝna pa kpema na pá tɔɣɔ na pá nyɔɔ, na pá ha mpa pa laŋaa tɔ na pá ŋmaalɩ. Mpi tɔ, pa nɩɩwa sɛɣɛsʋɣʋ ŋku pa sɛɣɛsa-wɛ tɔ.
Ḿpʋ́ɣʋ́ kʋyakʋ lɛŋkʋ Ɩsɛɣɛlɩ lʋlʋŋ nyɔɔŋ nyǝ́ma tǝna, na kɔtǝlaa na Lefii nyǝ́ma pa kotina Ɩsɔ Tɔm nyǝntʋ Ɩsǝtǝlasɩ sɩ: Kilisi-tʋɣʋ Ɩsɔ Tɔm kɛ teu.
Kiiu ŋku ɩnɩ Ɩsɔ ka hʋla Moisi tɔ, kʋ taa kɛ́ pa nawa timpi pa heela Ɩsɛɣɛlɩ nyǝ́ma sɩ pá caɣa coka taa kɛ́ coka acima anɩ a kʋyɛɛŋ taa kɛ́ ɩsɔtʋ naatosompɔɣɔlaɣa nyǝŋ taa tɔ.
Paa kpaalɩ acima anɩ a tɔm kɛ acalɛɛ tǝna taa kɛ́, na pǝ́ kpɛnna Yosalɛm. Ɩlɛna ɩcatɛ nyǝ́ma kpa pʋɣʋ taa na pá pɛlɩ tʋɣʋ ŋku pa halǝɣɩ na pá yaakɩ-kʋ sɩ Olifinaa tɔ kʋ piliŋasɩ. Na kʋ nǝɣǝsǝlɛ wei ɩ wɛ taalɛ tɔ kʋ nyǝnsɩ, na tɩɩŋ kʋlɔpǝŋ piliŋasɩ na tiikasɩ na pacʋntʋ na pá lɔ coka.
Ḿpʋ́ɣʋ́ Ɩsɛɣɛlɩ nyǝ́ma polaa na pá pɛlɩ piliŋasɩ na pá lɔkɩ coka. Lɛlaa kɛ pa kutuluŋ patanaa tɔɔ, lɛlaa kɛ nɔnɔɔsɩ tɛɛ, lɛlaa kɛ Ɩsɔ tǝsɛɛlɛ kataɣa taa, lɛlaa kɛ lʋm nɔnɔɣɔ na Ɩfǝlayim nyǝŋka tɛɛ.
Ɩlɛna Ɩsɛɣɛlɩ nyǝ́ma tǝna mpa pa lɩɩna Papiloni tɔ pá lɔ coka na pá caɣa. Pa laŋhʋlʋmlɛ ka wɛ sɔɣɔntʋ. Mpi tɔ, too pǝ kpaɣaʋ Nuŋ pǝyalʋ Yosuwee waatʋ tɔ, Ɩsɛɣɛlɩ nyǝ́ma ta tasa acima anǝɣɩ tɔɣɔʋ.
Pa kalaɣa Ɩsɔ Tɔm kɛ paa kʋyakʋ ŋkuɣu, acima kʋyɛɛŋ ɩnɩ ɩ naatosompɔɣɔlaɣa taa kɛ́. Ɩlɛna pá tǝkǝna kotuɣu sɔsɔɔʋ kɛ kʋyakʋ pǝlefɛɩ naanʋwa nyǝŋkʋ wule, ɩsɩɩ paa sɩɩʋ pǝ kiiu tɔ.
Ḿpʋ́ɣʋ́ ɩsɔtʋ kʋlʋm ɩnɩ ɩ kʋyɛɛŋ hiu na liɣiti wule, Ɩsɛɣɛlɩ nyǝ́ma kota nɔhɔkʋtʋ. Pá suuwa laŋwakǝllɛ wontu, na pá pǝla pa nyɔɔŋ taa kɛ́ tɛtʋ.
Na Yuta nyǝ́ma faɣana kpaɩ nyǝ́ma na pá wɛɛ kpeeŋa na pá tisiɣi pá na pa cɔsɔnaa pa ɩsaɣatʋ.
Ḿpʋ́ɣʋ́ pa sǝŋa kalǝfunaa tooso tǝcu, na pá nɩɩkɩ pa Ɩsɔ Tacaa kiiu. Ɩlɛna pá tasa-ɩ hǝntʋɣʋ kɛ atɛɣɛ kalǝfunaa tooso tɔtɔ na pá sǝlǝmǝɣɩ-ɩ suulu.
Na Lefii nyǝ́ma, na Yesuwa, na Pani, na Katǝmǝyɛlɩ, na Sepaniya, na Puni, na Selepiya, na Pani, na Kenani pá kʋlɩ na pá sǝlǝmǝna nɔɔsɩ sɔsɔɔnsɩ sɩ Tacaa Ɩsɔ ɩ́ waasɩ-wɛ.
Pǝ waalɩ kɛ́ Lefii nyǝ́ma na Yesuwa, na Katǝmǝyɛlɩ, na Pani, na Hasapǝneya, na Selepiya, na Hotiya, na Sepaniya, na Petahiya pɛlɛ pa cɔna nɔɣɔ sɔsaɣa sɩ: Ɩ́ kʋlɩ na ɩ́ sɛɛ Tacaa mǝ Ɩsɔ na ɩ́ lakɩ ḿpʋ́ɣʋ́ tam tɔɔ. Paa wei ɩ́ sa nyá hǝtɛ sɔsɔɔlɛ, tǝ sɔsɔɔntʋ kǝla yʋlʋ hʋwɛɛ tǝna.
Ɩlɛna samaa sa Ɩsɔ sɩ: Nyá tike tǝkoŋ ntɛ́ Tacaa, nyá lapǝna ɩsɔtɔnʋɣʋ sɔsɔɔʋ, na ɩsɔtʋlʋŋasɩ, na tɛtʋ, na tǝ taa nyǝm tǝna, na teŋkunaa na pa taa nyǝm tǝna. Nyá haakǝna paa kʋŋmaŋmam mpiɣi weesuɣu. Na ɩsɔtaa toŋ nyǝ́ma tǝna hǝntǝɣɩ-ŋ atɛ.
Tacaa Ɩsɔ, nyá yaana Apǝlam na ń lǝsɩ-ɩ Uu ɩcatɛ taa kɛ́ Papiloni tɛtʋ taa na ń cuɣusɩ-ɩ hǝtɛ sɩ Apǝlaham.
Ɩ tɔntɛ kɛɛsǝna-ŋ teu, ɩlɛna nyana-ɩ ɩ́ pɛɛlɩ nɔɣɔ na ń yɔɣɔtɩ na ń sɩɩ sɩ n ká ha-ɩ Kanaaŋ nyǝ́ma, na Hiti nyǝ́ma, na Amolii nyǝ́ma, na Peliisi nyǝ́ma, na Yepusi nyǝ́ma, na Kilikasɩ nyǝ́ma pa tɛtʋnaa, na ɩ lʋlʋɣʋ nyǝ́ma caɣa. N kɛ́ siɣisilu tɔɣɔ n tɔka nyá kʋsǝsɩɩtʋ.
N nawa tá cɔsɔnaa wahala kɛ Icipiti, na ɩsǝna pa yaakaɣa-ŋ sɩ ń waasɩ-wɛɣɛ Sǝsǝncaasɩ teŋku nɔɣɔ tɔ.
N lapa kɔkɔlɔ nyǝmnaa sɔsɔɔm kɛ Icipiti wulaʋ na ɩ waalɩ nyǝ́ma, na ɩ tɛtʋ tǝna yǝlaa. Ɩlɛna nyá hǝtɛ yaa sɔsɔm kɛ halǝna saŋa. Mpi tɔ, n nyǝmá kalampaanɩ wei pa lakaɣa tá cɔsɔnaa tɔ.
N faɣa lʋm kɛ calɩ kɛ́ Ɩsɛɣɛlɩ nyǝ́ma ɩsɛntaa na pá tɛsɩ nɔɔhɛɛ. N tʋsa pa waalɩ tǝŋlaa kɛ lumaŋ sɔsɔɔŋ taa, na pá tii tǝsii ɩsɩɩ pǝlɛ.
Ɩsɔŋmʋntʋɣʋ kɛ pa nyǝnaɣa, na pá tǝŋǝɣɩ ilim taa. Ɩlɛna kʋ kɔkɔ náá naakɩ-wɛɣɛ ahoo na pá tɔŋna.
Ɩsɔtaa kɛ́ n tiinaa na ń yɔɣɔtǝna-wɛɣɛ Sinayi pʋɣʋ taa. Na ń tʋ-wɛɣɛ kʋtʋtʋtʋ na kʋsǝsɩɩtʋ kʋsiɣisitu na kiiŋ na kʋsɛɣɛsǝtʋ tampana nyǝntʋ.
Ɩlɛna ń hʋ́lɩ́ nyá tǝmlɛ tʋ Moisi kɛ kʋyakʋ kʋhɛɛsʋɣʋ tɔkʋɣʋ tɔm, na ɩ́lɛ́ ɩ́ kɛɛsɩ-wɛ. Na ń hʋlɩ-wɛɣɛ kiiu tɔm lɛntǝnaa.
Na ń kʋ́ pa nyɔɣɔsɩ na ɩsɔtaa tɔɣɔnaɣa. Na ń tʋlɩ kʋkpamʋɣʋ taa lʋm na ń kʋna pa lʋkɔtʋ. Na ń yele na pá lɛɛkɩ tɛtʋ nti n ka sɩɩ nɔɣɔ na tuunaʋ sɩ n ká ha-wɛ tɔ.
Ama tá cɔsɔnaa lapa kalampaanɩ na pá kʋlɩ nyá tɔɔ. Pa lɔɣɔ nyá kʋsǝsɩɩtʋ na pa lumaɣa waalɩ.
Pa kisa-tǝɣɩ tɔkʋɣʋ, pá sɔɔ piti tǝma nna n lapa-wɛ tɔ. Pa lapa laŋkpɩɩsǝŋ sɩ, pa mǝlǝɣɩ pa yomle taa kɛ́ Icipiti. Ama Ɩsɔ nyá wiiki pǝtɔɔtǝlɛ, na ń wɛna suulu, nn mʋɣɩ pááná kɛ lɔŋ, na nyá kʋpantʋ wɛ sɔɣɔntʋ, ɩlɛ n ta lɔ-wɛ.
Paa na waatʋ wei pa lupa naʋle na pá tɔŋ sɩ: Tá Ɩsɔ wei ɩ lǝsa-tʋɣʋ Icipiti taa tɔɣɔlɛ. Pa saɣataɣa-ŋ sɔsɔm kɛ́.
Nyá suulu katatǝlaɣa tɔɔ, n ta lɔ-wɛɣɛ wʋlaɣa tɛtʋ taa, na ɩsɔŋmʋntʋɣʋ ta yele-wɛɣɛ mpaaʋ hʋlʋɣʋ kɛ ilim taa. Pǝyele kʋ kɔkɔ ná tá yele-wɛɣɛ naʋ kɛ ahoo.
N ha-wɛɣɛ nyá lǝmaɣasɛɛ, na ń tasa-wɛɣɛ laɣatʋ. N ha-wɛɣɛ manna na pá tɔɣɔ na lʋm na pá nyɔɔ.
Pɩɩsɩ nɩɩlɛ tǝcu kɛ́ n paasǝna-wɛɣɛ wʋlaɣa tɛtʋ taa kɛ́ pa tɔntɛ taa, pa ta laŋ pʋlʋ. Pa kususuutu ta sɩ́, pǝyele pa nɔɔhɛɛ ta mʋlɩ.
N tʋ́ pa niŋ taa kɛ́ piitimnaa na awulaa, na pá lɛɛkɩ tɛtʋnaa mpa pa cɔɔna-wɛ tɔ, ɩsɩɩ Hɛsǝpɔŋ tɛtʋ wulaʋ Sihoŋ, na Pasaŋ tɛtʋ nyǝŋ Oki.
Na ń ha-wɛɣɛ piya kɛ paɣalɛ, ɩsɩɩ ɩsɔtʋlʋŋasɩ, na ń pona-wɛɣɛ Kanaaŋ tɛtʋ nti n ka heela pa cɔsɔnaa sɩ pá polo pá lɛɛkɩ tɔ tǝ taa.
Pa sʋʋ tǝ taa kɛ́ tampana, na pá tɔɣɔ-tɩ. Na ń tɔɣɔnɩ Kanaaŋ nyǝ́ma na mpɛ pá ŋmakǝlɩ-wɛ. Pa lapǝna hɔɣɔlʋɣʋ ŋkʋ kʋ yǝlaa na kʋ awulaa kɛ ɩsǝna pa caa tɔ.
Pa lɛɛka koloosi acalɛɛ na mʋsʋŋ tɛtʋ, na tɛɛsɩ na sɩ taa suna wɛnaʋ, na lɔkɔnaa mpa pa tɛma huluɣu tɔ. Na tɩɩŋ wei pa yaa sɩ lɛsɛŋnaa na Olifinaa tɔ na lɛlǝŋ. Nyá pɛɛlɛɛ tɔɔ kɛ́ pa tɔɣaa na pá haɣa na pǝ́ caɣana-wɛ.
Paa na mpʋ pa lapa ɩsǝtoosile nyǝ́ma. Pa kʋla nyá tɔɔ. Pa kisa nyá kiiŋ, pa kʋ́ nyá kʋyɔɣɔtʋtʋ tɛlǝsǝlaa. Pɛlɛ pa caalaɣaana-wɛ sɩ pá mǝlǝna nyá tɔɔ sɩ, pa tɔntɛ ta kɛɛsɩ.
Ḿpʋ́ɣʋ́ n tʋ-wɛɣɛ kolontunaa niŋ taa, na pɛlɛ pá tɔkɩ pa ɩsɛ. Pa laŋa wakǝlaa, ɩlɛna pa kɛɛsǝna nyá tɔɔ na ń nɩɩ pa taŋ. Ɩlɛna nyá sɔɔlʋɣʋ tɔɔ ń tilina-wɛɣɛ yǝlaa, na pá lɛɛkɩ-wɛɣɛ pa kolontunaa ŋmakʋlʋɣʋ taa.
N tɛma-wɛɣɛ lǝsʋɣʋ kɛ ŋmakǝllaa niŋ taa kɛ́ kpakpaa, ɩlɛna pá taɣanɩ-ŋ pǝntǝnaʋ. Na ń taɣanɩ-wɛɣɛ kolontunaa sǝkpaŋ taa kɛ́ pɛtʋɣʋ. Na pá taɣanɩ-ŋ wiinaʋ na ń nɩɩ, na ń taɣanɩ-wɛɣɛ waasʋɣʋ kɛ tɔm paɣalɛ kɛ nyá sɔɔlʋɣʋ tɔɔ.
Nyá caala-wɛ sɩ pá tǝŋ nyá kiiŋ. Ama ɩsǝcaʋ pɩɩ mpɛ, ɩlɛna pá kisi nyá kʋsǝsɩɩtʋ na nyá kʋtʋtʋtʋ. Pǝ́cɔ́ tǝ haakɩ tǝ tǝŋlaa kɛ weesiŋ kɛ́. Ḿpʋ́ɣʋ́ pa kisa nyá nɩɩnaʋ na pá lá laŋkpɩɩsǝŋ na pá kʋlɩ nyá tɔɔ.
Pɩɩsɩ paɣalɛ kɛ n paasǝna-wɛ, nyá Feesuɣu Naŋŋtʋ kʋlǝna nyá kʋyɔɣɔtʋtʋ tɛlǝsǝlaa, na pá yaa-wɛ na nyá nɔɣɔ. Ama pa ta nɩɩ, ɩlɛna ń tʋ-wɛɣɛ piitim kpaɩ nyǝm niŋ taa.
Paa na mpʋ, nyá sɔɔlʋɣʋ katatǝlaɣa tɔɔ, n ta kpiisi-wɛ. Pǝ́cɔ́ n ta lɔ-wɛ. Mpi tɔ, Ɩsɔ nyá n sɔɔlǝɣɩ kɛ́ na ń kɛ́ suulu tʋ.
Ta Ɩsɔ nyá, n kɛ́ sɔsɔ kɛ́ na ń wɛ toŋ na sɔɣɔntʋ, na ń tɔka tá na-ŋ ta nɔɣɔ pɛɛlʋɣʋ kɛ teu. Paasǝna wahalanaa mpa tǝ tɔkɩ tɔ, paa tá cɔsɔnaa, na tá awulaa, na tá nyʋɣʋ nyǝ́ma, na tá kɔtǝlaa, na tá Ɩsɔ kʋyɔɣɔtʋtʋ tɛlǝsǝlaa, na tá maɣamaɣa kɛ pǝ kpaɣaʋ Asilii awulaa pɔɔlɛ taa na pǝ́ sɩɩna saŋa tɔ.
Pǝ tǝnaɣa mpʋ pǝ taa, n paasǝna-tʋɣʋ teu kɛ́. Ama taɣalɛ tɛtɛlataa.
Tá cɔcɔnaa, na tá awulaa, na tá nyʋɣʋ nyǝ́ma na tá kɔtǝlaa ta tɔkɩ nyá kiiu, pa kisa nyá kʋsǝsɩɩtʋ na kpaalʋɣʋ mpi n kpaala-wɛ tɔɣɔ.
Paa na n kata-wɛɣɛ nyá kʋpantʋ na ń sɩɩ-wɛɣɛ tɛtʋ sɔsɔɔntʋ mʋsʋŋ nyǝntʋ taa na pá tɔkɩ kawulaɣa tɔ, pa ta kisi ɩsaɣatʋ lapʋ sɩ pá paasǝna nyá tǝmlɛ.
Saŋa taa tǝ pǝsa tɛtʋ nti n ha tá cɔsɔnaa tɔ tǝ yomaa ntɛ́. Pǝyele n ka ha-wɛɣɛ tǝɣɩ sɩ pá yɔɔlǝna tǝ kʋlʋlʋm na tǝ kʋpantʋ.
Awulaa mpa pa niŋ taa n tʋ-tʋ tɔ, mpɛɣɛ tɛtʋ ntɩ tǝ lʋlǝɣɩ kʋpantʋnaa kɛ sɔsɔm. Mpi tɔ, tǝ pǝntǝna-ŋ tɔ pǝ tɔɔ. Pa lakǝna tá maɣamaɣa tá tɔla kɛ ɩsǝna pa sɔɔlaa tɔɣɔ, na tǝ́ wɛ laŋwakǝllɛ sɔsɔɔlɛ taa.
Ḿpʋ́ɣʋ́ Ɩsɛɣɛlɩ nyǝ́ma tasaa sɩ: Wahala wei ɩ maɣana-tʋ tɔ, ɩ tɔɔ kɛ́ tǝ tʋ tá taa sɩ, tɩɩ tǝŋ nyá kiiŋ, halǝna tǝ ŋmaa-tɩ. Tá nyʋɣʋ nyǝ́ma, na tá Lefii nyǝ́ma, na tá kɔtǝlaa pa tʋna niŋ.
Halɩ niŋ tʋlaa mpɛ pa hǝla ntɔ: Hakaliya pǝyalʋ kʋfǝnɛɛ Nehemii, na Sitekiya.
Na Selaya, na Asaliya, na Imeya.
Na Pasehuu, na Amaliya, na Malǝkiya.
Na Hatusi, na Sepaniya, na Malukɩ.
Na Halim, na Melemɔtɩ, na Opatiya.
Na Taniyɛɛlɩ, na Kinetɔŋ, na Paaluuki.
Na Mesulam, na Apiya, na Miyamɛŋ.
Na Maasiya, na Pilikayi, na Semaya. Pa tǝnaɣa mpʋ kɔtǝlaa.
Lefii nyǝ́ma taa kɛ́ Asaniya pǝyalʋ Yesuwa, na Hatatɩ lʋlʋɣʋ tʋ Pinuwi, na Katǝmǝyɛlɩ, na pa taapalaa. Na Sepaniya, na Hotiya, na Kelita, na Pelaya, na Hanaŋ. Na Mika, na Lehopɩ, na Hasapiya, na Sakuu, na Selepiya, na Sepaniya, na Hotiya, na Pani, na Pininu. Pa tǝnaɣa mpʋ Lefii nyǝ́ma.
<range>
<range>
<range>
<range>
Nyʋɣʋ nyǝ́ma ntɛ́ Palɔsɩ, na Pahatɩ-Mowapʋ, na Ɩlam, na Satu, na Pani. Na Puni, na Asǝkatɩ, na Pepayi, na Atoniya, na Pikifayi, na Atɛŋ, na Atɛɛ, na Hisikiya. Na Asuu, na Hotiya, na Hasum, na Pesayi, na Halifɩ, na Anatɔtɩ, na Nepayi, na Makǝpǝyasɩ. Na Mesulam, na Hesii, na Mesesapɛlɩ, na Satɔkɩ, na Yatuwa, na Pelatiya, na Hanaŋ, na Ananiya, na Osee. Na Hananiya, na Hasupɩ, na Halohɛsɩ, na Pila, na Sopɛkɩ, na Lehum, na Hasapǝna, na Maaseya. Na Ahiya, na Hanaŋ, na Anaŋ, na Malukɩ, na Halim, na Paana.
<range>
<range>
<range>
<range>
<range>
<range>
<range>
<range>
<range>
<range>
<range>
<range>
<range>
Na pǝ́ sɔɔsɩ pɛlɛ pa tɔɔ kɛ́ tɛtʋ nyǝ́ma lɛlaa na kɔtǝlaa, na Lefii nyǝ́ma, na nɔnɔɔsɩ taŋlaa, na yonyoolaa. Na Ɩsɔ tǝsɛɛlɛ taa tǝmlɛ lataa na tá mpa tǝ faɣana tɛtʋ taa caɣalaa kɛ Papiloni ponaʋ waatʋ tǝna na tǝ́ tɔka Ɩsɔ kiiu kɛ teu tɔ. Na tá alaa na tá apalʋpiya na alʋnyǝma mpa pa ɩsɛ nyaalaa tɔ.
Tá na tá taapalaa kʋpama tǝ sɩɩ tá nɔɔsɩ kɛ́ na ɩsǝlɛ kʋsɛɛmlɛ sɩ tɩɩ tɔ kiiu ŋku Ɩsɔ tǝmlɛ tʋ Moisi cɛla-tʋ tɔ kʋ taa. Tɩɩ tɔkɩ Tacaa kʋsǝsɩɩtʋ na ɩ kʋtʋtʋtʋ.
Na tǝ́ sɩɩ tá nɔɔsɩ sɩ tǝ kaa ha tá pɛɛlaa kɛ yǝlaa mpa paa wɛ tɛtʋ taa kɛ́ Papiloni pote waatʋ tɔ. Pǝ́cɔ́ tǝ kaa caa pa pɛɛlaa kɛ tá pǝyalaa.
Ye yǝlaa mpɛ pa pɛɛtǝɣɩ tɔɣɔnaɣa, yaa pʋlʋɣʋ kʋyakʋ kʋhɛɛsʋɣʋ wule, yaa acima wule, tǝ kaa ya pǝ taa pʋlʋ. Paa pɩɩsɩ naatosompɔɣɔlaɣa wei, tɩɩ yele tɛtʋ na tǝ́ hɛɛsɩ na tǝ́ kisi sɩ pá taa caalɩ nɔɣɔlʋ sɩ ɩ́ fɛlɩ ɩ kǝmlɛ.
Tɩɩ tʋ tá tɩ sɩ, paa wei ɩ́ fɛlɩ liɣitee nyǝɣǝlʋɣʋ ŋku kʋ yuŋ wɛ cacaasɩ liɣiti tɔɣɔ, paa pǝnaɣa ŋkaɣa Ɩsɔ tǝsɛɛlɛ tǝmlɛ tɔɔ.
Liɣitee anǝɣɩ paa yana Ɩsɔ potopotonaa, na kɔtaɣa ŋka kɔkɔ lusa ka tǝna tɔ ka wontu, na tɔɣɔnaɣa kʋhaʋ ŋku paa kɔna paa ɩfemle nte tɔ. Na kɔtasɩ nsi pa lakɩ kʋyakʋ kʋhɛɛsʋɣʋ wule tɔ, na ɩsɔtʋ kʋfalʋ acima na acimanaa lɛlaa nyǝnsɩ. Na kɔtasɩ nsi Ɩsɛɣɛlɩ nyǝ́ma ká la pa ɩsaɣatʋ taɣanʋɣʋ tɔɔ tɔ, na pá taɣanǝna liɣitee anɩ tɔtɔɣɔ Ɩsɔ tǝsɛɛlɛ.
Kɔtǝlaa tá, na Lefii nyǝ́ma na samaa, tɛtɛ kɛ́ tǝ tɔwa na tǝ́ faɣana tá lʋlʋŋ na tǝ́ sɩɩ waatʋnaa mpa tɩɩ ha kpeŋkpelasɩ, na tǝ́ kɔna Ɩsɔ tǝsɛɛlɛ kɛ paa pǝnaɣa ŋka ɩsɩɩ pa kɛɛsa kiiu taa tɔ. Na tǝ́ pona taasɩ nsi paa wɔna kɔtasɩ kɛ tá Ɩsɔ Tacaa kɔtaɣa tǝlatɛ tɔɔ tɔ.
Tǝ sɩɩwa sɩ paa pǝnaɣa ŋka tɩɩ pona Ɩsɔ tǝsɛɛlɛ taa kɛ́ tá tawa na tá tɩɩŋ kʋlʋlʋm.
Tɩɩ ha Ɩsɔ kɛ́ tá kancaalaɣa apalʋpiya, na tá tɔla nyǝnsɩ, ɩsɩɩ pa kɛɛsa Ɩsɔ kiiu taa tɔ. Paa naaŋ, yaa heeŋ, yaa pǝ́ŋ na tǝ́ cɛla kɔtǝlaa mpa pa lakɩ Ɩsɔ tǝmlɛ kɛ Ɩsɔ tǝsɛɛlɛ taa tɔ.
Tɩɩ cosi tá kʋhalǝm kalaalasɩ taa na tǝ́ cɛla-wɛ. Paa tɩɩŋ pee, paa sʋlʋm, paa nim, na tǝ́ sɩɩ Ɩsɔ tǝsɛɛlɛ sɔsɔɔlɛ kutuluŋ lɛlǝŋ taa. Lefii nyǝ́ma ká tɔɣɔna ntɛɣɛ tá tɛtʋ kʋlʋlʋm hɔɣɔlǝŋ naanʋwa taa kʋlʋmʋɣʋ. Mpɛ paa cɔɔna timpiwɛ tǝ wɛɛ tɔ, na pá lǝsɩ hɔɣɔlǝŋ ɩnɩ.
Alɔŋ lʋlʋŋ kɔtǝlaa taa nɔɣɔlʋ ká tǝŋ Lefii nyǝ́ma kɛ waatʋ wei pa mʋɣɩ hɔɣɔlǝŋ naanʋwa taa kʋlʋmʋɣʋ tɔ. Ɩlɛna Lefii nyǝ́ma náá lǝsɩ pǝ taa tɔtɔɣɔ hɔɣɔlǝŋ naanʋwa taa kʋlʋmʋɣʋ na pá pona Ɩsɔ tǝsɛɛlɛ kɛ kpancoou kutuluŋ taa.
Ɩsɛɣɛlɩ nyǝ́ma na Lefii nyǝ́ma paa pona tɔɣɔnaɣa na sʋlʋm kʋfam na nim pǝ kɔtaɣa kɛ Ɩsɔ tǝsɛɛlɛ kutuluŋ taa. Kutuluŋ ɩnɩ ɩ taa kɛ́ pa sɩɩkɩ wontu, na kɔtǝlaa tǝmlataa na nɔnɔɔsɩ taŋlaa na yonyoolaa náá cakɩ. Waatʋ ɩnɩ tǝ kaa yele Ɩsɔ tǝsɛɛlɛ kɛ yem.
Ḿpʋ́ɣʋ́ nyɔɔŋ nyǝ́ma caɣa Yosalɛm taa. Pǝ yela samaa wei, ɩlɛna pá kalǝɣɩ yǝlaa naanʋwa naanʋwa, na pá lǝsǝɣɩ kʋlʋm kʋlʋm wei pa tɔ tɛtɛ na pǝ́ kpa tɔ sɩ, pɛlɛ pá polo Ɩsɔ ɩcatɛ Yosalɛm taa na pá caɣa. Pǝ kaasa pɔɣɔlaɣafɛɩ naanʋwa naanʋwa wei tɔ, ɩlɛna pá polo tɛtʋ taa acalɛɛ lɛnna taa na pá caɣa.
Ɩlɛna pa laŋa hɛɛna mpa pa ha pa tǝɣɩ kpakpaa sɩ, pa puki pá caɣa Yosalɛm taa tɔ.
Tɛtʋ hɔɣɔlǝŋ nyɔɔŋ nyǝ́ma ná caɣa Yosalɛm kɛ́, ɩlɛna Ɩsɛɣɛlɩ nyǝ́ma lɛlaa, na kɔtǝlaa, na Lefii nyǝ́ma, na Ɩsɔ tǝsɛɛlɛ tǝmlataa sǝkpema, na Salʋmɔŋ tǝmlataa lʋlʋɣʋ nyǝ́ma náá caɣa paa wei na ɩ tǝcaɣalɛ.
Paa na mpʋ tɔ, Yuta na Pɛncamɛɛ pǝ yǝlaa lɛlaa caɣa Yosalɛm. Yuta yǝlaa taa nyǝ́ma hǝla ntɛ́, Pɛlɛsɩ piitim tʋ Ataya, na ɩ́lɛ́ ɩ lʋlʋɣʋ tʋ Malaleyɛlɩ, na Sefatiya, na Amaliya, na Sakalɩ, na Usiya.
Na Sakalɩ lʋlʋɣʋ tʋ Siloni na ɩ́lɛ́ ɩ lʋlʋɣʋ tʋ Maaseya, na Yoyalipɩ, na Ataya, na Hasaya, na Kolɩ-Hose, na Paaluuki.
Pɛlɛsɩ lʋlʋɣʋ nyǝ́ma kpɛnta nasǝlɛ na pǝlefɛɩ nɩɩtoso na naanʋwa (468) kɛlɛ Yosalɛm taa. Pa tǝnaɣa mpʋ pa kɛ́ kpelikpeka nyǝ́ma.
Pɛncamɛɛ nyǝ́ma taa ka wɛ Yesaya lʋlʋɣʋ tʋ Salu na ɩ́lɛ́ ɩ lʋlʋɣʋ tʋ Ɩtǝyɛɛlɩ, na Maaseya, na Kolaya, na Petaya, na Yowɛtɩ, na Mesulam.
Na Kapayi, na Salayi. Pɛncamɛɛ nyǝ́ma kpɛnta nasǝnaasa na nɩɩnʋwa na pǝlefɛɩ hiu na naanʋwa (928).
Sikǝli pǝyalʋ Sowɛɛlɩ ká kɛna pa nyʋɣʋ tʋ, na Hasenuwa pǝyalʋ Yehuta kɛlɛ ɩcatɛ wulaʋ waalɩ tʋ.
Kɔtǝlaa taa nyǝ́ma ntɛ́ Yoyalipɩ pǝyalʋ Yetaya na Yakɛŋ.
Na kɔtʋlʋ sɔsɔ Ahitupi lʋlʋɣʋ tʋ Selaya, na Selaya lʋlʋɣʋ nyǝ́ma Melayɔtɩ, na Satɔkɩ, na Mesulam, na Hilikiya.
Na pǝ́ sɔɔsǝna pa lʋlʋŋ nyǝ́ma nasǝnaasa na hiu na naalɛ (822). Mpa pa paasǝɣǝna Ɩsɔ tǝsɛɛlɛ taa tǝma tɔ na Malǝkiya lʋlʋɣʋ tʋ Ataya, na Ataya lʋlʋɣʋ nyǝ́ma Pasehuu, na Sakalɩ, na Amsi, na Pelaliya, na Yelowam.
Na pǝ́ sɔɔsǝna lʋlʋŋ nyɔɔŋ nyǝ́ma ŋmʋnʋɣʋ na nɩɩlɛ na naalɛ (242) mpa pa kɛ́ ɩ nyǝ́ma tɔ. Na Ɩmɛɛ lʋlʋɣʋ tʋ Amasesayi, na Amasesayi lʋlʋɣʋ nyǝ́ma Misilemɔtɩ, na Asayi, na Asalɛlɩ.
Na pǝ́ sɔɔsǝna yoolaa taa yoolaa nɩɩnʋwa na pǝlefɛɩ hiu na naanʋwa (128), mpa pa kɛ́ ɩ nyǝ́ma tɔ. Pɛlɛ pa nyʋɣʋ tʋ ntɛ́ Haketolim pǝyalʋ Sapitiyɛlɩ.
Lefii nyǝ́ma taa ka wɛ Puni lʋlʋɣʋ tʋ Semaya, na Semaya lʋlʋɣʋ nyǝ́ma Hasapiya, na Asǝlikam, na Hasupɩ.
Na pǝ́ sɔɔsǝna Lefii nyʋɣʋ nyǝ́ma Sapǝtayi, na Yosapatɩ mpa pa paasǝɣǝna Ɩsɔ tǝsɛɛlɛ waalɩ tǝma tɔ.
Na Asafɩ lʋlʋɣʋ tʋ Mataniya na Mataniya lʋlʋɣʋ nyǝ́ma Sapǝti, na Mika wei ɩ caalǝɣɩ samtʋ yontu kɛ Ɩsɔ sɛɛʋ waatʋ tɔ, na Mataniya newaa taa lɛlʋ Pasukiya wei ɩ wɛ Mika waalɩ tɔ na Yetutuŋ lʋlʋɣʋ tʋ Apǝta, na Apǝta lʋlʋɣʋ nyǝ́ma Kalalɩ na Samʋwa.
Lefii nyǝ́ma kpɛnta ŋmʋnʋɣʋ na nɩɩnaasa na liɣiti (284) kɛ́ Ɩsɔ ɩcatɛ taa.
Pǝ́ kaasɩ nɔnɔɔsɩ taŋlaa Akupi, na Talǝmɔŋ mpa na pa lʋlʋɣʋ nyǝ́ma pa paasǝɣǝna nɔnɔɔsɩ tɔ. Pa kpɛnta nɩɩnʋwa na nɩɩtoso na naanʋwa na naalɛ (172).
Pǝ́ kaasɩ Ɩsɛɣɛlɩ nyǝ́ma lɛlaa, na Lefii nyǝ́ma na kɔtǝlaa, paa wei ɩ ka wɛ ɩ tǝcaɣalɛ kɛ Yuta acalɛɛ taa.
Ɩsɔ tǝsɛɛlɛ taa tǝmlataa ka wɛ Yosalɛm ɩcatɛ hɔɣɔlʋɣʋ ŋku pa yaa sɩ Ofɛlɩ tɔ kʋ taa, na Siha, na Kisepa pá paasǝɣǝna-wɛ.
Yosalɛm taa Lefii nyǝ́ma nyʋɣʋ tʋ ntɛ́ Mika lʋlʋɣʋ tʋ Usi, na Usi lʋlʋɣʋ nyǝ́ma Mataniya na Hasapiya na Pani. Pani ka kɛ́ Asafɩ lʋlʋɣʋ tʋ kɛ́. Mpɛ paa kɛna Ɩsɔ tǝsɛɛlɛ taa yontu paasǝnlaa.
Yonyoolaa tǝŋaɣa Ɩsɔ kawulaɣa taa kʋsǝsɩɩtʋ kɛ́. Na ɩsǝna paa sɩɩ-wɛ sɩ pá la pa tǝma kɛ paa ɩfemle nte tɔ.
Yuta pǝyalʋ Sela lʋlʋɣʋ tʋ Mesesapɛlɩ pǝyalʋ Petahiya ka kɛna Ɩsɛɣɛlɩ nyǝ́ma nyʋɣʋ tʋ kɛ Pɛɛsɩ nyǝ́ma kawulaɣa taa.
Yuta kpeka lʋlʋŋ nyǝ́ma lɛlaa ka caɣa tawa taa kɛ́ Kiliyatɩ-Aapa, na pǝ cɔlɔ acalisi, na Tipɔŋ na pǝ cɔlɔ nyǝnsɩ na Yekapǝseyɛlɩ, na pǝ cɔlɔ nyǝnsɩ.
Na Yesuwa, na Molata, na Pɛtɩ-Pɛlɛtɩ.
Na Hasaa-Suwalɩ, na Pɛɛsepa na pǝ cɔlɔ acalɛɛ.
Na Sikǝlakɩ na Mekona na pǝ cɔlɔ acalɛɛ.
Na Aŋ-Limɔŋ, na Sola, na Yaamutɩ.
Na Sanowa, na Atulam, na pǝ cɔlɔ acalɛɛ, na Lakisi na pǝ cɔlɔ acalɛɛ, na Aseka na pǝ cɔlɔ acalɛɛ. Mpʋ tɔ, pǝ kpaɣaʋ Pɛɛsepa kɛ ilim mpǝtǝŋ tɔɔ na pǝ́ polo Hinom tɛtɛkǝlɛ kɛ ilim ntɔɣɔŋ tɔɔ tɔɣɔ paa caɣaa.
Pɛncamɛɛ kpeka lʋlʋŋ nyǝ́ma ka caɣana Kepa na Mikimasɩ na Aya na Petɛɛlɩ na pǝ cɔlɔ acalɛɛ.
Na Anatɔtɩ, na Nopɩ, na Ananiya.
Na Hasɔɔ, na Lama, na Kitayim.
Na Hatitɩ, na Sepoyim, na Nepalatɩ.
Na Lotɩ, na Ono na niŋ tǝma lataa tɛtɛkǝlɛ.
Lefii kpeka lɛnna lɩ́ɩ́ Yuta taa na á sʋ́ʋ́ Pɛncamɛɛ nyǝntɛ taa.
Kɔtǝlaa na Lefii nyǝ́ma mpa na Selatǝyɛlɩ pǝyalʋ Solopapɛɛlɩ na Yesuwa pa lɩɩna timpi paa pona-wɛ tɔ pa hǝla ntɔ. Selaya, na Ɩmeya, na Ɩsǝla.
Na Amaliya, na Malukɩ, na Hatusi.
Na Sekaniya, na Lehum, na Melemɔtɩ.
Na Ɩtoo, na Kinetɔyi, na Apiya.
Na Miyamɛŋ, na Maatiya, na Pilika.
Na Semaya, na Yoyalipɩ, na Yetaya.
Na Salu, na Amokɩ, na Hilikiya, na Yetaya. Panɛ ɩnɩ pa tǝna paa kɛ́ Lefii nyǝ́ma na kɔtǝlaa nyɔɔŋ nyǝ́ma kɛ Yesuwa pɔɔlɛ taa kɛ́.
Lefii nyǝ́ma taa yǝlaa ntɛ́ Yesuwa, na Pinuwi, na Katǝmǝyɛlɩ, na Selepiya, na Yehuta, na Mataniya. Mataniya na ɩ tǝyaɣa yǝlaa pa yookaɣana samtʋ yontu.
Na Lefii nyǝ́ma mpa paa wɛ pa kiŋ na pá lakɩ Ɩsɔ tǝmlɛ tɔ pɛlɛ pá cɔɔkɩ.
Yesuwa lʋlǝna Yoyakim, na Yoyakim lʋlɩ Ɩliyasipɩ, na Ɩliyasipɩ lʋlɩ Yoyata.
Na Yoyata lʋlɩ Yonataŋ, na Yonataŋ lʋlɩ Yatuwa.
Kɔtʋlʋ sɔsɔ Yoyakim pɔɔlɛ taa kɔtǝlaa lʋlʋŋ nyɔɔŋ nyǝ́ma hǝla ntɔ. Selaya lʋlʋɣʋ tʋ ntɛ́ Melaya, na Ɩmeya lʋlʋɣʋ tʋ ntɛ́ Hananiya.
Ɩsǝla lʋlʋɣʋ tʋ ntɛ́ Mesulam, na Amaliya lʋlʋɣʋ tʋ ntɛ́ Yohanaŋ.
Na Mɛliku lʋlʋɣʋ tʋ ntɛ́ Yonataŋ, na Sepaniya lʋlʋɣʋ tʋ ntɛ́ Yosɛɛfʋ.
Na Halim lʋlʋɣʋ tʋ ntɛ́ Atǝna, na Melayɔtɩ lʋlʋɣʋ tʋ ntɛ́ Hɛlǝkayi.
Na Ɩtoo lʋlʋɣʋ tʋ ntɛ́ Sakalɩ, na Kinetɔŋ lʋlʋɣʋ tʋ ntɛ́ Mesulam.
Na Apiya lʋlʋɣʋ tʋ ntɛ́ Sikǝli, Pilitayi lʋlʋɣʋ tʋ ntɛ́ Miniyani, na Motiya.
Na Pilika lʋlʋɣʋ tʋ ntɛ́ Samʋwa, na Semaya lʋlʋɣʋ tʋ ntɛ́ Yonataŋ.
Na Yoyalipɩ lʋlʋɣʋ tʋ ntɛ́ Matǝnayi, na Yoyata lʋlʋɣʋ tʋ ntɛ́ Usi.
Na Salayi lʋlʋɣʋ tʋ ntɛ́ Kalayi, na Amokɩ lʋlʋɣʋ tʋ ntɛ́ Ɩpɛɛ.
Na Hilikiya lʋlʋɣʋ tʋ ntɛ́ Hasapiya, na Yetaya lʋlʋɣʋ tʋ ntɛ́ Netaneyɛlɩ.
Kɔtǝlaa sɔsaa Ɩliyasipɩ, na Yoyata, na Yohanaŋ, na Yatuwa pa waatʋnaa taa kɛ́ pa ŋmaa Lefii lʋlʋŋ nyɔɔŋ nyǝ́ma, na kɔtǝlaa pa hǝla kɛ takǝlasɩ taa. Halǝna Pɛɛsɩ wulaʋ sɔsɔ Taliyusi kawulaɣa waatʋ.
Paa ŋmaawa Lefii lʋlʋɣʋ nyɔɔŋ nyǝ́ma hǝla tɔtɔɣɔ Kʋtɔɔsʋtʋ takǝlaɣa taa. Ɩlɛ Ɩliyasipɩ saalɩ Yohanaŋ pɔɔlɛ taa tike kɛ pǝ sɩɩnaa.
Lefii nyɔɔŋ nyǝ́ma Hasapiya, na Selepiya, na Katǝmǝyɛlɩ pǝyalʋ Yesuwa, na Lefii nyǝ́ma lɛlaa paa sǝŋna na pá yooki Ɩsɔ sam yontu. Pǝ tala pa nyǝntʋ, ɩlɛna pá lá teitei ɩsɩɩ Ɩsɔ yʋlʋ Tafiiti ka sɛɣɛsʋɣʋ tɔ.
Nɔnɔɔsɩ taŋlaa Mataniya, na Pakǝpukiya, na Opatiya, na Mesulam, na Talǝmɔŋ, na Akupi pa tǝmlɛ ntɛ́ sɩ pá feŋ wontu tǝsɩɩlɛnaa mpa pa wɛ Ɩsɔ tǝsɛɛlɛ nɔnɔɣɔ tɔ.
Yesuwa pǝyalʋ Yoyakim, Yosatakɩ saalɩ, na tɛtʋ nyʋɣʋ tʋ Nehemii na kiiu nyǝntʋ kɔtʋlʋ Ɩsǝtǝlasɩ pa pɔɔlɛ taa kɛ́ pa lakaɣa pa tǝma.
Waatʋ wei pa tɛma ɩcatɛ koluŋa kɛ ŋmaʋ, ɩlɛna pá yaa Lefii nyǝ́ma tǝnaɣa timpiwɛ paa wɛɛ tɔɣɔ Yosalɛm, na pá lá acima na laŋhʋlʋmlɛ, na samtʋ yontu, na kpɛŋkpɛŋnaa, na cǝmǝŋ, na saŋkʋnaa.
Na yonyoolaa lɩɩna acalɛɛ nna paa ŋmawa pǝ cɔɔnaʋ Yosalɛm, na Netofa cɔlɔ, na Pɛtɩ-Kilikaa kɛ Kepa na Asǝmafɛtɩ hɔɣɔlǝŋ taa tɔ.
<range>
Ḿpʋ́ɣʋ́ kɔtǝlaa na Lefii nyǝ́ma pa lapa nyɔɔŋ tɔɔ asilima kɛɛlʋɣʋ kɔtaɣa. Na pá koti yǝlaa tǝna sɩ, pɛlɛ pá lá mpʋ tɔtɔ. Ɩlɛna pá la ḿpʋ́ɣʋ́ koluŋa na ka nɔnɔɔsɩ.
Tǝnaɣa Nehemii má, ma kpaasa Yuta nyʋɣʋ nyǝ́ma kɛ koluŋa tɔɔ, na má faɣa yonyoolaa kɛ tɔm naalɛ. Na kancaalaɣa kpekǝle náá mǝŋna ntɔɣɔŋ tɔɔ kɛ́ koluŋa tɔɔ, na Hute nɔnɔɣɔ kiŋ.
Pɛlɛ pa waalɩ kɛ́ Hosaya na Yuta nyʋɣʋ nyǝ́ma hɔɣɔlʋɣʋ lɛŋkʋ pa tɔŋaɣa.
Pǝ waalɩ kɛ́ Asaliya, na Ɩsǝla, na Mesulam,
na Yehuta, na Pɛncamɛɛ, na Semaya, na Ɩmeya.
Pɛlɛ pa waalɩ kɛ́ kɔtǝlaa akantɛɛ tɔkǝlaa, na Sakuu, na Asafɩ pa lʋlʋɣʋ tʋ Sakalɩ, na Mikaya, na Mataniya, na Semaya, na Yonataŋ.
Na ɩ tɛɛtʋnaa Semaya, na Asalɛlɩ, na Milalayi, na Kilalayi, na Maayi, na Netaneyɛlɩ, na Yehuta, na Hanani, pɛlɛ pa tǝŋǝɣɩ na pá tɔka cǝmǝŋ wei Ɩsɔ yʋlʋ Tafiiti ka lupa tɔ. Kiiu nyǝntʋ Ɩsǝtǝlasɩ kɛlɛ kpekǝle ńtɛ́ tǝ nyʋɣʋ tʋ.
Pa tala hite nɔnɔɣɔ kɛ Tafiiti tɛ tontoŋle ɩsɛntaa, ɩlɛna pá kpa koluŋa tɔɔ. Halǝna lʋmnaa nɔnɔɣɔ kɛ ɩcatɛ ilim tǝlɩɩlɛ tɔɔ.
Ḿpʋ́ɣʋ́ yonyoolaa naalɛ nyǝ́ma mǝlǝna mpǝlɛ tɔɔ, ɩlɛna má na samaa hɔɣɔlʋɣʋ lɛŋkʋ tǝ́ tǝŋ pa waalɩ na Mǝsasɩ akele cɔlɔ, na tǝ́ lɩɩ timpi koluŋa lapa ɩwalaʋ tɔ.
Na tǝ́ tǝŋna Ɩfǝlayim nɔnɔɣɔ ɩsɔtaa tɔɔ na tǝ́ tala Yesana nɔnɔɣɔ na tiina nyǝŋka. Tǝ tɛɛ Hananeyɛɛlɩ akele na nɩɩnʋwa (100) nyǝŋ na tǝ́ tɛɛ heeŋ nɔnɔɣɔ na kʋtaŋaɣa.
Ɩlɛna yonyoolaa kpeka naalɛ sǝŋ Ɩsɔ tǝsɛɛlɛ kiŋ, na má na hʋʋlaa mpa paa wɛ ma waalɩ tɔ táá sǝŋ tɔtɔ.
Na kɔtǝlaa Ɩliyakim, na Maaseya, na Miniyamɛŋ, na Mikaya, na Ɩliyohenayi, na Sakalɩ, na Hananiya pá hʋlǝɣɩ akantɛɛ.
Maaseya, na Semaya, na Ɩlasaa, na Usi, na Yohanaŋ, na Malǝkiya, na Ɩlam, na Ɩsɛɛ paa wɛɛ tɔtɔ. Na Ɩsǝlahiya paasǝɣǝna yonyoolaa na pa yontu nɩɩkɩ.
Ḿpʋ́ɣʋ́ kʋyaŋku Ɩsɔ lapa na pa tǝna pa laŋa hʋlǝmǝna acima kɛ teu, na pá lá kɔtasɩ kɛ sɔsɔm. Halǝna pǝ́ kpɛnna Yosalɛm taa alaa na piya tɔtɔ, na pɛlɛ pa laŋa hʋlʋmɩ. Na pa aŋmaala kɔkɔtɛ nɩɩkɩ pooluŋ.
Ḿpʋ́ɣʋ́ waatʋ kʋlʋm ɩnɩ ɩ taa pa kpa yǝlaa mpa paa feŋiɣi tɩɩŋ kancaalaɣa kʋlʋlʋm, na kʋhalǝm hɔɣɔlǝŋ naanʋwa taa kʋlʋm tǝsɩɩlɛ tɔ. Mpɛ ɩnɩ pa tǝmlɛ ntɛ́ sɩ pá kpeɣeli kɔtǝlaa na Lefii nyǝ́ma pa tɔɣɔnaɣa ŋka ká lɩɩkǝna nɔnɔkila halǝm taa tɔ. Ɩlɛna Yuta samaa laŋlɛ hɛɛna kɔtǝlaa na Lefii nyǝ́ma pa tǝma.
Mpi tɔ, pa paasaɣana pa Ɩsɔ tǝmlɛ kɛ́. Na pá lakɩ nyɔɔŋ tɔɔ asilima kɛɛlʋɣʋ kɔtasɩ. Na yonyoolaa, na nɔnɔɔsɩ taŋlaa tɔtɔ náá tǝŋǝɣɩ wulaʋ Tafiiti na ɩ pǝyalʋ Salʋmɔŋ pa kʋsǝsɩɩtʋ.
Tampana tɔɔ pǝ kpaɣaʋ hatoo Tafiiti na Asafɩ pa waatʋ tɔ, yonyoolaa nyɔɔŋ nyǝ́ma paasaɣana Ɩsɔ sam na ɩ sɛɛʋ pǝ yontu kɛ́.
Solopapɛɛlɩ na Nehemii pa waatʋnaa taa tɔ, Ɩsɛɣɛlɩ nyǝ́ma cɛlaɣaa yonyoolaa na nɔnɔɔsɩ taŋlaa kɛ pa paa nyǝm, na pá cɛlǝɣɩ Lefii nyǝ́ma kɛ pa Ɩsɔ kʋcɔɔŋ. Na pɛlɛ pá cɛlǝɣɩ Alɔŋ lʋlʋɣʋ nyǝ́ma kɔtǝlaa kɛ pa paa nyǝmnaa.
Waatʋ ɩnɩ ɩ taa kɛ́ pa kala samaa kɛ Moisi takǝlaɣa. Ɩlɛna pá tala lonte nte tǝ taa pa ŋmaawa sɩ Amoni nyǝ́ma na Mowapʋ nyǝ́ma pa kaa sʋʋ mpa pa sɛɛkɩ Ɩsɔ tɔ pa kpekǝle taa tɔ.
Tampana tɔɔ, pɛlɛ pa taa mʋ Ɩsɛɣɛlɩ nyǝ́ma na pá ha-wɛɣɛ tɔɣɔnaɣa na kʋnyɔnyɔɔm. Halǝna Mowapʋ nyǝ́ma náá fɛlɩ Palaam kɛ liɣitee sɩ, ɩ́ tǝŋsɩ Ɩsɛɣɛlɩ nyǝ́ma kɛ mpusi. Ama tá Ɩsɔ ná laɣasa mpusi ɩnǝɣɩ koolee kʋpana.
Waatʋ wei Ɩsɛɣɛlɩ nyǝ́ma nɩ́ɩ́ mpʋ, ɩlɛna pá tʋ́ pa taa sɩ pa tɔɣɔnǝɣɩ pa kpekǝle taa kɛ́ kpaɩ nyǝ́ma.
Na pǝ́cɔ́ pǝ́ takɩ mpʋ tɔ, kɔtʋlʋ Ɩliyasipɩ kɛ paa kpawa sɩ, ɩ́ paasǝɣǝna Ɩsɔ tǝsɛɛlɛ kutuluŋ lɛlǝŋ. Pǝyele Ɩliyasipɩ lʋlǝta kɛlɛ Topiya.
Pǝ tɔɔ kɛ́ Ɩliyasipɩ hʋla Topiya kɛ Ɩsɔ tǝsɛɛlɛ kutuluɣu sɔsɔɔʋ ŋku kʋ taa pa sɩɩwa kʋtɔɣɔʋ ŋku pa hawa tɔ, na tulaalʋ, na Ɩsɔ tǝsɛɛlɛ wontu na kɔtǝlaa paa tete na tɔɣɔnaɣa, na sʋlʋm kʋfam, na nim pǝ hɔɣɔlǝŋ naanʋwa taa kʋlʋmʋɣʋ ŋku Lefii nyǝ́ma, na yonyoolaa, na nɔnɔɔsɩ taŋlaa pa tɩ tɔ.
Pǝ lakaɣa mpʋ tɔ ma fɛɩ Yosalɛm. Ma pola Papiloni wulaʋ sɔsɔ Atakǝsɛsɛɛ tɛɣɛ ɩ kawulaɣa pǝnaɣa hiu na naanʋwa na naalɛ nyǝŋka taa. Pǝ lapa wɛɛ naalɛ, ɩlɛna wulaʋ ha-m nɔɣɔ
na má mǝlɩ Yosalɛm. Ḿpʋ́ɣʋ́ ma nawa ɩsǝna Ɩliyasipɩ hawa Ɩsɔ tǝsɛɛlɛ kutuluɣu lɛŋkʋ kɛ Topiya tɔ, pǝ fɛɩ teu.
Tǝnaɣa pááná huu ma taa na má lɔɣɔ Topiya wontu na awalɩ tɔɔ.
Ɩlɛna má yele na pá nyaalɩ kutuluŋ ɩnǝɣɩ teu, na pá mǝŋna ɩ taa kɛ́ Ɩsɔ tǝsɛɛlɛ wontu na kʋhaaŋ na tulaalʋnaa.
Ma nɩɩwa tɔtɔ sɩ paa cɛlǝɣɩ Lefii nyǝ́ma kɛ pa paa nyǝm. Pǝ tɔɔ kɛ́ pɛlɛ pa yela pa tǝma na pá mǝlɩ halǝm taa, na yonyoolaa náá lá mpʋ tɔtɔ.
Ɩlɛna má kalǝna hʋʋlaa kɛ ɩsǝna pa lɔwa Ɩsɔ tǝsɛɛlɛ tɔ. Kɛna má koti yonyoolaa na Lefii nyǝ́ma na pá mǝlɩ pa tǝma taa.
Ḿpʋ́ɣʋ́ Yuta nyǝ́ma sʋʋ ponaʋ kɛ tɔɣɔnaɣa pee, na sʋlʋm kʋfam, na nim pǝ hɔɣɔlǝŋ naanʋwa taa kʋlʋmʋɣʋ kɛ pǝ kutuluŋ taa.
Ɩlɛna má kpa kɔtʋlʋ Selemiya na takǝlasɩ ŋmaalʋ Satɔkɩ na Lefii tʋ Petaya na pǝ́ sɔɔsǝna Sakuu pǝyalʋ Hanaŋ, Mataniya saalɩ sɩ pá feŋiɣi kutuluŋ ɩnɩ. Mpi tɔ, yǝlaa ka lapa-wɛɣɛ naani kɛ́, na pa tǝmlɛ ntɛ́ kʋhaaŋ talʋɣʋ kɛ pa taapalaa.
Haɩ, ma Ɩsɔ, tɔɔsɩ pǝ tǝna mpi ma lapa tɔ. Taa sɔɔ ɩsǝna ma lʋpa Ɩsɔ tǝsɛɛlɛ tǝmlɛ na Ɩsɔ sɛɛʋ pǝ tɔɔ tɔ.
Waatʋ ɩnɩ ɩ taa kɛ́ ma nawa Yuta taa kɛ́ yǝlaa, na pá nyaasǝɣɩ pa lɛsɛŋnaa kɛ kʋyakʋ kʋhɛɛsʋɣʋ wule. Na lɛlaa náá sǝɣǝla tɔɣɔnaɣa na pá sʋkɩ pa kpaŋasɩ kɛ sʋlʋm, na lɛsɛŋnaa, na fikinaa, na wontunaa lɛntɩ kɛ mpʋ na pá pukina Yosalɛm. Ɩlɛna má kpaalɩ-wɛ sɩ: Ɩ́ taa pɛɛtɩ pʋlʋɣʋ kʋyakʋ kʋhɛɛsʋɣʋ wule.
Pǝlɛ pǝ paasi, Tiii nyǝ́ma mpa pa wɛ Yosalɛm tɔ, pɛlɛ pa kɔŋaɣana tiina, na wontu lɛntɩ, na pá pɛɛtǝɣǝna ɩcatɛ nyǝ́ma na Yuta nyǝ́ma kɛ kʋyakʋ ŋkʋ kʋ wule.
Ḿpʋ́ɣʋ́ ma kalǝna Yuta sɔsaa sɩ: Ɩ́ nawa ɩsaɣatʋ nti ɩ́ lakɩ tɔ yaa ɩ́ tá ná? Ɩ́ kʋɣɩ kʋyakʋ kʋhɛɛsʋɣʋ nyʋɣʋ kɛ́.
Mǝ cɔsɔnaa lapa ḿpʋ́ɣʋ́. Pǝ tɔɔ kɛ́ Tacaa hɔma tá na tá ɩcatɛ tá ŋkpaŋʋɣʋ. Ɩlɛna mɩ́ɩ́ sɔɔsǝɣɩ Ɩsɔ pááná kpaasʋɣʋ kɛ Ɩsɛɣɛlɩ tɔɔ.
Pǝ kpaɣaʋ kʋyaŋku tɔɣɔ ma yelaa na pá tǝkǝɣɩ Yosalɛm nɔnɔɔsɩ kɛ ilim tʋɣʋ waatʋ, na pǝ́cɔ́ kʋyakʋ kʋhɛɛsʋɣʋ caalǝɣɩ, na pá tʋlǝɣɩ-sɩ na pǝ́cɔ́ kʋ tɛŋ. Na má sɩɩ ma taapalaa napǝlɩ sɩ pá feŋ na nɔɣɔlʋ ɩ́ taa sʋʋna taatǝlɛ natǝlǝɣɩ kʋyakʋ kʋhɛɛsʋɣʋ wule.
Ḿpʋ́ɣʋ́ pɛɛtɛɛ nyǝ́ma tǝna lɩɩna pa taatɛɛ kɛ Yosalɛm koluŋa kite, na pá sʋʋ ahoo kɛ tɔm kʋlʋm yaa naalɛ.
Tǝnaɣalɛ ma pɔɔsa-wɛ sɩ: Pepe tɔɔ kɛ́ ɩ́ cakɩ ɩcatɛ koluŋa kite? Na má kpaalɩ-wɛ sɩ: Ye ɩ́ tasa mpʋ, maa kpa-mɛ. Pǝ́ kpaɣaʋ waatʋ ɩnɩ tɔ, pa ta tasa mǝlʋɣʋ kɛ kʋyakʋ kʋhɛɛsʋɣʋ wule.
Ḿpʋ́ɣʋ́ ma tɔma Lefii nyǝ́ma sɩ: Ɩ́ la nyɔɔŋ tɔɔ asilima kɛɛlʋɣʋ kɔtaɣa. Ɩ́ polo ɩ́ feŋ ɩcatɛ nɔnɔɣɔ, na yǝlaa tǝŋ ɩsǝna Ɩsɔ sɩɩwa kʋyakʋ kʋhɛɛsʋɣʋ tɔɔ tɔ. Haɩ, ma Ɩsɔ kʋpaŋ, tɔɔsɩ ma tɔɔ kɛ́ ntɩ ɩnɩ tǝ taa, na ń wii ma pǝtɔɔtǝlɛ.
Waatʋ ɩnɩ ɩ taa tɔtɔɣɔ ma nawa sɩ, Yuta nyǝ́ma kpaɣa Asǝtɔtɩ na Amoni na Mowapʋ nyǝ́ma alaa.
Na pa piya hɔɣɔlʋɣʋ yɔɣɔtǝɣɩ Asǝtɔtɩ nyǝ́ma tɔm. Mpa pá wɛ piitim mpi pǝ taa, pǝlɛ pǝ tɔm kɛ pɛlɛ pa piya yɔɣɔtǝɣɩ. Pa taa nɔɣɔlʋ taa nɩɩkɩ Yuta nyǝ́ma tɔm.
Ḿpʋ́ɣʋ́ ma kalǝna-wɛ, na má tǝŋsɩ-wɛɣɛ mpusi. Halǝna má má lɛlaa, na má kpɛsɩ pa nyɔɔsɩ. Na má yele na pá tuuna sɩ: Tǝ kaa ha tá pɛɛlaa kɛ cefelinaa. Pǝyele tá pǝyalaa kaa kpaɣa-wɛ, yaa tá maɣamaɣa tɔtɔ.
Na má pɔɔsɩ-wɛ sɩ: Pǝ taɣa mpʋ pǝ tusina wulaʋ Salʋmɔŋ kɛ ɩsaɣatʋ taa? Pǝyele ɩ ka kǝla piitimnaa awulaa tǝnaɣa, na Ɩsɔ sɔɔla-ɩ na ɩ́ kpa-ɩ Ɩsɛɣɛlɩ wulaʋ. Paa na mpʋ tɔ, alaa ta kpisi ɩlɛɣɛ pɛtʋɣʋ kɛ ɩsaɣatʋ taa.
Tɩɩ caa sɩ tǝ́ tasa nɩɩʋ sɩ, ɩ́ kpakǝɣɩ cefelinaa na ɩ́ pǝntǝɣǝna Tacaa kɛ mpʋ.
Yoyata pǝyalaa taa lɛlʋ wei ɩ kɛ́ kɔtʋlʋ sɔsɔ Ɩliyasipɩ saalɩ tɔ ɩ ka kɛ́ Holoŋ tʋ Sanǝpala yǝtɩ kɛ́. Pǝ tɔɔ kɛ́ ma lǝsa-ɩ Yosalɛm taa.
Haɩ, ma Ɩsɔ, taa sɔɔ ɩsǝna pa wakǝlǝɣɩ kɔtaɣa na nɔɣɔ ŋka nyana kɔtǝlaa na Lefii nyǝ́ma ɩ́ pɛɛlaa tɔ.
Ḿpʋ́ɣʋ́ ma lapa samaa kɛ nyɔɔŋ tɔɔ asilima tǝna kɛɛlʋɣʋ kɔtaɣa. Na má kpaasɩ kʋsǝsɩɩtʋ nti tǝ hʋlǝɣɩ kɔtǝlaa na Lefii nyǝ́ma pa tǝma tɔ tǝ toŋ.
Na má sɩɩ tɔtɔ sɩ: Ɩ́ haakɩ taasɩ kɛ pǝ kʋyɛɛŋ taa, na ɩ́ kɔŋna tɛtʋ kancaalaɣa kʋlʋlʋm tɔtɔ. Haɩ, ma Ɩsɔ, tɔɔsɩ ma tɔɔ na ń la-m kʋpantʋ.
Wulaʋ Aselusi*fa* tɔkaɣana kawulaɣa kɛ waatʋ ɩnɩ ɩ taa. Pǝ kpaɣaʋ Ɛntɩ na pǝ́ polo Ɩtiyopii tɔ, pǝ hɔɣɔlǝŋ nɩɩnʋwa na hiu na naatosompɔɣɔlaɣa (127) tɔɔ. pa yaakɩ tɔtɔ sɩ Sɛɛlǝsɛsɩ.
Susi ɩcatɛ sɔsɔɔlɛ taa kɛ́ Aselusi kawulaɣa kumte ka wɛɛ.
Ḿpʋ́ɣʋ́ ɩ kawulaɣa pǝnaɣa tooso nyǝŋka taa, ɩ lapa acima kɛ ɩ waalɩ nyǝ́ma, na ɩ akewenaa sɔsaa, na Pɛɛsɩ na Metii nyǝ́ma, pǝ yoolaa nyʋɣʋ nyǝ́ma, na kʋfǝnɛɛnaa na kʋmataŋnaa sɔsaa.
Ɩsɔtʋnaa naatoso tǝcu kɛ́ ɩ lapa acima anɩ. Aselusi hʋla ɩ wɛnaʋ sɔsɔɔʋ, na ɩ sɔsɔɔntʋ pǝ fɛɩ yɔɣɔtʋɣʋ.
Pǝlɛ pǝ waalɩ kɛ́ ɩ tasa acima lapʋ tɔtɔɣɔ Susi ɩcatɛ heele taa yǝlaa tǝna. Pǝ kpaɣaʋ sɔsaa na sǝkpema, na pǝ polo piya tɔ. Kʋyakʋ na kʋ ɩsikile kɛ ɩ lapa acima kɛ kawulaɣa nɔnɔɣɔ tɛɛ taɣa tɔɔ.
Paa kaɣa pɔɔŋ kʋpaŋ kʋhʋlʋmǝŋ kɛ́. Na wei pa lii akpaayala tɔ, na ŋmɩɩsɩ kʋsɛɛmasɩ. Na pá tamsǝna liɣitee nyǝɣǝtʋ kukuwee na pɛɛ kʋhʋlʋmɛɛ akelenaa. Pa sɩɩwa wʋla na liɣitee nyǝɣǝtʋ pǝ katonaa taka kɛ́ pɛɛ kʋpana nna a wɛna ŋmalǝm waanɩ waanɩ tɔ a taɣa tɔɔ.
Wulaʋ ka puu sʋlʋm kɛ sɔsɔm kɛ́ na luɣu kʋlʋmʋɣʋ. Ɩlɛna pá cɛkɩ wʋla poosiyanaa waanɩ waanɩ taa, na pá cɛlǝɣɩ yǝlaa.
Paa wei ɩ nɔka ɩsǝna tɔ, ḿpʋ́ɣʋ́ ɩ nyɔɔkɩ. Paa taŋǝɣɩ nɔɣɔlʋ. Mpi tɔ, wulaʋ ka ha nɔɣɔ kɛ́ sɩ wei ɩ́ nyɔɔkɩ ɩsǝna pá cɛla-ɩ mpʋ.
Ḿpʋ́ɣʋ́ wulaʋ alʋ Fasiti ná lapa ɩ alʋtɔɣɔntǝlɛnaa kɛ acima tɔtɔɣɔ kawulaɣa tǝyaɣa taa.
Ḿpʋ́ɣʋ́ kʋyakʋ naatosompɔɣɔlaɣa nyǝŋkʋ wule, wulaʋ Aselusi haɣa sʋlʋm. Ɩ laŋlɛ hʋlʋmaa ɩlɛna ɩ́ yaa ɩ tǝmlɛ lataa yǝlaa kataasɩ naatosompɔɣɔlaɣa. Mehumaŋ na Pisita na Haapona na Pikita na Apakǝta na Setaa na Kaakasɩ.
Na ɩ́ heeli-wɛ sɩ: Ma alʋ Fasiti ɩ́ taɣanɩ ɩ tɩ na ɩ́ te ɩ kawulaɣa ntenuɣu na ɩ́ lɩɩ ma ɩsɛntaa. Na akewenaa sɔsaa na samaa pá ná ɩ teu. Mpi tɔ, ɩ ɩsɛntaa ka lɩɩwaɣa pǝ fɛɩna saala.
Ama Fasiti ná kisa lɩɩʋ ɩsɩɩ wulaʋ sɩɩʋ tɔ. Tǝnaɣa pǝ haŋa wulaʋ kɛ sɔsɔm, na ɩ pááná huu.
Ḿpʋ́ɣʋ́ wulaʋ yɔɣɔtǝna ɩsɔtʋlʋŋasɩ nyǝntaa. Pa nyǝmá kawulaɣa tɔm hʋʋʋ na pǝ kiiŋ kɛ́. Pǝ́cɔ́ pa kɛ́ laɣatʋ tasǝlaa.
Mpɛɣɛlɛ Pɛɛsɩ na Metii yǝlaa, Kaasena na Setaa na Atǝmata na Taasisi na Mɛlɛsɩ na Maasena na Memukaŋ. Paa kɛ́ wulaʋ akewenaa naatosompɔɣɔlaɣa kɛ́. Pa nyǝmá ɩ lotu kɛ́ na pá lakɩ ɩ kawulaɣa taa kɛ́ tǝma sɔsɔɔna.
Ḿpʋ́ɣʋ́ ɩ pɔɔsa-wɛ sɩ: Wulaʋ má, ma tilaa na pá heeli Fasiti kɛ tɔm na ɩ́ kisi tǝ mʋɣʋ. Ɩlɛ ye pa kɛɛsǝna kiiŋ pepeɣe pǝ wɛɛ sɩ pá lapɩ-ɩ?
Tǝnaɣalɛ Memukaŋ cɔwa wulaʋ na ɩ akewenaa sɔsaa sɩ: Pǝ taɣa nyá tike kɛ Fasiti nyǝna yem. Ama ɩ kpɛŋna nyá akewenaa sɔsaa, na nyá tɛtʋ taa yǝlaa tǝnaɣa.
Pǝlɛ pǝ paasi alaa tǝna ká tɛlǝsɩ-tǝɣɩ tǝma. Ɩlɛna pá nyǝnɩ pa paalaa kɛ yem sɩ: Wulaʋ ka yaawa ɩ alʋ na ɩ́ kisi pote.
Saŋa maɣamaɣa Mete na Pɛɛsɩ pǝ akewenaa sɔsaa alaa ka nɩɩ-tɩ. Ɩlɛna pa paalaa yɔɣɔtǝɣɩ na pá kɛɛsǝɣɩ-wɛ na pááná kpa-wɛ.
Tɔʋ, Tacaa, ye ma tɔm lapa-ŋ teu, ɩlɛ n yele na pá ŋmaa Mete na Pɛɛsɩ kiiŋ wei ɩɩ laɣasǝɣɩ tɔ, ɩ takǝlaɣa taa sɩ, Fasiti ɩ́ taa tasa nyá kiŋ kɔntɛ. Ɩlɛna wulaʋ kpaɣa alʋ kʋfalʋ wei ɩ mʋna pá kʋsɩ ɩ nyʋɣʋ tɔ.
Ye nyá kawulaɣa sɔsaɣa kanɛ, ka taa yǝlaa tǝna nɩɩ tɔm tǝnɛ, ɩlɛ alaa ká nɩɩna pa paalaa. Paa pa kɛ́ sǝkpema yaa sɔsaa.
Ḿpʋ́ɣʋ́ tɔm ntɩ tǝ lapa wulaʋ na ɩ akewenaa kɛ leleŋ, na wulaʋ la ɩsɩɩ Memukaŋ yɔɣɔtʋɣʋ tɔ.
Ɩlɛna ɩ́ ŋmaa lɛɛtǝlǝnaa na paa hɔɣɔlʋɣʋ ŋku kʋ kʋnʋŋ na kʋ ŋmaatʋ taa. Ḿpʋ́ɣʋ́ ɩ tilina ɩ kawulaɣa tɛtʋ tǝna taa sɩ, paa apalʋ wei ɩ kɛ sɔsɔ kɛ ɩ tǝyaɣa taa kɛ́, na ɩ nsǝmlɛ kɛ paa yɔɣɔtɩ.
Waatʋ wei wulaʋ pááná hɛɛwa, ɩlɛna ɩ́ maɣasɩ ɩ alʋ Fasiti tɔm kɛ ɩ taa. Na ɩsǝna ɩ sɩɩwa sɩ ɩ lakɩ-ɩ tɔ.
Ḿpʋ́ɣʋ́ ɩ tǝmlɛ nyǝ́ma ná mpʋ ɩlɛna pá tɔ sɩ: Tacaa, pá pɛɛkɩ-ŋ pɛɛlaa mpa pa ta nyǝnta apalaa na pa lʋm lɩɩwa tɔ.
Mpʋ tɔ, kpa akewenaa kɛ kawulaɣa hɔɣɔlǝŋ tǝna taa, na pá koti pɛɛlaa telaa mpa pa ta nyǝnta apalaa tɔ. Alaa kawulaɣa tǝyaɣa taa kɛ́ paa koti pɛɛlaa mpɛɣɛ Susi ɩcatɛ taa. Ɩlɛna yʋlʋ kataŋa Heke wei ɩ paasǝɣǝna-wɛ tɔ ɩ́ cɛlɛ-wɛɣɛ mpi mpi paa lakǝna kacɔka tɔ.
Na ye nyá luɣu ɩ́ sʋʋ pa taa wei, ɩlɛ n kpaɣa-ɩ na ń lɛɛtɩ Fasiti lonte taa. Ḿpʋ́ɣʋ́ tɔm ntɩ tǝ maɣa wulaʋ na ɩ́ la mpʋ.
Yuta tʋ nɔɣɔlʋ ɩ ka wɛnna Susi ɩcatɛ taa, na pá yaa-ɩ sɩ Maatosee. Ɩ ka kɛ́ Pɛncamɛɛ kpekǝle tʋ, na ɩ cɔsɔnaa ntɛ́ Kisi na Simeyi na ɩ caa kɛlɛ Yayii.
Ɩ na Yuta wulaʋ Yekoniya na lɛlaa kɛ Papiloni wulaʋ Nepukanɛsaa ka kuuwa na ɩ́ pona ɩ tɛ.
Ḿpʋ́ɣʋ́ Maatosee caa neu na ɩ́lɛ́ ɩ alʋ pa sǝpa, na pǝ́ yele sulaʋ kɛ pɛɛlɔ. Pa yaa-ɩ sɩ Hatasa na pá cuɣusɩ-ɩ sɩ Ɩsǝtɛɛ. Ɩ ɩsɛntaa ka lɩɩwaɣa pǝ fɛɩna. Ɩlɛna Maatosee kpaɣa-ɩ na ɩ́ tɔɔ-ɩ.
Waatʋ wei pa kpaala wulaʋ tɔm ntǝɣɩ mpʋ, ɩlɛna pá koti pɛɛlaa kɛ Susi ɩcatɛ taa, na Ɩsǝtɛɛ tɔtɔ. Na pa paasǝnlʋ yʋlʋ kataŋa Heke feŋiɣi pa tɔɔ.
Ḿpʋ́ɣʋ́ Ɩsǝtɛɛ tɔm lapa apalʋ ɩnǝɣɩ teu. Ɩlɛna Ɩsǝtɛɛ kpaɣa-ɩ na nyʋɣʋ. Tǝnaɣa ɩ ha-ɩ kpakpaa kɛ kacɔka wontu, na ɩ́ hʋlɩ-ɩ waaʋ kʋpaŋkʋ kɛ alaa tǝyaɣa taa, na ɩ́ cɛlɛ-ɩ kawulaɣa tǝyaɣa paasǝnlaa alʋ nyǝ́ma kɛ naatosompɔɣɔlaɣa.
Ama Ɩsǝtɛɛ ta yele na pá nyɩ sɩ ɩ kɛ́ Yuta tʋ, teitei ɩsɩɩ Maatosee ka kisina-ɩ tɔ.
Maatosee pukaɣa alaa tǝyaɣa nɔnɔɣɔ tɛɛ kɛ́ na ɩ́ naakɩ Ɩsǝtɛɛ alaafǝya, na ɩsǝna pa lakɩ-ɩ tɔ.
Pɩɩ wɛɛ kɛ́ sɩ paa pɛɛlɔ wei ɩ́ la kacɔka kɛ pǝnaɣa tǝcu ɩsɩɩ paa sɩɩʋ alaa tɔ. Nim mpi pa yaa sɩ miili tɔɣɔ pa caalǝɣɩ saɣalʋɣʋ kɛ ɩsɔtʋnaa naatoso. Pǝ waalɩ na pá saɣalɩ lɛmpǝnaa tɔtɔɣɔ ɩsɔtʋnaa naatoso lɛlʋ. Pa tɛŋ mpʋ tɔɣɔ pɛɛlaa mpɛ pa puki wulaʋ kiŋ na pá kaasǝɣɩ tǝma.
Ye pɛɛlɔ wei ɩ kʋla tɛɛʋ, ɩ́ nɔka mpi pa cɛlǝɣɩ-ɩ kɛ́ na ɩ́ kpɛŋna.
Taanaɣa taanaɣa kɛ́ pa pukaɣa na kʋ fema tanaŋ, ɩlɛ pa polo alaa tǝyaɣa naalɛ nyǝŋka ŋka ka taa yʋlʋ kataŋa Saasǝkasɩ feŋiɣi-wɛ tɔ. Na ye wulaʋ ta nyɩɩlɩ wei na ɩ́ yaa ɩ hǝtɛ, ɩ́lɛ́ ɩɩ tasǝɣɩ tǝnaɣa mǝlʋɣʋ.
Kʋyaŋku pǝ tala Apihayili pɛɛlɔ Ɩsǝtɛɛ pote tɔ. Ɩsǝtɛɛ ka kɛ́ Maatosee neu wei ɩ ka tɔkaa ɩsɩɩ ɩ kʋlʋlʋ tɔɣɔ. Ɩsǝtɛɛ ta pɛɛkɩ sɩ ɩ kpakǝɣɩ pʋlʋɣʋ yem. Ama Heke kɛɛsa-ɩ mpi mpi tɔ, pǝ tike kɛ ɩ kpaɣaa. Ɩsǝtɛɛ tɔm ka wɛ pa tǝna mpa pa naakaɣa-ɩ tɔɣɔ teu kɛ́.
Wulaʋ Aselusi kawulaɣa pǝnaɣa naatosompɔɣɔlaɣa nyǝŋka taa kɛ́ pa sʋʋna Ɩsǝtɛɛ kɛ kawulaɣa tǝyaɣa taa, kɛ pa ɩsɔtʋ naanʋwa nyǝŋ wei pa yaa sɩ Tepe tɔ ɩ taa.
Ḿpʋ́ɣʋ́ wulaʋ luɣu sʋʋ Ɩsǝtɛɛ na pǝ́ kǝlɩ ɩ alaa tǝna. Ɩlɛna wulaʋ hʋlɩ Ɩsǝtɛɛ kɛ pɛɛlɛɛ na suulu na pǝ́ kǝlɩ pɛɛlaa lɛmpa tǝna. Ḿpʋ́ɣʋ́ Aselusi kpa Ɩsǝtɛɛ kɛ wulaʋ alʋnyǝŋ kɛ Fasiti lonte taa, na ɩ́ temɩ-ɩ kawulaɣa ntenuɣu.
Ḿpʋ́ɣʋ́ wulaʋ lapa acima kɛ Ɩsǝtɛɛ tɔɔ. Ɩlɛna wulaʋ yaa ɩ waalɩ nyǝ́ma na akewenaa sɔsaa. Ɩ cɛpa ɩ tɛtʋ yǝlaa kɛ lampuu, ɩ lapa-wɛɣɛ kʋcɔɔŋ na luɣu kʋlʋmʋɣʋ na kawulaɣa toŋ.
Waatʋ wei paa kota pɛɛlaa kɛ tɔm naalɛ nyǝm tɔ, Maatosee ka wɛ wulaʋ tǝmlɛ taa kɛ́ tǝna.
Ama Ɩsǝtɛɛ ka tɔka nti Maatosee ka kisǝna-ɩ tɔɣɔ. Ɩ ta yele na pá nyǝmɩ-ɩ sɩ ɩ kɛ́ Yuta tʋ. Mpi tɔ, ɩ seeki Maatosee kɛ ɩsɩɩ ɩ ka wɛʋ ɩ tɛ tɔ.
Waatʋ wei Maatosee ka wɛ wulaʋ tǝmlɛ taa kɛ́ mpʋ tɔ. Kʋyakʋ nakʋlɩ, kawulaɣa tǝyaɣa nɔnɔɔsɩ taŋlaa Pikitaŋ na Tɛlɛkɩ pa mʋ wulaʋ na pááná, na pá caakaɣa-ɩ niŋ tʋɣʋ.
Maatosee nɩɩ mpʋ, ɩlɛna ɩ́ taɣasɩ Ɩsǝtɛɛ, na ɩ́lɛ́ ɩ́ heeli-tǝɣɩ wulaʋ.
Pa tǝŋa tɔm ntɩ tǝ nɔɔhɛɛ, ɩlɛna pá maɣana-tǝɣɩ mpʋ. Ḿpʋ́ɣʋ́ pa pusa apalaa asaɣaa mpɛ pa naalɛ na tʋɣʋ. Ɩlɛna wulaʋ yele na pá ŋmaa tɔm ntǝɣɩ ɩ kawulaɣa kʋtɔɔsʋtʋ takǝlaɣa taa.
Ḿpʋ́ɣʋ́ pǝlɛ pǝ waalɩ wulaʋ Aselusi kʋsa Akakɩ tʋ Hametata pǝyalʋ Hamaŋ nyʋɣʋ na ɩ́ kpa-ɩ ɩ waalɩ tʋ.
Ɩlɛna wulaʋ sɩɩ sɩ ɩ kawulaɣa taa akewenaa tǝna ɩ́ hǝntɩ Hamaŋ kɛ atɛ na pá sɛɛ-ɩ. Ama Maatosee ná kisa mpʋ ɩnɩ pǝ lapʋ.
Ḿpʋ́ɣʋ́ akewenaa lɛlaa pɔɔsa-ɩ sɩ: Pepe tɔɔ kɛ́ nn lakɩ ɩsɩɩ wulaʋ sɩɩwa tɔ?
Paa kʋyakʋ ŋkuɣu pa pɔɔsaɣa-ɩ mpʋ. Ɩlɛna ɩ́ cɔ-wɛ sɩ: Ma kɛ́ Yuta tʋ. Ntɛna pá taɣasɩ-tǝɣɩ Hamaŋ sɩ pa naakɩ sɩ ɩ ká la ɩsǝna.
Hamaŋ cɛkǝnaa sɩ Maatosee ɩɩ hǝntǝɣɩ-ɩ atɛ, ɩlɛna ɩ pááná huu.
Hamaŋ nɩɩwa sɩ Maatosee kɛ́ Yuta tʋ, pǝ tɔɔ kɛ́ ɩ caakaɣa sɩ ɩ́ kpiisi ɩ́ na ɩ yǝlaa Yuta nyǝ́ma lɛlaa mpa pa wɛ Aselusi kawulaɣa tǝna taa tɔ. Sɩ ɩ́ kʋ Maatosee tike tɔ, tǝlɛ tǝ ta maɣa-ɩ.
Ḿpʋ́ɣʋ́ Aselusi kawulaɣa pǝnaɣa naanʋwa na naalɛ nyǝŋka ɩsɔtʋ kancaalaɣa nyǝŋ wei pa yaa sɩ Nisaŋ tɔ ɩ taa Hamaŋ maɣasa pǝle nte pa yaa sɩ pulim tɔ, sɩ ɩ nyǝŋ kʋyakʋ ŋku ɩ ká kpiisi Yuta nyǝ́ma ɩsɩɩ ɩ maɣasʋɣʋ ɩ taa tɔ. Ɩlɛna pǝ́ tɔɣɔ pa ɩsɔtʋ naanʋwa na naalɛ nyǝŋ wei pa yaa sɩ Ataa tɔ.
Ḿpʋ́ɣʋ́ Hamaŋ tɔma wulaʋ sɩ: Yǝlaa napǝlɩ pa wɛnna nyá tɛtʋ hɔɣɔlǝŋ tǝna taa. Pa wɛna pa mpaa kɛ́, pa yaasi ta nǝɣǝsǝna yǝlaa lɛlaa. Pǝyele paa tǝŋǝɣɩ nyá kiiŋ. Ɩlɛ pǝ ta mʋna sɩ ń yele-wɛ.
Ye pǝ maɣa-ŋ ɩlɛ n ha nɔɣɔ na pá kpiisi-wɛ. Ɩlɛ ma kaa laŋ pǝ liɣitee nyǝɣǝtʋ kɛ tɔɔnǝnaa ŋmʋnʋɣʋ nɩɩnʋwa (300) na má cɛla kawulaɣa liɣitee paasǝnlaa na pá tʋ kpancoou taa.
Ḿpʋ́ɣʋ́ wulaʋ lǝsa ɩ kukuule nte ɩ yʋsǝɣǝna tɔ na ɩ́ cɛla Yuta nyǝ́ma kolontu Hamaŋ.
Ɩlɛna ɩ́ tɔmɩ-ɩ sɩ: Ma ha-ŋ yǝlaa mpɛ na pa liɣitee, lana-wɛɣɛ ɩsǝna n caa tɔ.
Ḿpʋ́ɣʋ́ Hamaŋ kota wulaʋ takǝlasɩ ŋmaalaa kɛ ɩsɔtʋ kancaalaɣa nyǝŋ kʋyɛɛŋ naanʋwa na tooso wule. Ɩlɛna pá ŋmaa takǝlasɩ kɛ tɛtʋ feŋlaa na kʋmataŋnaa sɔsaa na nyʋɣʋ nyǝ́ma. Ḿpʋ́ɣʋ́ pa tɛlǝsǝna paa piitim mpi pǝ taa, na pá tʋ wulaʋ hǝtɛ na ɩ kʋyʋsʋm.
Ḿpʋ́ɣʋ́ pa tilina lɛɛtǝlǝnaa mpɛɣɛ tillaa kɛ pa tɛtʋ tǝna taa sɩ pá kpiisi Yuta nyǝ́ma tǝna tǝpaɩ. Pǝ kpaɣaʋ kʋkpatǝlaa na piya tɔ. Ɩlɛna pá kuu pa wɛnaʋ tǝnaɣa kʋyakʋ kʋlʋmʋɣʋ taa kɛ́ pa ɩsɔtʋ naanʋwa na naalɛ nyǝŋ Ataa kʋyɛɛŋ naanʋwa na tooso wule.
Pɩɩ wɛɛ sɩ pá tɛlǝsɩ lɛɛtǝlǝnaa mpɛ pa tɔm kɛ paa tɛtʋ hɔɣɔlʋɣʋ ŋku kʋ yǝlaa kɛ́, na paa wei ɩ sɔɔlʋ pɩɩ kʋyakʋ ŋkʋ kʋ wule.
Ḿpʋ́ɣʋ́ tillaa tɛɛna asewa ɩsɩɩ wulaʋ ka heeluɣu-wɛ tɔ na pá kpaalɩ tɔm ntǝɣɩ Susi ɩcatɛ taa. Wulaʋ na Hamaŋ pa caɣaa na pá nyɔɔkɩ, ɩlɛna tɔm ntɩ tǝ cʋkɩ ɩcatɛ.
Maatosee nɩɩwa pǝ tǝna mpi pǝ lakɩ tɔ. Ɩlɛna ɩ́ cǝlɩ ɩ wontu na laŋwakǝllɛ na ɩ suu lǝyaɣa nyǝntʋ. Na ɩ́ pǝlɩ ɩ nyʋɣʋ taa kɛ́ tɔlʋma, na ɩ́ cɔɔ ɩcatɛ na ɩ́ makɩ kapusi.
Ḿpʋ́ɣʋ́ ɩ pola kawulaɣa nɔnɔɣɔ na ɩ́ sǝŋ tǝna. Mpi tɔ, pa kisina lǝyaɣa wontu suulaa kɛ nɔnɔɣɔ ŋkɛɣɛ.
Paa tɛtʋ hɔɣɔlʋɣʋ ŋku kʋ taa kɛ́ wulaʋ tɔm ntɩ tǝ talaa, Yuta nyǝ́ma laŋa wakǝlǝɣɩ kɛ́ tǝtɔɣɔtɔɣɔ. Na pá hɔkǝɣɩ nɔɔsɩ na pá wiiki na pa paɣalɛ suuki lǝyaɣa wontu, na pá hǝntǝɣɩ tɔlʋma taa.
Ḿpʋ́ɣʋ́ Ɩsǝtɛɛ tǝmlɛ nyǝ́ma alʋnyǝma na yǝlaa kataasɩ pa polaa na pa heeli Ɩsǝtɛɛ kɛ Maatosee laŋwakǝllɛ tɔm. Ɩlɛna sɔɣɔntʋ kpa Ɩsǝtɛɛ kɛ sɔsɔm na ɩ́ tilina Maatosee kɛ wontu, sɩ ɩ́ wɔɣɔsɩ ɩ lǝyaɣa nyǝntʋ. Ɩlɛna Maatosee kisi.
Tǝnaɣa Ɩsǝtɛɛ yaa kataŋa Hatakɩ wei wulaʋ ka cɛla-ɩ sɩ ɩ́ lakɩ-ɩ tǝmlɛ tɔ na ɩ́ tili-ɩ sɩ: Polo ń pɔɔsɩ Maatosee sɩ pepe lapǝna.
Ḿpʋ́ɣʋ́ Hatakɩ pola Maatosee kiŋ kɛ kawulaɣa tǝyaɣa nɔnɔɣɔ tǝnaɣa ɩcatɛ patǝma taa.
Ɩlɛna Matosee kɛɛsɩ-ɩ pǝ tǝna mpi pǝ maɣana-ɩ tɔ. Ɩ kɛɛsa-ɩ tɔtɔɣɔ liɣitee ɩsǝna Hamaŋ sɩɩ ɩ nɔɣɔ sɩ, ye ɩ lɩɩna Yuta nyǝ́ma tǝkʋlɛ ɩ ká tʋ wulaʋ kpancoou taa tɔ.
Ɩlɛna Maatosee cɛlɛ-ɩ Yuta nyǝ́ma kʋɣʋ tɔm nti pa kpaala Susi taa tɔ pǝ takǝlaɣa sɩ: Cɛla Ɩsǝtɛɛ na ń kɛɛsɩ-ɩ pǝ tǝna. Sɩ polo wulaʋ kiŋ na ń wiina-ɩ na ń sǝlǝmɩ-ɩ suulu kɛ Yuta nyǝ́ma tɔm.
Ḿpʋ́ɣʋ́ Hatakɩ polaa na ɩ́ heeli Ɩsǝtɛɛ kɛ Maatosee tɔm ntɩ.
Tǝnaɣa Ɩsǝtɛɛ mǝŋna Hatakɩ sɩ ɩ́ heeli Maatosee sɩ:
Pǝ kpaɣaʋ wulaʋ tǝmlɛ nyǝ́ma tǝna, na ɩ tɛtʋ hɔɣɔlǝŋ yǝlaa tǝna tɔ, pa nyǝmá sɩ paa apalʋ yaa alʋ sʋʋna wulaʋ taɣa tɔɔ na pá ta yaa-ɩ, sǝm kɛ́. Ama wei wulaʋ ká hʋlɩ ɩ wʋla kpátʋ́ɣʋ́ sɩ ɩ yaa-ɩ tɔ ɩ paasi kɛ́. Pǝyele ma kʋyɛɛŋ hiu na naanʋwa kɔlɔ wulaʋ ta yaata-m ɩ cɔlɔ.
Tǝnaɣa Maatosee tilaa sɩ pá heeli Ɩsǝtɛɛ sɩ: Taa hʋʋ sɩ nyá tike n ká fitina sǝm sɩ n wɛ wulaʋ tǝyaɣa taa tɔ pǝ tɔɔ yoo.
<range>
Ama ye ń kisa tɔm tǝnɛ tǝ paasǝnaʋ, pɩɩ waasɩ Yuta nyǝ́ma. Ɩlɛ nyá na nyá tǝyaɣa nyǝ́ma mǝ tǝnaɣa ntɛ́. Halɩ ntanyɩ pǝ maɣamaɣa pǝ tɔɔ kɛ́ n pǝsa wulaʋ alʋ.
Ḿpʋ́ɣʋ́ Ɩsǝtɛɛ tilaa sɩ pa heeli Maatosee sɩ:
Polo ń koti Yuta nyǝ́ma mpa pa wɛ Susi tɔ pa tǝna na pá hɔkɔ nɔɔsɩ kɛ ma tɔɔ kɛ́ kʋyɛɛŋ tooso. Ɩ́ taa tɔɣɔ ɩ́ taa nyɔɔ, paa ilim paa ahoo. Ma na ma tǝmlɛ nyǝ́ma alʋnyǝma taa hɔkɔ nɔɔsɩ kɛ mpʋ tɔtɔ. Paa na kiiu wɛɛ tɔ, maa sʋʋ wulaʋ tɔɔ, na ye maa sɩ ma sɩ.
Ḿpʋ́ɣʋ́ Maatosee tɛɛwa na ɩ́ la pǝ tǝna mpi Ɩsǝtɛɛ heela-ɩ tɔ.
Ḿpʋ́ɣʋ́ pa nɔhɔkʋtʋ kʋyakʋ tooso nyǝŋkʋ wule, Ɩsǝtɛɛ suu ɩ kawulaɣa wontu na ɩ́ polo na ɩ́ sǝŋ wulaʋ taɣa tɔɔ. Na wulaʋ náá caɣa ɩ kawulaɣa kumte tɔɔ kɛ́ nɔnɔkeelasɩ.
Waatʋ wei wulaʋ na Ɩsǝtɛɛ na ɩ́ sǝŋa mpʋ, ɩlɛna Ɩsǝtɛɛ nyʋɣʋ te na wulaʋ hʋlɩ-ɩ ɩ wʋla kpátʋ́ɣʋ́ na Ɩsǝtɛɛ polo ɩ́ tokina kʋ nɔɣɔ taa.
Ḿpʋ́ɣʋ́ wulaʋ pɔɔsa-ɩ sɩ: Alaafǝya kɛlɛ? Heeli-m mpi n caakɩ tɔ, paa ma kawulaɣa hɔɣɔlʋɣʋ maa ha-ŋ.
Ntɛna Ɩsǝtɛɛ cɔ sɩ: Haɩ, ma cɛ, alaafǝya kɛ́. Ma caa kɛ́ sɩ nyana Hamaŋ ɩ́ kɔɔ ma tɛɣɛ saŋa na ɩ́ tɔɣɔ.
Ḿpʋ́ɣʋ́ wulaʋ tila kpakpaa kɛ Hamaŋ waalɩ sɩ pá polo Ɩsǝtɛɛ tɛɣɛ tɔɣɔʋ ɩsɩɩ ɩ́lɛ́ ɩ nyɩɩlʋɣʋ tɔ. Ɩlɛna pá tɛɛ.
Pa nyɔɔkaɣa sʋlʋm kɛ waatʋ wei ɩlɛna wulaʋ pɔɔsɩ Ɩsǝtɛɛ sɩ: Pepeɣe n nyɩɩlǝɣɩ yee? Paa ma kawulaɣa hɔɣɔlʋɣʋ, maa ha-ŋ.
Mpʋɣʋlɛ Ɩsǝtɛɛ sɩ: Haɩ, ma cɛ, nti ma nyɩɩlǝɣɩ teu tɔɣɔlɛ sɩ cele nyana Hamaŋ ɩ́ kɔɔ ma tɛɣɛ tɔɣɔʋ tɔtɔ. Ɩlɛ maa heeli-ŋ nti tǝ wɛɛ tɔ.
<range>
Ḿpʋ́ɣʋ́ Hamaŋ lɩɩna Ɩsǝtɛɛ tɛɣɛ kʋyakʋ ŋkʋ na laŋhʋlʋmlɛ sɔsɔɔlɛ. Ɩlɛna ɩ́ maɣana Maatosee kɛ wulaʋ tǝyaɣa nɔnɔɣɔ, ama Maatosee ta kʋlɩ yaa ɩ́ nyǝɣǝlɩ sɩ ɩ sɛɛkɩ Hamaŋ, ɩlɛna pááná huu Hamaŋ.
Ɩlɛna ɩ́ kpa ɩ tɩ na ɩ́ kpe na ɩ́ tili na pá yaa ɩ taapalaa na ɩ alʋ Sɛlɛɛsɩ.
Ḿpʋ́ɣʋ́ Hamaŋ sama ɩ tɩ na ɩ wɛnaʋ sɔsɔɔm na ɩ pǝyalaa kʋpiŋ. Na teeli wei wulaʋ tʋ-ɩ na ɩ́ kpa-ɩ ɩ akewenaa na ɩ waalɩ nyǝ́ma pa nyʋɣʋ tʋ tɔ.
Pǝlɛ pǝ paasi, na ɩ́ tasa sɩ: Ma tike tǝkoŋ kɛ́ Ɩsǝtɛɛ lǝsaa sɩ ma sɩɩ wulaʋ na tǝ tɔɣɔ ɩ tɛ. Pǝ́cɔ́ cele ma na wulaʋ tǝ tasǝɣɩ Ɩsǝtɛɛ tɛɣɛ mǝlʋɣʋ na tǝ́ tɔɣɔ tɔtɔ.
Ama ma maɣana Yuta tʋ Maatosee kɛ wulaʋ tǝyaɣa nɔnɔɣɔ. Ɩlɛna ma laŋlɛ wakǝlɩ na má sɔɔ tǝnɛ ɩnɩ tǝ tǝna tǝ tɔɔ.
Ḿpʋ́ɣʋ́ Hamaŋ alʋ Sɛlɛɛsɩ na ɩ taapalaa tǝna tɔma sɩ: Pá saakɩ tesika na ká kʋlɩ ɩsɩɩ mɛɛtǝlǝnaa hiu na kakpasɩ. Ɩlɛna cele tanaŋ ń sǝlǝmɩ wulaʋ na pá pusi Maatosee na-kɛ. Ɩlɛ nyana wulaʋ ɩ́ ká polo tɔɣɔʋ na laŋhʋlʋmlɛ. Tǝnaɣa tɔm tǝnɛ tǝ maɣa Hamaŋ, na ɩ́ lá na pá saakɩ tesika.
Ḿpʋ́ɣʋ́ ahoo anɩ wulaʋ ta pǝsɩ na ɩ́ too. Ɩlɛna ɩ́ yele na pá kɔna kʋtɔɔsʋtʋ takǝlaɣa na pá kala-ɩ-kɛ́.
Tǝnaɣa pa maɣana ka taa sɩ: Maatosee ka kula wulaʋ tǝyaɣa taŋlaa Pikitaŋ na Tɛlɛkɩ pa waalɩ. Waatʋ ɩnǝɣɩ pɛlɛ pa caakaɣa wulaʋ kɛ niŋ tʋɣʋ.
Kɛlɛna wulaʋ pɔɔsɩ sɩ: Na pepeɣe pa kʋsǝna Maatosee nyʋɣʋ kɛ mpʋ ɩnɩ pǝ tɔɔ? Ntɛna tǝmlɛ nyǝ́ma sɩ pa ta lapɩ-ɩ pʋlʋ.
Ḿpʋ́ɣʋ́ wulaʋ pɔɔsaa sɩ: Awe wɛ taɣa tɔɔ? Ɩlɛ pɩɩ pana Hamaŋ ka polaa sɩ ɩ sǝlǝmǝɣɩ wulaʋ sɩ pá pusi Maatosee na tesika ŋka paa saakaa tɔ.
Ntɛna tǝmlɛ nyǝ́ma heeli wulaʋ sɩ: Hamaŋ sǝŋna taɣa tɔɔ. Ɩlɛna wulaʋ sɩ: Ɩ́ sʋʋ.
Hamaŋ sʋʋwa ɩlɛna wulaʋ pɔɔsɩ-ɩ sɩ: Ye wulaʋ caa ɩ kʋsɩ yʋlʋ nyʋɣʋ, pepeɣe paa lapɩ-ɩ? Ḿpʋ́ɣʋ́ Hamaŋ hʋʋwa ɩ taa sɩ: Ma nyʋɣʋ kɛ ɩ caa kʋsʋɣʋ.
Ntɛna ɩ́ cɔ wulaʋ sɩ:
Tacaa, cɛlɛ-ɩ nyá kawulaɣa wontu, na nyá kpaɣanʋ wei pa tema ntenuɣu tɔ.
Ɩlɛna nyá akewenaa taa nɔɣɔlʋ suu-ɩ wontu ntɩ na ɩ́ caɣasɩ-ɩ kpaɣanʋ tɔɔ. Ɩlɛna ɩ́ cɔɔna-ɩ ɩcatɛ nɔnɔɔsɩ tɛɛ, na ɩ́ kpaalǝɣɩ sɩ: Ɩɩ naakɩ ɩsǝna wulaʋ lakɩ yʋlʋ wei ɩ nyʋɣʋ ɩ kʋsǝɣɩ tɔ.
Ḿpʋ́ɣʋ́ wulaʋ tɔma Hamaŋ sɩ: Kpaɣa wontu kɛ nɔɔnɔɔ na kpaɣanʋ, ɩsɩɩ n yɔɣɔtaa tɔ. Polo ń la ḿpʋ́ɣʋ́ Yuta tʋ Maatosee, wei ɩ wɛ ma tǝmlɛ taa kɛ́ ma nɔnɔɣɔ tɛɛ tɔ. Taa sɔɔ mpi n yɔɣɔtaa tɔ pǝ taa pʋlʋ.
Tǝnaɣa Hamaŋ kpaɣa wontu na kpaɣanʋ na ɩ́ suu Maatosee. Ɩlɛna ɩ́ cɔɔna-ɩ ɩcatɛ nɔnɔɔsɩ tɛɛ kɛ́ kpaɣanʋ tɔɔ. Na ɩ́ kpaalǝɣɩ lɔlɔ sɩ: Ɩɩ naakɩ ɩsǝna wulaʋ lakɩ yʋlʋ wei ɩ nyʋɣʋ ɩ kʋsǝɣɩ tɔ.
Pǝ waalɩ kɛ́ Maatosee mǝla wulaʋ nɔnɔɣɔ kiŋ. Ɩlɛna Hamaŋ náá se na ɩ́ sʋʋ ɩ tǝyaɣa na ɩ́ taka ɩ ɩsɛntɔɔ na laŋwakǝllɛ sɔsɔɔlɛ.
Ḿpʋ́ɣʋ́ ɩ kɛɛsa ɩ alʋ Sɛlɛɛsɩ na ɩ laɣatʋ tasǝlaa tǝnaɣa mpi pǝ maɣana-ɩ tɔ. Ɩlɛna pɛlɛ pá tɔmɩ-ɩ sɩ: Maatosee wei ɩ ɩsɛntaa pǝ sʋʋ-ŋ tisuɣu kɛ ɩsǝntɔ tɔ, ɩ kɛ́ Yuta tʋ kɛ́. N kaa kpaɣa pʋlʋɣʋ ɩ tɔɔ, n kpisaa kɛ́.
Pa tɔŋna ḿpʋ́ɣʋ́ yɔɣɔtʋɣʋ ɩlɛ wulaʋ tillaa kɔmaɣalɛ na pá yaa Hamaŋ kɛ kpakpaa sɩ ɩ́ na wulaʋ pá polo Ɩsǝtɛɛ tɛɣɛ tɔɣɔʋ.
Ḿpʋ́ɣʋ́ wulaʋ na Hamaŋ pa pola Ɩsǝtɛɛ tɛɣɛ tɔɣɔʋ.
Waatʋ wei pa caɣa sʋlʋm nyɔɔʋ ɩlɛna wulaʋ pɔɔsɩ Ɩsǝtɛɛ kɛ kʋlʋmtʋ nti ɩ ka pɔɔsa-ɩ tete tɔ sɩ: Pepeɣe n nyɩɩlǝɣɩ yee? Paa ma kawulaɣa hɔɣɔlʋɣʋ maa ha-ŋ.
Mpʋɣʋlɛ Ɩsǝtɛɛ sɩ: Haɩ, ma cɛ, ma nyɩɩlǝɣɩ kɛ́ sɩ ń ya má na ma yǝlaa tá weesiŋ.
Pǝ taɣa pʋlʋ, pa pɛɛta-tʋ sɩ pa lɛntǝɣɩ na pá kpiisi-tʋ. Ye paa pɛɛta-tʋɣʋ sɩ tǝ tɔɣɔ yomle, maa sumaɣa ma taa nɔkɩ na má kaɣatǝɣɩ-ŋ.
Ḿpʋ́ɣʋ́ wulaʋ pɔɔsa Ɩsǝtɛɛ sɩ: Pepee, awe maɣasǝna ḿpʋ́ɣʋ́ ɩ taa? Le-tʋ?
Ntɛna Ɩsǝtɛɛ sɩ: Tá kolontu sɔsɔ ɩnǝɣǝlɛ ɩsaɣaʋ Hamaŋ ɩnɛ. Tǝnaɣa Hamaŋ tɔnʋɣʋ lʋla pee kɛ wulaʋ na Ɩsǝtɛɛ pa ɩsɛntaa tǝna.
Ɩlɛna wulaʋ kʋlǝna pááná kɛ tǝtɔɣɔlɛ na ɩ́ lɩɩ nɔnɔɣɔ tɛɛ kɛ́ tɩɩŋ tɛɛ. Hamaŋ cɛkǝnaa sɩ ɩ tɔm tɛma, ɩlɛna ɩ́ saalɩ Ɩsǝtɛɛ kiŋ na ɩ́ wiikina-ɩ sɩ: Waasɩ-m.
Wulaʋ lɩɩna awalɩ na ɩ́ sʋʋ, ɩlɛ ɩ maɣana Hamaŋ luŋa Ɩsǝtɛɛ tǝcaɣalɛ ntɛ́. Mpʋɣʋlɛ wulaʋ mapa kapuka sɩ: Pǝ kpɛŋna ma alʋ na ń kpiki ɩlɛɣɛ ma ɩsɛntaa cǝnɛ tɔtɔ? Wulaʋ nɔɣɔ ta tɩɩ tiita atɛ. Ɩlɛna tǝmlɛ nyǝ́ma hɔkɔ Hamaŋ ɩsɛntɔɔ. Ḿpʋ́ɣʋ́ pa hɔkaɣa mpa pǝ wɛɛ sɩ pá kʋ tɔ.
Ḿpʋ́ɣʋ́ tǝmlɛ nyǝ́ma taa lɛlʋ wei pa yaa sɩ Hapona tɔ ɩ heela wulaʋ sɩ: Hamaŋ ka saaka tesika na ká kʋlɩ mɛɛtǝlǝnaa hiu na kakpasɩ kɛ ɩ nɔnɔɣɔ tɛɛ sɩ, ɩ pusiɣi Maatosee wei ɩ ka waasa-ŋ tɔ. Ɩlɛna wulaʋ sɩ: Pa pusi-ɩ tǝna.
Ɩlɛna pá pusi-ɩ na tesika ŋka ɩ ka saaka Maatosee tɔɔ tɔ. Ɩlɛna wulaʋ pááná tii tǝfɛ.
Ḿpʋ́ɣʋ́ wulaʋ Aselusi hawa Ɩsǝtɛɛ kɛ Yuta nyǝ́ma kolontu Hamaŋ tǝyaɣa na ɩ nyǝm tǝna kɛ kʋyakʋ ŋkʋ. Ɩlɛna Ɩsǝtɛɛ hʋlɩ wulaʋ kɛ Maatosee sɩ ɩnɩ ɩ lʋlʋɣʋ tʋ kɛ-ɩ. Ntɛna wulaʋ náá yaa Maatosee
na ɩ́ cɛlɛ-ɩ kukuule nte ɩ ka mʋ Hamaŋ kiŋ tɔ, na Ɩsǝtɛɛ sɩɩ-ɩ Hamaŋ tǝyaɣa paasǝnlʋ.
Ḿpʋ́ɣʋ́ Ɩsǝtɛɛ tasa wulaʋ kɛ yɔɣɔtǝnaʋ. Ɩ hota ɩ nɔɔhɛɛ tɛɛ kɛ́ na wula na ɩ́ wiina-ɩ sɩ: Sǝŋsɩ ɩsaɣatʋnaa mpa Akakɩ tʋ Hamaŋ ka taɣana Yuta nyǝ́ma tɔɔ tɔ.
Ɩlɛna wulaʋ hʋlɩ Ɩsǝtɛɛ kɛ ɩ wʋla kpátʋ́ɣʋ́ na ɩ́ kʋlɩ na ɩ́ sǝŋ ɩ ɩsɛntaa.
Na ɩ́ tɔ sɩ: Haɩ ma cɛ, ma caa sɩ ń yele na pá ŋmaa na pá sǝŋsɩ tɔm nti Akakɩ tʋ Hametata pǝyalʋ Hamaŋ ŋmaawa sɩ, pa kʋ́ Yuta nyǝ́ma mpa pa wɛ nyá kawulaɣa tɛtʋ tǝna taa tɔ.
Ma kaa pǝsɩ na má nyǝnǝɣɩ ma yǝlaa sǝm kɛ mpʋ.
Ḿpʋ́ɣʋ́ Aselusi cɔ Ɩsǝtɛɛ na Yuta tʋ Maatosee sɩ: Ɩɩ naa ma ha Ɩsǝtɛɛ kɛ Hamaŋ tǝyaɣa. Ma yelaa na pá pusɩ-ɩ na tesika kɛ timpi ɩ tʋ Yuta nyǝ́ma tɔɔ kɛ́ niŋ tɔ.
Mpʋ tɔ, ma kaa pǝsɩ na má laɣasɩ tɔm nti pa sɩɩna ma hǝtɛ na pá tʋ ma kʋyʋsʋm tɔ. Ɩlɛ ɩ́ ŋmaa lɛɛtǝlɩ kɛ ɩsǝna ɩ́ caakɩ sɩ pá waasɩ Yuta nyǝ́ma tɔ. Ɩ́ ŋmaa-ɩ na ma hǝtɛ taa na ɩ́ tʋ ma kʋyʋsʋm.
Ḿpʋ́ɣʋ́ Maatosee kota wulaʋ takǝlasɩ ŋmaalaa kɛ kʋyakʋ ŋkʋ kʋ maɣamaɣa. Pɩɩ kɛ́ pa ɩsɔtʋ tooso nyǝŋ Sifaŋ kʋyakʋ hiu na tooso nyǝŋkʋ wule kɛ́. Ɩlɛna pá ŋmaa takǝlasɩ kɛ Yuta nyǝ́ma na tɛtʋ feŋlaa, na tɛtʋ hɔɣɔlǝŋ nɩɩnʋwa na hiu na naatosompɔɣɔlaɣa (127). Pǝ kpaɣaʋ hatoo Ɛntɩ halǝna Ɩtiyopii tɔ, pǝ kʋmataŋnaa sɔsaa na nyʋɣʋ nyǝ́ma kɛ pa ŋmaawa na pá tɛlǝsǝna paa piitim mpi pǝ taa. Na Yuta nyǝ́ma tɔm taa tɔtɔ.
Wulaʋ Aselusi hǝtɛ kɛ pa ŋmaanaa na pá tʋ ɩ kʋyʋsʋm. Ɩlɛna tillaa caɣa ɩ kpaɣanǝŋ sewa nyǝŋ na pá pona lɛɛtǝlǝnaa mpɛɣɛ tɛtʋ tǝna taa.
Lɛɛtǝlǝnaa mpɛ pa taa tǝnaɣa wulaʋ ha nɔɣɔ kɛ tɛtʋ tǝna taa Yuta nyǝ́ma sɩ: Ɩ́ kpeɣeli na ɩ́ taŋ. Paa piitim mpi pǝ yǝlaa ɩ́ kɔma-mɛɣɛ yoonaʋ ɩ́ kʋ-wɛ, na ɩ́ kpɛŋna pa alaa na pa piya na ɩ́ kuu pa wɛnaʋ.
Ɩsɔtʋ naanʋwa na naalɛ nyǝŋ Ataa kʋyakʋ naanʋwa na tooso nyǝŋkʋ wule maɣamaɣa kɛ ɩ́ ká la mpʋ ɩnǝɣɩ tɛtʋ tǝna taa.
Pɩɩ wɛɛ sɩ pá tɛlǝsɩ lɛɛtǝlǝnaa mpɛ pa tɔm kɛ paa tɛtʋ hɔɣɔlʋɣʋ ŋku kʋ yǝlaa kɛ́, na pǝ́cɔ́ Yuta nyǝ́ma sɔɔlʋ pɩɩ na pá lɛɛtɩ pa kolontunaa kɛ kʋyakʋ ŋkʋ kʋ wule.
Tillaa nɩɩ wulaʋ tɔm ntǝɣɩ mpʋ ɩlɛna pá kpa kawulaɣa kpaɣanǝŋ tɔɔ na pá hɔkɔ na pá tɛɛ. Ḿpʋ́ɣʋ́ pa heela tɔm ntɩ tɔtɔɣɔ Susi ɩcatɛ taa.
Ḿpʋ́ɣʋ́ Maatosee lɩɩ wulaʋ tɛ, na ɩ́ suu kawulaɣa wontu na pá lii-tǝɣɩ akpaayala na tǝ hʋlʋmaa, na kpoŋkpontu toŋ nyǝntʋ capa kʋsɛɛm na ɩ́ tema wʋla ntenuɣu. Ɩlɛna Susi ɩcatɛ nyǝ́ma wiliti.
Ḿpʋ́ɣʋ́ pǝ hɛɛsa Yuta nyǝ́ma laŋa kɛ sɔsɔm na pá nɩɩ leleŋ na pǝ́ kʋsɩ pa nyʋɣʋ.
Ḿpʋ́ɣʋ́ wulaʋ tɔm ntɩ tǝ tala paa tɛtʋ hɔɣɔlʋɣʋ ŋku, na paa ɩcatɛ nte tǝ taa. Ɩlɛna Yuta nyǝ́ma laŋa hʋlʋmɩ katatǝlaɣa na pá lá acima. Ḿpʋ́ɣʋ́ sɔɣɔntʋ kpa piitim lɛmpɩ nyǝ́ma na pa taa paɣalɛ mʋ Yutaɩtʋ.
Waatʋ wei pǝ tala pa ɩsɔtʋ naanʋwa na naalɛ nyǝŋ Ataa kʋyakʋ naanʋwa na tooso nyǝŋkʋ wule, ɩsɩɩ tɛtʋ nyǝ́ma ká ŋmakǝlɩ Yuta nyǝ́ma ɩsɩɩ wulaʋ ka sɩɩʋ tɔ. Ɩlɛna pǝ́ laɣasɩ na Yuta nyǝ́ma mǝlɩ-wɛɣɛ ŋmakǝlʋɣʋ.
Ḿpʋ́ɣʋ́ Yuta nyǝ́ma kota paa ɩcatɛ nte tǝ taa kɛ́ tɛtʋ tǝna taa, na pá taŋ na pá yoona mpa pa puki pa kʋɣʋ tɔ. Ama Yuta nyǝ́ma tɔm lapa yǝlaa kɛ sɔɣɔntʋ kɛ teu. Pa taa nɔɣɔlʋ ta pǝsɩ na ɩ́ la-wɛɣɛ pʋlʋ.
Ḿpʋ́ɣʋ́ Maatosee tɔm lapa sɔɣɔntʋ kɛ akewenaa sɔsaa, na tɛtʋ feŋlaa, na kʋmataŋnaa sɔsaa, na kawulaɣa taa nyʋɣʋ nyǝ́ma, na pá sɛɛna Yuta nyǝ́ma tɔɔ.
Mpi tɔ, Maatosee nyʋɣʋ ka kʋla ɩ tǝmlɛ taa kɛ́ na ɩ hǝtɛ yaa na pǝ́ tala tɛtʋ hɔɣɔlǝŋ tǝna taa, na ɩ toŋ sɔɔsǝɣɩ tam.
Ḿpʋ́ɣʋ́ Yuta nyǝ́ma kʋwa pa kolontunaa tǝnaɣa sɔsɔm, na pá lana mpa paa caakɩ-wɛ tɔɣɔ ɩsǝna pa sɔɔlaa tɔ.
Pa kʋwa yǝlaa nasǝlɛ na nɩɩnʋwa (500) kɛ Susi ɩcatɛ taa.
Ḿpʋ́ɣʋ́ pa kʋwa Yuta nyǝ́ma kolontu Hametata pǝyalʋ Hamaŋ pǝyalaa naanʋwa. Pa hǝla ntɛ́ Pasanetata, na Talǝfɔŋ, na Asǝpata, na Polata, na Ataliya, na Alitata, na Paamaseta, na Alisayi, na Alitayi, na Fayesata. Ɩlɛ pa ta kuu pa wɛnaʋ.
<range>
<range>
<range>
Ḿpʋ́ɣʋ́ pa heela wulaʋ kɛ kʋyakʋ ŋkʋ kʋ maɣamaɣa kɛ yǝlaa ɩsǝna pa kʋwa Susi ɩcatɛ taa tɔ.
Ɩlɛna wulaʋ heeli Ɩsǝtɛɛ sɩ: Yǝlaa nasǝlɛ na nɩɩnʋwa (500) kɛ́ Yuta nyǝ́ma kʋwa Susi ɩcatɛ taa tike, na pǝ́ sɔɔsǝna Hamaŋ pǝyalaa naanʋwa. Ɩsǝntɔ pa kaa laŋ kʋɣʋ kɛ sɔsɔm kɛ tɛtʋ hɔɣɔlǝŋ lɛlǝŋ taa. Ye n nyɩɩlǝɣɩ pʋlʋpʋ tɔtɔ, ɩlɛ n sǝlǝmɩ-m, maa ha-ŋ-wɩ.
Ɩlɛna Ɩsǝtɛɛ sɩ: Haɩ, ma cɛ, ma caa kɛ́ sɩ ń ha Yuta nyǝ́ma kɛ kʋyakʋ kɛ cele ɩsɩɩ saŋa na pá pusi Hamaŋ pǝyalaa naanʋwa wei pa kʋwa mpʋ tɔ na tɩɩŋ.
Ḿpʋ́ɣʋ́ wulaʋ ha nɔɣɔ na pá kpaalɩ ḿpʋ́ɣʋ́ Susi ɩcatɛ taa na pá pusi-wɛ na tɩɩŋ.
Pǝ fema pa ɩsɔtʋ Ataa kʋyɛɛŋ naanʋwa na liɣiti nyǝŋkʋ wule, ɩlɛna Susi ɩcatɛ taa Yuta nyǝ́ma kʋ yǝlaa ŋmʋnʋɣʋ nɩɩnʋwa (300). Ama pa ta kuu pa wɛnaʋ.
Ḿpʋ́ɣʋ́ tɛtʋ hɔɣɔlǝŋ lɛlǝŋ taa Yuta nyǝ́ma kotaa na pá taŋ pa kʋlaa. Halǝna pá kʋ pa kolontunaa na mpa paa caa-wɛ tɔ pa taa kɛ́ yǝlaa iyisi nɩɩtoso na naanʋwa na kakpasɩ (75000). Ɩlɛ pa wɛnaʋ kɛ pa ta kuu.
Pa ɩsɔtʋ naanʋwa na naalɛ nyǝŋ kʋyakʋ naanʋwa na tooso wule kɛ pǝ lapa mpʋ. Pǝ fema naanʋwa na liɣiti nyǝŋkʋ ɩlɛna pá lá kʋlɛɣɛ acima kʋyakʋ sɔsɔɔʋ.
Ama kʋyakʋ naanʋwa na tooso na liɣiti taa kɛ́ Susi ɩcatɛ taa Yuta nyǝ́ma ná kotaa na pá kʋ pa kolontunaa. Ɩlɛna pá lá naanʋwa na kakpasɩ nyǝŋkʋ kɛ acima kʋyakʋ sɔsɔɔŋkʋ.
Pǝ tɔɔ kɛ́ ye pǝ tala pa ɩsɔtʋ naanʋwa na naalɛ nyǝŋ Ataa, kʋyakʋ naanʋwa na liɣiti nyǝŋkʋ wule, acalɛɛ sǝkpena taa Yuta nyǝ́ma lakɩ acima kɛ́ na pá haakɩ tǝmaɣa kʋcɔɔŋ.
Ḿpʋ́ɣʋ́ Maatosee ŋmaa kʋyɛɛŋ ɩnɩ ɩ tɔm na ɩ́ tilina Yuta nyǝ́ma mpa paa wɛ tɛtʋ tǝna taa tɔ. Paa pǝcɔlɔ pǝcɔlɔ nyǝ́ma, paa pooluŋ nyǝ́ma.
Na ɩ́ sɩɩ sɩ: Paa pǝnaɣa ŋka ɩ́ ká tɔɣɔ mǝ ɩsɔtʋ naanʋwa na naalɛ nyǝŋ Ataa kʋyakʋ naanʋwa na liɣiti na naanʋwa na kakpasɩ wule kɛ acima.
Mpi pǝ tɔɔ tɔ, kʋyɛɛŋ ɩnǝɣɩ Yuta nyǝ́ma fita pa kolontunaa. Ɩsɔtʋ ɩnɩ ɩ taa kɛ́ pa laŋwakǝllɛ pǝsa laŋhʋlʋmlɛ na pa wahala náá pǝsɩ kʋpantʋ. Pǝ tɔɔ kɛ́ pǝ wɛɛ sɩ pá tɔɣɔ acima kɛ kʋyɛɛŋ ɩnɩ na pá ha pa tǝma na kʋnyɔntʋnaa kɛ kʋcɔɔŋ.
Ḿpʋ́ɣʋ́ Yuta nyǝ́ma mʋwa nti Maatosee ŋmaawa tɔ na pá sɩɩ sɩ: Tɩ́ɩ́ lakɩ ḿpʋ́ɣʋ́ paa pǝnaɣa ŋka.
Ntɛna Maatosee tɔɔsɩ-wɛ sɩ Akakɩ tʋ Hametata pǝyalʋ Hamaŋ wei ɩ kɛ́ Yuta nyǝ́ma kolontu tɔ ɩ ka tɛma ɩ taa kɛ́ sɩ ɩ kpiisiɣi-tʋ. Halǝna ɩ́ maɣasɩ pǝle nte pa yaa sɩ Pulim tɔ, na ɩ́ sɩɩna ta kʋɣʋ kʋyakʋ.
Ama Ɩsǝtɛɛ ná wulaʋ, ɩlɛna ɩ́lɛ́ ɩ ŋmaa, na ɩsaɣatʋ nti Hamaŋ ka tʋ ɩ taa kɛ́ Yuta nyǝ́ma tɔɔ tɔ, tǝ́ mǝlɩ ɩ nyʋɣʋ taa. Pǝ tɔɔ kɛ́ pa pusa ɩ na ɩ pǝyalaa na tɩɩŋ.
Pǝ tɔɔ kɛ́ pa ha kʋyɛɛŋ ɩnǝɣɩ pǝle maɣasʋɣʋ hǝtɛ sɩ Pulim. Ḿpʋ́ɣʋ́ pa kɛɛsǝna lɛɛtǝlɩ taa tɔm, na nti tɩɩ maɣana-wɛ tɔ. Ɩlɛna
pá sɩɩ sɩ pá na pa piya na Yuta tapǝsǝlǝŋ paa tɔkɩ acima kɛ kʋyɛɛŋ ɩnǝɣɩ paa pǝnaɣa ŋkaɣa teitei ɩsɩɩ Maatosee sɩɩʋ tɔ.
Pǝ wɛɛ sɩ tɛtʋ tǝna taa Yuta nyǝ́ma tǝna na pa waalɩ lʋlʋŋ nyǝ́ma paa tɔkɩ Pulim acima anɛɣɛ tam tɔɔ kɛ́, pa kaa sɔɔ a tɔɔ.
Ḿpʋ́ɣʋ́ Ɩsǝtɛɛ na Yuta tʋ Maatosee pa tasa lɛɛtǝlɩ naalɛ nyǝŋ kɛ ŋmaaʋ sɩ pǝ́ sɔɔsɩ kancaalaɣa nyǝŋ kɛ toŋ kɛ Pulim tɔm taa.
Aselusi tɛtʋ hɔɣɔlǝŋ nɩɩnʋwa na hiu na naatosompɔɣɔlaɣa taa (127), Yuta nyǝ́ma kɛ pa ŋmaa lɛɛtǝlǝnaa mpɛ sɩ pǝ́ ha-wɛɣɛ alaafǝya.
Ɩlɛna pa na pa waalɩ lʋlʋŋ nyǝ́ma pa tɔkɩ Pulim acima anǝɣɩ kʋyɛɛŋ wei Ɩsǝtɛɛ na Maatosee pa sɩɩ-wɛ tɔ. Pa yɔɣɔta nɔhɔkʋtʋ na wula nna paa wii na pǝ fɛɛ acima kʋyɛɛŋ ɩnɩ tɔ pǝ tɔm.
Ḿpʋ́ɣʋ́ Ɩsǝtɛɛ lapa na Pulim acima pǝsɩ pʋlʋ sɔsɔɔm. Ɩlɛna pá ŋmaa-tǝɣɩ takǝlaɣa taa.
Ḿpʋ́ɣʋ́ wulaʋ Aselusi tʋ lampuu kɛ tɛtʋnaa mpa pa tǝna ɩ tɔɣaa tɔ pa yǝlaa, halǝna pǝ́ kpɛnna tɛtʋ nti lʋm cɔɔnaa tɔ.
Pa kɛɛsa Aselusi tǝma lɛnna nna a hʋlǝɣɩ ɩ toŋ na ɩ pǝsʋɣʋ tɔ, na ɩsǝna ɩ kʋsa Maatosee nyʋɣʋ tɔ pǝ tɔm kɛ Metii na Pɛɛsɩ awulaa takǝlaɣa taa.
Yuta tʋ Maatosee ka kɛna wulaʋ waalɩ tʋ tǝkpem. Ɩ paasaɣana ɩ Yuta nyǝ́ma kɛ teu kɛ́. Ɩlɛna pɛlɛ pá tʋɣʋna-ɩ na pa luɣu sʋʋ-ɩ teu.
Apalʋ nɔɣɔlʋ ɩ ka wɛnna Wusi tɛtʋ taa, na pá yaakɩ-ɩ sɩ Soopu. Apalʋ ɩnɩ ɩ fɛɩna kawaliya, ɩ tǝŋǝɣɩ tampana, ɩ nyaŋna Ɩsɔ, na ɩ́ cɔlǝɣɩ ɩsaɣatʋ.
Soopu ka lʋla apalʋpiya kɛ naatosompɔɣɔlaɣa kɛ́, na pɛɛlaa tooso.
Ɩ wɛna tǝmlɛ nyǝ́ma kɛ tuutuuma. Yooyoonaa ná wɛ iyisi tooso (3000), naaŋ kʋhalǝŋ kɛ nasǝlɛ na nɩɩnʋwa (500). Kpaŋasɩ ná wɛ nasǝlɛ na nɩɩnʋwa (500), heeŋ kɛ iyisi naatosompɔɣɔlaɣa (7000). Apalʋ ɩnɩ ɩ nyʋɣʋ ka kǝlǝna kʋlʋɣʋ kɛ ilim tǝlɩɩlɛ tɛtʋ taa.
Ye ɩ pǝyalaa ɩ́ kɛɛsaa, pa lakɩ acima kɛ́ na pá kaasǝɣɩ tǝma. Pa yaakɩ pa newaa alʋ nyǝ́ma tooso, na pá cɔɔkɩ tǝma tɛ na pá tɔkɩ na pá nyɔɔkɩ.
Ye pa cɔɔ pa tǝna pa tɛ na pá cuɣusi, ɩlɛ Soopu koti ɩ piya na ɩ́ la-wɛɣɛ nyɔɔŋ tɔɔ asilima kɛɛlʋɣʋ kɔtaɣa. Kʋ feŋ tanaŋ, ɩlɛna ɩ́ kʋlɩ lɔŋ, na ɩ́ lá paa wei ɩ nyʋɣʋ taa kɛ́ kɔtaɣa ŋka kɔkɔ lusa ka tǝna tɔ. Mpi tɔ, Soopu maɣasaɣa ɩ taa kɛ́ sɩ, ntanyɩ ɩ piya tʋʋwa Ɩsɔ na sɩ́ wakǝlǝna-ɩ sɩ lotu taa. Ḿpʋ́ɣʋ́ ɩ lakaɣa tam.
Ḿpʋ́ɣʋ́ kʋyakʋ nakʋlɩ ɩsɔtaa yǝlaa*fa* pola Tacaa kiŋ, na Satanɩ wɛ pa hɛkʋ. ɩ yɔɣɔtaa kɛ́ sɩ Ɩsɔ pǝyalaa. Ama tá tʋwa sɩ ɩsɔtaa yǝlaa.
Ntɛna Tacaa pɔɔsɩ-ɩ sɩ: N lɩɩna le? Satanɩ sɩ: Ma lɩɩwaɣa sɩ ma cɔɔkɩ tɛtʋ.
Kɛlɛna Tacaa sɩ: Ɩsǝntɔ n ta laŋ ma tǝmlɛ tʋ Soopu kɛ naʋ. Ɩ fɛɩna saala kɛ́ atɛ. Ɩ fɛɩna kawaliya, ɩ tǝŋǝɣɩ tampana, ɩ́ nyaŋna-m, na ɩ cɔlǝɣɩ ɩsaɣatʋ.
Mpʋɣʋlɛ Satanɩ nɔɣɔ tǝkpaʋ sɩ: Yem tɔɔ kɛ́ Soopu nyaŋna-ŋ?
N kenta ɩ́ na ɩ yǝlaa na ɩ wɛnaʋ pa tɔɔ, na ń kooli ɩ kʋlapǝm kɛ kʋpantʋ. Halǝna ɩ tɔla huki katatǝlaɣa kɛ tɛtʋ taa tɔ se.
Tɔʋ, tʋ́ niŋ kɛ Soopu wɛnaʋ tɔɔ na ń ná. Ye ɩ́lɛ́ ɩ ta tʋʋ-ŋ ɩlɛ ma yele nɔɣɔ.
Mpʋɣʋlɛ Tacaa tɔma Satanɩ sɩ: Ma tʋwa Soopu kʋwɛnam kɛ nyá niŋ taa. Ama taa tokina ɩ maɣamaɣa kɛ́. Ɩlɛna Satanɩ yele Tacaa na ɩ́ tɛɛ.
Ḿpʋ́ɣʋ́ kʋyakʋ nakʋlɩ Soopu pǝyalaa, na ɩ pɛɛlaa, pa wɛ pa taalʋ tɛ, na pá tɔkɩ na pá nyɔɔkɩ.
Ɩlɛ tǝmlɛ tʋ nɔɣɔlʋ pola Soopu kiŋ ntɛ́ na ɩ́ heeli-ɩ sɩ: Tǝ halaɣana naaŋ ntɛ́ na kpaŋasɩ náá tɔkɩ tǝna.
Tǝnaɣalɛ Sapa nyǝ́ma tii tá tɔɔ, na pá kʋ́ tǝmlɛ nyǝ́ma lɛlaa, na pá kuu tɔla. Ma tike ma fitina na má kɔɔ sɩ ma heeliɣi-ŋ.
Tǝmlɛ tʋ ɩnɩ ɩ nɔɣɔ ta tɩɩ tiita atɛ ɩlɛ tǝmlɛ tʋ lɛlʋ ná kɔmaɣalɛ, na ɩ́ tɔ sɩ: Tɛʋ tii heeŋ kalǝkǝŋ na tǝmlɛ nyǝ́ma pa tɔɔ, na pǝ́ kʋ́ pa tǝna. Ma tike kɛ pǝ sɔɔwa na má kɔɔ sɩ ma heeliɣi-ŋ.
Tǝmlɛ tʋ ɩnɩ ɩ nɔɣɔ ta tɩɩ tiita atɛ, ɩlɛ tǝmlɛ tʋ lɛlʋ kɔmaɣalɛ na ɩ́ tɔŋ sɩ: Papiloni ŋmɩɩlaa kpeka tooso tii tá tɔɔ. Ɩlɛna pá kʋ́ tǝmlɛ nyǝ́ma na laɣatɛ, na pá kuu yooyoonaa. Má tike kɛ pǝ sɔɔwa na má kɔɔ sɩ ma heeliɣi-ŋ.
Tǝmlɛ tʋ ɩnɩ ɩ nɔɣɔ ta tɩɩ tiita atɛ, ɩlɛ tǝmlɛ tʋ lɛlʋ kɔmaɣalɛ na ɩ́ heeli Soopu sɩ: Nyá pǝyalaa na nyá pɛɛlaa ka kota pa taalʋ tɛ na pá tɔkɩ na pá nyɔɔkɩ.
Ɩlɛna kacuculaɣa sɔsaɣa nakǝlɩ ká ma kutuluɣu ŋkuluŋasɩ liɣiti na toŋ, na kʋ́ kpɛsɩ na kʋ́ takɩ-wɛ na pá sɩ. Ma tike kɛ pǝ sɔɔwa na má kɔɔ sɩ ma heeliɣi-ŋ.
Tǝnaɣalɛ Soopu kʋlaa na ɩ́ cǝlɩ ɩ toko, na ɩ́ looli ɩ nyʋɣʋ. Ḿpʋ́ɣʋ́ ɩ hǝnta Ɩsɔ kɛ́ atɛ na ɩ́ saalɩ ḿpʋ́ɣʋ́ ɩ ɩsɛntɔɔ.
Ɩlɛna ɩ́ tɔ sɩ: Kpɛtɛ kɛ ma too lʋla-m, na kpɛtɛ tɔtɔɣɔ maa mǝlɩ tɛtʋ tɛɛ. Tacaa hana, kʋlʋm ɩnɩ ɩ kpaɣana. Mpʋ tɔ, maa sɛɛ-ɩ kɛ́.
Pǝ tǝna mpi pǝ maɣana Soopu kɛ mpʋ tɔ, ɩ ta pǝntǝna Ɩsɔ kɛ́ pǝ taa. Pǝ́cɔ́ ɩ ta yɔɣɔtɩ-ɩ ɩsaɣatʋ.
Ḿpʋ́ɣʋ́ kʋyakʋ nakʋlɩ ɩsɔtaa yǝlaa pola Tacaa kiŋ tɔtɔ, na Satanɩ wɛ pa hɛkʋ.
Ntɛna Tacaa pɔɔsɩ-ɩ sɩ: N lɩɩna le? Ɩlɛna Satanɩ cɔ-ɩ sɩ: Ma lɩɩwaɣa sɩ ma cɔɔkɩ tɛtʋ.
Kɛlɛna Tacaa sɩ: Ɩsǝntɔ n ta laŋ ma tǝmlɛ tʋ Soopu kɛ naʋ. Ɩ fɛɩna saala kɛ́ atɛ. Ɩ fɛɩna kawaliya, ɩ tǝŋǝɣɩ tampana, ɩ nyaŋna-m, na ɩ́ cɔlǝɣɩ ɩsaɣatʋ. Ɩlɛna Ɩsɔ tasa sɩ: Satanɩ nyá yelina na má tʋ́ Soopu kɛ wahala kɛ yem. Ama ɩ́lɛ́ ɩ kisa kʋwakǝlǝm kɛ́ tǝsaɣasaɣa.
Tǝnaɣalɛ Satanɩ nɔɣɔ tǝkpaʋ sɩ pa tuka ɩtuule sɩ: Pa haa pʋ́ʋ́ɣʋ́ kɛ́ na kʋlɛ kʋ́ ha. Yʋlʋ wɛna mpi tɔɣɔ ɩ kʋɣɩ na ɩ́ yana ɩ weesuɣu.
Tɔʋ, Ɩsɔ tʋ́ niŋ kɛ Soopu tɔnʋɣʋ na ɩ mʋwa tɔɔ na ń na. Ye ɩ ta tʋʋ-ŋ, ɩlɛ ma yele nɔɣɔ.
Ntɛna Tacaa heeli Satanɩ sɩ: Tɔʋ, ma tʋ Soopu kɛ nyá niŋ taa. Ama taa tokina ɩ weesuɣu kɛ́.
Ḿpʋ́ɣʋ́ Satanɩ yela Tacaa na ɩ́ tɛɛ. Ɩlɛna ɩ́ tʋ́ Soopu kɛ hiŋ ɩsaɣaŋ kɛ pǝ kpaɣaʋ ɩ nyʋɣʋ na pǝ́ tii ɩ nɔntaalǝŋ tɔ.
Ɩlɛna Soopu caɣa tɔlʋma taa, na ɩ́ hiki tataɣa na ɩ́ kaalǝɣǝna ɩ tɩ.
Ḿpʋ́ɣʋ́ Soopu alʋ tɔma-ɩ sɩ: N sɛɛsa ɩsǝlɛ sɩ ń taa wakǝlǝna Ɩsɔ suwe? Tʋʋ-ɩ, na ń sɩ na ń hɛɛsɩ.
Ntɛna Soopu cɔ-ɩ sɩ: Alʋ nyá, n yɔɣɔtǝɣɩ mpʋ ɩsɩɩ kpaŋtʋ suwe? Ye Ɩsɔ ka lakaɣa-tʋɣʋ kʋpantʋ na tá laŋa hɛɛwa. Ɩ́ kɔma na ɩ́ lakɩ-tʋɣʋ ɩsaɣatʋ tǝ kisi? Paa na Soopu wahala ɩnǝɣɩ mpʋ tɔ, ɩ ta pǝntǝna Ɩsɔ kɛ́ natǝlǝɣɩ ɩ yɔɣɔtaɣa taa.
Soopu ka wɛna taapalaa tooso kɛ́. Mpɛɣɛlɛ Temaŋ tʋ Ɩlifasɩ, na Suha tʋ Pilitatɩ, na Naama tʋ Sofaa. Pa nɩɩwa Soopu wʋsasɩ tɔm, ɩlɛna pá polo sɩ pa wiiliɣɩ-ɩ na pá caɣa ɩ kiŋ na pá hɛɛsɩ ɩ laŋlɛ.
Pa loosa Soopu kɛ pooluŋ na pá wɩɩ-ɩ nyǝm. Pa kpǝtǝna-ɩ na pá cɛkǝna-ɩ, ɩlɛna pá tʋlɩ nɔɔsɩ, na pá cǝlɩ pa tokonaa, na pá ŋmɩɩsɩ pa nyɔɔŋ taa kɛ́ tɛtʋ.
Ɩlɛna pá caɣa atɛɣɛ ilim na ahoo kɛ kʋyɛɛŋ naatosompɔɣɔlaɣa. Pa ta yɔɣɔtǝna-ɩ natǝlɩ kɛ ɩ wʋsasɩ nsɩ sɩ katatǝlaɣa tɔɔ.
Pǝ waalɩ kɛ́ Soopu tʋʋwa ɩ kʋyakʋ kʋlʋlʋɣʋ na wula sɩ:
<range>
Pǝ́ hɩɩsɩ ma kʋyakʋ kʋlʋlʋɣʋ, na ahoo nna pa yɔɣɔta ma lʋlʋɣʋ tɔm tɔ.
Pá nyǝnɩ-kʋɣʋ sǝkpɛtʋɣʋ nyǝŋkʋ. Ɩsɔtaa Ɩsɔ ɩ́ taa pɔɔsɩ kʋ tɔm. Pǝyele nyaalǝm napǝlɩ pǝ́ taa nyaalɩ-kʋ.
Ɩsotom na atɛtǝlɛ sǝkpɛtʋɣʋ ɩ́ pɔɔsɩ kʋ tɔɔ. Na ɩsɔŋmʋntʋɣʋ kʋkpɛɛtʋɣʋ waasɩ-kʋ́, yaa ilim sɩ́ na pǝ́ yu ɩsɩɩ ahoo.
Ahoo anɩ á kǝlɩ lɛnna kɛ sǝkpɛtʋɣʋ. Pá taa tasa-yɛɣɛ kalǝnaʋ kɛ ɩsɔtʋnaa, yaa pǝnaɣa taa.
Ahoo anɩ, á saalɩ kaalʋlaɣa kɛ tam tɔɔ. A taa nɩɩ laŋhʋlʋmlɛ kawilitaɣa nakǝlɩ tɔtɔ.
Tʋwaa mpa pa nyǝmá kʋyɛɛŋ kɛ mpusi tǝŋsʋɣʋ, na pá kpaasǝɣɩ tʋm sɔsɔ*fa* pááná tɔ. Pá tǝŋsɩ ahoo anǝɣɩ mpusi. (Tǝlaakɔŋ) kɛna táá tɛlǝsɩ sɩ tʋm sɔsɔ.
Sǝkpɛtʋɣʋ ɩ́ waasɩ tʋlʋmalʋɣʋ tɔɔ, na ahoo anɩ á taŋ ilim na á wɩɩ. Pǝ́cɔ́ á taa loosi pǝ nyaalǝm.
Mpi tɔ, a ta kaɣatɩ ma lʋlʋɣʋ, na saŋa má naakɩ wahala sɔsɔ ɩnɛ.
Pepe tɔɔ kɛ́ ma taa sɩ́ na pǝ́cɔ́ pá lʋlɩ-m, yaa ma taa hɛɛ ma lɩɩʋ waatʋ?
Pepe tɔɔ kɛ́ pǝ ha-m too, na ɩ́ sɩɩ-m ɩ tɔɔ na má mʋsɩ-ɩ?
Ɩsǝntɔ tɔ, maa hǝntaa tǝpamm kɛ pǝlaaʋ taa, na má tooki, na má hɛɛsǝɣɩ.
Ma na awulaa sɔsaa na tɛtʋ nyɔɔŋ nyǝ́ma, mpa pa ŋmaakɩ tɛɛsɩ sɔsɔɔnsɩ tɔ,
yaa awulumpiya mpa pa wɛna wʋla na pá suuliɣi liɣitee kɛ tɛɛsɩ taa tɔ.
Maa wɛ ɩsɩɩ pǝ hɔlʋsʋɣʋ pǝyaɣa na ká ta ná ilim tɔ.
Ɩsaɣaʋ yeki ɩ ɩsaɣatʋ kɛ pǝlaaʋ taa. Tǝnaɣa mpa pa kawa katatǝlaɣa tɔ, pa hɛɛsǝɣɩ tam tɔɔ.
Salǝkatʋnaa tǝna wɛ hɛɛsʋɣʋ taa kɛ tǝnaɣa. Paa tasǝɣɩ ŋmakǝllaa hóla kɛ nɩɩʋ.
Sǝkpelu na sɔsɔ pa wɛ kʋlʋm kɛ tǝnaɣa. Pǝyele pǝ cɛkɩ yom na ɩ caa.
Pepe tɔɔ kɛ́ Ɩsɔ yeki na wahala nyǝ́ma naakɩ ilim? Na ɩ́ haakɩ laŋwakǝllɛ nyǝ́ma kɛ weesuɣu?
Pa taŋa sǝm, na pǝlɛ pɩɩ kɔŋ. Na pá pɛɛkǝɣɩ-wǝɣɩ teu ɩsɩɩ liɣitee.
Yʋlʋ wei ɩ laŋlɛ ká hʋlʋmǝna na ɩ́ ŋmaalɩ sɩ ɩ hika pǝlaaʋ?
Wei ɩ mpaaʋ ŋmɛlaa na Ɩsɔ tama-ɩ kotaɣa tɔ yáá?
Ma tɔɣɔnaɣa ntɛ́ feesiŋ tisuɣu, na má mɔlǝɣɩ pǝ fɛɩ tǝnaɣa, ɩsɩɩ lʋm kpeŋuɣu tɔ.
Ye ma tʋ́ ma taa kɛ pʋlʋpʋ sɔɣɔntʋ pǝ kɔŋ kɛ́. Mpi ma seeki tɔɣɔ ma naakɩ.
Ma ta nyɩ tǝpamm yaa alaafǝya yaa hɛɛsʋɣʋ tɔm. Ama cɔɔsɛɛ watǝɣǝna-m.
Ḿpʋ́ɣʋ́ Temaŋ tʋ Ɩlifasɩ tɔma Soopu sɩ:
N ká pǝsɩ na ń kantǝlɩ na má yɔɣɔtǝna-ŋ? Mpi tɔ, tɔm wɛ ma taa kɛ́, maa pǝsǝɣɩ na má su.
Nyá sɛɣɛsǝna yǝlaa paɣalɛ. Pǝyele n nyǝmá acamaa kɛ apalʋtʋ sɔɔsʋɣʋ.
Nyá tasaɣana laɣatʋ kɛ mpa pa caa hotuɣu tɔ, na ń kʋsǝɣɩ mpa sǝɣǝla nyǝkaa tɔ.
Pǝ maɣana nyá, ɩlɛna nyá apalʋtʋ yɔɔlǝɣɩ na ń huɣutiɣi lotu na?
Ɩsɩɩ n nyaŋaɣana Ɩsɔ kɛ́ na pǝ́ waasǝɣɩ-ŋ? Na nyá tɔntɛ kʋpantɛ náá tʋɣʋ-ŋ naani?
Hʋʋ nyá taa, too tɔ, n nawa pǝ kpiisa kʋpama, yaa tampana tǝŋlaa na?
N nyǝmá teu tǝsiɣisiɣi sɩ, ye yʋlʋ hala kʋtakɛɛsǝm yaa ɩ tuu wahala, mpʋ ɩnǝɣɩ ɩ kɔŋ kʋm.
Ɩsɔ wosa pǝ yǝlaa kɛ heelim na pááná, na pǝ́ wakǝlɩ-wɛ na pǝ́ kpiisi-wɛ.
Pa holiɣi kɛ́ ɩsɩɩ tɔɣɔlasɩ, na Tacaa tǝkǝɣɩ-wɛ na ɩ́ pɛlǝɣɩ pa kela.
Ye tɔɣɔlasɩ ɩ́ laŋa tɔɣɔnaɣa sɩ sǝkɩ kɛ́, na sɩ piya náá yá yem.
Pǝ wɛlǝta ma ŋkpaŋʋɣʋ taa kɛ́ tɔm kɛ mukaɣa tɛɛ
kɛ́ ahoo taa kɛ́ saa wei toosee asaɣɛɛ kɔŋ na tom pɩ́ɩ́ yǝlaa tɔ.
Sɔɣɔntʋ watʋ pǝla-m tǝyʋlʋyʋlʋ, na ma tɔnʋɣʋ tǝna seliɣi.
Heelim fɛta ma ɩsɛntaa na ma tɔnʋɣʋ tǝna lʋlɩ kacǝncǝmpɔɣɔlasɩ.
Ma naakaɣa nɔɣɔlʋ sǝŋaa, ma ta nyǝmɩ-ɩ. Ɩlɛna ma nɩɩ pʋntʋ miitiɣi sɩ:
Yʋlʋ pǝsǝɣɩ na ɩ́ tǝŋ tampana ɩsɩɩ weɣe Ɩsɔ kiŋ? Yaa ɩ pǝsǝɣɩ na ɩ́ wɛɛ tǝnaŋŋ ɩsɩɩ ɩ ŋmalʋ na?
Ye Ɩsɔ tá lá naani kɛ́ ɩ tǝmlɛ nyǝ́ma, na ɩ́ naakɩ ɩsɔtaa tillaa kiŋ kɛ kawalaɣa.
Kacaŋfana mpa ɩ ŋmana cʋɣʋ na pa tɔnǝŋ kɛ́ tɛtʋ, na ɩ yɔkʋɣʋ fɛɩ katɛ ɩsɩɩ sonsompee tɔ?
Ɩsɔ naŋǝɣɩ-wɛɣɛ ɩsɩɩ mʋlʋm kɛ kʋyakʋ kʋlʋmʋɣʋ. Paa saalɩ tam, nɔɣɔlʋ ɩɩ tɩɩ paasǝɣǝna.
Pa weesuɣu ŋmɩɩsɩ cɛpa. Ɩlɛna pá sɩ́ pa fɛɩna lǝmaɣasɛɛ.
Ɩlifasɩ sɩ: Soopu ma kapuka na ń ná sɩ nɔɣɔlʋ ká cɔ-ŋ? Ɩsɔtaa tillaa naŋŋ nyǝ́ma taa awe tɔɔ kɛ́ n ká kɛɛsǝna?
Lǝmaɣasɛɛ fɛɩ tʋ pááná kʋɣɩ-ɩ kɛ́. Ɩlɛna ɩsǝsɛɛmlɛ náá kʋ́ kʋmɛlɛŋ.
Ma nawa pǝ lakǝna kʋmɛlɛŋ. Ḿpʋ́ɣʋ́ ma koola kʋ tǝyaɣa kɛ mpusi kɛ́ kpakpaa sɩ:
Nɔɣɔlʋ ɩ́ taa waasɩ kʋ piya. Sɩ tɔm ɩ́ sɩ tǝnaŋnaŋ kɛ tǝhʋʋlɛ.
Nyɔɣɔtʋnaa ɩ́ tɔɣɔ kʋmɛlɛŋ kʋmtʋ. Paa na sɔwa kalaa wɛɛ tɔ, pá lɛɛkɩ-tɩ. Laŋlaa ɩ́ kuu kʋ wɛnaʋ.
Kʋtakɛɛsǝm ɩɩ lɩɩkǝna atɛ. Pǝyele pǝ taɣa tɛtʋ tɛɛ kɛ́ wahala nyɔɔkǝna.
Ama pǝ tʋ́ yʋlʋ kɛ́ sɩ ɩ́ tɔɣɔ wahala, ɩsɩɩ mamacǝɣǝlasɩ kʋlʋɣʋʋ ɩsɔtaa tɔ.
Ye maɣa Soopu, Ɩsɔ kɛ́ maa tʋwa kpʋlʋɣʋ, na má pɛtɩ-ɩ ma tɔm.
Ɩ kʋlapǝm tɔɔwaɣa, yʋlʋ kaa pǝsɩ pǝ cɛkǝnaʋ, yaa ɩ́ nyɩ pǝ nyʋɣʋ.
Ɩsɔ yekina na tɛʋ nɩɩkɩ tɛtʋ tɔɔ, na tawa nyɔɔkɩ.
Ɩ kʋsǝɣɩ mpa pǝ pasaa tɔɣɔ, na ɩ́ hɛɛsǝɣɩ lǝyaɣa nyǝ́ma laŋa.
Ɩ wakǝlǝɣɩ mpi acilaɣatʋ nyǝ́ma sɩɩkɩ sɩ pa lakɩ tɔ. Ɩ sǝŋsǝɣɩ pa kʋlapǝm kɛ pa niŋ taa.
Ɩ kpaakɩ nyǝntaa na pa acilaɣatʋ. Pa kpelikpeka laɣatʋ tasʋɣʋ ɩɩ waasǝɣɩ pʋlʋ.
Ilim na pǝ ɩsǝlɛ kɛ pa tutiɣi ɩsɩɩ sǝkpɛtʋɣʋ wɛɛ, na pá hakǝɣɩ ɩsɩɩ ahoo yuwa.
Ama Ɩsɔ ná lǝsǝɣɩ ɩcam kɛ sǝm taa, na ɩ́ waasǝɣɩ-ɩ toŋ tʋ niŋ taa.
Ɩ tʋɣɩ kʋnyɔntʋ taa kɛ́ tɛɛlʋɣʋ, na ɩ́ tǝkǝɣɩ ɩsaɣalataa tǝna nɔɔsɩ.
Wei ɩ ŋkpaŋʋɣʋ Ɩsɔ hɔŋ tɔ, ɩ nɩɩ leleŋ kɛ́. Ɩlɛ taa kisi Toŋ tǝna tʋ sɛɣɛsʋɣʋ.
Ɩsɔ lakǝna yʋlʋ tɔɔ kɛ́ hiŋ na ɩ́ tʋ-ɩ kɔɔlɛ. Ɩnɩ ɩ kʋɣʋna na ɩ́ waasǝna ɩ niŋ.
Paa waatʋ wei kɛ́ ɩ yakɩ-ŋ wahalanaa na asola taa, na ɩsaɣatʋ natǝlɩ tǝ kaa maɣana-ŋ.
Ɩ ká waasɩ-ŋ nyɔɣɔsɩ waatʋ. Na ɩ́ ya-ŋ sǝm nɔɣɔ taa kɛ́ yoou taa.
Paa pa caɣa nyá acaɣa pɩɩ kenti nyá tɔɔ kɛ́. N kaa nyana pʋlʋɣʋ wahala waatʋ.
Nyɔɣɔsɩ na wahala pǝ tɔm ká la-ŋ woŋa. Pǝyele n kaa nyana taalɛ wontu.
Pɩɩ kenti nyá tawa kɛ wakǝllaa. Paa pɛɛ kʋlɔlɔɣɔna, yaa taalɛ wontu.
Alaafǝya ká wɛɛna nyá tǝyaɣa tǝna taa, na kpǝntɛ natǝlɩ tǝ kaa laŋ nyá kalakǝŋ taa.
Nyá piya na nyá lʋlʋɣʋ nyǝ́ma ká huki, ɩsɩɩ tawa taa nyɩɩtʋ.
N ká kpatǝlɩ teu kɛ tǝkuŋkuŋku na pǝ́cɔ́ ń sʋʋ pʋ́ʋ́ɣʋ́. Teitei ɩsɩɩ tɔɣɔnaɣa pɩɩkʋɣʋ na pǝ́cɔ́ pá kʋ́ tɔ.
Tǝ pɛɛkaa na tǝ́ ná mpi tɔɣɔlɛ. Nyaɣa pǝ wɛɛ sɩ ń nɩɩ-tɩ na ń cɛkǝna-tɩ.
Mpʋɣʋlɛ Soopu cɔwa sɩ:
Ye pɩɩ wɛ pǝsʋɣʋ sɩ pá maɣasɩ ma wʋsasɩ na ma wahala tɔɔʋ,
pɩɩ kǝla lʋm nɔɣɔ kanyǝŋa kɛ yuŋ. Pǝ tɔɔ kɛ́ pǝ yɔɣɔtǝɣɩ-m yem yem.
Toma tǝna tʋ yaɣa-m nyǝmá, na a sɔtʋ sʋʋ-m. Na Ɩsɔ sɔɣɔntʋ pɩɩ-m.
Kpaŋaɣa ɩɩ wiiki ka tɔɣɔnaɣa kʋpaŋka kiŋ. Pǝyele naʋ ɩɩ mʋtǝɣɩ nyɩɩtʋ tǝtɔɣɔlɛ.
Yʋlʋ ɩɩ pǝsǝɣɩ na ɩ́ tɔɣɔ akpofu pʋlʋpʋ. Pǝyele yatɛ lʋm kʋhʋlʋmǝm sǝpa yem kɛ́ tǝtɔtɔtɔ.
Mpi pɩɩ wɛ maɣa acaalǝtʋ na ma taa kpǝtǝɣǝna tɔ, mpǝɣǝlɛ ma tɔɣɔnaɣa*fa*.
Haɩ, ye Ɩsɔ ka mʋkaɣa ma kʋsʋlʋmʋtʋ na ɩ́ la-m mpi ma tɛɛlǝɣɩ tɔ.
Ye ɩ ka tisaɣa sɩ ɩ́ tǝlǝkɩ-m, na ɩ́ kʋsɩ ɩ niŋ kʋkentiŋ kɛ ma tɔɔ.
Maa paana laŋhʋlʋmlɛ, na má nyɔɔ toŋ kɛ wahalanaa panɛ pa taa. Ma ta cɔlǝsɩ Ɩsɔ Naŋŋtʋ kʋyɔɣɔtʋtʋ kɛ tiili.
Pepe tɔɔ kɛ́ maa tɛɛlɩ na má fɛɩna toŋ? Yaa má tasa taŋʋɣʋ na ma tomle tama?
Ma toma ta kɛ pǝlɛ yaa nyǝɣǝlʋɣʋ kʋsɛɛmʋɣʋ nyǝna.
Ma fɛɩna toŋ nɩɩlɩ, pǝ́cɔ́ ma fɛɩna wei ɩ ká ya ma nyʋɣʋ tɔ.
Pǝ wɛɛ sɩ kʋnyɔntɔɣɔlʋ taapalʋ ɩ́ lapɩ-ɩ kʋpantʋ kɛ́. Pǝ́ taa kɔɔ na ɩ́ lɔ́ Toma tǝna tʋ.
Ama ma taapalaa yɔɔla ma apalʋtʋ kɛ́ ɩsɩɩ lɔɔʋ ŋku kɩɩ laa nyɔɔʋ tɔ.
Waatʋ wei tɛʋ tɔmpɛɛ hooki ɩlɛna lɔɔŋ ɩnɩ ɩ́ su.
Haŋaɣa kɔŋ ɩlɛna ɩ́ nyɔɔ. Na ilim nyaɣa ɩlɛna lɔɔŋ wʋlɩ.
Lʋkɔtʋ pɩɩkɩ mpatɔntaa ɩlɛna pá yele pa mpaaʋ na pá sʋʋ nyɩɩtʋ na pá le na pǝ́ saalɩ.
Tema tɔntaa na Sapa nyǝ́ma pa yasǝɣɩ ɩsɛ na pá pɛɛkǝɣɩ lʋm na ɩsǝlɛ kʋsɛɛmlɛ.
Pa tala lɔɔʋ, ɩlɛna pǝ́ yeɣeti-wɛ, na fɛɛlɛ kpa-wɛɣɛ pa ɩsǝlɛ sɛɛsʋɣʋ tɔm.
Ma taapalaa mɛ ɩ́ wɛ-m teitei kɛ́ ɩsɩɩ lɔɔʋ ŋkʋ. Ɩ́ naakɩ ma wahala na sɔɣɔntʋ pɩɩ-mɛ.
Ma ta sǝlǝmɩ-mɛɣɛ pʋlʋ, yaa sɩ ɩ́ ha-m kʋhaʋ nakʋlɩ.
Yaa ɩ́ fiti-m kolontunaa niŋ taa, yaa ɩ́ waasɩ-m ŋmakǝllaa niŋ taa.
Ɩ́ sɛɣɛsɩ-m, maa su na má nɩɩ. Ɩ́ hʋlɩ-m timpi ma wakǝlaa tɔ.
Yʋlʋ nɩɩkɩ tampana kʋyɔɣɔtʋtʋ kɛ́ na ɩ́ tisi. Ama ma taapalaa kalǝnaʋ náá waasǝɣɩ pʋlʋ.
Ɩ́ maɣasǝɣɩ sɩ ɩ́ footi ma kʋyɔɣɔtʋtʋ na ɩ́ nyǝnɩ yem kɛ́ naani fɛɩ tʋ má na?
Halɩ ɩ́ tɔɔkɩ tɛtɛ kɛ́ sulaʋ tɔɔ na ɩ́ kpɛŋǝɣǝna mǝ ceu maɣamaɣa na ɩ́ pɛɛtǝɣɩ.
Ɩ́ nyǝnɩ-m teu na ɩ́ ná, maa looliɣi-mɛ.
Ɩ́ su, kʋtakɛɛsǝm ɩ́ taa kɔɔ, Ɩ́ su, mpi tɔ, ma wɛ ma tampana taa kɛ́.
Maa yɔɣɔtǝɣɩ ɩsaɣatʋ, pǝyele kʋwakǝlǝtʋ ɩɩ lɩɩkǝna ma nɔɣɔ.
Yʋlʋ wɛɛʋ kɛ atɛ cǝnɛ wɛɛ kɛ́ ɩsɩɩ yoolu. Ɩlɛna ɩ kʋyɛɛŋ náá wɛ ɩsɩɩ wei ɩ lakɩ tǝmlɛ na pá fɛlǝɣɩ-ɩ tɔ.
Ɩ wɛ teitei kɛ́ ɩsɩɩ yom pɛɛkʋɣʋ ɩsotom sɩ ɩ́ hɛɛsɩ, yaa tǝmlɛ tʋ kʋnyɔntʋ taŋʋɣʋ ɩ kʋfɛlʋɣʋ tɔ.
Mpʋ ɩnɩ tɔtɔɣɔ ma kpancoou ntɛ́ wʋsasɩ ɩsɔtʋnaa. Ahoo wahala nyǝna kɛ pǝ cɛla-m ma paa tete.
Ye ma hǝntaa, ma pɔɔsǝɣɩ ma tǝɣɩ sɩ, pǝlee kɛ́ maa kʋlɩ? Ye pǝ ta fe lɔŋ ɩlɛ hʋwɛɛ kpaɩ nyǝna cɔɔsǝɣɩ-m kɛ́, halǝna pǝ́ nyaalɩ.
Hiŋ tɔlasɩ na sonsompee waasa ma tǝna. Ma tɔnʋɣʋ yá pɔɣɔlɛɛ na lʋm kpeŋ.
Ma weesuɣu ɩɩ laa tɛm, ɩsɩɩ saɣata lʋʋlʋ kpoŋkpoloku. Ye kʋ kpoŋkpontuɣu ɩ́ tɛma kʋ tǝnaɣa ntɛ́.
Haɩ, Ɩsɔ taa sɔɔ sɩ ma weesuɣu kɛ́ heelim. Ma ɩsɛ kaa na kʋpantʋ tɔtɔ.
Ɩsɔ wei ɩ feŋiɣi ma tɔɔ tɔ, pǝ kaasa pǝcɔ ɩ kaa tasa-m naʋ. Maa saalɩ yem na ɩ́ pɛɛkɩ-m na ɩ́ wɩɩ.
Ɩsɩɩ ɩsɔŋmʋntʋɣʋ yaakʋɣʋ na kʋ saalɩ yem tɔ. Ḿpʋ́ɣʋ́ yʋlʋ tiiki atɛtǝlɛ taa, ɩɩ tasǝɣɩ kpaʋ.
Pǝ́cɔ́ ɩɩ mǝlǝɣɩ ɩ tǝyaɣa taa. Ɩlɛ kɛlɛ kaa tasǝɣɩ-ɩ nyǝm.
Pǝ tɔɔ kɛ́ ma kaa su. Ma laakalɩ pǝsaa kɛ́. Pǝ wɛɛ sɩ má yɔɣɔtɩ. Ma laŋlɛ kǝla wakǝlʋɣʋ, maa hʋlɩ-tɛɣɛ.
Maɣa teŋku, yaa ɩ taa tʋm sɔsɔ, na Ɩsɔ ń feŋiɣi ma tɔɔ kɛ́ mpʋ?
Ye ma tɔma sɩ ma kato ká hɛɛsɩ ma laŋlɛ, na ma kʋhǝntʋɣʋ náá kʋ́ ma pááná.
Ɩlɛ n nyaasɩ-m na toosee asaɣɛɛ. N hʋla-m yaasinaa, na sɔɣɔntʋ sɔsɔɔntʋ kpa-m.
Haɩ, ye n ka lǝla ma luɣu tɛɛ, pɩɩ kǝla-m teu. Sǝm lapa-m sana, na taasɩ tɛm katatǝlaɣa pǝnɛ.
Pǝ nɩɩ-m, ma kaa tɩɩ wɛɛ tam. Ma weesuɣu ta kɛ pʋlʋ, yele-m tǝhɛɛ.
Yʋlʋ kɛ́ we na ń tʋɣʋna-ɩ mpʋ pǝ taka? Na ń keŋna-ɩ mpʋ suwe?
N cɔɔkɩ ɩ tɔɔ kɛ́ paa tanaŋ ŋku. Na ń maɣasǝɣɩ-ɩ paa waatʋ wei?
Pǝlee kɛ́ n ká kʋsɩ nyá ɩsǝlɛ kɛ ma tɔɔ? Na ma tɩɩ lipu ntaɣamǝtɛ maɣamaɣa?
Yǝlaa tɔɔ cɔɔlʋ, ye ma pǝntaa weɣe ma wakǝlǝna-ŋ? Pepe tɔɔ kɛ́ n siɣisina ma tɔɔ kɛ́ nyá nyǝmá? Na má pǝsɩ-ŋ ɩsɩɩ sǝɣǝla?
Pepe tɔɔ kɛ́ n kaa yele ma ɩsaɣatʋ tɔm? Na ń tɛɛ ma kʋpǝntʋɣʋ tɔɔ? Pǝ taɣa pʋlʋ, maa hǝntɩ nɔɔnɔɔ kɛ́ tɛtʋ taa. N ká pɛɛkɩ-m n kaa na-m.
Ḿpʋ́ɣʋ́ Suha tʋ Pilita tɔma Soopu sɩ:
Pǝlee kɛ́ n ká hɛɛsɩ nyá yɔɣɔtaɣa ŋkɛ? Nyá kʋyɔɣɔtʋtʋ ká wɛɛ ɩsɩɩ heelim sɔsɔɔm na?
Ha, n tɛŋ nyá taa sɩ Ɩsɔ Toma tǝna tʋ kɛɛkɩ siɣisuɣu yaa tampana kɛ?
Ye nyá piya wakǝlǝna Ɩsɔ, ɩ fɛlǝɣɩ-sǝɣɩ sɩ ɩsaɣatʋ kɛ́.
Ama ye nyaa kɛɛsǝna Ɩsɔ tɔɔ na ń tɛkǝɣɩ Toma tǝna tʋ kɛ niŋ,
ye n sɛɛsa ɩsǝlɛ na ń tǝŋǝɣɩ tampana, Ɩsɔ paasǝɣǝna-ŋ kɛ́ na ɩ́ ha-ŋ tǝcaɣalɛ nte tǝ mʋna-ŋ tɔ.
Halɩ nyá wɛnaʋ nɔɔnɔɔ nyǝm ká kǝlɩ kancaalaɣa nyǝm kɛ tɔɔʋ.
Pɔɔsɩ lɔŋ nyǝ́ma, na ń tɔkɩ pɛlɛ pa caanaa laɣatʋ tasʋɣʋ.
Mpi tɔ, tete tete kɛ pǝ lʋla tá, tǝ ta nyɩ pʋlʋ. Ta weesuɣu ɩɩ laa tɛɛʋ kɛ cǝnɛɣɛ ɩsɩɩ ɩsotom.
Ama pɛlɛ paa tasa-ŋ laɣatʋ kɛ timpi timpi pa nyǝmá tɔ.
Mʋlʋɣʋ*fa* ɩɩ sǝŋǝɣɩ timpi lʋm fɛɩ tɔ. Pǝyele sǝsǝncaŋa ɩɩ hatǝlǝɣǝna nikaɣa. cǝnɛ.
Lʋm ɩ́ nyɔɔwa ka wʋlǝɣɩ kɛ́, na pá ta tɩɩ sɛtǝta-kɛ sɩ, pá lana pʋlʋ.
Ḿpʋ́ɣʋ́ Ɩsɔ tɔ́ɔ́ sɔɔlaa tɛɛsǝɣǝna, na ɩ kisilaa tɛɛlʋɣʋ náá saalǝɣɩ yem.
Pa naani cɛkɩ kɛ́ ɩsɩɩ kponkpontu, na pa nyʋɣʋ tǝtʋlɛ náá wɛ ɩsɩɩ acaɣanyatʋɣʋ.
Ye pa nyǝka pa tɛɛsɩ tɔɔ sɩ leŋliɣi kɛ́. Pa nyɔkǝlǝɣǝna-sǝɣɩ teu ɩlɛna sɩ́ yɔkɩ.
Pa wɛɛ kɛ́ ɩsɩɩ tʋɣʋ sǝŋʋɣʋ ilim taa kɛ́ teu, na cǝlǝm tɔɔ kʋ taa na kʋ tiikasɩ kɛ halǝm tǝna tɔ.
Kʋ kaŋ kʋ lila kɛ́ na á lɛɣɛtǝna pɛɛ huɣule, na á hikiɣi nikaɣa kɛ kʋkpamǝŋ hɛkʋ.
Ama ye pa kpɛsa-kʋɣʋ kʋ lonte taa, ɩlɛ tǝna nyǝ́ma kpɛɛsɩ sɩ mpɛ pa taa naakɩ-kʋ.
Yʋlʋ ɩsɩɩ mpʋ tǝnaɣa ntɛ́. Kʋfalʋ ká kʋlǝna ɩ lonte taa.
Ɩsɔ ɩɩ lɔɔkɩ tampana tǝŋlʋ, pǝyele ɩ kaa sǝna ɩsaɣalatʋ.
Ɩsɔ tɛŋ ɩ́ yele na ń woŋ, na ń kpalǝsǝna laŋhʋlʋmlɛ.
Ama nyá kolontunaa ká tɔɣɔna fɛɛlɛ, na pǝ́ yɔkɩ asaɣaa tɛɛsɩ.
Ḿpʋ́ɣʋ́ Soopu cɔwa sɩ:
Pɔpɔtʋ fɛɩ leleŋ, ma nyǝmá teu sɩ ḿpʋ́ɣʋ́ pǝ wɛɛ. Ɩsǝnaɣa yʋlʋ ká la na ɩ́ wɛɛ Ɩsɔ kɛ́ teu?
Ye n caakɩ-ɩ na yoou, ɩ pɔɔsɩ-ŋ tɔmnaa iyaɣa. Ama n kaa cɔ paa kʋlʋmʋɣʋ.
Ɩ kɛ́ toŋ taa toŋ tʋ kɛ́, na lǝmaɣasɛɛ tǝna tʋ. Nɔɣɔlʋ kaa kpaasɩ ɩ tǝɣɩ ɩ tɔɔ, na pʋntʋ lɩɩ tǝsoolii.
Ɩ́ laɣasǝɣɩ pɔ́ɔ́ŋ́ kɛ lona kɛ́, pɔ́ɔ́ŋ́ ɩɩ nyǝŋ. Na ɩ́ pǝsǝɣɩ-ɩ kpɛntǝlasɩ na pááná.
Ɩ ciɣitiɣi tɛtʋ kɛ hatoo tǝ kite tɛɛ, na tǝ akelenaa seliɣi.
Ye ɩ yɔɣɔtǝna ilim pɩɩ lɩɩkɩ. Ɩ taalǝɣɩ ɩsɔtʋlʋŋasɩ tɔɔ kɛ́.
Ɩ tike ɩ hɛtǝɣǝna ɩsɔtɔnʋɣʋ na ɩ́ tɔŋ teŋku hola tɔɔ.
Na ɩ́ la ɩsɔtʋlʋŋasɩ nsi tǝ yaakɩ sɩ, ɩsɔtʋ ɩ́ sɩ na má tɔɣɔ tǝyaɣa tɔ, na haɣa na kpaca na yʋlʋ. Na kantuɣu na kʋ piya na lɛnsɩ tɔtɔ*fa*. nsi Lǝkpa nyǝ́ma nyǝmá tɔ.
Ɩ kʋlapǝm kɛ sɔsɔɔm kɛ́ pǝ fɛɩ cɛkǝnaʋ, pǝ́cɔ́ ɩ piti tǝma fɛɩ kalʋɣʋ.
Paa ɩ tɛɛna ma cɔlɔ ma kaa na-ɩ, pǝ́cɔ́ ma kaa nyɩ ɩ tɛɛʋ.
Ye ɩnɩ ɩ kpaɣana aweɣelɛ lɛɛkǝlʋ? Yaa awe ká tɔna sɩ: Kaɩ?
Ye Ɩsɔ mʋ pááná a hɛɛsǝlʋ fɛɩ. Pǝ kpɛŋna teŋku taa tɔɣɔlʋɣʋ sɔsɔɔʋ Lahapɩ*fa* na kʋ waalɩ nyǝ́ma tǝnaɣa, na pá hǝntǝɣɩ-ɩ atɛ.
Na tɔm ntiɣi maa cɔ-ɩ yaasi ɩnɛ ɩ taa?
Paa maa tɩɩ wɛna tampana, maa cɔɔkɩ. Pɛɛlɛɛ kɛ pǝ wɛɛ sɩ má sǝlǝmɩ ma hʋʋnlʋ.
Paa ma yaa-ɩ kɛ́ na ɩ́ cɔ-m, ma ta sa sɩ ɩ nɩɩwa ma nɔɣɔ.
Ɩ heelim sɔsɔɔm pɛta-m atɛ, na ɩ́ fetili-m hiŋ hiŋ kɛ yem.
Ɩ wakǝlǝɣɩ ma laŋlɛ kɛ́. Ɩɩ yeki-m sɩ má feesi.
Ye toŋ kɛ ma tɛɛlǝɣɩ, Ɩsɔ kɛlɛ toŋ tʋ. Yaa ma caa ma hʋ́lɩ́ ma tampana, awe ká tɩɩ ha-m-yɛ?
Paa maa wɛɛna tampana, ma nɔɣɔ ká kʋna ma tɔm. Yaa ma tewa teu, ŋkɛ kaa kʋna-tɩ.
Ɩlɛ ma tɩɩ tewa teu na? Ma maɣamaɣa ma ta nyɩ. Ma weesuɣu lɩɩ-m sɔŋ kɛ́.
Pǝ tǝna pǝ wɛ-m teitei kɛ́. Pǝ taɣa pʋlʋ, Ɩsɔ kʋɣɩ yʋlʋpaŋ na ɩsaɣaʋ kɛ́.
Wahala ɩ́ kɔma kpakpaa, na ɩ́ kʋ́ telaa, Ɩsɔ ná woŋiɣi pa laŋwakǝllɛ tǝnaɣa.
Ɩsɔ tʋna tɛtʋ kɛ ɩsaɣaʋ niŋ taa. Ɩlɛna ɩ́ takɩ hʋʋlaa ɩsɛntɔɔ. Ye pǝ taɣa ɩnɩ awe ká lana mpʋ?
Ma pɩɩsɩ tɛɛkɩ lɛʋlɛʋ kɛ́ ɩsɩɩ selu. Sɩ mʋka yem kɛ́, ma ta nɩɩ leleŋ.
Sɩ tɛɛwaɣa tǝlɩɩɩ, ɩsɩɩ sǝsǝncaasɩ kpɩɩlʋɣʋ, yaa ɩsɩɩ hɛkǝlɛ tiluɣuu ɩ tɔɣɔnaɣa waalɩ tɔ.
Ye ma tʋ́ ma taa sɩ maa sɔɔ ma taa pááná tɔɔ, na má yele laŋwakǝllɛ na ma ɩsɛntaa hɛtɩ,
ɩlɛ ma laŋlɛ cɛkǝna ma wahala tǝnaɣa. Ma nyǝmá teu sɩ, Ɩsɔ kaa ha-m tampana.
Ma tɔm ká sǝna. Ɩlɛ pepe tɔɔ kɛ́ maa nɔkɩ na má caalɩ ma tɩ?
Paa maa sɔna kpalǝkpam, na má kilisina tɛʋ lʋm.
Ɩ taɣanǝɣɩ-m afǝla taa kɛ́ pɛtʋɣʋ kɛ́, na ma wontu maɣamaɣa pǝsɩ-m kʋsɔɣɔtʋ pʋlʋpʋ.
Ɩsɔ tá kɛ́ yʋlʋ ɩsɩɩ má sɩ ɩ ká cɔ-m, yaa má yaa-ɩ nɔnɔɣɔ.
Nɔɣɔlʋ fɛɩ sɩ ɩ ká sʋʋ má na-ɩ tá hɛkʋ taa, na ɩ́ loli-tʋ.
Ɩsɔ sɩɩ kpátʋ́ɣʋ́ ŋku n makǝna-m tɔ, na nyá sɔɣɔntʋ hɛɛsɩ-m cɔɔsʋɣʋ.
Ɩlɛ maa yɔɣɔtǝna-ŋ ma kaa nyá. Ama pǝ taɣa mpʋɣʋlɔ. Maa pǝsǝɣɩ pʋlʋ.
Soopu sɩ: Weesuɣu lɩɩ-m sɔŋ kɛ́. Maa wii ma tɩ tɔm. Ma laŋlɛ kǝla wakǝlʋɣʋ, ma kaa tasa sum.
Ɩsɔ, maa heeli-ŋ sɩ, taa kʋ ma tɔm. Ama heeli-m mpi pǝ tɔɔ n yookina-m tɔ.
Pǝ wɛ-ŋ teu sɩ ń ŋmakǝlɩ má wei n ŋmawa tɔ, na ń yele na pǝ́ lana asaɣaa na?
Anɩ n naakɩ na pǝ́ kǝlɩ yǝlaa, na ń maɣasǝɣɩ na pǝ́ kǝlǝɣɩ-wɛ.
Ɩsɔ nyá weesuɣu topila ɩsɩɩ yʋlʋ nyǝŋkʋ kɛ? Yaa nyá pɩɩsɩ tɛɛkɩ ɩsɩɩ yʋlʋ pǝyaɣa nyǝnsɩ?
Pepe tɔɔ kɛ́ n pɛɛkǝɣɩ ma tasǝkǝlɛ na ń feŋiɣi sɩ ń kuli ma ɩsaɣatʋ tɔɔ?
Anɩ n nyǝmá sɩ ma ta wakǝlɩ, pǝ́cɔ́ nɔɣɔlʋ kaa ya-m nyá niŋ taa.
Nyá niŋ ŋmana ma tǝna, na ń caa sɩ n wakǝlǝɣɩ-m.
Ɩsɔ tɔɔsɩ sɩ, nyá ŋmana-m, ɩsɩɩ cʋɣʋ. Ɩlɛ n ká taɣanɩ-m yɔkʋɣʋ na má pǝsɩ mʋsʋɣʋ na?
Nyá ŋmaɣana-m ma too taa, ɩsɩɩ naalǝm kiikuɣu fulaɣa taa tɔ.
Nyá lapǝna-m mʋwa na hola, na ń waasɩ pǝ tɔɔ kɛ́ nantʋ, na ń suu-m tɔnʋɣʋ.
Ɩlɛna ń la-m pɛɛlɛɛ, na ń ha-m weesuɣu na ń feŋiɣi kʋ tɔɔ.
Ama ma nyǝmá nyá lǝmaɣasɛɛ wena n ka ŋmɛsa nyá lotu taa tɔ.
N feŋiɣi kɛ́ sɩ, ye n nawa ma wakǝlaa ɩlɛ n kisi-m suulu hʋ́lʋ́ɣʋ́.
Ye ma wakǝlǝna-ŋ ma lepaɣa, paa ma tɔm tewa, nyʋɣʋ kama ḿpʋ́ɣʋ́. Na wahala nɩɩ-m na fɛɛlɛ kʋɣʋ-m.
Ye ma kʋsa nyʋɣʋ ɩlɛ n tʋ ma waalɩ, ɩsɩɩ tɔɣɔlaɣa, na ń kʋlǝɣɩ ma tɔɔ na piti tǝma.
Na ń kɔŋna-m aseeta nyǝ́ma mpa paa caakɩ-m tɔ, na nyá pááná sɔɔsǝɣɩ ma tɔɔ. Na ń kpɛtǝlǝɣɩ-m na wahalanaa.
Pepe tɔɔ kɛ́ Ɩsɔ lǝsa-m ma too lotu taa? Ɩsǝntɔ maa sǝpa nɔɣɔlʋ ta na-m.
Paa tɛɛna pǝlaaʋ taa kɛ́ kpakpaa, na pǝ́ wɛɛ ɩsɩɩ pa ta lʋlɩ-m.
Ma weesuɣu kʋyɛɛŋ kaasa-m pǝ́cɔ́ tike ntɔ. Ɩlɛ Ɩsɔ, yele-m mpʋ na má yɔɔlǝna wɛɛ pǝ́cɔ́ wei ɩ kaasa-m tɔ.
Ɩlɛna pǝ́cɔ́ má polo atɛtǝlɛ taa. Ma kaa tasa mǝlʋɣʋ kɛ cǝnɛ. Tɛtʋ ntɩ tǝ taa kɛ́ sǝkpɛtʋɣʋ anaam wɛɛ.
Sǝkpɛtʋɣʋ tɛtʋ wɛɛ kɛ́ ɩsɩɩ ahoo. Ɩsotom sɔsɔɔm kɛ́, pʋlʋ ta tǝŋ. Ɩlɛna nyaalǝm náá wɛɛ ɩsɩɩ pǝ yukuɣu tɔ.
Ḿpʋ́ɣʋ́ Naama tʋ Sofaa cɔwa Soopu sɩ:
Nyá yɔɣɔtaɣa kɛkɛkɛ tɔɔ, pǝ wɛɛ sɩ má cɔ. Pǝ taɣa yɔɣɔtaɣa nyǝm kɛ yʋlʋ tɔm teekina.
Nyá nɔɔleleŋ ɩɩ tǝkǝɣɩ yǝlaa nɔɔsɩ. N kaa pǝsɩ ń woŋ nɔɣɔlʋ na pá tá tʋ-ŋ fɛɛlɛ.
Halɩ n tɩɩ yɔɣɔtaa sɩ nyá tɔm tewa, sɩ n ta wakǝlǝna Ɩsɔ.
Haɩ, ye ɩsɩɩ Ɩsɔ ka kulaɣaa nɔɣɔ na ɩ́ tɩɩ yɔɣɔtɩ.
Halɩ ɩ ka hʋla-ŋ ɩ nyǝmtʋ tete. Tǝ tɛɛ yʋlʋ laɣatʋ tɔɔ. Tǝnaɣa n ka nawa sɩ Ɩsɔ ɩɩ pɔɔsǝɣɩ nyá ɩsaɣatʋ tǝna tɔɔ.
N pǝsǝɣɩ na ń maɣasɩ Ɩsɔ lotu taa tɔm na ń cɛkǝna Toma tǝna tʋ ɩnɩ ɩ sɔsɔɔntʋ na?
Tǝ kǝla ɩsɔtɔnʋɣʋ kɛ kʋŋkʋlʋmǝŋ. Yʋlʋ kaa keesi tǝ tǝnaɣa, tǝ tɛɛ atɛtǝlɛ kɛ lumaŋ. Yʋlʋ kaa cɛkǝna tǝ tɔm kɛ sɔsɔm.
Ɩsɔ sɔsɔɔntʋ ntɩ tǝ kǝla tɛtʋ kɛ tɔɔʋ, na tǝ́ kǝlɩ teŋku kɛ́ waŋ.
Ye Ɩsɔ kpa tasǝkǝlɛ tʋ yaa ɩ yaa-ɩ nɔnɔɣɔ, awe kpesiɣina?
Pǝ taɣa pʋlʋ, Ɩsɔ nyǝmá yʋlʋyemnaa kɛ́. Pǝyele pǝ fɛɩ-ɩ katɛ sɩ ɩ́ ná pa kawalaɣa.
Mpi lǝmaɣasɛɛ fɛɩ tʋ ká hiiki laɣatʋ tɔ, taalɛ kpaŋaɣa lʋla tǝyaɣa nyǝŋka.
Ama pǝ kaasʋɣʋ Soopu nyá tɔ, kɛɛsǝna Ɩsɔ tɔɔ, na ń tɛɣɛ-ɩ niŋ.
Hatǝlǝna mpi pǝ ta siɣisi tɔ. Taa yele na ɩsaɣatʋ wɛɛ nyá tǝyaɣa taa.
Waatʋ ɩnǝɣɩ n ká tɔŋ na ń kʋsa nyʋɣʋ. Pʋlʋpʋ kaa kɛɛ-ŋ, yaa pǝ́ la-ŋ sɔɣɔntʋ.
Ɩlɛna ń sɔɔ nyá wahala tɔɔ, ɩsɩɩ lʋm kpemna.
Waatʋ ɩnǝɣɩ nyá weesuɣu kʋyɛɛŋ ká wɛɛ tǝcɛɩcɛɩ, ɩsɩɩ ilim sikuɣu. Na nyá sǝkpɛtʋɣʋ cɛ́ ɩsɩɩ pǝ nyaalʋɣʋ tɔ.
Ɩlɛna ń caɣana nyá tɩ na ń tɛɛlǝɣɩ tɔtɔ. N kaa wɛɛna fɛɛlɛ natǝlɩ, na ń tooki teu.
Nɔɣɔlʋ kaa wakǝlɩ nyá tom. Halɩ yǝlaa paɣalɛ ká pɛɛkɩ sɩ ń sǝna-wɛ.
Ama asaɣaa ɩsɛ ká nyǝŋ kɛ́. Pa hɛɛsʋɣʋ ká sɩɩ tǝnaɣa, na pá taŋa sǝm tike.
Mpʋɣʋlɛ Soopu cɔwa sɩ:
Pʋwɛ! Ama ɩ́ wɛna yʋlʋ lǝmaɣasɛɛ yoo! Mǝ sǝm waalɩ, a kaa tasa wɛɛʋ.
Má maɣamaɣa ma wɛna nyǝmtʋ kɛ ḿpʋ́ɣʋ́ ɩsɩɩ mɛ, ɩ́ tá tɛɛ-m. Paa awe ná pǝsǝɣɩ na ɩ́ yɔɣɔtɩ ɩsɩɩ mɛ.
Ma pǝsa yʋlʋ wei ɩ taapalaa paakǝna tɔɣɔ. Pǝyele ma yaakǝna Ɩsɔ sɩ ɩ́ cɔ-m. Ma siɣisaa kɛ́ ma fɛɩ kawalaɣa.
Mɛ mpa pǝ caɣanaa tɔ, mǝ footiɣi wahala tʋ kɛ́. Ḿpʋ́ɣʋ́ pá tusiɣi wei ɩ cɛŋlǝɣɩ tɔ.
Nmɩɩlaa na Ɩsɔ pááná kpaasǝlaa, caɣana pa tǝɣɩ pa tɛɛsɩ taa kɛ́. Mpɛ pa toŋ ntɛ́ pa Ɩsɔ.
Pɔɔsɩ sumasɩ na tɔla na tiina a ká sɛɣɛsɩ-ŋ, na tɛtʋ hʋlɩ-ŋ tɔtɔ.
<range>
Kʋŋmaŋmam mpi pǝ ta nyǝna sɩ, Tacaa niŋ lapǝna pǝ tǝna?
Ɩnɩ ɩ tɔkǝna ɩ kʋlapǝm tǝna weesuɣu, na yǝlaa tǝna feesiŋ kɛ ɩ niŋ taa.
Ɩsɩɩ ŋkpaŋʋɣʋ nɩɩkʋɣʋ tɔm kʋyɔɣɔtʋtʋ tɔ, ḿpʋ́ɣʋ́ nɔɣɔ ná nɩɩkɩ tɔɣɔnaɣa leleŋ.
Akpatǝlaa na mpa pa pɩɩsɩ tɔɔwa tɔ, pa wɛna lǝmaɣasɛɛ na nyǝm kɛ́.
Ama Tacaa kɛlɛ lǝmaɣasɛɛ na nyǝm maɣamaɣa tʋ, na laɣatʋ tasʋlʋ na toŋ tʋ.
Ye ɩ yɔka mpi, nɔɣɔlʋ kaa ŋmá, ye ɩ tǝka wei, nɔɣɔlʋ kaa tʋlɩ-ɩ.
Ye ɩ kpa tɛʋ, ɩlɛ wʋlaɣa wʋlɩ. Ɩ́ tʋla-kʋ, ɩlɛ lʋm wakǝlɩ tɛtʋ.
Ɩ wɛna toma kɛ́ na ɩ́ nyǝmá a lapǝnaʋ, na ɩ́ tɔka letaa na mpa pa tolisiɣi lɛlaa tɔ.
Ɩ yeki na pá kuuki tɛtʋ nyʋɣʋ nyǝ́ma, na pá tɛɛkǝna. Ɩ wakǝlǝɣɩ hʋʋlaa lǝmaɣasɛɛ.
Na ɩ́ cɛkɩ kʋhɔkʋm mpi awulaa ka hɔka yǝlaa tɔ, na ɩ́ hɔkǝɣɩ pa maɣamaɣa.
Ɩ yeki na pá kuuki kɔtǝlaa, na ɩ́ pǝsǝɣɩ toŋtʋnaa mpa pǝ caɣana teu tɔɣɔ kpɛntǝlasɩ.
Ɩ tǝkǝɣɩ nɔɔleleŋ nyǝ́ma nɔɔsɩ, na ɩ́ kʋɣɩ akpatǝlaa lǝmaɣasɛɛ.
Ɩ yeki na pá footiɣi sɔsaa, na ɩ́ yɔkǝɣɩ ŋmakǝllaa toŋ.
Ɩ cɛkɩ pa sǝkpɛtʋɣʋ anaam kɛ́, na ɩ́ kɔna nyaalǝm kɛ atɛtǝlɛ sǝkpɛtʋɣʋ taa.
Ɩ yeki kɛ́ na piitimnaa huki, ɩlɛna ɩ́ wakǝlɩ-wɛ na ɩ́ yasɩ-wɛɣɛ pooluŋ, ɩlɛna ɩ́ kpiisi-wɛ.
Ɩ kʋɣɩ pa nyʋɣʋ nyǝ́ma laɣatʋ, na pá cɔɔkɩ yem kɛ́ nyɩɩtʋ taa, pa fɛɩna tǝpote.
Pa hakǝɣɩ yem kɛ́ sǝkpɛtʋɣʋ tɛɛ, nyaalǝm fɛɩ, na pá cɛŋlǝɣɩ yem ɩsɩɩ mpa sʋlʋm kʋwa tɔ.
Mpʋɣʋlɛ Soopu tasaa sɩ: Ma tɛma nti ma yɔɣɔtǝɣɩ tɔɣɔ nɩɩʋ na ma ŋkpaŋʋɣʋ, na má na-tɩ na ma ɩsǝpǝle, na má cɛkǝna-tɩ.
Ma maɣamaɣa ma nyǝmá nti mǝ nyǝmá mpʋ tɔɣɔ, mǝ tá tɛɛ-m.
Ama Toma tǝna tʋ Ɩsɔ kɛ́ ma yɔɣɔtǝɣǝna na má hʋlǝɣɩ-ɩ ma kʋnyɔŋ.
Mǝ kɛ́ acɛsaacɛsaa fɛtaa kɛ́, pɔpɔtʋ tike kɛ ɩ́ maɣasǝɣɩ.
Ye ɩ́ ka suma, ɩ́ ka nǝɣǝsǝna lǝmaɣasɛɛ nyǝ́ma ntɛ́.
Ɩ́ ke ŋkpaŋŋ na ɩ́ nɩɩ má kʋnyɔwiina na ma kʋyɔɣɔtʋtʋ.
Kaloolaɣa na tɔm kʋkɛkɛɛtʋ kɛ ɩ́ ká sɛɛna Ɩsɔ tɔɔ?
Ɩsɔ tɔɔ kɛ́ mǝ caakɩ sɩ ɩ́ sɛɛna?
Na ye ɩ feŋa-mɛ ɩ ká sa-mɛ? Ɩsɔ tá kɛ́ yʋlʋ sɩ pa puɣusiɣi-ɩ.
Ye mukaɣa tɛɛ kɛ́ ɩ́ sɛɛkǝna ɩ tɔɔ, ɩsɩɩ ɩ kalǝna-mɛ.
Ɩ sɔsɔɔntʋ ɩɩ tilisiɣi mǝ pʋntʋ na ɩ tɔm kpa-mɛɣɛ sɔɣɔntʋ sɔsɔɔntʋ?
Mǝ kʋyɔɣɔtʋtʋ wɛ kɛ́ ɩsɩɩ tɔlʋma. Na mǝ kʋmaɣasǝtʋ náá wɛɛ ɩsɩɩ cʋɣʋ.
Ɩ́ su, ɩ yele na ma yɔɣɔtɩ, ye ma tɩɩ tɛmna nti ntǝɣǝlɛ.
Ma sɔɔlʋ pɩɩwaɣa sɩ ye mpi mpi. Paa ma weesuɣu lɩɩwa.
Ɩsɔ ɩ́ nɔkaa ɩ kʋ-m, ma ta taŋ pʋlʋ. Ama ma tɔntɛ teu nyɩɩlʋɣʋ kɛ maa lǝsɩ.
Ye pǝ tɩɩ lapa mpʋ pǝ waasa-m kɛ́. Mpi tɔ, ɩsaɣaʋ ɩɩ kpǝtǝɣǝna Ɩsɔ.
Tɔʋ, ɩ́ ke ŋkpaŋŋ kɛ teu na ɩ́ nɩɩ ma kʋyɔɣɔtʋtʋ.
Ma sɔɔlʋ pɩɩwa sɩ ma lǝsǝɣɩ ma tɩ nyɩɩlʋɣʋ. Ma nyǝmá sɩ ma tɔm tena.
Ye nɔɣɔlʋ caa sɩ ɩ hʋʋna-m, ɩlɛ ma su na má sɩ́.
Haɩ, ma Ɩsɔ, yaasinaa naalɛ tike kɛ ma caa ń la-m, na nyá kiŋ sǝŋʋɣʋ ɩ́ taa la-m katɛ.
Kʋsɩ nyá niŋ kɛ ma tɔɔ, nyá sɔɣɔntʋ ɩ́ taa la-m katatǝlaɣa.
Ɩlɛna ń pɔɔsɩ-m na má cɔ-ŋ, yaa má yɔɣɔtɩ na nyaa cɔ-m.
Ɩsaɣatʋnaa ɩsǝnaɣa ma lapa? Hʋlɩ-m ma tǝpǝntǝlɛ.
Pepe tɔɔ kɛ́ nyá ɩsɛntaa tá hɛtǝna-m, na ń nyǝnǝɣɩ-m ɩsɩɩ nyá kolontu?
Anɩ ma wɛ kɛ́ ɩsɩɩ kaawʋlaɣa, yaa nyɩɩliya ŋka heelim kpakǝɣɩ tɔ, na ń tɔɣɔnǝɣɩ-m?
Pǝ taɣa pʋlʋ, n ŋmaakɩ ma tɔm ɩsaɣatʋ na ń fɛlǝɣɩ-m ma pǝcaatʋ kʋpǝntǝŋ suwe?
N tʋ-m nkeɣelee suwe, na ń feŋiɣi ma kʋlapǝlɛ? Na ń ŋmaakɩ ma nɔntaalǝŋ wei ma fɛla kanyǝŋa taa tɔɣɔ takǝlaɣa taa.
Na ma tɔnʋɣʋ náá tasǝɣɩ ɩsɩɩ taaʋ, yaa ɩsɩɩ ŋkpam mʋʋkʋɣʋ wontu kʋsusuutu tɔ.
Yʋlʋ pǝyaɣa weesuɣu wɛ kɛ́ tǝtopi, na kʋ́ na cɔɔsɛɛ kɛ kʋtamsa.
Ɩ lɩɩkɩ kɛ́ ɩsɩɩ tʋɣʋ hɛ́tʋ́ɣʋ́ na ɩ́ lontili, na ɩ́ mʋkɩ kpakpaa ɩsɩɩ ɩsotom.
Ɩsɔ nn kʋsǝɣɩ ɩsǝlɛ kɛ ma tɔɔ. Pǝyele ń yaakɩ-m hʋʋlɛ.
Wulee nɔɣɔlʋ lǝsa kʋpam kɛ ɩsaɣam taa? Pʋntʋ fɛɩ.
Anɩ Ɩsɔ tɛma yʋlʋ ɩsɔtʋnaa kɛ kalʋɣʋ na ɩ́ sɩɩ ɩ kʋyɛɛŋ. Ɩsɔ n tɛma yʋlʋ weesuɣu tǝnaɣa kɛ pɩɩʋ ɩ kaa ŋmaa ka tɔɔ.
Pǝ tɔɔ tɔ, kʋsɩ nyá ɩsǝlɛ kɛ yʋlʋ tɔɔ na ɩ́ hɛɛsɩ, na ɩ laŋlɛ tɩɩ hʋlʋmɩ, ɩsɩɩ apaa tʋ kɛ taanaɣa.
Tʋɣʋ wɛna tɛɛlʋɣʋ kɛ́, ye pa sɛta-kʋ, kʋ nɛɣɛtɩ na kʋ́ hɛlǝɣɩ piliŋasɩ kʋfasɩ.
Paa kʋ lila kpatǝla tɛtʋ taa, na kʋ kite sɩ́.
Ye kʋ nɩɩwa lʋmaɣa taŋ kʋ taɣanǝɣɩ nɛɣɛtʋɣʋ kɛ́ na kʋ́ hɛlɩ piliŋasɩ kʋfasɩ ɩsɩɩ tiika.
Ama yʋlʋ sǝkɩ kɛ́, na ɩ toma sɩɩ tǝnaɣa. Ye ɩ tisa feesuɣu, ɩ wɛ le tɔtɔ?
Teŋku lʋm pǝsǝɣɩ na pǝ́ pasa, na pusi nyǝm náá nyɔɔ na sɩ́ wʋlɩ.
Mpʋ tɔtɔɣɔ yʋlʋ ká hǝntɩ, ɩ kaa tasa kʋlʋɣʋ. Ɩ kaa tasa fem na pǝ́cɔ́ ɩsɔtɔnʋɣʋ mʋkɩ. Ɩ kaa kʋlǝna ɩ tom tɔɔ.
Ye Ɩsɔ ka tisaɣa, ɩ ka ŋmɛsa-m atɛtǝlɛ taa, na ɩ́ takɩ ma tɔɔ, halǝna ɩ́ kʋ́ ɩ pááná. Ɩlɛna ɩ́ sɩɩ-m saa wei ɩ ká taɣanɩ-m kʋpantʋ lapʋ tɔ.
Ye ɩsɩɩ yʋlʋ ka sǝkaɣa na ɩ́ taɣanɩ fem maa wɛ taŋʋɣʋ taa kɛ́ ma tǝmlɛ kʋyɛɛŋ tǝna. Halǝna kʋyakʋ ŋku ɩ ká taɣanɩ-m kʋsʋɣʋ tɔ.
Ɩlɛ waatʋ wei Ɩsɔ kʋŋmaŋmam má, ma tɔm ká nyɩɩlɩ-ɩ na ɩ́ yaa-m tɔ ma kaa cɔ.
Ama saŋa ɩlɛ, Ɩsɔ ɩsǝlɛ kaa wɛɛ má ma tɔɔ, na ɩ́ kalǝɣɩ ma nɔɔhɛɛ.
Ɩ suuwa ma ɩsaɣatʋ kɛ huluɣu nakʋlɩ kʋ taa kɛ́, na ɩ́ taalɩ ma kawalaɣa tɔɔ tǝkpam.
Ama ɩsɩɩ pɔ́ɔ́ŋ́ yɔkʋɣʋʋ na pǝ́ laɣasǝɣɩ kʋkpamǝŋ kɛ lona,
na lʋm náá niisiɣi pǝlɛ, na tɛʋ náá kuuki tɛtʋ tɔ. Ḿpʋ́ɣʋ́ n wakǝlǝɣɩ yʋlʋ tɛɛlʋɣʋ.
N tii yʋlʋ tɔɔ kɛ́ na ń wakǝlɩ ɩ ɩsɛntaa, na ń tɔɣɔnɩ-ɩ na ɩ́ tɛɛ na pǝ́ saalɩ.
Paa yʋlʋ piya nyʋɣʋ kʋlaa yaa pǝ tʋ-sǝɣɩ fɛɛlɛ yʋlʋ ɩɩ naakɩ pʋlʋ.
Mpi pǝ tɔm yʋlʋ nɩɩkǝna tɔɣɔlɛ ɩ maɣamaɣa ɩ tɔnʋɣʋ wʋsasɩ na ɩ laŋwakǝllɛ.
Ḿpʋ́ɣʋ́ Temaŋ tʋ Ɩlifasɩ cɔwa Soopu sɩ:
Yʋlʋ lǝmaɣasɛɛ tʋ ɩsɩɩ nyá taka, kaa yɔɣɔtǝɣɩ tɔm kpaɩ nyǝntʋ, yaa ɩ́ hɔŋ ɩ tǝɣɩ yem kɛ́ mpʋ.
Nyá kalʋɣʋ wɛ kpɛtɛ kɛ́, pǝ taa fɛɩ kawaaɣa.
Ɩsɔ nyamnaʋ maɣamaɣa na ɩ sɛɛʋ kite kɛ n wakǝlǝɣɩ yoo!
Nyá ɩsaɣatʋ tɔm kɛ nyá nɔɣɔ yɔɣɔtǝɣɩ. Pǝyele acilaɣatʋ nyǝ́ma kʋyɔɣɔtʋtʋ kɛ n kpaɣaa.
Nyá nɔɣɔ hʋlǝɣǝna nyá ɩsaɣatʋ. Nyá ntompee kʋɣʋna nyá tɔm pǝ taɣa má.
Nyaɣa pǝ taalǝna lʋlʋɣʋ na? Yaa n laala pulasɩ kɛ ilim naʋ?
N nɩɩwa Ɩsɔ laɣatʋ tasʋɣʋ, na ń hii laɣatʋ kɛ nyá tike na?
N ta tɛɛ-tʋɣʋ nyǝm, pǝ́cɔ́ n ta cɛkǝna pʋlʋ na pǝ́ wɛ-tʋɣʋ sǝkpɛtʋɣʋ.
Ta taa cǝnɛ wɛ nyʋŋhʋlʋmǝŋ nyǝ́ma, na akpatǝlaa mpa pa tɛɛ nyá caa kɛ sɔsɔɔntʋ tɔ.
N nyǝnǝɣɩ yem kɛ́ Ɩsɔ laŋhɛɛsǝlɛ tɔm nti ɩ tɛlǝsǝɣɩ-ŋ tǝpamm na tá nɔɔsɩ tɔɣɔ?
Pepe tɔɔ kɛ́ nyá pááná huuki mpʋ, na ń cɩɩlǝɣɩ-tʋɣʋ ɩsɛ?
Ɩsɔ kɛ́ n mʋna pááná, na ń yɔɣɔtǝɣɩ tɔmnaa mpɛ?
Yʋlʋ ɩɩ pǝsǝɣɩ na ɩ́ wɛɛ tǝnaŋŋ yaa ɩ́ siɣisa teu kɛ Ɩsɔ.
Paa ɩsɔtaa tillaa maɣamaɣa Ɩsɔ fɛɩna-wɛɣɛ naani. Pǝyele ɩsɔtɔnʋɣʋ fɛɩ tǝnaŋŋ.
Kacaŋfana yʋlʋ ɩsaɣaʋ na acaalʋɣʋ ŋku kʋ malǝna ɩsaɣatʋ ɩsɩɩ lʋm nyɔɔʋ tɔ?
Tɔʋ, Soopu ke ŋkpaŋŋ na má sɛɣɛsɩ-ŋ na má kɛɛsɩ-ŋ nti ma nawa tɔ.
Nti lǝmaɣasɛɛ nyǝ́ma nɩɩwa pa caanaa kiŋ na pá hʋ́lɩ́ tɔ.
Pa tike kɛ Ɩsɔ ka hawa tɛtʋ, kpaɩ tʋ nɔɣɔlʋ ɩ ta siti pa hɛkʋ.
Ɩsaɣaʋ wɛ ɩsǝnyǝŋlɛ taa kɛ́ ɩ weesuɣu pɩɩsɩ tǝnaɣa, halǝna ɩ sǝm. Pǝyele pa kala ŋmakǝllʋ pɩɩsɩ tǝnaɣa.
Sɔɣɔntʋ tɔm kɛ pa nɩɩkɩ. Pa tɩ caɣanaʋ waatʋ taa kɛ́ wakǝllʋ ká tii pa tɔɔ.
Ɩ naakɩ laɣatɛ cɛŋǝɣɩ-ɩ, ɩlɛ ɩɩ tɛɛlǝɣɩ sɩ ɩ ká fiti sǝkpɛtʋɣʋ.
Ɩ pɛɛkǝɣɩ tɔɣɔnaɣa, na ɩ́ nyǝmá sɩ sǝkpɛtʋɣʋ kʋyakʋ taŋa-ɩ.
Laŋwakǝllɛ na nǝɣǝsɛɛ pǝ tʋɣɩ-ɩ sɔɣɔntʋ sɔsɔɔntʋ kɛ́. Pǝ tiiki ɩ tɔɔ kɛ́ ɩsɩɩ wulaʋ sɔɔlʋ pɩɩkʋɣʋ sɩ ɩ tɛɛkɩ yoou tɔ.
Pǝ taɣa pʋlʋ, ɩ kʋsa niŋ sɩ ɩ makɩ Ɩsɔ. Ɩ caakɩ sɩ ɩ kʋlǝɣɩ Toma tǝna tʋ tɔɔ.
Halɩ ɩ hika apalʋtʋ sɩ ɩ́ kʋlɩ Ɩsɔ tɔɔ, na ɩ́ kenta ɩ tǝɣɩ ɩ kpalʋɣʋ kpɩɩsǝŋ nyǝŋkʋ.
Ɩ kiiwaɣa na ɩ́ wɛna alaafǝya.
Acalɛɛ kʋyɔkɛɛ na tɛɛsɩ nsi sɩ taa yǝlaa lɩɩwa na sɩ́ caa yɔkʋɣʋ tɔ, sɩ taa kɛ́ ɩ ká caɣa.
Ɩ kaa tasa wɛnaʋ hikuɣu na pǝ́ leeli, pǝ́cɔ́ pǝ kaa tasa-ɩ lapǝnaʋ kɛ tɛtʋ tɔɔ.
Ɩ kaa fiti sǝkpɛtʋɣʋ. Ɩ wɛ kɛ́ ɩsɩɩ kɔkɔ nyakʋɣʋ tʋɣʋ piliŋasɩ tɔ, Ɩsɔ ká woso-ɩ ɩ heelim na pǝ́ kpiisi-ɩ.
Ye kpɛtɛ kɛ ɩ tʋ naani, ɩ tʋsa ɩ tǝɣɩ. Mpi tɔ, kpɛtɛ ntɛɣɛlɛ ɩ kasǝyaɣa.
Halɩ pɩɩ la mpʋ na pǝ́cɔ́ pǝ́ tala ɩ sǝm. Teitei ɩsɩɩ piliŋa laŋʋɣʋ cǝlǝm na ká sɩ́ tɔ.
Ɩ ká wɛɛ kɛ́ ɩsɩɩ tʋɣʋ ŋku pa yaa sɩ, lɛsɛŋ tɔ, kʋ akaa tɔɔkʋɣʋ na á ta pɩɩta tɔ. Yaa ɩsɩɩ ŋku pa yaa sɩ, Olifi tɔ kʋ hɛtʋ luluɣu tɔ.
Ɩsaɣaʋ tǝyaɣa ká pǝsɩ kaalʋlaɣa, ɩlɛna kɔkɔ náá nyaɣa muɣullu tǝcaɣalɛ.
Ɩsaɣatʋ kɛ ɩ hakɩ na ɩ́ lʋlɩ kʋlʋmtʋ ntɩ. Ɩ lotu taa kɛ́ mpi pɩɩ tʋsɩ-ɩ tɔ pǝ pɩɩkɩ.
Ḿpʋ́ɣʋ́ Soopu cɔwa sɩ:
Tam kɛ́ ma nɩɩkɩ tɔmnaa panɛwɛ. Mǝ tǝna ɩ́ kɛ́ laŋa hɛɛsǝlaa mpa pa kɔŋna wahala tɔɣɔ.
Pǝlee kɛ́ tɔm kpɛtɛ nyǝntʋ ntɩ tɩɩ sɩɩ tǝnaɣa? Pepe tɔɔ kɛ́ pááná sita nyá kʋcɔcɔtʋ taa?
Ye maa wɛnna ɩsɩɩ mɛ, ma pǝsǝɣɩ má yɔɣɔtɩ mpʋ tɔtɔɣɔ, halɩ pǝ́ tɛɛ mpʋ. Mǝ tɔm lapa-m pǝtɔɔtǝlɛ, na má kpɛɛtɩ nyʋɣʋ.
Halɩ maa kpaasa mǝ apalʋtʋ, na ma kʋyɔɣɔtʋtʋ na pǝ́ hɛɛsɩ mǝ laŋa.
Paa maa yɔɣɔtɩ yaa ma suma, ma wahalanaa kaa sɩɩ tǝnaɣa, yaa pá tɩɩ pasʋ.
Haɩ Ɩsɔ, tɔʋ, nɔɔnɔɔ n yɔka ma toma na ń kpiisi ma tǝyaɣa tǝna.
Ma cɔlɔ nyǝ́ma caalǝɣɩ-m kɛ́. Na wei ɩ yasǝɣɩ ma ɩsaɣatʋ tɔ, ɩ́ pǝsɩ ma aseeta tʋ na ɩ́ kʋlǝɣɩ ma tɔɔ, na ɩ́ kalǝɣǝna-m ma ɩsɛntaa.
Ma kolontu cɩɩlǝɣɩ-m ɩsɛ, na ɩ́ kpasǝɣɩ mpee, na ɩ́ tiiki ma tɔɔ na pááná, na ɩ́ cǝlǝɣɩ-m.
Yǝlaa haawa nɔɔsɩ tǝcaaa, na ma tɔɔ, na pá tʋʋkɩ-m na pá makɩ ma lǝkpaasɩ. Pa pɛɛla nɔɣɔ kɛ ma tɔɔ.
Ɩsɔ tʋ-m kʋtakɛɛsǝŋ kɛ́ na ɩ́ pɛtɩ-m asaɣaa niŋ taa.
Maa wɛ hɛɛsʋɣʋ taa kɛ́ na ń pǝsɩ ma laŋlɛ. N kpa ma lumaɣa kɛ́ na ń pɛlɩ-m, na ń kɛɛsǝɣǝna-m na ń tɔɔkɩ nyá nyǝmá.
Nyá nyǝmá anɩ a tama-m kotaɣa kɛ́ na á tʋlɩ ma lotu na pǝtɔɔtǝlɛ fɛɩ, halɩ ma kancǝlaɣa kpe atɛ.
A tiiki ma tɔɔ kɛ́ ɩsɩɩ yoolu na á tʋlǝɣɩ-m pɔɔŋ.
Ma suu fɔlǝtɔ takanaa mpa pa kɛ́ lǝyaɣa wontu tɔɣɔ, na má pilimiɣi atɛ.
Wula sɛɛsa ma ɩsɛ kɛ́ na á mʋlɩ, na atɛtǝlɛ sǝkpɛtʋɣʋ takɩ ma ɩsǝhutu tɔɔ.
Anɩ ma ta la mʋsʋŋ, pǝ́cɔ́ ma ta sǝlǝmǝna mǝnaafikitʋ.
Haɩ, tɛtʋ, taa pi-m. Yele na ma kakiisaɣa nɩɩkɩ tam.
Pǝ kpaɣaʋ nɔɔnɔɔ tɔ, ɩsɔtɔnʋɣʋ taa kɛ́ ma aseeta tʋ wɛɛ. Wei ɩ cɔɔkɩ-m tɔ hatoo ɩsɔtaa kɛ́ ɩ wɛɛ.
Ma taapalaa ná paakǝna-m kɛ́. Ama Ɩsɔ kɛ́ ma tekiɣina ɩsǝlʋm.
Ma caa sɩ nɔɣɔlʋ ɩ́ sɛɛna ma tɔɔ, na Ɩsɔ naakɩ ɩsɩɩ yʋlʋ lakʋɣʋ ɩ taapalʋ tɔ.
Mpi pǝ tɔɔ tɔ, pa kala ma weesuɣu pɩɩsɩ. Maa tǝŋ mpaaʋ ŋku na ma tɛɛ tɔ, kʋmǝlʋɣʋ fɛɩ.
Ḿpʋ́ɣʋ́ Soopu tasaa sɩ: Ma feesiŋ liki. Ma kʋyɛɛŋ tɛŋ na pǝlaaʋ taŋa-m.
Woŋlaa tama-m kɛ́ na pá tʋʋkɩ-m, na ma kpisiɣi tom kɛ ahoo.
Haɩ, Ɩsɔ sǝŋ nyá maɣamaɣa kɛ ma nɔɣɔ tɔɔ kɛ́ hʋʋlɛ taa. Ye pǝ taɣa nyá, ma fɛɩna nɔɣɔlʋ.
N kenta pa lǝmaɣasɛɛ tɔɔ kɛ́, n kaa yele sɩ pá kǝlɩ.
Pa wɛɛ kɛ́ ɩsɩɩ pa tukuɣu ɩtuule sɩ: Yʋlʋ yaa ɩ taapalaa na pá tala ɩ tɔɣɔnaɣa, na ɩ piya náá taŋ na sɩ niŋ wʋlɩ.
Maɣa yǝlaa yookina yontu, na pá tɔɔkɩ ma ɩsɛntaa kɛ́ ntaɣama.
Wahala wakǝla ma ɩsɛntaa, na má pǝsɩ ɩsɩɩ ɩlɛɛmʋɣʋ.
Kʋsiɣisim tǝŋlaa naakɩ ma wʋsasɩ, pa nɔɣɔ taa fɛɩ kete. Kʋpama kʋlǝɣɩ asaɣaa tɔɔ.
Tampana tǝŋlʋ ná kama nyʋɣʋ kɛ ɩ mpaaʋ taa kɛ́. Na wei ɩ fɛɩna kawalaɣa tɔ, ɩ toŋ sɔɔsǝɣɩ.
Ma taapalaa, ɩ́ kɔɔ mǝ tǝna. Maa naakɩ mǝ taa kɛ́ lǝmaɣasɛɛ tʋ.
Ma kʋyɛɛŋ tɛɛwa, na pǝ́ kpɛŋna tǝma nna a pǝlɛ ma tʋwa tɔ. Mpi ma nyɩɩlǝɣɩ sɔsɔm kɛ hatoo ma taa tɔ pǝ wakǝlaa.
Mpɛ pa yaakɩ ahoo kɛ ilim kɛ́, na sǝkpɛtʋɣʋ ɩ nyalaa ɩlɛ, pa tɔŋ sɩ pǝ caa nyaalʋɣʋ.
Atɛtǝlɛ kɛ ma taŋaa sɩ má sʋʋ má hǝntɩ tǝ sǝkpɛtʋɣʋ taa.
Pǝlaaʋ nyaɣalɛ ma caa, sonsompee mɛɣɛlɛ ma too na ma kɔɣɔ.
Ma fɛɩna tǝtɛɛllɛ tɔtɔ, na pǝ́ tɩɩ nii ɩsǝlɛ.
Maa kpɛŋna-tɛɣɛ na má tiina sǝtaa tɛ, na má hǝntǝna mʋsʋɣʋ taa.
Ḿpʋ́ɣʋ́ Suha tʋ Pilita tɔma sɩ:
Waatʋ wei kɛ́ ɩ́ ka su yɔɣɔtaɣa, na ɩ́ kpaɣa lǝmaɣasɛɛ. Ɩlɛna tǝ́ yɔɣɔtɩ tɔm kʋpantʋ.
Ɩ́ suma sɩ Soopu ɩ́ nyǝnɩ-tʋɣʋ heeŋ suwe? Pepe tɔɔ kɛ́ ɩ nyǝnǝɣɩ-tʋɣʋ kʋmɛlɛmǝŋ?
Soopu ɩsɩɩ n huɣutuɣu lotu kɛ mpʋ na pááná tɔ, n hʋʋ sɩ nyá tɔɔ kɛ́ pǝ lɔ tɛtʋ na kʋkpamǝŋ kpɛsɩ na ɩ́ laɣasɩ lona na?
Ɩsaɣaʋ tǝyaɣa taa kɔkɔ ka te kɛ́ na ka nyalǝmǝlɛ mʋkɩ.
<range>
Ɩsǝna ɩ ka tɔŋaɣana naani tɔ pɩɩ pasa. Ɩlɛna ɩ maɣamaɣa ɩ taa laɣatʋ náá yele na ɩ́ hoti.
Mpi tɔ, puluɣu taa kɛ́ ɩ nɔɔhɛɛ tiiwa, na ɩ́ tɔŋ kʋ kpalahuuŋ tɔɔ.
Katɔka ká kpa ɩ nɔntaalʋɣʋ na ka ŋmɩɩsɩ náá hɔkɔ-ɩ.
Puluɣu pima atɛɣɛ, na kʋnyǝpǝm kɛ ɩ mpaaʋ taa.
Sɔɣɔntʋ sɔsɔɔntʋ kpaa-ɩ na paa timpiɣi, na tǝ́ tǝŋǝɣɩ-ɩ nɔɔhǝlɛ nɔɔhǝlɛ.
Paa ɩ ka kɛ́ toŋ tʋ, nyɔɣɔsɩ ká lɩɩ-ɩ kɛ́ na ɩ́ sʋʋ kʋnyɔŋ taa.
Kʋtɔŋ ɩsaɣaʋ tɔɣɔ ɩ nantʋ kɛ pǝ kpaɣaʋ ɩ niŋ na ɩ nɔɔhɛɛ tǝna tɔ.
Pɩɩ lǝsɩ-ɩ na toŋ kɛ ɩ tɛ́ timpi ɩ caɣana naani tɔ, na pǝ́ pona-ɩ sǝtaa wulaʋ tɛ́.
Ɩ tǝyaɣa ta kɛ ɩ nyǝŋka tɔtɔ, yʋlʋ pǝsǝɣɩ na ɩ́ sʋʋ ka taa. Pa ŋmɩɩsa ka taa kɛ́ kɔkɔ mamacǝɣǝlasɩ.
Ɩlɛna ɩ́ pǝsɩ ɩsɩɩ tʋɣʋ sǝkʋɣʋ too kʋ lila na pǝ́ yoosina kʋ piliŋasɩ tɔ.
Ɩ hǝtɛ ká saalɩ tɛtʋ tǝna taa. Nɔɣɔlʋ kaa tɔɔsɩ ɩ tɔɔ.
Paa lǝsɩ-ɩ nyaalǝm taa na ɩ́ sʋʋ sǝkpɛtʋɣʋ taa, na pá tɩɩ lǝsɩ-ɩ tɛtʋ.
Ɩ kaa yele pǝyaɣa, yaa lʋlʋɣʋ tʋ, yaa pǝ́ kaasɩ nɔɣɔlʋ na ɩ ɩsɛ kɛ ɩ tǝcaɣalɛ.
Ilim tǝlɩɩlɛ, na pǝtǝtʋlɛ nyǝ́ma ká nɩɩ ɩ wakǝlʋɣʋ tɔm, na pǝ́ sʋsɩ-wɛɣɛ watʋ.
Ɩsǝna kʋtakɛɛsǝŋ tɛɛsɩ ká tɛɛsǝna tɔɣɔlɛ. Mpa pa ta nyɩ Ɩsɔ tɔ pa lonte ntɛ́.
Ḿpʋ́ɣʋ́ Soopu cɔwa sɩ:
Pǝlee kɛ́ ɩ́ ká hɛɛsɩ-m kʋnyɔŋ tʋɣʋ na mǝ́ kʋyɔɣɔtʋtʋ?
Tɔm naanʋwa kɛlɛ ɩ́ tɛma-m kʋtʋɣʋ, pǝ fɛɩ-mɛɣɛ fɛɛlɛ sɩ ɩ́ cɔɔsǝɣɩ-m mpʋ?
Ye tampana ma tɩɩ lapa ɩsaɣatʋ, ma nyʋɣʋ taa kɛ́ pǝ tɛŋ.
Ɩsɩɩ ɩ hɔŋ mǝ tɩ na kalampaanɩ na ɩ́ maɣasǝɣɩ sɩ ma kawalaɣa kʋnyɔŋ kɛ ma tɔkɩ tɔ,
ama ɩ́ nyɩ sɩ Ɩsɔ kpana-m ɩ puluɣu taa, na ɩ́ tʋɣʋ-m kʋnyɔŋ.
Ye ma wiiki sɩ pa lakɩ-m mʋsʋŋ, nɔɣɔlʋ ɩɩ cɔɔkɩ. Na má yaakɩ sɩ pá waasɩ-m, nɔɣɔlʋ ɩɩ sɛɛkǝna ma tɔɔ.
Ɩsɔ kaɣa ma mpaaʋ, maa pǝsǝɣɩ tɛɛʋ. Ɩ yela-m sǝkpɛtʋɣʋ taa, na ma hakǝɣɩ.
Ɩsɔ kʋwa ma hǝtɛ yaaʋ, na ɩ́ kɔɔlɩ ma teeli ntenuɣu.
Ɩsɔ wakǝla-m pǝ tǝna pǝ taa kɛ́, na ɩ́ kpɛsɩ ma tɛɛlʋɣʋ ɩsɩɩ tʋɣʋ, na má sɩ́.
Ɩsɔ pááná sɔsɔɔna huuna-m na ɩ́ nyǝnǝɣɩ-m ɩ kolontunaa taa lɛlʋ.
Ɩ yʋlʋkʋlaa kpeka kpɛnta nɔɣɔ na pá kɔɔ ma tɔɔ, na pá siki na pá cɔɔna-m.
Ɩsɔ hatǝlǝna-m ma tɛɛtʋnaa, na ma asǝmaa náá yaakɩ na pá yeki-m.
Ma cɔlɔ nyǝ́ma na ma lʋlǝtanaa ná sɔɔ ma tɔɔ.
Ma tǝyaɣa taa mʋʋlaa na ma tǝmlɛ nyǝ́ma ná yʋɣʋ-m na pá nyǝnǝɣɩ-m kpaɩ tʋ.
Paa ma yaa ma tǝmlɛ tʋ na má wiina-ɩ, ɩɩ cɔɔkɩ-m.
Ma lɩɩ sɔŋ kɛ ma alʋ maɣamaɣa kɛ́. Ma pǝyalaa ná nyǝɣǝsa-m.
Pǝ kpɛŋna piya na ye ma kʋlǝɣɩ ɩlɛ sɩ woŋiɣi-m.
Ma taapalaa kʋpama mpa maa sɔɔlaa tɔ, pa lɩɩ-m luɣu na pá kʋlǝɣɩ ma tɔɔ.
Ma lɩɩna pǝcɛmtɛɣɛ. Ma tɛma taasɩ tǝkɔŋɔkɔŋɔ.
Ma taapalaa mɛ, haɩ, ɩ́ nyǝnɩ ma pǝtɔɔtǝlɛ. Ɩsɔ tʋna ma tɔɔ kɛ́ niŋ.
Pepe tɔɔ kɛ́ ɩ́ tʋɣʋ-m kʋnyɔŋ ɩsɩɩ Ɩsɔ? Ɩsǝna ɩ́ tʋ-m wahala tɔ, pǝ ta nɩɩ-mɛɣɛlɛ?
Haɩ, ye ɩsɩɩ paa ŋmaawa ma kʋyɔɣɔtʋtʋ tǝnɛɣɛ takǝlaɣa taa.
Ɩsɩɩ paa ŋmaa-tɩ na nyǝmlɛ kɛ kʋkpamʋɣʋ tɔɔ, na pá piisi, na tǝ́ wɛɛ tam tɔɔ, tǝ taa hɩɩsɩ.
Ma nyǝmá teu sɩ ma tɔɔ sɛɛnlʋ wɛna ɩ weesuɣu. Ɩnɩ ɩ ká yɔɣɔtǝna na pǝ́ sɩɩ tǝnaɣa kɛ atɛ cǝnɛ.
Paa pǝ kɔɔla ma nantʋ na pǝ́ yele mʋwa tike, maa ná Ɩsɔ na ma ɩsǝlɛ kɛ́, ɩ kaa wɛɛ-m mʋʋlʋ. Mpi ma sɔɔlaa tɔɣɔlɛ, halɩ pɩɩ lakɩ-m lɔŋ.
<range>
Ɩ́ ká pɔɔsɩ mǝ tɩ sɩ ɩsǝnaɣa ɩ́ ká kʋlɩ ma tɔɔ, na ɩ́ hiki tǝwaanlɛ na ɩ́ hʋʋna-m?
Ɩ́ la laakalɩ, na pǝ taa kɔɔ na laɣatɛ tala mǝ maɣamaɣa. Mpi tɔ, mǝ kawalaɣa mʋna sǝm kɛ́. Ɩ́ nyɩ sɩ hʋʋlɛ taŋa-mɛ.
Ḿpʋ́ɣʋ́ Naama tʋ Sofaa tɔma Soopu sɩ:
Nyá tɔm wakǝla ma laŋlɛ, ɩlɛna pɩɩ lakɩ-m lɔŋ sɩ má cɔ.
Ma nɩɩwa ɩsǝna n kalǝna-m na ń tʋʋ-m tɔ. Ɩlɛ ma nyǝmá kʋcɔcɔtʋ kɛ ma lǝmaɣasɛɛ taa.
Ma nyǝmá teu sɩ pǝ kpaɣaʋ hatoo kʋyaŋku Ɩsɔ sɩɩ yʋlʋ kɛ atɛ tɔ,
asaɣaa akaɩtʋ ɩɩ leeliɣi. Pǝyele pa aŋmaala ná wɛ tǝnyɔsɩ kɛ́.
Paa ɩsaɣaʋ nyʋɣʋ ká kʋlɩ ɩsǝna, na kʋ tokiɣina ɩsɔŋmʋntʋ.
Ɩ tɛɛsǝɣǝna kɛ́ ɩsɩɩ ɩ maɣamaɣa ɩ pʋntʋ. Ɩlɛna mpa pa naakaɣa-ɩ tɔ pá pɔɔsǝɣɩ sɩ: Ɩ tɛmna-we?
Ɩsaɣaʋ saalǝɣɩ yem kɛ́ ɩsɩɩ toosee. Pa kaa tasa-ɩ naʋ.
Mpa pa naakaɣa-ɩ tɔ, pa kaa tasa-ɩ naʋ. Pǝyele ɩ kaa wɛɛ ɩ lonte taa.
Ɩsaɣaʋ ká mǝŋna wɛnaʋ ŋku ɩ ka hikina mʋsʋŋ tɔɣɔ kʋ nyǝ́ma. Na kʋnyɔntʋnaa náá watɩ ɩ piya.
Ɩ ka wɛna ɩfepile kɛ́ na alaafǝya. Ama ɩ ká kpɛnna pǝ tǝnaɣa mpʋ na ɩ́ sʋʋna pʋ́ʋ́ɣʋ́.
Ɩsaɣatʋ ka wɛ-ɩ leleŋ kɛ́ tǝkʋlʋŋkʋlʋ. Ɩlɛna ɩ́ ŋmɛsɩ-tǝɣɩ ɩ nsǝmlɛ tɛɛ.
Na ɩ́ kisi tǝ lɔʋ na ɩ́ ŋmɛsɩ-tǝɣɩ teu, na tǝ́ wɛ ɩ tantahaaʋ taa.
Ama ɩ tɔɣɔnaɣa ŋkɛ ka leleŋ ká pǝsɩ paasǝlɛ sɔtʋ kɛ ɩ lotu taa.
Ɩ ka lipa lɛlaa wɛnaʋ ŋku tɔ, Ɩsɔ ká caalɩ-ɩ na ɩ́ tɔ-kʋ na ɩ nɔɣɔ.
Mpi ɩ mʋʋkaɣa tɔ pǝ kɛ́ paasǝlɛ sɔtʋ kɛ́, na ntɩ tɩɩ kʋna-ɩ.
Ɩsaɣaʋ kaa tasa naʋ kɛ naalǝm na tɩɩŋ nim mpi pǝ kpeŋ ɩsɩɩ pusi na lɔɔŋ tɔ.
Wɛnaʋ ŋku ɩ taataa na ɩ́ konti haŋaɣa na ɩ́ hiki tɔ, ɩ kaa tɔɣɔ-kʋ, ɩ ká mǝŋna-kʋɣʋ.
Mpi tɔ, ɩ muɣula acamaa na ɩ́ lɔ-wɛ. Ɩ́ lɛɛka pa kutuluŋ, ɩ ta ŋma-wɛɣɛ paa kʋlʋmʋɣʋ.
Ɩ wɛnaʋ luluɣu ka wɛ sɔɣɔntʋ. Ɩ kaa pǝsɩ na ɩ́ kpa pǝ taa pʋlʋ.
Ɩsaɣaʋ liki pǝ tǝnaɣa pʋlʋpʋ ɩɩ fitiɣi. Ama ɩ laŋhʋlʋmlɛ kaa leelina.
Haɣanaɣa anaam taa kɛ́ laŋwakǝllɛ ká tii ɩ tɔɔ, pǝ tǝna pɩɩ tʋ-ɩ wahala kɛ́.
Waatʋ wei ɩnɩ ɩ ká liki mpʋ tɔɣɔ Tacaa ká tisi ɩ tɔɔ kɛ́ ɩ pááná kɔkɔ, ɩsɩɩ tɛʋ tɔmpɛɛ, na á yaɣa-ɩ ɩsɩɩ nyǝmá.
Ye ɩ fita nyǝɣǝlʋɣʋ maɣamaɣa yoou wontu, nyǝɣǝlʋɣʋ kʋsɛɛmʋɣʋ tɔɔʋ kɛ paa tɔna-ɩ na pá yaɣa-ɩ.
Ɩ kpɛsa kɔkɔ nyǝmlɛ nte tǝ tʋla ɩ tɔnʋɣʋ na ɩ hɔɔlɛ tɔ. Ɩlɛna sǝm tii ɩ tɔɔ kɛ́ kpakpaa.
Sǝkpɛtʋɣʋ kɛ ɩ tɛŋna, na kɔkɔ ŋka nɔɣɔlʋ ta lu tɔ ká nyaɣa ɩ maɣamaɣa. Ɩlɛna ká kpɛŋna mpi pǝ kaasa ɩ tɛ tɔ.
Ɩsɔtɔnʋɣʋ ɩ́ kɛɛlɩ yʋlʋ ɩnɩ ɩ ɩsaɣatʋ tɔɔ, na tɛtʋ náá kʋlɩ ɩ tɔɔ.
Ɩsɔ pááná ká kuu ɩ tǝyaɣa wɛnaʋ tǝnaɣa, a kʋyakʋ wule kɛ́ ɩsɩɩ lʋm.
Ɩsǝna Ɩsɔ sɩɩwa ɩsaɣalataa sɩ paa tɛɛsǝna tɔɣɔlɛ.
Ḿpʋ́ɣʋ́ Soopu cɔwa sɩ:
Ɩ́ ke ŋkpaŋŋ kɛ teu na ɩ́ nɩɩ ma tɔm. Pǝlɛ pǝ hɛɛsǝɣǝna ma laŋlɛ.
Ma kpa mǝ yule, ɩ́ yele na ma yɔɣɔtɩ. Ye ma tɛma ɩlɛ mǝ pǝsǝɣɩ na ɩ́ woŋi-m.
Anɩ pǝ taɣa yʋlʋ kɛ ma wiikina. Ɩlɛ pepe tɔɔ kɛ́ ma suulu kaa tɛ?
Ɩ́ nyǝnɩ ma tɔm taa, pɩɩ la-mɛɣɛ ha, na ɩ́ kpa nɔɔsɩ.
Ye ma maɣamaɣa ma hʋʋ mpi pǝ makǝna-m tɔ pǝ tɔm, ma laŋlɛ wakǝlǝɣɩ kɛ́ na má seliɣi.
Pepe tɔɔ kɛ́ Ɩsɔ yeki na asaɣaa wɛna weesuɣu na toŋ, halǝna pá kpatǝlǝɣɩ?
Pa lʋlʋɣʋ nyǝ́ma sʋʋkɩ toŋ kɛ pa kiŋ na pa saalǝnaa pɩɩkɩ na pá naakɩ.
Pǝ caɣana-wɛɣɛ pa tɛɛsɩ taa kɛ́. Pa ta nyɩ sɔɣɔntʋ tɔm. Pǝyele Ɩsɔ ɩɩ makɩ-wɛɣɛ kpátʋ́ɣʋ́.
Pa naaŋ wɛna alaafǝya kɛ́, na ɩ́ kpaakɩ teu na ɩ́ lʋlǝɣɩ ɩɩ hɔlǝsǝɣɩ.
Pa yeki pa piya kɛ́ na sɩ kpakǝɣɩ asewa ɩsɩɩ heeŋ, na sɩ ŋmaalǝɣǝna laŋhʋlʋmlɛ.
Pa yooki yontu na akilimanaa, na saŋkʋnaa, na hǝsɩ, na pá nɩɩkɩ leleŋ.
Pa yɔɔlǝɣɩ atɛ cǝnɛɣɛ mpʋ, ɩlɛna pá tii atɛtǝlɛ taa na hɛɛsʋɣʋ.
Pǝ́cɔ́ pa tɔŋaɣa Ɩsɔ kɛ́ sɩ ɩ́ tɛɛ ɩ́ kaasɩ-wɛ. Mpɛ pa paa fɛɩna ɩ luɣu nyǝntʋ kɛ nyǝm.
Halǝna pá tɔŋ sɩ: Aweɣe Toma tǝna tʋ, na táá lakɩ-ɩ tǝmlɛ? Ye tǝ yaa-ɩ, pǝ waasɩ-tʋɣʋ we?
Pǝ taɣa mpɛ pa tǝnna pa tɩ caɣanaʋ tɔm. Asaɣaa lǝmaɣasɛɛ ɩɩ kpǝtǝɣǝna Ɩsɔ.
Anɩ sǝm ɩɩ tutiɣi-wɛɣɛ tam tam. Pǝyele wahala ɩɩ wakǝlǝɣɩ-wɛ. Pǝ́cɔ́ Ɩsɔ ɩɩ mʋɣɩ-wɛ na pááná.
Yǝlaa kooliɣina-wɛɣɛ ɩsaɣatʋ sɩ heelim ɩ́ kpaɣa-wɛ ɩsɩɩ nyɩɩtʋ yaa mʋsʋɣʋ kpɛtɛ.
Ɩsɔ ɩɩ fɛlǝɣɩ ɩsaɣaʋ pǝyaɣa kɛ ka caa ɩsaɣatʋ. Pǝ taɣa pǝyaɣa ŋkpaŋʋɣʋ kɛ Ɩsɔ ká hɔ na cɛcɛ nɩɩ pǝ taa.
Pǝ wɛɛ kɛ́ sɩ Toma tǝna tʋ ɩ́ mʋ asaɣaa mpɛ na pááná na pá ná pa wakǝlʋɣʋ.
Ye pa weesiŋ tɛma cǝnɛ, pa piya tɔm ɩɩ tasǝɣɩ-wɛɣɛ naʋ tɔtɔ.
Pa kaa nɔkɩ tǝlɛɣɛ Ɩsɔ kɛ hʋlʋɣʋ. Mpi tɔ, ɩnɩ ɩ hʋʋkǝnna ɩsɔtaa tillaa maɣamaɣa.
Nɔɣɔlʋ ɩlɛ, pǝ caɣana-ɩ kɛ́ na ɩ́ tɔkɩ teu, ɩ fɛɩna nǝɣǝsɛɛ, ɩɩ kpatǝlǝɣɩ lɔŋ, na ɩ wɛna tɔnʋɣʋ, halǝna ɩ kantǝkaɣa kʋyakʋ.
<range>
Ama nɔɣɔlʋ ná sǝkǝna ɩ nɔɣɔ na ka nyaŋ, ɩ ta yɔɔlǝna kʋpantʋ natǝlɩ.
Pa tǝnaɣa mpʋ mʋsʋɣʋ taa kɛ́ paa hǝntɩ na sonsompee waasɩ pa tɔɔ.
Ama, ma nyǝmá mǝ taa laɣatʋ, na hʋwɛɛ nna ɩ́ hʋʋkɩ ma tɔɔ tɔ.
Ɩ́ pɔɔsǝɣɩ sɩ toŋtʋnaa na asaɣaa mpɛ pa tɛɛsɩ wɛ le?
Ɩlɛ ɩ́ tá pɔɔsɩ mpatɔntaa na ɩ́ cɛkǝna mpi pa nawa na pá yɔɣɔtɩ tɔ?
Pǝ kentiɣi ɩsaɣaʋ tɔɔ kɛ́ asaala kʋyakʋ kɛ́, na pǝ́ cɔlɔ-ɩ na Ɩsɔ pááná.
Awe ká pɔɔsǝna-m tɔntɛ nte ma tɔŋ tɔ tǝ tɔɔ? Na ɩ́ lɛɛtɩ-m ma ɩsaɣatʋ?
Paa pona-ɩ tǝpinte kɛ́, na pá feŋiɣi ɩ pǝlaaʋ tɔɔ.
Yǝlaa tǝna tʋɣʋna caŋa na pá tǝŋǝɣɩ ɩ waalɩ, na pá kooliɣi-ɩ sɩ: Tɛtʋ ɩ́ la-ŋ kaafala.
Mɛ ɩlɛ, tɔm kpaɩ nyǝntʋ kɛ ɩ́ hɛɛsǝɣǝna ma laŋlɛ. Mǝ kʋcɔcɔtʋ tǝna kɛ́ kʋtʋsʋtʋ kɛ́.
Ḿpʋ́ɣʋ́ Temaŋ tʋ Ɩlifasɩ cɔwa Soopu sɩ:
Ɩsɔ ɩɩ tɛɛlǝɣɩ yʋlʋ sɩ ɩ́ waasɩ-ɩ. Ama ye yʋlʋ wɛna nyʋɣʋ taa maɣasǝm, ɩ tǝɣɩ ɩ wɛɛkɩ teu.
Na yʋlʋ ɩ́ siɣisaa yaa ɩ tewa tǝkpataa, weɣe pǝ waasǝɣɩ Toma tǝna tʋ?
Pǝ taɣa nyá ɩsɔsɛɛlɛ teu tɔɔ kɛ́ ɩ hɔŋ nyá ŋkpaŋʋɣʋ na ɩ́ hʋʋkǝna-ŋ.
Nyá kawalaɣa katatǝlaɣa na nyá ɩsaɣatʋ tam nyǝntʋ tɔɔ kɛ́ Ɩsɔ hɔŋ nyá ŋkpaŋŋ.
Mpi tɔ, n mʋkaɣa nyá tɛɛtʋnaa wontu kɛ tɔlʋma kɛ mʋsʋŋ, na pǝ́ yeki-wɛɣɛ kpɛtɛ.
N pɛma lʋm na tɔɣɔnaɣa kɛ wei lʋkɔtʋ na nyɔɣɔsɩ ka pɩɩwa tɔ.
Yʋlʋ toŋ tʋ na kalampaanɩ tʋ ka tǝnna tɛtʋ, na ɩ́ caɣa tǝ taa.
N tɔɣɔna leelu kɛ niŋ kakpasɩ, n pɛla sulaʋ niŋ.
Pǝ tɔɔ kɛ́ katɔsɩ tama-ŋ na sɔɣɔntʋ anaam náá tuti-ŋ.
Sǝkpɛtʋɣʋ nyala nyá tɔɔ, nn naana tiili, lʋm sɔsɔɔm lipa-ŋ.
Ɩsɔ wɛ hatoo ɩsɔtaa kɛ́ na ɩ́ tɛɛ ɩsɔtʋlʋŋasɩ tɔɔ, na ɩ́ nyǝnǝɣǝna sɩ nyɔɔŋ taa.
Ɩlɛna nyaa maɣasǝɣɩ sɩ Ɩsɔ tá nyɩ pʋlʋ. Ɩ kaa pǝsɩ na ɩ́ tɛɛ ɩsɔŋmʋntʋ tɔɔ na ɩ́ hʋʋna-tʋɣʋ atɛ.
Ɩsɔ tɔŋ ɩsɔtɔnʋɣʋ ntompee tɔɔ, na ŋmʋntʋ taka ɩ tɔɔ, ɩɩ naana tiili.
N caa sɩ ń tǝŋ asaɣaa mpaaʋ kʋpǝnʋɣʋ kɛ?
Pǝ tɛma-wɛɣɛ kpiisuɣu kɛ́, na pǝ waatʋ ta tata, ɩsɩɩ lʋm kuukuɣu koluŋa tɔ.
Halǝna yǝlaa mpɛ pá tɔŋ Ɩsɔ Toma tǝna tʋ sɩ: Yele-tʋ tǝpamm. Weɣe n pǝsǝɣɩ na ń la-tʋ?
Pǝyele ɩnɩ ɩ ka haɣasǝna pa tɛɛsɩ nyǝ́ma kɛ toŋ. Ɩsɔ ɩ́ pona asaɣaa lǝmaɣasɛɛ anǝɣɩ pooluŋ.
Yǝlaa kʋpama na mpa pa fɛɩ tɔm tɔ, paa ná pa wakǝlʋɣʋ na pá woŋ-wɛ.
Pǝ wakǝla pa kolontunaa na kɔkɔ nyaɣa pa wɛnaʋ.
Tɔʋ, nyá na Ɩsɔ ɩ́ ciiki na pǝ́ hɛtɩ-ŋ. Waatʋ ɩnǝɣɩ n ká nɩɩ leleŋ.
Mʋ ma kʋsɛɣɛsǝtʋ na ń tɔkɩ ma tɔm kɛ nyá lotu taa.
Lǝsɩ mpi pǝ ta siɣisi tɔɣɔ nyá tɛ, na ń mǝlɩ Toma tǝna tʋ tɛɛ na ɩ́ taɣanɩ-ŋ.
Lɔ nyá wʋla kʋpampaŋ kɛ atɛɣɛ lɔɔʋ pɛɛ hɛkʋ taa.
Ɩlɛna Toma tǝna tʋ pǝsɩ nyá wʋla, na nyá liɣitee hɔwa.
Waatʋ ɩnǝɣɩ ɩ ká pǝsɩ nyá leleŋ kʋpaŋ tǝlɩɩlɛ na ń tɛkǝɣɩ-ɩ niŋ.
N ká sǝlǝmǝɣɩ-ɩ na ɩ́ nɩɩkɩ, na ń yoosiɣi nti n ka yɔɣɔtaa na ń sɩɩ tɔ.
Paa ntiɣi n sɩɩwa, n waakɩ kɛ́, na nyá mpaaʋ hʋlʋmɩ.
Mpi tɔ, Ɩsɔ tisiɣi kalampaanɩ nyǝ́ma kɛ́. Ɩlɛna ɩ́ waasǝɣɩ wei ɩ pasǝɣɩ ɩ tɩ tɔ.
Ɩsɔ ká waasɩ wei ɩ ta kɛ ɩsaɣaʋ tɔɣɔ ɩ tǝnaŋŋ wɛɛtʋ tɔɔ. Paa tasǝkǝlɛ tʋ ɩ waasǝɣɩ-ɩ kɛ́. Sɩ ɩ́ tɔ tǝnaŋŋ taa, ɩlɛna pǝ́ ya ɩ nyʋɣʋ.
Ḿpʋ́ɣʋ́ Soopu cɔwa sɩ:
Nɔɔnɔɔ tɔ, ma wula pǝsa pááná kɛ́. Ɩlɛna ma wahala náá tǝkǝɣɩ ma feesiŋ.
Haɩ, ye maa nyǝmá Ɩsɔ tɛ, maa pola ɩ tǝcaɣalɛ kɛ́.
Maa hʋla-ɩ ma tampana. Mpi tɔ, tɔmnaa su ma nɔɣɔ taa kɛ́.
Halɩ maa nyǝmá nti ɩ cɔɔkaɣa-m tɔ na ma cɛkǝna nti ɩ heelaɣa-m tɔ.
Ɩlɛ ɩ ká kaasɩ ɩ taa toma sɩ ɩ kʋlǝɣɩ ma tɔɔ? Aaɩ, ɩ ká ke ŋkpaŋʋɣʋ kɛ́ na ɩ́ nɩɩ ma kʋyɔɣɔtʋtʋ.
Ɩlɛ ɩ ká ná sɩ ɩ kolontu ɩnɩ ɩ tǝŋǝɣɩ tampana, ɩlɛna ɩ́ ná sɩ ɩ tɔm hʋʋlʋ ka cɛ-m tam tɔɔ.
Paa ma pola ilim tǝlɩɩlɛ, ɩ fɛɩ, yaa ma mǝŋna pǝ tǝtʋlɛ maa keesiɣi-ɩ.
Paa ma pɛɛkǝna ilim ntɔɣɔŋ tɔɔ, maa naakɩ-ɩ. Yaa ma kɛɛna pǝ mpǝtǝŋ tɔɔ, ɩ fɛɩ loosuɣu.
Pǝyele ɩ nyǝmá mpaaʋ ŋku ma kpaɣaa tɔ. Paa ɩ maɣasa-m ma lɩɩ kɛ́ tǝsoolii, ɩsɩɩ wʋla kʋpaŋ.
Ɩ nɔntaalǝŋ taa kɛ́ ma tʋkaɣa ma nyǝŋ. Ma tǝŋa ɩ mpaaʋ kɛ ḿpʋ́ɣʋ́ ma ta hɛlɩ.
Ma ta lɔ ɩ nɔɣɔ taa kʋsǝsɩɩtʋ. Ma pɛta ma tǝɣɩ ɩ luɣu nyǝntʋ taa kɛ́.
Ama ye ɩ tʋ ntiɣi ɩ taa, ɩɩ yeki-tɩ. Nti ɩ sɔɔlaa tɔ ntǝɣɩ ɩ lakɩ.
Nti ɩ ka sɩɩwa ma tɔɔ tɔɣɔ ɩ lakɩ-m, Ɩ ká sɩɩ lɛntǝnaa kɛ mpʋ tɔtɔ.
Pǝ tɔɔ kɛ́ ma apalʋtʋ leki Ɩsɔ kiŋ. Ye ma kpaɣa hʋwɛɛ ɩlɛ sɔɣɔntʋ kpaakɩ-m.
Ɩsɔ Toma tǝna tʋ yɔkǝna ma apalʋtʋ na ɩ́ tʋ-m sɔɣɔntʋ sɔsɔɔntʋ.
Mpi tɔ, pǝ taɣa sǝkpɛtʋɣʋ ŋku kʋ waasa ma tɔɔ tɔ, ŋkʋ kʋ wakǝlǝna-m.
Ḿpʋ́ɣʋ́ Soopu tasaa sɩ: Pepe tɔɔ kɛ́ Ɩsɔ Toma tǝna tʋ ta sɩɩ kʋyakʋ ŋku ɩ nyǝntaa ká na-ɩ na ɩ́ hʋʋkǝna tɔ?
Pǝyele yǝlaa tuusiɣi pa tɛtʋ toosi, na lɛlaa náá tiikiɣi kalǝkǝŋ kʋŋmɩɩlǝŋ.
Pa lɛɛkǝɣɩ sulaʋ kɛ ɩ kpaŋaɣa, na pá kpaɣa leelu naʋ kɛ tɔlʋma.
Ɩlɛna pá suliɣi kʋnyɔntʋnaa kɛ mpaaʋ taa, na pá yɔkǝɣɩ-wɛ na pá tusiɣi. Na pá caalǝɣɩ-wɛ sɩ pá ŋmɛlǝɣɩ.
Pa pǝsa ɩsɩɩ taalɛ kpaŋasɩ kɛ nyɩɩtʋ taa kɛ́. Tanaŋ ahula kɛ pa lɩɩkɩ na pá puki pa piya tɔɣɔnaɣa pɛɛkʋɣʋ kɛ wʋlaɣa tɛtʋ nti tǝ taa fɛɩ caɣaʋ tɔ.
Tɛtɛlatʋ taalɛ taa kɛ́ pa kʋŋ. Ɩlɛna pá kunti ɩsaɣaʋ tɩɩŋ wei pa yaa sɩ lɛsɛŋnaa tɔ.
Pa hǝntǝɣɩ ahoo kɛ kpɛtɛ kɛ́, kʋtakǝm fɛɩ. Pa fɛɩna saɣatanaa kɛ saa wei watʋ kpaakɩ tɔ.
Tɛʋ nɩɩkɩ-wɛɣɛ pulasɩ taa kɛ́. Tǝsʋʋlɛ fɛɩ. Ɩlɛna pá cɔɔsǝɣǝna kʋkpamǝŋ.
Pa kɔɔlǝɣɩ sulaʋ kɛ hǝla tɔɔ, na pá lɛɛkɩ-ɩ na toŋ. Ɩlɛna pá kpakǝɣɩ kʋnyɔntʋnaa tokonaa kɛ tɔlʋma.
Pǝ waalɩ ɩlɛna pá tʋ-wɛɣɛ tɔntɛ kɛ kpɛtɛ, wontu fɛɩ. Na pá sʋkǝɣɩ-wɛɣɛ tɔɣɔnaɣa kɛ nyɔɣɔsɩ.
Pa mʋlǝɣɩ tʋɣʋ ŋku pa yaa sɩ Olifi tɔ kʋ pee nim, na pá nyaasǝɣɩ tʋɣʋ ŋku pa yaa sɩ lɛsɛŋ tɔ kʋ pee lʋm na lʋkɔtʋ.
Acalɛɛ taa yǝlaa mpa pǝ kʋwa na mpa pa caakɩ sǝpʋ tɔ, pa mɔlǝɣɩ na pá makɩ kapusi na pá pɛɛkǝɣɩ sɩ pá waasɩ-wɛ. Ama Tacaa naa paasǝɣǝna acaalǝtʋ ntɩ.
Lɛmpa ná kɛ́ mpa paa caakɩ nyaalǝm tɔ. Anɩ pa ta nyɩ Ɩsɔ mpaaŋ, pǝ́cɔ́ paa tɩɩ tǝŋǝɣɩ-ɩ.
Tefemle kɛ yʋlʋkʋlʋ kʋlǝɣɩ na ɩ́ kʋ́ wahala tʋ na kʋnyɔntʋ, na ahoo yu, ɩlɛna ɩ́ tɛɛ ŋmɩɩlǝm.
Apalʋ wasaŋkalɩ feŋiɣi sǝkpɛtʋɣʋ taa kɛ́, na ɩ́ takǝɣɩ ɩ ɩsɛntɔɔ kɛ́ pǝcɛkǝlɛ na ɩ́ tɔŋ sɩ: Nɔɣɔlʋ kaa na-m.
Ahoo kɛ ŋmɩɩlʋ yɔkǝɣɩ kutuluɣu na ɩ́ ŋmɩɩlɩ. Ilim taa, ɩlɛna ɩ́ tǝkɩ ɩ tǝɣɩ ɩ tɛ. Ɩ ta nyɩ ɩsǝna nyaalǝm wɛɛ tɔ.
Paa tanaŋ ŋku kʋ kɛ́ mpɛɣɛ sǝm sǝkpɛtʋɣʋ kɛ́. Mpi tɔ, pa nɩɩkɩ pǝ sɔɣɔntʋ sɔsɔɔntʋ.
Ɩsaɣaʋ wɛɛ kɛ́ ɩsɩɩ lʋm tɛɛkʋɣʋna kaawʋlaɣa tɔ. Ɩ tǝcaɣalɛ kɛ́ mpusi nyǝntɛ kɛ tɛtʋ taa kɛ́, ɩ kaa tasa tɩɩŋ wei pa yaa sɩ lɛsɛŋnaa tɔ ɩ taalɛ mpaaʋ kɛ́ tǝŋʋɣʋ.
Teitei ɩsɩɩ wʋlaɣa na haŋaɣa nyɔɔkʋɣʋ tɛʋ tɔmpɛɛ lʋm tɔ. Ḿpʋ́ɣʋ́ atɛtǝlɛ tɛɛkǝna ɩsaɣaʋ.
Ɩ too kʋlʋlʋ ká sɔɔ ɩ tɔɔ. Pa kaa ŋmaa ɩ hǝtɛ kɛ tiili. Ɩlɛ pǝ pɛla ɩsaɣaʋ ntɛ́ ɩsɩɩ tʋɣʋ.
Mpi tɔ, ɩ tʋɣɩ wahala kɛ kaalʋlaɣa kɛ́, na ɩ́ kisiɣi kʋpantʋ lapʋ kɛ leelu.
Aaɩ, Ɩsɔ toŋ tɔɔ, ɩ yeki kɛ́ na mʋsʋŋtʋnaa weesiŋ taɣalǝɣɩ. Pa taɣanǝɣɩ pa nɔɔhɛɛ tɔɔ kɛ́ sǝŋʋɣʋ, pǝyele pa taa tɛɛlǝɣɩ weesuɣu.
Ɩsɔ yeki na pá caɣana pa tɩ. Ama ɩ feŋiɣi pa tɔntɛ taa.
Laasaɣa tɔɔ kɛ́ yǝlaa mpɛ pa sǝŋǝɣɩ, ɩlɛna pǝ́ saalɩ. Na pá kpili nyɔɔŋ, ɩsɩɩ tʋɣʋ hɛtʋɣʋ wʋlʋɣʋ tɔ. Na pá lontili, ɩsɩɩ pa sɛtʋɣʋ lɔɔlʋɣʋ tɔ.
Awe ka kpɛɛsǝna-m sɩ pǝ taɣa mpʋ? Awe ká pǝsɩ ma tɔm kɛ kpɛtɛ?
Ḿpʋ́ɣʋ́ Suha tʋ Pilita cɔwa Soopu sɩ:
Ɩsɔ kɛlɛ toŋ sɔsɔɔŋ sɔɣɔntʋ nyǝŋ tʋ. Ɩ haakɩ hɛɛsʋɣʋ na toma kɛ́ hatoo ɩsɔtaa.
Awe pǝsǝɣɩ na ɩ́ kala ɩ samaa? Yaa awe ɩɩ naakǝna ɩ nyaalǝm?
Yʋlʋ kaa pǝsɩ na ɩ́ siɣisi yaa ɩ́ wɛɛ Ɩsɔ tǝnaŋŋ.
Paa ɩsɔtʋ maɣamaɣa, yaa ɩsɔtʋlʋŋasɩ, sɩ fɛɩ Ɩsɔ tǝnaŋŋ.
Kacaŋfana yʋlʋ pǝyaɣa ŋka ká wɛ ɩsɩɩ atantaaliya tɔ?
Mpʋɣʋlɛ Soopu cɔwa sɩ:
Pʋwɛ! Ama n nyǝmá ɩcam sǝnaʋ, n nyǝmá wei ɩ fɛɩna toma tɔ ɩ tem.
Ama n nyǝmá lǝmaɣasɛɛ fɛɩ tʋ kɛ laɣatʋ tasʋɣʋ, na ń hʋlǝɣɩ nyǝm sɔsɔɔm.
Aweɣe n yɔɣɔtǝɣɩ tɔmnaa mpɛ? Na awe tɩɩ tʋna-tǝɣɩ nyá taa?
Sǝtaa seliɣi pa tǝcaɣalɛ taa kɛ́ hatoo lʋm tɛɛ.
Mpi tɔ, Ɩsɔ naakɩ atɛtǝlɛ taa kɛ́ tǝcɛɩcɛɩ. Pǝyele pǝ kɛɛla pʋ́ʋ́ɣʋ́ sɔsɔɔʋ ŋkʋ kʋ tɔɔ kɛ́, pʋlʋ tá kenti-ɩ.
Ɩnɩ ɩ pɔna ɩsɔtɔnʋɣʋ kɛ yem taa, na ɩ́ susi antulinya kɛ kpɛtɛ taa.
Ɩnɩ ɩ haɣasǝna tɛʋ lʋm kɛ ɩsɔŋmʋntʋ taa na tǝ́ lá yuŋ, pǝ́cɔ́ tǝ kaa ya.
Ɩnɩ ɩ takǝɣǝna ɩ kumte tɔɔ kɛ́ ɩsɔŋmʋntʋ ɩsɩɩ saalaɣa.
Ɩ pɩɩ ŋmaalaɣa kɛ teŋku tɔɔ, na ɩ́ cɔɔ na ɩ́ ta. Halǝna pǝ́ sɩɩna sǝkpɛtʋɣʋ na nyaalǝm pǝ tǝnaɣa.
Ye Ɩsɔ holaa, sɔɣɔntʋ kpaakɩ ɩsɔtɔnʋɣʋ akelenaa kɛ́ na pá seliɣi.
Ɩ toŋ kɛ ɩ selisiɣina teŋku. Ɩlɛna ɩ́ wakǝlɩ ɩsǝcaʋ na ɩ laɣatʋ.
Ɩ feesiŋ kɛɛla ɩsɔtɔnʋɣʋ tɔɔ. Ɩlɛna ɩ niŋ náá tʋlɩ tʋm sɔsɔ wei ɩ seekaɣa tɔ.
Pǝ tǝnaɣa mpʋ ɩ tǝma nyalǝmlɛ ntɛ́, na tǝ́ nɩɩkɩ a taŋ kɛ pǝcɔ pǝcɔ. Ɩlɛ awe ká pǝsɩ ɩ toŋ kɔkɔtɛ sɔsɔɔlɛ kɛ nɩɩʋ?
Mpʋɣʋlɛ Soopu kpaɣa ɩ kʋnyɔwiina sɩ:
Ma tuukina weesuɣu tʋ Ɩsɔ Toma tǝna tʋ. Wei ɩ pɛŋɩ-m tampana, na ɩ́ wakǝlǝɣɩ ma laŋlɛ tɔ.
Ye ma weesuɣu kaasaa, na Ɩsɔ feesiŋ wɛ ma mɩɩna tɛɛ.
Ma ntompee kaa yɔɣɔtɩ ɩsaɣatʋ. Pǝyele ma nsǝmlɛ kaa lǝsɩ pɔpɔtʋ tɔm natǝlɩ.
Mpusi ɩ́ polo pooluŋ, na mpi maa ha-mɛɣɛ tampana tɔ. Halǝna ma sǝm, ma kaa kisi hʋlʋɣʋ sɩ ma fɛɩna taalɩ.
Ma tɔka ma tampana kɛ́, ma kaa yele. Pǝyele ma kʋyɛɛŋ tɔm fɛɩ-m fɛɛlɛ kɛ ma taa.
Pǝ́ pǝsɩ ma kolontu kɛ ɩsaɣaʋ, na pǝ́ pǝsɩ ma tɔɔ kʋllʋ kɛ wei ɩ fɛɩna tampana tɔ.
Ye Ɩsɔ tama ɩsaɣaʋ tomle na ɩ́ lǝsɩ ɩ weesuɣu, pepeɣe ɩ tasǝɣɩ tɛɛlʋɣʋ?
Ye laŋwakǝllɛ maɣana-ɩ Ɩsɔ kaa nɩɩ ɩ wula.
Pɩɩ wɛɛ sɩ Toma tǝna tʋ kɛ ɩ laŋlɛ ɩ́ hɛɛna na ɩ́ sǝlǝmǝɣɩ-ɩ tam.
Maa sɛɣɛsɩ-mɛɣɛ Ɩsɔ mpaaŋ tɔm ma kaa ŋmɛsɩ-mɛɣɛ mpi pǝ pǝlɛ Toma tǝna tʋ tʋwa tɔ.
Ama pa tǝna pa nyǝmá nti tǝ wɛɛ tɔ. Ɩlɛ pepe tɔɔ kɛ́ pa yɔɣɔtǝɣɩ tɔm kpɛtɛ nyǝntʋ?
Mpi Ɩsɔ Toma tǝna tʋ sɩɩwa sɩ yʋlʋ ɩsaɣaʋ tete, na mʋsʋntʋ kpancoou tɔɣɔlɛ sɩ:
Ye ɩ piya hukaa, yoou ká kʋna-wɛ. Pǝyele tɔɣɔnaɣa kaa tala pa piya piya.
Yʋlʋkʋsǝkʋ ká kʋna mpa pɩɩ sɔɔ tɔ, pa leelaa kaa wii-wɛ.
Ye ɩ kaawa liɣitee ɩsɩɩ kanyǝŋa, na wontu ɩsɩɩ afǝla.
Siɣisilu ka suuna-tɩ, na yʋlʋ kʋpaŋ náá tɔɣɔ ɩ liɣitee.
Ɩ tǝyaɣa wɛ kɛ́ ɩsɩɩ huu huukuɣu tɔ, yaa ɩsɩɩ taŋlʋ sikuɣu cokǝle tɔ.
Ɩ hǝntʋɣʋ waatʋ, ɩ kɛ́ liɣitee tʋ. Ama ɩ ká feŋ tɔ, á mʋka yem.
Laŋwakǝllɛ tutiɣi-ɩ kɛ́ ɩsɩɩ lʋm, na kacuculaɣa náá kpaɣa-ɩ ahoo taa.
Ilim tǝlɩɩlɛ heelim lǝsǝɣǝna-ɩ ɩ tǝcaɣalɛ na toŋ, na pǝ́ kɛlɩ na pǝ́ tɛɛna.
Pa tɔɔkɩ-ɩ nyǝmá kɛ́ na pǝtɔɔtǝlɛ fɛɩ, na ɩ́ kaasǝɣɩ ɩ tɩ sɩ ɩ́ se.
Ɩlɛna ɩ nalaa kpasǝɣɩ amʋkʋŋ kɛ ɩ tɔm, na pá hʋlǝɣɩ kacʋɣʋlasɩ.
Tǝ́ nyǝmá liɣitee nyǝɣǝtʋ tǝhulle, na timpi pa nyaalǝɣɩ wʋla tɔ.
Tɛtʋ tɛɛ kɛ́ pá lǝsǝɣɩ nyǝɣǝlʋɣʋ. Ɩlɛna pá lǝsɩ kʋsɛɛmʋɣʋ kɛ pǝlɛ taa.
Nyǝɣǝtʋ hullaa pukina fǝtǝla kɛ́ na pá pɛɛkɩ timpi timpi kǝla lumaŋ tɔɣɔ pɛɛ wena a ŋmɛla atɛtǝlɛ taa tɔ.
Pa huliɣi pʋ́ʋ́ɣʋ́ kɛ́ na pá hatǝlǝna yǝlaa tǝcaɣalɛ. Nɔɔhɛɛ kpisiɣi sǝnaʋ, ɩlɛna pǝ́ susi-wɛɣɛ yem taa, na pǝ́ fiisiɣi-wɛ.
Tɛtʋ nti tǝ tɔɔ pa halǝɣɩ tɔɣɔnaɣa tɔ pǝ caɣa kɛ́ ɩsɩɩ kɔkɔ pǝsa-tǝɣɩ kpɛntǝlasɩ kɛ tǝ kite tɛɛ.
Timpi tɛtʋ ntɩ tǝ pɛɛ wɛɛ tɔɣɔ pa hikiɣi liɣitee pǝlɛ nte tǝ wɛ pooku tǝlɛ tɔ, na wʋla mʋlʋm.
Cɔ́lɔ́ʋ ta nyɩ pʋ́ʋ́ɣʋ́ ŋkʋ kʋ mpaaʋ. Pǝyele yepeleku tá loosi-kʋ́.
Taalɛ wontuɣu aka nɔɣɔlʋ, yaa tɔɣɔlaɣa ta tǝŋta-kʋ.
Yʋlʋ paasi tʋna kʋkpamʋɣʋ kɛ niŋ, halǝna ɩ́ kpɛsǝɣɩ pɔɔŋ na ɩ kila tɛɛ, na ɩ́ pǝsǝɣɩ-ɩ kpɛntǝlasɩ.
Na ɩ́ huliɣi kʋkpamʋɣʋ taa kɛ́ pɔɔŋ, na ɩ́ naakɩ kʋ taa kʋpampam na ɩ ɩsǝpǝle.
Na ɩ́ tɔɔkɩ lʋm tǝkpentenaa kɛ́ akɔla, na ɩ́ pukina mpi pǝ ŋmɛlaa tɔɣɔ nyaalǝm taa.
Ɩlɛ leɣe lǝmaɣasɛɛ ná wɛɛ? Nyǝm tǝcaɣalɛ kɛ le?
Yʋlʋ ná tá nyɩ pǝ teu. Pǝyele pǝ tɩɩ fɛɩ yǝlaa tɛtʋ taa.
Pʋ́ʋ́ɣʋ́ anaam sɩ: Lǝmaɣasɛɛ fɛɩ ma taa. Teŋku sɩ: Lǝmaɣasɛɛ fɛɩ ma cɔlɔ.
Paa yakɩ-yɛ na wʋla yaa liɣitee.
Pǝyele paa laɣasǝɣǝna-yɛ na Ofii tɛtʋ wʋla, yaa liɣitee pɛɛ kʋkpɛɛtɛɛ na pooku nyǝna.
Pa kaa kɛɛsǝna-yɛ na kpalǝpa yaa wʋla. Pǝyele pa kaa pǝsɩ na pá laɣasɩ-yɛ na wʋla kʋpampaŋ hǝyaɣa.
Paa kɛɛsǝɣǝna lǝmaɣasɛɛ kɛ pɔɣɔlasɩ, yaa kpalǝpa nyininyini. A kǝla teu kɛ lɩɩtʋ pee nna a wɛ liɣitee tɔ.
Ɩtiyopii liɣitee pǝlɛ nte tǝ wɛ Kasasaŋa tɔ tǝ ta haŋna-yɛ. Pǝyele wʋla kʋpampaŋ maɣamaɣa ɩɩ kɛɛsǝɣǝna-yɛ.
Ɩlɛ leɣe lǝmaɣasɛɛ ná lɩɩkǝna? Yaa nyǝm tǝcaɣalɛ kɛ le?
Lǝmaɣasɛɛ ŋmɛla weesuɣu nyǝm tǝnaɣa, sumasɩ ɩɩ loosiɣi-yɛ.
Sǝm na pʋ́ʋ́ɣʋ́ sɔsɔɔŋkʋ pa tɔŋ sɩ: Tǝ nɩɩ pa yɔɣɔtǝɣɩ a tɔm kɛ kʋnɩɩ kɛ́.
Ɩsɔ tike nyǝmna a mpaaʋ na a tǝcaɣalɛ.
Mpi tɔ, ɩ naakɩ kɛ́ na pǝ́ tala tɛtʋ tǝnaɣa. Pǝyele ɩ cɛkǝna pǝ tǝna mpi pǝ wɛɛ tɔ.
Waatʋ wei ɩ tʋwa heelim kɛ toŋ, na ɩ́ pɩɩ teŋku tǝnasɩ tɔ.
Ɩ sɩɩ tɛʋ kɛ kʋ waatʋnaa na kʋ lona, na ɩ́ hɛɛ mpaaʋ kɛ tɛʋ nyǝɣǝsʋɣʋ na kʋ calanaa.
Waatʋ ɩnǝɣɩ ɩ nawa lǝmaɣasɛɛ na ɩ́ maɣasɩ-yɛ, na ɩ́ sɩɩ a kite na ɩ́ sa-yɛ.
Tǝnaɣa ɩ sɩɩwa yǝlaa sɩ: Lǝmaɣasɛɛ ntɛ́ Tacaa Ɩsɔ nyamnaʋ, na ɩsaɣatʋ yepu ntɛ́ nyǝm.
Ḿpʋ́ɣʋ́ Soopu kpaɣa ɩ kʋnyɔwiina sɩ:
Pepe mǝlǝɣǝna-m ɩsɩɩ too ɩlɛ, saa wei Tacaa feŋaɣa ma tɔɔ,
na ɩ fǝtǝla mʋɣɩ ma nyʋɣʋ taa tɔ. Ma tɔŋaɣana ɩ nyaalǝm kɛ ahoo kɛ́.
Ye pɩɩ mǝlaɣana-m ma wule taa, ɩsɩɩ waatʋ wei Ɩsɔ yaakaɣa-m ɩ taapalʋ, na ɩ́ feŋiɣi ma tǝyaɣa tɔɔ tɔ.
Toma tǝna tʋ ka wɛ ma kiŋ, na ma piya tʋ-m hɛkʋ.
Naalǝm ka tɔlǝna-m kɛ́ tǝhɔ, na nim kpeŋ pǝ tǝnyaasǝlɛ kɛ kʋkpamʋɣʋ tɔɔ.
Waatʋ wei ma lɩɩkɩ nɔnɔɣɔ tɛɛ sɩ, ma cakɩ ɩcatɛ sɔsaa tǝcaɣalɛ tɔ.
Ye pa na-m, ɩfepiya ná hɛlǝɣɩ kɛ́, na kʋkpatǝlaa náá kʋlǝɣɩ na pá sǝŋǝɣɩ.
Kʋpaɣalaa na suŋaɣa yɔɣɔtaɣa, na pá kpaakɩ nɔɔsɩ.
Awulaa maɣamaɣa ná suŋaɣa kɛ́, na pa nsǝma matǝna pa tantahaaŋ.
Mpa pa nɩɩkaɣa ma tɔm tɔ, pa yaakaɣa-m leleŋ nɩɩlʋ kɛ́. Mpa pa naakaɣa-m tɔ, pa lǝsǝɣɩ ma aseeta.
Mpi tɔ, ye kʋnyɔntʋ wiiki ma waasǝɣɩ-ɩ kɛ́. Ma sǝŋna sulaʋ wei ɩ fɛɩna paasǝnlʋ tɔ.
Mpa pa caakɩ sǝpʋ tɔ, pa kooliɣi-m kʋpantʋ kɛ́, na má hɛɛsǝɣɩ leelaa laŋa.
Siɣisuɣu kɛ ma suuwa ɩsɩɩ toko, na tampana tǝŋʋɣʋ, ɩsɩɩ capa na kahuka.
Maa wɛɛ kɛ́ ɩsɩɩ yʋlʋm ɩsǝlɛ. Maa wɛɛ ɩsɩɩ kaakalaɣa nɔɔhǝlɛ.
Maɣalɛ kʋnyɔntʋnaa caa. Ma paasǝɣǝna mpa ma ta nyɩ tɔ, pa tɔm kɛ teu.
Ma yɔkǝɣɩ asaɣaa tamasɩ, na má wɔɣɔsǝɣɩ tɔɣɔnaɣa kɛ pa kela taa.
Ma tɔŋaɣa sɩ maa kpatǝlɩ kɛ́ tǝkuŋkuŋku. Maa sɩ ma tantɛ taa ɩsɩɩ sumaɣa.
Ma wɛɛ kɛ́ ɩsɩɩ tʋɣʋ ŋku kʋ lila kama lʋm taa, na cɔlɔʋ niɣitiɣi kʋ piliŋasɩ kɛ ahoo tɔ.
Ma teeli ká wɛɛ tam kɛ́ ɩ kaa sɩ, na ma toma ɩsɩɩ tɔɔʋ ŋku kʋ nyɔɔ teu tɔ.
Yǝlaa nɩɩkaɣa ma tɔm kɛ́, na pá taŋaa na pá mʋɣɩ ma laɣatʋ tasʋɣʋ na pá suma.
Pa nɩɩkaɣa ma tɔm kɛ́ pa tǝnaɣa. Ye ma tɛma yɔɣɔtʋɣʋ nɔɣɔlʋ ɩɩ cɔɔkɩ natǝlɩ.
Yǝlaa taŋaɣa-m kɛ́, na pá haawa nɔɔsɩ ɩsɩɩ pa taŋʋɣʋ tɛʋ tɔ.
Ma mʋɣʋlaɣana-wɛɣɛ, ɩlɛ paa tʋɣʋna. Pǝyele paa pǝsǝɣɩ na pá wakǝlɩ ma ɩsɛntaa hɛtʋɣʋ.
Maa kɛna pa nyʋɣʋ tʋ, na má hʋlǝɣɩ-wɛɣɛ mpaaʋ ŋku paa tǝŋ tɔ, na má wɛ ɩsɩɩ wulaʋ kɛ ɩ kpekǝle yǝlaa taa. Ma hɛɛsaɣa laŋwakǝllɛ nyǝ́ma laŋa.
Ḿpʋ́ɣʋ́ Soopu tasaa sɩ: Ama nɔɔnɔɔ ɩlɛ, piya woŋiɣina-m. Paa nyaŋna ma kpatǝlaɣa. Pǝyele pa caanaa taa tala sɩ, má tʋ-wɛɣɛ hasɩ nsi sɩ feŋiɣi ma kalǝkǝŋ tɔ sɩ taa.
Pepeɣe pa toŋ waasǝɣɩ? Anɩ pa kaa tɩɩ pǝsɩ na pá kpatǝlɩ.
Nyɔɣɔsɩ, na laŋʋɣʋ pɩɩ-wɛ, na pá tɛ taasɩ, na pá seeki lona nna pǝ kpiisa too lɔŋ na a wʋlaa tɔ, a taa.
Pa kpɛsǝɣɩ tuusi hatʋ kɛ hotisi kila. Pa tɔɣɔnaɣa ntɛ́ pa tɛ tiikasɩ nasǝlɩ sɩ lila.
Pa tɔɣɔnǝɣɩ-wɛɣɛ yǝlaa taa, na kokoole, ɩsɩɩ ŋmɩɩlaa.
Pa tǝcaɣalɛ ntɛ́ tɛtɛka sɔsɔɔna kʋtemiŋ tɛɛ, na pɛɛ tɛɛ, na kʋkpamǝŋ pɔɔŋ taa.
Sɔwa hotisi tɛɛ kɛ́ pa mawa tǝtim tǝtim, na yǝlaa nɩɩkɩ pa wula.
Pa kɛ́ tɛtɛlataa, na nyɔɔŋ fɛɩnaa, na pá tɔɣɔnǝɣɩ-wɛɣɛ tɛtʋ taa.
Nɔɔnɔɔ maɣa pa cakǝna, na pá yookina-m yontu.
Pa taa kpaakǝna-m na pá haakɩ-m siɣile, halɩ pá tɔɔkɩ-m ntaɣama.
Ɩsɔ pasa-m na ɩ́ mǝŋna-m atɛ. Ɩlɛna pá kpisi pa tɩ kpaʋ, na pá nyǝnǝɣɩ-m yem.
Ma ntɔɣɔŋ tɔɔ kɛ́ pa kʋlǝɣɩ. Pa tʋɣʋ-m katɔsɩ sɩ pá pɛtɩ-m na pá pɛɛkǝɣɩ mpaaʋ sɩ pá hiki-m na pá wakǝlɩ-m.
Pa tǝka ma mpaaʋ na pá lʋkɩ ma wakǝlʋɣʋ. Nɔɣɔlʋ ɩɩ sǝŋna-wɛ.
Pa tapaɣa ɩsɩɩ pʋ́ʋ́ɣʋ́ sɔsɔɔʋ kɛ pa sʋʋnaa, na pá kpɛtǝlǝɣɩ tǝmaɣa tampana tɔɔ.
Sɔɣɔntʋ kpaakɩ-m kɛ́ na pǝ́ kpiisi ma teeli ɩsɩɩ heelim. Ma nyʋɣʋ yapʋ ńa salaa, ɩsɩɩ ɩsɔŋmʋntʋ.
Nɔɔnɔɔ ma weesuɣu caakɩ lɩɩʋ kɛ́, ma wɛ wahala kʋyɛɛŋ taa.
Pǝ sálǝ́ɣɩ́ ma mʋwa taa kɛ́, paa ahoo máá hɛɛsǝɣɩ wʋsasɩ.
Ɩsɔ kpa ma toko taa na toma, na ɩ lǝla ma capa luɣu tɛɛ.
Ɩ lɔɣɔ-m afǝla taa. Ma pǝsa tɔlʋma na mʋsʋɣʋ.
Ɩsɔ ma yaakɩ-ŋ, nn saŋ cɔʋ. Pǝyele n sǝŋa ma kɔŋkɔŋ taa, nn tɩɩ nyǝnǝɣɩ-m.
N tʋɣɩ-m kʋnyɔŋ na pǝtɔɔtǝlɛ fɛɩ, n cɔɔsǝɣɩ-m na nyá toŋ.
N yelaa na heelim sɔsɔɔm kpaɣa-m. N yelaa na ma seliɣi kacuculaɣa sɔsaɣa taa.
Ma nyǝmá teu sɩ sǝm tɛɣɛ ń pukina-m. Weesiŋ nyǝ́ma tǝpote ntɛ́.
Ye yʋlʋ caakɩ lepu, ɩɩ tɛkǝɣɩ niŋ? Wei ɩ wɛ wahala taa tɔ, ɩɩ wiiki na ɩ́ yaa sɩ pá sǝna-ɩ?
Ma wiikaɣa wahala nyǝ́ma tɔɔ kɛ́, na má wɛna kʋnyɔntʋnaa pǝtɔɔtǝlɛ.
Tǝcaɣanaʋ, na nyaalǝm kɛ maa taŋaa. Ɩlɛna sǝkpɛtʋɣʋ na wahala náá maɣana-m.
Wahala kʋyɛɛŋ tutuɣu-m kɛ́, na ma laakalɩ pǝsǝɣɩ kʋtamsa.
Ye ma tɔŋ sǝkpɛtʋɣʋ, nɔɣɔlʋ ɩɩ hɛɛsǝɣɩ ma laŋlɛ. Ye ma sǝŋa samaa taa wula kɛ́.
Ma pǝsa ɩsɩɩ taalɛ hasɩ taapalʋ kɛ́, yaa taataanaa camna.
Ma tɔnʋɣʋ piliɣi kɛ́, na kʋ́ litiɣi. Pǝ sálǝ́ɣɩ ma mʋwa taa, na á wʋlǝɣɩ.
Ma saŋkʋ pǝsa sǝm nyǝŋ kɛ́, na ma hǝlaɣa náá hʋlǝɣɩ sǝm yontu.
Ma sɩɩ ma tǝɣɩ nɔɣɔ na tuunaʋ sɩ, má taa nyǝnɩ pɛɛlɔ nɔɣɔlʋ na má nyɩɩlɩ-ɩ.
Ye pǝ taɣa mpʋ, ma fɛɩna kpancoou, yaa ma paa nyǝm napǝlɩ. Maa taŋ sɩ Toma tǝna tʋ ɩ́ tilina-m na ɩsɔtaa?
Kʋtakɛɛsǝŋ kɛ pǝ wakǝlǝɣɩ, na wahala náá maɣana wakǝllaa.
Ɩsɔ nyǝmá ma mpaaŋ na ma tɔntɛ tǝna.
Ma ta tɔ mpaaʋ kʋlooluɣu taa. Pǝyele ma ta la acilaɣatʋ natǝlɩ.
Ɩsɔ maɣasɩ-m na nyá maɣasǝlaɣa kʋsiɣisaɣa. N ká ná sɩ ma ta wakǝlɩ tiili.
Ye ma yela mpaaʋ kʋsiɣisuɣu, yaa ma ɩsɛ yelaa na má nyɩɩlɩ ma lotu taa, na má pilisi ma tɩ na ɩsaɣatʋ natǝlɩ.
Ɩlɛ nɔɣɔlʋ ɩ́ tɔɣɔ ma kʋhalǝm na pá kpɛsɩ mpi ma sɔwa tɔ.
Ye ma nyɩɩla lɛlʋ alʋ, yaa ma tɩɩ cɛŋa alʋ kɛ ma tɔɣɔntǝlɛ nɔnɔɣɔ tɛɛ.
Ɩlɛ ma nyǝŋ ɩ́ pǝsɩ nɔɣɔlʋ tǝmlɛ tʋ, na paa apalʋ wei ɩ́ lana-ɩ ɩsǝna ɩ caakɩ tɔ.
Pǝ taɣa pʋlʋ, mpʋ ɩnɩ pǝ kɛ́ acaalǝtʋ sɔsɔɔntʋ kɛ́. Pǝ wɛɛ sɩ paa hʋʋlʋ wei, ɩ́ hɔ pǝ latʋ ŋkpaŋʋɣʋ.
Ye ɩsɩɩ maa lapa mpʋ ma ɩsaɣatʋ ka pǝsa kɔkɔ kɛ́ na ká nyaɣa ma wɛnaʋ tǝna.
Ye ɩsɩɩ ma nyǝna ma tǝmlɛ tʋ apalʋ yaa alʋnyǝŋ kɛ yem kɛ́ hʋʋlɛ taa, na má tá ha-ɩ tampana.
Ɩlɛ waatʋ wei Ɩsɔ ká kɔɔ feŋuɣu na ɩ́ pɔɔsɩ-m tɔ, wentiɣi maa cɔ?
Mpi tɔ, Ɩsɔ kʋlʋm wei ɩnɩ ɩ lapa-m ma too lotu taa tɔ, ɩnɩ ɩ lapǝna pɛlɛ tɔtɔ.
Ma ta pɛ acamaa kɛ mpi pa nyɩɩlǝɣɩ tɔ. Pǝyele ma ta yele na leelu ɩsɛ nyǝŋ.
Ma ta tɔɣɔta ma mʋtiya kɛ ma tike na má pɛ́ sulaʋ.
Hatoo ma pǝcaatʋ kɛ ma na sulaʋ tǝ pɩɩwa, ɩsɩɩ yʋlʋ na ɩ caa. Ma paasǝɣǝna leelu kɛ too ɩ hɔɔʋ tɛɛ kɛ́.
Ye ma nawa nɔɣɔlʋ na ɩ́ cɔɔkɩ, na ɩ́ fɛɩna wontu, yaa kʋnyɔntʋ laŋa kʋtakʋɣʋ,
ma haakɩ-ɩ ma heeŋ hʋntʋ kunti kɛ́, na ɩ́ takɩ na pǝ́ haŋɩ-ɩ na ɩ́ sɛɛ-m.
Ye ɩsɩɩ tɔm hʋʋlaa sǝna-m na má nyaasɩ sulaʋ nɔɣɔlʋ,
ɩlɛ pǝ́ kpɛɛsɩ ma ŋkpalǝŋa kɛ ma asǝŋkpeku tɔɔ, na ká pɛlɩ ma ŋkuluŋa taa.
Mpi tɔ, ma nyaŋna Ɩsɔ mpusi kɛ́, maa pǝsǝɣɩ na ma sǝŋ. Ma fɛɩna ma tǝɣɩ Ɩsɔ sɔsɔɔntʋ kiŋ.
Ma ta tʋ ma naani kɛ wʋla tɔɔ. Pǝyele ma ta pɛtɩ ma tǝɣɩ liɣitee nyǝɣǝlʋɣʋ.
Pǝ taɣa ma wɛnaʋ sɔsɔɔm yaa mpi ma hikaa tɔɣɔ ma tʋ naani.
Ye ma nawa ilim na pǝ nyaalǝm teu, na má nyǝnɩ ɩsɔtʋ, na ɩ́lɛ́ ɩ tɛɛkǝna ɩ caŋǝm.
Pǝ́ puɣusi-m ma lotu taa na má nyǝnɩ-wɛ, ɩsɩɩ Ɩsɔ, yaa má sɛɛ-wɛ.
Ye ma lapa mpʋ, pǝ kɛ́ ɩsaɣatʋ sɔsɔɔntʋ kɛ́, pǝ mʋna hʋʋlaa ɩ́ tʋ-m salǝka. Mpi tɔ, ma lɩɩ Ɩsɔ waalǝɣɩ.
Ma laŋlɛ ta hɛɛna ma kolontu wahala. Pǝyele ma ta ŋmaalǝna ɩ kʋnyɔntɔɣɔlɛ nte tǝ maɣana-ɩ tɔ.
Ma ta tisi sɩ ma nsǝmlɛ ɩ́ sǝlǝmɩ ma kolontu ɩnɩ ɩ sǝm na tǝ́ pǝntɩ.
Ma tǝyaɣa nyǝ́ma yɔɣɔtǝɣɩ sɩ nɔɣɔlʋ fɛɩ wei ɩ ta tɔɣɔ ma tɛɣɛ nantʋ na ɩ́ nyǝɣǝsɩ tɔ.
Mʋʋlʋ ɩɩ hǝntǝɣɩ awalɩ kɛ́ ma tɛ. Ma tʋlǝɣɩ ma nɔnɔɣɔ kɛ mpatɔntʋ kɛ́.
Ma ta ŋmɛsɩ ma kawalaɣa, ɩsɩɩ lɛlaa lakʋɣʋ tɔ. Yaa má kisi ma tasǝkǝlɛ tisuɣu.
Ma ta nyana samaa, yaa yǝlaa kʋtʋɣʋ na má su na má yele nɔnɔɣɔ kɛ tǝŋnaʋ.
Haɩ, awe hikiɣi-m wei ɩ ká nɩɩna-m tɔ? Ma kantǝkaɣa kʋyɔɣɔtʋtʋ ntɔ. Toma tǝna tʋ ɩ́ cɔ-m na ɩ́ hʋlɩ-m nti ma kolontu ŋmaawa ma tɔɔ tɔ.
Maa te ma nyʋɣʋ kɛ ma kolontu kʋŋmaŋmaatʋ ntǝɣɩ, ɩsɩɩ ntenuɣu, na má laɣalɩ-tǝɣɩ ma asǝŋkpekiŋ tɔɔ.
Maa heeli Ɩsɔ kɛ́ ma kʋlapǝlɛ tǝna tɔm na má polo ɩ kiŋ tǝkaa, ɩsɩɩ awulumpu.
Ye ma taalɛ wiiki sɩ pǝ́ lɛɛtɩ-m na tǝ taa awasa pǝlǝɣɩ ɩsǝlʋm.
Ye ma tɔɣɔ a kʋlʋlʋm kɛ faalaa, na má muɣuli a nyǝ́ma kʋpǝma.
Ɩlɛ ma kʋtutuum ɩ́ yele nyɔʋ, na sɔwa na nyɩɩtʋ ɩsaɣatʋ lɛɛtɩ. Soopu kʋyɔɣɔtʋtʋ tǝnaɣa ntɔ.
Ḿpʋ́ɣʋ́ Ɩlifasɩ na Pilita na Sofaa, pa yela Soopu kɛ cɔʋ kɛ timpi ɩ nyǝnǝɣɩ ɩ tǝɣɩ yʋlʋ kʋpaŋ tɔ.
Ntɛna pááná haŋ Ɩlihu, wei ɩ kɛ́ Pusi kpekǝle tʋ Lam lʋlʋɣʋ tʋ Palakɛlɩ pǝyalʋ tɔ. Mpi tɔ, Soopu tɔŋ sɩ Ɩsɔ nyǝnǝɣɩ ɩnǝɣɩ siɣisilu.
Pǝ́ kaasɩ ɩ taa haŋna ɩ taapalaa tooso kɛ́. Mpi pǝ tɔɔ pa ta pǝsɩ na pá cɔ Soopu kɛ natǝlɩ tɔ. Paa na mpʋ, pa kʋ́ ɩ tɔm.
Ɩlihu ka kɛna ɩ taapalaa taa sǝkpelu. Pǝ tɔɔ kɛ́ ɩ suma na pǝ́ tǝkǝna-ɩ yɔɣɔtaɣa.
Ɩ kɔma na ɩ́ ná sɩ apalaa tooso ɩnɩ ɩ laŋa kʋcɔcɔtʋ, ɩlɛna pááná haŋɩ-ɩ sɔsɔm.
Ḿpʋ́ɣʋ́ Ɩlihu tɔma sɩ: Mɛɣɛ sɔsaa na maɣa pǝyaɣa tɔɣɔ ma selaɣa sɩ, má taa hʋlɩ-mɛɣɛ ma nyǝmtʋ sɔsɔɔntʋ.
Kʋkpatǝlaa na mpa pa pɩɩsɩ tɔɔwa tɔ, mpɛɣɛ pǝ wɛɛ sɩ pá sɛɣɛsɩ lǝmaɣasɛɛ tɔm.
Tɔm tampana tɔɔ, feesuɣu ŋku kʋ kɛ́ Toma tǝna tʋ nyǝŋkʋ tɔ, ŋkʋ kʋ wɛna yʋlʋ taa na kʋ́ haakɩ-ɩ nyǝm.
Pǝ taɣa pɩɩsɩ paɣalɛ tʋɣʋna yʋlʋ kɛ lǝmaɣasɛɛ. Pǝyele pǝ taɣa kʋkpatǝlaa tike nyǝmna kʋsiɣisim.
Pǝ tɔɔ kɛ́ ma tɔŋ sɩ, ɩ́ ke ŋkpaŋŋ na má tɔtɔ, má kilisi-mɛɣɛ ma nyǝm tɔm.
Má kema ŋkpaŋʋɣʋ kɛ mǝ lǝmaɣasɛɛ taa, ɩlɛ maa taŋaa kɛ́ sɩ, mǝ kʋyɔɣɔtʋtʋ ɩ́ tɛ. Halǝna ɩ́ tɛ mǝ tɔm maɣasʋɣʋ kɛ teu kɛ hatoo mǝ lotu taa.
Ma nɩɩ mǝ tɔm kɛ teu kɛ́. Ama nɔɣɔlʋ ta kǝlɩ Soopu na tɔm. Pǝyele nɔɣɔlʋ ta pǝsɩ na ɩ́ cɔ Soopu kʋyɔɣɔtʋtʋ.
Ɩ́ taa tɔ sɩ: Tǝ hika lǝmaɣasɛɛ. Ɩsɔ tike ka kǝlǝna-ɩ, pǝ taɣa yʋlʋ.
Pǝ taɣa maɣa Soopu yɔɣɔtaa, ɩlɛ ma kaa cɔ-ɩ mǝ kʋyɔɣɔtʋtʋ.
Sɔɣɔntʋ kpa-mɛ, ɩ́ laŋa kʋyɔɣɔtʋtʋ, ɩɩ tasǝɣɩ cɔʋ.
Maa taŋaa kɛ́ ɩsɩɩ ɩ́ ká yɔɣɔtɩ. Ama ɩ́ suma yem na ɩ́ kpisi cɔʋ.
Ɩlɛ maa cɔ na má hʋlɩ-mɛɣɛ nti ma hʋʋkɩ tɔ.
Tɔm su ma lotu kɛ́, na feesuɣu caalǝɣɩ-m sɩ má yɔɣɔtɩ.
Tɔm kpaakɩ ma taa, ɩsɩɩ pa suukuɣu sʋlʋm kɛ pǝ huluŋ kʋfaŋ taa, na pǝ́ caa pǝ yasɩ-ɩ tɔ.
Maa kuli ma nɔɣɔ kɛ́, na má yɔɣɔtɩ, na má cɔ, ɩlɛna pǝ́cɔ́ pǝ́ hɛɛna-m.
Ma kaa sɛɛna nɔɣɔlʋ tɔɔ, yaa má cɛsɩ mǝ taa nɔɣɔlʋ.
Pǝ taɣa pʋlʋ, ma ta nyɩ cɛsʋɣʋ. Ye ma tɩɩ lapa mpʋ, ma ŋmalʋ ká kɔɔlɩ-m lɔŋ kɛ́.
Ḿpʋ́ɣʋ́ Ɩlihu tasaa sɩ: Pǝnɛntɛ Soopu ke ŋkpaŋŋ, na ń nɩɩ ma kʋyɔɣɔtʋtʋ.
Nɔɔnɔɔ ma kuliɣi ma nɔɣɔ, na ma nsǝmlɛ yɔɣɔtɩ.
Hatoo ma lotu taa siɣisuɣu tɔm kɛ maa yɔɣɔtɩ. Tampana siɣisiɣi tike kɛ ma nɔɣɔ ká yɔɣɔtɩ.
Ɩsɔ Toma tǝna tʋ feesuɣu ŋmana-m, na kʋ́ haakɩ-m weesuɣu.
Ye n pǝsǝɣɩ n cɔ-m, taɣanɩ nyá tɩ na má na-ŋ tǝ́ suli.
Ɩsɔ nyǝnǝɣɩ ma na-ŋ kɛ́ kʋlʋm kɛ́, cʋɣʋ tɔtɔɣɔ pa ŋmana má.
Mpʋ tɔ, taa nɩɩ ma sɔɣɔntʋ na pǝ́ liɣiti-ŋ na ma sɔsɔɔntʋ kǝlɩ-ŋ.
Soopu yɔɣɔta ma ŋkpaŋŋ taa, na má nɩɩ ɩ nɔɣɔ sɩ:
Ma wɛ tǝnaŋŋ kɛ́, ma ta la kawalaɣa, yaa ɩsaɣatʋ natǝlɩ kɛ paa pǝcɔ.
Paa na mpʋ, Ɩsɔ hikiɣi timpi ɩ ká kalǝna-m na ɩ́ nyǝnɩ-m ɩ kolontu tɔ.
Ɩ kaɣatǝɣɩ-m na ɩ́ feŋiɣi ma tɔntɛ tǝna taa.
Soopu, ń fɛɩna tampana. Mpi tɔ, Ɩsɔ kǝla yʋlʋ tǝcaɣacaɣa kɛ́.
Pepe tɔɔ kɛ́ n caa n yoona Ɩsɔ? Mpi tɔ, yʋlʋ ɩɩ pǝsǝɣɩ na ɩ́ cɔ ɩ kʋyɔɣɔtʋtʋ tǝna.
Wulee Ɩsɔ yɔɣɔtǝɣǝna yaasi lɛlʋ kɛ́. Ɩlɛna wulee ɩ́ yɔɣɔtǝna lɛlʋ. Paa na mpʋ yǝlaa ɩɩ lakɩ laakalɩ.
Waatʋ wei yǝlaa hǝntǝɣɩ ahoo, na pá too ɩsɩɩ pa sǝpa tɔɣɔ Ɩsɔ yɔɣɔtǝɣǝna-wɛɣɛ pa tooseenaa taa.
Ɩ lɩɩkɩ pa tɔɔ na sɔɣɔntʋ kpa-wɛ, na ɩ́ yɔɣɔtǝɣǝna-wɛɣɛ pa ŋkpaŋŋ taa.
Ɩlɛna ɩ́ kɛɛ yʋlʋ kɛ ɩ kʋlapʋtʋ taa, na ɩ́ sɩɩ tǝnaɣa kɛ yʋlʋ kalampaanɩ.
Ḿpʋ́ɣʋ́ ɩ waasǝɣɩ yǝlaa kɛ sǝm taa, na ɩ́ yakɩ-wɛɣɛ nyǝmá nɔɣɔ taa.
Ɩsɔ kpaalǝɣɩ yʋlʋ na wʋsasɩ nsi sɩ hɩɩsa-ɩ na ɩ́ lʋkɩ ɩ tɔnʋɣʋ taa kɛ́ kʋtamsa tɔɣɔ.
Ɩlɛna mʋtʋ lɩɩ-ɩ luɣu, na pǝ́ kpɛŋna tɔɣɔnaɣa ŋka ɩ sɔɔla teu tɔ.
Ɩlɛna ɩ́ tɛ́ taasɩ kɛ katatǝlaɣa, na ɩ́ yele nyʋɣʋ tike.
Waatʋ ɩnɩ ɩ wɛ pǝlaaʋ nɔɣɔ tɔɔ kɛ́ tǝcomlaa, na ɩ weesuɣu kɛ sǝm niŋ taa.
Ama ye ɩsɔtaa tillaa iyaɣa taa kʋlʋm wei ɩ sǝŋna yǝlaa, na ɩ́ hʋlǝɣɩ yʋlʋ kɛ ɩ kʋlapǝlɛ tɔ, ɩ wɛ ɩ kiŋ,
ɩsɔtaa tillu ɩnɩ ɩ́ wii yʋlʋ ɩnɩ ɩ pǝtɔɔtǝlɛ, na ɩ́ sǝlǝmɩ Ɩsɔ sɩ: Yapɩ-ɩ. Taa yele na ɩ́ tii pǝlaaʋ taa. Ma hika mpi maa laɣasǝna ɩ weesuɣu tɔ.
Ɩlɛna yʋlʋ ɩnɩ ɩ tɔnʋɣʋ mǝlɩ kʋ wule taa, na ɩ́ pǝsɩ ɩsɩɩ ɩ ɩfepile waatʋ.
Ɩlɛna ɩ́ sǝlǝmɩ Ɩsɔ, na Ɩsɔ nɩɩ na ɩ́ ná ɩ teu na laŋhʋlʋmlɛ, ɩlɛna Ɩsɔ náá ha-ɩ ɩ tampana.
Ɩlɛna ɩ́ yooki yontu kɛ yǝlaa kiŋ sɩ: Maa pǝntaa kɛ́ na má wakǝlɩ tampana. Ɩlɛ pa ta lana-m ɩsɩɩ pǝ mʋnaa tɔ.
Ɩsɔ yapa ma lǝsaɣa sɩ ká taa sʋʋ pǝlaaʋ taa. Maa tasa nyaalǝm kɛ naʋ tɔtɔ.
Pǝ tǝnaɣa ḿpʋ́ɣʋ́ Ɩsɔ lakɩ yʋlʋ kɛ tɔm naalɛ, halɩ pǝ́ polo tɔm tooso.
Ɩlɛna ɩ́ lǝsɩ-ɩ pǝlaaʋ taa, na ɩ́ yele na weesuɣu nyǝ́ma nyaalǝm na ɩ tɔɔ.
Soopu, pǝ wɛɛ sɩ ń nɩɩna-m kɛ́. Ke ŋkpaŋŋ na má yɔɣɔtɩ.
Ye n wɛna nɔɣɔ ŋka n ká cɔna tɔ, n yɔɣɔtɩ, maa ha-ŋ tampana.
Ye n fɛɩna natǝlɩ ɩlɛ n su, na ń nɩɩ na má hʋlɩ-ŋ lǝmaɣasɛɛ tɔm.
Ḿpʋ́ɣʋ́ Ɩlihu tasa yɔɣɔtʋɣʋ sɩ:
Lǝmaɣasɛɛ nyǝ́ma mɛ, ɩ́ nɩɩ ma kʋyɔɣɔtʋtʋ, nyǝntaa mɛ ɩ́ ke ŋkpaŋŋ.
Pǝ taɣa pʋlʋ, ŋkpaŋʋɣʋ nɩɩkǝna tɔmnaa, ɩsɩɩ nsǝmlɛ nɩɩkʋɣʋ tɔɣɔnaɣa leleŋ tɔ.
Tǝ́ lǝsɩ tá tǝɣɩ mpi pǝ siɣisaa tɔ. Tǝ́ cɛkǝna tá taa kɛ́ mpi pǝ wɛ teu tɔ.
Soopu sɩ: Ma siɣisaa kɛ́. Ama Ɩsɔ pɛŋɩ-m tampana.
Paa na ma tampana tǝŋʋɣʋ tɔ, pa nyǝnǝɣɩ-m pɔpɔtʋ kɛ́. Anɩ ma ta pǝntɩ. Pǝyele ma hiŋ fɛɩ waaʋ.
Yʋlʋ nɔɣɔlʋ ɩ fɛɩ ɩsɩɩ Soopu na ɩ́ nyɔɔkɩ kʋtʋɣʋ kɛ lʋm tǝlɛ.
Na ɩ́ tɔŋ mpa paa tǝŋǝɣɩ siɣisuɣu tɔ pa kpekǝle taa, na ɩ́ na asaɣaa pá kaakɩ mpaaʋ.
Halǝna ɩ́ tɔŋ sɩ paa yʋlʋ caa sɩ ɩ́ wɛɛ Ɩsɔ kɛ́ teu, weɣe ɩ waakɩ pǝ taa.
Lǝmaɣasɛɛ nyǝ́ma mɛ ɩ́ nɩɩ ma tɔm Ɩsɔ ɩɩ lakɩ kawalaɣa. Pǝyele Toma tǝna tʋ ɩɩ lakɩ mpi pǝ ta siɣisi tɔ.
Mpi yʋlʋ lapa tɔɣɔ ɩ lɛɛtǝɣɩ-ɩ. Ɩ fɛlǝɣɩ paa wei kɛ́ ɩsǝna pǝ mʋnaa tɔɣɔ.
Aaɩ yoo, tampana tɔɔ, Ɩsɔ ɩɩ lakɩ ɩsaɣatʋ. Toma tǝna tʋ ɩnɩ ɩɩ wakǝlǝɣɩ siɣisuɣu.
Ye pɩɩ wɛ mpʋ, awe cɛlǝna-ɩ tɛtʋ sɩ ɩ́ paasǝna-tɩ? Yaa awe tʋ-ɩ sɩ ɩ́ paasǝna antulinya tǝna?
Ye Ɩsɔ ka hʋʋkaɣa ɩ tɩ tɔm tike, ɩ ka mʋ ɩ feesiŋ kɛ yǝlaa kiŋ.
Tɔfɔ weesuɣu nyǝm tǝna ka sǝpa tɔm kʋlʋm tɔɔ kɛ́, na yʋlʋ pǝsɩ tɛtʋ.
Soopu ye n wɛna laɣatʋ, ke ŋkpaŋŋ na ń nɩɩ ma tɔm.
Wei ɩ kɛ́ siɣisuɣu kolontu tɔ, ɩ ká pǝsɩ na ɩ́ tɔkɩ tɛtʋ na? Ɩlɛ ɩsǝnaɣa nyá maɣasǝɣɩ sɩ ń kʋ Siɣisilu Toŋ tʋ tɔm?
Ɩ tike ɩ wɛnna mpaaʋ sɩ, ɩ́ yaa awulaa sɔsaa sɩ asaɣaa na awulumpiya sɩ wakǝllaa.
Ɩsɔ ɩɩ faɣasǝɣɩ awulumpiya. Pǝyele ɩɩ paasǝɣǝna liɣitee nyǝ́ma, na pǝ́ kǝlɩ kʋnyɔntʋnaa. Mpi tɔ, pa tǝna pa kɛ́ ɩ niŋ kʋlapǝm kɛ́.
Sɔsaa sǝkɩ kɛ́ na pǝ́ saalǝɣɩ, ahoo taa kɛ́ pa sǝkɩ kpakpaa. Pǝyele pa kpɛsǝɣɩ ŋmakǝllʋ kɛ́ tǝhɛɛ.
Ɩsɔ nyǝnǝɣɩ yʋlʋ mpaaŋ tǝnaɣa, na ɩ́ naakɩ ɩ tɔntɛ.
Sǝkpɛtʋɣʋ yaa atɛtǝlɛ natǝlɩ tǝ fɛɩ nte tǝ taa asaɣaa pǝsǝɣɩ na pá ŋmɛlɩ tɔ.
Ɩsɔ paa fɛɩna sɩ ɩ́ paasǝna yʋlʋ na pǝ́ leeli na pǝ́cɔ́ ɩ́ yaa-ɩ hʋʋlɛ.
Paa ɩ ta feŋ toŋtʋnaa, ɩ wakǝlǝɣɩ-wɛɣɛ, na ɩ́ lɛɛtɩ pa lona taa kɛ́ kʋfama.
Mpi tɔ, ɩ nyǝmá pa kʋlapǝlɛ kɛ́. Ahoo kɛ ɩ kʋsǝɣɩ-wɛ na ɩ́ tǝlǝkɩ-wɛ.
Na ɩ́ makɩ-wɛ ɩsɩɩ asaɣaa, na yǝlaa naakɩ.
Pǝ taɣa pʋlʋ, pa kisa-ɩ kɛ́, pa ta pǝsɩ na pá cɛkǝna ɩ mpaaŋ.
Pa lapa na kʋnyɔntʋnaa na wahala nyǝ́ma wii na Ɩsɔ náá nɩɩ.
Ye Ɩsɔ hawa nɔɣɔlʋɣʋ hɛɛsʋɣʋ awe ká kʋ pʋntʋ tɔm? Ye ɩ taka ɩ ɩsɛntɔɔ, awe na-ɩ? Ɩnɩ ɩ feŋiɣina piitimnaa na yǝlaa pa tɔɔ.
Ɩ lakɩ ḿpʋ́ɣʋ́ sɩ ɩsaɣaʋ ɩ́ taa tɔɣɔ kawulaɣa na ɩ́ pǝsɩ ɩsɩɩ katɔka kɛ yǝlaa.
Ye pʋntʋ heela Ɩsɔ sɩ: Pɩɩ tʋsa-m kɛ́, ma kaa tasa ɩsaɣatʋ kɛ lapʋ.
Ma pǝntaa kɛ́, ɩlɛ Ɩsɔ sɛɣɛsɩ-m. Ma lapa mpi pǝ ta siɣisi tɔɣɔ, ɩlɛ ma kaa lɛlɩ.
Ɩsɩɩ Soopu, n kisuɣu nti Ɩsɔ sɩɩwa tɔ. Mpʋ tɔ, n maɣasǝɣɩ sɩ pǝ wɛɛ sɩ Ɩsɔ ɩ́ tʋ pʋntʋ kɛ salǝka? Timpi pǝ wɛɛ sɩ nyá maɣasǝɣǝna na ń sɩɩkɩ pǝ taɣa nɔɣɔlʋ tɔ, hʋlɩ-tʋɣʋ nyá nyǝm.
Ama yǝlaa mpa pa wɛna hʋwɛɛ tɔ, na lǝmaɣasɛɛ nyǝ́ma tǝna, mpa pa nɩɩkɩ ma tɔm tɔ paa heeli-m sɩ:
Soopu yɔɣɔtǝɣɩ kɛ́, ɩ ta nyɩ pʋlʋ, yaa ɩ fɛɩna lǝmaɣasɛɛ.
Soopu maɣasʋɣʋ ɩ́ taa sɩɩ tǝnaɣa. Mpi tɔ, ɩ tɔm kʋcɔcɔtʋ wɛ kɛ́ ɩsɩɩ yǝlaa mpa pa ta siɣisi tɔ.
Pǝ taɣa pʋlʋ, ɩ kʋlǝɣɩ Ɩsɔ tɔɔ, na pǝ́ sɔɔsǝɣɩ ɩ ɩsaɣatʋ tɔɔ. Halɩ ɩ ká tɛɛsǝna sika tʋɣʋ kɛ́ tá taa.
Ḿpʋ́ɣʋ́ Ɩlihu tasaa sɩ:
Soopu, n pǝsǝɣɩ na ń ha nyá tǝɣɩ tampana na ń yɔɣɔtɩ nyá siɣisuɣu tɔm kɛ Ɩsɔ kiŋ na sika fɛɩ?
Mpi tɔ, n tasaa sɩ: Ye ma pǝntaa yaa ma ta pǝntɩ pepeɣe ma waakɩ?
Maa kpɛntɩ nyá na nyá taapalaa na má cɔ-mɛ.
Nyǝnɩ ɩsɔtɔnʋɣʋ, na ń paasǝna ɩsɔŋmʋntʋ, tǝ kǝla-ŋ kʋŋkʋlʋmǝŋ.
Ye n lapa ɩsaɣatʋ, weɣe pǝ wakǝlǝɣɩ Ɩsɔ? Yaa n kʋla ɩ tɔɔ kɛ́ tɔm paɣalɛ, pɩɩ tokiɣina ɩ́lɛ́.
Ye n tǝŋǝɣɩ tampana, ɩlɛ pepeɣelɛ n hawa Ɩsɔ? Yaa weɣe Ɩ́sɔ mʋɣɩ nyá niŋ taa?
Yʋlʋ ɩsɩɩ nyaɣa ɩsaɣatʋ wakǝlǝɣɩ, na siɣisuɣu waasɩ nyá tɔɣɔntǝlɛ.
Ye ɩsɩɩ ŋmakǝllaa kǝla tɔɔʋ, yǝlaa makɩ kapusi kɛ́. Ye mʋsʋŋtʋnaa kǝla paɣalɛ, ɩlɛ yǝlaa yaa sɩ pá waasɩ-wɛ.
Ama pa taa nɔɣɔlʋ ɩɩ pɔɔsǝɣɩ Ɩsɔ wei ɩ lapa-ɩ, na ɩ́ tʋɣɩ yǝlaa taa kɛ́ laŋhʋlʋmlɛ yontu na pá yooki ahoo tɔ sɩ: N wɛ le?
Ɩnɩ ɩ sɛɣɛsǝɣǝna-tʋ, na pǝ́ kǝlɩ taalɛ wontu. Pǝyele ɩ tasǝɣɩ-tʋɣʋ lǝmaɣasɛɛ na pǝ́ kǝlɩ sumasɩ.
Pa yaawa Ɩsɔ, na ɩ́ kisi cɔʋ kɛ asaɣaa kalampaanɩ tɔɔ.
Pɔpɔtʋ fɛɩ leleŋ, pa koo yem kɛ́ Ɩsɔ ɩɩ nɩɩkɩ. Toma tǝna tʋ ɩɩ paasǝɣǝna.
Paa Soopu n tɔŋ sɩ nn nɩɩkɩ Ɩsɔ taŋ tɔ Ɩsɔ nyǝ́ma nyá tɔm tǝnaɣa, nyaa keŋna-ɩ.
Ɩɩ tʋɣɩ salǝka na pááná. Pǝyele ɩɩ paasǝɣǝna yǝlaa ɩsaɣatʋ. Ɩlɛ pǝ taɣa sɩ ɩɩ naakɩ.
Soopu nyá nɔɣɔ taa tɔm wɛ yem kɛ́, na ń lʋlǝsǝɣɩ tɔm nti tǝ taa fɛɩ laɣatʋ tɔ.
Ḿpʋ́ɣʋ́ Ɩlihu tasaa tɔtɔ sɩ:
Soopu, sǝŋ pǝcɔ na má sɛɣɛsɩ-ŋ. Mpi tɔ, ma ta yɔɣɔtɩ Ɩsɔ nyǝntʋ tǝna.
Hatoo pooluŋ kɛ maa hiki ma nyǝm mpi maa hana ma ŋmalʋ kɛ tampana tɔ.
Tampana ma kʋyɔɣɔtʋtʋ taa fɛɩ pɔpɔtʋ. Ma wei ma yɔɣɔtǝɣǝna-ŋ ɩsǝntɔ tɔ, ma wɛna naani kɛ́ ma nyǝmtʋ tɔɔ kɛ́.
Ɩsɔ kɛ́ pǝsǝlʋ kɛ́, ɩlɛ ɩɩ lɔɔkɩ tampana tǝŋlʋ. Ɩ laɣatʋ toma tɔɔ kɛ́ ɩ wɛna pǝsʋɣʋ ŋkʋ.
Ɩɩ yeki ɩsaɣaʋ na ɩ weesuɣu. Ama ɩ siɣisiɣi kʋnyɔntʋnaa tɔm.
Ɩɩ yeki siɣisilaa kɛ́ nyǝnʋɣʋ. Halɩ ɩ caɣasǝɣɩ-wɛɣɛ awulaa kumlee tɔɔ kɛ́, na ɩ́ kʋsǝɣɩ pa nyɔɔŋ kɛ tam tɔɔ.
Ɩsɔ tʋɣɩ asaɣaa kɛ alukpala kɛ́ na wahala tɔkɩ-wɛ.
Ɩ hʋlǝɣɩ-wɛɣɛ pa tǝma, na pa kawalaɣa. Kɛ waatʋ wei pa lakɩ kalampaanɩ tɔ.
Isɔ yeki na pá nɩɩkɩ kʋkpaalǝtʋ kɛ pa ŋkpaŋŋ taa, na ɩ́ tʋɣɩ-wɛ sɩ pá cɔlɔ mpi pǝ tá siɣisi tɔ.
Ye pa kema ŋkpaŋŋ na pá pɛtɩ pa tǝɣɩ Ɩsɔ, ɩlɛ pǝ caɣana-wɛ na pá nɩɩ leleŋ kɛ pa weesuɣu kʋyɛɛŋ na pǝ pɩɩsɩ taa.
Ye pa kisa nɩɩʋ, ɩlɛ ŋmantaaɣa sɔ-wɛ na pá sɩ́ pa nyǝm laŋʋɣʋ tɔɔ.
Yǝlaa asaɣaa ha pa tǝɣɩ pááná taa kɛ́. Paa wiikina Ɩsɔ sɩ ɩ́ waasɩ-wɛɣɛ saa wei ɩ tʋɣɩ-wɛɣɛ alukpala tɔ.
Pa sǝkǝna pa ɩfepile na pǝ́ sɔɔsǝɣɩ-wɛɣɛ wasaŋkalǝnaa*fa* tɔɔ. apalaa na alaa mpa pa laakɩ tɩɩŋ na pa lakɩ pǝ wasaŋkalǝtʋ tɔɣɔ.
Ama Ɩsɔ yakɩ wahala tʋ, na ɩ wahala kɛ́, ɩlɛna ɩ́ kpaalɩ-ɩ na ɩ wʋsasɩ.
Waatʋ nɔɣɔlʋ Ɩsɔ ka lǝsa-ŋ wahala taa kɛ́, na ɩ́ sɩɩ-ŋ timpi pɩɩ caɣana-ŋ na ń wɛɛ nyá tɩ tɔɔ na ń tɔkɩ tɔɣɔnasɩ kʋpampansɩ tɔ.
Ama ye n hʋʋkɩ nyá hʋʋlɛ ɩsɩɩ asaɣaa nyǝntɛ, ɩlɛ hʋʋlɛ na pǝ ŋkpaŋʋɣʋ hɔm ká kpa-ŋ kɛ́.
Taa yele na pááná sʋsɩ-ŋ Ɩsɔ woŋa taa, na ń puɣusi nyá tɩ sɩ n ká ya Ɩsɔ na kʋhaʋ sɔsɔɔʋ.
Nyá kakiisaɣa, yaa paa nyá toŋ sɔsɔɔŋ ta tala sɩ pǝ́ lǝsɩ-ŋ laŋwakǝllɛ taa.
Taa ŋmakǝlɩ mʋʋlaa na ń lɛɛtɩ pa lona taa kɛ́ nyá lʋlʋɣʋ nyǝ́ma.
La laakalɩ, taa kɛɛsǝna ɩsaɣatʋ tɔɔ. Pǝ maɣamaɣa pǝ tɔɔ kɛ́ n wɛ wahala taa.
Ɩsɔ hʋlǝɣɩ ɩ sɔsɔɔntʋ na ɩ toŋ taa kɛ́. Nɔɣɔlʋ ta nyɩ sɛɣɛsʋɣʋ ɩsɩɩ ɩnɩ.
Awe hʋlǝna-ɩ mpaaʋ ŋku ɩ ka tǝŋ tɔ, na awe ká mana ɩ laŋlɛ taa, na ɩ́ heeli-ɩ sɩ: N lapa mpi pǝ tá siɣisi tɔ?
Tɔɔsɩ na ń sa ɩ tǝma nna yǝlaa saŋ pa yontunaa taa, na pá pʋɣʋlǝɣɩ-yɛ tɔ.
Yǝlaa tǝna loosiɣi-yɛɣɛ pooluŋ kɛ́ na pá nyǝnǝɣɩ-yɛɣɛ teu.
Ɩsɔ tɔɔwa katatǝlaɣa kɛ́ na pǝ́ tɛɛ ta nyǝmtʋ tɔɔ. Ɩ pɩɩsɩ fɛɩ kalʋɣʋ.
Ɩnɩ ɩ cosiɣina lʋm na ɩ́ yele na heelim nyɔɔ-wɩ, na ɩ́ pǝsɩ-wǝɣɩ tɛʋ.
Ɩlɛna ɩsɔŋmʋntʋ náá yele na tɛʋ nɩɩ yǝlaa tɔɔ.
Awe nyǝŋna ɩsɔŋmʋntʋ tɔntɛ, na tɛʋ hola kɛ ɩsɔtɔnʋɣʋ taa?
Ɩnɩ ɩ kɛɛlǝɣǝna ɩ nyaalǝm tɔɔ na pǝ́ ná na pǝ́ cɔɔna-ɩ. Ɩlɛna ɩ́ taɣanɩ takʋɣʋ kɛ teŋkunaa lumaŋ tɔɔ.
Yaasinaa mpɛɣɛ ɩ hʋʋkǝna yǝlaa na ɩ́ cɛlǝɣɩ-wɛɣɛ tɔɣɔnaɣa kɛ tuutuuma.
Ɩ kpakǝɣɩ tɛʋ cala kɛ ɩ niŋ taa kɛ́, na ɩ́ lɔɣɔ-ɩ timpi ɩ caakɩ tɔ.
Tɛʋ hola kɛ ɩ hʋlǝɣǝna sɩ kʋ kɔŋ, na kalǝkǝŋ maɣamaɣa nɩɩkɩ kʋ taŋ.
Ma laŋlɛ cɛpǝna tɛʋ ŋkʋɣʋ katatǝlaɣa kɛ́, halǝna ma laŋlɛ lɩɩ tǝ lonte taa.
Ɩ́ ke ŋkpaŋŋ na ɩ́ nɩɩ Ɩsɔ nɔɣɔ taŋ. Ɩ́ welisi teu na ɩ́ nɩɩ ɩ nɔɣɔ yuŋ.
Ɩsɔtɔnʋɣʋ tǝna taa kɛ́ ɩ nɔɣɔ nɩɩkɩ. Ɩlɛna ɩ́ yele na tɛʋ ŋmɛlǝsɩ, na pǝ́ tala tɛtʋ tǝnasɩ.
Pǝlɛ pǝ waalɩ, ɩlɛna tɛʋ holi na Ɩsɔ nɔɣɔ nɩɩ. Ɩlɛ ɩ ta tasa tɛʋ ŋmɛlǝsʋɣʋ sǝŋsʋɣʋ kɛ waatʋ ɩnɩ.
Ɩsǝna Ɩsɔ yɔɣɔtǝɣǝna ɩ nɔɣɔ tɔ, pǝ teu wɛ sɔɣɔntʋ. Tǝma sɔsɔɔna wena tǝ ta nyɩ tɔɣɔ ɩ lakɩ.
Ɩnɩ ɩ tɔŋna sɩ tɛʋ tɔmpɛɛ kpaakpaacaʋ*fa* ɩ́ nɩɩ tɛtʋ tɔɔ. Ɩlɛna ɩ́ tɔ tɛʋ sɩ kʋlɛ kʋ́ nɩɩ na pǝ́ kpɛŋna tɛʋ sɔsɔɔʋ. tɔmpɛɛ kpaakpaacaʋ. Pǝ wɛ teitei kɛ́ ɩsɩɩ kpaakpaacaʋ na pǝ́ hʋlʋma mpʋ. Ɩlɛ tɔmpiisi hotiɣina na pǝ́ kaakɩ atɛɣɛ huwa.
Ɩnɩ ɩ sǝŋsǝɣǝna yǝlaa tǝna tǝma. Ɩlɛna pá cɛkǝna sɩ ɩnɩ ɩ ŋmana-wɛ.
Taalɛ wontu maɣamaɣa ná sʋʋkɩ tǝ tǝcɔɔsǝlɛ kɛ́, na tǝ́ sʋʋkɩ tǝ tana taa na tǝ́ ŋmɛlǝɣɩ.
Kacuculaɣa ná lɩɩkǝna ilim ntɔɣɔŋ kɛ́, na watʋ náá lɩɩna pǝ mpǝtǝŋ.
Ye Ɩsɔ ɩ́ feesa lʋm tɔɔ, pǝ kii kɛ́ ɩsɩɩ tɔmpǝlɛ.
Ɩ haɣasǝɣɩ nikaɣa kɛ ŋmʋntʋ taa kɛ́. Ɩlɛna tɛʋ ŋmɛlǝsǝɣɩ ŋmʋntʋ ntɩ tǝ taa.
Ɩnɩ ɩ yekina na ɩsɔŋmʋntʋ cɔɔkɩ na tǝ́ lakɩ pǝ tǝna mpi ɩ tʋ-tɩ tɔɣɔ tɛtʋ tɔɔ.
Tɛʋ ŋkʋɣʋ Ɩsɔ hɔŋna ɩ tɛtʋ ŋkpaŋʋɣʋ. Kʋlʋmʋɣʋ ŋkʋɣʋ ɩ lakǝna-tǝɣɩ kʋpantʋ.
Soopu, ke ŋkpaŋʋɣʋ kɛ tɔm tǝnɛ tǝ taa na ń welisi na ń cɛkǝna Ɩsɔ tǝma sɔsɔɔna.
N nyǝmá ɩsǝna Ɩsɔ lakɩ ɩ tǝma anɩ, na ɩsǝna ɩ tisiɣi calanaa na ɩsɔŋmʋntʋ taa tɔ?
N cɛkǝna ɩsǝna ɩsɔŋmʋntʋ sǝŋa teitei tɔ? Pǝ kɛ́ Ɩsɔ wei ɩ kɛ́ nyǝntʋ maɣamaɣa tɔ ɩ tǝmlɛ kɛ́.
Ɩsǝnaɣa pǝ lapa na ye ilim mpǝtǝŋ heelim kʋhaŋǝm makɩ tɛtʋ tɔɔ, n nɩɩkɩ haŋaɣa kɛ nyá wontu taa?
N pǝsǝɣɩ na ń la ɩsɔŋmʋntʋ kɛ ɩsɔtaa na tǝ́ wɛɛ toŋ ɩsɩɩ nyǝɣǝlʋɣʋ tiŋ?
Soopu hʋlɩ-tʋɣʋ nti tɩɩ heeli Ɩsɔ tɔ. Ɩlɛ tɩɩ tasǝɣɩ natǝlǝɣɩ yɔɣɔtʋɣʋ kɛ tá kaanyǝmtʋ tɔɔ.
Maa pǝsǝɣɩ na ma kɛ́ɛ́sǝ́ná Ɩsɔ tɔɔ kɛ́ saa wei ma yɔɣɔtǝɣǝna-ɩ tɔ. Pǝ fɛɩ sɩ má heeli-ɩ na pǝ́cɔ́ ɩ́ cɛkǝna.
Ye pǝ kɛɛsaa na ŋmʋntʋ takɩ nyaalǝm tɔɔ, pɩɩ tasǝɣɩ naʋ. Pǝ waalɩ, ɩlɛna heelim má, na pǝ́ kɛɛlɩ pǝ tɔɔ.
Ilim ntɔɣɔŋ tɔɔ kɛ́ nyaalǝm lɩɩkǝna na pǝ́ wɛ ɩsɩɩ wʋla. Ɩsɔ teu mpi pǝ cɔɔna-ɩ tɔ, pǝ wɛ sɔɣɔntʋ.
Tɩɩ pǝsǝɣɩ na tǝ́ kpǝtǝna Toma tǝna tʋ sɔsɔ, na tampana tǝŋlʋ ɩnɩ, ɩ kɛ́ siɣisuɣu tʋ́ kɛ́. Ɩɩ muɣuliɣi nɔɣɔlʋ.
Pǝ tɔɔ kɛ́ pǝ wɛɛ sɩ, yǝlaa ɩ́ nyana-ɩ. Ama ɩ paa fɛɩna mpa pa yaa pa tǝɣɩ lǝmaɣasɛɛ nyǝ́ma tɔ.
Ḿpʋ́ɣʋ́ Tacaa cɔwa Soopu kɛ kacuculaɣa taa sɩ:
Aweɣelɛ pʋntʋ wei ɩnɩ ɩ kɔŋna sǝkpɛtʋɣʋ kɛ nti ma sɩɩwa na má lakɩ tɔ tǝ taa, na tɔmnaa mpa pa fɛɩna hʋwɛɛ tɔ?
Tɔʋ, tɔkɩ nyá tɩ ɩsɩɩ apalʋ. Maa pɔɔsɩ-ŋ tɔm na ń cɔ-m.
Leɣe n ka wɛ waatʋ wei ma sɩɩkaɣa antulinya kite tɔ. Ye n nyǝmá tampana n cɔ-m.
Awe pɩɩwa antulinya ɩnɩ ɩ tǝnasɩ? N nyǝmá pʋntʋ na? Yaa awe maɣasǝna-ɩ na ŋmǝnaɣa?
Awe caalǝna kite tɛɛ pǝlɛ kɛ sɩɩʋ? Yaa pepe tɔɔ kɛ́ kite ńtɛ́ tǝ sǝŋaa?
Waatʋ ɩnǝɣɩ tanaŋ ɩsɔtʋlʋŋasɩ yookaɣa yontu, na ɩsɔtaa yǝlaa náá wilitiɣina laŋhʋlʋmlɛ.
Awe tǝka teŋku lʋm na kampʋnaa kɛ saa wei pǝ lɩɩ tɛtʋ tɛɛ na pǝ ŋmaa tɔ?
Waatʋ wei ma suu-wǝɣɩ ɩsɔŋmʋntʋ kɛ toko, na má takɩ-wǝɣɩ ɩhunte tɔ.
Na má pɩɩ-wǝɣɩ tǝnaɣa, na má tʋ kʋtǝkʋɣʋ na kʋkalǝsʋɣʋ.
Na má hʋlɩ-wɩ sɩ pǝ́ sǝŋ tǝna, pǝ́ taa tuusi, tǝnaɣa pǝ hola kalampaanɩ ká sɩɩna.
Too n wɛʋ tɔ, n tɛma tanaŋ kɛ ŋmakǝlʋɣʋ, yaa ń hʋlɩ tefemle kɛ tǝ lonte na?
Yaa tefemle ńtɛ́ tǝ kpa tɛtʋ ntompee na tǝ́ ciɣiti asaɣaa kɛ teu na?
Ɩlɛna tɛtʋ laɣasɩ wɛɛtʋ ɩsɩɩ pa yʋsʋɣʋ cʋɣʋ tɔɔ tɔ, na pǝ tǝna pǝ́ wɛɛ kacɔka ɩsɩɩ pʋʋɣʋ tɔɔ?
Tefemle nyaalǝm kɔŋ, ɩlɛna asaɣaa kʋlapʋtʋ fiɣini na pǝ́ pɛlɩ pa niŋ.
Too tɔ, n tɛma teŋku taa kɛ́ tiiu halǝna ń tala ɩ sɛɛlaa taa? Yaa n cɔɔwa ɩ lumaŋ sɔsɔɔŋ taa?
Pa tɛma-ŋ sǝm nɔnɔɔsɩ kɛ hʋlʋɣʋ na? Yaa n nawa atɛtǝlɛ nɔnɔɔsɩ?
Yaa n tɛma maɣasʋɣʋ kɛ tɛtʋ waŋ tɔm na? Ye n nyǝmá pǝ tǝnaɣa mpʋ n kɛɛsɩ-m.
N nyǝmá nyaalǝm tǝcaɣalɛ mpaaʋ na? Na leɣe sǝkpɛtʋɣʋ ná wɛɛ?
N pǝsǝɣɩ na ń pona-wǝɣɩ pǝ lonte taa. Yaa ń tana-wǝɣɩ timpi pǝ wɛɛ tɔ?
N nyǝmá. Mpi tɔ, waatʋ ɩnɩ ɩ taa pa tɛma-ŋ lʋlʋɣʋ. Pǝ́cɔ́ nyá pɩɩsɩ tɔɔwa.
N tɛma pote na n ná tɛʋ tɔmpɛɛ na a kpaakpaacaʋ tǝcaɣalɛ na?
Laŋwakǝllɛ waatʋ, na yoou kʋyɛɛŋ tɔɔ kɛ́ ma sɩɩ-yɛɣɛ mpʋ.
N nyǝmá mpaaʋ ŋku nyaalǝm tǝŋǝɣɩ tɔ? N nyǝmá timpi tɔɔ ilim tǝlɩɩlɛ heelim makǝna tɛtʋ tɔɔ tɔ?
N nyǝmá wei ɩ hɛɛwa tɛʋ kɛ kʋ mpaaʋ tɔ? Na wei ɩ hɛɛ tɛʋ ŋmɛlǝsʋɣʋ na kʋ calanaa kɛ pa nyǝŋkʋ tɔ?
N nyǝmá wei ɩ yeki na tɛʋ nɩɩkɩ wʋlaɣa tɛtʋ nti tǝ taa nɔɣɔlʋ fɛɩ tɔ? Yaa wei ɩ kɔŋna tɛʋ kɛ wʋlaɣa tɛtʋ nti tǝ taa yǝlaa fɛɩ tɔ?
Na wei ɩ yeki na lʋm haɣa wʋlaɣa tɛtʋ, na nyɩɩtʋ na kʋnyɔnyɔm mpi pǝ wɛ tǝlɛkʋlɛkʋ tɔ pǝ́ nyɔ tǝ tɔɔ tɔ?
Tɛʋ wɛna caa kɛ? Yaa awe lʋlǝɣǝna aŋkpǝlɛɛ?
Lʋm tɔmpɛɛ*fa* yaa cɔlɔʋ nyǝna wɛna too kɛ? na pǝ́ niɣitaa tɔ tɛtʋnaa mpa pa taa wɛ watʋ kɛ teu tɔ aŋkpǝlɛɛ maɣamaɣa kiiki ḿpʋ́ɣʋ́.
Mpɩ pǝ pǝsǝɣǝna pɔɣɔ lʋm ɩsɩɩ pǝlɛ, na pǝ́ kii teŋku tɔɔ nyǝm tǝkpaŋasaŋ.
N pǝsǝɣɩ na ń hɔkɔ ɩsɔtʋlʋŋasɩ*fa* nsi pa yaa sɩ kantuɣu na kʋ piya tɔ. Yaa ń hɛtɩ nsi pa yaa sɩ haɣa na kpaca na yʋlʋ tɔ.
Nyá lǝsǝɣǝna tʋlʋmalʋɣʋ kɛ kʋ waatʋ? Yaa n tiikiɣi ɩsɔtʋlʋŋasɩ nsi pa yaa sɩ ɩsɔtʋ ɩ́ sɩ na má tɔɣɔ tǝyaɣa tɔ?
N nyǝmá kiiŋ wei ɩsɔtɔnʋɣʋ tǝŋǝɣɩ tɔ? Na ɩsǝna tɛtʋ wɛɛ na pǝ́ tɔŋ tǝ taa tɔ?
Yaa n yɔɣɔtǝɣǝna ɩsɔŋmʋntʋ na tɛʋ nɩɩ katatǝlaɣa na?
Nyá yaakǝna tɛʋ ŋmɛlǝsʋɣʋ na pǝ́ cɔɔkɩ-ŋ sɩ mpǝɣǝlɔ, na ń tiliɣi-wɩ?
Awe tʋna lǝmaɣasɛɛ kɛ hatoo yʋlʋ lotu taa? Na awe tʋna laɣatʋ kɛ lǝmaɣasɛɛ taa*fa*? nɩɩʋ wɛ katɛ kɛ́, lɛlaa ná hʋʋkɩ sɩ tɔla naalɛ kɛ pa yɔɣɔtǝɣɩ mpʋ. Ɩsɩɩ kampaaʋ na Icipiti tɛtʋ taa sumaɣa ŋka pa yaa sɩ ipii tɔ.
Awe kalǝɣɩ ɩsɔŋmʋntʋ na ɩ lǝmaɣasɛɛ? Yaa ɩ́ huti ɩsɔtɔnʋɣʋ taa lʋm huluŋ
kɛ waatʋ wei tɛtʋ kiiwa ɩsɩɩ nyǝɣǝlʋɣʋ na tampaɣa nyɔkǝlǝna tǝma tɔ?
Nyá kpaakǝna tɔɣɔlaɣa alʋ nyǝŋka kɛ ka tɔɣɔnaɣa, yaa ń calɩ tɔɣɔlasɩ piya, na sɩ́ haɣa?
Waatʋ wei sɩ sopa sɩ lona taa, yaa sɩ papa nyɩɩtʋ tɛɛ tɔ?
Awe calǝɣǝna katǝkatǝŋ kɛ waatʋ wei ɩ piiŋ laŋǝɣɩ tɔɣɔnaɣa na ɩ́ wiikina-m na ɩ́ yɛlǝmǝɣɩ tɔ?
N nyǝmá taalɛ pǝ́ŋ na namǝŋ husi ɩsɔtʋnaa na? Nyá feŋiɣina ɩ tɔɔ kɛ́ saa wei lʋlʋɣʋ wʋsasɩ tapa-ɩ tɔ? Yaa n tɩɩ nyǝmá ɩ lʋlʋɣʋ waatʋ?
<range>
Ɩ sopiɣi kɛ́ na ɩ́ lʋlǝɣɩ ɩ piya. Ɩlɛna ɩ́ hɛɛsǝɣɩ wʋsasɩ.
Na ɩ piya wɛna alaafǝya na sɩ́ pɩɩkɩ nyɩɩtʋ taa. Kʋyakʋ nakʋlɩ, ɩlɛna sɩ́ tɛɛ. Sɩɩ tasǝɣɩ mǝlʋɣʋ.
Awe hɛtǝna taalɛ kpaŋaɣa na ɩ́ yele-kɛ́ sɩ ká tɛɛ?
Má lapǝna ka tǝcaɣalɛ kɛ wʋlaɣa tɛtʋ nti tǝ wɛ tǝnyaŋŋ tɔ tǝ tɔɔ.
Sɩ woŋiɣi ɩcatɛ taa kɔkɔtɛ kɛ́. Pǝyele sɩɩ nɩɩkɩ cɛcɛ hola.
Pulaɣa tɔɔ kɛ́ sɩ caakɩ sɩ sɩ́ hiki sɩ tɔɣɔnaɣa, na sɩ́ pɛɛkǝɣɩ nyɩɩtʋ kʋlɛkǝlɛkǝtʋ.
Taalɛ naʋ ká kɔɔ sɩ ń lana-ɩ tǝmlɛ yaa ɩ́ hǝntɩ nyá tɔla tǝtɔɣɔlɛ kiŋ kɛ ahoo na?
N ká tʋ ɩ luɣu tɛɛ kɛ́ ŋmǝnaɣa, yaa ɩ́ hɔ akuɣu na waalɩ tɔɔ, na ɩ́ hɛɛ kpɛɛsɩ na?
N ká lapɩ-ɩ naani kɛ́ ɩ tomiŋ sɔsɔɔŋ tɔɔ, na ń yelina-ɩ nyá tǝma sɩ ɩ́ paasǝna?
Yaa nyá kʋmtʋ kɛ ń ká yelina-ɩ sɩ ɩ́ kpeena tǝyaɣa, yaa ɩ kuu pee kɛ kataɣa taa?
Taataanaa hɛtǝɣǝna pa keŋ na laŋhʋlʋmlɛ kɛ́, na ɩ́ nǝɣǝsǝna ɩsɩɩ kʋlaalʋɣʋ nyǝŋ.
Waatʋ wei taataa tʋɣɩ ɩ yala na ɩ́ takɩ-yɛɣɛ ilim kɔkɔ kanyǝŋa sɩ á tiisi tɔ,
ɩ sɔɔkɩ kɛ́ sɩ taalɛ wontuɣu nakʋlɩ kɩɩ fɛlɩ-yɛɣɛ nɔɔhǝlɛ na á yɔkɩ.
Ɩ tɔkǝɣɩ ɩ piiŋ kɛ́ na toŋ, ɩsɩɩ pǝ taɣa ɩnɩ ɩ tǝnna. Ɩ fɛɩ sɔɣɔntʋ sɩ ɩ wahala ká la yem.
Mpi tɔ, ma ta tʋ-ɩ lǝmaɣasɛɛ yaa laɣatʋ kɛ saa wei ma ŋma-ɩ tɔ.
Ama waatʋ wei ɩ kʋlǝɣɩ sewa tɔ, ɩ paa fɛɩna kpaɣanʋ na ɩ caɣalʋ.
Nyá tʋna kpaɣanʋ kɛ tomiŋ na? Yaa nyá tʋna ɩ luɣu tɛɛ kpɛɛm?
Nyá yekina na ɩ́ ŋmaakɩ ɩsɩɩ lakǝlɛ na ɩ́ wiikina apalʋtʋ na sɔɣɔntʋ kpaakɩ kolontu na?
Ɩ halǝɣɩ acʋwa kɛ tɛtɛkǝlɛ taa, na ɩ laŋlɛ hɛɛna ɩ toŋ. Ɩlɛna ɩ́ ŋmaa kolontu nɔɣɔ tɔɔ kɛ́ yoou taa.
Ɩ fɛɩ sɔɣɔntʋ, pǝ́cɔ́ ɩɩ nyaŋna pʋlʋ, ɩɩ tuliɣi tapǝŋ kɛ kolontu laɣatɛ kiŋ.
Ɩ tɔɔ caɣalʋ ŋmantaaɣa, na ɩ laɣatɛ pǝ mʋɣɩ kɔkɔ, na ɩ kɔɔka náá cɛɣɛtǝɣɩ ɩ tɔɔ.
Tutuɣu wiiki na pǝ́ nyaɣalɩ-ɩ teu na ɩ́ kpisi ɩ tǝɣɩ kpaʋ, ɩlɛna ɩ́ tʋ casǝlɛ.
Tutuɣu wiiki, ɩlɛna ɩ́ yaɣa apalʋkakiisaɣa tǝwapapa. Too pooluŋ taa kɛ́ ɩ nɩɩkɩ yoou taŋ na yoolaa sɔsaa hola na pa kakiisasɩ.
Nyá laɣatʋ kɛ ŋmakǝlɛ kʋlǝɣǝna na tǝ́ hɛtǝɣɩ tǝ keŋ na ilim mpǝtǝŋ tɔɔ?
Nyá haana cɔlɔʋ sɔsɔ kɛ nɔɣɔ sɩ ɩ́ kʋlǝɣɩ, yaa ɩ́ tʋɣɩ ɩ tantɛ kɛ pulaɣa taa?
Kʋkpamǝŋ taa kɛ́ ɩ cakɩ na ɩ́ sʋʋkɩ kʋkpamʋɣʋ kʋkʋlʋɣʋ nyʋɣʋ taa, timpi nɔɣɔlʋ ɩɩ takɩ tɔ.
Hatoo nyʋɣʋ taa tǝnaɣa ɩ wɛɛkɩ, na ɩ́ loosiɣi ɩ tɔɣɔnaɣa na ɩ́ cɛŋǝɣɩ-kɛ.
Ɩ piiŋ nyɔɔkɩ calǝm kɛ́ na timpi wontu kʋsǝpʋtʋ wɛɛ tɔɣɔ ɩ cakɩ.
Ḿpʋ́ɣʋ́ Tacaa Toma tǝna tʋ yɔɣɔtǝna Soopu na ɩ́ pɔɔsɩ-ɩ sɩ: N suukaɣa-m tɔm tɔ, n ká tasa-m kʋtʋɣʋ na? N yookaɣana-m tɔ, n wɛna kʋcɔcɔtʋ tɔtɔ?
<range>
Mpʋɣʋlɛ Soopu cɔwa Tacaa sɩ:
Ma kǝla pǝciiu, wentiɣi maa cɔ? Maa takɩ ma nɔɣɔ tɔɔ kɛ́ ma niŋ kɛ́.
Ma tɛma yɔɣɔtʋɣʋ kɛ tɔm kʋlʋm, maa tasǝɣɩ natǝlɩ. Ma cɔwa tɔm naalɛ, ɩlɛ maa tasǝɣɩ natǝlɩ.
Ḿpʋ́ɣʋ́ Tacaa cɔwa Soopu kɛ kacuculaɣa taa sɩ:
Tɔʋ, tɔkɩ nyá tɩ ɩsɩɩ apalʋ na má pɔɔsɩ-ŋ na ń cɔ-m.
Kʋpam n caa sɩ ń kʋ ma tɔm na ń wɛɛna tampana na ń hʋlɩ sɩ ma ta siɣisi?
N tala-m toma na? Yaa nyá yɔɣɔtaɣa wɛ ɩsɩɩ tɛʋ hola, yaa ɩsɩɩ ma nyǝŋka?
Tɔʋ, suu nyá tǝɣɩ nyʋɣʋ kʋlʋɣʋ na sɔsɔɔntʋ na ń takɩ nyá tǝɣɩ teu sɔsɔɔm na teeli.
Mʋ pááná na kalampaanɩ nyǝ́ma. Nyǝnɩ-wɛɣɛ ɩsɛ na ń mǝŋna-wɛɣɛ atɛ.
Nyǝnɩ-wɛɣɛ tɔm kʋlʋm na pǝ́ lumsi-wɛ. Naŋtɩ asaɣaa kɛ tɔm kʋlʋm.
Nmɛsɩ pa tǝnaɣa tɛtʋ tɛɛ. Tǝkɩ-wɛɣɛ atɛtǝlɛ taa.
Pǝlɛɣɛlɛ maa sa-ŋ. Mpi tɔ, n hika akaɩtʋ kɛ nyá toŋ tɔɔ.
Nyǝnna Cutaɣa, má ŋmana-kɛ́ tɔtɔ, ɩsɩɩ yʋlʋ. Ɩlɛna ká tɔkɩ nyɩɩtʋ ɩsɩɩ naʋ.
Ka tǝnaɣa taa kɛ́ ka toŋ wɛɛ. Alaafǝya haɣa ka lotɔna taa.
Ka suka na toŋ kɛ́ ɩsɩɩ tʋɣʋ sɔsɔɔʋ, na ka tala hola lɛɣɛta tǝma taa.
Ka mʋwa caɣa kɛ́ ɩsɩɩ nyǝɣǝlʋɣʋ kʋsɛɛmʋɣʋ foofoo. Ka koŋkoolasɩ nǝɣǝsǝna nyǝɣǝlʋɣʋ kpatǝŋ.
Nkɛɣɛlɛ ma kʋlapǝm taa kancaalaɣa nyǝm*fa*. Ma lapǝna-kɛ na má tʋ-kɛɣɛ laɣatɛ. pa caa yɔɣɔtʋɣʋ tɔ. Mpi pa yaa cǝnɛ sɩ laɣatɛ tɔ, wontuɣu kʋnɛ kʋ kela tɔm kɛ pa yɔɣɔtǝɣɩ.
Pɔɔŋ lʋlǝɣǝna ka tɔɣɔnaɣa. Tǝnaɣa taalɛ wontu ŋmaalǝɣɩ.
Kacǝka nyɩɩtʋ ɩsotom tɛɛ kɛ́ ka hǝntǝɣɩ. Tǝnaɣa sǝsǝncaasɩ lɔpa lʋcaɣam nɔɣɔ.
Nyɩɩtʋ ntɩ tǝ tɛɛ kɛ́ ka wɛɛ, lɔɔʋ nɔɣɔ nyɩɩtʋ tʋ-kɛɣɛ hɛkʋ.
Paa pɔɣɔ sɔsaɣa suwa kaa nǝɣǝsǝɣɩ. Yaa Yaatanɩ pɔɣɔ lʋm sʋʋna ka nɔɣɔ taa, ka caɣana naani kɛ́.
Nɔɣɔlʋ kaa kpǝtǝna-kɛ na ka ɩsɛ sɩ ɩ kpaa-kɛ. Pǝyele pa kaa kpa-kɛɣɛ katɔka sɩ pa tʋlǝɣɩ ka mɩɩna.
N pǝsǝɣɩ na ń kpa nyɩɩʋ*fa* na kulaɣa na? Yaa kʋ nsǝmlɛ kɛ ń pǝsǝɣɩ na ń hɔkɔ ŋmǝnaɣa? tʋm sɔsɔ wei pa yaa sɩ coco tɔ, ɩsɩɩ pa tɔŋʋɣʋ sɩ tɔɣɔlʋɣʋ tɔ.
N ká pǝsɩ na ń sʋsɩ sǝsǝncaŋa kɛ kʋ mɩɩna tɛɛ? Yaa n ká pǝsɩ na ń tʋlɩ kʋ tamaɣa na kulaɣa?
N maɣasǝɣɩ sɩ kɩɩ wiina-ŋ na pǝ́ leeli yaa kʋ yɔɣɔtǝna-ŋ tǝpamm kɛ?
Nyana-kʋ ɩ́ ká pɛɛlɩ nɔɣɔ na? Yaa n ká kpa-kʋɣʋ yomle kɛ tam tɔɔ?
N ká liɣilina-kʋ ɩsɩɩ sumaɣa na? Yaa n ká tamsɩ-kʋɣʋ ŋmǝnaɣa, na nyá pɛɛlaa liɣiliɣina?
Tiina kpalaa kaa pɛɛtɩ-kʋ. Pǝyele taatǝlaa ná kaa tala-kʋ.
N ká pǝsɩ na ń waasɩ kʋ tɔnʋɣʋ tǝnaɣa ŋmantaasɩ na? Yaa kʋ nyʋɣʋ kɛ n ká sɔ lʋm taa wontu sɔsɔɔntʋ kulaɣa?
Ye n kpa kʋ tɔɔ, ɩlɛna ń tɔɔsɩ yoou tɔm, n kaa tasa nyɩɩlʋɣʋ.
Ḿpʋ́ɣʋ́ Tacaa tasaa sɩ: Ye yʋlʋ taŋa-kʋ pǝ tʋsa-ɩ kɛ́. Ɩ kɔŋ na ɩ́ loosi-kʋɣʋ loosuɣu maɣamaɣa tɔ, ɩ pǝsǝɣɩ kpɛntǝlasɩ kɛ́.
Yʋlʋ nɔɣɔlʋ ɩ kpaŋʋɣʋ ta tala sɩ ɩ́ kʋlɩ nyɩɩʋ ŋkʋ kʋ tɔɔ. Mpʋ tɔtɔɣɔ nɔɣɔlʋ kaa maɣasɩ sɩ ɩ kʋlǝɣɩ maɣa Ɩsɔ ma tɔɔ.
Awe kǝntǝna-m na pǝ́ wɛɛ sɩ má fɛlɩ pʋntʋ? Ma tǝnna pǝ tǝna mpi pǝ wɛ tɛtʋ tɔɔ tɔ.
Ma kaa su yɔɣɔtʋɣʋ kɛ kʋ tɔnʋɣʋ tɔɔ nyǝm tɔm. Ɩsɩɩ kʋ nɔɔhɛɛ na kʋ toŋ na kʋ teu pǝ tɔm.
Awe kula kʋ tɔɔ pɔɣɔlɛɛ na kʋ́ naakɩ? Yaa awe ká sʋʋ kʋ nɔɣɔ taa?
Awe haana kʋ nɔɔle ńtɛ́ na toŋ? Kʋ kela tɔm wɛ sɔɣɔntʋ kɛ́.
Kʋ siɣile taa pɔɣɔlɛɛ wɛ kɛ́ ɩsɩɩ pa tamsa kpalǝŋ kɛ tǝntǝmlɛ, na pǝ́ nyɔɔ ɩsɩɩ pa taala kʋtaalʋ.
A matǝna tǝmaɣa teu kɛ́ tǝkpam. Heelim maɣamaɣa ɩɩ pǝsǝɣɩ na pǝ́ sʋʋ a hɛkʋ taa.
Pɔɣɔlɛɛ anɩ a nyɔkǝlǝna tǝmaɣa teu kɛ́ na á kpɛntɩ kʋlʋm, pʋ́ʋ́ɣʋ́ fɛɩ.
Ye kʋ cimsaa, kɔkɔ lɩɩkɩ kɛ́. Kʋ ɩsɛ nǝɣǝsǝna ɩsɩɩ tanaŋ ilim yaakʋɣʋ tɔ.
Na kɔkɔ mamatǝsǝŋ lɩɩkǝna kʋ nɔɣɔ, na mamacǝɣǝlasɩ náá kʋlǝɣɩ.
Kɔkɔ nyɔɔsɩ lɩɩkǝna kʋ mɩɩna tɛɛ kɛ́ ɩsɩɩ tiyaɣa wasʋɣʋ mǝsaɣa tɔɔ na huluɣu kpaakɩ tɔ.
Kʋ feesiŋ wɛ kɛ́ ɩsɩɩ ŋmala kɔkɔ na mamatǝsʋɣʋ lɩɩkǝna kʋ nɔɣɔ.
Kʋ luɣu taa kɛ́ toŋ wɛɛ. Ɩlɛna wei ɩ́ ná-kʋ ɩ tɛɛ sʋʋkɩ.
Kʋ tɔnʋɣʋ tɔɔ pɔɣɔlɛɛ tamsaa kɛ́, na á kpɛntɩ kʋlʋm, na pǝ́ wɛɛ toma, pɩɩ ciɣitiɣi.
Kʋ nyamlɛ wɛ toŋ kɛ́ ɩsɩɩ pǝlɛ. Tǝ wɛ toma kɛ́ ɩsɩɩ nem*fa*. tɔɔʋ wɛ teitei kɛ́ na a tǝna tǝma tɔɔ, na pá cɔɔsǝɣɩ ɩsɔtaa nyǝntɛ na kpátʋ́ɣʋ́.
Ye kʋ kʋlaa, sɔɣɔntʋ kpaakɩ alaafǝya taa alaafǝya nyǝ́ma kɛ́, na pa apalʋtʋ yɔɔlɩ na pá seeki.
Paa pa sɔpa-kʋɣʋ laɣatɛ pɩɩ sʋʋkɩ. Mpʋ tɔtɔɣɔ, na ŋmantaasɩ na nyǝmá.
Nyǝɣǝlʋɣʋ wɛ-kʋɣʋ teitei kɛ́ ɩsɩɩ keemaɣa. Na nyǝɣǝlʋɣʋ kʋsɛɛmʋɣʋ náá wɛɛ-kʋ ɩsɩɩ taaʋ kʋpʋkʋɣʋ.
Paa tɔɣɔnǝɣɩ-kʋ na nyǝmá. Pǝyele pǝntɔlʋpɛɛ ná wɛ-kʋɣʋ ɩsɩɩ nyɩɩtʋ.
Akalʋɣʋ wɛ-kʋɣʋ ɩsɩɩ keemaɣa, na kʋ́ nɩɩkɩ ŋmantaasɩ wula na kʋ́ woŋiɣi.
Kʋ lotu tɔɔ wɛ kɛ́ ɩsɩɩ tataasɩ kʋsɛŋtasɩ, na kʋ́ tɛɛkɩ na kʋ́ yeki afǝla tɔɔ kɛ́ ɩkpatɛ ɩsɩɩ akuɣu.
Kʋ pǝsǝɣɩ teŋku lʋm kɛ́ ɩsɩɩ tiyaɣa wasʋɣʋ tɔ, na kʋ́ ciɣitiɣi-wɩ, ɩsɩɩ tulaalʋ na kpalǝpa.
Kʋ yeki ɩkpatɛ na waalɩ kɛ́, na tǝ́ teeki kɔkɔ. Ɩlɛna kʋhulaŋ kʋlɩ teŋku tɔɔ, ɩsɩɩ akpatʋlʋ nyɔɔsɩ.
Kʋ fɛɩna tʋ́ kɛ atɛ cǝnɛ. Pǝyele pǝ ŋma-kʋɣʋ sɩ kʋ́ taa nɩɩ sɔɣɔntʋ.
Taalɛ wontu fɛɩ-kʋɣʋ sɔɣɔntʋ. Nkʋɣʋlɛ wontu sɔsɔɔntʋ taa sɔsɔɔntʋ wulaʋ.
Ḿpʋ́ɣʋ́ Soopu cɔwa Tacaa sɩ:
Ma nyǝmá sɩ n pǝsǝɣɩ pǝ tǝna. Ye n tʋwa mpi pǝ pǝlɛ n lakɩ-wǝɣɩ.
Má takaɣaana nti ma sɩɩwa na má lakɩ tɔ tǝ tɔɔ, na kʋyɔɣɔtʋtʋ nti tǝ taa fɛɩ lǝmaɣasɛɛ tɔ. Tampana ma yɔɣɔtaa kɛ́, ma taa cɛkǝna. Tǝma sɔsɔɔna wena Ɩsɔ lapa tɔ a tɛɛ-m kɛ́. Ɩlɛ ma taa nyɩ-yɛ.
Ɩsɔ ke ŋkpaŋŋ na má yɔɣɔtɩ. Maa pɔɔsɩ-ŋ na ń cɔ-m.
Paa yɔɣɔta Ɩsɔ tɔm kɛ́ na má nɩɩna ma ŋkpaŋʋɣʋ. Ama nɔɔnɔɔ kɛ́ ma na-ɩ na ma ɩsǝpǝle.
Pǝ tɔɔ kɛ́ ma nyǝɣǝsa ma tɩ. Ma pasa ma tɩ na má caɣa tɛtʋ na tɔlʋma taa.
Waatʋ wei Tacaa tɛma Soopu kɛ yɔɣɔtǝnaʋ kɛ mpʋ, ɩlɛna ɩ́ tɔ Temaŋ tʋ Ɩlifasɩ sɩ: Ma mʋ nyá na nyá taapalaa naalɛ na pááná kɛ́. Pǝ taɣa pʋlʋ, ɩ́ ta tǝŋ tampana na ɩ́ yɔɣɔtɩ ma tɔm, ɩsɩɩ ma tǝmlɛ tʋ Soopu lapa tɔ.
Pǝ tɔɔ tɔ, ɩ́ caa latǝcɛnaa naatosompɔɣɔlaɣa, na ɩwaaŋ kɛ mpʋ tɔtɔ. Ɩ́ maɣana Soopu na ɩ́ la mǝ nyɔɔŋ tɔɔ kɛ́ kɔtaɣa ŋka kɔkɔ lusa ka tǝna tɔ, na ɩ́ sǝlǝmǝna-mɛ. Ɩlɛ Soopu tɔɔ, ma kaa hɔ mǝ ŋkpaŋʋɣʋ na pǝ́ kɛɛsǝna mǝ kpaŋʋɣʋ lakasɩ. Mpi tɔ, ɩ́ tá tǝŋ tampana na ɩ́ yɔɣɔtɩ ma tɔm ɩsɩɩ ma tǝmlɛ tʋ Soopu lapʋ tɔ.
Mpʋɣʋlɛ Ɩlifasɩ, na Pilita, na Sofaa pa polaa na pá la ɩsɩɩ Tacaa heela-wɛ tɔ, na ɩ́lɛ́ ɩ mʋ Soopu sǝlǝmʋɣʋ.
Soopu tɛma ḿpʋ́ɣʋ́ ɩ taapalaa kɛ sǝlǝmǝnaʋ, ɩlɛna Tacaa mǝlǝna Soopu kɛ ɩ wule taa. Ḿpʋ́ɣʋ́ Ɩsɔ ha-ɩ ɩ wɛnaʋ ŋku ɩ ka wɛna tɔ kʋ tɔm naalɛ.
Ɩlɛna Soopu taalʋnaa, na ɩ newaa alʋnyǝma, na apalʋnyǝma, na mpa paa nyǝma-ɩ hatoo lɔŋ tɔ, pá kɔɔ ɩ tǝyaɣa taa na ɩ́ na-wɛ pá tɔɣɔ. Ɩlɛna pá wii ɩ kʋnyɔŋ, na pá sɔɔsɩ-ɩ apalʋtʋ kɛ wahalanaa mpa Tacaa ka tʋ-ɩ tɔ pa tɔɔ. Pǝ waalɩ kɛ́ paa wei ɩ ha-ɩ pa tɛ liɣitee nyǝɣǝlʋɣʋ na wʋla kukuule.
Ḿpʋ́ɣʋ́ Tacaa koola Soopu pɩɩsɩ kantǝkaɣa nyǝnsɩ kɛ kʋpantʋ, na pǝ́ kǝlɩ kancaalaɣa nyǝnsɩ. Ɩ ka wɛna heeŋ kɛ iyisi naanʋwa na liɣiti (14000), na yooyoonaa kɛ iyisi naatoso (6000), na naaŋ kʋhalǝŋ kɛ iyaɣa (1000), na kpaŋasɩ alʋnyǝnsɩ kɛ iyaɣa (1000).
Ḿpʋ́ɣʋ́ Soopu lʋla apalʋpiya kɛ naatosompɔɣɔlaɣa, na alʋpiya kɛ tooso.
Ɩlɛna ɩ́ yaa kancaalaɣa pɛɛlɔ sɩ Yemima (Alukuku), na naalɛ nyǝŋ sɩ Kesiya (Yaaye), na tooso nyǝŋ sɩ Kelaa-Hapuki (Cǝlaʋfulaɣa).
Tɛtʋ tǝna taa, alaa napǝlɩ pa taa fɛɩ na pá tewa ɩsɩɩ Soopu pɛɛlaa mpɛ. Ḿpʋ́ɣʋ́ pa caa ha-wɛɣɛ pa kpancoou kɛ teitei ɩsɩɩ pa taalʋnaa.
Pǝlɛ pǝ waalɩ kɛ́ Soopu tasa pɩɩsɩ nɩɩnʋwa na nɩɩlɛ (140) kɛ tɔɣɔʋ. Halǝna ɩ́ ná ɩ piya piya, na sǝlɛ sɩ piya piya.
Soopu pɩɩsɩ tɔɔwaɣa, na ɩ́ kpatǝlɩ teu tǝkuŋkuŋku, ɩlɛna ɩ́ sɩ́.
Leleŋ nɩɩlʋ ntɛ́ yʋlʋ wei ɩɩ təŋəɣɩ asaɣaa laɣatʋ tasʋɣʋ, na ɩɩ lakɩ mpa pa kisiɣi Ɩsɔ nyəntʋ tɔ pa kʋlapəlɛ tɔ. Pəyele ɩ́ na Ɩsɔ woŋlaa paa cakɩ tɔ.
Ama Tacaa kʋsɛɣɛsətʋ hʋləsəɣəna ɩ laŋlɛ, na ɩ́ kaləɣɩ-tɩ na ɩ́ maɣasəɣɩ tə tɔm kɛ ɩ taa kɛ́ ilim na ahoo.
Ɩ wɛ kɛ́ ɩsɩɩ tʋɣʋ ŋku pa sɔwa kacəka taa na kʋ lʋləɣɩ kʋ waatʋnaa tɔ. Kʋ hatʋ ɩɩ lontiliɣi.
Ama asaɣaa ná fɛɩ mpʋ. Pa wɛ kɛ́ ɩsɩɩ lɔɔtʋ nti heelim kpakəɣɩ tɔ.
Pə tɔɔ kɛ́ pa kaa tʋlɩ-təɣɩ Ɩsɔ hʋʋlɛ wule. Na wakəllaa ná kaa sʋʋ Ɩsɔ yəlaa kpekəle taa.
Mpi tɔ, Tacaa paasəɣəna siɣisilaa kɛ́. Ɩlɛna wakəllaa mpaaʋ náá wakələɣɩ-wɛ.
Pepe tɔɔ kɛ́ piitimnaa cʋka pə taa, na yəlaa náá hʋʋkɩ hʋwɛɛ kpaɩ nyəna kɛ mpʋ?
Na awulumpiya náá sɔɔsəɣɩ atɛ awulaa tɔɔ sɩ, pa kʋləɣɩ Tacaa na ɩ kʋləsʋ pa tɔɔ na pá yoona-wɛ.
Na pá tɔŋ sɩ pá cɛ pa hɔkʋtʋ na pá lɩɩ ŋmakəlʋɣʋ taa.
Ama Tacaa ná wɛ ɩ kumte tɔɔ kɛ́ ɩsɔtaa kɛ́ na ɩ́ woŋiɣi-wɛ.
Na ɩ́ nyaasəɣɩ-wɛ na ɩ pááná, na ɩ́ kaləɣɩ sɩ:
Ma ləsəna ma wulaʋ na má kpa-ɩ Siyɔŋ pʋɣʋ naŋŋ nyəŋkʋ taa.
Maa yasɩ nti Tacaa sɩɩwa tɔ. Ɩ heela-m sɩ: Nyaɣalɛ ma pəyalʋ, saŋa kɛ ma lʋla-ŋ.
Sɩ ma sələmɩ-ɩ piitimnaa na ɩ ha-m, na antulinya təna pəsɩ ma nyəm.
Maa ŋmakəlɩ-wɛ na nyəɣəlʋɣʋ kpátʋɣʋ, na má faɣa-wɛɣɛ hɔɣɔlasɩ ɩsɩɩ hɛɛʋ.
Awulaa ɩ́ kpaɣa ləmaɣasɛɛ, na atɛ sɔsaa náá nɩɩ kpaalʋɣʋ.
Sɩ pá pɛtɩ pa təɣɩ Tacaa na pá nyaŋna-ɩ na pá nyɩ ɩ sɔsɔɔntʋ tɔɔ, na pá wiliti na pá həntɩ-ɩ atɛ. Pə́ taa kɔɔ na ɩ́ mʋna-wɛ na pááná na pá le. Mpi tɔ, ɩ pááná ɩɩ laa kpaʋ. Leleŋ nɩɩlaa ntɛ́ pa təna mpa pa cɔɔsəɣɩ ɩ tɛɛ tɔ.
<range>
Tafiiti yontu. Pa kɛɛsa tə taa kɛ́ ɩsəna ɩ seekaɣa ɩ pəyalʋ Apəsalɔm tɔ.
Haɩ Tacaa, ma kolontunaa tɔɔwaɣa. Mpa pa kʋləɣɩ ma tɔɔ tɔ, pa hukaa kɛ́.
Pa yɔɣɔtəɣɩ ma tɔm na pá tɔŋ sɩ: Ɩsɔ kaa səna-ŋ.
Ama Tacaa, nyaɣalɛ ma kpantɛ, nyá tʋɣʋna-m teeli na ń kʋsəɣɩ ma nyʋɣʋ.
Ye ma yaa-ŋ sɩ ń waasɩ-m, n cɔɔkɩ nyá pʋɣʋ naŋŋ nyəŋkʋ tɔɔ kɛ́.
Ma həntəɣɩ na má tooki na má feŋ tɔ, Tacaa paasəɣənana-m.
Maa nyaŋna kolontunaa iyisi iyisi wei ɩ tama-m kotaɣa tɔ.
Haɩ Tacaa, kɔɔ. Ma Ɩsɔ, ya-m. N makɩ ma kolontunaa nɔɔsɩ kɛ́ na ń holiɣi pa kela.
Tacaa nyá tike n waasəɣəna. Kooli nyá yəlaa kɛ kʋpantʋ.
Tafiiti yontu nti pa yoona saŋkʋ na tə́ wɛ Yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ cɔ-m waatʋ wei ma wiikina-ŋ tɔ. Nyaɣalɛ ma tampana halʋ. Nyá waasəna-m maa wɛʋ laŋwakəllɛ taa tɔ. Nyənɩ ma pətɔɔtəlɛ na ń nɩɩ ma kʋsələmʋtʋ.
Mpa mɛ mə pɛɛkəɣɩ sɩ ɩ́ caɣana-m na ɩ́ tʋʋ-m mʋsʋŋ tɔ, pəlee kɛ́ mɩɩ hɛɛsɩ ma nyʋɣʋ kʋɣʋ na kaloolaɣa?
Ɩ́ nyɩ sɩ Tacaa lapa-m pɛɛlɛɛ sɔsɔɔna kɛ́. Ye ma yaa-ɩ sɩ ɩ́ waasɩ-m ɩ nɩɩkɩ.
Ɩ́ sele, ɩlɛ ɩ taa pəntɩ. Ɩ́ pona ləmaɣasɛɛ kɛ mə təhəntəlɛnaa kɛ ahoo na ɩ́ caɣa tətiɣitiɣi.
Ɩ́ pɛtɩ mə təɣɩ Tacaa na ɩ́ lapɩ-ɩ kɔtasɩ nsi sə təŋaa tɔ.
Paɣalɛ wiikina sɩ: Awe ka yele na tə nɩɩ leleŋ? Tacaa nyənɩ tá tɔɔ na ɩsɛ kʋpana.
Ama n tʋ ma taa kɛ́ laŋhʋlʋmlɛ na pə́ kəlɩ mpɛɣɛ waatʋ wei pa wɛna pa tɔɣɔnaɣa na pa sʋlʋm tuutuuma tɔ.
Ma həntəɣɩ kɛ́ na má tooki teu. Mpi tɔ, Tacaa tike kentiɣina ma təcaɣalɛ.
Tafiiti Yontu nti pa yoona həsɩ na tə́ wɛ Yonyoolaa nyʋɣʋ tʋ yontunaa taa tɔɣɔlɔ.
Haɩ Tacaa, nɩɩ ma kʋyɔɣɔtʋtʋ na ma mɔla.
Nyaɣalɛ ma wulaʋ sɔsɔ na ma Ɩsɔ. Nɩɩ ma yaaʋ na ma wiinaʋ kɛ
tanaŋ tɛɛ, haɩ Tacaa. Pə nyaaləɣɩ tɔɣɔ ma kɛɛsəɣəna nyá tɔɔ na ma taŋaa.
N ta kɛ Ɩsɔ wei ɩ laŋlɛ hɛɛkəna ɩsaɣatʋ tɔ. Ɩsaɣaʋ ɩɩ hikiɣi lonte kɛ́ nyá tɛ.
Nyá luɣu fɛɩ kalampaanɩ nyə́ma. Pəyele nn caakɩ mpa pa pɛɛkəɣɩ lɛlaa na ɩsaɣatʋ tɔ.
N kpiisiɣi kaloolutʋnaa kɛ́, na nyá taa kpaakəna yʋlʋkʋlaa na ŋmɩɩlaa.
Ama nyá kʋpantʋ sɔsɔɔntʋ tɔɔ ma pəsəɣɩ ma sʋʋ nyá tɛ́ na sɔɣɔntʋ na ma luŋ nyá təsɛɛlɛ ɩsɛntaa.
Tacaa tiiki-m nyá tampana taa kɛ́ ma kolontunaa tɔɔ, na ń kpalɩ mpaaʋ na má təŋ.
Pə fɛɩ sɩ yʋlʋ ɩ́ la naani na pa kʋyɔɣɔtʋtʋ. Wakəlʋɣʋ tike hʋwɛɛ haɣana pa taa. Pa nɔɣɔ taa wɛ ɩsɩɩ pəlaaʋ ŋku kʋ kulaa tɔ. Na pá tʋsəɣɩ yəlaa na pa nsəma.
Haɩ Ɩsɔ kʋ tasəkəlɛ nyəma mpɛ pa tɔm na ń yele na pa maɣamaɣa pa katɔsɩ kpa-wɛ. Mpi tɔ, pa ɩsaɣatʋ kəla tɔɔʋ. Pəyele pa kʋləɣɩ nyá tɔɔ.
Ɩlɛ mpa pa pɛta-ŋ pa tɩ tɔ pa laŋa ká hɛɛ na pá wɛɛ ḿpʋɣʋ tam na ń kentiɣi pa tɔɔ na nyá sɔɔllaa yɔɔləɣəna-ŋ.
Tacaa, ń kooliɣi kʋpantʋ kɛ nyá nɩɩntaa kɛ́, na nyá pɛɛlɛɛ kentiɣi-wɛɣɛ kpantɛ.
Tafiiti yontu nti pa yoona ŋmɩɩsɩ pəlefɛɩ saŋkʋ na tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Tacaa, n mʋ-m na pááná tɔ taa hɔ ma ŋkpaŋʋɣʋ.
Haɩ, Tacaa, ma toŋ tɛma na ma ka tətɔɣɔtɔɣɔ. Waa-m, mpi tɔ, ma mʋwa taa saləɣɩ kɛ́.
Pəlee kɛ́ nyá taa ká hɛɛsɩ-m kpanaʋ? Ma laŋlɛ wakəlaa kɛ́ tətɔɣɔtɔɣɔ.
Haɩ, Tacaa məlɩ na ń ya-m. Waasɩ-m nyá kʋpantʋ tɔɔ.
Pə taɣa pʋlʋ, sətʋ ɩɩ tɔɔsəɣɩ nyá tɔm. Pə́cɔ nɔɣɔlʋ ɩɩ saŋɩ-ŋ atɛtəlɛ taa.
Mɔla kʋɣʋna-m na má pələɣɩ ɩsəlʋm kɛ ma kʋhəntʋɣʋ tɔɔ kɛ́ paa ahoo nna.
Wula mʋlʋsa ma ɩsɛ kɛ́ na aa tasəɣɩ naʋ. Ma kolontunaa lapəna-m mpʋ.
Ɩsaɣalataa mɛ, ɩ́ tɛɛ ɩ́ wɛsɩ-m. Mpi tɔ, Tacaa nɩɩ ma wula.
Ɩ́ nɩɩ ma wiinaʋ na ɩ́ mʋ ma sələmʋɣʋ.
Pə́ liɣiti ma kolontunaa təna na sɔɣɔntʋ kpaa-wɛ, na pá pəsəɣəna pa waalɩ kɛ kpakpaa na fɛɛlɛ na pá seeki.
Tafiiti kawəyaɣa ŋka ɩ wiikaɣana Tacaa kɛ ɩ kolontu Pɛncamɛɛ tʋ Kusi tɔm tɔɣɔlɔ.
Tacaa, nyaɣalɛ ma kentulu. Ya-m, waasɩ-m ma kʋnyɔntʋlaa niŋ taa.
Pá taa cəlɩ-m ɩsɩɩ tɔɣɔlasɩ. Nɔɣɔlʋ kaa lɛɛkɩ-m pa niŋ taa na ɩ́ ya-m.
Haɩ, ma Ɩsɔ Tacaa, ye ma niŋ taa wɛ ɩsaɣatʋ,
ye ma lapa ma taapalʋ nɔɣɔlʋɣʋ ɩsaɣatʋ, yaa ma lɛɛta wei ɩ ŋmakələɣɩ-m mʋsʋŋ tɔ.
Ɩlɛ ma kolontu ɩ́ tɔɣɔnɩ-m na ɩ́ kpa-m na ɩ́ fɛlɩ-m atɛ na ɩ́ kʋ-m na ma teeli sɩ.
Haɩ Tacaa, mʋ ma kolontunaa na pááná. Kʋlɩ pa tɔɔ na ń waasɩ-m. Nyá haana tampana, feŋ ma tɔɔ.
Piitimnaa ɩ́ caɣa na pá cɔɔna-ŋ na nyaa kpa nyá kumte tɔɔ na ń ŋmakəlɩ-wɛ.
Haɩ Tacaa, nyá wei n hʋʋkəna piitimnaa tɔ, kɛɛsəna ma siɣisuɣu na ń ha-m tampana.
Səŋsɩ asaɣaa kawalaɣa na ń sɔɔsɩ siɣisilaa kɛ toŋ. Nyá nyəmna yəlaa lotunaa taa hʋwɛɛ təna. Nyaɣalɛ Ɩsɔ na ń təŋəɣɩ tampana.
Nyaɣalɛ ma kentulu, na ń waasəɣɩ tampana təŋlaa.
N təŋəɣɩ tampana kɛ nyá hʋʋlɛ taa kɛ́ na ń mʋɣɩ asaɣaa na pááná kɛ tam.
Ye pa kisa laɣasʋɣʋ, n saləɣɩ nyá laɣatɛ kɛ́ na ń pá nyá tɔɔʋ na ń tɔ-wɛɣɛ nyəmá.
Yoou wontu kʋkʋkʋtʋ kɛ n taɣanəɣɩ na ń tantəɣɩ kɔkɔ nyəmá.
Ɩkaalɛ kɛ kolontu haɣaa, na acilaɣatʋ wɩɩkɩ-ɩ. Ɩ ka lʋlɩ kaloolaɣa.
Wei ɩ́ hula pʋʋɣʋ na ɩ́ waləsɩ-kʋɣʋ teu kɛ lɛlaa tɔɔ, ɩ maɣamaɣa ɩ hotiɣina kʋ taa.
Ɩ kawalaɣa na ɩ mʋsʋŋ mələɣɩ ɩ nyʋɣʋ taa kɛ́.
Maa sa Tacaa kɛ ɩ siɣisuɣu tɔɔ. Na má yoo yontu na má tala ɩsɔtaa Ɩsɔ Sɔsɔ.
Tafiiti yontu nti pa yookina Katɩ nyə́ma saŋkʋ na tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ Tacaa, nyá hətɛ ɩ́ yaa tɛtʋ təna taa. Na má saŋ nyá teu mpi pə kəla ɩsɔtaa nyəm tɔ.
Ahʋlʋmnaa na pəcəncələm maɣamaɣa ná saŋɩ-ŋ. Na pə́ wɛ ɩsɩɩ koluŋa ɩcatɛ kɛ n ŋmawa na ń cɔɔsɩ nyá kolontunaa, na ń təkəɣɩ nyá tɔɔ kʋllaa nɔɔsɩ.
Saa wei ma nyənəɣɩ nyá ɩsɔtɔnʋɣʋ ŋku n ŋmawa na ɩsɔtʋ na ɩsɔtʋlʋŋasɩ nsi n sɩɩ sɩ lona taa tɔ.
Ɩlɛ ma pɔɔsəɣɩ ma tɩ sɩ: Yʋlʋ kɛ́ we na ń tɔɔsəɣɩ ɩ tɔm? Yaa yʋlʋ pəyaɣa tɩɩ kɛ́ we na ń paasəɣəna-kɛ?
N lapa-ɩ kɛ́ na ɩ́ sɛkɩ-ŋ pəcɔ, na ń tʋ-ɩ teeli na ń kʋsɩ ɩ nyʋɣʋ.
Nyá tʋna-ɩ sɩ ɩ́ ŋmakəlɩ wontu nti n lapəna nyá niŋ tɔ na ń tʋ pə tənaɣa ɩ nɔɔhɛɛ tɛɛ.
Pə kpaɣaʋ naaŋ na heeŋ na pə́ŋ na pə kpɛŋna taalɛ wontu.
Na sumasɩ na tiina na teŋku taa nyəm təna tɔ.
Haɩ, Ɩsɔ Tacaa, nyá hətɛ yaawa tɛtʋ təna taa kɛ́.
Tafiiti yontu nti pa yookina nɔɣɔ səkpelaɣa na tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Tacaa maa sa-ŋ na ma lotu təna, na má yɔɣɔtɩ nyá təma kʋpampana təna tɔm.
Nyaɣa maa yɔɔləna na laŋhʋlʋmlɛ na má wiliti, na má yoo ɩsɔtaa Ɩsɔ Sɔsɔ nyaɣa yontu.
Ma kolontunaa tula tapəŋ na pá seliɣi nyá ɩsɛntaa na pá hotiɣi.
N taɣana ma tɔm na ń ha-m tampana. Siɣisuɣu kɛ n təŋəɣɩ na ń hʋʋkəna nyá kumte tɔɔ.
N hɔŋ piitimnaa ma ta nyɩ ɩsɔnaa mpɛ pa ŋkpaŋŋ kɛ́, na ń wakələɣɩ asaɣaa mpɛ, na ń hɩɩsəɣɩ pa həla kɛ tam tɔɔ.
Pə kpiisa-wɛ na pá lá yem kɛ́ tam tɔɔ, na pa acalɛɛ pəsɩ kpɛntəlasɩ, nɔɣɔlʋ ɩɩ tɔɔsəɣɩ a tɔɔ.
Ama Tacaa ka tɔɣɔna kawulaɣa kɛ tam tɔɔ. Ɩ sɩɩwa ɩ hʋʋlɛ kumte.
Ɩnɩ ɩ hʋʋkəna antulinya yəlaa na siɣisuɣu, na ɩ́ təŋəɣɩ tampana ɩɩ faɣasəɣɩ piitimnaa.
Tacaa kentiɣina mpa lɛlaa muɣuliɣi tɔ na pá cɔɔsəɣɩ ɩ kiŋ kɛ pa laŋwakəllɛ waatʋnaa.
Haɩ Tacaa, mpa pa nyəmá nyá hətɛ tɔ, pa tʋɣʋ-ŋ naani kɛ́. Mpi tɔ, nn lɔɔkɩ mpa pa pɛɛkəɣɩ-ŋ tɔ.
Ɩ́ yoo Tacaa wei ɩ kumte wɛ Siyɔŋ tɔɣɔ yontu, ɩ́ kpaalɩ ɩ kookalənaa tɔm kɛ piitimnaa taa.
Mpi tɔ, ɩ ká lɛɛtɩ yʋlʋkʋlaa, na ɩ́ tɔɔsɩ wahala nyə́ma tɔɔ, ɩɩ sɔɔkɩ pa wiinaʋ tɔm.
Haɩ Tacaa, nyənɩ ma pətɔɔtəlɛ, na ń na wahala wei ma kolontunaa tʋɣʋ-m tɔ. Ləsɩ-m səm nɔɣɔ taa.
Waatʋ ɩnəɣɩ maa yoo nyá samtʋ tənaɣa Siyɔŋ nyə́ma taa. Na má yɔɔləna nyá waasʋɣʋ tɔm.
Piitimnaa hota pʋʋɣʋ ŋku pa hulaa tɔ kʋ taa kɛ́. Pa puluɣu ŋku pa maɣamaɣa pa nyəpa tɔ ŋkʋ kʋ kpana-wɛ.
Tacaa hʋla ɩ tɩ na ɩ́ təŋəɣɩ tampana na ɩ́ hʋʋkəna. Yʋlʋ ɩsaɣaʋ kpa ɩ təɣɩ ɩ maɣamaɣa ɩ katɔka taa.
Asaɣaa na piitimnaa mpa pa təna pa sɔɔ Ɩsɔ tɔɔ tɔ, paa məlɩ atɛtəlɛ taa.
Ama Ɩsɔ ná kaa sɔɔ wahala nyə́ma tɔɔ. Kʋnyɔntʋnaa tɛɛlʋɣʋ ná kaa saalɩ paa pəlee.
Haɩ, Tacaa kʋlɩ, yʋlʋ ɩ taa tɔɣɔ nyá tɔɔ. Kɔna mpa pa ta nyɩ-ŋ tɔɣɔ nyá ɩsɛntaa na ń hʋʋna-wɛ.
Yele na sɔɣɔntʋ kpa-wɛ, na ń hʋlɩ-wɛ sɩ pa kɛ́ yəlaa kɛ yem.
Haɩ, Tacaa, pepe tɔɔ kɛ́ n hatəlaa, na ń ŋmɛsəɣɩ nyá təɣɩ laŋwakəllɛ kʋyɛɛŋ?
Ɩsaɣaʋ muɣuliɣi kʋnyɔntʋ kɛ́ na kalampaanɩ. Yele na pa maɣamaɣa pa katɔsɩ kpa-wɛ.
Ɩsaɣaʋ hɔŋ ɩ tɩ na ɩ kʋnyɩɩlʋɣʋ hʋwɛɛ kɛ́. Na ɩ́ tɔkɩ kasəyaɣa asilima nyəŋka. Na ɩ́ woŋiɣi Tacaa na ɩ́ tʋʋkɩ-ɩ.
Ɩsaɣaʋ ləmaɣasɛɛ ntɛ́ kalampaanɩ. Ɩ yɔɣɔtəɣɩ sɩ: Ɩsɔ ɩɩ hɔŋ yʋlʋ ŋkpaŋʋɣʋ, pəyele Ɩsɔ tɩɩ fɛɩ.
Ɩ kʋlapəm lakɩ teu kɛ paa waatʋ wei kɛ́. Ɩsɔ nyá hʋʋlɛ kəla-ɩ pooluŋ ɩ ta cɛkəna. Nɔɣɔ taa heelim kɛ n hosiɣi nyá kolontunaa təna sɩ ń kpiisi-wɛ.
Ɩsaɣaʋ makɩ ɩ laŋlɛ taa sɩ: Pʋlʋpʋ kaa ciɣiti-m. Wahala kaa maɣana-m paa pəlee.
Mpusi təŋsʋɣʋ na tɔm looluɣu na tʋsʋɣʋ na acilaɣatʋ tɔm na ɩsaɣatʋ wɛnna ɩ nɔɣɔ taa.
Acalisi kiŋ kɛ ɩ ŋmɛləɣɩ na ɩ́ cɛŋəɣɩ wahala nyə́ma na ɩ́ kʋɣɩ mʋsʋŋ.
Ɩ wɛ ɩ təŋmɛllɛ kɛ́ ɩsɩɩ tɔɣɔlaɣa kɛ ka lonte taa. Na ɩ́ cɛŋəɣɩ sɩ ɩ́ kpa kʋnyɔntʋ na ɩ́ tʋ-ɩ ɩ puluɣu taa.
Ɩ papəɣɩ kɛ́ na ɩ́ teŋ wahala nyə́ma kɛ ɩ səkpaŋ taa.
Ɩ taa kɛlɛ sɩ Ɩsɔ sɔɔkɩ na ɩ́ kɛɛsəɣɩ ɩ ɩsɛ ɩɩ nyənəɣɩ paa pə́cɔ.
Haɩ, Tacaa Ɩsɔ kʋlɩ na ń waasɩ taa sɔɔ wahala nyə́ma tɔɔ.
Pepe tɔɔ kɛ́ ɩsaɣaʋ woŋiɣi-ŋ na ɩ́ tɔŋ sɩ: Ɩsɔ kaa hɔ ma ŋkpaŋʋɣʋ se.
N nyənəɣɩ na ń naakɩ kʋnyɔntʋ wahala, na ɩ nəɣəsɛɛ sɩ n paasəɣəna-ɩ. Nyaɣa ɩ pɛtəɣɩ ɩ tɩ, pə́cɔ nyá waasəɣəna sulaʋ.
Pɛlɩ ɩsaɣaʋ niŋ na ń pɔɔsɩ-ɩ ɩ kawalaɣa tɔɔ nɔɣɔlʋ ɩ́ taa tɔɔsɩ ɩ tɔm.
Tacaa nyaɣalɛ wulaʋ kɛ tam tɔɔ. N ká kpiisi piitimnaa kpaɩ nyəm tənaɣa tɛtʋ taa kɛ́.
N nɩɩkɩ kʋnyɔntʋnaa sələmʋɣʋ kɛ́, na ń keŋ ŋkpaŋŋ na pa tɔɔ na ń haakɩ-wɛɣɛ apalʋtʋ.
N ha suluwaa na mpa pa muɣulaa tɔɣɔ tampana. Ɩlɛna ń pɛ yəlaa mpa pa ŋmana tɛtʋ tɔɣɔ mpaaʋ sɩ pa ŋmakəlɩ lɛlaa.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa kiŋ kɛ ma təcɔɔsəlɛ wɛɛ. Ɩlɛ ɩsənaɣa mə heeliɣi-m sɩ má se na má ŋmɛlɩ pɔɔŋ taa ɩsɩɩ sumaɣa.
Pə taɣa pʋlʋ, asaɣaa pama pa tɔɔʋ na pá tʋ nyəmlɛ kɛ hika tɔɔ sɩ pa tɔɔkɩ səkpɛtʋɣʋ taa kɛ́ yəlaa kʋpama tɔɔ.
Ye kiiŋ saala yem, Ɩsɔ kʋsəsɩɩtʋ təŋlʋ pəsəɣɩ we?
Ɩsɔtaa kɛ́ Tacaa kumte wɛɛ, na ɩ wɛ ɩ təsɛɛlɛ naŋŋ nyəntɛ taa cənɛ. Ɩ naakɩ yəlaa kɛ timpi pa wɛɛ tɔɣɔ, na ɩ́ nyəmá pa kʋlapəlɛ.
Tacaa nyəma siɣisilaa kɛ́. Ama ɩ taa kpaana asaɣaa na mʋsʋntʋnaa.
Ɩ yeki na kɔkɔ pɛɛ na pə heelim tii pa tɔɔ. Pa paa tete ntɛ́.
Mpi tɔ, Tacaa kɛ́ siɣisilu kɛ́ na ɩ́ sɔɔla kʋsiɣisim. Siɣisuɣu təŋlaa ká na-ɩ na pa ɩsəpee.
Tafiiti yontu nti pa yookina ŋmɩɩsɩ pəlefɛɩ naanʋwa saŋkʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ:
Haɩ, Tacaa waasɩ, nyá yəlaa tɔŋa saalʋɣʋ kɛ́. Mpa pa mʋna pá la-wɛɣɛ naani tɔ pa tɔŋna pasʋɣʋ.
Yəlaa caɣanaʋ tike kɛ paa wei ɩ lakɩ, pa lotu wɛ naalɛ naalɛɣɛ na pá looliɣina pa ntompee.
Tacaa kpiisi tʋsəlaa na kalampaanɩ nyə́ma təna.
Na mpa pa tɔŋ sɩ: Tá nsəmlɛ ntɛ́ tá toŋ, tá tənna tá ntompee. Awe ka ŋmakəlɩ-tʋ?
Ḿpʋɣʋ Tacaa tɔma sɩ: Kʋnyɔntʋ wei pa lɛɛkəɣɩ tɔ na wahala tʋ wei ɩ mɔləɣɩ tɔ pa tɔɔ maa kʋlɩ na má ya mpa pa caa tɔ pa nyɔɔŋ.
Tacaa kʋyɔɣɔtʋtʋ wɛ kɛ́ təcɛɩcɛɩ ɩsɩɩ liɣitee nyəɣəlʋɣʋ ŋku pa tʋ kɔkɔ taa na pá nyaalɩ tɔm naatosompɔɣɔlaɣa tɔ.
Tacaa, nyáá tɔkɩ nɔɔsɩ nsi n sɩɩwa sɩ n ká kenti-tʋɣʋ tam kɛ́ yəlaa mpɛ tɔ.
Asaɣaa mpɛ pa cɔɔkɩ paa timpiɣi, na ɩsaɣatʋ tɔka yəlaa təna.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Tacaa, waatʋ wei kɛ́ n ka yele ma tɔɔ sɔɔʋ kɛ tam kɛ́ mpʋ? Na ń yele-m nyá tɩ ŋmɛsʋɣʋ?
Ləmaɣasɛɛ na nəɣəsɛɛ kʋɣʋ-m tam kɛ́. Na ma kolontu náá tɔkɩ ma tɔɔ.
Haɩ, Tacaa ma Ɩsɔ, nyənɩ-m na ń cɔ-m, na ń cɛ ma ɩsɛntɔɔ. Na má taa too səm tom.
Na ma kolontunaa ɩ́ taa tɔ sɩ pa kəlaa, na ma patanaa náá paana ma cɛŋlʋɣʋ.
Nyá kʋpantʋ kɛ ma tɛɛləɣɩ, na ma yɔɔləɣəna nyá waasʋɣʋ. Tacaa maa yoo-ŋ yontu kɛ kʋpantʋ nti n lapa-m tɔ tə tɔɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Kʋmɛlɛməŋ maɣasəɣəna ɩ taa sɩ Ɩsɔ fɛɩ. Yəlaa mpɛ pa wakəlaa kɛ́ na pá lakɩ acaalətʋ, kʋpantʋ latʋ fɛɩ.
Hatoo ɩsɔtaa kɛ́ Tacaa nyənəɣəna atɛ yəlaa sɩ ɩ naakɩ sɩ ləmaɣasɛɛ tʋ nɔɣɔlʋ ɩ pɛɛkəɣɩ ɩ sɛɛʋ na.
Pa təna pa yela ɩ mpaaʋ kɛ́ na pá wakəlɩ. Kʋpantʋ latʋ fɛɩ pa taa, paa kʋlʋm.
Tacaa sɩ: Kawalaɣa lataa təna fɛɩna ləmaɣasɛɛ. Pa pəsa ma yəlaa ɩsɩɩ tɔɣɔnaɣa na pá tɔkɩ paa sɛɛkɩ-m.
Tənaɣa paa selina sɔɣɔntʋ kɛ sɔsɔm. Mpi tɔ, Ɩsɔ ká wɛɛ mpa pa nɩɩkəna-ɩ tɔ pa waalɩ.
Kʋnyɔntʋnaa tɛɛlʋɣʋ kɛ ɩ́ caakɩ wakəlʋɣʋ. Ɩlɛ Tacaa kɛlɛ pa kpʋlʋɣʋ tətʋlɛ.
Haɩ, ma kooliɣi kɛ́ sɩ Ɩsɛɣɛlɩ nyə́ma waasʋɣʋ ɩ́ lɩɩna Ɩsɔ kiŋ kɛ Siyɔŋ pʋɣʋ taa kɛ́ waatʋ wei Tacaa ká məŋna ɩ yəlaa mpa paa kuuwa tɔ. Yakɔpʋ lʋlʋɣʋ nyə́ma Ɩsɛɣɛlɩ nyə́ma ká ŋmaaləna laŋhʋlʋmlɛ sɔsɔɔlɛ.
Tafiiti yontu. Haɩ, Tacaa awe mʋnna nyá təsɛɛlɛ taa sʋʋʋ? Na pʋntʋ caɣa nyá Siyɔŋ pulaɣa naŋŋ nyəŋka tɔɔ?
Yʋlʋ wei ɩ kiŋ pa kaa na ɩsaɣatʋ na ɩ́ təŋəɣɩ kʋsiɣisim na ɩ́ yɔɣɔtəɣɩ tampana wena ɩ nyəmá ɩ lotu taa tɔɣɔ.
Pə tɛ́ yʋlʋ ɩɩ cakəna lɛlaa. Pə́cɔ ɩɩ lakɩ ɩsaɣatʋ kɛ ɩ tɔɣɔntəlɛ yaa ɩ́ tʋ-ɩ fɛɛlɛ.
Yʋlʋ ɩnɩ ɩ taa kpaakəna mpa Ɩsɔ ɩɩ caakɩ tɔɣɔ. Ama ɩ tʋɣʋna mpa pa nyaŋna Tacaa tɔ. Ye yʋlʋ ɩnɩ ɩ sɩɩ nɔɣɔ ɩɩ laɣasəɣɩ-kɛ, paa pɩɩ caalɩ-ɩ ɩsəna.
Ye nɔɣɔlʋ kənta ɩ kiŋ kɛ liɣitee ɩɩ pɛɛkəɣɩ kasəyaɣa. Pə tɛ yʋlʋ kaa mʋ kʋhaʋ na ɩ́ ləsɩ pɔpɔtʋ aseeta na ɩ́ kʋ tampana tʋ tɔm. Pɩɩ cɛŋləɣɩ wei ɩ tɔka yaasinaa mpɛ tɔ.
Tafiiti yontu. Haɩ, Ɩsɔ, kenti ma tɔɔ, nyá kiŋ kɛ ma caa ma cɔɔsɩ.
Ma heela Tacaa sɩ: Nyaɣalɛ ma caa, nyá kiŋ tike kɛ ma nɩɩkɩ leleŋ.
Ɩsɔ yəlaa mpa pa wɛ tɛtʋ taa tɔɣɔ ma caakɩ teu.
Yəlaa lʋləsəɣɩ tɩɩŋ kɛ́ na pá təŋəɣɩ kpaɩ nyəŋ. Ma kaa laa tɩɩŋ yaa má tɩɩ yaa ɩ həla na ma nɔɣɔ.
Tacaa, nyaɣalɛ ma paa tete, n haakɩ-m mpi ma nyɩɩləɣɩ tɔ. N tɔka mpi pɩɩ maɣana-m cele tɔɣɔ nyá niŋ taa.
Ma paa tete kʋpampantɛ nte ma hikaa tɔɣɔlɛ, ma laŋlɛ hɛɛna nyá kʋhaham mpɩ.
Ma sɛɛ ma laɣatʋ tasʋlʋ Tacaa. Paa ahoo taa pə sɛɣɛsəɣɩ-m ma taa kɛ́.
Ma naakɩ Tacaa kɛ tam kɛ́. Maa cɛŋləɣɩ, mpi tɔ, n wɛ ma kɔŋkɔŋ taa.
Pə tɔɔ kɛ́ ma hɛɛsaa maa nyaŋna pʋlʋpʋ, na ma laŋlɛ hʋlʋmaa na má yɔɔləɣɩ.
Mpi tɔ, n kaa pɛtɩ-m atɛtəlɛ taa. Yaa ń yele sɩ nyá kʋsɔɔlʋ má, má tɩɩ sɔŋ pəcɔ maɣamaɣa.
Nyá hʋləɣəna-m weesuɣu mpaaʋ nyá kiŋ kɛ laŋhʋlʋmlɛ sɔsɔɔlɛ wɛɛ. Na ń haakɩ leleŋ tam nyəŋ.
Tafiiti sələmʋɣʋ kɛ Ɩsɔ. Haɩ, Tacaa, ke ŋkpaŋŋ na ń nɩɩ ma sələmʋɣʋ, na ma wiinaʋ, na ń yele na pá təŋ tampana kɛ ma tɔm taa. Kaloolaɣa fɛɩ ma nɔɣɔ taa.
Nyaa teesina ma tɔm. Mpi tɔ, n təŋəɣɩ tampana kɛ pə taa kɛ́.
Ye n kɔma ma kiŋ kɛ ahoo na ń wiili too ma lotu taa, n kaa na ɩsaɣatʋ. Ma taa tɔm na ma kʋyɔɣɔtʋtʋ kɛ́ kʋlʋm kɛ́.
Nyá kʋyɔɣɔtʋtʋ kɛ ma tɔka ma lakasɩ taa, ma ta təŋ mʋsʋŋtʋnaa mpaaʋ.
Nyá nyəŋkʋ kɛ ma nyɔɔnaa, maa hɛləɣɩ.
Haɩ, Ɩsɔ, nyaɣa ma yaakɩ. Mpi tɔ, n nɩɩkɩ. Ke ŋkpaŋʋɣʋ na ma tɔɔ na ń nɩɩ ma kʋyɔɣɔtʋtʋ.
Watɩ-m nyá kʋpantʋ. Nyá waasəɣəna mpa pa tʋɣʋ-ŋ kpʋlʋɣʋ tɔɣɔ pa kolontunaa niŋ taa.
Kenti ma tɔɔ ɩsɩɩ ɩsəlɛ taa pəyaɣa. Na ń ŋmɛsɩ-m nyá keŋ tɛɛ.
Kɛ ma kolontunaa asaɣaa ŋmakəllaa mpa pa tama-m tɔ pa tɔɔ.
Pa fɛɩna pətɔɔtəlɛ, pa yɔɣɔtəɣɩ kalampaanɩ tɔm.
Pa tama-m kɛ́ na pá wɛ ma waalɩ təkpam, na pá feŋiɣi sɩ pá pɛtɩ-m atɛ.
Ɩsɩɩ tɔɣɔlasɩ cɛŋʋɣʋ sɩ sɩ cələɣɩ sɩ tɔɣɔnaɣa tɔ.
Tacaa kʋlɩ pa tɔɔ na ń pəsɩ-wɛɣɛ kpɛntəlasɩ. Ya-m ɩsaɣatʋ niŋ taa na nyá laɣatɛ.
Tacaa kpiisi-wɛ na nyá niŋ. Na pə ləsɩ mpi pə kɛ́ pa taa nyəm tɔɣɔ weesuɣu nyəm taa. Na ń nyɔɔsɩ-wɛɣɛ nyaŋ lʋm mpi n sɩɩ-wɛ tɔ. Pa piya ɩ́ nyɔɔ na pə́ kʋ pɛlɛ na pá kaasɩ pa saalənaa.
Ye ma ɩlɛ, maa ná nyá ɩsɛntaa kɛ́ ma tampana təŋʋɣʋ tɔɔ. Na má fema ma nyənɩ-ŋ ɩsəna ma caa tɔ.
Tacaa təmlɛ tʋ Tafiiti yontu nti ɩ samna Ɩsɔ kɛ́ saa wei Ɩsɔ waasa-ɩ Sayuli na ɩ kolontunaa lɛlaa təna niŋ taa tɔ. Ntɩ tə wɛnna yonyoolaa nyʋɣʋ tʋ yontunaa taa cənɛ sɩ:
Tacaa, ma luɣu sʋʋ-ŋ kɛ́, nyaɣalɛ ma toŋ.
Nyaɣalɛ ma kʋkpamʋɣʋ na ma təcɔɔsəlɛ toŋ nyəntɛ, nyá waasəɣəna-m, nyaɣalɛ ma Ɩsɔ na ma cɔɔsəɣəna-ŋ. Nyaɣalɛ ma kpálʋɣʋ na toŋ wei ɩ waasəɣɩ-m tɔ.
Ma sama Tacaa na kawilitaɣa. Nyá yapəna-m kolontunaa niŋ taa.
Səm ka tʋ-m alukpala kɛ́, na pə́ nyaasəɣɩ-m ɩsɩɩ pɔɣɔ ɩsaɣaa.
Atɛtəlɛ ka hɔka-m tə ŋmɩɩsɩ kɛ́ na səm náá tuti-m na pə puluɣu.
Ma yáá Tacaa kɛ ma laŋwakəllɛ waatʋ sɩ ɩ́ waasɩ-m. Ma kiisaa na ɩ́ nɩɩ ma nɔɣɔ kɛ ɩ təyaɣa taa.
Pááná kpa Ɩsɔ na tɛtʋ sele, na pɔɔŋ náá sele too ɩ kila tɛɛ.
Ɩsɔ tɔwa kɔkɔ na ka cəɣəlasɩ na ɩ nɔɣɔ na ka nyɔɔsɩ lɩɩna ɩ mɩɩna tɛɛ.
Ɩsɔ lumsa ɩsɔtɔnʋɣʋ na ɩ́ tii. Na ɩ nɔɔhɛɛ tɛɛ kɛ́ ɩsɔtɔnʋɣʋ kpɩɩsəŋ nyəŋkʋ.
Ɩsɔ caɣa ɩsɔtaa tillu tɔɔ na ɩ́ kʋləɣɩ hʋntʋ, kɛ heelim tɔɔ.
Ɩsɔ taka ɩ təɣɩ səkpɛtʋɣʋ na ɩ́ wɛ tɛʋ ŋmʋntʋɣʋ kʋkpɛɛtʋɣʋ tɛɛ.
Ɩsɔ nyaləməlɛ tɛɛ-ɩ nɔɣɔ na tə́ yasəɣɩ ɩsɔŋmʋntʋ na tə́ lɔkɩ tɛʋ tɔmpɛɛ na kɔkɔ cəɣəlasɩ.
Ɩsɔtaa Ɩsɔ Sɔsɔ nɔɣɔ nɩɩ ɩsɔtaa kɛ́ ɩsɩɩ tɛʋ hola.
Ɩsɔ tɔwa ma kolontunaa kɛ nyəmá na ɩ́ yasɩ-wɛ. Na ɩ́ tisi pa tɔɔ kɛ́ calanaa kɛ sɔsɔm na pá se yem yem.
Tacaa mʋ pááná na ɩ́ woso ɩ mɩɩna tɛɛ, na teŋku tɛtʋ nyɩɩ na pə́ ná antulinya kite.
Ɩlɛna ɩ́ tisi ɩ niŋ na ɩsɔtaa na ɩ́ ləsɩ-m lʋm sɔsɔɔm taa.
Na ɩ́ ya-m ma kolontunaa toŋ nyə́ma mpa pa tɛɛ-m tɔ pa niŋ taa.
Ma wahala wule kɛ pa tuta-m, ɩlɛna Tacaa waasɩ-m.
Ɩsɔ sɔɔla-m tɔɣɔ ɩ waasa-m sɩ má caɣana ma tɩ.
Ma təŋa tampana tɔɣɔ n lapa-m mpʋ, ma kʋsiɣisim lapʋ kasəyaɣa ntɛ́.
Ma təŋa Tacaa tɔm kɛ́, ma ta wakələna-ɩ.
Ma təŋa nyá kʋsəsɩɩtʋ təna tɔɣɔ. Ma ta yɔkɩ nyá kiiu nakʋlɩ.
Ma luɣu fɛɩ taalɩ nɔɣɔlʋ, tɔɣɔ ma kpa ma təɣɩ ɩsaɣatʋ təlatɛ.
Ɩlɛna Tacaa lɛɛtɩ-m ma tampana təŋʋɣʋ tɔɔ. Ma kʋsiɣisim lapʋ kasəyaɣa ntɛ́ na ń nyəmá.
Kʋpantʋ kɛ n fɛləɣɩ tə latʋ. Na ń təŋ tampana na ń lana a təŋlʋ.
Yʋlʋ ɩ́ wɛ tənaŋŋ ḿpʋɣʋ n lakɩ-ɩ. Ɩlɛna ń kisi ɩsaɣaʋ kɛ ɩ ɩsaɣatʋ tɔɔ.
N waasəɣɩ təpasəlaa. Ɩlɛna ń tisiɣi kalampaanɩ nyə́ma.
Ma Ɩsɔ Tacaa yekina na ma nyaaləm naakɩ. Na pə́ kɛɛləɣɩ ma səkpɛtʋɣʋ.
Nyá toŋ kɛ ma ŋmaakəna koluŋa ɩcatɛ, na má sʋʋ na má tuti ma kolontunaa.
Tacaa nyá kʋlapʋtʋ wɛ kɛ́ təcʋŋŋ. Na nyá kʋyɔɣɔtʋtʋ fɛɩ sika. N kentiɣi mpa pa cɔɔsəɣəna-ŋ tɔ ɩsɩɩ kpálʋɣʋ
Tacaa nyá tike təkoŋ ntɛ́ Ɩsɔ. Ta Ɩsɔ nyá tike təkoŋ ntɛ́ kʋkpamʋɣʋ ŋku kʋ kentiɣi-tʋ tɔ.
Nyá haakəna-m toma. Na ń tiikiɣi-m mpaaʋ kʋsiɣisuɣu taa.
Na ń yeki na má pəsəɣɩ sewa na naani kɛ pulasɩ tɔɔ ɩsɩɩ nam.
N faləsa ma niŋ na yoou, na má nyɩ tɔɔʋ toŋ nyəŋkʋ tɔʋ.
N yapa ma nyʋɣʋ na pə́ wɛɛ ɩsɩɩ kʋkentuɣu. Nyá toŋ teesiɣi-m na má wɛɛna toma.
Nyá hasəɣəna ma nɔɔhɛɛ tɛɛ, pʋlʋpʋ ɩɩ tuuliɣi-m.
Na má tɔɣɔnəɣɩ ma kolontunaa na má kpaakɩ-wɛ, má ta wakəlɩ-wɛ maa mələɣɩ.
Na má huɣi-wɛɣɛ atɛ, na pá wɛ ma nɔɔhɛɛ tɛɛ paa tasəɣɩ kʋlʋɣʋ.
Nyá haakəna-m yoou toŋ na ń yeki na ma kolontunaa həntəɣɩ-m atɛ.
N yeki na ma kolontunaa seeki-m na má wakələɣɩ-wɛ tənaŋnaŋ.
Pa wiiwa nɔɣɔlʋ ta waasɩ-wɛ. Na pá yaa Ɩsɔ, Ɩsɔ tá cɔ.
Ma nuɣuta-wɛɣɛ na pá pəsɩ ɩsɩɩ mʋsʋɣʋ ŋku heelim kpakəɣɩ tɔ. Na má fɛlɩ-wɛ ɩsɩɩ hapəlɛ tɔɔ afəla.
N yapa-m ma yəlaa nɔhɔntɛ taa na ń sɩɩ-m piitimnaa nyʋɣʋ tʋ, na yəlaa mpa ma taa nyɩ tɔ pá lakɩ-m təmlɛ.
Ye ma nyəna-wɛɣɛ ɩsəlɛ, pa nɩɩna-m kɛ́. Kpaɩ nyə́ma piya seekina-m.
Sɩ naani leki-səɣɩ na sɩ seliɣi sɩ koloosi acalɛɛ taa na sɩ lɩɩkɩ.
Tacaa nyá wɛnna. Nyaɣalɛ ma kʋkpamʋɣʋ ŋku kʋ kentiɣi-m tɔ, maa sa-ŋ. Maa tala ma Ɩsɔ ma waasʋlʋ nyá.
Nyá lɛɛtəɣəna na ma nɔɣɔ, na ń tisiɣi piitimnaa kɛ ma tɛɛ.
Nyá yakəna-m ma kolontunaa niŋ taa na ń lakɩ na má kələɣɩ-wɛ. Na ɩ́ yakɩ-m mʋsʋŋ tʋ niŋ taa.
Pə tɔɔ kɛ́ maa sa-ŋ piitimnaa taa, na má pʋɣʋlɩ nyá hətɛ.
N tʋɣɩ nyá wulaʋ kɛ akaɩtʋ sɔsɔɔntʋ, na ń la kʋpantʋ kɛ nyá kʋləsʋ Tafiiti, na ɩ́lɛ́ ɩ piitim nyə́ma kɛ tam tɔɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Ɩsɔtɔnʋɣʋ hʋləɣəna Ɩsɔ nyá teeli na kʋ kpaaləɣɩ nyá kʋlapəlɛ.
Wʋlɛ sɛɣɛsəɣəna lɛntɛ kɛ tə tɔm. Na ahoo náá heeliɣi lɛnna kɛ a tɔm.
Pɩɩ yɔɣɔtəɣɩ sɩ yʋlʋ ɩ́ nɩɩ pə nɔɣɔ.
Paa na mpʋ, pə tɔm cɔɔkɩ antulinya tənasɩ tənaɣa. Ɩsɔ sika ilim kɛ cokəle kɛ ɩsɔtaa kɛ́.
Pə wɛ kɛ́ ɩsɩɩ akpaɣalʋ lɩɩkʋɣʋna ɩ naŋ taa tɔ, na ɩ́ tʋɣɩ mpaaʋ na laŋhʋlʋmlɛ ɩsɩɩ aka.
Pə lɩɩkəna antulinya tənaɣa kanɛɣɛ, na pə́ tɔləna lɛŋka. Pʋlʋpʋ ɩɩ fitiɣi pə haŋaɣa.
Tacaa nyá kiiŋ wɛ kɛ́ təcʋŋŋ, na ɩ́ haakɩ toŋ na weesuɣu. Tacaa nyá kʋsəsɩɩtʋ ta siti tə wɛ kɛ́ təcʋŋŋ. Tə kuliɣi mpa pa ta nyɩ pʋlʋ tɔ pa ɩsɛ.
Tacaa nyá kʋtʋtʋtʋ siɣisaa kɛ́ na tə́ hɛɛsəɣɩ mpa pa nɩɩkəna-tɩ tɔ pa laŋa. Nyá kiiŋ siɣisaa kɛ́ təkpataa, na ɩ́ kuliɣi ɩsɛ.
Tacaa nyamnaʋ tewaɣa, yəlaa ka nɩɩna-ŋ ḿpʋɣʋ tam tɔɔ. Nyá kʋsəsɩɩtʋ wɛ tampana kɛ́ na tə siɣisaa.
Tə kəla wʋlanaa kʋpampama kɛ teu. Na tə́ kəlɩ tɩɩŋ sɛtaɣa nim nyəŋka maɣamaɣa kɛ leleŋ.
Ntɩ tə sɛɣɛsəɣəna nyá təmlɛ tʋ má. Tə tɔkʋɣʋ taa ma waakɩ ma weesuɣu taa kɛ́.
Nɔɣɔlʋ ɩɩ cɛkəɣəna ɩ tasəkəlɛ. Wii maɣa timpi ma ta cɛkəna tɔ.
Kenti-m kalampaanɩ nyə́ma, pa taa ŋmakəlɩ-m. Waatʋ ɩnəɣɩ maa te teu na ń fiti-m kʋpəntʋɣʋ ɩsaɣaʋ.
Mʋ ma kʋyɔɣɔtʋtʋ na nti ma maɣasəɣɩ ma lotu taa tɔ. Haɩ, Tacaa, nyaɣalɛ ma waasʋlʋ na ma kʋkpamʋɣʋ ŋku kʋ kentiɣi-m tɔ.
Tafiiti yontu nti tə wɛ yonyoolaa nyʋɣʋ tʋ takəlaɣa taa tɔɣɔlɔ.
Haɩ, Tacaa ɩ́ mʋ nyá kʋsələmʋtʋ kɛ nyá laŋwakəllɛ wule. Yakɔpʋ Ɩsɔ ɩnɩ ɩ kenti nyá tɔɔ.
Na ɩ́ lɩɩ ɩ təyaɣa taa kɛ́ Yosalɛm kɛ Siyɔŋ pʋɣʋ taa na ɩ́ kɔɔ nyá waasʋɣʋ.
Ɩ́ tɔɔsɩ nyá kɔtasɩ təna tɔɔ, na ɩ́ mʋ nsi kɔkɔ lusa sɩ təna tɔ.
Ɩ́ ha-ŋ mpi n sɔɔla teu tɔ, na ɩ́ la mpi n caakɩ tɔ.
Ɩlɛ tá laŋa ká hɛɛna nyá nyʋɣʋ yapʋ tɔm. Mpi tɔ, tá Ɩsɔ hətɛ taa kɛ́ tə pəsəna akanaa. Tacaa ɩ́ la pə təna mpi n sələməɣɩ tɔ.
Pənɛntɛ ma nyəma sɩ Tacaa waasəɣɩ wulaʋ wei n ləsaa tɔɣɔ, na ń cɔ-ɩ nyá təyaɣa taa kɛ́ hatoo ɩsɔtaa. Nyá toŋ sɔsɔɔŋ waasəɣəna.
Paɣalɛ ná tɛɛləɣɩ pa yoou kpaɣanəŋ kɛ́, na lɛlaa kɛ pə kɛɛkɛnaa. Ama tá ɩlɛ, tá Ɩsɔ Tacaa kɛ tá nyənəɣɩ.
Mpɛ ɩnɩ pa nukiɣi kɛ́ na pá hotiɣi. Ɩlɛna taa səŋa ɩsɔ təca.
Haɩ, Tacaa, waasɩ wulaʋ. Cɔ-tʋɣʋ waatʋ wei tə yaakɩ-ŋ tɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tacaa wulaʋ laŋlɛ hɛɛna nyá toma sɔsɔɔna kɛ́. Na ɩ́ ŋmaaləɣəna nyá waasʋɣʋ pə fɛɩna.
Mpi ɩ luɣu sɔɔlaa tɔɣɔ n ha-ɩ, n ta pɛmɩ-ɩ ɩ kʋsələməm.
N koola-ɩ kʋpantʋ kɛ tuutuuma. N tema-ɩ wʋla ntenuɣu.
Ɩ sələma-ŋ weesuɣu na ń ha-ɩ, na kʋ taɣalɩ teu.
N waasa-ɩ na ɩ teeli tɔɔ sɔsɔm. Na ń suu-ɩ teu na sɔsɔɔntʋ.
N kooliɣi-ɩ kʋpantʋ kɛ tam tɔɔ kɛ́, na ń wɛ ɩ kiŋ na ɩ laŋlɛ hʋləməɣɩ.
Wulaʋ pɛta ɩ təɣɩ Tacaa kɛ́. Na ɩsɔtaa Ɩsɔ Sɔsɔ kʋpantʋ tɔɔ, pə kaa cɛŋlɩ-ɩ.
Haɩ, wulaʋ, nyá niŋ ɩ wɛɛ nyá kolontunaa na mpa paa caa-ŋ tɔ pa tɔɔ.
Kʋyaŋku n kɔŋ tɔ, n ká tʋ-wɛɣɛ kɔkɔ sɔsaɣa taa kɛ́. Tacaa n ká kpiisi-wɛɣɛ na pááná, na kɔkɔ nyaɣa-wɛ.
Na ń kpiisi pa lʋləŋ tənaɣa tɛtʋ taa yəlaa taa.
Paa hɔkɔ ɩsaɣatʋ sɩ pa lakɩ-ŋ, ɩlɛ pa kaa pəsɩ.
N ká tɔ-wɛɣɛ nyá nyəmá na ń tɔɣɔnɩ-wɛ na pá se.
Tacaa hʋlɩ nyá toŋ sɔsɔɔŋ. Ɩlɛna táá yoo-ŋ yontu na tə́ sa nyá toŋ tɔm.
Tafiiti yontu nti pa yookina tefemle nam luɣu, na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, ma Ɩsɔ yoou, pepe tɔɔ kɛ́ n lɔ-m? N hatələna-m suwe, na nn nɩɩkɩ ma wula sɩ ń waasɩ-m?
Haɩ, Ɩsɔ, ma wiikina-ŋ ilim ilim nn cɔɔkɩ, na ahoo ahoo maa hikiɣi tom.
Paa na mpʋ nyaɣalɛ Ɩsɔ Naŋŋtʋ wei Ɩsɛɣɛlɩ nyə́ma saŋ tɔ.
Nyaɣa tá cɔsɔnaa tʋwa naani ɩlɛna ń ya-wɛ.
Pa wiina-ŋ na ń ya-wɛ, pa pɛta-ŋ pa tɩ tɔ fɛɛlɛ ta tɔɣɔ-wɛ.
Ama ma pəsa kɛ́ ɩsɩɩ atantaalʋ pə taɣa yʋlʋ, na yəlaa təna tʋʋkɩ-m na pa footiɣi-m.
Pa təna mpa pa naakɩ-m tɔ pa tuluɣu-m ntompee na pá hooki-m ɩsɛ na pá footiɣi-m sɩ:
Ntɔŋ Tacaa kɛ n pɛta nyá tɩ yaa, Tacaa ɩ́ ləsɩ-ŋ pə taa. Ntɔŋ Tacaa sɔɔla-ŋ yaa, Tacaa ɩ́ waasɩ-ŋ.
Tacaa, nyá ləsəna-m ma too taa, na ń papəsɩ-m ɩ həla tɔɔ na naani.
Hatoo ma hɔɔʋ tɛɛ nyá tɔɔ kɛ́ ma wɛɛ, na n kɛ́ ma Ɩsɔ.
Taa hatələna-m ma wahalanaa waatʋ, nyaɣalɛ ma sənlʋ nɔɣɔlʋ fɛɩ.
Ma kolontunaa tama-m kɛ́ ɩsɩɩ latəcɛnaa, pa tʋ-m hɛkʋ kɛ́ ɩsɩɩ taalɛ naaŋ keesasɩ.
Pa haakɩ nɔɔsɩ na ma tɔɔ kɛ́ ɩsɩɩ tɔɣɔlaɣa cəlʋɣʋ ka tɔɣɔnaɣa na ká nyɩɩsəɣɩ tɔ.
Ma toma tɛmaɣa ɩsɩɩ lʋm kpeŋuɣu atɛ tɔ, na ma tətantɛnaa taa cɛ́. Ɩlɛna ma apalʋtʋ hoo ma taa ɩsɩɩ keetu.
Ma luɣu tɛɛ wʋlaa kɛ́ təpuɣupuɣu, na ma nsəmlɛ matəna ma tantahaaʋ. N sɩɩ-m mʋsʋɣʋ taa kɛ́ ɩsɩɩ ma tɛma səpʋ.
Asaɣaa kpekəle tama-m kɛ́. Hasɩ nsɩ sɩ tʋ-m hɛkʋ. Pa tʋla ma niŋ na ma nɔntaaləŋ kɛ pɔɔŋ.
Ma wʋlaa kɛ́ na má yele mʋwa tike na ma kolontunaa nyənəɣɩ-m təcooo.
Pa tala ma wontu. Ɩlɛna pá tɔ tɛtɛ kɛ́ ma kpaɩ tɔɔ.
Haɩ, Tacaa, taa hatələna-m. Nyaɣalɛ ma toŋ. Kɔɔ ma waasʋɣʋ kɛ lɔŋ.
Ya-m laɣatɛ nɔɣɔ taa. Ləsɩ-m hasɩ nsɩ sɩ kela taa.
Waasɩ-m tɔɣɔlasɩ nsɩ sɩ nɔɣɔ taa, na taalɛ naaŋ ɩnɩ ɩ həŋ taa. Haɩ, nɩɩ ma kʋsələmətʋ.
Maa heeli nyá tɔm kɛ ma camnanaa, na má sa-ŋ samaa taa.
Tacaa yəlaa mɛ ɩ́ samɩ-ɩ Yakɔpʋ lʋlʋɣʋ nyə́ma mɛ ɩ́ tʋ-ɩ teeli. Ɩsɛɣɛlɩ nyə́ma mɛ ɩ́ sɛɛ-ɩ.
Mpi tɔ, Tacaa nn footiɣi wahala tʋ nɔɣɔlʋ yaa ń nyənɩ-ɩ səkpelu pə́cɔ nn haakɩ-ɩ siɣile. Ama ye wahala tʋ wiina-ŋ, n nɩɩkɩ kɛ́.
Tacaa nyá kʋlapʋtʋ tike kɛ ma saŋ samaa taa. Ɩlɛna ma la-ŋ kɔtasɩ nsi maa sɩɩ nɔɣɔ tɔɣɔ nyá sɛɛlaa ɩsɛntaa.
Kʋnyɔntʋnaa ka tɔɣɔ na pá haɣa. Tacaa nyá pɛɛkəlaa ɩ́ sa-ŋ. Na pə́ caɣana-wɛɣɛ tam.
Tɛtʋ tənasɩ təna yəlaa ka hʋʋ Tacaa nyá tɔm na paa kɛɛsəna nyá tɔɔ. Na atɛ yəlaa təna luŋ nyá tɛɛ.
Mpi tɔ, Tacaa nyaɣalɛ wulaʋ sɔsɔ. Na ń tɔkɩ kawulaɣa kɛ piitimnaa təna tɔɔ.
Tɛtʋ taa toŋtunaa təna ká tɔɣɔ na pá həntɩ-ŋ atɛ. Na yəlaa təna mpa paa tɛ na pá sɩ tɔ paa luŋɩ-ŋ akula.
Pa lʋlʋŋ nyə́ma ká la-ŋ təmlɛ na pá heeli nyá tɔm kɛ pa waalɩ piya.
Na pɛlɛ pa kɛɛsɩ pɛlɛ pa piya kɛ ɩsəna n waasa nyá yəlaa tɔ.
Tafiiti yontu. Ɩsɔ nyá tiikiɣina-m, maa laŋəɣɩ pʋlʋ.
Pə tɔɔ kɛ́ n pukina-m nyɩɩtʋ kʋlɛkəlɛkətʋ taa na má hɛɛsəɣɩ. Na ń yeki na má hɛɛsəɣɩ lʋm mpi pə wɛ təpamm tɔ pə cɔlɔ.
N taɣanəɣɩ ma toŋ kpaasʋɣʋ na ń pukina-m mpaaʋ kʋsiɣisuɣu taa sɩ, nyá hətɛ ɩ́ yaa.
Paa ma tɔŋ səkpɛtʋɣʋ anaam taa, maa nyaŋ sɩ pʋlʋpʋ ká la-m. Mpi tɔ, Tacaa n wɛ ma waalɩ tɔ se. N tiikiɣi-m na ń kentiɣi ma tɔɔ na pə́ tʋɣʋ-m naani.
Tacaa, paa ma kolontunaa kiŋ, n mʋɣʋ-m kɛ́ na ń pələɣɩ ma nyʋɣʋ taa kɛ́ sɔɔsʋŋ nim, na ń sɩɩkɩ-m tɔɣɔnaɣa təkpɛtɛkpɛtɛ. Na ń suuliɣi ma iyaɣa kʋnyɔnyɔɔɣa təpam.
Tampana tɔɔ, n lakɩ-m kʋpantʋ kɛ́ na ń sɔɔləɣɩ-m haləna ma weesuɣu kʋyɛɛŋ tɛ́. Ma na-ŋ tɩɩ kpɛntɩ teu kɛ́, haləna ma səm.
Tafiiti yontu. Tacaa nyá tənna antulinya təna na ɩ taa yəlaa na pə təna mpi pə wɛ ɩ taa tɔ.
Nyá sɩɩna antulinya kite kɛ teŋku na lʋmnaa tɔɔ na ń tɔka-ɩ.
Awe taka ká kpana Tacaa nyá pulaɣa ŋka ka tɔɔ pa sɛɛkɩ-ŋ tɔ? Na pʋntʋ sʋʋ nyá təcaɣalɛ naŋŋ nyəntɛ ntɛ́ tə taa?
Mpa pa kisa ɩsaɣatʋ lapʋ na pa lotu wɛ kʋlʋmtʋ na pá tá ha pa təɣɩ tɩɩŋ laaʋ na pɔpɔtʋ nɔɔsɩ sɩɩʋ tɔɣɔ.
Tacaa laŋlɛ ka hɛɛna-wɛ na ɩ́ waasɩ-wɛ, na ɩ́ kooli-wɛɣɛ kʋpantʋ.
Yəlaa mpɛ ɩnɩ pa takanaa sɛɛkəna Tacaa. Yakɔpʋ lʋlʋɣʋ nyə́ma siɣisiɣi mpa pa pəsəɣɩ na pá kɔɔ ɩ ɩsɛntaa tɔɣɔlɛ.
Tam tɔɔ nɔnɔɔsɩ mɛ ɩ́ tʋlɩ təyelele, na teeli wulaʋ sʋʋ.
Aweɣelɛ teeli wulaʋ ɩnɩ? Tacaa toŋ tʋ wei ɩ kɛ́ yooŋ taa aka tɔɣɔ.
Tam tɔɔ nɔnɔɔsɩ mɛ ɩ́ tʋlɩ təyelele, na teeli wulaʋ sʋʋ.
Aweɣelɛ teeli wulaʋ ɩnɩ ye? Atɛ na ɩsɔtaa Tacaa kɛlɛ teeli wulaʋ.
Tafiiti yontu. Tacaa nyá tɔɔ kɛ́ ma kɛɛsəɣəna.
Ma Ɩsɔ nyaɣa ma pɛta ma tɩ. Taa yele-m na fɛɛlɛ tɔɣɔ-m. Yaa ma kolontunaa paana-m.
Mpa pa tʋɣʋ-ŋ naani tɔ pa kaa wɛɛ maa nyə́ma taa. Ama nyá waalɩ lɩɩlaa ká nyasəna pa mpee kɛ kela.
Hʋlʋ-m nyá mpaaʋ na má nyɩ-kʋ, na ń sɛɣɛsɩ-m mpi n caa ma la tɔ.
Tiiki-m nyá tampana taa, na ń sɛɣɛsɩ-m-yɛ. Mpi tɔ, Ɩsɔ nyá, nyá yakəna-m. Nyaɣa ma tɛɛləɣɩ tam.
Tacaa, tɔɔsɩ sɩ hatoo tɔ n kɛ́ kʋpaŋ kɛ́, na ń sɔɔləɣɩ yəlaa.
Taa tɔɔsɩ ma ɩfepile kʋpəntəŋ na ma ɩsaɣatʋ tɔm. Ama nyənɩ ma pətɔɔtəlɛ na ń tɔɔsɩ ma tɔɔ kɛ́ nyá kʋpantʋ tɔɔ.
Tacaa n kɛ́ kʋpaŋ kɛ́ na ń siɣisaa. Pə tɔɔ kɛ́ n hʋləɣɩ pəntəlaa kɛ mpaaʋ.
N teesiɣi mpa pa ɩsɛ pa tɔkɩ tɔ pa tɔm kɛ́. Na ń hʋləɣɩ-wɛɣɛ nyá luɣu nyəntʋ.
Mpa pa tɔkəɣɩ Tacaa nyá nɔɔsɩ pɛɛlʋɣʋ na nyá kʋsəsɩɩtʋ tɔ pa naakɩ nyá mpaaŋ təna taa kɛ́ sɔɔlʋɣʋ na kʋpantʋ kɛ́.
Haɩ, Tacaa hɩɩsɩ ma ɩsaɣatʋ sɔsɔɔntʋ kɛ nyá hətɛ tɔɔ.
Ye yʋlʋ nyaŋna Tacaa, Tacaa hʋləɣɩ-ɩ mpaaʋ ŋku ɩ ká təŋ tɔɣɔ.
Pə yʋlʋ wɛɛkɩ leleŋ taa kɛ́. Ɩlɛna ɩ piya náá tɔɣɔ tɛtʋ.
Tacaa heeliɣi pʋntʋ kɛ ɩ lotu kɛ́, na ɩ́ hʋləɣɩ-ɩ nɔɣɔ pɛɛlʋɣʋ təma.
Tacaa kɛ ma tekiɣi tam. Mpi tɔ, ɩnɩ ɩ ka ləsəna-m katɔka ŋka ka kpa-m tɔ ka taa.
Haɩ, hʋlʋ-m nyá pɛɛlɛɛ na ń kɛɛsəna ma tɔɔ. Mpi tɔ, ma kɛ́ katayəlaɣa kɛ́, na kʋnyɔntɔɣɔlʋ.
Nəɣəsɛɛ sɔɔsəɣɩ ma lotu taa kɛ́. Ləsɩ-m ma laŋwakəllɛ taa.
Nyənɩ ma kʋnyɔŋ na ma wahala na ń hɩɩsɩ ma kʋpəntəŋ təna.
Nyənɩ ma kolontunaa paɣalɛ, na ɩsəna pa taa haŋəɣəna-m sɔsɔm tɔ.
Kenti ma weesuɣu tɔɔ na ń ya-m, na má taa la maa nyəma, kɛ ɩsəna ma pɛta-ŋ ma tɩ tɔ pə tɔɔ.
Nyaɣa ma tɛɛləɣɩ sɩ ń yele na má təŋ siɣisuɣu na má taa wakələna nɔɣɔlʋ.
Haɩ, Ɩsɔ, ya Ɩsɛɣɛlɩ nyə́ma kɛ pa laŋwakəllɛ təna taa.
Tafiiti yontu. Tacaa, ha-m tampana. Mpi tɔ, ma yaasi tewaɣa, pəyele ma pɛta-ŋ ma təɣɩ təkpataa. Ma ta hɛlɩ.
Maɣasɩ-m na ń wiili ma lotu taa, na ń yasɩ ma ləmaɣasɛɛ taa na ń ná.
Ma naakɩ nyá kʋpantʋ na ma ɩsɛ, na má tɔŋ nyá tampana taa.
Maa təŋəɣɩ pɔpɔtʋnaa, pəyele ma na mənaafikinaa tɩɩ tɔŋ.
Ma taa kpaakəna ɩsaɣalataa kpekəle kɛ́. Pəyele maa kpətəɣəna nyɔɔŋ fɛɩnaa.
Tacaa, maa saŋ ma niŋ na pə́ hʋlɩ sɩ ma kɛ́ kʋpaŋ, na má cɔɔ kɔtaɣa təlatɛ,
na má sɛɛkɩ-ŋ na má saŋ nyá kookalənaa.
Tacaa ma sɔɔla nyá təyaɣa kɛ́. Nyá təcaɣalɛ tənaɣa nyá teeli naakɩ.
Taa kpɛntɩ má na asaɣaa kɛ təkʋlɛ, yaa má na yʋlʋkʋlaa tá weesiŋ ləsʋɣʋ.
Mpa pa lakɩ kawalaɣa na pá paaləɣɩ kʋhaaŋ ɩsaɣaŋ tɔ.
Ma yaasi tewaɣa. Nyənɩ ma pətɔɔtəlɛ na ń ya-m.
Ma səŋaa kɛ́ təca, maa sɛɛ Tacaa kɛ samaa taa.
Tafiiti yontu. Tacaa nyaɣalɛ ma fətəla na ma nyʋɣʋ yátʋ. Ma kaa nyana nɔɣɔlʋ. Nyá kentiɣina ma weesuɣu tɔɔ, pʋlʋpʋ kaa sʋsʋ-m watʋ.
Ye asaɣaa kɔŋ ma cəlʋɣʋ ɩsɩɩ taalɛ wontu, mpɛ paa hotina atɛ na pə wakəlɩ-wɛ.
Paa yoolaa tama-m kotaɣa sɔɣɔntʋ fɛɩ-m. Paa pa sʋʋ-m yoonaʋ ma wɛna Ɩsɔ kɛ́ naani.
Kʋlʋmtʋ kɛ ma sələməɣɩ Tacaa na má səkɩ tə tɔɔ. Pə wɛɛ sɩ má caɣa nyá təyaɣa taa kɛ́ haləna ma səm, na má sa ka teu na má yɔɔləna Ɩsɔ wɛɛʋ.
Na ń ŋmɛsɩ-m nyá təyaɣa taa, na ń kenti ma tɔɔ kɛ́ wahala waatʋ. Na ń sɩɩ-m kʋkpamʋɣʋ tɔɔ sɩ pʋlʋ ɩ́ taa hiki-m.
Waatʋ ɩnəɣɩ maa kəlɩ ma kolontunaa mpa pa cɔɔna-m tɔ, na má sa-ŋ nyá təyaɣa taa na má la-ŋ kɔtasɩ, na má yoo-ŋ yontu na má tala-ŋ.
Tacaa nyənɩ ma pətɔɔtəlɛ, na ń nɩɩ saa wei ma yaakɩ-ŋ tɔ.
Ma tɔɔsa nti n sɩɩwa sɩ má kɛɛsəna nyá tɔɔ tɔ. Tacaa pə tɔɔ kɛ́ ma kɛɛsəɣəna nyá tɔɔ.
Ɩsɔ nyá waasəɣəna-m. Taa ha nyá sɛɛlʋ maɣa siɣile yaa ń lɔ-m na pááná.
Paa ma too na ma caa pa lɔ-m, Tacaa, nyá mʋɣʋna-m.
Tacaa, hʋlʋ-m mpaaʋ ŋku n caa má təŋ tɔ. Mpi tɔ, ma kolontunaa yookina-m. Tiiki-m kʋsiɣisuɣu taa.
Taa yele na ma kolontunaa lana-m ɩsəna pa caakɩ tɔ. Mpi tɔ, pɔpɔtʋ aseeta nyə́ma mpɛ, pa nyaasəɣɩ-m kɛ́.
Ye ma taa wɛɛna naani kɛ́ Tacaa kʋpantʋ tɔɔ kɛ́ atɛ cənɛ, ɩsənaɣa maa lapa?
Taŋ Tacaa, kaasɩ nyá tɩ na ń tɔɣɔ apalʋtʋ. Taŋ Tacaa.
Tafiiti yontu. Tacaa nyaɣa ma makɩ kapusi na má yaakɩ, ma kentulu, taa təkɩ nyá ŋkpaŋŋ. Ye n ta cɔ-m, ma wɛ kɛ́ ɩsɩɩ wei pa tisiɣi pəlaaʋ taa tɔ.
Waatʋ wei ma makɩ kapusi na má yaakɩ-ŋ na má hʋləɣɩ niŋ na nyá təcaɣalɛ naŋŋ nyəntɛ tɔɔ tɔ, nɩɩ ma wiinaʋ.
Taa kaa má na kawalaɣa nyə́ma na ɩsaɣalataa kɛ kpátʋɣʋ kʋlʋmʋɣʋ. Pa kʋyɔɣɔtʋtʋ wɛ leleŋ kɛ́, na pa taa na sɛɛsɩ.
Fɛlɩ-wɛɣɛ pa ɩsaɣatʋ fɔɔtɔ na ń kɛɛsəna pa acilaɣatʋ təma. Lɛɛtɩ-wɛɣɛ pa kʋlapəlɛ.
Paa lakɩ laakalɩ na nyá kʋlapʋtʋ na nyá təma. Wakəlɩ-wɛ tənaŋnaŋ, pá taa tasa kʋlʋɣʋ.
Tacaa, ma sɛɛ-ŋ ɩsəna n nɩɩ ma wula tɔ.
Nyaɣalɛ ma toŋ na ma kʋkentuɣu. Nyaɣa ma tʋɣɩ naani na ń waasəɣɩ-m, na ma wɛ laŋhʋlʋmlɛ taa na má saŋɩ-ŋ na yontu.
Nyá kentiɣina nyá yəlaa na toŋ, na ń waasəɣɩ nyá kʋləsʋ na ɩɩ nyaŋna pʋlʋ.
Waasɩ nyá yəlaa tá na ń kooli-tʋɣʋ kʋpantʋ. Tiiki-tʋ na ń paasəɣəna-tʋɣʋ tam tɔɔ. Mpi tɔ, nyá tənna-tʋ.
Tafiiti yontu. Ɩsɔtaa nyə́ma mɛ ɩ́ sa Tacaa. Ɩ́ pʋɣʋlɩ Tacaa teeli na ɩ sɔsɔɔntʋ tɔm.
Ɩ́ sa Tacaa hətɛ sɔsɔɔlɛ na ɩ həntɩ-ɩ atɛɣɛ saa wei ɩ hʋləɣɩ ɩ tənaŋŋ wɛɛtʋ tɔ.
Ɩsɔ teeli tʋ yekina na tɛʋ tiliɣi. Ɩnɩ ɩ holiɣina lʋmnaa tɔɔ. Ɩsɔ ŋmakəla lʋm sɔsɔɔm kɛ́.
Tacaa nɔɣɔ nɩɩkəna toŋ kɛ́ na sɔsɔɔntʋ.
Nyá nɔɣɔ pɛləɣɩ tɩɩŋ sɔsɔɔŋ kɛ́. Nyá pɛləɣəna Lipaŋ tɩɩŋ sɔsɔɔŋ.
N lakɩ na Lipaŋ pʋɣʋ ŋmaakɩ ɩsɩɩ latəcɛ kʋfalʋ. Na Hɛɛmɔŋ nyəŋkʋ ɩsɩɩ taalɛ naʋ kʋfalʋ.
Tacaa nyá nɔɣɔ lakəna na tɛʋ ŋmɛləsəɣɩ.
Na ka ciɣitiɣi Katɛɛsɩ wʋlaɣa tɛtʋ.
Nyá nɔɣɔ lakəna na naməŋ lʋləɣɩ, na ká yeki na hɔtʋ tɩɩŋ kpaaləɣɩ təkpalakpala. Na pa təna pa kpaaləɣɩ Tacaa təyaɣa taa kɛ́ ɩsɔtaa sɩ Ɩsɔ kɛlɛ teeli tʋ təkpapa.
Nyá kawulaɣa tətɔɣɔlɛ ntɛ́ lʋm sɔsɔɔm tɔɔ. Tənaɣa n ká tɔkɩ-kɛɣɛ tam tɔɔ.
Tacaa ha toŋ kɛ nyá yəlaa na ń kooli-wɛɣɛ kʋpantʋ na ń yele na pá hɛɛsɩ.
Tafiiti yontu nti pa yoo Ɩsɔ təsɛɛlɛ tʋlʋɣʋ waatʋ tɔɣɔlɔ.
Haɩ, Tacaa, ma sama-ŋ. Mpi tɔ, nyá ləsəna-m lumaŋ taa. N ta sɔɔlɩ sɩ ma kolontunaa ɩ́ paana-m.
Ma Ɩsɔ Tacaa, ma wiina-ŋ, ɩlɛna ń waa-m.
Ma nɔɔhəlɛ ka wɛʋ pəlaaʋ taa tɔ, nyá ləsəna-m sətaa tɛ́ na ń ha-m weesuɣu.
Mpa mɛ ɩ́ sɔɔla Tacaa tɔ ɩ́ yoo-ɩ yontu. Ɩ́ sɛɛ-ɩ na ɩ́ samɩ-ɩ ɩ tənaŋŋ wɛɛtʋ tɔɔ.
Ɩ pááná wɛ laasaɣa tɔɔ tike kɛ́. Ɩlɛna ɩ kʋpantʋ kɛ yʋlʋ weesuɣu təna. Taanaɣa kɛ yʋlʋ wiiki na kʋ fe tanaŋ ɩlɛna ɩ́ woŋ na ɩ́ kpaləsɩ.
Waatʋ wei maa caɣana ma tɩ tɔ, ma hʋʋkaɣa kɛ́ sɩ pʋlʋpʋ kaa la-m.
Tacaa nyá kʋpantʋ tɔɔ kɛ́ n ka yelaa na má səŋ teu təca ɩsɩɩ pʋɣʋ. N kɔma na ń ha-m siɣile ɩlɛna pə liɣiti-m.
Ḿpʋɣʋ ma mapa kapusi na má wiina-ŋ na má pɔɔsɩ-ŋ sɩ
ye ma səpa na má tii pəlaaʋ taa weɣe n waakɩ? Yʋlʋ ɩ́ pəsa tɛtʋ ɩ tasəɣɩ-ŋ sam yaa ɩ́ kpaalɩ nyá kʋpantʋ tɔtɔɣɔ?
Tacaa, ke ŋkpaŋŋ na ń waasɩ-m, Tacaa kɔɔ na ń ya-m.
Ḿpʋɣʋ n laɣasa ma laŋwakəllɛ kɛ laŋhʋlʋmlɛ, na ń wɔɣɔsɩ ma ləyaɣa wontu na ń suu-m acima nyəntʋ.
Waatʋ ɩnəɣɩ maa yoo-ŋ yontu, ma kaa su, Tacaa, ma Ɩsɔ, maa saŋɩ-ŋ tam kɛ́.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tacaa nyaɣa ma tʋɣɩ kpʋlʋɣʋ, taa yele-m na fɛɛlɛ tɔɣɔ-m. Waasɩ-m nyá tampana təŋʋɣʋ tɔɔ.
Ke ŋkpaŋʋɣʋ na ń waasɩ-m lɔŋ. Pəsɩ ma kʋkentuɣu toŋ nyəŋkʋ na má ná nyʋɣʋ.
Mpi tɔ, nyá kentiɣina-m na ń wɛ ɩsɩɩ ma koluŋa ɩcatɛ. N ká tiiki-m na ń paasəna-m nyá hətɛ tɔɔ.
Fiti-m puluɣu ŋku pa nyəpa-m tɔ kʋ taa. Mpi tɔ, nyaɣalɛ ma kentilu.
Nyá niŋ taa kɛ́ ma pɛtəɣɩ ma tɩ təkpataa. Nyaɣalɛ Ɩsɔ Tacaa tampana tʋ, n ká waasɩ-m.
Ma taa kpaakəna mpa pa matəna tɩɩŋ kpaɩ nyəŋ ɩnɩ tɔɣɔ. Ama nyaɣa ma pɛta ma tɩ.
Nyá kʋpantʋ tɔɔ kɛ́ ma wɛ laŋhʋlʋmlɛ na aŋmaala pə taa. Mpi tɔ, n nawa ma wahala na ń nyɩ ma nəɣəsɛɛ tɔɔ.
N kaa pɛtɩ-m kolontu niŋ taa. N ká cɛ-m kɛ́ na ń yele na má səŋ ma nɔɔhɛɛ tɔɔ.
Wula nɩɩ ma ɩsɛ na má tala ma tənaɣa. Haɩ, Tacaa, nyənɩ ma pətɔɔtəlɛ, ma wɛ laŋwakəllɛ taa kɛ́.
Nəɣəsɛɛ tɔka ma weesuɣu na ma pɩɩsɩ kɛ́. Ma ɩsaɣatʋ tɛŋna ma toma na pə caaməɣɩ-m.
Ma kolontunaa na pə́ kpɛŋna ma asəmaa pəsa-m woŋa pʋlʋpʋɣʋ. Na ma tɔm wɛ ma taapalaa kɛ sɔɣɔntʋ. Na pá na-m awalɩ pa seeki-m.
Ma pəsa kɛ́ ɩsɩɩ nyənaɣa kʋyɔkaɣa. Na pá sɔɔ ma tɔɔ ɩsɩɩ sətʋ.
Ma nɩɩwa nti yəlaa yɔɣɔtəɣɩ ma tɔɔ tɔ. Sɔɣɔntʋ tama-m kotaɣa kɛ́. Pa cakɩ ma tɔɔ sɩ pá ləsɩ ma weesuɣu.
Ama Tacaa, nyaɣa ma pɛta ma tɩ. Nyaɣalɛ ma Ɩsɔ.
Nyá niŋ taa kɛ́ mpi maa tɛɛsəna tɔ pə wɛɛ. Fiti-m ma kolontunaa na ma kʋnyɔntʋlaa.
Nyá ɩsɛntaa ɩ́ hɛtəna nyá təmlɛ tʋ maɣa teu na ń ya-m nyá kʋpantʋ tɔɔ.
Tacaa taa tʋ-m fɛɛlɛ kɛ waatʋ wei ma yaakɩ-ŋ tɔ. Ama ma kolontunaa ka tɔɣɔna-tɛ. Pə wɛɛ sɩ pə́ tisi-wɛɣɛ atɛtəlɛ taa na pə́ nyala pa nɔɔsɩ.
Yele na footilaa pɔpɔtʋnaa mpɛ pá pəsɩ kamumusi. Mpi tɔ, tampana təŋlaa kɛ pa holiɣina na kalampaanɩ.
Pɔpɔtʋ fɛɩ leleŋ, kʋpantʋ sɔsɔɔntʋ kɛ n sɩɩ mpa pa nyaŋna-ŋ tɔ. Yəlaa təna naakɩ sɩ, mpa pa tʋɣʋ-ŋ kpʋlʋɣʋ tɔɣɔ n haakɩ-tɩ.
Pa cɔɔsəɣɩ nyá kiŋ kɛ mpʋ ɩlɛna ń kenti pa tɔɔ sɩ, kolontunaa ɩ́ taa tʋ-wɛɣɛ kʋnyɔŋ.
Tacaa ma sɛɛ-ŋ. Pɩɩ tama-m kɛ́ ɩsɩɩ ɩcatɛ. Ɩlɛna ń hʋlɩ-m nyá kʋpantʋ na ń la-m piti təmlɛ.
Ma laŋlɛ ka wakəlaa kɛ́, halɩ ma maɣasaɣa sɩ pə ləsa-m nyá kiŋ. Ɩlɛna ń nɩɩ ma wiinaʋ.
Tacaa yəlaa mɛ ɩ́ sɔɔlɩ Tacaa. Mpi tɔ, Tacaa feŋiɣi mpa pa tɔkəɣɩ ɩ tɔm kɛ teu tɔɣɔ. Ɩlɛna ɩ́ lɛɛtəɣɩ kalampaanɩ nyə́ma na pááná.
Mə təna mpa mɛ ɩ́ tʋɣɩ Tacaa kɛ naani tɔ, ɩ́ tɔɣɔ apalʋtʋ na ɩ́ nyɔɔ toŋ.
Tafiiti yontu. Leleŋ nɩɩlʋ ntɛ́ wei ɩ ɩsaɣatʋ Ɩsɔ hɩɩsaa na ɩ́ wii-ɩ ɩ kʋpəntəŋ tɔ.
Leleŋ nɩɩlʋ ntɛ́ wei Tacaa ɩɩ yeki sɩ ɩ ɩsaɣatʋ ɩ́ məlɩ ɩ nyʋɣʋ taa tɔ. Pəyele cɛsʋɣʋ fɛɩ ɩ ləmaɣasɛɛ taa.
Ye ma ŋmɛsa ma ɩsaɣatʋ, maɣa tə wakələɣɩ. Na má mɔləɣɩ ilim na pə tɛm.
Mpi tɔ, ilim na ahoo kɛ n hɔŋaɣa ma ŋkpaŋʋɣʋ na pə́ nɩɩ-m. Ma toma tɛma ɩsɩɩ tʋɣʋ kɛ wʋlaɣa tɛtʋ taa kɛ́ lʋŋlɛ.
Ma maɣasaa sɩ maa hʋlɩ-ŋ ma ɩsaɣatʋ, ma ta ŋmɛsɩ-ŋ ma kʋpəntəŋ. Ɩlɛna nyaa hɩɩsɩ-m tə təna.
Pə tɔɔ kɛ́ nyá yəlaa təna ka sələməɣɩ-ŋ na paa waatʋ wei wahalanaa wata-wɛ ɩsɩɩ lʋm, pɩɩ takɩ-wɛ.
Nyaɣa ma cɔɔsəɣəna, na ń hatələɣəna-m laŋwakəllɛ. Na má ŋmaaləɣəna ma nyʋɣʋ yapʋ.
Ḿpʋɣʋ Tacaa cɔ-m sɩ: Maa sɛɣɛsɩ-ŋ na má hʋlɩ-ŋ mpaaʋ ŋku n ká təŋ tɔ. Na má paasəɣəna-ŋ na má tasəɣɩ-ŋ laɣatʋ.
Taa la kʋmɛlɛntʋ ɩsɩɩ kpaɣanʋ, yaa kpaŋaɣa ŋka pa kɛɛkəna kpasɩ tɔ. Ɩlɛ natəlɩ tə kaa maɣana-ŋ.
Ɩsaɣaʋ wɛ wahalanaa paɣalɛ taa kɛ́. Ɩlɛna Tacaa náá pələɣɩ kʋpantʋ kɛ wei ɩ tʋɣɩ-ɩ naani tɔ.
Siɣisilaa mɛ, ɩ́ yɔɔləna Tacaa na ɩ́ ŋmaalɩ. Na tampana təŋlaa mɛ mə təna mɩɩ wilitina laŋhʋlʋmlɛ.
Siɣisilaa mɛ ɩ́ yɔɔləna Tacaa. Ɩsɔ samtʋ mʋna tampana təŋlaa.
Ɩ́ samɩ-ɩ na cəmʋɣʋ, na ɩ́ tala-ɩ na ŋmɩɩsɩ naanʋwa nyəŋkʋ.
Ɩ yoo-ɩ yontu kʋfatʋ, na mə cəməŋ na mə nɔɔsɩ kʋlɩ ɩsɔtaa.
Mpi tɔ, Tacaa nyá kʋyɔɣɔtʋtʋ kɛ́ tampana kɛ́, na nyá kʋlapʋtʋ təna hʋləɣəna mpʋ.
N sɔɔla siɣisuɣu na tampana təŋʋɣʋ kɛ́. Tacaa kʋpantʋ suwa tɛtʋ taa kɛ́.
Tɔmʋɣʋ kɛ n yɔɣɔtaa, na pə́ la ɩsɔtɔnʋɣʋ na ilim na ɩsɔtʋ na ɩsɔtʋlʋŋasɩ náá wɛɛ.
N kpeɣela teŋku lʋm kɛ təntəmlɛ. Na ń tʋ lʋmnaa sɔsɔɔm kɛ kotikotuŋ taa.
Tɛtʋ təna ɩ́ nyana Tacaa, na tə taa yəlaa təna sele nyá kiŋ.
Mpi tɔ, ń yɔɣɔtaa pə lakɩ kɛ́. Ń kula nɔɣɔ sɩ mpi pə wɛɛ, pəlɛ pə wɛɛ.
Tacaa n wakələɣɩ təma nna piitimnaa sɩɩwa sɩ pa lakɩ tɔɣɔ, na ń hɛtəɣɩ nti pa hɔkəɣɩ tɔ.
Ama təma nna Tacaa n sɩɩwa na ń təŋəɣɩ na ń lakɩ tɔ a wɛ tam kɛ́. Na ń hɔka nti təlɛ tə wɛɛ ḿpʋɣʋ pɩɩsɩ pɩɩsɩ.
Leleŋ nɩɩlaa ntɛ́ piitim mpi pə nyənəɣɩ Tacaa kɛ pə Ɩsɔ tɔ. Na yəlaa mpa n ləsaa sɩ nyá nyə́ma tɔ.
Tuu ɩsɔtaa kɛ́ Tacaa n wɛɛ na ń nyənəɣɩ na ń naakɩ yəlaa təna.
Nyá təcaɣalɛ taa kɛ́ n wɛɛ na ń keŋna atɛ nyə́ma təna tɔɔ.
Nyá ŋmana pa təna na ń tʋ-wɛɣɛ cɛkənaʋ ləmaɣasɛɛ na pʋlʋ lapʋ yaa pə kisuɣu ləmaɣasəlɛ. Na pá feŋiɣi pa təma.
Pə taɣa yoolaa tuutuuma kɛ wulaʋ tɔkəna yoou. Pəcɔ tomiŋ naa waasəɣɩ yoolu.
Pə taɣa yoou kpaɣanʋ toma yaa ɩ alaafəya yakəna ɩ caɣalʋ.
Ama Tacaa nyá ɩsəlɛ ná wɛ mpa pa nyaŋna-ŋ na pá tɛɛləɣɩ nyá kʋpantʋ tɔ pa tɔɔ kɛ́.
Na ń ləsəɣɩ-wɛɣɛ səm taa. Na ń paasəɣəna-wɛɣɛ nyɔɣɔsɩ waatʋ na pá wɛna weesuɣu.
Tacaa nyaɣa tá tɛɛləɣɩ. Nyá waasəɣəna-tʋ na ń kentiɣi tá tɔɔ.
Nyá tɔɔ kɛ́ tə wɛ laŋhʋlʋmlɛ taa. Na tə́ wɛna-ŋ naani.
Tacaa, la-tʋɣʋ nyá kʋpantʋ ɩsɩɩ tá tɛɛlʋɣʋ-ŋ tɔ.
Tafiiti yontu kɛ waatʋ wei ɩ pola Filiisi nyə́ma wulaʋ Apimelɛkɩ tɛ na ɩ́ pəsɩ ɩsɩɩ kʋmɛlɛŋ na ɩ́lɛ́ ɩ tɔɣɔnɩ-ɩ tɔ.
Maa sa Tacaa kɛ paa waatʋ wei kɛ́. Ma nɔɣɔ taa kɛ́ nyá samtʋ ka wɛɛ tam.
Maa sa-ŋ mpi n lapa-m tɔ pə tɔɔ. Kʋnyɔntɔɣɔlaa ɩ́ nɩɩ na ɩ́ yɔɔlɩ.
Tə kpɛntɩ na tə́ tala Ɩsɔ na tə́ sɛɛ-ɩ.
Tacaa, ma yaa-ŋ ń cɔ-m, na ɩ́ waasɩ-m ma sɔɣɔntʋ təna taa.
Ye yʋlʋ tekiɣi Tacaa pʋntʋ ɩsɛntaa hɛtəɣɩ kɛ́ na fɛɛlɛ ya ɩ tokuɣu taa.
Ye wahala tʋ ɩ́ wiina Tacaa, ɩ nɩɩkɩ kɛ́ na ɩ́ yapɩ-ɩ ɩ nəɣəsɛɛ təna taa.
Ɩsɔtaa tillu wɛ yəlaa mpa pa nyaŋna Tacaa tɔ pa waalɩ kɛ́. Na ɩ́ ləsəɣɩ-wɛɣɛ asola taa.
Ɩ́ maɣasɩ na ɩ́ ná ɩsəna Tacaa wɛ leleŋ tɔ. Leleŋ nɩɩlʋ ntɛ́ yʋlʋ wei ɩ tʋɣɩ Tacaa kɛ kpʋlʋɣʋ tɔ.
Tacaa nyə́ma mɛ, ɩ́ nyaŋna-ɩ. Pʋlʋpʋ ɩɩ laŋəɣɩ mpʋ ɩnɩ pə lataa.
Halɩ tɔɣɔlasɩ piya maɣamaɣa wiiki nyɔɣɔsɩ kɛ́. Ama Tacaa pɛɛkəlaa náá laŋəɣɩ kʋpantʋ.
Ma pəyalaa ɩ́ nɩɩ ma tɔm na má hʋlɩ-mɛɣɛ mpi pa yaa Tacaa sɔɣɔntʋ tɔ.
Mə taa nɔɣɔlʋ caa sɩ ɩ́ waa ɩ weesuɣu taa na ɩ pɩɩsɩ taɣalɩ na ɩ́ nɩɩ leleŋ na?
Pə wɛɛ sɩ ɩ́ kpa mə nɔɔsɩ na ɩ́ yele caɣanaʋ na kaloolaɣa.
Ɩ́ se ɩsaɣatʋ na ɩ́ la kʋpantʋ. Na ɩ́ pɛɛkɩ mə na lɛlaa mə́ leleŋ na ɩsəlɛ kʋsɛɛmlɛ.
Tacaa ɩsəlɛ wɛ siɣisilaa tɔɔ kɛ́ na ɩ́ kema ŋkpaŋʋɣʋ na pa tɔɔ.
Ɩ haakɩ asaɣaa kɛ siɣile kɛ́. Na ɩ́ kpiisi pa həla maɣamaɣa kɛ tɛtʋ taa na pá sɔɔ pa tɔɔ.
Ye siɣisilu ɩ́ wiiwa Tacaa nɩɩkɩ kɛ́. Na ɩ́ waasɩ-ɩ ɩ nəɣəsɛɛ təna taa.
Ye ɩ laŋlɛ wakəlaa ɩ wɛ ɩ waaləɣɩ. Na ye pə nɩɩ-ɩ ɩ waasɩ-ɩ.
Wahalanaa paɣalɛ makəna siɣisilu, ama Tacaa waasəɣɩ-ɩ pa təna pa taa.
Na ɩ́ feŋiɣi ɩ tɔnʋɣʋ təna tɔɔ sɩ ɩ mʋwa taa natəlɩ tə́ taa pɛlɩ.
Ɩsaɣatʋ kʋɣʋna tə tʋ. Ɩlɛna mpa pa cakɩ siɣisilu acaɣa tɔ pɛlɛ pá ná pə naʋ.
Tacaa yakɩ ɩ təmlɛ nyə́ma kɛ́. Ɩlɛna pa təna mpa pa tʋɣɩ-ɩ kpʋlʋɣʋ tɔ pa fitiɣi ŋkpaŋʋɣʋ hɔm.
Tafiiti yontu. Haɩ, Tacaa hʋʋna ma nɔɣɔ kɛ ma kolontunaa na ń yoona mpa pa yookina-m tɔ.
Co nyá kpálʋɣʋ na nyá yoou wontu, na ń kɔɔ ma waasʋɣʋ.
Kpɛɛ nyá ŋmantaaɣa na ma kʋnyɔntʋlaa tɔɔ. Heeli-m sɩ n ka ya ma nyʋɣʋ.
Tʋ fɛɛlɛ kɛ ma weesuɣu ləsəlaa na pə́ liɣiti-wɛ. Mpa pa hɔkəɣɩ sɩ pá la-m ɩsaɣatʋ tɔ, pá məlɩ waalɩ na pá ká nyɔɔŋ.
Pə́ yasɩ-wɛ ɩsɩɩ heelim kpaɣa nyɩɩlʋɣʋ kɛ waatʋ wei Tacaa ɩsɔtaa tillu tɔɣɔnəɣɩ-wɛ tɔ.
Na səkpɛtʋɣʋ na sotu wɛɛ pa mpaaʋ taa kɛ waatʋ wei Tacaa ɩsɔtaa tillu wɛ pa waalɩ tɔ.
Mpi tɔ, mʋsʋŋ kɛ pa nyəpa-m katɔka, na pá huli ma mpaaʋ taa kɛ́ pʋʋɣʋ sɩ má hoti.
Wakəlʋɣʋ ɩ́ tuti-wɛ na pa maɣamaɣa pa katɔka kpa-wɛ, na pá hoti pa pʋʋɣʋ taa na pá lá asaala.
Ama ma laŋlɛ ká hʋləməna Tacaa na má yɔɔləna nyá waasʋɣʋ.
Ɩlɛna má yɔɣɔtɩ ma taa sɩ, Tacaa fɛɩna saala. N waasəɣɩ kʋnyɔntɔɣɔlʋ kɛ toŋ tʋ niŋ taa. Na ń waasɩ wahala tʋ na kʋnyɔntʋ kɛ wei ɩ tɔkɩ pa ɩsɛ tɔ ɩ niŋ taa.
Pɔpɔtʋ aseeta nyə́ma pɔɔsəɣɩ-m ɩsaɣatʋ nti ma ta nyɩ tɔ.
Na pá lɔɔkɩ-m. Ma pəsa kʋcɔɔʋ fɛləɣɩ nyaŋ kɛ́.
Pəyele saa wei pə wɩɩkaɣa mpɛ tɔ ma suukaɣa ləyaɣa wontu kɛ́ na má hɔkəɣɩ nɔɣɔ, na má sələməɣɩ Ɩsɔ na nyʋɣʋ kama sɩ pə́ waa-wɛ.
Ma nyənaɣa-wɛɣɛ ma newaa yaa ma taapalaa kɛ́, na pa tɔm wakələɣɩ ma laŋlɛ. Na má tɔŋ nɔɔhəlɛ nɔɔhəlɛ. Na ɩsɛ kama atɛ ɩsɩɩ ma too kʋlʋlʋ səpəna.
Ɩlɛna mpɛ pá woŋiɣi maɣa saa wei ma cɛŋləɣɩ tɔ. Na pá pɛɛləɣɩ ma tɔɔ kɛ́ nɔɣɔ. Kpaɩ nyə́ma mpa ma ta nyɩ tɔ, paa hɛɛsəɣɩ ma tɔm kɛ kapusi mapʋ.
Pə copa-m na pá woŋ na pá kpaləsɩ. Na pá nyɩɩkɩ-m kela na pááná.
Tacaa waatʋ wei kɛ́ n ká hɛɛsɩ-m nyənʋɣʋ na ɩsɛ? Kenti-m tɔɣɔlasɩ nsɩ na ń ya-m sɩ səkpaŋ taa.
Ɩlɛ maa sa-ŋ kotilaa taa. Na má sɛɛ-ŋ yəlaa samaa taa.
Taa yele na ma kolontunaa mpɛ pá paana ma wahala. Mpa ɩnɩ pa taa kpaana-m mʋsʋŋ tɔ, pa yele təmaɣa ɩsɛ cəpəlʋɣʋ kɛ ma tɔm.
Paa yɔɣɔtəɣɩ tɔm kʋpantʋ pəyele pa cakəna yəlaa mpa pa wɛ təpamm tɔɣɔ tam.
Pa haakɩ pa nɔɔsɩ na ma tɔɔ na pá woŋiɣi na pá kpaləsəɣɩ sɩ: Tə na-ŋ kɛ́ na tá ɩsəpile təkelekele.
Tacaa, n nawa mpi pə lapa tɔ, Taa hatələna-m, pəyele taa su.
Haɩ Tacaa, kʋlɩ na ń ha-m tampana, ma caa Ɩsɔ, sɛɛna ma tɔɔ.
Kɛɛsəna ɩsəna nyá siɣisuɣu wɛɛ tɔ na ń ha-m tampana. Na pá yele-m paanaʋ.
Taa yele na pá tɔ sɩ: Tə hika-ɩ na tə tɛ ɩ tɔm.
Fɛɛlɛ ɩ́ kpa pa təna mpa pa laŋa hɛɛna ma wahala na pá kʋləɣɩ ma tɔɔ tɔ na pə́ liɣiti-wɛ.
Mpa pa laŋa hɛɛna ma tampana haʋ tɔ pá yɔɔləna laŋhʋlʋmlɛ, na pá yɔɣɔtəɣɩ tam sɩ: Tacaa wei ɩ caana ɩ təmlɛ tʋ na hɛɛsʋɣʋ tɔɣɔ tɩɩ taləɣɩ tam.
Maa sɛɛ-ŋ nyá siɣisuɣu tɔɔ, na má saŋɩ-ŋ kʋyɛɛŋ təna.
Tacaa təmlɛ tʋ Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Ma cɛkəna Ɩsɔ tɔɔ kʋllʋ kʋyɔɣɔtʋtʋ, sɩ: Ɩsɔ sɔɣɔntʋ ta kɛ maɣa pʋlʋpʋ.
Pə puɣusiɣi-ɩ kɛ́ sɩ ɩ kɛ́ kʋpaŋ ɩlɛ ɩɩ cɛkəɣəna ɩ ɩsaɣatʋ sɩ ɩ́ kisi-tɩ.
Ɩ kʋyɔɣɔtʋtʋ təna kɛ kaloolaɣa na kʋtʋsʋtʋ kɛ́. Ɩ fɛɩ ləmaɣasɛɛ, pə́cɔ ɩ ta nyɩ kʋpantʋ lapʋ.
Ɩ təhəntəlɛ kɛ ɩ maɣasəɣɩ mpi pə ta siɣisi tɔ pə tɔm, na ɩ́ təŋəɣɩ mpaaʋ ŋku kʋ fɛɩ teu tɔ, ɩɩ lɔɔkɩ ɩsaɣatʋ.
Tacaa nyá kʋpantʋ walaa kɛ́ ɩsɩɩ ɩsɔtɔnʋɣʋ na nyá teu náá kaləsəna ɩsɔŋmʋntʋ.
Nyá siɣisuɣu kaawaɣa ɩsɩɩ pulasɩ. Na nyá kʋmaɣasʋtʋ náá lumaa ɩsɩɩ teŋku. Nyá waasəɣəna yəlaa na tɔla.
Haɩ, Ɩsɔ nyá kʋpantʋ tewaɣa. Na yəlaa ŋmɛləɣɩ nyá tɛɛ.
Nyá təyaɣa taa wɛnaʋ kɛ n haɣasəɣɩ-wɛ, na ń yeki na pá nyɔɔkɩ nyá kʋpantʋ ɩsɩɩ lʋm.
Nyá kiŋ kɛ weesuɣu sɛɛlʋ wɛɛ. Na tə naakəna nyá nyaaləm.
Tacaa la kʋpantʋ kɛ mpa pa nyəma-ŋ tɔ na mpa pa təŋəɣɩ tampana tɔ.
Kalampaanɩ tʋ ɩ́ taa fɛlɩ-m nɔɔhəlɛ. Pəyele ɩsaɣaʋ ɩ́ taa tɔɣɔnɩ-m.
Ɩɩ naakɩ yəlaa asaɣaa tɛma hotuɣu na pá pəsɩ kpɛntəlasɩ paa pəsəɣɩ kʋlʋɣʋ.
Tafiiti yontu. Yʋlʋ nyá, nyá taa ɩ́ taa kpana ɩsaɣalataa yoo. Taa tɩɩ nyɩɩlɩ pa kawaaɣa.
Pa kɔŋ lontiluɣu kɛ́ ɩsɩɩ nyɩɩtʋ, na pá wʋlɩ ɩsɩɩ nyɩɩtʋ kʋlɛkəlɛkətʋ wʋlʋɣʋ tɔ.
Ha nyá təɣɩ Tacaa na ń lakɩ kʋpantʋ, ɩlɛ n ká caɣa mə tɛtʋ taa na alaafəya.
Yele na Tacaa pəsɩ nyá leleŋ təlɩɩlɛ, ɩlɛ ɩ ká ha-ŋ mpi n nyɩɩləɣɩ tɔ.
Pɛtɩ-ɩ nyá weesuɣu na ń nyənəɣɩ ɩ tike ɩlɛ ɩ ká la mpi pə wɛ lapʋ tɔ.
Ɩ ká yele na nyá siɣisuɣu ná ɩsɩɩ nyaaləm na nyá tampana ná ɩsɩɩ ilim kɛ pə sikuɣu waatʋ.
Caɣa təpamm na ń tɛɛləɣɩ Tacaa na suulu. Taa mʋ pááná na mpa pa waakɩ pa ɩsaɣatʋ taa tɔ.
Lɔ-yɛ, na ń yele taa haŋaɣa. Taa kʋntɩ, ɩsaɣatʋ kɛ pə lʋləɣɩ.
Pɩɩ kpiisi ɩsaɣalataa kɛ́, ɩlɛna Tacaa tɛɛllaa náá tɔɣɔ tɛtʋ.
Pəcɔɣɔ pə kaasaa na ɩsaɣaʋ saalɩ yem. N kɔŋ n nyənɩ ɩ lonte taa, n kaa na ɩ ɩkpatɛ.
Ama təpasəlaa ká tɔɣɔna tɛtʋ na pá caɣana pa tɩ təpɛlɛkɛtɛɛ.
Ɩsaɣaʋ cakɩ siɣisilu acaɣa kɛ́, na ɩ nyasəɣɩ ɩ təɣɩ kela.
Ama Tacaa ná woŋiɣi-ɩ kɛ́. Mpi tɔ, ɩ nyəmá sɩ hʋʋlɛ kʋyakʋ ká kɔɔ.
Asaɣaa ná kpɛɛkɩ pa laɣalɛɛ kɛ́ na pá paŋ pa tɔɔŋ sɩ pa kʋɣɩ kʋnyɔntʋnaa na wahala nyə́ma mpa pa təŋəɣɩ mpaaʋ kʋsiɣisuɣu tɔ.
Ama pa maɣamaɣa kɛ pa laɣalɛɛ ká sɔ na pa tɔɔŋ pɛlɩ.
Siɣisilu wɛnaʋ pəciimaɣa kəla teu kɛ asaɣaa paɣalɛ nyəŋkʋ tuutuuma.
Mpi tɔ, Tacaa n pɛləɣɩ pa niŋ kɛ́ ɩlɛna ń paasəɣəna siɣisilaa.
N nyəmá mpa pa tɔŋ ɩsɩɩ Ɩsɔ sɔɔlaa tɔ pa tɔɔ kɛ́ na mpi n ká ha-wɛ tɔ, pɩɩ pəsɩ pa nyəm kɛ tam tɔɔ.
Fɛɛlɛ kaa tɔɣɔ-wɛɣɛ wahala waatʋ taa. N ká ha-wɛɣɛ haɣanaɣa kɛ nyɔɣɔsɩ waatʋ.
Asaɣaa kɔŋ lepu kɛ́. Tacaa kolontunaa ká saalɩ kɛ́ ɩsɩɩ nyɩɩtʋ hɛtʋ yaa kɔkɔ nyɔɔsɩ.
Ɩsaɣaʋ kəntəɣɩ kɛ́ ɩɩ fɛləɣɩ. Ama siɣisilu ná haakəna luɣu kʋlʋmʋɣʋ.
Mpa Tacaa kooliɣi kʋpantʋ tɔ mpɛ pa tənna tɛtʋ. Ɩlɛna pə́ kpiisiɣi mpa ɩ təŋsəɣɩ mpusi tɔ.
Ye ɩ laŋlɛ hɛɛna yʋlʋ tɔntɛ, ɩ hasəɣɩ ɩ nɔɔhɛɛ tɛɛ kɛ́.
Paa ɩ tɩɩ hotaa ɩɩ saaləɣɩ atɛ. Ɩ tɔkəɣɩ ɩ niŋ taa kɛ́ na ɩ kʋsɩ-ɩ.
Too ma kʋlʋɣʋ tɔ, haləna ma kpatəlaɣa, ma ta nata pə lɔwa siɣisilu, yaa pə sʋsa ɩ piya kɛ tɔɣɔnaɣa sələmʋɣʋ taa.
Ɩ haakəna luɣu kʋlʋmʋɣʋ kɛ tam kɛ́ na Ɩsɔ kooliɣi ɩ piya kɛ kʋpantʋ.
Kisi ɩsaɣatʋ na ń lakɩ kʋpantʋ ɩlɛ nyá piitim ká wɛɛ tɛtʋ taa kɛ́ tam.
Mpi tɔ, siɣisuɣu kɛ Tacaa n sɔɔlaa. Pəyele nn lɔɔkɩ nyá yəlaa. N kentiɣi pa tɔɔ kɛ́ tam kɛ́. Ama n ká kpiisi asaɣaa piitim.
Siɣisilaa ká tɔɣɔna tɛtʋ na pá caɣa tə taa kɛ́ tam.
Ləmaɣasɛɛ tɔm kɛ siɣisilaa yɔɣɔtəɣɩ na pá kpaaləɣɩ tampana təŋʋɣʋ.
Pa Ɩsɔ kiiŋ wɛ pa lotu taa kɛ́, pɩɩ cɛŋləɣɩ-wɛ.
Ɩsaɣaʋ cɛŋəɣɩ siɣisilu kɛ́ na ɩ́ pɛɛkəɣɩ ɩ kʋɣʋ.
Ama Tacaa ɩɩ yeki sɩ ɩsaɣaʋ ɩ́ kpa siɣisilu kɛ ɩ səkpaŋ taa. Yaa siɣisilu tɔm ɩ́ sɩ təhʋʋlɛ taa.
Tɛɛlɩ Tacaa na ń təŋəɣɩ ɩ mpaaʋ. Ɩ ka kʋsɩ nyá nyʋɣʋ na ń tɔɣɔ tɛtʋ na ɩ́ kpiisi asaɣaa na ń ná.
Maa nawa ɩsaɣaʋ na ɩ́ ŋmakələɣɩ. Na ɩ́ pɩɩ sɔsɔm ɩsɩɩ tʋɣʋ kɛ Lipaŋ tɛtʋ kʋpantʋ taa.
Ama ma məla təna ɩlɛ maa tasəɣɩ-ɩ naʋ, na má pɛɛkɩ na má wɩɩ paɣa.
Nyənna mpa pa tɔŋ ɩsɩɩ Ɩsɔ sɔɔlaa na pá təŋəɣɩ tampana tɔ. Wei ɩ caakɩ ɩ́ na lɛlaa pa leleŋ tɔ, ɩ wɛɛkəna lʋlʋɣʋ nyə́ma kɛ́.
Pɩɩ wakəlɩ ɩsaɣalataa tənaɣa, na pə kpiisi pa lʋlʋŋ.
Tacaa yakəna siɣisilaa. Na ɩ́ kentiɣi pa tɔɔ kɛ́ wahalanaa waatʋ.
Ɩnɩ ɩ waasəɣəna-wɛ na ɩ́ teŋ-wɛ. Na ɩ́ fitiɣi-wɛɣɛ asaɣaa niŋ taa na ɩ́ yakɩ-wɛ. Mpi tɔ, ɩnəɣɩ pa tʋ kpʋlʋɣʋ.
Tafiiti yontu nti pa tɔɔsəɣəna Ɩsɔ tɔɔ tɔɣɔlɔ.
Tacaa taa hɔ ma ŋkpaŋʋɣʋ yaa ń tʋ-m saləka na pááná.
Mpi tɔ, nyá nyəmá yaɣa-m kɛ́, na nyá niŋ yuŋ tii ma tɔɔ.
Nyá pááná tɔɔ, ma tɔnʋɣʋ fɛɩ təcʋŋŋ. Ma kʋpəntʋɣʋ tɔɔ, alaafəya fɛɩ ma mʋwa taa.
Ma ɩsaɣatʋ kəla-m kʋŋkʋlʋməŋ. Na tə́ nɩɩ-m ɩsɩɩ səɣəla sɔsɔɔna.
Ma hiŋ taa lapa kʋsɔɣɔtʋ kɛ́ na pə́ wɩɩkɩ. Ma kʋmɛlɛntʋ kasəyaɣa ntɛ́.
Wʋsasɩ kɔkəla-m kɛ́ na má kawa katatəlaɣa. Laŋwakəllɛ taa kɛ́ ma tɔŋ kʋyɛɛŋ təna.
Wʋsasɩ sɔsɔɔnsɩ saləɣəna ma tənaɣa taa. Pʋlʋpʋ fɛɩ təcʋŋŋ kɛ́ ma tɔnʋɣʋ taa.
Pə yɔka-m kɛ́ tənaŋnaŋ ma fɛɩ toma. Na ma laŋwakəllɛ yeki na má mɔləɣɩ.
Tacaa n nyəmá ma kʋnyɩɩləm kɛ teu. Pəyele n nyəmá ma mɔla.
Ma laŋlɛ tɔɔkɩ kɛ́ na ma toma tɛŋ. Ma ɩsɛ náá tɩɩ tɛŋ naʋ.
Ma taapalaa na ma asəmaa seeki ma wahala. Na ma cɔlɔ nyə́ma hatələɣəna-m.
Mpa pa pɛɛkəɣɩ ma səm tɔ pa nyəkɩ-m katɔsɩ ɩlɛna mpa paa caa-m na kʋpantʋ tɔ pá yɔɣɔtəɣɩ ɩsaɣatʋ na tɔm kʋtʋsʋtʋ kɛ tam.
Ama ma pəsa ntam kɛ́ maa nɩɩkɩ, yaa kamumuka maa yɔɣɔtəɣɩ natəlɩ.
Ma wɛ kɛ́ ɩsɩɩ ntam, maa cɔɔkɩ natəlɩ.
Ma Ɩsɔ Tacaa nyaɣa ma tekiɣi, na má taŋaa sɩ ń cɔna ma nɔɣɔ.
Halɩ ma sələma-ŋ sɩ ń taa yele na pá paana-m. Yaa pá kɛɛsəna ma cɛŋlʋɣʋ na pá kʋlɩ ma tɔɔ.
Mpi tɔ, ma cɛɛ fiɣinuɣu kɛ́, na ma wʋsasɩ tɔɔsəɣɩ-m pə tɔm.
Ma tisa ma kʋpəntʋɣʋ kɛ́ na kʋ tɔm caaləɣɩ-m.
Ma kolontunaa wɛna alaafəya kɛ́ na toma. Mpa pa footiɣi-m mʋsʋŋ tɔ, pa paɣalɛ wɛ sɔɣɔntʋ.
Ɩsaɣatʋ kɛ pa lɛɛtəɣɩ-m ma kʋpantʋ lonte. Ma pɛɛkəɣɩ kʋpantʋ tɔɣɔ paa caakɩ-m.
Ma Ɩsɔ Tacaa, taa lɔ-m. Pəyele taa hatələna-m pooluŋ.
Ma caa, ma nyʋɣʋ yátʋ, kɔɔ lɔŋ kɛ ma waasʋɣʋ.
Tafiiti yontu nti tə wɛ yonyoolaa nyʋɣʋ tʋ yontunaa na Yetutuŋ nyəntʋ taa tɔɣɔlɔ.
Maa tʋwa ma taa kɛ́ sɩ maa feŋ ma tɔntɛ tɔɔ, na má taa pəntəna ma nɔɣɔ. Maa kpa ma nɔɣɔ kɛ waatʋ wei ɩsaɣatʋ ká wɛɛ ma kiŋ tɔ.
Pə tɔɔ kɛ́ ma suma ɩsɩɩ kamumuka. Ama ma laŋlɛ wakəlaa na ma wʋsasɩ sɔɔsɩ.
Nəɣəsɛɛ pɩɩ-m na á nyaɣa ma taa ɩsɩɩ kɔkɔ na má mɔləɣɩ. Ntɛna pə́ caalɩ-m sɩ má sələmɩ sɩ:
Tacaa kɛɛsɩ-m saa wei ma weesuɣu ká tɛ tɔ. Kʋyɛɛŋ ɩsənaɣa pə kaasa-m. Yele na má nyɩ ɩsəna ma wɛ tətantaa tɔ.
Ma weesuɣu taɣaləŋ wɛ kɛ́ ɩsɩɩ ntantakʋ waŋ. Pəyele kʋ ta kɛ-ŋ pʋlʋ. Yəlaa təna wɛ kɛ́ ɩsɩɩ heelim.
Yʋlʋ cɔɔkɩ kɛ́ ɩsɩɩ ɩsotom, na ɩ́ taŋtəɣɩ ɩsɩɩ heelim, na ɩ́ kaakɩ wɛnaʋ huwa. Ama ɩ ta nyɩ kʋ kuulu.
Tacaa, pənɛntɛ pepeɣe ma tasəɣɩ tɛɛlʋɣʋ? Nyaɣa maa tɛɛlɩ təkpataa.
Waasɩ-m ma kawalaɣa təna taa. Taa yele na kʋmɛlɛməŋ woŋɩ-m.
Pənɛntɛ ma sumaɣa, maa kuliɣi nɔɣɔ. Mpi tɔ, nyá yelina na má wɛɛ yaasi ɩnɛ ɩ taa.
Haɩ, yele-m mapʋ kɛ mpʋ. Ma tɔm ká tɛ nyá niŋ taa.
Yʋlʋ ɩsaɣatʋ kɛ n hɔŋna ɩ ŋkpaŋʋɣʋ, na ń wakələɣɩ ɩ weesuɣu ŋku ɩ sɔɔla teu tɔ ɩsɩɩ sonsompəle wakəlʋɣʋ tʋɣʋ pile tɔ.
Haɩ, Tacaa ke ŋkpaŋŋ na ń nɩɩ, ma kʋsələmʋtʋ na ma kapusi. Ma ɩsəlʋm tɔm ɩ́ taa kisi-ŋ pətɔɔtəlɛ lapʋ. Mpi tɔ, ma kɛ́ mʋʋlʋ kɛ nyá tɛɣɛ, ɩsɩɩ ma cɔsɔnaa.
Kʋsɩ nyá ɩsɛ kɛ ma tɔɔ na ń yele na má feesi na pə́cɔ má tɛɛ na pə́ saalɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tacaa kɛ ma tɛɛlaa təkpapa. Na ɩ́ kɛɛsəna ma tɔɔ na ɩ́ nɩɩ ma kapusi.
Pʋʋɣʋ anaam wei ɩ kɛ́ səm katantamaɣa tɔ ɩ taa kɛ́ ɩ kpɛɛ-m. Na ɩ́ səŋsɩ-m kʋkpamʋɣʋ tɔɔ, na má tɔŋna naani.
Ta Ɩsɔ tʋna ma nɔɣɔ taa kɛ́ yontu kʋfatʋ sɩ má saŋna-ɩ. Paɣalɛ nɩɩwa na pá ná mpʋ. Ɩlɛna pá nyaŋna Tacaa na pá tʋ-ɩ naani.
Leleŋ nɩɩlʋ ntɛ́ wei ɩ tʋwa Tacaa kɛ naani təkpataa tɔ. Ɩ paa fɛɩna kalampaanɩ nyə́ma na pɔpɔtʋnaa.
Ma Ɩsɔ Tacaa n lapa təma sɔsɔɔna kɛ, tá tɔɔ kɛ́ n fɛɩna saala. Ma caakaɣa a tɔm yɔɣɔtʋɣʋ ɩlɛ a kəla paɣalɛ.
Pə taɣa kɔtaɣa ɩsɩɩ ɩsaɣatʋ hɩɩsʋɣʋ nyəŋka yaa ŋka kɔkɔ lusa ka təna tɔ yaa kʋhaʋ kɛ n sɔɔlaa. Ama ŋkpaŋŋ kɛ n tʋ-m sɩ má nɩɩ nyá tɔm.
Pə tɔɔ kɛ́ ma tɔma sɩ: Maɣalɔ, ma caa má la nyá luɣu nyəntʋ. Ɩsɩɩ pə wɛʋ kiiu takəlaɣa taa tɔ. Na má tɔkəɣɩ nyá kiiu kɛ hatoo ma lotu taa.
<range>
Siɣisuɣu tɔm kɛ ma kpaaləɣɩ samaa tuutuuma taa sɩ: Tacaa nyá waasəɣəna. Maa suŋ, nyá maɣamaɣa n nyəmá mpʋ.
Maa ŋmɛsəɣɩ ɩsəna n yapa-m tɔ, na nyá kʋpantʋ nti n lakɩ tam tɔɣɔ samaa taa. Ama ma kpaaləɣɩ kɛ́ sɩ nyaɣalɛ ma waasʋlʋ.
Tacaa n ta kisi nyá pətɔɔtəlɛ kɛ lapʋ. Nyá kʋpantʋ na nyá taa teu kentiɣina-m tam.
Wahalanaa watəɣəna-m na paa timpiɣi. Pa fɛɩ kalʋɣʋ, ma kawalaɣa fɔɔtɔ fɛləɣəna-m. Pa tike kɛ ma naakɩ. Pa paɣalɛ kəla ɩsɩɩ nyʋɣʋ taa nyɔɔsɩ. Pə tɔɔ kɛ́ ma apalʋtʋ lepa.
Haɩ, Tacaa, la suulu na ń kɔɔ lɔŋ na ń ya-m.
Mpa pa caakɩ ma wahala na ma səm tɔ, pá kpisi na fɛɛlɛ kpa-wɛ na pə́ tisi-wɛ təfɛ.
Mpa pa woŋiɣi-m na pá kpaləsəɣɩ tɔ, pa fɛɛlɛ ɩ́ tʋ-wɛɣɛ sɔɣɔntʋ.
Nyá pɛɛkəlaa təna ɩ́ yɔɔləna-ŋ na laŋhʋlʋmlɛ. Mpa pa caakɩ sɩ ń ya-wɛ tɔ, pa taləɣɩ-ŋ tam sɩ: Tacaa kɛlɛ sɔsɔ.
Ma kɛ́ kʋnyʋntʋ kɛ́ na wahala tʋ. Ama Tacaa tɔɔsəɣɩ ma tɔm. Nyaɣalɛ ma waasʋlʋ na ma sənlʋ. Ma Ɩsɔ, waasɩ-m taa taaŋɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Leleŋ nɩɩlʋ ntɛ́ wei ɩ paasəɣəna acamaa tɔ. Mpi tɔ, Tacaa ləsəɣɩ-ɩ wahala taa kɛ́ kʋyakʋ ɩsaɣaʋ wule kɛ́.
Ɩsɔ kentiɣi pʋntʋ weesuɣu tɔɔ kɛ́, na ɩ́ caɣana laŋhʋlʋmlɛ kɛ tɛtʋ tɔɔ. Ɩsɔ ɩɩ yeki na yʋlʋ ɩnɩ ɩ́ hoti ɩ kolontunaa səkpaŋ taa.
Tacaa paasəɣəna-ɩ ɩ wʋsasɩ waatʋ kɛ́, na ɩ fɛkɩ-ɩ.
Ma kʋyɔɣɔtʋtʋ ntɛ́ sɩ: Ma pəntəna Tacaa, ɩlɛ nyənɩ ma pətɔɔtəlɛ na ń waasɩ-m.
Ma kolontunaa pɔɔsəɣəna na mʋsʋŋ sɩ: Pəlee kɛ́ n ká sɩ na pá sɔɔ nyá tɔɔ?
Ye pa taa nɔɣɔlʋ kɔma ma wiiluɣu pɔpɔtʋ tɔm kɛ́ ɩ yɔɣɔtəɣɩ sɩ ɩ hiki timpi ɩ ka caɣana-m tɔ.
Mpa paa caa-m tɔ pa kotiɣi kɛ́ na pá wɛlətəɣɩ ma ɩsaɣatʋ tɔm sɩ:
Kʋtɔŋ ɩsaɣaʋ hɩɩsəna-ɩ, ɩ kaa kʋlɩ.
Halɩ ma taapalʋ kʋpaŋ wei má na-ɩ tə nɩɩkaɣa təma tɔm na tə́ tɔkɩ ma mʋtʋ tɔ ɩ kʋla ma tɔɔ.
Haɩ, Tacaa nyənɩ ma pətɔɔtəlɛ, na ń kʋsɩ-m na má lɛɛtɩ-wɛ.
Mpi pɩɩ hʋlɩ sɩ n sɔɔla-m tɔɣɔlɛ waatʋ wei ma kolontunaa ká yele koou sɩ mpɛ pa kəla-m tɔ.
N paasəna-m ma tampana təŋʋɣʋ tɔɔ, na ń sɩɩ-m nyá ɩsɛntaa kɛ tam tɔɔ.
Tacaa Ɩsɔ wei nyá n kɛ́ Ɩsɛɣɛlɩ nyə́ma Ɩsɔ tɔɣɔlɛ teeli tʋ. Ɩsɔ ɩ́ kɔna mpʋ.
Kolee yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Ɩsɩɩ lʋkɔtʋ pɩɩkʋɣʋ nam na ɩ́ təŋəɣɩ lʋm akpaa tɔ, ḿpʋɣʋ ma pɛɛkəɣɩ Tacaa.
Ma nyɩɩləɣɩ weesuɣu tʋ Ɩsɔ nyaɣa. Pəlee kɛ́ maa kɔɔ nyá tɛ́ na má na-ŋ?
Ɩsəlʋm kɛ ma tɔkɩ ilim na ahoo. Mpi tɔ, pa pɔɔsəɣɩ-m tam kɛ́ sɩ: Leɣe nyá Ɩsɔ ɩnɩ ɩ wɛɛ?
Halɩ pə lapa na má tɔɔsəɣəna laŋwakəllɛ kɛ ɩsəna samaa tʋkaɣa-m hɛkʋ na laŋhʋlʋmlɛ sɔsɔɔlɛ, na tə́ pukina Ɩsɔ təyaɣa tɔɔ, na pá wilitiɣi na pá saŋɩ-ɩ tɔ.
Pepe tɔɔ kɛ́ ma laŋlɛ wakələɣɩ ma tɩ tɔm tɔtɔ? Pə kəla teu sɩ má tɛɛlɩ ma Ɩsɔ na má tasa-ɩ sam tɔtɔ. Ɩnəɣəlɛ ma waasʋlʋ Ɩsɔ.
Haɩ, Tacaa, ma laŋlɛ wakəlaa kɛ́ tətɔɣɔtɔɣɔ. Pə tɔɔ kɛ́ ma tɔɔsəɣɩ nyana Yaatanɩ tɛtʋ mə tɔm, na nyá sɛɛlaa na Hɛɛmɔŋ pʋɣʋ na Miseyaa pulasi tɔm.
N yelaa na wahalanaa təŋəɣɩ təmaɣa ma tɔɔ ɩsɩɩ lʋm hola. Pa waasa ma tɔɔ kɛ́ təwisiwisi.
Tacaa, la-m kʋpantʋ kɛ ilim. Ɩlɛna má yoo-ŋ yontu kɛ ahoo, na má sələmɩ-ŋ. Mpi tɔ, nyá haana-m weesuɣu.
Ma kentulu Ɩsɔ, n sɔɔ ma tɔɔ suwe na pə́ nɩɩkɩ-m? Na ń yele ma kolontunaa na pá ŋmakələɣɩ-m?
Pa kʋtʋɣʋ nɩɩ-m kɛ́ təkpətɩɩ na pá yɔɣɔtəɣɩ ilim na pə tɛm sɩ: Leɣe nyá Ɩsɔ ɩnɩ ɩ wɛɛ?
Pepe tɔɔ kɛ́ ma laŋlɛ wakələɣɩ ma tɩ tɔm tɔtɔ? Pə kəla teu sɩ má tɛɛlɩ ma waasʋlʋ Ɩsɔ, na má tasa-ɩ sam tɔtɔ.
Haɩ, Ɩsɔ, sɛɛna ma tɔɔ kɛ́ mpa pa ta nyɩ-ŋ tɔ pa tɔm taa, na ń ha-m tampana. Ya-m pɔpɔtʋnaa na asaɣaa niŋ taa.
Nyaɣalɛ ma kentulu, n kisiɣi-m suwe? N yelaa na pə́ nɩɩkɩ-m na ma kolontunaa ŋmakələɣɩ-m suwe?
Hʋlɩ-m nyá nyaaləm na nyá tampana na á pona-m nyá təcaɣalɛ kɛ nyá pʋɣʋ naŋŋ nyəŋkʋ tɔɔ.
Ɩlɛ maa kpətəna nyá kɔtaɣa təlatɛ təna. Mpi tɔ, nyaɣalɛ ma laŋhʋlʋmlɛ na ma ayɔɔlɛɛ. Haɩ, ma Ɩsɔ maa sɛɛ-ŋ na ma saŋkʋ.
Pepe tɔɔ kɛ́ ma laŋlɛ wakələɣɩ ma tɩ tɔm tɔtɔ? Pə kəla teu sɩ má tɛɛlɩ ma Ɩsɔ na má tasa-ɩ sam tɔtɔ. Ɩnəɣəlɛ ma waasʋlʋ Ɩsɔ.
Kolee yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Tacaa, tá caanaa kɛɛsa-tʋɣʋ mpi n lapa-wɛɣɛ too lɔŋtaa tɔ na tə́ nɩɩna tá ŋkpaŋŋ.
N tɔɣɔna piitimnaa yəlaa na ń sɩɩ-wɛ. N kʋwa yəlaanaa na pə́ waləna-wɛ.
Pə taɣa pa toŋ na pa yoou wontu yapəna-wɛ, na pə́ lá na pá tɔɣɔ tɛtʋ. Ama nyá toŋ na nyá wɛɛʋ kɛ pa waalɩ lapəna mpʋ. Mpi tɔ, n ka sɔɔla-wɛɣɛ.
Haɩ, Ɩsɔ, nyaɣalɛ ma wulaʋ, nyá yekina na Yakɔpʋ kələɣɩ.
Nyá toŋ kɛ tə pəsəɣəna tá kolontunaa kɛ kpɛntəlasɩ, na tə́ fɛləɣɩ-wɛɣɛ nɔɔhɛɛ na nyá hətɛ.
Tə ta tʋ tá tɔɔʋ kɛ naani. Pəyele tə ta taŋ tá laɣatɛ sɩ tə́ waasɩ-tʋɣʋ pʋlʋ.
Mpi tɔ, nyá yakəna-tʋɣʋ tá kolontunaa niŋ taa na ń tʋɣɩ mpa paa caakɩ-tʋ tɔɣɔ fɛɛlɛ.
Tacaa tɩɩ tʋɣʋ-ŋ teeli kɛ paa kʋyakʋ ŋkuɣʋ. Tɩɩ sɛɛkɩ-ŋ tam kɛ́.
Paa na mpʋ n lɔ-tʋ na ń tʋ-tʋɣʋ fɛɛlɛ, na ń kisi tá yoolaa waalɩ kɛ wɛɛʋ.
N yelaa na tə́ se tá kolontunaa, na pɛlɛ pá kuu tá wontu.
N pɛta-tʋɣʋ pa niŋ taa kɛ́ ɩsɩɩ tɔla kɛ təkʋlɛ na tə́ yá yem kɛ́ lɛlaa tɛ́.
N lɔ nyá piya taɣa aləha kɛ́ yem kɛ́ n ta waa tá tɔɔ kɛ́ pʋlʋ.
N yelaa na tá cɔlɔ nyə́ma tʋʋkɩ-tʋ, na pá paana-tʋ na pá woŋiɣi-tʋ.
Taɣa piitimnaa yookina yontu, na yəlaa náá tuliɣi-tʋɣʋ ntompee.
Paa kʋyakʋ ŋkuɣu fɛɛlɛ kpaakɩ-m na pə́ lakɩ-m tokuɣu
kɛ waatʋ wei ma nɩɩkɩ kolontu kʋtʋɣʋ na ɩ saɣatʋɣʋ tɔ.
Wahalanaa panɛ pa təna pa makəna-tʋɣʋ. Pəyele tə ta sɔɔ nyá tɔɔ. Pə́cɔ tə ta wakəlɩ tá na-ŋ tá nɔɣɔ pɛɛlʋɣʋ.
Anɩ tə ta lɔ-ŋ yaa tə́ hatələna nyá mpaaʋ.
Paa na mpʋ n naŋta-tʋɣʋ lonte nte pa lɔwa tɔ tə taa kɛ́ taalɛ hasɩ təcaɣalɛ. Na ń yele na səm səkpɛtʋɣʋ nyala tá tɔɔ.
Ye tɩɩ sɔɔwa tá Ɩsɔ tɔɔ, yaa tə sʋʋ tɩɩŋ kɛ laaʋ,
n taa kpisi pə nyəm. Mpi tɔ, n nyəma pə təna mpi pə wɛ yʋlʋ lotu taa tɔɣɔ.
Nyá tɔɔ kɛ́ pa kʋɣɩ-tʋɣʋ paa kʋyakʋ ŋku, na pá lakəna-tʋ ɩsɩɩ pa pukuɣuna heu kɛ təkʋlɛ tɔ.
Haɩ, Tacaa n tooki suwe? Fe na ń kʋlɩ, taa lɔ-tʋɣʋ tam tɔɔ.
Pepe tɔɔ kɛ́ n sɔɔ tá wahala na tá laŋwakəllɛ tɔɔ na nn caakɩ tá nyənʋɣʋ?
Mpi tɔ tə hota tá lotu tɔɔ kɛ́ mʋsʋɣʋ taa kɛ́. Haɩ, kʋlɩ na ń waasɩ-tʋ.
Hɛtɩ-tʋɣʋ nyá kʋpantʋ tɔɔ.
Kolee yontu nti tə kɛ́ sɔɔlʋɣʋ nyəntʋ na pá yookina cəməŋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Tɔm kʋpantʋ haɣa ma taa kɛ́ sɩ má yɔɣɔtɩ. Wulaʋ kɛ ma yoo ma yontu. Maa yoo-təɣɩ na caŋəm ɩsɩɩ takəlaɣa ŋmaalʋ kʋpaŋ.
N tɛ́ɛ́ apalaa tənaɣa ɩsɛntaa lɩɩʋ, na ń yɔɣɔtəɣəna caŋəm. Ɩsɔ koola-ŋ kʋpantʋ kɛ tam tɔɔ kɛ́.
Yoolaa taa yoolu, ləlɩ nyá laɣatɛ. Ntɛɣɛlɛ nyá teu na nyá teeli.
Kpa nyá yoou kɛɛkɛ taa na nyá sɔsɔɔntʋ, na ń hʋlɩ tampana təŋʋɣʋ na ń sɛɛna acamaa tɔɔ. Nyá toŋ ɩ́ náná nyá kookalənaa sɔsaa taa.
Tɔ nyá nyəmá kʋsɛŋtɛɛ na ń yaɣa nyá kolontunaa nyama na ń məŋna-wɛɣɛ nyá tɛɛ.
Haɩ, Ɩsɔ, nyá kumte wɛ tam tɔɔ kɛ́. Tampana kɛ n təŋəɣɩ na ń tɔkəna nyá kawulaɣa.
N sɔɔla siɣisuɣu kɛ́ na ń kisi ɩsaɣatʋ. Pə tɔɔ kɛ́ nyá Ɩsɔ ləsa-ŋ nyá taapalaa taa, na pá pəlɩ-ŋ kɔtaɣa nim.
Na tulaalʋnaa waanɩ waanɩ sɔɔsʋŋ kɛ nyá wontu tɔɔ. Na laŋhʋlʋmlɛ yonkpaama kʋləɣɩ, nyá kutuluŋ wei pa lapa caŋəm na tuuŋ kela tɔ ɩ taa.
Awulaa pɛɛlaa wɛ kawulaɣa təyaɣa taa alaa taa. Wulaʋ alʋnyəŋ səŋa nyá ntɔɣɔŋ tɔɔ na ɩ́ tʋwa wʋlanaa kʋpama.
Ma pɛɛlɔ ke ŋkpaŋŋ kɛ teu na ń kɛɛsɩ ɩsɛ na ma tɔɔ. Sɔɔ nyá yəlaa na nyá caa təyaɣa pə tɔɔ.
Wulaʋ ləsaɣa ɩ́ sʋʋ-ŋ nyá teu tɔɔ. Ɩnəɣəlɛ nyá sɔsɔ, luŋɩ-ɩ atɛ.
Tiii ɩcatɛ nyə́ma mpa pa wɛna liɣitee na pə́ kəlɩ lɛlaa tɔ, paa pɛɛkɩ sɩ ń hʋlɩ-wɛɣɛ pɛɛlɛɛ, ɩlɛna pá ha-ŋ kʋcɔɔŋ.
Wulaʋ pɛɛlɔ tewaɣa təkpapa kɛ́ kawulaɣa təyaɣa taa. Wontu nti pa lʋʋna wʋla tɔɣɔ ɩ suuwa.
Pa sɔpa-təɣɩ ŋmaləm paɣalɛ kɛ́. Ntəɣɩ ɩ suuki na pɛɛlaa sɩɩ-ɩ na pá pona wulaʋ kiŋ.
Na pá sʋʋkəna-ɩ na kawilitasɩ kɛ wulaʋ təyaɣa.
Haɩ, wulaʋ, kʋyakʋ nakʋlɩ nyá piya ɩ́ kpaɣa nyá cɔsɔnaa kawulaɣa kumte, na ń la-wɛɣɛ antulinya təna awulumpiya.
Ama máá tɔɔsəɣɩ nyá hətɛ kɛ paa waatʋ wei kɛ́. Ɩlɛna yəlaa təna saŋɩ-ŋ tam tɔɔ.
Kolee yontu nti pa yookina nɔɣɔ kʋyʋllaɣa na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Ɩsɔ kɛlɛ tá təcɔɔsəlɛ na tá nyʋɣʋ tətʋlɛ. Ɩnəɣəlɛ waasʋɣʋ ŋku kɩɩ laŋəɣɩ laŋwakəllɛ waatʋ tɔ.
Pə tɔɔ kɛ́ paa tɛtʋ ká sele na pɔɔŋ yɔɔləɣɩ na ɩ́ tiiki lʋm tɛɛ yaa lʋm hola kaləɣɩ kɔkɔtɛ na á wasəɣɩ na á kʋləɣɩ na á ciɣitiɣi pɔɔŋ, tɩɩ nyaŋ.
<range>
Pɔɣɔ nakəlɩ ka wɛnna na ka lʋm hɛɛsəɣɩ Ɩsɔ ɩcatɛ nyə́ma laŋlɛ. Ɩsɔtaa Ɩsɔ Sɔsɔ təcaɣalɛ naŋŋ nyəntɛ ntɛ́.
Ɩsɔ wɛ tə taa ɩlɛ pʋlʋpʋ ɩɩ ciɣitiɣi-tɛ. Ɩ ka waasɩ-tɛɣɛ na pə́cɔ ilim lɩɩ.
Ye Ɩsɔ kula ɩ nɔɣɔ tɔɔ piitimnaa tɛɛ sʋʋkɩ kɛ́, na kawulasɩ náá seliɣi, na sɔɣɔntʋ náá pɩ́ɩ́ tɛtʋ na tə́ yɔɔləɣɩ na tə́ tiiki.
Atɛ na ɩsɔtaa pə tʋ Tacaa wɛ tá waalɩ kɛ́. Yakɔpʋ Ɩsɔ kɛlɛ tá kʋkentuɣu.
Ɩ́ kɔɔ na ɩ́ ná sɔɣɔntʋ təma wena Tacaa lapa tɛtʋ tɔɔ tɔ.
Ɩnɩ ɩ kʋɣʋna yooŋ nyʋɣʋ kɛ hatoo antulinya tənasɩ tɔɔ, na ɩ́ pɛləɣɩ pə tɔɔŋ na pə ŋmantaasɩ, na ɩ́ wɔ kpaləŋ kɛ kɔkɔ.
Ɩsɔ sɩ: Yəlaa ɩ́ hɛɛsɩ yoou na pá cɛkəna sɩ ma kɛ́ Ɩsɔ. Má ŋmakələna tɛtʋ na tə piitimnaa.
Atɛ na ɩsɔtaa tʋ wɛ tá waalɩ kɛ́. Yakɔpʋ Ɩsɔ kɛlɛ tá kʋkentuɣu.
Kolee yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Yəlaa mɛ mə́ təna ɩ́ wilitiɣi, na ɩ́ makɩ niŋ taa kɛ́ tá Ɩsɔ.
Mpi tɔ, pə təna pə tɛɛ sʋʋkəna Tacaa Ɩsɔtaa Ɩsɔ Sɔsɔ kɛ́. Ɩnəɣəlɛ tɛtʋ təna wulaʋ sɔsɔ.
Ɩnɩ ɩ tʋɣʋna tá niŋ taa kɛ́ yəlaa, na ɩ́ tʋ tá nɔɔhɛɛ tɛɛ kɛ́ piitimnaa.
Yakɔpʋ nyə́ma taɣa ɩ sɔɔlaa na ɩ́ ləsɩ tá tɛtʋ na tá laŋa hɛɛwa.
Kawilitasɩ na tutuɣu wula kɛ Ɩsɔ Tacaa kpana ɩ kumte tɔɔ.
Ɩ yoo Tacaa kɛ yontu. Ɩnəɣəlɛ tá wulaʋ, ɩ́ samɩ-ɩ.
Ɩsɔ kɛlɛ tɛtʋ təna wulaʋ. Ɩ́ samɩ-ɩ na yontu kʋpantʋ taa kʋpantʋ.
Ɩsɔ caɣa ɩ kumte naŋŋ nyəntɛ tɔɔ kɛ́ na ɩ́ tɔkɩ piitimnaa tɔɔ kɛ́ kawulaɣa.
Piitimnaa awulumpiya sɔɔsa Apəlaham Ɩsɔ yəlaa tɔɔ. Mpi tɔ, ɩnɩ ɩ tənna atɛ awulaa na pəsəlaa təna na ɩ́ tɔkɩ pa təna pa tɔɔ kɛ́ kawulaɣa.
Kolee yontu ntɔ.
Tacaa kɛ́ sɔsɔ kɛ́, ɩ mʋna samtʋ təna kɛ ɩ ɩcatɛ taa kɛ́ ɩ pʋɣʋ naŋŋ nyəŋkʋ tɔɔ.
Siyɔŋ pʋɣʋ ŋkʋ kʋ tewaɣa na kʋ hɛɛsəɣɩ tɛtʋ təna yəlaa laŋa. Kʋ wɛnna ilim ntɔɣɔŋ tɔɔ kɛ́, kʋ taa kɛ́ wulaʋ sɔsɔ ɩcatɛ wɛɛ.
Tacaa wɛ tə taa kɛ́ na ɩ́ kentiɣi tə tɔɔ na pə́ kəlɩ tə koluŋa toŋ nyəŋka.
Awulaa kotaa na pá kʋlɩ Siyɔŋ tɔɔ.
Pa nawa ɩcatɛ ɩlɛna sɔɣɔntʋ anaam kpa-wɛ na pá tʋ casəlɛ.
Ḿpʋɣʋ sɔɣɔntʋ tuta-wɛ na pá niki tənɛ ɩnəɣɩ seluɣu ɩsɩɩ lʋlʋɣʋ wʋsasɩ tutuɣu alʋ tɔ.
Yaa ɩsɩɩ ilim təlɩɩlɛ heelim yɔkʋɣʋ kpɩɩləŋ sɔsɔɔŋ tɔ.
Nti tɩɩ nɩɩwa kʋnɩɩ tɔ, tə na-tɩ na tá ɩsəpəle kɛ Tacaa pə təna pə tʋ Ɩsɔ ɩcatɛ taa.
Haɩ, Tacaa tə hʋʋ nyá kʋpantʋ tɔm kɛ nyá təsɛɛlɛ taa.
Ɩsɔ nyá samtʋ nɩɩkɩ tɛtʋ tənasɩ taa kɛ́. Siɣisuɣu kɛ n təŋəɣɩ na ń hʋləɣəna nyá toŋ.
Pa yɔɔləɣɩ Siyɔŋ pulaɣa taa kɛ́, na Yuta acalɛɛ náá wɛ aŋmaala taa kɛ́ nyá tampana hʋʋlɛ tɔɔ.
Ɩ́ tɔ na ɩ́ cɔɔ Siyɔŋ ɩcatɛ taa na ɩ́ kala ɩ tətaŋlɛ kutuluŋ.
Ɩ́ paasəna tə koloosi na sɩ toŋ na ɩ́ ká kɛɛsɩ mə piya sɩ:
Ɩsɔ kɛlɛ tá Ɩsɔ kɛ́ tam tɔɔ. Ɩnɩ ɩ́ ká tiikiɣina-tʋɣʋ haləna tá səm.
Kolee yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Antulinya taa yəlaa mɛ, mə təna ɩ́ ke ŋkpaŋŋ.
Sɔsaa, na səkpema, na liɣitee nyə́ma, na kʋnyɔntʋnaa mɛ,
ləmaɣasɛɛ tɔm kɛ ma yɔɣɔtəɣɩ, na ma taa kʋmaɣasətʋ wɛna hʋwɛɛ kɛ sɔsɔm kɛ́.
Ma welisiɣi teu kɛ ɩtuule taa kɛ́, na má tɛləsəɣɩ-tɛ na cəmʋɣʋ.
Pepe tɔɔ kɛ́ maa tasa nyam kɛ wahala waatʋ kɛ saa wei ma kolontunaa ká ta-m na pá tʋɣʋ-m wahala tɔ.
Pa liɣitee tuutuuma kɛ pa tʋ naani na pá hɔŋ pa tɩ na pa wɛnaʋ katatəlaɣa.
Ama pa taa nɔɣɔlʋ fɛɩna toŋ sɩ ɩ́ ya Ɩsɔ cɔlɔɣɔ ɩ tɔɣɔntəlɛ weesuɣu yaa ɩ maɣamaɣa ɩ nyəŋkʋ.
Yʋlʋ ləsaɣa kəla liɣitee, paa pə lá ɩsəna nɔɣɔlʋ kaa pəsɩ ka yapʋ.
Pa hʋʋkɩ sɩ paa fiti pəlaaʋ pa kaa sɩ?
Tampana tɔɔ, paa n kɛ́ nyəntʋ yaa kʋmɛlɛŋ, n ká sɩ kɛ́, na ń yelina lɛlaa kɛ nyá wɛnaʋ.
Paa pa hawa pa tɛtʋ kɛ pa həla pəlaaʋ tike ká tɛna na kʋ pəsɩ pa təcaɣalɛ tam tɔɔ nyəntɛ.
Yʋlʋ sɔsɔɔntʋ kaa sɔɔsɩ ɩ weesuɣu kɛ taɣaləŋ. Ɩ wɛ tənaɣa kɛ teitei kɛ́ ɩsɩɩ kpəntɛ.
Yəlaa mpɛ pa təɣɩ pa tʋɣɩ naani na pá nyənəɣɩ pa kʋyɔɣɔtʋtʋ tike kɛ tampana nyəntʋ.
Ɩlɛ mpi pa kɔŋ tɛɛsənaʋ tɔɣɔlɔ. Pɩɩ keeti-wɛɣɛ ɩsɩɩ heeŋ na pə́ sʋsɩ atɛtəlɛ taa na səm pəsɩ pa tiikilu. Na pə siɣisina-wɛɣɛ pəlaaʋ təpəŋpəŋ na pa teu sɩ. Atɛtəlɛ taa kɛlɛ pa təcaɣalɛ.
Ama Ɩsɔ ká ya-m atɛtəlɛ taa təna, na ɩ́ ləsɩ-m.
Paa yʋlʋ wɛnaʋ tɔŋna hukuɣu na ɩ́ sʋʋkɩ toŋ nyá laŋlɛ ɩ taa pɛlɩ.
Ɩ kaa kpɛnna pə taa pʋlʋɣʋ ɩ səm wule na ɩ́ pona atɛtəlɛ taa.
Pəyele ɩ yaakaɣa ɩ təɣɩ leleŋ nɩɩlʋ kɛ́ na ɩ́ wɛna ɩ ɩsɛ. Na ɩ́ saŋ ɩ tɩ sɩ pə tɔŋ teu.
Paa na mpʋ, pə wɛɛ kɛ́ sɩ, ɩ́ polo timpi ɩ caanaa wɛɛ na paa naakɩ nyaaləm tɔ.
Yʋlʋ pəsəɣɩ na ɩ́ wɛɛna sɔsɔɔntʋ, ye ɩ fɛɩna ləmaɣasɛɛ ɩ wɛɛkɩ tənaɣa kɛ teitei kɛ́ ɩsɩɩ kpəntɛ.
Asafɩ yontu. Ɩsɔ Toma təna tʋ Tacaa yaakɩ tɛtʋ tənaɣa pə kpaɣaʋ ilim təlɩɩlɛ na pə tətʋlɛ tɔ.
Siyɔŋ ɩcatɛ nte tə tewa təkpataa tɔ tə taa kɛ́ Ɩsɔ teeki kɔkɔ.
Ta Ɩsɔ kɔŋ kɛ́, ɩlɛ pə taɣa təpamm. Kɔkɔ wɛ ɩ nɔɣɔ tɔɔ kɛ́ na ká niisiɣi pə təna. Heelim ɩsaɣam cɔɔna-ɩ kɛ́.
Ɩsɔ hʋʋkəna ɩ yəlaa na ɩ́ yaa ɩsɔtɔnʋɣʋ na tɛtʋ kɛ aseeta.
Ɩsɔ sɩ: Ɩ́ koti ma nyə́ma mpa ma na-wɛ tə pɛɛla nɔɣɔ sɩ paa nɩɩna-m na pá lá pə kɔtaɣa tɔ.
Ɩsɔtɔnʋɣʋ ɩ́ yɔɣɔtɩ sɩ Tacaa má ma siɣisaa kɛ́. Mpi tɔ, maɣalɛ hʋʋnlʋ.
Ɩsɔ sɩ: Ma yəlaa Ɩsɛɣɛlɩ nyə́ma ɩ́ ke ŋkpaŋŋ na ma kaləna-mɛ, ma kɛ́ mə Ɩsɔ kɛ́.
Maa kaləna-mɛɣɛ, ɩlɛ pə taɣa ma kɔtasɩ tɔɔ, ɩ́ tá tɩɩ hɛɛsɩ-m səlɛɣɛ lapʋ,
ma kaa mʋ, maa caa mə latəcɛnaa yaa mə́ kpeeŋ tɛɛ pəŋtʋlʋŋ kpaʋ.
Mpi tɔ, má tənna hɔtʋ tɛɛ wontu təna na pulasɩ taa nyəntʋ tənaɣa iyisi iyisi.
Na pə sumasɩ təna, atɛ wontunaa təna kɛ́ ma nyəm kɛ́.
Paa nyɔɣɔsɩ wɛ-m, maa pɔɔsəɣɩ. Mpi tɔ, antulinya na ɩ nyəm təna má tənna.
Wulee ma tɔɣɔ latəcɛnaa nantʋ na má nyɔɔ pəŋtʋlʋŋ caləm na?
Pə taɣa tɔɣɔnaɣa kʋhaʋ kɛ ma caakɩ. Ama sɛɛtʋ kɛ ma pɔɔsəɣɩ. Ɩ́ təŋəɣɩ na ɩ́ lakɩ ɩsəna ɩ́ ka sɩɩwa ɩsɔtaa Ɩsɔ Sɔsɔ maɣa nɔɔsɩ tɔ.
Na ye ɩ́ wɛ laŋwakəllɛ taa ɩ́ yaa-m na má waasɩ-mɛ na ɩ́ tʋ-m teeli.
Maa pɔɔsɩ asaɣaa sɩ: Ɩ́ kaləɣɩ ma kiiŋ na má na-mɛ tá nɔɣɔ pɛɛlʋɣʋ tɔm wɛ mə nɔɔsɩ taa sɩ pə waasɩ-mɛɣɛ we?
Ɩlɛna má sɛɣɛsəɣɩ-mɛ na ɩɩ nɩɩkɩ na Ɩ́ lɔɔkɩ ma tɔm.
Ɩ́ tənəɣɩ ŋmɩɩlaa tɔɔ kɛ́, na ɩ́ sɔɔsəɣɩ wasaŋkalənaa tɔɔ.
Ɩsaɣatʋ kɛ mə nɔɔsɩ yɔɣɔtəɣɩ na ɩɩ nyaŋna kaloolaɣa.
Na ɩ́ cakɩ mə tɔɣɔntəlɛnaa acaɣa, na ɩ́ kpɛŋəɣəna mə maɣamaɣa mə newaa.
Mpi ɩ́ lapa tɔɣɔlɛ, na ɩ́ hʋʋkɩ sɩ má su na? Yaa ɩ́ maɣasəɣɩ mə taa sɩ, maa təŋ mə ɩkpatɛ. Maa kʋlɩ mə tɔɔ kɛ́ na má kuli mə acaalətʋ təna tɔɔ na ɩ́ ná.
Mə təna mpa mɛ ɩ́ sɔɔkɩ ma tɔɔ tɔ ɩ́ ke ŋkpaŋŋ. Pə taa kɔɔ na má cəlɩ-mɛ na nɔɣɔlʋ kaa waasɩ-mɛ.
Ma sɛɛtʋ ntɛ́ wei ɩ kʋsəɣɩ ma nyʋɣʋ kɛ teu tɔ. Na wei ɩ nɩɩkəna-m tɔ, pʋntʋ kɛ ma waasəɣɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tə taa kɛ́ Tafiiti kɛɛsəɣɩ waatʋ wei ɩ na Ulii alʋ Pasepa pa lapa Wasaŋkalətʋ, na Ɩsɔ kʋyɔɣɔtʋtʋ tɛləsʋlʋ Nataŋ polo na ɩ́ kaləna-ɩ tɔ pə tɔm. Yontu ntəɣəlɛ sɩ:
Haɩ, Ɩsɔ, nyənɩ ma pətɔɔtəlɛ kɛ nyá kʋpantʋ tɔɔ. Hɩɩsɩ ma kawalaɣa kɛ nyá suulu sɔsɔ tɔɔ.
Nyaalɩ ma ɩsaɣatʋ təkpatakpata, hɩɩsɩ ma təpəntəlɛ na má wɛɛ tənaŋŋ.
Mpi tɔ, ma nyəma ma kawalaɣa tɔɔ, ma naakɩ ma təpəntəlɛ kɛ tam.
Nyá tike kɛ ma pəntənaa, mpi tɔ, ma lapa mpi pə fɛɩ-ŋ teu tɔ. N wɛna tampana kɛ timpi n hʋʋkəna-m tɔɣɔ, n ta wakəlɩ tiili.
Ma kɛ́ kawalaɣa tʋ kɛ hatoo kʋyaŋku ma too haɣa-m tɔɣɔ. Ɩsaɣatʋ taa kɛ́ ɩ lʋla-m.
Ama n caa kɛ́ sɩ tampana ɩ́ wɛɛ ma lotu taa. Tʋ ləmaɣasɛɛ kɛ hatoo ma taa.
Hɩɩsɩ ma ɩsaɣatʋ na má wɛɛ tənaŋŋ. Nyaalɩ-m na má kəlɩ kponkpo mʋlʋm kɛ hʋlʋmʋɣʋ.
Kɛɛsɩ-m laŋhʋlʋmlɛ sɔsɔɔlɛ tɔm, ɩlɛna ma wei ma laŋlɛ ka wakəlaa tətɔɣɔtɔɣɔ tɔ tə́ hʋləmɩ təloiloi.
Kɛɛsɩ nyá ɩsɛ, taa nyənɩ ma ɩsaɣatʋ, hɩɩsɩ ma təwakəllɛnaa.
Haɩ, Ɩsɔ tʋ ma taa kɛ́ ləmaɣasəlɛ naŋŋ nyəntɛ. Laɣasɩ-m kʋfalʋ na má nɩɩkəna-ŋ na lotu kʋlʋmtʋ.
Taa lɔ-m na má hatələna-ŋ, yaa ń ləsɩ nyá Feesuɣu Naŋŋtʋ kɛ ma taa.
Mələna-m ma nyʋɣʋ yapʋ laŋhʋlʋmlɛ, tʋ ma taa kɛ́ nɩɩnaʋ ləmaɣasəlɛ.
Ɩlɛna má hʋlɩ pəntəlaa kɛ nyá mpaaŋ na pá təŋəɣɩ na pá taɣanɩ kɛɛsʋɣʋ na nyá tɔɔ.
Haɩ, ma nyʋɣʋ yatʋ Ɩsɔ, ləsɩ-m səm*fa* taa, na má kpaaləna laŋhʋlʋmlɛ kɛ nyá waasʋɣʋ tɔm.
Tacaa kuli ma nɔɣɔ na má sa-ŋ.
Ye nyá luɣu ka wɛ kɔtasɩ maa lapa-ŋ. Paa nsi kɔkɔ lusa sɩ təna tɔ sɩ maɣamaɣa, n ta sɔɔlɩ.
Haɩ, Ɩsɔ kɔtaɣa ŋka ka wɛ-ŋ teu na ń caakɩ tɔɣɔlɛ sɩ yʋlʋ laŋlɛ na ɩ laakalɩ ɩ́ wakələna ɩ ɩsaɣatʋ.
La nyá kʋpantʋ kɛ Siyɔŋ nyə́ma kɛ nyá pɛɛlɛɛ tɔɔ. Na ń ŋma Yosalɛm koloosi.
Waatʋ ɩnəɣɩ n ká sɔɔlɩ kɔtasɩ nsi n sɩɩwa sɩ pá la-ŋ tɔ, na nsi kɔkɔ lusa sɩ təna tɔ. Ɩlɛna pá la-ŋ kɔtasɩ kɛ latəcɛnaa kɛ nyá kɔtaɣa təlatɛ tɔɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tə taa kɛ́ pa kɛɛsəɣɩ ɩsəna Ɩtɔm tʋ Towɛkɩ taɣasa Sayuli sɩ Tafiiti pola Apimelɛkɩ tɛ. Yontu ntəɣəlɛ sɩ:
Toŋ tʋ nyá, n yɔɔləɣəna nyá ɩsaɣatʋ kɛ mpʋ suwe? N ta nyɩ taa sɩ Ɩsɔ kʋpantʋ wɛ tam tɔɔ?
Nyá nsəmlɛ na lɔŋ ɩsɩɩ hʋnʋɣʋ, na ń tʋsəɣəna lɛlaa.
N sɔɔla ɩsaɣatʋ na pə́ kəlɩ kʋpantʋ, na ń caakɩ pɔpɔtʋ na pə́ kəlɩ tampana.
Na nyá laŋlɛ hɛɛna tɔm təna nti tə wakələɣɩ tɔɣɔ. Tə təna tə kɛ́ kʋkɛkɛɛtʋ kɛ́.
Pə tɔɔ kɛ́ Ɩsɔ ká wakəlɩ-ŋ tam tɔɔ. Ɩ ká ləsɩ-ŋ nyá tɛ na ɩ́ tɛɛna, na ɩ́ kpɛsɩ-ŋ weesuɣu nyə́ma tɛ na ɩ́ tɔɣɔnɩ-ŋ.
Siɣisilaa ká na-ɩ na sɔɣɔntʋ kpa-wɛ. Paa woŋɩ-ɩ na pá tɔŋ sɩ:
Ye yʋlʋ kisa Ɩsɔ kɛ kpʋlʋɣʋ tʋɣʋ na ɩ́ ha ɩ təɣɩ liɣitee nna ɩ wakəla lɛlaa na ɩ hiki tɔ, ɩsəna ɩ tɛŋna tɔɣɔlɛ.
Ama ma wɛ Ɩsɔ təyaɣa taa kɛ́ ɩsɩɩ tʋɣʋ hɛtʋ nyəŋkʋ. Ɩ kʋpantʋ taa kɛ́ má ha ma təɣɩ tam tɔɔ.
Ma saŋɩ-ŋ tam tɔɔ kɛ́ pə təna mpi n lapa tɔ pə tɔɔ, na má kpaaləɣɩ nyá yəlaa ɩsɛntaa sɩ, n kɛ́ kʋpaŋ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Kʋmɛlɛməŋ maɣasəɣəna ɩ taa sɩ Ɩsɔ fɛɩ. Yəlaa mpɛ acaalətʋ kɛ pa lakɩ, kʋpantʋ latʋ fɛɩ.
Hatoo ɩsɔtaa kɛ́ Tacaa nyənəɣəna atɛ yəlaa sɩ ɩ naakɩ sɩ ləmaɣasɛɛ tʋ nɔɣɔlʋ ɩ pɛɛkəɣɩ-ɩ?
Pa təna pa yela ɩ mpaaʋ kɛ́ na pá wakəlɩ. Kʋpantʋ latʋ fɛɩ pa taa paa kʋlʋm.
Ɩsaɣalataa mpɛ pa kaa nɩɩ. Pa pəsa ma yəlaa ɩsɩɩ tɔɣɔnaɣa na pá tɔkɩ paa sɛɛkɩ-m.
Tənaɣa paa selina sɔɣɔntʋ pə́cɔ sɔɣɔntʋ fɛɩ. Ɩsɔ ká kʋ mpa pa kʋləɣɩ ɩ tɔɔ tɔ na ɩ́ lɔ. Paa tɔɣɔ fɛɛlɛ, mpi tɔ, Ɩsɔ lɔ-wɛ.
Haɩ, ma kooliɣi kɛ́ sɩ Ɩsɛɣɛlɩ nyə́ma waasʋɣʋ ɩ́ lɩɩna Ɩsɔ pʋɣʋ taa kɛ́ waatʋ wei Tacaa ká məŋna ɩ yəlaa mpa paa kuuwa tɔ. Yakɔpʋ lʋlʋɣʋ nyə́ma Ɩsɛɣɛlɩ nyə́ma ká ŋmaaləna laŋhʋlʋmlɛ sɔsɔɔlɛ.
Tafiiti yontu nti pa yookina saŋkʋ na tə wɛ yonyoolaa nyʋɣʋ tʋ takəlaɣa taa tɔɣɔlɔ.
Tə taa kɛ́ pa kɛɛsəɣɩ ɩsəna Sifɩ nyə́ma pola Sayuli kiŋ na pá taɣasɩ-ɩ sɩ Tafiiti ŋmɛla pa tɛtʋ taa tɔ. Yontu ntəɣəlɛ sɩ:
Haɩ, Ɩsɔ, ya-m nyá hətɛ tɔɔ, na ń hʋlɩ ma tampana na nyá toŋ.
Haɩ, Ɩsɔ nɩɩ ma kʋyɔɣɔtʋtʋ. Ke ŋkpaŋŋ na ń nɩɩ ma kʋsələmʋtʋ.
Mpi tɔ, kpaɩ nyə́ma kʋla ma tɔɔ, na pá sɔɔlɩ ma weesuɣu ləsʋɣʋ na mʋsʋŋ pa paa fɛɩna-ŋ.
Ama nyaa waasəna-m, nyaɣalɛ Tacaa, na ń paasəɣəna-m.
Ɩsaɣatʋ ɩ́ məlɩ ma kolontunaa nyɔɔŋ taa na ń təkɩ pa nɔɔsɩ kɛ nyá tampana tɔɔ.
Maa la-ŋ kɔtaɣa na lotu kʋlʋmtʋ na má sa nyá hətɛ. Mpi tɔ, Tacaa n kɛ́ kʋpaŋ kɛ́.
N fita-m nəɣəsɛɛ təna taa kɛ́, na má nyənəɣɩ ma kolontunaa kpisuɣu.
Tafiiti yontu nti pa yookina saŋkʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ ke ŋkpaŋŋ na ń nɩɩ ma kʋsələmʋtʋ. Taa kisi ma wiinaʋ kɛ nɩɩʋ.
Nɩɩ ma tɔm na ń cɔ-m, nəɣəsɛɛ pɩɩna-m na má cɔɔkɩ yem na má huɣutiɣi lotu.
Mpi tɔ, ma kolontunaa nyaasəɣɩ-m kɛ́, na asaɣaa náá ŋmakələɣɩ-m na pá mələɣəna ma nyʋɣʋ taa kɛ́ wahala na pá wɛ ma waalɩ na pááná.
Ma laŋlɛ wakəla sɔsɔm kɛ́, na səm sɔɣɔntʋ pɩɩ-m.
Sɔɣɔntʋ sɔsɔɔntʋ kpa-m kɛ́, na má seliɣi.
Ma nyɩɩlaɣa ɩsɩɩ ye maa wɛna keŋ ɩsɩɩ alukuku, maa kʋla hʋntʋ na má hɛɛsɩ.
Maa sewa na má polo pooluŋ na má caɣa timpi nɔɣɔlʋ fɛɩ tɔ.
Maa sewa lɔŋ kɛ kacuculaɣa na heelim sɔsɔɔm na má cɔɔsɩ.
Tacaa, líɣítí ma kolontunaa, pá taa nɩɩna təma. Mpi tɔ, mʋsʋŋ na ɩyoosile tike kɛ ma naakɩ ɩcatɛ taa.
Yoou cɔɔkəna tə koloosi kɛ ilim na ahoo. Kʋpəntəŋ na acilaɣatʋ suna tə taa.
Yʋlʋkʋlɛ wɛ tə taa kɛ́. Pəyele ŋmɩɩləm na tʋsʋɣʋ náá laŋəɣɩ.
Ye pɩɩ kɛ́ kolontu tʋʋkəna-m pə taa la-m pʋlʋ. Yaa ye ma pata ka kʋlaɣana ma tɔɔ maa ŋmɛla-ɩ.
Ama ma na wei tə kaawa na ma tʋɣʋna-ɩ tɔɣɔ, ɩ kɛ́ ma taapalʋ na ma ceu kɛ́.
Ma na-ɩ tɩɩ wɛ təma na leleŋ kɛ́, na tá na samaa tə puki Ɩsɔ təsɛɛlɛ taa.
Səm ɩ́ tuti ma kolontunaa, na pá tii atɛtəlɛ taa na pa ɩsɛ. Mpi tɔ, ɩsaɣatʋ suna pa taa.
Ɩsɔ kɛ́ maa wiina, na ɩnɩ ɩ ká waasəna-m.
Tanaŋ na ilim taa na taanaɣa kɛ ma wiiki na ɩ́ nɩɩkɩ ma nɔɣɔ.
Ɩnɩ ɩ ká yana-m na ɩ́ yele na má hɛɛsɩ. Mpi tɔ, mpa pa kʋləɣɩ ma tɔɔ tɔ pa wɛ paɣalɛ kɛ́.
Ɩsɔ wei ɩnɩ ɩ kɛ́ wulaʋ kɛ too tam tɔɔ tɔ, ɩ́ nɩɩ na ɩ́ pasa-wɛ. Yəlaa mpɛ́ paa laɣasəɣɩ, pə́cɔ paa nyaŋna Ɩsɔ.
Ɩ tʋ ɩ taapalaa mpa ɩ́ na-wɛ pa wɛ leleŋ tɔɣɔ niŋ. Na ɩ́ wakəlɩ nɔɣɔ ŋka ɩ ka pɛɛlaa tɔ.
Ɩ nɔɣɔ na leleŋ kɛ́ ɩsɩɩ tɩɩŋ na ɩ taa na kɔkɔ, na ɩ faacinaa tewa, ɩlɛna ɩ taa na sapəlasɩ.
Pɛtɩ nyá nəɣəsɛɛ tənaɣa Tacaa niŋ taa, na ɩ́ paasəna-ŋ. Ɩɩ yeki sɩ siɣisulu ɩ́ cɛŋlɩ.
Ama Ɩsɔ n ká yele na yəlaa mpɛ pa tii pəlaaʋ tapʋɣʋ tɛɛ. Yʋlʋkʋlaa na ŋmɩɩlaa ná kaa haɣa pa pɩɩsɩ hɛkʋ na pə́cɔ pá sɩ. Ama nyaɣa ma pɛta ma tɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Yontu ntəɣɩ pa yookina alukuku wei ɩ wɛ pooluŋ tɩɩŋ sɔsɔɔŋ tɔɔ tɔ ɩ luɣu. Tə taa kɛ́ Tafiiti kɛɛsəɣɩ ɩsəna Filiisi nyə́ma səŋsa-ɩ Katɩ tɔ pə tɔm. Yontu ntəɣəlɛ sɩ:
Haɩ, Ɩsɔ nyənɩ ma pətɔɔtəlɛ, pa huluɣu-m kɛ́. Kʋyɛɛŋ təna pa yookina-m kɛ́, na pá caaləɣɩ-m.
Kʋyɛɛŋ tənaɣa ma kolontunaa wɛ ma waalɩ. Pa wɛ paɣalɛ kɛ́, na pá yookina-m.
Ye kʋyakʋ ŋku sɔɣɔntʋ ɩ́ kpa-m, nyaɣa ma tʋɣɩ naani.
Ma saŋ Ɩsɔ kɛ́ ɩ tɔm kʋyɔɣɔtʋtʋ tɔɔ, na ma tʋ-ɩ naani na sɔɣɔntʋ fɛɩ. Pepeɣe yʋlʋ pəsəɣɩ na ɩ́ la-m?
Paa kʋyakʋ ŋkuɣu pa tʋɣʋ-m kʋnyɔŋ, na pá hʋʋkɩ ma tɔɔ kɛ́ ɩsaɣatʋ.
Pa lapa nɔɣɔ kʋlʋmaɣa sɩ pa cɛŋəɣɩ-m na pá naasəɣɩ-m na pá huliɣi ma ɩkpatɛ kɛ paa timpi ma puki tɔ. Mpi tɔ, pa caa ma weesuɣu ləsʋɣʋ tɔ.
Pa kaa pəsɩ pa fitina ɩsaɣatʋ nti pa lakɩ tɔ. Haɩ, Ɩsɔ, pɛtɩ yəlaa mpɛɣɛ atɛ na pááná.
N tɛma ma təkpaalətʋ mpaaʋ kɛ cɛkənaʋ suu ma ɩsəlʋm kɛ nyá tɔnʋɣʋ huluɣu taa. Nmaa pə tɔm kɛ nyá takəlaɣa taa.
Ye ma mapa kapuka na nyá tɔɔ, ma kolontunaa ná mələɣəna pa waalɩ kɛ́, ma nyəma sɩ Ɩsɔ nyá, n wɛ ma tɔɔ.
Ma saŋ Ɩsɔ kɛ́ ɩ tɔm kʋyɔɣɔtʋtʋ tɔɔ. Ma sama Tacaa kɛ ɩ tɔm tɔɔ.
Ɩnəɣɩ ma lakɩ naani, maa nyaŋna pʋlʋ. Pepeɣe yəlaa pəsəɣɩ na pá la-m?
Haɩ, Ɩsɔ pə wɛɛ sɩ má la ɩsɩɩ ma sɩɩʋ nɔɣɔ tɔ, ɩlɛ nyana təmlɛ kɔtaɣa kɛ maa la-ŋ.
Mpi tɔ, n waasa-m səm taa kɛ́, sɩ ma tɔ nyá ɩsɛntaa kɛ weesuɣu nyə́ma nyaaləm taa.
Tafiiti yontu nti tə wɛ yonyoolaa nyʋɣʋ tʋ yontunaa taa na pá yaakɩ-tɩ sɩ: Taa kʋ tɔɣɔlɔ. Tə taa kɛ́ Tafiiti kɛɛsəɣɩ ɩsəna ɩ sewa Sayuli na ɩ́ ŋmɛlɩ kʋkpamʋɣʋ pʋʋɣʋ taa tɔ pə tɔm. Yontu ntəɣəlɛ sɩ:
Haɩ, Ɩsɔ nyənɩ ma pətɔɔtəlɛ yoo, nyənɩ ma pətɔɔtəlɛ. Mpi tɔ, nyá kiŋ kɛ ma pɛɛkəɣɩ ma təcɔɔsəlɛ. Maa ŋmɛlɩ təna, na n kenti ma tɔɔ, haləna wahalanaa panɛ pá tɛ.
Ɩsɔtaa Ɩsɔ Sɔsɔ kɛ ma yaakɩ. Ɩnɩ ɩ lapəna-m pə təna.
Ɩ ká waasɩ-m na hatoo ɩsɔtaa, na ɩ́ liɣiti wei ɩ tʋ ma waalɩ tɔ, na ɩ́ la-m ɩ kʋpantʋ.
Mpa pa hɛkʋ ma wɛɛ tɔ pa tɔkɩ yəlaa kɛ́ ɩsɩɩ tɔɣɔlasɩ. Pa kela sɛŋtaa kɛ́ ɩsɩɩ ŋmantaasɩ na nyəmá, na pa nsəmlɛ na lɔŋ ɩsɩɩ laɣatɛ.
Haɩ Ɩsɔ, nyá sɔsɔɔntʋ ɩ́ kəlɩ ɩsɔtɔnʋɣʋ kɛ kʋlʋɣʋ, na nyá teu na tɛtʋ təna tɔɔ.
Paa hula pʋʋɣʋ kɛ ma mpaaʋ taa kɛ́, na kʋ lumsu-m. Ɩlɛna pá nyɩ-m katɔka. Ama kʋlʋmaa mpɛ pa hotina ka taa.
Haɩ Ɩsɔ, ma nyɔɔ toŋ, maa sa-ŋ na má pʋɣʋlɩ-ŋ.
Ma ləsaɣa, fe, ma cəmʋɣʋ na ma saŋkʋ ɩ́ fe, maa fe na pə́cɔ pə́ nyaalɩ.
Tacaa maa sa-ŋ yəlaa taa, na má pʋɣʋlɩ-ŋ piitimnaa taa.
Mpi tɔ, nyá kʋpantʋ sɔsɔɔntʋ tapa ɩsɔtɔnʋɣʋ kɛ́, na nyá teu náá tɛɛ ɩsɔŋmʋntʋ tɔɔ.
Haɩ Ɩsɔ, kpaasɩ nyá təɣɩ ɩsɔtɔnʋɣʋ tɔɔ, na nyá teeli na tɛtʋ təna taa.
Tafiiti yontu nti tə wɛ yonyoolaa nyʋɣʋ tʋ yontunaa taa na pá yaakɩ-tɩ sɩ: Taa kʋ tɔɣɔlɔ.
Yəlaa mɛ sum taa kɛ́ ɩ́ ká hʋləna tampana na? Ḿpʋɣʋ ɩ́ təŋəɣɩ siɣisuɣu na ɩ́ hʋʋkəna?
Təfaa kɛ ɩ́ lakəna ɩsaɣatʋ kɛ tɛtʋ tɔɔ, na ɩ́ lakɩ mʋsʋŋ.
Hatoo asaɣaa hɔɔʋ tɛɛ kɛ́ pa wakəlaa, na pɔpɔtʋnaa náá leki na pə́cɔ pa lɩɩkɩ pa toonaa lotu taa.
Pa wɛ sɔtʋ kɛ́ ɩsɩɩ tʋmaa, yaa ɩsɩɩ paasəlɛ ntam wei ɩ təkəɣɩ ŋkpaŋŋ tɔ.
Ɩsɩɩ paasəlɛ nte tɩɩ nɩɩkɩ tʋʋ yontu tɔ, paa tʋwaa taa aka.
Haɩ, Ɩsɔ holi pa kela kɛ pa nɔɔsɩ taa, Tacaa yɔkɩ tɔɣɔlasɩ tamasɩ.
Pá mʋkɩ yem ɩsɩɩ lʋm kpeŋuɣu tɔ. Ye pa tɔ nɔɣɔlʋɣʋ nyəmá, á pəsɩ kpɛtɛ.
Pá sɩ na pá yɔɔlɩ yem ɩsɩɩ atantaalʋ. Na pá wɛɛ ɩsɩɩ pə hɔləsʋɣʋ pəyaɣa, na ká tá keesi ilim tɔ.
Pa sɔwá tɩɩŋ kaa la hɔtʋ, na pə́cɔ Ɩsɔ kpɛsɩ-ɩ ɩsɩɩ kacuculaɣa, paa a wʋlaa yaa á na a lʋm, pə ta kʋ pʋlʋ.
Yʋlʋpaŋ laŋlɛ ká hʋlʋmɩ waatʋ wei Ɩsɔ ká lɛɛtɩ asaɣaa tɔ ɩnɩ ɩ ká tɔ pa caləm taa.
Waatʋ ɩnəɣɩ yəlaa təna ká tɔ sɩ: Yəlaa kʋpama wɛna pa kasəyaɣa, Ɩsɔ wɛ atɛ na ɩ́ hʋʋkəna.
Tafiiti yontu nti tə wɛ yonyoolaa nyʋɣʋ tʋ yontunaa taa na pá yaakɩ-tɩ sɩ: Taa kʋ tɔɣɔlɔ. Tə taa kɛ́ Tafiiti kɛɛsəɣɩ ɩsəna Sayuli tilaa sɩ pá feŋ ɩ təyaɣa na pá kʋ-ɩ tɔ. Yontu ntəɣəlɛ sɩ:
Ma Ɩsɔ waasɩ-m ma kolontunaa niŋ taa, kenti ma tɔɔ kɛ́ mpa paa caa-m tɔ pa tɔɔ.
Waasɩ-m mpa pa pɛɛkəɣəna-m ɩsaɣatʋ tɔ pa niŋ taa, ya-m yʋlʋkʋlaa mpɛ pa nɔɣɔ taa.
Asaɣaa mpɛɣɛlɛ na pá cɛŋəɣɩ-m, yʋlʋkʋlaa mpɛ pa caa pa tii ma tɔɔ kɛ́. Tacaa anɩ ma ta la ɩsaɣatʋ natəlɩ, pəyele ma ta sɛkɩ ma kʋlapəlɛ.
Paa na ma ta la pʋlʋ tɔ, pa kpakəɣɩ sewa na pá taɣanəɣɩ pa tɩ. Haɩ, Ɩsɔ fe na ń kɔɔ ma kiŋ na ń ná.
Tacaa atɛ na ɩsɔtaa pə tʋ, Ɩsɛɣɛlɩ Ɩsɔ nyá, kʋlɩ na ń waasɩ-m mpa pa ta nyɩ-ŋ tɔ pa niŋ taa, kisina waalɩ lɩɩlaa mpɛɣɛ nyá kʋpantʋ.
Paa taanaɣa ŋkaɣa pa kɔŋ ɩsɩɩ hasɩ tintiɣile. Pa casəɣɩ kapusi na pá cɔɔkəna ɩcatɛ.
Ɩsaɣatʋ suna pa nɔɔsɩ taa təpam, na pa kʋyɔɣɔtʋtʋ wɛ ɩsɩɩ laɣalɛɛ. Pa tɔŋ sɩ awe ká nɩɩna pa tɔm?
Ama Tacaa nyá woŋiɣi-wɛɣɛ, na ń paakəna mpa pa ta nyɩ-ŋ tɔ pa təna.
Paa pa toŋ ká wɛɛ ɩsɩɩ cənɛ na lé, Ɩsɔ nyaɣalɛ ma kentulu.
Ma Ɩsɔ kʋpaŋ n ká kɔɔ ma cɔlɔ, na ń hʋlɩ-m ma kolontunaa na pə́ wakəla-wɛ.
Taa kʋ-wɛɣɛ lɔŋ, na pə́ kɔɔ na ma yəlaa sɔɔ nyá toŋ tɔɔ. Ama ciɣiti-wɛ na toŋ ɩlɛna ń pɛtɩ-wɛ. Tacaa, nyaɣalɛ tá kʋkentuɣu.
Pá kula pa nɔɣɔ tɔɔ te, pa wakələna-ŋ kɛ́. Pa maɣamaɣa pa kalampaanɩ katɔka ɩ́ kpa-wɛ. Mpi tɔ, kʋtʋɣʋ na kaloolaɣa tike kɛ pa lakɩ.
Kpiisi-wɛ na pááná na pá taa tasa-wɛɣɛ naʋ. Ɩlɛ antulinya təna ká nyɩ sɩ Ɩsɔ Sɔsɔ wɛ Ɩsɛɣɛlɩ taa.
Paa taanaɣa ŋkaɣa pa kɔŋ ɩsɩɩ hasɩ tintiɣile. Pa casəɣɩ kapusi na pá cɔɔkəna ɩcatɛ.
Na pá pɛɛkəɣɩ paa timpiɣi tɔɣɔnaɣa. Pɩɩ takɩ-wɛɣɛ teu ɩlɛna pá sʋʋ mɔla.
Maa sa nyá toŋ kɛ́, na ma kpaalɩ nyá kʋpantʋ kɛ tanaŋ tɛɛ. Mpi tɔ, n kɛ-m təcɔɔsəlɛ toŋ nyəntɛ kɛ́ na ma kentulu kɛ laŋwakəllɛ waatʋ.
Maa sa ma kentulu nyaɣa. Haɩ, Ɩsɔ nyaɣalɛ ma təcɔɔsəlɛ, ma Ɩsɔ nyá kʋpantʋ wɛ sɔɣɔntʋ.
Tafiiti yontu nti ɩ yoona saŋkʋ sɩ ɩ sɛɣɛsəɣəna tɔɣɔlɔ.
Tə taa kɛ́ Tafiiti kɛɛsəɣɩ ɩsəna ɩ yoona Silii nyə́ma mpa paa wɛ Mesopotami na Sopa pə tɛtʋ taa tɔ. Pa məlaɣa kpente ɩlɛna Sowapɩ náá kʋ Ɩtɔm tɛtʋ yoolaa kɛ iyisi naanʋwa na naalɛɣɛ (12.000) tɔm tɛtɛkəlɛ taa. Yontu ntəɣəlɛ sɩ:
Haɩ, Ɩsɔ, nyá lɔna-tʋ na tə́ yá yem yem. Hɛɛsɩ nyá pááná na ń məŋna-tʋ.
N ciɣita tɛtʋ na tə́ yá pɔɣɔlɛɛ, nyala-yɛ, tɔfɔ tə tɔŋna seluɣu kɛ́.
N maɣasa nyá yəlaa tá na toŋ, na ń caalɩ-tʋ na tə́ nyɔɔ sʋlʋm kʋkʋkʋm.
N hʋla nyá kʋpama kɛ yaasi wei pá nawa, ɩlɛ pa se kolontu nyəmá kʋtɔtɔna tɔ.
Haɩ, cɔ-tʋ na ń kɔɔ tá waasʋɣʋ, ɩlɛna ń yá nyá kʋsɔɔllaa tá, na nyá toŋ.
Ɩsɔ yɔɣɔta ɩ təsɛɛlɛ naŋŋ nyəntɛ taa sɩ: Maa tɔɣɔna akaɩtʋ. Maa tala Sikɛm ɩcatɛ, na má faɣa Sukɔtɩ tɛtɛkəlɛ kɛ hɔɣɔləŋ.
Má tənna Kalaatɩ na Manasee. Ɩfəlayim kɛlɛ ma yoou kahuka. Yuta kɛlɛ ma kawulaɣa kpátʋɣʋ.
Mowapʋ kɛlɛ tiyaɣa ŋka ka taa ma sɔɔ lʋm tɔ. Maa ləsɩ Ɩtɔm tɔɔ kɛ́ aseeta na pə́ hʋlɩ sɩ má tənna-ɩ. Maa yaɣa yoou kakiisasɩ kɛ Filiisi nyə́ma tɔɔ.
Awe ká pona-m Ɩtɔm na ɩ́ cɛlɛ-m pa koluŋa ɩcatɛ?
Ye pə taɣa Ɩsɔ nyá, awe? Pəyele nyá lɔ-tʋ, n fɛɩ tá yoolaa waalɩ.
Kɔɔ ń səna-tʋɣʋ tá kolontu tɔm taa. Mpi tɔ, yəlaa waasʋɣʋ kɛ́ heelim kɛ yem kɛ́.
Ye Ɩsɔ n wɛ tá waalɩ tə lakɩ akanaa kɛ́. Nyaa naŋtəna tá kolontunaa.
Tafiiti yontu nti tə wɛ yonyoolaa nyʋɣʋ tʋ yontunaa taa na pá yooki-tɩ na saŋkʋ tɔɣɔlɔ.
Haɩ, Ɩsɔ nɩɩ ma wula, na ń ké ŋkpaŋŋ na ma kʋsələmʋtʋ.
Ye pə kɔma na má kpisi, paa ma wɛ tɛtʋ tənaɣa, ɩsɩɩ ma yaa-ŋ sɩ ń waasɩ-m. Pona-m təcɔɔsəlɛ nte ma kaa pəsɩ na má tala tɔ.
Mpi tɔ, nyaɣalɛ ma kentulu, na ma koluŋa ɩcatɛ kɛ kolontu kiŋ.
Nyá tɛɣɛ ma caa caɣaʋ kɛ tam tɔɔ, na má cɔɔsɩ nyá tɛɛ.
Mpi tɔ, haɩ, Ɩsɔ nyá nɩɩkəna ma koolee na ń haakɩ-m mpa pa nyaŋna-ŋ tɔ pa kpancoou.
Kpaasɩ wulaʋ weesuɣu na ɩsɔ, na ɩ́ pɩɩsɩ taɣalɩ na pə́ polo lʋlʋŋ loosi loosi.
Ɩ́ wɛɛ kawulaɣa kumte tɔɔ kɛ́ tam tɔɔ, na nyá kʋpantʋ waasəɣɩ-ɩ.
Ɩlɛ maa pʋɣʋlɩ nyá hətɛ kɛ tam. Na má lá ɩsɩɩ maa sɩɩʋ nɔɣɔ tɔɣɔ paa kʋyakʋ ŋku.
Tafiiti yontu nti tə wɛ yonyoolaa nyʋɣʋ tʋ yontunaa taa ɩsɩɩ Yetutuŋ kɛɛsʋɣʋ tɔɣɔlɔ.
Ɩsɔ kɛ́ ma pɛta ma tɩ. Ɩnɩ ɩ kiŋ kɛ ma nyʋɣʋ yapʋ lɩɩkəna.
Ɩnəɣəlɛ ma kʋkpamʋɣʋ na má tʋɣʋ-ɩ kpʋlʋɣʋ ma nyʋɣʋ yapʋ ntɛ́, na ma koluŋa ɩcatɛ. Pʋlʋpʋ ɩɩ cɛŋləɣɩ-m ɩ kiŋ.
Pəlee kɛ́ mə təna ɩ́ ká yele kpɛntʋɣʋ na ɩ́ huliɣi yʋlʋ sɩ ɩ́ kʋɣʋ-ɩ? Ɩsɩɩ koluŋa wɛɛlʋɣʋ tɔ, yaa kalaa wei ɩ seliɣi tɔ?
Ɩ́ kpɛnta nɔɣɔ sɩ ɩ́ tusɩ-ɩ ɩ təcaɣalɛ sɔsɔɔlɛ taa. Pɔpɔtʋ wɛ-mɛɣɛ teu kɛ́, mə nɔɔsɩ kɛ ɩ́ kooliɣina kʋpantʋ na mə lotu taa na mpusi.
Ɩsɔ kiŋ tike kɛ maa pɛɛkɩ hɛɛsʋɣʋ. Mpi tɔ, ɩnɩ ɩ yekina na má tɛɛləɣɩ.
Ɩnəɣəlɛ ma kʋkpamʋɣʋ na má tʋɣɩ-ɩ kpʋlʋɣʋ. Ma nyʋɣʋ yapʋ ntɛ́, na ma koluŋa ɩcatɛ. Pʋlʋpʋ ɩɩ cɛŋləɣɩ-m ɩ kiŋ.
Ɩsɔ yakəna ma nyʋɣʋ na ɩ́ tʋɣʋ-m teeli. Ɩnɩ ɩ kentiɣina ma tɔɔ na toŋ, Ɩsɔ kɛlɛ ma kpʋlʋɣʋ tətʋlɛ.
Haɩ, yəlaa mɛ, ɩ́ pɛtɩ-ɩ mə təɣɩ paa waatʋ wei, na ɩ́ tʋlɩ-ɩ mə lotu, Ɩsɔ kɛlɛ tá kpʋlʋɣʋ tətʋlɛ.
Tampana tɔɔ, yəlaa tɔm cɛkənaʋ wɛ katɛ kɛ́, pa wɛ kɛ́ ɩsɩɩ ɩlɛɛməŋ. Pa təna pa fɛɩ yuŋ kɛ sanəya tɔɔ.
Ɩ taa ha mə təɣɩ mʋsʋŋ taa, ɩ taa tɛɛlɩ wɛnaʋ mpi pa lɛɛkəna toma tɔ. Paa wɛnaʋ hukiɣi, ɩ taa cɛla-wəɣɩ mə tɩ.
Ɩsɔ yɔɣɔtaa na ɩ́ lɛlɩ na má nɩɩ sɩ, ɩnəɣəlɛ toma tʋ.
Tacaa nyá tike ntɛ́ kʋpaŋ na ń fɛləɣɩ paa wei ɩsɩɩ ɩ lapa tɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔ. Tə taa kɛ́ Tafiiti kɛɛsa ɩ caɣalɛ tɔm kɛ Yuta wulaʋ tɛtʋ taa.
Haɩ, Ɩsɔ, nyaɣalɛ ma Ɩsɔ, ma pɛɛkəɣɩ-ŋ kɛ́, ma ləsaɣa nyɩɩləɣɩ-ŋ kɛ́, na má tɛŋ taasɩ kɛ nyá tɔɔ kɛ́ wʋlaɣa tɛtʋ nti tə taa lʋm fɛɩ tɔ.
Nyá təyaɣa taa kɛ́ ma nyəna-ŋ teu na má ná nyá toŋ na nyá teeli.
Mpi tɔ, nyá kʋpantʋ kəla weesuɣu kɛ teu. Maa kpaalɩ nyá samtʋ.
Nyaɣa maa sɛɛ ma weesuɣu təna, na má sələməɣəna nyá hətɛ.
Maa haɣa kɛ́ ɩsɩɩ ma tɔɣɔ nim tɔɣɔnaɣa kʋpaŋka. Ɩlɛna má yoo-ŋ yontu na laŋhʋlʋmlɛ.
Ye ma həntaa, ma tɔɔsəɣɩ nyá tɔm kɛ́, na ma maɣasəɣɩ-təɣɩ ma taa kɛ́ ahoo təna.
Nyaɣalɛ ma waasʋlʋ, ma laŋlɛ hɛɛna nyá keŋ ɩsotom taa caɣalɛ.
Ma tamsəna-ŋ kɛ́ na luɣu kʋlʋmʋɣʋ, nyá toŋ waasəɣəna-m.
Mpa pa lʋkɩ ma weesuɣu ləsʋɣʋ tɔ, pə́ wakəlɩ-wɛɣɛ lɔŋ na pə́ sʋsɩ-wɛɣɛ tɛtʋ lumaŋ taa.
Pə́ kʋ-wɛɣɛ ɩsaɣakʋɣʋ na pə́ waasɩ taalɛ hasɩ.
Ɩlɛna wulaʋ náá yɔɔləɣəna Ɩsɔ. Wei ɩ ka tuuna Ɩsɔ hətɛ tɔ pʋntʋ ká samɩ-ɩ kɛ́. Mpi tɔ, pɩɩ təkɩ pɔpɔtʋnaa nɔɔsɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ nɩɩ ma nɔɣɔ kɛ waatʋ wei ma mɔləɣɩ tɔ. Kenti-m kolontu wei ɩ nyaasəɣɩ-m tɔ.
Fiti-m ɩsaɣatʋ nti asaɣaa taɣana ma tɔɔ tɔ, na ń hatələna-m nti yəlaa wakəllaa maɣasəɣɩ ma tɔɔ tɔ.
Pa nɔɔsɩ na lɔŋ kɛ́ ɩsɩɩ laɣatɛ nte pa salaa tɔ, na pa tɔm ɩsaɣatʋ wɩɩkɩ ɩsɩɩ nyəmá.
Yəlaa kʋpama kɛ pa tɔɔkɩ pa nyəmá kɛ mukaɣa. Paa heeliɣi-wɛ na pə́cɔ pá tɔ-wɛ, pə́cɔ sɔɣɔntʋ fɛɩ-wɛ.
Pa kaasəɣɩ pa təɣɩ pa ɩsaɣatʋ təmlɛ taa kɛ́, na pá maɣasəɣɩ ɩsəna paa nyɩ pa katɔsɩ tɔ, na pá tɔŋ sɩ nɔɣɔlʋ kaa na-sɩ.
Ɩsaɣatʋ kɛ pa maɣasəɣɩ. Na pá tɔŋ sɩ tá sɔɔlʋ pɩɩwa. Tə tʋwa mpi tɩɩ la tɔ pə pəlɛ. Yʋlʋ lotu wɛ lumaŋ kɛ́.
Ɩlɛna Ɩsɔ náá tɔ-wɛɣɛ nyəmá, na ɩ́ yaɣa-wɛɣɛ kpakpaa.
Pa kʋyɔɣɔtʋtʋ huna-wɛ, pa təna mpa pa naakɩ-wɛ tɔ pa kpɛɛtəɣɩ nyɔɔŋ.
Sɔɣɔntʋ kpa yəlaa təna na pá kpaaləɣɩ mpi Ɩsɔ lakɩ tɔ, na pá cɛkəɣəna ɩ kʋlapəlɛ hʋwɛɛ.
Siɣisilu ɩ́ yɔɔləna Tacaa na ɩ́ tʋɣɩ-ɩ kpʋlʋɣʋ. Pa təna mpa pa təŋəɣɩ tampana tɔ pá sa pa tɩ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ, tɩɩ sa-ŋ Siyɔŋ taa kɛ́ na naani, na tə́ lá ɩsɩɩ tə sɩɩʋ tá nɔɔsɩ tɔ.
Nyá nɩɩkəna sələməŋ. Nyá cɔlɔɣɔ yəlaa təna ká kɔɔ.
Tá kawalaɣa tɛɛ-tʋɣʋ toŋ kɛ́. Ama nyaa hɩɩsəna-kɛ.
Leleŋ nɩɩlʋ ntɛ́ wei n ləsaa na ń yaa sɩ ɩ́ caɣa nyá təyaɣa taa kɛ́ nyá ɩsɛntaa tɔ. Tɩɩ tɔɣɔ nyá təyaɣa naŋŋ nyəŋka taa kʋpantʋ na tə́ haɣa.
Tá nyʋɣʋ yátʋ Ɩsɔ nyá kʋpantʋ tɔɔ kɛ́ n nɩɩkɩ tá kʋsələmʋtʋ, na ń lakɩ-tʋɣʋ kɔkɔlɔ nyəmnaa. Nyaɣa tɛtʋ na lʋm pə tənasɩ yəlaa tɛɛləɣɩ.
Ɩsɔ nyá sɩɩna pɔɔŋ na nyá toŋ, na ń suu nyá təɣɩ toma.
Na ń hɛɛsəɣɩ teŋku na ɩ hola pa kɔkɔtɛ, na yəlaa nyəntɛ tɔtɔ.
Antulinya tənasɩ tɔɔ nyə́ma ná nyá kɔkɔlɔ nyəm na pá nəɣəsəɣɩ, na laŋhʋlʋmlɛ náá kʋɣɩ ilim tətʋlɛ na pə təlɩɩlɛ nyə́ma.
N paasəna tɛtʋ na ń yele na tɛʋ nɩɩ-təɣɩ sɔsɔm, na ń kaa-təɣɩ kʋpantʋ na lʋm su Ɩsɔ lɔɔŋ. Na ń yele na tɛtʋ wɛɛ mʋsʋŋ kɛ teu na tɔɣɔnaɣa náá lakɩ.
N yɔɣɔləɣɩ lʋm kɛ awasa na ń yɔkəɣɩ tampaɣa, n yeki na tɛʋ nɩɩ na pə́ hʋʋ, na ń kooli kʋpantʋ kɛ pə məhoo.
N kʋsəɣɩ pənaɣa nyʋɣʋ na nyá kʋpantʋ, na kʋpantʋ kpeŋ nyá mpaaʋ taa.
Tɛʋ nɩɩwa wʋlaɣa tɛtʋ, na pulasɩ laŋa náá hʋlʋmɩ.
Kaləkəŋ waasa tətɔɣɔlɛ, na kʋtɔɣɔʋ náá nyala tɛtɛka taa. Laŋhʋlʋmlɛ kakiisasɩ na yontu nɩɩkɩ.
Yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Atɛ yəlaa mɛ́, mə́ təna ɩ́ wiliti Ɩsɔ na laŋhʋlʋmlɛ.
Ɩ́ yoo ɩ hətɛ samtʋ yontu, na ɩ́ tʋ-ɩ teeli na mə́ samtʋ.
Ɩ́ heeli Ɩsɔ sɩ: Nyá təma kɛ sɔsɔɔna. Kolontunaa naakɩ nyá toŋ sɔsɔɔŋ, ɩlɛna pá yeki kalampaanɩ.
Tɛtʋ yəlaa təna hənta nyá nɔɔhɛɛ tɛɛ kɛ́, na pá yooki laŋhʋlʋmlɛ yontu na pá saŋ nyá hətɛ.
Ɩ́ kɔɔ na ɩ́ ná Ɩsɔ təma, ɩ lakasɩ kɛ sɔsɔɔnsɩ kɛ́. Yəlaa taɣa ɩ lakɩ-sɩ.
Ɩsɔ yelaa na teŋku lʋm nyɔɔ, na pə́ yele tɛtʋ puɣulaɣa na yəlaa tɔ nɔɔhɛɛ. Tənaɣa tá laŋa hɛɛna-ɩ.
Ɩsɔ toma kɛ ɩ ŋmakələna tam tɔɔ. Na ɩ́ feŋiɣi piitimnaa na ɩ ɩsɛ sɩ tɔɔ kʋllaa ɩ́ taa tasa ɩ tɔɔ kɛ́ kʋlʋɣʋ.
Yəlaa mɛ́ ɩ́ sa tá Ɩsɔ, ɩ́ samɩ-ɩ na mə́ nɔɔsɩ nɩɩ.
Ɩsɔ haana-tʋɣʋ weesuɣu, na ɩ́ kentiɣi tá tɔɔ sɩ pə́ taa co-tʋ.
Haɩ, Ɩsɔ, nyá maɣasəna-tʋ na ń taɣanɩ-tʋ, ɩsɩɩ pa wɔkʋɣʋ liɣitee nyəɣəlʋɣʋ sɩ kʋ té tɔ.
Ɩsɔ n yelaa na wahala maɣana-tʋ, na ń yele na laŋwakəllɛ kəlɩ-tʋ.
Ɩsɔ yelaa na yəlaa tɔɣɔ tá tɔɔ, tə tɔma kɔkɔ na lʋm pə taa. Ɩlɛna Ɩsɔ ń ləsɩ-tʋ na ń tana-tʋɣʋ təpantɛ taa.
Maa sʋʋna nyá təyaɣa kɛ kɔtasɩ nsi kɔkɔ lusa sɩ təna tɔ, na má lá nɔɔsɩ nsi maa sɩɩ-ŋ tɔ.
Nsi maa kula nɔɣɔ kɛ ma wahala waatʋ na má sɩɩ tɔ.
Maa la-ŋ kɔtaɣa ŋka kɔkɔ lusa ka təna tɔɣɔ heeŋ nim nyəŋ, na ɩwaaŋ, na latəcɛnaa na pəŋtʋlʋŋ.
Mə təna mpa mɛ ɩ́ nyaŋna Tacaa tɔ, ɩ́ kɔɔ na má kɛɛsɩ-mɛɣɛ mpi Ɩsɔ lapa-m tɔ.
Ma mapa kapuka na Ɩsɔ tɔɔ na ma nɔɣɔ, na má samɩ-ɩ na ma nsəmlɛ.
Ye ma taa ka wɛ ɩsaɣatʋ Ɩsɔ taa nɩɩna-m.
Ama Ɩsɔ nɩɩwa ma nɔɣɔ na ɩ́ ké ŋkpaŋŋ na ɩ́ nɩɩ ma wiinaʋ.
Ɩsɔ kɛlɛ sɔsɔ, ɩ ta lɔ ma sələmʋɣʋ, pəyele ɩ ta pɛ-m kʋpantʋ.
Yontu nti tə wɛ yonyoolaa nyʋɣʋ tʋ yontunaa taa na pá yookina saŋkʋ tɔɣɔlɔ.
Haɩ, Ɩsɔ nyənɩ tá pətɔɔtəlɛ na ń kooli-tʋɣʋ kʋpantʋ, nyá ɩsɛntaa teu ɩ́ ná tá tɔɔ.
Ɩlɛna pá nyɩ nyá mpaaŋ kɛ tɛtʋ taa, na pá hʋlɩ nyá nyʋɣʋ yapʋ tɔm kɛ piitimnaa təna.
Haɩ, Ɩsɔ, yəlaa ɩ́ sa-ŋ, pa təna pá tʋ-ŋ teeli.
Piitimnaa laŋa ɩ́ hʋlʋmɩ na pá ŋmaalɩ. Mpi tɔ, siɣisuɣu kɛ n təŋəɣɩ na ń hʋʋkəna yəlaa, na ń tiikiɣi piitimnaa kɛ tɛtʋ taa.
Haɩ, Ɩsɔ, yəlaa ɩ́ sa-ŋ, pa təna pá tʋ-ŋ teeli.
Tɛtʋ lʋla tə kʋlʋlʋm. Ta Ɩsɔ kooliɣi-tʋɣʋ kʋpantʋ kɛ́.
Ɩsɔ kooliɣi-tʋɣʋ kʋpantʋ, na antulinya tənasɩ təna yəlaa nyaŋna-ŋ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Ɩsɔ kʋlɩ na nyá kolontunaa ya yem. Mpa paa caakɩ-ŋ tɔ, pá se nyá ɩsɛntaa.
Yele na asaɣaa mpɛ pá saalɩ yem kɛ Ɩsɔ ɩsɛntaa, ɩsɩɩ nyɔɔsɩ salʋɣʋ tɔ, yaa ɩsɩɩ keetu hookuɣu kɔkɔ taa tɔ.
Ɩlɛna siɣisilaa laŋa náá hʋlʋmɩ na pá ŋmaalɩ.
Ɩ́ yoo Ɩsɔ kɛ́ yontu na ɩ́ sa ɩ hətɛ, ɩ́ hɛɛ-ɩ mpaaʋ, ɩnɩ ɩ faɣana tɛtɛka taa na ɩ́ kɔŋ. Ɩ hətɛ ntɛ́ Tacaa, ɩ́ yɔɔlɩ ɩ ɩsɛntaa.
Ɩnəɣəlɛ suluwaa caa, na leelaa paasənlʋ. Ḿpʋɣʋ Ɩsɔ wɛ ɩ təcaɣalɛ naŋŋ nyəntɛ taa təna.
Ɩ haakɩ katayəlasɩ kɛ tɛɛsɩ, na ɩ́ yeki na saləkatʋnaa hɛɛsəɣɩ. Asaɣaa tike kɛ ɩ yeki wʋlaɣa taa.
Haɩ, Ɩsɔ, waatʋ wei n lɩɩ nyá yəlaa nɔɣɔ tɔɔ tɔ, waatʋ wei n tɛɛ pa lɔlɔ kɛ wʋlaɣa tɛtʋ taa tɔ,
tɛtʋ selaa kɛ́, na ɩsɔtɔnʋɣʋ pəsɩ lʋm. Sinayi pʋɣʋ sela Ɩsɛɣɛlɩ Ɩsɔ nyá, nyá ɩsɛntaa.
Haɩ, Ɩsɔ, n yelaa na tɛʋ kʋpaŋkʋ nɩɩ, na ń məŋna nyá kpancoou ŋku kɩɩ tɛma tɔ.
Haɩ, Ɩsɔ, nyá yəlaa lapa pa təcaɣalɛ kɛ tɛtʋ taa. Lonte ntɛɣɛ n taɣana wahala nyə́ma kɛ nyá kʋpantʋ tɔɔ.
Tɔmʋɣʋ kɛ Tacaa yɔɣɔtaa. Tɔm kʋpantʋ kɔntaa ná kɛ́ kpekəle sɔsɔɔlɛ.
Kolontunaa awulaa kpekəle tʋ casəlɛ. Ɩlɛna alaa mpa pa wɛ təyaɣa tɔ pá tala wontu kukukuutu.
Ɩ́ ká həntɩ mə cacakəŋ tɛɛ na ɩ́ hɛɛsəɣɩ, na liɣitee waasa alukuku keŋ tɔɔ, na wʋla kʋpaŋ waasa ɩ hʋntʋ tɔɔ*fa*?
Waatʋ wei Toma təna tʋ yasa awulaa kɛ tɛtʋ taa tɔ, tɛtʋ hʋlʋmaa kɛ ɩsɩɩ kponkpontu.
Haɩ, Pasaŋ pʋɣʋ kɛ́ Ɩsɔ nyəŋkʋ kɛ́, na kʋ hɛla tɔm paɣalɛ.
Pepe tɔɔ kɛ́ pʋɣʋ kʋhɛlʋɣʋ lakɩ ɩsɛsɛɛmlɛ, kɛ ŋku Ɩsɔ ləsaa sɩ ɩ ka caɣa tam tɔɔ tɔ? Tənaɣa Tacaa ká caɣa haləna tənaɣa.
Ɩsɔ wɛna yoou kɛɛkɛnaa kɛ iyisi iyisi kɛ́, Tacaa wɛ pa hɛkʋ, na Sinayi náá wɛ Ɩsɔ təsɛɛlɛ taa.
N kpɛŋna yəlaa mpa pa kpawa tɔ na ń kpaana, yəlaa kɛ pa lapa-ŋ kʋcɔɔʋ*fa*. Tɔɔ kʋllaa maɣamaɣa ká caɣa nyá kiŋ.
Tacaa kɛlɛ sɔsɔ kɛ paa kʋyakʋ ŋku, ɩnɩ ɩ paasəɣənana tʋ na ɩ́ waasəɣɩ-tʋɣʋ saa wei pa ŋmakələɣɩ-tʋ tɔ.
Ɩsɔ kɛ́ wei ɩ waasəɣɩ-tʋ tɔɣɔ. Tacaa Ɩsɔ ɩnɩ ɩ wɛnna toma sɩ ɩ́ fiti-tʋɣʋ səm taa.
Ama Tacaa ká yɔkɩ ɩ kolontunaa nyɔɔŋ, ɩ ká yɔkɩ mpa pa wɛ ɩsaɣatʋ taa tɔ pa nyʋmpɔɣɔlasɩ.
Tacaa yɔɣɔtaa sɩ: Maa ləsɩ ma kolontunaa kɛ Pasaŋ pʋɣʋ taa na má kɔna. Maa ləsɩ-wɛɣɛ teŋku lʋm tɛɛ na má kɔna.
Na ń fɛlɩ pa caləm taa kɛ́ nɔɔhɛɛ, na nyá hasɩ tɔɣɔ-wɛ.
Haɩ, ma Ɩsɔ, ma wulaʋ, pa nawa nyá caŋa kɛ nyá təyaɣa taa.
Yonyoolaa ntɛ́ nɔɣɔ tɔɔ, pa waaləɣɩ wontu mataa, hɛkʋ taa kɛ́ alʋpiya mpa pa makɩ akilimisi tɔ.
Ɩ sa Ɩsɔ kɛ́ təkotilenaa taa. Ɩsɛɣɛlɩ lʋlʋŋ nyə́ma mɛ ɩ́ sa Tacaa.
Mə tənʋɣʋ Pɛncamɛɛ kpekəle ntɛ́ mə nɔɣɔ tʋ, na pə́ kaasɩ Yuta na Sapulɔŋ na Nɛfətali pə awulumpiya.
Mə Ɩsɔ caa kɛ́ sɩ ɩ́ wɛɛ toŋ. Haɩ, Ɩsɔ, sɔɔsɩ toŋ kɛ mpi n lapa-tʋ tɔ.
Nyá təsɛɛlɛ taa kɛ́ n wɛɛ, na ń tɔkɩ kawulaɣa kɛ Yosalɛm tɔɔ. Awulaa ká kɔna-ŋ kʋcɔɔŋ.
Nyaasɩ Icipiti wei ɩ kɛ́ səsəncaasɩ tɛɛ wontuɣu tɔ. Ɩ wɛ kɛ́ ɩsɩɩ latəcɛnaa kaləkʋ na ɩ́ ŋmakələɣɩ yəlaa. Ɩ pasa ɩ tɩ na ɩ́ haakɩ-ŋ liɣitee nyəɣətʋ.
Sɔsaa ká lɩɩna Icipiti na pá kɔɔ. Ɩtiyopii nyə́ma ná kɔŋ na pá tɛkəɣɩ Ɩsɔ kɛ́ niŋ.
Atɛ kawulasɩ mɛ ɩ́ yoo Ɩsɔ kɛ́ yontu. Ɩ́ sa Tacaa.
Ɩ́ yoo yontu kɛ wei ɩ wɛ ɩsɔŋmʋntʋ tam tɔɔ nyəntʋ tɔɔ na ɩ́ kɔŋ tɔ. Ɩ yɔɣɔtəɣəna ntɛ́ na toŋ.
Ɩ́ nyɩ Tacaa toŋ. Ɩ sɔsɔɔntʋ wɛ Ɩsɛɣɛlɩ tɔɔ kɛ́, na ɩ toŋ wɛ ɩsɔtaa.
Haɩ, Ɩsɔ, pa nyaŋna-ŋ nyá təyaɣa taa kɛ́. Ɩsɛɣɛlɩ nyə́ma Ɩsɔ haakɩ ɩ yəlaa kɛ toŋ na pəsʋɣʋ. Ɩsɔ kɛlɛ teeli tʋ.
Tafiiti yontu nti tə wɛ yonyoolaa nyʋɣʋ tʋ yontunaa taa na pa yookina cəmʋɣʋ*fa* tɔɣɔlɔ.
Haɩ, Ɩsɔ, waasɩ-m, lʋm sɩɩna ma luɣu tɛɛ kɛ́.
Pə tisa-m katantamaɣa taa kɛ́, pɩɩ səŋəɣɩ. Ma hota lʋm lumaŋ taa kɛ́ na pə hola tɛɛkəna-m.
Ma kiisaa na ma luɣu tɛɛ wʋlɩ, na má ká. Ma teka ma Ɩsɔ na ma ɩsɛ caŋ a pɔɣɔlʋŋ taa.
Mpa pa taa kpaana-m mʋsʋŋ tɔ pa kəla ma nyʋɣʋ taa nyɔɔsɩ kɛ paɣalɛ. Mpa pa caa sɩ má la yem tɔ pa kɛ́ toŋtʋnaa kɛ́, ma kolontunaa mpɛ pa fɛɩna tampana. Mpi ma ta kpaɣa tɔ mpəɣɩ pə wɛɛ sɩ má məŋna.
Haɩ, Ɩsɔ, n nyəmá ma kʋmɛlɛntʋ, na ma kʋlapəlɛ ɩsaɣalɛ fɛɩ-ŋ ŋmɛsaɣa.
Ma tɔm ɩ́ taa kpa mpa pa tʋ-ŋ naani tɔɣɔ fɛɛlɛ. Haɩ, Ɩsɛɣɛlɩ nyə́ma Ɩsɔ Tacaa, ma tɔm ɩ́ taa liɣiti mpa pa pɛɛkəɣɩ-ŋ tɔ.
Mpi tɔ, nyá tɔɔ kɛ́ pa tʋʋkɩ-m, na fɛɛlɛ wɛ ma ɩsɛntaa.
Ma pəsa ɩsɩɩ mʋʋlʋ kɛ ma newaa, yaa kpaɩtʋ kɛ ma təyaɣa nyə́ma.
Mpi tɔ, ma ɩsəlɛ sɛɛna nyá təyaɣa təmlɛ kɛ́ ɩsɩɩ yem na kpɛtɛ. Na nyá kʋtʋɣʋ pəsɩ ma nyəŋkʋ.
Ma ɩsəlʋm lukiɣi yem kɛ́ na má hɔkəɣɩ nɔɣɔ, paa na mpʋ kʋtʋɣʋ kɛ pə kɔŋna-m.
Paa ma suu ləyaɣa wontu, ma pəsa wei pa tuliɣi ntompee tɔɣɔ.
Ma tɔm kɛ pa yɔɣɔtəɣɩ kʋyɛɛŋ taa, na sʋlʋnyɔɔlaa náá yooki-təɣɩ yontu.
Haɩ, Tacaa, nyaɣa ma tekiɣi ma sələmʋɣʋ taa, hʋlʋ-m suulu na ń mʋ. Cɔ-m nyá kʋpantʋ tɔɔ, na ń ya ma nyʋɣʋ. Mpi tɔ, nyá nyʋɣʋ yapʋ wɛ naani kɛ́.
Kpɛɛ-m afəla taa, á taa tasa-m lipu. Ya-m lʋm lumaŋ sɔsɔɔŋ na ma kolontunaa mpa paa caa-m tɔ pa niŋ taa.
Lʋm hola ɩ́ taa tɛɛna-m, pə́cɔ lʋhəyaɣa ɩ́ taa li-m. Taa yele na pəlaaʋ suli ma tɔɔ.
Tacaa, cɔ-m, mpi tɔ, nyá kʋpantʋ tɔɔwa sɔsɔm kɛ́. Kɛɛsɩ nyá ɩsɛ na ma tɔɔ kɛ́ nyá suulu sɔsɔ tɔɔ.
Taa kisi nyənʋɣʋ na nyá təmlɛ tʋ má ma tɔɔ. Haɩ, cɔ-m lɔŋ, ma wɛ laŋwakəllɛ taa kɛ́.
Kpətəna-m, waasɩ-m, ya-m ma kolontunaa tɔɔ.
N nyəmá ma fɛɛlɛ na ɩsəna pə pasa-m tɔ. N naakɩ ma kolontunaa tənaɣa.
Kʋtʋɣʋ wakəla ma laŋlɛ kɛ́ na pə́ tʋ-m kʋtɔŋ. Ma taŋaa sɩ pá nyənɩ ma pətɔɔtəlɛ yaa pá puɣusi-m ma ta na.
Pa sitiɣi sɔtʋ kɛ ma tɔɣɔnaɣa taa. Na pá haakɩ-m lʋm kʋnyəŋəm sɩ má nyɔɔ na ma lʋkɔtʋ sɩ́.
Pa acima na pa kɔtasɩ tɔɣɔnaɣa ɩ́ pəsɩ-wɛɣɛ katɔka ŋka kaa kpa-wɛ tɔ.
Pa ɩsɛntɔɔ ɩ́ nyala təkpam na pá taa tasa naʋ, pa saləməɣəna wahala kɛ tam.
Mʋ-wɛ na nyá pááná sɔsɔɔna na a kɔkɔ tala-wɛ.
Pə́ kpiisi pa təcaɣalɛ. Nɔɣɔlʋ ɩ́ taa wɛɛ pa tɛɛsɩ taa.
Wei ɩ ŋkpaŋʋɣʋ n hɔma tɔɣɔ mpɛ pa tʋ kʋnyɔŋ, na pá yɔɣɔtəɣɩ mpa Ɩsɔ nyá n ka tʋwa kʋnyɔŋ tɔ pa wahala tɔm.
Lɛɛtɩ-wɛɣɛ pa ɩsaɣatʋ, taa hʋlɩ-wɛɣɛ nyá suulu.
Pə́ hɩɩsɩ pa həla kɛ weesuɣu takəlaɣa taa, pá taa ŋmaa pa həla kɛ siɣisilaa nyəna taa.
Ma kɛ́ kʋnyɔntʋ kɛ́ na má tɔkɩ wahala. Haɩ, Ɩsɔ nyá yapʋ ká kenti ma tɔɔ.
Haɩ, Ɩsɔ, maa sa nyá hətɛ na yontu, na má pʋɣʋlɩ nyá sɔsɔɔntʋ kɛ ma samtʋ taa.
Tacaa pəlɛ pə kəla-ŋ teu kɛ ma ha-ŋ naʋ, yaa latəcɛ alaafəya nyəŋ.
Mpa pa pasəɣɩ pa tɩ tɔ, paa ná ma yapʋ na pa laŋa hʋlʋmɩ. Ɩsɔ waasʋɣʋ pɛɛkəlaa mɛ, mə weesuɣu ɩ́ taɣalɩ.
Mpi tɔ, Tacaa nɩɩkɩ kʋnyɔntʋnaa nɔɔsɩ kɛ́. Ɩɩ lakɩ awusa kɛ ɩ yəlaa kʋpama mpa pa wɛ saləka taa tɔ.
Ɩsɔtaa na atɛ ɩ́ samɩ-ɩ, na teŋkunaa na pə taa nyəmnaa pʋɣʋlɩ-ɩ.
Tacaa ka waasɩ Siyɔŋ ɩcatɛ, na ɩ́ taɣanɩ Yuta acalɛɛ kɛ ŋmaʋ, ɩ yəlaa ká mʋ-yɛ na á pəsɩ pa nyəna.
A ka pəsɩ ɩ təmlɛ nyə́ma piya kpancoou, na mpa pa sɔɔla ɩ hətɛ tɔ pa caɣa a taa.
Tafiiti yontu nti tə wɛ yonyoolaa nyʋɣʋ tʋ yontunaa taa na pá tɔɔsəɣəna Ɩsɔ tɔɔ tɔɣɔlɔ.
Haɩ, Ɩsɔ, kɔɔ na ń hɛtɩ-m. Tacaa kɔɔ lɔŋ na ń waasɩ-m.
Mpa pa caa ma səm tɔ fɛɛlɛ ɩ́ pɩɩ-wɛ na pə́ liɣiti-wɛ. Mpa ɩnɩ pa laŋlɛ hɛɛna ma kʋnyɔŋ tɔ pá ka nyɔɔŋ na pá məŋna waalɩ.
Mpa pa lakaɣa-m anyaŋka tɔ fɛɛlɛ ɩ́ pɩɩ-wɛ na pá se.
Mpa pɛlɛ pa pɛɛkəɣɩ Ɩsɔ nyá tɔ, pə́ caɣana-wɛ na pa laŋa hʋlʋmɩ. Na mpa pɛlɛ pa sɔɔla nyá nyʋɣʋ yapʋ tɔ, pa yɔɣɔtəɣɩ tam sɩ Tacaa kɛlɛ sɔsɔ.
Ma kɛ́ kʋnyɔntʋ kɛ́ na má wɛ atɛ. Haɩ, ma Ɩsɔ, kɔɔ ma waasʋɣʋ kɛ lɔŋ. Nyaɣalɛ ma waasʋlʋ na ma hɛtʋlʋ. Tacaa taa leeli.
Tacaa, nyaɣa ma tʋɣɩ kpʋlʋɣʋ, taa yele na ma laŋlɛ wakəlɩ.
Waasɩ-m na ń ya-m nyá siɣisuɣu tɔɔ, ke nyá ŋkpaŋʋɣʋ na ma tɔɔ na ń səna-m.
Nyaɣalɛ ma kʋkpamʋɣʋ ŋku ma cɔɔsəɣəna na ma tʋɣɩ kpʋlʋɣʋ kɛ tam tɔ. Nyaɣalɛ ma kʋkpamʋɣʋ, na ma koluŋa ɩcatɛ.
Ma Ɩsɔ fiti-m ɩsaɣaʋ niŋ taa, fiti-m wei ɩɩ təŋəɣɩ tampana na ɩ́ kɛ́ nyəməŋ tʋ tɔ ɩ niŋ taa.
Tacaa Ɩsɔ, nyaɣa ma tɛɛləɣɩ, nyaɣa ma pɛta ma təɣɩ hatoo ma pəcaatʋ.
Hatoo ma too lotu taa nyaɣa ma tekiɣi, nyá ləsəna-m ma too taa, nyaɣa ma saŋ tam.
Ma kɛ́ kɔkɔlɔ nyəm kɛ yəlaa paɣalɛ kɛ́. Nyaɣalɛ ma kpʋlʋɣʋ tətʋlɛ toŋ nyəntɛ.
Nyá samtʋ yontu tike ɩ́ wɛɛ ma nɔɣɔ taa. Pə wɛɛ sɩ ma yɔɣɔtəɣɩ nyá teeli tɔm kɛ paa ɩfemle nte.
Taa lɔ-m, nɔɔnɔɔ ma kpatəlaa kɛ́. Waatʋ wei ma toma pasəɣɩ tɔ taa lɔ-m.
Ma kolontunaa yɔɣɔtəɣɩ ma tɔm kɛ́. Mpa pa cɛŋəɣɩ ma weesuɣu tɔ pa lakɩ təmaɣa saawala sɩ:
Ɩsɔ lɔ-ŋ kɛ́, tə təŋɩ-ŋ na tə kpa-ŋ. Ma fɛɩna nɔɣɔlʋ sɩ ɩ́ lɛɛkɩ-m pa niŋ taa.
Haɩ, Ɩsɔ, taa hatələna-m. Ma Ɩsɔ kɔɔ lɔŋ na ń waasɩ-m.
Pa təna mpa pa suuki-m tɔm tɔ, pə́ liɣiti-wɛ na pá saalɩ yem, na fɛɛlɛ tɔɣɔ mpa pa caa ma lepu tɔ.
Ɩlɛ maa tɛɛləɣɩ tam, na má saŋɩ-ŋ na má lɛləɣɩ.
Na ma nɔɣɔ yɔɣɔtəɣɩ nyá siɣisuɣu na nyá nyʋɣʋ yapʋ tɔm kɛ paa kʋyakʋ ŋku. Mpi tɔ, ma ta nyɩ pə tənasɩ.
Maa yɔɣɔtɩ nyá təma sɔsɔɔna tɔm Tacaa Ɩsɔ, na má tɔɔsɩ nyá siɣisuɣu tike tɔm.
Haɩ, Ɩsɔ, hatoo ma pəcaatʋ kɛ n sɛɣɛsa-m, haləna saŋa nyá teu tɔm kɛ ma kpaaləɣɩ.
Paa ma kpatəlaa təkuŋkuŋku, ma Ɩsɔ taa lɔ-m. Ɩlɛ maa kpaalɩ kʋfalaŋ yəlaa kɛ nyá tɔm na má heeli cele piya kɛ nyá toŋ tɔm.
Haɩ, Ɩsɔ, nyá siɣisuɣu fɛɩ tənaɣa. Pə́cɔ n lapa kɔkɔlɔ nyəmnaa, nɔɣɔlʋ ta nəɣəsəna-ŋ.
N yelaa na tə́ ná wahalanaa na laŋwakəllɛ kɛ katatəlaɣa, n ká yele na má wɛɛna weesuɣu, na ń ləsɩ-m pʋʋɣʋ sɔsɔɔʋ taa.
Taɣanɩ ma nyʋɣʋ kɛ kʋsʋɣʋ, hɛɛsɩ ma laŋlɛ.
Ɩlɛ Ɩsɔ maa sa-ŋ na cəmʋɣʋ na má yoo nyá teu tɔm kɛ yontu. Na má tala Ɩsɛɣɛlɩ Naŋŋ tʋ nyá na saŋkʋ.
Maa tala-ŋ na yontu, na má wiliti-ŋ na ma nɔɣɔ sɩ n yapa ma nyʋɣʋ.
Ma nɔɣɔ ka yɔɣɔtəɣɩ paa kʋyakʋ ŋkuɣu nyá siɣisuɣu tɔm. Mpa pa pɛɛkəɣɩ ma lepu tɔ fɛɛlɛ pɩɩ-wɛɣɛ na pə liɣiti-wɛ.
Salʋmɔŋ kʋŋmaŋmaatʋ. Haɩ, Ɩsɔ, ha wulaʋ kɛ nyá hʋʋlɛ, na ń ha wulaʋ pəyalʋ kɛ nyá tampana təŋʋɣʋ ləmaɣasəlɛ.
Ɩlɛna ɩ́ təŋəɣɩ tampana na kʋsiɣisim na ɩ́ hʋʋkəna nyá yəlaa kʋnyɔntʋnaa.
Pɔɔŋ na pulasɩ ɩ́ kɔna yəlaa kɛ hɛɛsʋɣʋ na tampana təŋʋɣʋ.
Wulaʋ ɩ́ ha tampana kɛ yəlaa kʋnyɔntʋnaa na ɩ́ waasɩ wahala nyə́ma, na ɩ́ wakəlɩ pa ŋmakəllaa.
Ɩlɛ paa nyaŋna-ŋ, haləna kʋyaŋku ilim ká yele nyaɣaʋ na ɩsɔtʋ náá yele naʋ tɔ.
Wulaʋ ɩnɩ ɩ ká wɛɛ kɛ́ ɩsɩɩ tɛʋ ŋku kʋ nɩɩkʋɣʋ taalɛ nte tə nyɩɩtʋ pa halaa tɔ. Yaa ɩsɩɩ tɛʋ sɔsɔɔʋ nɩɩkʋɣʋ haləm tɔ.
Pɩɩ caɣana siɣisilaa kɛ kʋyakʋ ŋkʋ. Na pá wɛɛ hɛɛsʋɣʋ sɔsɔɔŋkʋ taa, haləna kʋyaŋku ɩsɔtʋ ka sɩɩ tənaɣa tɔ.
Ɩ ká tɔɣɔ kawulaɣa kɛ pə kpaɣaʋ teŋku na pə́ sɩɩna lɛlʋ tɔ, na pə́ kpaɣa pɔɣɔ sɔsaɣa haləna antulinya tənaɣa tɔ.
Ɩ kolontunaa ká həntɩ-ɩ atɛ na ɩ patanaa mpɛ pá niisi mʋsʋɣʋ.
Taasisi tɛtʋ na tɛtʋ nti lʋm cɔɔnaa tɔ pə awulaa ka fɛlɩ lampuunaa. Sepa na Sapa pə nyə́ma náá lapɩ-ɩ kʋcɔɔŋ.
Awulaa təna ká həntɩ-ɩ atɛ, na piitimnaa təna náá lakɩ-ɩ təmlɛ.
Ɩlɛna ɩnɩ ɩ waasɩ kʋnyɔntʋ wei ɩ wiikina-ɩ tɔ na wahala tɔɣɔlʋ wei ɩ fɛɩna sənlʋ tɔ.
Wulaʋ ká wɛɛna ɩcam na kʋnyɔntɔɣɔlʋ na mpa pa pasəɣɩ pa tɩ tɔ pa pətɔɔtəlɛ, na ɩ́ yá pa weesiŋ.
Wulaʋ ká ya pa weesiŋ kɛ ŋmakəlʋɣʋ na mʋsʋŋ niŋ taa. Mpi tɔ, pa kɛ́-ɩ pʋlʋ sɔsɔɔm kɛ́.
Paa wɛɛna weesuɣu na pá ha-ɩ Sepa nyə́ma wʋla. Paa sələməɣɩ Ɩsɔ kɛ́ ɩ tɔɔ kɛ́ tam kɛ́, na pá kooliɣi-ɩ kʋpantʋ kɛ paa kʋyakʋ ŋku.
Tɔɣɔnaɣa haləm ka waasɩ tɛtʋ taa na pə́ kpɛnna pulasɩ nyɔɔŋ taa. Na ka pee ciɣitiɣi ɩsɩɩ Lipaŋ tɩɩŋ sɔsɔɔŋ, na yəlaa huki acalɛɛ taa ɩsɩɩ nyɩɩtʋ kɛ tawa taa.
Wulaʋ hətɛ ká wɛɛ tam tɔɔ kɛ́, haləna kʋyaŋku ilim ka sɩɩ tənaɣa tɔ. Na pá kooliɣi təmaɣa kʋpantʋ na pá yaakəna ɩ hətɛ, na piitimnaa yaakɩ-ɩ leleŋ nɩɩlʋ.
Tacaa Ɩsɔ, wei nyá n kɛ́ Ɩsɛɣɛlɩ nyə́ma Ɩsɔ tɔɣɔlɛ teeli tʋ, nyá tike n lakəna kɔkɔlɔ nyəmnaa.
Nyá hətɛ sɔsɔɔlɛ ntɛ́ teeli nyəntɛ kɛ tam tɔɔ. Nyá teu ɩ́ waasɩ tɛtʋ təna taa. Ɩsɔ ɩ́ kɔna mpʋ, Ɩsɔ ɩ́ kɔna mpʋ.
Sesee pəyalʋ Tafiiti sələmʋɣʋ tənaɣa ntɔ.
Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Ɩsɔ tewa Ɩsɛɣɛlɩ nyə́ma mpa pa lotu taa tewa tɔɣɔ.
Paa na mpʋ pəcɔɣɔ pə kaasaa sɩ pə́ co-m yaa pə́ tuu-m.
Mpi tɔ, ma naakɩ asaɣaa hɛɛsəɣɩ, ɩlɛna má lakɩ-wɛɣɛ ɩsɛsɛɛmlɛ.
Mpi tɔ, paa naakɩ wahala nɔɣɔlʋ haləna pa səm, na pá nɩɩkɩ pa nantʋ taa alaafəya.
Paa naakɩ wahalanaa mpa lɛlaa naakɩ tɔ, pəyele pɩɩ makəna-wɛ ɩsɩɩ yəlaa lɛlaa.
Kalampaanɩ wɛnna ɩsɩɩ pa lɩɩlʋɣʋ, na mʋsʋŋ náá wɛɛ ɩsɩɩ pa kacɔka wontuɣu.
Pa caɣana pa tɩ na pá toosiɣi yəlaa kɛ ɩsɛ, na pa ləmaɣasɛɛ naakɩ kpakpaa.
Ɩsaɣatʋ tɔm kɛ pa yɔɣɔtəɣɩ, na pá woŋiɣi lɛlaa, na pá hɔŋ pa tɩ na pá kɛɛkɩ tampana.
Pa kooki kɛ́ na pə takɩ ɩsɔtɔnʋɣʋ, na pá wakələɣɩ tɛtʋ na pa nsəmlɛ.
Pə tɔɔ kɛ́ pa təna pa kɛɛsəna pa tɔɔ, na pá nyɔɔkɩ pa kʋyɔɣɔtʋtʋ kɛ lʋm təlɛ.
Na pá tɔŋ sɩ ɩsənaɣa Ɩsɔ ká cɛkəna-tɩ. Ɩsənaɣa ɩsɔtaa Ɩsɔ ká cɛkəna-tɩ?
Ḿpʋɣʋ asaɣaa wɛɛ, pə caɣana-wɛɣɛ tam kɛ́, na pá kaakɩ pa wɛnaʋ.
Mpʋ tɔ, yem tɔɔ kɛlɛ ma taɣana ma lotu taa, na má saŋ ma niŋ kɛ ɩsaɣatʋ lapʋ tɔm taa.
Paa kʋyakʋ ŋkuɣu pa makɩ-m, na pá tʋɣʋ-m wahala kɛ paa tanaŋ ŋku.
Ye maa tɔma sɩ ma yɔɣɔtɩ ɩsɩɩ mpɛ, halɩ maa lɩɩwa nyá piya piitim waalɩ.
Ma maɣasaa sɩ má hʋʋ pə tɔɔ na má cɛkəna. Ama pə tənaɣa mpʋ pə kəla katɛ.
Halɩ kʋyakʋ ŋku ma sʋʋ Ɩsɔ təyaɣa taa tɔɣɔ ma cɛkəna mpi pə taŋa asaɣaa tɔ.
Mpaaŋ wei ɩ taa pɩɩ tuu-wɛ tɔɣɔ n sɩɩkɩ-wɛ sɩ pá hoti timpi pɩɩ wakəlɩ-wɛ tɔ.
Ɩlɛna pə́ wakəlɩ-wɛɣɛ tɔm kʋlʋm tɔɔ, na pə́ kpiisi-wɛ na pa tɔm tɛɛsəna sɔɣɔntʋ.
Tacaa, ye n kʋla pa tɔɔ ɩlɛ pa mʋkɩ ɩsɩɩ yʋlʋ feŋuɣu na ɩ toosee saalɩ yem tɔ.
Waatʋ wei ma taa ka wɛ nyaŋ na ma laŋlɛ wakəlɩ sɔsɔm tɔ.
Maa kɛ́ kʋmɛlɛŋ kɛ́, ma taa cɛkəna pʋlʋpʋ. Maa wɛ teitei kɛ́ ɩsɩɩ kpəntɛ kɛ nyá ɩsɛntaa.
Paa na mpʋ ma na-ŋ kɛ́ tam kɛ́, n kpa-m nyá niŋ ntɔɣɔŋ taa.
Nyá laɣatʋ tasʋɣʋ kɛ n ka tiikina-m. Pə waalɩ n ka mʋ-m nyá teeli taa.
Aweɣe ma wɛna ɩsɔtaa, ye pə taɣa nyá? Nyá lakəna na má nɩɩkɩ leleŋ kɛ atɛ.
Paa ma nantʋ yaa ma nyamlɛ kpisaa. Ɩsɔ kɛlɛ ma nyəm na ma kpʋlʋɣʋ tətʋlɛ kɛ tam tɔɔ.
Pa təna mpa pa hatələna-ŋ tɔ pa leki kɛ́, na ń wakələɣɩ pa təna mpa paa nɩɩkəna-ŋ tɔ.
Ye ma, Ɩsɔ kpətənaʋ wɛnna-m teu. Tacaa Ɩsɔ kiŋ kɛ ma tʋɣɩ kpʋlʋɣʋ. Ɩlɛna má kɛɛsɩ ɩ təma təna.
Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Haɩ, Ɩsɔ, pepe tɔɔ kɛ́ n lɔɔkɩ-tʋɣʋ tam tɔɔ? Na n mʋɣɩ pááná na nyá yəlaa ta?
Tɔɔsɩ nyá yəlaa mpa n hika too lɔŋtaa na ń ya-wɛ sɩ pá pəsɩ nyá kpəntɛ tɔ pa tɔɔ. Tɔɔsɩ Siyɔŋ pʋɣʋ ŋku kʋ tɔɔ n lapa nyá tɛ tɔ kʋ tɔm.
Kɔɔ na ń ná lona anɩ, pə wakələɣɩ-yɛɣɛ tam kɛ́. Kolontu wakəla nyá təyaɣa taa.
Nyá kolontunaa kiisiɣina ntɛɣɛ timpi n sulaɣa-tʋ tɔ, haləna pá tʋ pa kʋyʋsʋm.
Pá na pa lawa kɛ́ na pa loŋ ɩsɩɩ taasɩ sɛtəlaa kɛ hɔtʋɣʋ taa.
Na pá fakɩ lɛɛsəŋ na pá yɔkəɣɩ lɛləŋ.
Pa tʋ kɔkɔ kɛ nyá təsɛɛlɛ na pá yɔkɩ na pá wakəlɩ timpi nyá hətɛ wɛɛ tɔ.
Nti pa makɩ pa laŋa taa tɔɣɔlɛ sɩ, pá wakəlɩ-tʋɣʋ tɔm kʋlʋm tɔɔ. Paa wɔ kɔkɔ kɛ lona nna a taa Ɩsɔ na yəlaa pa suliɣi tɔ.
Tɩɩ tasəɣɩ naʋ kɛ mpi pə hʋləɣɩ sɩ Ɩsɔ wɛɛ tɔ. Ɩsɔ kʋyɔɣɔtʋtʋ tɛləsəlaa ná fɛɩ tɔtɔ. Ta taa nɔɣɔlʋ ta nyɩ ɩsəna pɩɩ taaŋɩ tɔ.
Haɩ, Ɩsɔ Tacaa, pəlee kɛ́ kolontunaa ká hɛɛsɩ nyá hətɛ kʋtʋɣʋ? Pəlee kɛ́ paa hɛɛsɩ-tɛɣɛ footuɣu?
Pepe tɔɔ kɛ́ n suma, na nn saŋ nyá niŋ ntɔɣɔŋ kʋsʋɣʋ sɩ n ma?
Haɩ, Ɩsɔ, nyaɣalɛ ma wulaʋ kɛ too lɔŋtaa, nyá waasəɣəna tɛtʋ taa.
Nyá toŋ kɛ n faɣana teŋku na ń yɔkɩ lʋm tɛɛ tʋmaa sɔsaa nyɔɔŋ.
N yɔka tʋm sɔsɔ Lefiyataŋ nyʋɣʋ na ń pɛtɩ-ɩ wʋlaɣa tɛtʋ taa yəlaa sɩ pá tɔɣɔ.
Nyá hulina lʋm sɛɛlaa na ń hɛɛ lɔɔŋ na ń yele na pusi nsi sɩɩ nyɔɔkɩ tɔ sɩ lʋm nyɔɔ.
Nyaɣalɛ ilim taa na ahoo pə tʋ. Nyá lapəna ilim na ɩsɔtʋ.
Nyá sɩɩna tɛtʋ toosi təna na ń lá watʋ waatʋ na yoluma.
Tacaa tɔɔsɩ sɩ kolontu kʋləɣɩ nyá tɔɔ, yəlaa kʋmɛlɛməŋ ɩnɩ ɩ woŋəɣɩ-ŋ.
Taa pɛtɩ nyá yəlaa kʋpama weesiŋ kɛ taalɛ wontu. Taa sɔɔ nyá kʋnyɔntʋnaa tɔɔ kɛ́ tam tɔɔ.
Tɔɔsɩ nyá nɔɣɔ pɛɛlʋɣʋ tɔɔ. Mpi tɔ, mʋsʋŋ nyəmnaa suna ɩcatɛ səkpɛtəŋ taa.
Taa yele na mpa pa ɩsɛ pa tɔkɩ tɔ pá tɛɛna laŋwakəllɛ. Ama kʋnyɔntʋnaa na wahala nyə́ma ɩ́ saŋɩ-ŋ.
Haɩ, Ɩsɔ, tɔɔsɩ na ń paasəna kʋtʋɣʋ ŋku kʋmɛlɛməŋ ɩnɩ ɩ tʋʋkɩ-ŋ paa kʋyakʋ ŋku tɔ.
Taa sɔɔ nyá kolontunaa wula tɔɔ, na kakiisasɩ nsi pa kiisiɣina-ŋ tam tɔ sɩ tɔɔ.
Asafɩ yontu nti ɩ yoowa sɩ: Taa kʋ na tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ tə sama-ŋ. Tacaa Ɩsɔ tə sama-ŋ. Tɩɩ yɔɣɔtɩ nyá tɔm na tə kpaalɩ nyá teu sɔsɔɔm.
Tacaa sɩ: Maa sɩɩ waatʋ nɔɣɔlʋ, na má hʋʋna siɣisuɣu.
Tɛtʋ na tə taa nyəm təna ká sele. Ama má sɩɩkəna-təɣɩ tə kila tɔɔ.
Na má heeli mpa pa saŋ pa tɩ tɔ sɩ: Ɩ́ yele mpʋ, na asaɣaa sɩ: Ɩ́ taa hɔ mə tɩ.
Ɩ́ taa hɔ mə tɩ, ɩ́ taa yɔɣɔtɩ kalampaanɩ tɔm.
Sɔsɔɔntʋ ɩɩ kɔŋna ilim təlɩɩlɛ yaa pə tətʋlɛ, yaa wʋlaɣa tɛtʋ taa.
Ama Ɩsɔ nyəmna, ɩ́ nɔkaa ɩ kpaasɩ lɛlʋ na ɩ́ tisi lɛlʋ.
Tacaa tɔka kɔpʋ na ɩ́ suna ɩ pááná sʋlʋm, ɩ ká cɛ-wəɣɩ atɛ asaɣaa təna, na paa nyɔɔ pə təna na pá kpɛŋna taɣatʋ.
Ma kaa yele Yakɔpʋ Ɩsɔ Tɔm yɔɣɔtʋɣʋ, na pə yontu yoou.
Maa yɔkɩ asaɣaa toŋ təna. Ama tampana təŋlaa toŋ ka pɩɩkəna.
Asafɩ yontu nti pa yookina cəmʋɣʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Ɩsɔ hʋla ɩ təɣɩ Yuta, ɩ hətɛ yaa Ɩsɛɣɛlɩ taa.
Ɩ cokəle wɛ Salɛm kɛ́, na ɩ təcaɣalɛ kɛ Siyɔŋ taa.
Tənaɣa ɩ pɛla yoou wontu: Ɩsɩɩ nyəmá na kpaləŋ na laɣalɛɛ na wontu lɛntɩ.
Haɩ, Ɩsɔ, sɔsɔɔntʋ ntɛ́ yaa? N kəla tam tɔɔ pɔɔŋ təna.
Yoolaa taa yoolaa mpɛ pə caama-wɛɣɛ, pa toowa tom kantəkaɣa nyəm, pa ta pəsɩ na pá yoo na pá fiti.
Yakɔpʋ Ɩsɔ, waatʋ wei n nyaasa-wɛ tɔ, pə yeɣeta pa kpaɣanəŋ na ɩ caɣalaa kɛ́.
Haɩ, n kɛ́ sɔsɔ kɛ́, n mʋɣɩ pááná na awe kpətəna-ŋ?
Hatoo ɩsɔtaa kɛ́ n yɔɣɔta nyá hʋʋlɛ tɔm, na sɔɣɔntʋ kpa tɛtʋ na tə́ caɣa təpamm.
Waatʋ ɩnəɣɩ n kʋlaa sɩ n hʋʋkəna na ń waasɩ atɛ kʋnyɔntɔɣɔlaa.
Ye nyá taa huuwa, yʋlʋ tʋɣʋ-ŋ teeli kɛ́, paa ɩ wɛ pááná sɔsɔɔna taa.
Ɩ́ sɩɩ mə Ɩsɔ Tacaa kɛ nɔɔsɩ na ɩ́ lá-sɩ. Mpa pa cɔɔna Ɩsɔ Sɔsɔ ɩnɩ tɔ, pá kɔna-ɩ kʋcɔɔŋ.
Ɩsɔ ləsəɣɩ awulumpiya kalampaanɩ kɛ́ ɩlɛna pə́ tisi-wɛ təfɛ. Atɛ awulaa seliɣina-ɩ kɛ́.
Yetutum sɩ Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Maa wiina Ɩsɔ na má heeli-ɩ ma tɔm, maa wiina-ɩ na ɩ́ ké ŋkpaŋʋɣʋ na ma tɔɔ.
Ye ma laŋlɛ wakəlaa, ma pɛɛkəɣɩ Tacaa kɛ́, na má tɛkəɣɩ-ɩ niŋ kɛ ahoo, hɛɛsʋɣʋ fɛɩ, ma luɣu fɛɩ sɩ pá puɣusi-m.
Ye ma tɔɔsa Ɩsɔ tɔɔ ma nəɣəsəɣɩ kɛ́, ye ma kpaɣa ləmaɣasɛɛ ɩlɛ ma apalʋtʋ yɔɔlɩ.
Tacaa, nn tisiɣi sɩ má kpətɩ ɩsəlɛ, na pə́ cɔɔsəɣɩ-m, ma nɔɣɔ taa fɛɩ kete.
Ye ma hʋʋ pɩɩsɩ kancaalaɣa nyənsɩ na kʋyɛɛŋ wei ɩ tɛɛwa tɔ ɩ tɔm,
ma tɔɔsəɣɩ ma yontunaa tɔm kɛ ahoo kɛ́, na ma maɣasəɣɩ hatoo ma taa na má pɛɛkəɣɩ ma hʋwɛɛ taa.
Tacaa n ká lɔ-tʋɣʋ tam tɔɔ? Nyá paa kaa wɛɛna-tʋ?
N yela-tʋɣʋ kʋpantʋ lapʋ kɛ tam tɔɔ? N kaa tasa-tʋɣʋ natələɣɩ heeluɣu kɛ paa wulee?
Ɩsɔ tá sɔɔ tá pətɔɔtəlɛ tɔɔ, pəyele ɩ ta mʋ pááná na ɩ́ yele ɩ suulu hʋlʋɣʋ.
Ma yɔɣɔta ma taa sɩ mpi pə tʋɣʋ-m wahala tɔɣɔlɛ sɩ, Ɩsɔtaa Ɩsɔ Sɔsɔ ɩɩ tasəɣɩ-tʋɣʋ paasənaʋ.
Ma tɔɔsa Tacaa təma tɔɔ. Mpi tɔ, ma ta sɔɔ nyá lɔŋtaa kʋpantʋ sɔsɔɔntʋ tɔɔ.
Maa yɔɣɔtɩ nyá kʋlapʋtʋ təna tɔm, na má kɛɛsɩ nyá təma sɔsɔɔna tɔm.
Haɩ, Ɩsɔ nyá mpaaʋ wɛɛ kɛ́ tənaŋŋ. Tʋɣʋ kʋlalaaʋ ŋku kʋ haŋna-ŋ sɔsɔɔntʋ?
Nyaɣalɛ Ɩsɔ wei ɩ lakɩ piti təma tɔ, n hʋla nyá toŋ kɛ yəlaa taa.
Nyá toŋ kɛ n yapəna nyá yəlaa Yakɔpʋ na Yosɛɛfʋ pa lʋlʋɣʋ nyə́ma.
Haɩ, Ɩsɔ, lʋm na-ŋ na sɔɣɔntʋ kpa-wɩ, na pə́ sele na pə́ kpɛŋna hatoo pə tapʋɣʋ tɛɛ.
Ntɛna tɛʋ kpe ɩsɩɩ lɔɔŋ lʋm na kʋ holiɣi. N tɔɔkɩ nyá nyəmá kɛ paa timpi.
Tɛʋ nyəɣəsʋɣʋ nyaləməlɛ naakɩ antulinya kɛ hola anɩ a taa, na sɔɣɔntʋ pɩɩ tɛtʋ na tə́ seliɣi.
Teŋku lʋm hɛkʋ taa kɛ́ n hɛɛ nyá təɣɩ mpaaʋ, nɔɣɔlʋ ɩɩ nyəŋ kʋ lonte.
Moisi na Alɔŋ kɛ n kpawa ɩsɩɩ tiikilaa na pá paasəɣəna nyá yəlaa.
Asafɩ yontu nti pa yookaɣa na tə́ wɛ yonyoolaa nyʋɣʋ tʋ yontunaa taa tɔɣɔlɔ. Ma yəlaa ɩ́ nɩɩ ma kʋsɛɣɛsətʋ, ɩ́ tʋ ŋkpaŋŋ na ɩ́ nɩɩ ma kʋyɔɣɔtʋtʋ.
Ɩsɔ kɛ́ maa sɛɛ-mɛ, na má kɛɛsəna-mɛɣɛ lɔŋ taa tɔm.
Nti tá caanaa kɛɛsa-tʋ na tə́ nɩɩ na tə́ nyɩ-tɩ tɔ.
Pə fɛɩ sɩ tə́ ŋmɛsɩ-təɣɩ tá piya. Tɩɩ kɛɛsɩ tá piya piya kɛ Tacaa samtʋ tɔm. Na ɩ toma na piti təma wena ɩ lapa tɔ pə tɔm.
Ɩsɔ tʋwa kʋtʋtʋtʋ na ɩ́ sɩɩ kiiu kɛ ɩ yəlaa kɛ Ɩsɛɣɛlɩ taa. Na kiiŋ ɩnɩ ɩ́ hʋlɩ tá cɔsɔnaa sɩ pɛlɛ pá sɛɣɛsɩ-təɣɩ pa piya.
Ɩlɛna pɛlɛ pa piya nyɩ-tɩ, na səlɛ sɩ tɔɔwa ɩlɛ sɩ sɛɣɛsɩ-təɣɩ sɩ piya.
Ɩlɛna pá tʋ Ɩsɔ kɛ́ naani pa taa sɔɔ ɩ təma tɔɔ, na pá tɔkɩ ɩ kʋsəsɩɩtʋ.
Ɩlɛ pa kaa təŋ pa caanaa ɩkpatɛ. Pɛlɛ paa kɛ́ kaanɩɩtʋnaa na tɔɔ kʋllaa piitim kɛ́. Pa fɛɩ naani, pə́cɔ paa təŋəɣɩ Ɩsɔ kɛ́ teu kɛ pa ləmaɣasɛɛ taa.
Ɩfəlayim lʋlʋɣʋ nyə́ma mpa pa kɛ́ tɔtɔlaa tɔ, pa sewa yoou kɛ kʋ wule.
Pa tá tɔkɩ pá na Ɩsɔ pa nɔɣɔ pɛɛlʋɣʋ. Pa kisa ɩ kiiŋ taa tɔntɛ.
Pa sɔɔwa Ɩsɔ kookalənaa na ɩ təma sɔsɔɔna wena ɩ ka yelaa na pá ná tɔ.
Ɩsɔ ka lapa kɔkɔlɔ nyəmnaa kɛ Icipiti hɔɣɔlʋɣʋ ŋku pa yaa sɩ Sowaŋ tɔ kʋ taa kɛ́ pa cɔsɔnaa ɩsɛntaa kɛ́.
Ɩsɔ faɣa lʋm na pə́ yele-wɛɣɛ mpaaʋ na pá tɛɛ na ɩ́ kaa-wəɣɩ huɣule ɩsɩɩ koluŋa.
Ɩsɔŋmʋntʋɣʋ hʋlaɣana-wɛɣɛ mpaaʋ kɛ ilim taa, ɩlɛna kʋ mʋɣɩ kɔkɔ kɛ paa ahoo nna.
Ɩsɔ faɣa kʋkpamʋɣʋ kɛ wʋlaɣa tɛtʋ taa na ɩ́ yele na pá nyɔɔ tɛtʋ tɛɛ lʋm.
Ɩsɔ lapa na lʋm sɛɛlaa lɩɩna kʋkpamʋɣʋ taa na pə́ kpe ɩsɩɩ pusi.
Ama tá caanaa tɔŋa ɩsɔtaa Ɩsɔ sɔsɔ kɛ pəntənaʋ na pá kʋləɣɩ Ɩsɔ tɔɔ kɛ́ wʋlaɣa tɛtʋ taa təna.
Tá caanaa maɣasa Ɩsɔ kɛ́ pa taa sɩ pa naa ɩ waalɩ, kɛ timpi pa sələma-ɩ tɔɣɔnaɣa ɩsɩɩ pa sɔɔlaa tɔ.
Haləna pá tʋʋ Ɩsɔ sɩ: Nn pəsəɣɩ na ń calɩ-tʋɣʋ tɔɣɔnaɣa kɛ wʋlaɣa tɛtʋ taa.
Tampana n mapa kʋkpamʋɣʋ na lʋm kpe, na pə́ hɛɛ lɔɔŋ yaa. Ɩlɛ n pəsəɣɩ na ń ha nyá yəlaa kɛ tɔɣɔnaɣa na nantʋ na?
Ḿpʋɣʋ Tacaa n nɩɩwa na pááná kpa-ŋ na nyá taa haŋna Ɩsɛɣɛlɩ nyə́ma ɩsɩɩ kɔkɔ,
kɛ timpi pa ta tɛ-ŋ na pa taa tɔ. Pa ta la naani kɛ́ nyá waasʋɣʋ tɔm.
Ḿpʋɣʋ n yɔɣɔtəna ɩsɔŋmʋntʋ na ń tʋlɩ ɩsɔtɔnʋɣʋ taa nɔnɔɔsɩ.
Na ń yele na Manna*fa* hoti pa tɔɔ ɩsɩɩ tɛʋ sɩ pa tɔɣɔ. Ɩsɔtaa tɔɣɔnaɣa kɛ n ha nyá yəlaa kɛ mpʋ.
Ɩsɔtaa tillaa tɔɣɔnaɣa kɛ n ha-wɛ, na pá tɔɣɔ na pá haɣa.
Ḿpʋɣʋ Ɩsɔ n yelaa na ilim təlɩɩlɛ heelim má, na ń kɔna ilim mpətəŋ tɔɔ nyəm na nyá toŋ.
Na ń lá na nantʋ tii pa tɔɔ ɩsɩɩ mʋsʋɣʋ. Sumasɩ tuutuuma kɛ n kɔna-wɛ ɩsɩɩ teŋkunaa nɔɔsɩ kanyəŋa.
N lapaɣa na sɩ hoti tá caanaa təsikile na sɩ cɔɔna pa təcaɣalɛ.
Tacaa ha-wɛɣɛ mpi pa nyɩɩlaɣa tɔ. Ɩlɛna pá tɔɣɔ na pá haɣa katatəlaɣa.
Tá caanaa tɔɣɔnaɣa ka wɛ pa nɔɔsɩ taa kɛ́, pa luluŋ ta tɩɩ səta,
ḿpʋɣʋ Ɩsɔ táá huuna-wɛ na ɩ́ kʋ Ɩsɛɣɛlɩ ɩfepiya taa ɩfepiya.
Paa na mpʋ tɔ, pa ta tʋna nyá kɔkɔlɔ nyəmnaa na pá tɔŋa ɩsaɣatʋnaa kɛ lapʋ.
Ḿpʋɣʋ n kpiisa-wɛ na heelim, na ń tisi wahala kɛ́ pa tɔɔ kɛ kpakpaa, na ń sɩɩ pa weesiŋ tənaɣa.
Waatʋ wei səm kɔŋ tá caanaa ɩlɛna pá kɛɛsəna Ɩsɔ nyá tɔɔ na pá pɛɛkəɣɩ sɩ ń kenti pa tɔɔ.
Na pá tɔɔsɩ sɩ n kɛ́ pa kʋkpamʋɣʋ. Ɩsɔtaa Ɩsɔ Sɔsɔ kɛ́ pa waasʋlʋ.
Ama pa ntompee kɛ pa puɣusaɣana-ŋ na pá looliɣi-ŋ na pa nsəma.
Pa taa tɛŋɩ-ŋ na pa taa kɛ́ teu, pəyele pa ta tɔkɩ nyá na-wɛ mə nɔɣɔ pɛɛlʋɣʋ.
Paa na mpʋ, nyá suulu tɔɔ, n wiiki ɩsaɣalataa pətɔɔtəlɛ, nn wakələɣɩ-wɛ. N kpaa nyá təɣɩ tam kɛ́, nn haakɩ nyá təɣɩ nyá pááná təna taa.
Na ń tɔɔsɩ sɩ ta caanaa kɛ́ yəlaa kɛ yem kɛ́. Pa kɛ́ heelim mpi pə tɛɛkɩ pə kaa məlɩ tɔɣɔ.
Tá caanaa kʋla nyá tɔɔ kɛ́ wʋlaɣa tɛtʋ taa na pá kpaasəɣɩ nyá pááná tɔ pə fɛɩ kalʋɣʋ.
Pa ta hɛɛsɩ Ɩsɔ nyaɣa maɣasʋɣʋ sɩ pa naakɩ nyá waalɩ, na pá kpaasəɣɩ Ɩsɛɣɛlɩ Ɩsɔ Naŋŋ tʋ nyá nyá pááná.
Pa ta tɔɔsɩ Ɩsɔ nyá nyá toŋ tɔɔ na ɩsəna n ka yapa-wɛɣɛ kolontu niŋ taa tɔ.
Ta caanaa sɔɔ piti təma wena n ka lapa Icipiti tɛtʋ taa na kɔkɔlɔ nyəmnaa mpa n lapa Sowaŋ hɔɣɔlʋɣʋ taa tɔ.
N pəsa Icipiti nyə́ma pusi lʋm kɛ caləm na pá wɩɩ sɩ lʋm kɛ nyɔɔʋ.
Na ń kɔna-wɛɣɛ kacɔsɩ sɔtʋ nyənsɩ na sɩ́ nyɔɔ pa caləm. Na salɛɛ, na alɛ a wakəlɩ-wɛ.
Na ń tʋ pa tawa na pa hatəmʋtʋ kɛ kʋtoloŋ.
Na ń yele na tɛʋ ɩsaɣaʋ na tɔmpɛɛ wakəlɩ pa lɛsɛŋ tɩɩŋ na tɩɩŋ kʋlʋlʋŋ lɛləŋ.
Na tɛʋ tɔmpɛɛ kʋ pa tɔla na kʋ nasɩ pa kaləkəŋ.
Ḿpʋɣʋ Ɩsɔ nyá n mʋ Icipiti nyə́ma na pááná sɔsɔɔna na nyá taa huuna-wɛ na pa laŋa wakəlɩ, na ń tilina-wɛɣɛ ɩsɔtaa tillaa wakəllaa kpekəle.
N haɣa-wɛ na nyá pááná kɛ ḿpʋɣʋ, pə taɣa səm tike kɛ n tʋ-wɛ. Ama n sʋsa-wɛɣɛ wahala taa na pa ɩsɛ.
Na ń kʋ Icipiti nyə́ma apalʋpiya kancaalaɣa nyənsɩ təna. Kam lʋlʋɣʋ nyə́ma ɩwɩɩlɛ kancaalaɣa nyəntɛ səpəna mpʋ.
Ḿpʋɣʋ n tiika nyá yəlaa na ń tɛɛna-wɛ ɩsɩɩ pa ləsʋɣʋ heeŋ kɛ kaləkʋ taa tɔ, na ń tiiki-wɛɣɛ wʋlaɣa tɛtʋ taa ɩsɩɩ tɔla.
N pona-wɛɣɛ na naani, sɔɣɔntʋ fɛɩ-wɛ, na teŋku li pa kolontunaa.
Pə waalɩ kɛ́ n pona-wɛɣɛ nyá tɛtʋ naŋŋ nyəntʋ taa kɛ́ pʋɣʋ ŋku n mʋwa tɔ kʋ tɔɔ.
Na n tɔɣɔnɩ Kanaaŋ piitimnaa na n tala yəlaa kɛ pa tɛtʋ na ń sɩɩ Ɩsɛɣɛlɩ kpeka yəlaa kɛ pa tɛɛsɩ taa.
Paa na mpʋ tɔ pá maɣasa ɩsɔtaa Ɩsɔ Sɔsɔ nyá na pá kʋlɩ nyá tɔɔ, pa ta tɔkɩ nyá kʋsəsɩɩtʋ.
Pa hatələna Tacaa nyá na pá pəsɩ tɛtɛlataa ɩsɩɩ pa caanaa. Pa yɔɔləɣɩ apalʋtʋ kɛ́ ɩsɩɩ tɔɔʋ ŋku kʋ hika fitaa tɔ.
Tá caanaa kʋsa Ɩsɔ nyá nyá pááná na pa təfɛɛnlɛnaa na pá kʋsɩ nyá ɩsɛsɛɛmlɛ na pa tɩɩŋ.
Ɩsɔ n nɩɩ mpʋ ɩlɛna pə́ kʋsɩ nyá pááná na ń kpiisi Ɩsɛɣɛlɩ nyə́ma na toŋ.
Na ń lɔ nyá təyaɣa ŋka ka taa n ka wɛ nyá yəlaa hɛkʋ kɛ Silo tɔ.
Na ń yele na kolontunaa lɛɛkɩ nyá atakaa wei ɩ hʋləɣɩ nyá toŋ na nyá teeli tɔ.
Ɩlɛna ń mʋ pááná na nyá yəlaa, na ń yele na pá kʋ-wɛ.
Yoou kʋwa ta caanaa ɩfepiya, pa pɛɛlaa ta hiki mpa paa saa tɔ.
Pa kʋwa pa kɔtəlaa kɛ yoou taa, pa leelaa ta wii-wɛ.
Ḿpʋɣʋ Tacaa n kʋlaa ɩsɩɩ tomtoolu, yaa sʋlʋm cɛkʋɣʋ yoolaa taa yoolu ɩsɛntɔɔ tɔ.
Na ń kʋ nyá kolontunaa na pá tɔŋa sewa, na ń tʋ-wɛɣɛ fɛɛlɛ kɛ tam tɔɔ.
Paa na mpʋ n lɔwa Yosɛɛfʋ təyaɣa, n ta ləsɩ Ɩfəlayim kpekəle nyə́ma mpɛ.
Ama Yuta kpekəle na Siyɔŋ pʋɣʋ kɛ n sɔɔlaa na ń ləsɩ.
Na ń ŋma nyá təsɛɛlɛ na tə́ kʋlɩ sɔsɔm na tə́ wɛɛ toŋ ɩsɩɩ tɛtʋ nti n sɩɩ tam tɔɔ tɔ.
Na n ləsɩ nyá təmlɛ tʋ Tafiiti. Ntiɣile taa kɛ́ n polaa na ń kpaɣa-ɩ.
Kaləkʋ waalɩ kɛ́ n kpaɣa-ɩ. Sɩ ɩ́ pəsɩ ɩ yəlaa Ɩsɛɣɛlɩ nyə́ma mpa n sɔɔla teu tɔ pa tiikulu.
Tafiiti ná tiika-wɛɣɛ na lotu kʋlʋmtʋ na ləmaɣasɛɛ.
Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Haɩ, Ɩsɔ, kpaɩ nyə́ma wata nyá tɛ, na pá wakələɣɩ nyá təsɛɛlɛ naŋŋ nyəntɛ. Pa pəsa Yosalɛm kɛ ncaalɛ kaŋmaaɣa.
Pa kʋ nyá təmlɛ nyə́ma na pá pɛtɩ kpeliŋ na taalɛ wontu.
Na nyá yəlaa kʋpama caləm kpé na pə́ cɔɔna Yosalɛm ɩcatɛ, nɔɣɔlʋ ta kɔɔ sɩ ɩ́ pi-wɛ.
Tə pəsa mpusi pʋlʋɣʋ tá cɔlɔ nyə́ma kɛ́, na mpa pa cɔɔna-tʋ tɔ pa woŋiɣi-tʋ na pá tuliɣi-tʋɣʋ ntompee.
Haɩ, Tacaa, pəlee kɛ́ nyá táá ká hɛɛsɩ-tʋɣʋ kpanaʋ na nyá pááná yele-tʋɣʋ nyaɣaʋ ɩsɩɩ kɔkɔ?
Piitimnaa na kawulasɩ nsi sɩ ta nyɩ-ŋ na sɩɩ sɛɛkɩ-ŋ tɔ, nsəɣɩ pɩɩ wɛɛ sɩ ń mʋna pááná.
Mpi tɔ, pa kuu Ɩsɛɣɛlɩ nyə́ma wontu, na pá wakəlɩ pa təcaɣalɛ.
Taa tɔɔsɩ tá ɩsaɣatʋ kʋpəntʋ tɔɔ. Ama nyənɩ tá pətɔɔtəlɛ na ń kɔɔ tá kiŋ kɛ lɔŋ. Mpi tɔ, tə wɛ wahala taa kɛ́.
Haɩ, waasɩ-tʋ, tá nyʋɣʋ Yátʋ Ɩsɔ, na pə́ tʋ nyá hətɛ kɛ teeli. Ya-tʋ na ń kpiisi tá ɩsaɣatʋ kɛ nyá hətɛ tɔɔ.
Pepe tɔɔ kɛ́ piitimnaa ká pɔɔsəɣɩ sɩ: Leɣe pa Ɩsɔ ɩnɩ ɩ mələnaa? Pə wɛɛ kɛ́ sɩ ń lɛɛtɩ-wɛɣɛ nyá təmlɛ nyə́ma səm kɛ tá ɩsɛntaa na pá ná.
Ke ŋkpaŋŋ na ń nɩɩ saləkatʋnaa wula, na ń yá mpa pa kʋɣʋ pəlɛ pa tʋwa tɔ na nyá toŋ sɔsɔɔŋ.
Tacaa, fɛlɩ tá cɔlɔ nyə́ma kɛ kʋtʋɣʋ ŋku pa tʋʋ-ŋ tɔɣɔ tɔm naatosompɔɣɔlaɣa.
Ama tá kɛ́ nyá yəlaa kɛ́. Taɣalɛ kaləkʋ na nyaɣalɛ tiikilu. Tɩɩ sɛɛkɩ-ŋ tam tɔɔ kɛ́ na tə́ saŋɩ-ŋ.
Asafɩ yontu kʋtɔɔsʋtʋ nti pa yookina saŋkʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɛɣɛlɩ nyə́ma tiikilu, ke ŋkpaŋŋ. Nyá tiikiɣina nyá yəlaa ɩsɩɩ kaləkʋ. Ɩsɔtaa taŋlaa tɔɔ kɛ́ nyá təcaɣalɛ wɛɛ, hʋlɩ nyá tɩ.
Hʋlɩ nyá toŋ na ń kɔɔ ń waasɩ-tʋɣʋ Ɩfəlayim na Pɛncamɛɛ na Manasee pa ɩsɛntaa.
Haɩ, Ɩsɔ kʋsɩ-tʋ na ń kɛɛsɩ nyá ɩsɛ na tá tɔɔ na pə́ ya-tʋ.
Haɩ, Ɩsɛɣɛlɩ Ɩsɔ Tacaa, pəlee kɛ́ nyá táá ká yele kpanaʋ kɛ nyá yəlaa sələməŋ?
Nəɣəsɛɛ kɛ n caləɣɩ nyá yəlaa na ɩsəlʋm kʋɣɩ-wɛɣɛ sʋlʋm nyəm na pə́ tɛləsəɣɩ mpəle.
N yelaa na tə́ pəsɩ mpi pə yoosiɣi tá na tá cɔlɔ nyə́ma tɔ. Na tá kolontunaa náá woŋiɣi-tʋ.
Ɩsɔtaa na atɛ pə tʋ Ɩsɔ kʋsɩ-tʋ. Kɛɛsɩ nyá ɩsɛ na tá tɔɔ na pə́ ya-tʋ.
N kpɛsa lɛsɛŋ tʋɣʋ kɛ Icipiti na ń tɔɣɔnɩ yəlaa na ń sɔ-kʋ.
Na ń taɣanɩ-kʋ na kʋ tɛɛ na kʋ sú tɛtʋ.
Kʋ waasa pɔɔŋ kɛ kʋ ɩsotom, na kʋ piliŋasɩ wɛ ɩsɩɩ Ɩsɔ tɩɩŋ sɔsɔɔŋ.
Ɩlɛna kʋ piliŋasɩ hɛlɩ na sɩ́ polo teŋku na kʋ akpaa kɛ pɔɣɔ sɔsaɣa.
Pepe tɔɔ kɛ́ n pɛla kalaanaa sɩ mpatɔntaa ɩ́ wakəlɩ-kʋ?
Hɔtʋɣʋ taa teele ka tɔɣɔ-kʋ, na taalɛ wontu náá pəsɩ-kʋɣʋ tə tɔɣɔnaɣa.
Atɛ na ɩsɔtaa pə tʋ Ɩsɔ kɔɔ. Kʋsɩ nyá ɩsɛ kɛ ɩsɔtaa təna na ń nyənɩ. Paasəna lɛsɛŋ tʋɣʋ kʋnɛ.
Kenti mpi nyá niŋ sɔwa tɔ na apalʋpəyaɣa ŋka n ləsa nyá tɩ tɔ.
Mpa pa sɛta-kʋ na pa wɔ-kʋ tɔ, nyaasɩ-wɛ na pá saalɩ yem.
Tənɩ nyá ŋkpaləŋa kɛ yʋlʋ pəyaɣa ŋka n ləsaa na ká wɛ nyá ntɔɣɔŋ tɔɔ tɔ ka tɔɔ.
Ɩlɛ tə kaa tasa-ŋ hatələnaʋ. Yele na tə́ wɛɛna weesuɣu na tə́ yaakɩ nyá hətɛ.
Haɩ, Tacaa, atɛ na ɩsɔtaa pə tʋ, kɛɛsɩ nyá ɩsɛ na tá tɔɔ na pə́ ya-tʋ.
Asafɩ yontu nti pa yookina saŋkʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Ɩ́ yoo tá kentilu Ɩsɔ kɛ́ yontu na laŋhʋlʋmlɛ. Ɩ́ wiliti Yakɔpʋ Ɩsɔ kɛ́ laŋhʋlʋmlɛ kawilitaɣa.
Ɩ́ yoo-ɩ yontu na akilimanaa na cəməŋ na saŋkʋnaa.
Ɩ́ hʋlɩ tutuuŋ kɛ ɩsɔtʋ kʋfalʋ acima kʋyakʋ wule, na ɩ hʋləməŋ acima nyəŋkʋ wule.
Mpi tɔ, pə kɛ́ Ɩsɛɣɛlɩ nyə́ma kɛ kiiu kɛ́. Mpi Yakɔpʋ Ɩsɔ sɩɩwa tɔɣɔlɛ.
Nti ɩ tʋ Yosɛɛfʋ lʋlʋɣʋ nyə́ma kɛ waatʋ wei ɩ tii Icipiti nyə́ma tɔɔ tɔɣɔlɛ. Ma nɩɩwa nɔɣɔ ŋka ma ta nyɩ tɔ sɩ:
Ma tisa səɣəla yuŋ nyəna kɛ nyá nyʋɣʋ taa na má sɩɩ, na nyá niŋ yele tɔkʋ yuŋ nyəŋkʋ.
Laŋwakəllɛ maɣana-ŋ na ń má kapuka na má ya-ŋ, na má cɔ-ŋ tɛʋ hola taa. Na ma maɣasɩ-ŋ sɩ ma naa nyá waaləɣɩ Melipa lʋm cɔlɔ.
Ma yəlaa ɩ́ nɩɩ ma kʋkpaalətʋ. Ye Ɩsɛɣɛlɩ yəlaa ka nɩɩkaɣana-m,
tʋɣʋ kʋlalaaʋ taa wɛɛ mə tɛ. Pəyele ɩ́ taa luŋ tʋɣʋ nakʋlɩ.
Maɣalɛ Tacaa mə Ɩsɔ wei ɩ ləsa-mɛɣɛ Icipiti tɛtʋ taa tɔ. Ɩ́ haa mə nɔɔsɩ na má suuli-sɩ.
Ama ma yəlaa mɛ ɩ́ ta nɩɩ ma nɔɣɔ. Ɩsɛɣɛlɩ nyə́ma ta nɩɩna-m.
Ɩlɛna máá yele-mɛɣɛ mə laŋkpɩɩsəŋ ɩnɩ ɩ taa. Na ɩ́ təŋ mə maɣamaɣa mə laɣatʋ.
Haɩ, ye ma yəlaa Ɩsɛɣɛlɩ nyə́ma ka nɩɩkaɣana-m na pá tɔŋ ma mpaaʋ taa.
Maa tisa pa kolontunaa təfɛ kɛ nɔɔnɔɔ na má kʋlɩ pa tɔɔ.
Ɩlɛ Tacaa má, ma kolontunaa ká yele pa tɩ hɔm na Ɩsɛɣɛlɩ nyə́ma mɛ mɩɩ caɣana mə təɣɩ tam tɔɔ.
Waatʋ ɩnəɣɩ maa caləɣɩ-mɛɣɛ tɔɣɔnaɣa kʋpaŋka na má cɛlɛ-mɛɣɛ kʋkpamʋɣʋ taa tɩɩŋ na ɩ́ haɣa.
Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Ɩsɔ səŋa ɩ kotuɣu taa kɛ́ ɩsɔtaa nyə́ma hɛkʋ na ɩ́ hʋləɣɩ tampana təŋʋɣʋ.
Pəlee kɛ́ ɩ́ ká yele yəlaa faɣasʋɣʋ kɛ hʋʋlɛ taa, na tasəkəlɛ nyə́ma kɛ tampana haʋ?
Ɩ́ təŋ tampana kɛ ɩcam na sulaʋ pa tɔm taa. Na ɩ́ ha kʋnyɔntɔɣɔlʋ na kʋnyɔntʋ kɛ pa tampana.
Ɩ́ waasɩ ɩcam na kʋnyɔntɔɣɔlʋ, ɩ́ fiti-wɛɣɛ asaɣaa səkpaŋ taa.
Ama ɩ́ ta nyɩ pʋlʋ, pəyele ɩɩ cɛkəɣəna pʋlʋ, səkpɛtʋɣʋ taa kɛ́ ɩ́ tɔŋ. Ɩlɛna tɛtʋ kila təna seliɣi.
Maa tɔmaɣa sɩ ɩ́ kɛ́ Ɩsɔ Sɔsɔ lʋlʋɣʋ nyə́ma. Halɩ ɩ tɩɩ kɛ́ ɩsɔnaa.
Paa na mpʋ tɔ, ɩ́ ká sɩ kɛ́ ɩsɩɩ yəlaa, na ɩ́ hoti ɩsɩɩ paa awulumpu wei.
Haɩ, Ɩsɔ kʋlɩ na ń hʋʋna antulinya. Mpi tɔ, n kɛ́ piitimnaa təna tʋ kɛ́.
Asafɩ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ, taa sú, taa hɛɛsɩ. Pəyele taa caɣa yem.
Nyá kolontunaa ta caɣa təpamm, mpa paa caakɩ-ŋ tɔ pa kʋsa nyɔɔŋ.
Pa cakɩ nyá yəlaa acaɣa na acilaɣatʋ, pa kotiɣi na pá yɔɣɔtəɣɩ mpa pa tɔɔ n kentaa tɔ pa tɔm.
Na pá yaakɩ təma sɩ pá kpiisi Ɩsɛɣɛlɩ nyə́ma kɛ piitimnaa hɛkʋ, na nɔɣɔlʋ ɩ́ taa tasa pa hətɛ kɛ tɔɔsʋɣʋ.
Nya kolontunaa kpɛnta kʋlʋm na pá pɛɛlɩ nyá tɔɔ kɛ́ nɔɣɔ.
Mpɛɣɛlɛ Ɩtɔm nyə́ma na Ɩsəmayɛlɩ nyə́ma na Mowapʋ nyə́ma, na Akaa na Kepaalɩ pə nyə́ma.
Na Amoni nyə́ma na Amaleke nyə́ma na Filiisi nyə́ma na pə́ sɔɔsəna Tiii nyə́ma tɔtɔ.
Asilii nyə́ma maɣamaɣa ná sɔɔsa pa tɔɔ na pa kʋlɩ Lɔɔtɩ lʋlʋɣʋ nyə́ma tɔɔ.
Haɩ, Ɩsɔ lana-wɛ ɩsɩɩ n ka lapʋ Matiyaŋ nyə́ma na Sisela na Yapɛŋ kɛ Kisɔŋ lɔɔʋ nɔɣɔ tɔ.
Pa kʋ-wɛɣɛ Halotɩ na pə la tɛtʋ kɛ mʋsʋŋ.
La pa awulumpiya ɩsɩɩ Olɛpɩ na Sɛpɩ, na ń lá pa awulaa təna ɩsɩɩ Sepa na Saləmuna.
Mpi tɔ, pɛlɛ paa yɔɣɔtaɣana sɩ pa lɛɛkəɣɩ Ɩsɔ təcaɣalɛnaa.
Ma Ɩsɔ, la-wɛ ɩsɩɩ kacuculaɣa yaa nyɩɩtʋ nti heelim kpakəɣɩ tɔ.
Yaa ɩsɩɩ kɔkɔ mʋkʋɣʋ hɔtʋɣʋ tɔ yaa ka mʋkʋɣʋ pʋɣʋ nyɩɩtʋ tɔ.
Yele nyá tɛʋ heelim tɔɣɔnɩ-wɛ na nyá kacuculaɣa anaam lá na pá sele.
Tacaa yele na fɛɛlɛ kpa-wɛ, na pá pɛɛkɩ nyá hətɛ.
Pə́ liɣiti-wɛ na pə́ tʋ-wɛɣɛ sɔɣɔntʋ taa kɛ́ tam tɔɔ. Pə́ tʋ-wɛɣɛ fɛɛlɛ na pá lé.
Ɩlɛna pa cɛkəna sɩ nyá tike kɛ pa yaa sɩ Tacaa. Nyaɣalɛ ɩsɔtaa Ɩsɔ Sɔsɔ kɛ tɛtʋ təna taa.
Kolee nyə́ma kpekəle yontu nti pa yookina Katɩ tʋ cəmʋɣʋ na tə́ wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Tacaa, pə təna pə tʋ, nyá təcaɣalɛ tewaɣa halɩ.
Pɩɩ lakɩ-m lɔŋ sɩ má sʋʋ Tacaa təyaɣa taɣa tɔɔ na má sá Ɩsɔ weesuɣu tʋ na laŋhʋlʋmlɛ kawilitasɩ.
Sumpɩʋpɩʋ wɛna ɩ təcaɣalɛ, na keŋkehilaɣa kɛ tantɛ nte tə taa ka tʋɣɩ ka piiŋ tɔɣɔ nyá kɔtasɩ təlatɛ kiŋ. Haɩ, ma wulaʋ na ma Ɩsɔ. Tacaa, pə təna pə tʋ.
Leleŋ nɩɩlaa ntɛ́ mpa pa wɛ nyá təyaɣa taa tɔ, paa saŋɩ-ŋ tam tɔɔ kɛ́.
Mpa pa tekiɣi-ŋ tɔɣɔlɛ laŋhʋlʋmlɛ nyə́ma, nyá hasəɣəna pa nɔɔhɛɛ tɛɛ.
Waatʋ wei paa tɛsəɣɩ Paka*fa* tɛtɛkəlɛ tɔ, Ɩsɔ ká pəsɩ-tɛɣɛ hila nyəntɛ, na salaŋ tɛʋ kooli-tɛɣɛ kʋpantʋ.
Pa toŋ sɔɔsəɣɩ pa tɔntɛ taa kɛ́, na pá kpətəɣəna timpi paa səŋ Ɩsɔ ɩsɛntaa kɛ́ Siyɔŋ tɔ.
Haɩ, Tacaa, atɛ na ɩsɔtaa pə tʋ nɩɩ ma kʋsələmʋtʋ. Yakɔpʋ Ɩsɔ ke ŋkpaŋʋɣʋ.
Haɩ, Ɩsɔ, nyaɣalɛ tá kpantɛ, nyənɩ wei n ləsaa tɔ ɩ ɩsɛntaa.
Kʋyakʋ kʋlʋmʋɣʋ caɣaʋ kɛ nyá təyaɣa taa lapa sana na kʋyɛɛŋ iyaɣa (1000) caɣaʋ kɛ kpaɩ taa. Ma sɔɔlaa sɩ má səŋ ma Ɩsɔ təyaɣa nɔnɔɣɔ na mpi maa caɣa ɩsaɣatʋ nyəŋka taa tɔ.
Tacaa nyá həla ntɛ́ ilim na kpantɛ. Nyá haana pɛɛlɛɛ na teeli. Nn pɛŋ kʋpantʋ natələɣɩ mpa pa tɔŋ siɣisuɣu taa tɔ.
Atɛ na ɩsɔtaa pə tʋ Tacaa, wei ɩ tekiɣi-ŋ tɔɣɔlɛ laŋhʋlʋmlɛ tʋ.
Kolee nyə́ma kpekəle yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, Ɩsɔ, n hʋla nyá tɛtʋ kɛ pɛɛlɛɛ kɛ́, na ń məŋna Yakɔpʋ nyə́ma mpa kolontunaa ka kuuwa tɔ.
N kpiisa nyá yəlaa ɩsaɣatʋ na ń taɣanɩ pa təwakəllɛnaa.
N kʋ nyá pááná sɔsɔɔna təna na ń hɛɛsɩ-yɛɣɛ tá tɔɔ.
Haɩ, tá waasʋlʋ Ɩsɔ məŋna-tʋ ɩsɩɩ tɩɩ wɛʋ tɔ, na ń kʋ nyá pááná kɛ tá tɔɔ.
Nyá taa ká kpana-tʋɣʋ tam tɔɔ na ń tɔkɩ-tʋ na nyá taa na pə́ polo lʋlʋŋ loosi loosi na?
N kaa ha-tʋɣʋ weesuɣu na tə́ yɔɔləna-ŋ?
Tacaa yele na tə́ ná nyá kʋpantʋ na ń yá tá nyʋɣʋ.
Ɩsɔ Tacaa kʋyɔɣɔtʋtʋ kɛ ma nɩɩkɩ. Mpi tɔ, hɛɛsʋɣʋ tɔm kɛ n yɔɣɔtəɣəna nyá yəlaa na mpa pa nɩɩkəna-ŋ tɔ sɩ pa taa məlɩ kʋmɛlɛntʋ taa.
Nyá nyʋɣʋ yapʋ kpətəna mpa pa nyaŋna-ŋ tɔɣɔ ɩlɛna pə kɔna nyá teeli kɛ tá tɛtʋ taa.
Kʋpantʋ na tampana təŋʋɣʋ pə sulaa, na hɛɛsʋɣʋ na siɣisuɣu pə́ waɣalɩ təma.
Tampana təŋʋɣʋ lɩɩkəna tɛtʋ tɛɛ kɛ́, ɩlɛna siɣisuɣu náá lɩɩna ɩsɔtaa.
Tacaa maɣamaɣa ká kɔna kʋpantʋ na tá tɛtʋ náá lʋlɩ tə kʋlʋlʋm.
Tampana təŋʋɣʋ wɛ nyá nɔɣɔ tɔɔ kɛ́ na á hɛɛkɩ-ŋ ɩkpatɛ kɛ mpaaʋ taa.
Sələmʋɣʋ ŋku kʋ wɛ Tafiiti yontu takəlaɣa taa tɔ. Haɩ, Tacaa ke ŋkpaŋʋɣʋ na ma tɔɔ na ń cɔ-m. Mpi tɔ, ma kɛ́ kʋnyɔntʋ kɛ́ na wahala tʋ.
Ma kɛ́ kʋpaŋ kɛ́, kenti ma tɔɔ. Ma Ɩsɔ, ma kɛ́ nyá təmlɛ tʋ kɛ́, ma pɛta-ŋ ma tɩ, waasɩ-m.
Tacaa nyənɩ ma pətɔɔtəlɛ. Nyaɣa ma wiikina paa ɩfemle nte.
Nyá tɔɔ kɛ́ ma kɛɛsənaa. Ɩlɛ hɛɛsɩ nyá təmlɛ tʋ ma, ma laŋlɛ.
Tacaa, n kɛ́ kʋpaŋ kɛ́, na ń hʋləɣɩ suulu. Nyá kʋpantʋ tɔɔwa mpa pa yaakɩ-ŋ tɔ pa tɔɔ.
Tacaa ke ŋkpaŋʋɣʋ na ma kʋsələmʋtʋ nɩɩ ma wiinaʋ.
Ma yaakɩ-ŋ ma laŋwakəllɛ kʋyɛɛŋ taa kɛ́. Mpi tɔ, n nɩɩkɩ ma nɔɣɔ.
Haɩ, Tacaa, Ɩkɔntɛ natəlɩ tə ta nəɣəsəna-ŋ, pəyele nɔɣɔlʋ ɩɩ pəsəɣɩ na ɩ́ la nyá təmlɛ natəlɩ.
Piitimnaa mpa pa təna n ŋmawa tɔ, paa kɔɔ na pá həntɩ-ŋ atɛ, na pá tʋ nyá hətɛ kɛ teeli.
N kɛ́ sɔsɔ kɛ́, na n lakɩ kɔkɔlɔ nyəm, nyá tike ntɛ́ tampana Ɩsɔ.
Haɩ, Tacaa hʋlɩ-m nyá mpaaŋ, maa tɔ nyá tampana taa. Tʋ ma taa na má wɛɛna nyá sɔɣɔntʋ.
Tacaa, ma Ɩsɔ maa sa-ŋ na lotu kʋlʋmtʋ, na má tʋɣɩ nyá hətɛ kɛ teeli kɛ tam tɔɔ.
Nyá kʋpantʋ tɔɔwa ma tɔɔ kɛ́, na ń yakɩ ma ləsaɣa kɛ atɛtəlɛ lumaŋ taa.
Haɩ, Ɩsɔ, kalampaanɩ nyə́ma kʋla ma tɔɔ, mʋsʋntʋnaa kpekəle caakɩ ma weesuɣu ləsʋɣʋ.
Ama Tacaa, nyá kɛ́ suulu tʋ kɛ́, na ń wɛna pətɔɔtəlɛ. Nn mʋɣɩ pááná kɛ lɔŋ, nyá kʋpantʋ tɔɔwa, na n lakɩ ɩsəna n sɩɩwa tɔ.
Nyənɩ ma pətɔɔtəlɛ na ń kɛɛsəna ma tɔɔ, ha nyá təmlɛ tʋ maɣa toŋ. Ma kɛ́ nyá nyəŋ kɛ́ waasɩ-m.
La-m mpi pə hʋləɣɩ nyá kʋpantʋ tɔ, ma kolontunaa ɩ́ ná na pə tʋ-wɛɣɛ fɛɛlɛ. Mpi tɔ, nyá waasəɣəna-m na ń hɛɛsəɣɩ ma laŋlɛ.
Kolee nyə́ma kpekəle yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa nyá sɩɩna Siyɔŋ ɩcatɛ kɛ pʋʋŋ naŋŋ nyəŋ tɔɔ.
Ntɛɣɛ n kəla sɔɔlʋɣʋ kɛ Yakɔpʋ nyə́ma acalɛɛ təna taa.
Teeli tɔm kɛ pa yɔɣɔtəɣɩ Ɩsɔ ɩcatɛ nyá, nyá tɔɔ.
Mpa pa nyəma-m tɔ pa ɩsɛntaa kɛ́ ma yaakɩ Icipiti na Papiloni na Filiisi na Tiii na Ɩtiyopii pə nyə́ma. Tɛtʋnaa mpɛ pa taa kɛ́ pə lʋla-wɛ.
Ama ye Siyɔŋ ɩcatɛ ɩlɛ tə taa kɛ́ pə lʋla yəlaa təna. Ɩsɔtaa Ɩsɔ Sɔsɔ yɔɣɔtəna-tɩ.
Tacaa kaləɣɩ yəlaa na ɩ ŋmaakɩ sɩ: Siyɔŋ kɛlɛ paa wei ɩ ɩcatɛ maɣamaɣa.
Haɩ, Ɩsɔ ɩcatɛ nyá, yonyoolaa na paalaa pa kpɛntəna na pa yɔɣɔtəɣɩ nyá teu tɔm.
Kolee nyə́ma kpekəle yontu nti tə wɛ yonyoolaa nyʋɣʋ tʋ yontunaa taa, na tə́ kɛ́ laŋwakəllɛ nyəntʋ nti Ɩsəlahi tʋ Hemaŋ yoowa tɔɣɔlɔ.
Tacaa Ɩsɔ, ma nyʋɣʋ yátʋ, ilim na ahoo kɛ ma wiikina-ŋ.
Mʋ ma kʋsələmʋtʋ kɛ nyá kʋpantʋ tɔɔ. Ke ŋkpaŋʋɣʋ na ń nɩɩ ma wiinaʋ.
Mpi tɔ, wahala nɩɩ-m kɛ́, na má kpɛɣɛtəna səm tətɛɣɛtɛɣɛ.
Ma wɛ mpa pa tiiki pəlaaʋ taa tɔ pa looŋa taa kɛ́. Ma wɛ ɩsɩɩ yʋlʋ wei ɩ fɛɩna toŋ tɔ.
Sətaa hɛkʋ kɛ ma həntaa na má nəɣəsəna ɩsɩɩ mpa pa kʋwa na pá hɩɩsɩ pəlaaʋ taa na pə́ faɣa nyana-wɛ, na nn tɔɔsəɣɩ pa tɔm tɔ.
Pʋʋɣʋ lumaŋ nyəŋkʋ taa kɛ́ n pɛta-m, səkpɛtʋɣʋ taa kɛ́ pʋʋɣʋ anaam taa.
Nyá pááná tii ma tɔɔ kɛ́ na á ta-m ɩsɩɩ lʋm hola.
N hatələna-m ma cewaa na ń pəsɩ-m ɩsɩɩ acaalətʋ pʋlʋ kɛ pa ɩsɛntaa. Pə təka-m pə fɛɩ lɩɩʋ.
Wahala nyəŋsa ma ɩsɛ kɛ́. Paa ɩfemle nteɣe ma yaakɩ-ŋ Tacaa, na má tɛkəɣɩ-ŋ niŋ.
Sətaa kɛ n lakɩ piti təma na? Paa kʋlɩ na pá sa-ŋ?
Sətaa yɔɣɔtəɣɩ nyá kʋpantʋ tɔm kɛ pa tɛɣɛ? Yaa nyá teu tɔm kɛ pa yɔɣɔtəɣɩ atɛtəlɛ taa?
Nɔɣɔlʋ ta nyɩ nyá kɔkɔlɔ nyəmnaa tɔm kɛ səkpɛtʋɣʋ taa. Pəyele pa ta nyɩ nyá siɣisuɣu tɔm kɛ tɛtʋ nti tə taa yəlaa wɛna ləsɔɔʋ tɔ.
Haɩ, Tacaa, nyaɣa ma yaakɩ sɩ ń waasɩ-m na má sələməɣɩ-ŋ paa tanaŋ ŋku.
Tacaa, pepe tɔɔ kɛ́ n lɔ-m na nn caakɩ sɩ ń na-m?
Ma kɛ́ kʋnyɔntʋ kɛ hatoo ma pəcaatʋ kɛ́ na má wɛ səm nɔɣɔ taa, na má tɔkɩ sɔɣɔntʋ nti n tʋ-m tɔ tə wahala. Pə pəsa ma laŋlɛ kɛ́.
Nyá pááná huuna-m kɛ́ ɩsɩɩ kɔkɔ, na nyá sɔɣɔntʋ sɔsɔɔntʋ wakələɣɩ-m.
A liki-m paa ɩfemle nteɣe ɩsɩɩ lʋm na á watəɣɩ-m na paa timpi.
N hatələna-m ma cewaa na ma taapalaa təna, səkpɛtʋɣʋ kɛ pə yelina-m.
Ɩsəlahi tʋ Ɩtaŋ yontu.
Tacaa nyá kʋpantʋ tɔm kɛ maa yooki yontu kɛ tam, na ma heeliɣi nyá tampana təŋʋɣʋ tɔm kɛ paa pəlee.
Mpi tɔ, ma yɔɣɔtaa sɩ: Nyá kʋpantʋ wɛ tam tɔɔ kɛ́ na tə sika ɩsɔtɔnʋɣʋ taa.
Ma na ma təmlɛ tʋ Tafiiti wei ma ləsaa tɔ tə pɛɛla nɔɣɔ haləna má yɔɣɔtɩ na má tuu sɩ:
Maa yele na nyá kawulaɣa wɛɛ tam, na má lɛɛtəɣɩ ka taa kɛ́ nyá lʋlʋɣʋ nyə́ma.
Haɩ, Tacaa, ɩsɔtɔnʋɣʋ hʋləɣəna nyá teu na nyá kʋpantʋ kɛ samaa taa.
Awe pəsəɣɩ na ɩ́ kɛɛsəna Tacaa nyaɣa ɩsɔtaa? Nyá pəyalaa taa awe nəɣəsəna-ŋ?
Ɩsɔ n kɛ́ sɔsɔ kɛ ɩsɔtaa samaa taa kɛ́, na pa təna mpa pa cɔɔna-ŋ tɔ pa nyaŋna-ŋ.
Haɩ, Tacaa, atɛ na ɩsɔtaa pə tʋ, awe wɛ ɩsɩɩ nyá? Toma na teu pə tʋ-ŋ hɛkʋ.
Nyá ŋmakələna teŋku na ɩ kalampaanɩ, n hɛɛsəɣɩ ɩ lʋm kɛ waatʋ wei pə kʋləɣəna pááná tɔ.
Nyá naŋtəna Icipiti ɩsɩɩ sətʋ, na ń yasɩ nyá kolontunaa na nyá niŋ toŋ.
Nyá tənna ɩsɔtɔnʋɣʋ na tɛtʋ. Nyá sɩɩna antulinya na ɩ taa nyəm təna.
Nyá lapəna ilim ntɔɣɔŋ na pə mpətəŋ na Tapɔɔ na Hɛɛmɔŋ pʋʋŋ saŋ nyá hətɛ.
Nyaɣalɛ toŋ sɔsɔɔŋ tʋ, nyaɣalɛ pəsʋɣʋ sɔsɔɔŋkʋ tʋ.
Nyá kawulaɣa kite ntɛ́ tampana təŋʋɣʋ na siɣisuɣu na kʋpantʋ na teu kɛ nyá nɔɣɔ tɔɔ.
Yəlaa mpa pa nyəmá nyá akantəlɛ wula tɔɣɔlɛ leleŋ nɩɩlaa, nyá ɩsɛntaa kɛ́ pa wɛ tam.
Pa laŋlɛ hɛɛna nyá hətɛ kɛ kʋtamsa, na pá saŋ pa tɩ na nyá siɣisuɣu.
Pa toŋ teeli kɛlɛ nyá, nyá kʋpantʋ kpaasəɣəna tá toŋ.
Tacaa kɛlɛ tá kʋkentuɣu, Ɩsɛɣɛlɩ naŋŋ tʋ ntɛ́ tá wulaʋ.
Kʋyakʋ nakʋlɩ n yɔɣɔtəna nyá kʋsɔɔlʋ kɛ toosee taka taa sɩ n ha nyá toŋ kɛ aka, na ń tɔɔ ɩfepu kɛ yəlaa taa.
N hika nyá təmlɛ tʋ Tafiiti, na ń ləsɩ-ɩ na ń pəlɩ-ɩ kɔtaɣa nim.
N ká səna-ɩ na toŋ, na ń pəsɩ-ɩ yʋlʋ toŋ tʋ.
Kolontu kaa tuti-ɩ, yʋlʋ ɩsaɣaʋ ná kaa pəsɩ-ɩ.
Nka naŋtɩ ɩ kolontunaa kɛ ɩ nɔɣɔ tɔɔ, na ń má mpa paa caakɩ-ɩ tɔ.
N ká lapɩ-ɩ nyá kʋpantʋ, na ɩ toŋ kpaakəna nyá hətɛ.
N ká tʋ ɩ niŋ taa kɛ́ teŋku, na ń yele na ɩ́ pəsɩ pusi.
Halɩ n ká yaa-ɩ na ɩ́ tɔ sɩ: Nyaɣalɛ ma caa Ɩsɔ na ma nyʋɣʋ yapʋ kʋkpamʋɣʋ.
Ɩlɛna nyaa pəsɩ-ɩ nyá pəyalʋ kancaalaɣa nyəŋ wei ɩ kɛ́ atɛ awulaa sɔsaa təna taa sɔsɔ tɔ.
N ká sɩɩ-ɩ kʋpantʋ kɛ tam tɔɔ, pəyele nɔɣɔ ŋka nyá na-ɩ ɩ́ pɛɛlaa tɔ ka kaa laɣasɩ.
N ká yele na ɩ lʋlʋɣʋ nyə́ma wɛɛ tam tɔɔ, na ɩ kawulaɣa náá leeli ɩsɩɩ ɩsɔtɔnʋɣʋ.
Ye ɩ lʋlʋɣʋ nyə́ma lɔwa nyá kiiŋ na pá kisi nyá kʋsəsɩɩtʋ kɛ təŋʋɣʋ,
ye pa kisiɣi nyá kʋtʋtʋtʋ na paa tɔkəɣɩ nyá kʋsəsɩɩtʋ,
ɩlɛ n ká caa kpátʋɣʋ na ń hɔna pa ŋkpaŋʋɣʋ na ń má-wɛɣɛ pa ɩsaɣatʋ tɔɔ.
Ama n kaa pɛ-wɛɣɛ nyá kʋpantʋ, pəyele n kaa pɛ-wɛɣɛ nyá teu.
N kaa yɔkɩ nyá nɔɣɔ pɛɛlʋɣʋ. Pəyele n kaa laɣasɩ nti n yɔɣɔtaa tɔ.
N tɛma tuunaʋ na nyá tənaŋŋ wɛɛtʋ, n kaa pəsɩ ń looli Tafiiti.
Tafiiti lʋlʋɣʋ ka wɛɛ tam tɔɔ kɛ́, na ɩ kawulaɣa kumte wɛɛ nyá ɩsɛntaa ɩsɩɩ ilim.
Na ɩ́ leeli ɩsɩɩ ɩsɔtʋ, ɩnɩ ɩ kɛna aseeta tʋ kʋpaŋ wei ɩ wɛ ɩsɔtɔnʋɣʋ taa tɔ.
Paa na mpʋ pááná kpa-ŋ na ń lɔ wulaʋ wei n ka ləsaa na ń pəlɩ nim tɔ na ń yele-ɩ na ɩ́ hoti.
N yɔka nɔɣɔ ŋka nya na nyá təmlɛ tʋ ɩ pɛɛlaa tɔ na ń wakəlɩ ɩ ntenuɣu na ń lɔ-kʋɣʋ atɛ.
N yɔka ɩ koloosi toŋ nyənsɩ təna, na ń pəsɩ ɩ koloosi acalɛɛ kɛ ncaa.
Mpatɔntaa təna kuuki ɩ wontu kɛ́, na ɩ cɔlɔ nyə́ma paakəna-ɩ.
N kpaasa ɩ kolontunaa apalʋtʋ, na ń la na mpa paa caakɩ-ɩ tɔ pa laŋa hɛɛ.
N kʋwa ɩ yoou wontu lɔŋ. Pəyele n ta səna-ɩ yoou taa.
N lɛɛka ɩ kawulaɣa toŋ, na ń pəsɩ ɩ kumte kɛ kpɛntəlasɩ kɛ atɛ.
N pasa ɩ ɩfepile pɩɩsɩ, na ń tʋ-ɩ fɛɛlɛ.
Haɩ, Tacaa, pəlee kɛ́ n ká hɛɛsɩ nyá təɣɩ ŋmɛsʋɣʋ? Na nyá pááná kpaasʋɣʋ ɩsɩɩ kɔkɔ?
Tɔɔsɩ ma tɔm, yʋlʋ weesuɣu kəla topi kɛ́, pə nəɣəsəna kɛ́ ɩsɩɩ n ŋma yʋlʋ kɛ sɩ n pəsəɣɩ-ɩ yem.
Yʋlʋ nɔɣɔlʋ ɩ fɛɩ sɩ ɩ kaa sɩ. Awe pəsəɣəna na ɩ́ yá ɩ təɣɩ atɛtəlɛ taa?
Tacaa, leɣe nyá lɔŋtaa kʋpantʋ nti n ka sɩɩ Tafiiti kɛ nɔɣɔ tɔ tə saalaa?
Tacaa tɔɔsɩ mpusi wei nyá təmlɛ nyə́ma tʋɣʋ-m tɔ, tɔɔsɩ sɩ ma nʋka yəlaa samaa.
Haɩ, Tacaa tɔɔsɩ kʋtʋɣʋ ŋku nyá kolontunaa tʋʋkɩ nyá ləsəlʋ tɔntɛ tɔɔ tɔ.
Tacaa hətɛ sɔsɔɔlɛ ntɛ́ teeli nyəntɛ kɛ tam tɔɔ. Ɩsɔ ɩ́ kɔna mpʋ, Ɩsɔ ɩ́ kɔna mpʋ.
Ɩsɔ yʋlʋ Moisi kʋsələmʋtʋ. Haɩ, Tacaa, nyá kɛna tá kpʋlʋɣʋ tətʋlɛ kɛ too lɔŋtaa.
Na pə́cɔ pə́ lakɩ antulinya na pulasɩ tɔ, nyá kɛna Ɩsɔ na n ká wɛɛ ḿpʋɣʋ tam tɔɔ kɛ́.
Nyá mələɣənana yəlaa kɛ atɛ mʋsʋɣʋ taa, na ń tɔŋ-wɛ sɩ: Ɩ́ məlɩ timpi ɩ́ ka lɩɩnaa tɔ.
Mpi tɔ, pɩɩsɩ iyaɣa (1000) wɛ-ŋ kɛ́ ɩsɩɩ kʋyakʋ ŋku kʋ tɛɛwa na kʋ kaa tasa məlʋɣʋ tɔ, yaa ahoo nna a tɛɛwa tɔ a hɔɣɔlʋɣʋ.
N kpiisiɣi yəlaa kɛ́ ɩsɩɩ toosee wena pə feŋuɣu tanaŋ na á saalɩ yem ɩsɩɩ nyɩɩtʋ tɔ.
Nyɩɩtʋ tʋɣɩ hɛtʋ kɛ tanaŋ tɛɛ kɛ́ na tə́ pɩɩ. Ɩlɛna taanaɣa tə́ lontili na tə́ wʋlɩ.
Nyá pááná kpiisiɣi-tʋɣʋ na nyá taa kpaʋ nyaasəɣɩ-tʋ.
N ləsəɣɩ tá ɩsaɣatʋ kɛ patəma taa kɛ́, na ń sɩɩkɩ nyaaləm taa kɛ́ tá kʋŋmɛsətʋ.
Nyá pááná sɔsɔɔna lakɩ kɛ́ na tá kʋyɛɛŋ saaləɣɩ yem, na tá pɩɩsɩ nyaa saləɣɩ yem ɩsɩɩ yʋlʋ nɔɣɔ.
Tá weesuɣu pɩɩsɩ ntɛ́ nɩɩtosonnaanʋwa. Ye mpa pa kəla alaafəya, ɩlɛ pa nyənsɩ yoosi nɩɩnaasa. Ama kʋnyɔŋ na wahala tike kɛ yʋlʋ waakɩ pə taa. Weesuɣu tɛɛkɩ lɔlɔ kɛ́ na taa kʋləɣɩ hʋntʋ na tə́ kpətəɣəna səm.
Tacaa, awe nyəmna nyá toŋ na nyá pááná pə tɔm? Nɔɣɔlʋ ɩɩ nyaŋna-ŋ sɩ ɩ́ nyɩ nyá pááná tɔm kɛ teu.
Hʋlɩ-tʋɣʋ tá kʋyɛɛŋ kalʋɣʋ. Waatʋ ɩnəɣɩ tɩɩ hii laɣatʋ.
Haɩ, Tacaa, hɛɛsɩ-tʋɣʋ pááná mʋnaʋ kɛ mpʋ. Nyənɩ nyá təmlɛ nyə́ma tá, tá pətɔɔtəlɛ na ń kɛ́ɛ́sə́ná tá tɔɔ.
La-tʋɣʋ nyá kʋpantʋ sɔsɔɔntʋ kɛ tá tanaŋ tɛɛ. Ɩlɛ tɩɩ caɣana laŋhʋlʋmlɛ kɛ tá weesuɣu təna.
Pɩɩsɩ paɣalɛ taa kɛ́ n hɔma tá ŋkpaŋʋɣʋ. Ɩlɛ hɛɛsɩ tá laŋa kɛ pɩɩsɩ paɣalɛ ɩsɩɩ nsi sɩ taa tə na wahalanaa tɔ.
La nyá yomaa taɣa nyá təmlɛ, na tá lʋlʋɣʋ nyə́ma na nyá sɔsɔɔntʋ.
Haɩ, Tacaa, ta Ɩsɔ la-tʋɣʋ nyá kʋpantʋ, na ń yele na tá niŋ təma leeli. Ɛɛ, yele na á leeli.
Yʋlʋ wei ɩ tʋɣɩ ɩsɔtaa Ɩsɔ sɔsɔ kɛ kpʋlʋɣʋ tɔ, Toma təna tʋ tɛɛ kɛ́ ɩ hɛɛsəɣɩ.
Pə wɛɛ sɩ pʋntʋ ɩ́ yɔɣɔtɩ Tacaa sɩ: Nyaɣalɛ ma kpantɛ nte ma cɔɔsəɣəna tɔ. Nyaɣalɛ ma Ɩsɔ na má tʋɣɩ-ŋ naani.
Tacaa nyá fitiɣina yʋlʋ kɛ puluɣu kʋnyəpʋɣʋ taa, na yʋlʋkʋsəkʋ na kʋ wakəlʋɣʋ taa.
Na n kenti ɩ tɔɔ na ɩ́ tʋ-ŋ kpʋlʋɣʋ, ɩsɩɩ kampaɣa kɛ ka too keŋ tɛɛ. Nyá kʋpantʋ wɛ kɛ́ ɩsɩɩ kpálʋɣʋ kʋkentuɣu.
Yʋlʋ kaa nyana ahoo sɔɣɔntʋ, yaa nyəmá kʋtɔtɔna kɛ ilim taa.
Yaa yʋlʋkʋsəkʋ ŋku kʋ cɔɔkɩ səkpɛtʋɣʋ tɛɛ tɔ, yaa ɩsəna kʋ tɛɛkʋɣʋ yəlaa kɛ ilim hɛka tɔ.
Paa yəlaa iyaɣa (1000) səpa nyá kɔŋkɔŋ taa, yaa paa yəlaa iyisi naanʋwa (10000) səpəna nyá ntɔɣɔŋ tɔɔ, pʋlʋpʋ kaa la-ŋ.
Kuli nyá ɩsɛ na ń ná ɩsəna Ɩsɔ fɛləɣɩ asaɣaa tɔ.
Haɩ, Tacaa kɛlɛ nyá kpʋlʋɣʋ tətʋlɛ, ɩsɔtaa Ɩsɔ Sɔsɔ kɛ n cɔɔsəɣəna.
Wahala nɔɣɔlʋ kaa maɣana-ŋ, pə́cɔ mpusi nɔɣɔlʋ kaa kpətəna nyá təyaɣa.
Mpi tɔ, Tacaa ká tʋ ɩ ɩsɔtaa tillaa kɛ́ sɩ pá feŋi-ŋ nyá mpaaŋ təna taa.
Na páá te-ŋ pa niŋ taa sɩ pəlɛ natəlɩ tə́ taa co-ŋ.
Na paa n fɛla tɔɣɔlaɣa yaa paasəlɛ yaa wontuɣu ɩsaɣaʋ yaa tʋm, pʋlʋpʋ kaa la-ŋ.
Tacaa sɩ: Timpi n sɔɔla-m tɔ maa waasɩ-ŋ, na má kenti nyá tɔɔ kɛ́ n nyəmá ma hətɛ tɔ pə tɔɔ.
N ka yaa ma hətɛ na má cɔ-ŋ, na má wɛɛ nyá waalɩ kɛ́ laŋwakəllɛ waatʋ, na má waasɩ-ŋ na má taɣanɩ nyá nyʋɣʋ kɛ kʋsʋɣʋ.
Maa yele na nyá weesuɣu taɣalɩ na má yá nyá nyʋɣʋ.
Kʋyakʋ kʋhɛɛsʋɣʋ wule yontu.
Pə wɛ teu kɛ́ sɩ tə́ sa Tacaa nyá, na tə́ yoo yontu kɛ ɩsɔtaa Ɩsɔ sɔsɔ nyá nyá hətɛ taa.
Na tə́ kpaalɩ nyá kʋpantʋ kɛ tanaŋ tɛɛ, na nyá teu tɔm kɛ ahoo.
Tə́ sa-ŋ na ŋmɩɩsɩ naanʋwa cəməŋ na saŋkʋnaa.
Haɩ, Tacaa, nyá kʋlapəm hɛɛsəɣɩ ma laŋlɛ kɛ́, na má yooki nyá niŋ təma tɔm kɛ yontu na laŋhʋlʋmlɛ.
Haɩ, Tacaa, nyá təma kɛ́ sɔsɔɔna kɛ́, na nyá ləmaɣasɛɛ kɛ́ yuŋ nyəna.
Kʋmɛlɛŋ ɩɩ cɛkəɣəna təlɛ, pəyele ləmaɣasɛɛ fɛɩ tʋ naa paasəɣəna.
Asaɣaa hukiɣi kɛ́ ɩsɩɩ nyɩɩtʋ, na ɩsaɣatʋ lataa náá pɩɩkɩ. Ama wakəlʋɣʋ tam tɔɔ nyəŋkʋ taŋna-wɛ.
Haɩ, Tacaa, nyá kɛ́ ɩsɔtaa Ɩsɔ sɔsɔ kɛ tam tɔɔ kɛ́.
Ye pə kaasa nyá kolontunaa, pɛlɛ paa le kɛ́. Pa təna mpa pa lakɩ ɩsaɣatʋ tɔ paa ya yem.
Taalɛ naʋ toma kɛ n ha-m, na ń pəlɩ ma tɔɔ kɛ́ nikaɣa nim.
Ma naakɩ ma kolontunaa kpisuɣu, na má nɩɩkɩ asaɣaa mpa pa caakɩ-m tɔm tɔ pa kiisuɣu.
Tampana təŋlaa pɩɩkɩ kɛ́ ɩsɩɩ paaŋ, na pá kʋləɣɩ ɩsɩɩ Lipaŋ tɩɩŋ sɔsɔɔŋ.
Pa wɛ kɛ́ ɩsɩɩ tʋɣʋ ŋku pa tuu Ɩsɔ təsɛɛlɛ kataɣa taa tɔ, na pá pɩɩkɩ teu kɛ tá Ɩsɔ Tacaa tɛ́.
Paa kpatəlaɣa waatʋ, pa tɔŋa lʋlʋɣʋ kɛ́, na pá wɛ təlɛkʋlɛkʋ kɛ teu na alaafəya.
Mpʋ pə hʋlə́ɣə́ná təkelekele sɩ Tacaa siɣisaa. Ɩ ta kɛɛ tiili, ɩnəɣəlɛ ma kʋkpamʋɣʋ.
Tacaa n kɛ́ wulaʋ kɛ́ na ń suu teu, na ń ləla toma kɛ nyá tənaɣa taa ɩsɩɩ tampala. Mpʋ tɔtɔɣɔ tɛtʋ səŋaa təca tɩɩ seliɣi.
Hatoo lɔŋtaa kɛ́ n sɩɩ nyá kumte kɛ teu, na ń wɛ tam tɔɔ.
Haɩ, Tacaa, pusi kʋsa nɔɔsɩ sɩ kʋsa sɩ nɔɔsɩ na sɩ hola wula nɩɩ.
Na pə́ kəlɩ lʋm sɔsɔɔm toŋ nyəm nɔɣɔ, na pə́ kəlɩ teŋku hola sɔsɔɔna. Tacaa kɛlɛ toŋ tʋ kɛ hatoo ɩsɔtaa.
Nyá kʋsəsɩɩtʋ ntɛ́ tampana təsiɣisiɣi. Nyá təsɛɛlɛ kɛ naŋŋ nyəntɛ haləna antulinya tɛm.
Haɩ, Ɩsɔ nyaɣalɛ lɛɛtʋlʋ. Lɛɛtʋlʋ Ɩsɔ, hʋlɩ nyá tɩ.
Antulinya hʋʋlʋ nyá, kʋlɩ na ń lɛɛtɩ kalampaanɩ nyə́ma kɛ pa kʋlapʋtʋ.
Haɩ, Tacaa, asaɣaa mpɛ paa wɛɛ mpʋɣʋlɛ? Mpɛ paa wɛɛkəna ntɛɣɛ akanaa kɛ mpʋ?
Pa yɔɣɔtəɣɩ tɔm kɛ́ na kalampaanɩ na pá pɛɛkəɣɩ lɛlaa wakəlʋɣʋ.
Tacaa, pa ŋmakələɣɩ nyá yəlaa kɛ́, na pá muɣuliɣi mpa pa kɛ́ nyá nyə́ma tɔ.
Pa lɛntəɣɩ mʋsʋŋ kɛ leelaa na mʋʋlaa na pá kʋɣɩ suluwaa.
Na pá tɔŋ sɩ Tacaa ɩɩ naakɩ, Yakɔpʋ Ɩsɔ ɩɩ paasəɣəna.
Kʋmɛlɛməŋ mɛ ɩ́ la laakalɩ, ləmaɣasɛɛ fɛɩnaa mɛ, pəlee kɛ́ ɩ́ ká hii laɣatʋ?
Tacaa wei ɩ tʋ yəlaa kɛ ŋkpaŋŋ tɔ, ɩ nɩɩkɩ kɛ́. Ɩsənaɣa ɩ ká tʋ ɩsəlɛ na ɩɩ naakɩ?
Ɩsənaɣa ɩ naasəɣɩ piitimnaa na ɩ́ kaa hɔ asaɣaa ŋkpaŋŋ? Ɩnɩ ɩ sɛɣɛsəɣəna yəlaa, ɩlɛ ɩsənaɣa ɩ ká laŋ nyəm?
Tacaa nyəmá yʋlʋ hʋwɛɛ kɛ teu sɩ a wɛ kpɛtɛ.
Haɩ, Tacaa, nyʋleleŋ tʋ ntɛ́ wei n sɛɣɛsəɣɩ nyá kiiu na ń hɔŋ ɩ ŋkpaŋʋɣʋ tɔ.
Ɩ ká caɣa təpamm kɛ kʋyɛɛŋ ɩsaɣaŋ taa, haləna pá huli asaɣaa pɔɔŋ.
Pə taɣa pʋlʋ, Tacaa ɩɩ lɔɔkɩ ɩ yəlaa. Ɩ kaa yele mpa pa kɛ́ ɩ nyə́ma tɔ.
Mpi tɔ, paa hʋʋna kɛ́ na pə́ kɛɛsəna tampana təŋʋɣʋ. Pa təna mpa pa təŋəɣɩ tampana tɔ pa laŋa ka hɛɛna-tɩ.
Awe ká sɛɛna ma tɔɔ kɛ́ asaɣaa mpɛ pa tɔm taa? Awe ká səna-m mpa pa lakɩ ɩsaɣatʋ tɔ pa tɔm taa?
Ye Tacaa taa waasɩ-m, ɩsəntɔ maa tɛma wɛɛʋ kɛ timpi pə suma tətiɣitiɣi tɔ.
Paa waatʋ wei kɛ ma tɔma sɩ ma caa hotuɣu, Tacaa nyá kʋpantʋ teŋi-m kɛ́.
Saa wei nəɣəsɛɛ pɩɩ ma lotu tɔ, nyá hɛɛsəna ma laŋlɛ na ń hʋləsɩ-tɛ.
Nyana hʋʋlaa asaɣaa mpa pa wakələɣɩ kiiŋ na pá kɔŋna wahala tɔ ɩ́ kaawaɣa?
Siɣisilaa kɛ pa wakələɣɩ na pá kʋɣɩ mpa pa ta la pʋlʋ tɔ pa tɔm.
Ama Tacaa kɛlɛ kʋkpamʋɣʋ ŋku ma cɔɔsəɣəna tɔ.
Pa maɣamaɣa pa ɩsaɣatʋ kɛ ɩ ká məŋna pa nyɔɔŋ taa, na ɩ́ wakəlɩ-wɛ na kʋlʋmtʋ ntɩ.
Ɩ́ kɔɔ na tə́ yoo Tacaa kɛ laŋhʋlʋmlɛ yontu, tə́ sa tá waasʋlʋ wei tə tʋɣɩ kpʋlʋɣʋ tɔ.
Tə́ polo ɩ ɩsɛntaa na tə́ sɛɛ-ɩ, na tə́ wiliti-ɩ na laŋhʋlʋmlɛ yontu.
Mpi tɔ, Tacaa nyaɣalɛ Ɩsɔ sɔsɔ. Nyaɣalɛ wulaʋ sɔsɔ wei ɩ ŋmakələɣɩ tɩɩŋ təna tɔ.
Nyá niŋ taa kɛ́ atɛ lumaŋ təna wɛɛ na pɔɔŋ sɔsɔɔŋ təna kɛ nyá nyəm.
Nyá tənna teŋku, halɩ nyá tɩɩ lapəna-ɩ. Kʋlʋm nyá n lapəna tɛtʋ na nyá niŋ.
Ɩ́ kɔɔ na tə́ luŋ tá ŋmalʋ Tacaa kɛ akula, na tə́ həntɩ-ɩ atɛ.
Pə taɣa pʋlʋ, nyaɣalɛ tá Ɩsɔ. Taɣalɛ nyá yəlaa, nyaɣalɛ tiikilu. Tə wɛ kɛ́ ɩsɩɩ nyá niŋ kaləkʋ. Ye ɩ́ nɩɩ Ɩsɔ má ma kʋyɔɣɔtʋtʋ kɛ saŋa,
ɩ́ taa la laŋkpɩɩsəŋ ɩsɩɩ mə caanaa ka lapʋ Melipa na Masa kɛ wʋlaɣa tɛtʋ taa tɔ.
Tənaɣa mə caanaa maɣasa-m sɩ pa naakɩ ma waalɩ, paa na pa nana pa ɩsəpəle kɛ mpi ma lapa tɔ.
Pɩɩsɩ nɩɩlɛ təcu kɛ́ ma luɣu lɩɩ piitim pənɛ, haləna ma tʋ ma taa sɩ yəlaa mpɛ pa lepaɣa, paa nyəŋ ma mpaaŋ.
Ḿpʋɣʋ pááná kpa-m na má tuu sɩ: Pa kaa sʋʋ ma hɛɛsʋɣʋ taa.
Ɩ́ yoo Tacaa kɛ yontu kʋfatʋ, atɛ yəlaa mɛ mə təna ɩ́ yoo Tacaa kɛ yontu.
Ɩ́ yoo Tacaa kɛ yontu na ɩ́ sa ɩ hətɛ, na ɩ́ kpaaləɣɩ paa kʋyakʋ ŋkuɣu ɩ nyʋɣʋ yapʋ tɔm.
Ɩ́ yɔɣɔtɩ piitimnaa taa kɛ́ ɩ teeli tɔm na ɩ́ yɔɣɔtɩ yəlaa təna taa kɛ́ ɩ teu tɔm.
Tacaa n kɛ́ sɔsɔ kɛ́ na n mʋna pá sa-ŋ. Nyá tɔm wɛ sɔɣɔntʋ kɛ́ na pə́ tɛɛ tɩɩŋ təna.
Mpi tɔ, piitimnaa tɩɩŋ təna wɛ kpɛtɛ kɛ́. Ama Tacaa nyá lapəna ɩsɔtɔnʋɣʋ.
Teu sɔsɔɔm naakɩ nyá tɔɔ kɛ́, na teeli sɔsɔ náá wɛ nyá təyaɣa taa.
Piitimnaa yəlaa mɛ ɩ́ tʋ Tacaa kɛ teeli, ɩ́ tʋ Tacaa kɛ teeli na ɩ́ kʋsɩ ɩ nyʋɣʋ.
Ɩ́ sa Tacaa kɛ ɩ hətɛ tɔɔ. Ɩ́ kɔna mə kʋhaham na ɩ́ sʋʋna ɩ taasɩ tɔɔ.
Ɩ́ həntɩ Tacaa kɛ atɛɣɛ saa wei ɩ hʋləɣɩ ɩ tənaŋŋ wɛɛtʋ tɔ. Atɛ yəlaa mɛ mə təna ɩ́ sele ɩ ɩsɛntaa.
Ɩ́ heeli piitimnaa təna sɩ Tacaa kɛlɛ wulaʋ. Mpʋ tɔtɔɣɔ tɛtʋ səŋaa təca, tɩɩ seliɣi. Tacaa təŋəɣɩ tampana kɛ́ na ɩ́ hʋʋkəna yəlaa.
Ɩsɔtɔnʋɣʋ laŋlɛ ɩ́ hʋləmɩ na tɛtʋ yɔɔlɩ, teŋku na ɩ taa nyəm təna ɩ́ sɛɛ.
Tawa təna ɩ́ wɛɛ acima taa, na hɔtʋɣʋ taa tɩɩŋ təna kiisina laŋhʋlʋmlɛ,
kɛ Tacaa ɩsɛntaa. Mpi tɔ, ɩ kɔŋ sɩ ɩ hʋʋna tɛtʋ təna. Ɩ ká təŋ tampana na ɩ́ hʋʋna antulinya na ɩ yəlaa.
Tacaa tɔkɩ kawulaɣa, tɛtʋ təna ɩ́ yɔɔlɩ. Tɛtʋnaa mpa lʋm tama kotaɣa tɔ pa paɣalɛ ɩ́ yɔɔlɩ.
Ɩsɔŋmʋntʋɣʋ na səkpɛtʋɣʋ tama-ɩ kotaɣa, na ɩ kumte náá caɣa siɣisuɣu na tampana təŋʋɣʋ tɔɔ.
Kɔkɔ wɛ ɩ nɔɣɔ tɔɔ kɛ́ na ká nyakɩ ɩ kolontunaa na ká cɔɔkəna-ɩ.
Ɩ ŋmɛləsəɣɩ nyaaləm na pə́ naakɩ antulinya, na atɛ yəlaa naakɩ na pá seliɣi.
Tɛtʋ təna tʋ ɩ́ kpətəna pɔɔŋ, ɩ hooki kɛ́ ɩsɩɩ keetu.
Ɩsɔtɔnʋɣʋ kpaaləɣɩ ɩ tampana na yəlaa təna naakɩ ɩ teu.
Tɩɩŋ luŋlaa na mpa pa hʋləsəɣɩ tɩɩŋ na laŋlɛ tɔ, pa tɔkɩ fɛɛlɛ kɛ́. Tɩɩŋ təna həntəɣɩ Ɩsɔ kɛ́ atɛɣɛ.
Siyɔŋ ɩcatɛ nyə́ma nɩɩ-tɩ na pa laŋa hʋlʋmɩ, na Yuta acalɛɛ náá wɛ ayɔɔlɛɛ taa kɛ nyá hʋʋlɛ tɔɔ, haɩ, Tacaa.
Mpi tɔ, Tacaa nyaɣalɛ ɩsɔtaa Ɩsɔ sɔsɔ kɛ tɛtʋ təna taa. N kəla tɩɩŋ tənaɣa sɔsɔɔntʋ kɛ təcaɣacaɣa.
Mpa mɛ ɩ́ sɔɔla Tacaa tɔ, mə taa ɩ́ kpana ɩsaɣatʋ. Ɩsɔ kentiɣi ɩ kʋpama tɔɔ kɛ́, na ɩ́ yakɩ-wɛɣɛ asaɣaa niŋ taa.
Tampana təŋlaa tənna nyaaləm, na mpa pa lotu taa tewa tɔɣɔ laŋhʋlʋmlɛ.
Siɣisilaa, mə laŋa ɩ́ hʋləməna Tacaa, na ɩ́ sa ɩ tənaŋŋ wɛɛtʋ.
Ɩ́ yoo Tacaa kɛ yontu kʋfatʋ, mpi tɔ, ɩ lapa kɔkɔlɔ nyəmnaa, na ɩ nyəm na ɩ Ɩsɔtʋ toŋ.
Tacaa n hʋla nyá yapʋ tɔm na ń kuli nyá tampana təŋʋɣʋ tɔɔ na piitimnaa ná.
N tɔɔsa Ɩsɛɣɛlɩ nyə́ma tɔɔ na ń la-wɛɣɛ teu na kʋpantʋ. Tɛtʋ tənasɩ təna nawa tá Ɩsɔ nyʋɣʋ yapʋ tɔm.
Atɛ yəlaa mɛ mə təna ɩ́ yoo Tacaa kɛ laŋhʋlʋmlɛ yontu. Ɩ́ samɩ-ɩ na yontu na ɩ́ wilitina laŋhʋlʋmlɛ.
Ɩ́ yoo Tacaa samtʋ ɩ́ yoo-ɩ-tɩ na cəməŋ.
Ɩ́ tʋ Tacaa wulaʋ kɛ yonkpaama na laŋhʋlʋmlɛ, na akantɛɛ na tutuuŋ.
Teŋku na ɩ taa nyəm təna ɩ́ cɔ, na tɛtʋ na tə taa nyəm ŋmaaləna laŋhʋlʋmlɛ.
Pusi ɩ́ wiliti na pɔɔŋ təna náá kpɛntɩ na ɩ́ yoo yontu kɛ Tacaa.
Mpi tɔ, Tacaa kɔŋ sɩ ɩ́ hʋʋna tɛtʋ təna. Ɩ ka təŋ tampana na ɩ́ hʋʋna antulinya, na ɩ́ hʋʋna yəlaa kɛ teitei.
Tacaa n tɔkɩ kawulaɣa kɛ́, na yəlaa seliɣi. N caɣa ɩsɔtaa taŋlaa hɛkʋ na tɛtʋ seliɣi.
Tacaa nyaɣalɛ sɔsɔ kɛ Siyɔŋ taa, Nyá tɛɛna yəlaa təna.
Pa sɛɛ nyá hətɛ sɔsɔɔlɛ katɛ nyəntɛ, tə kɛ́ naŋŋ nyəntɛ kɛ́.
Pa sɛɛ wulaʋ nyá wei n sɔɔla siɣisuɣu tɔ nyá toŋ, nyá nyɔɔsəɣəna tampana təŋʋɣʋ. N lakɩ kʋsiɣisim na mpi pə wɛ teitei tɔɣɔ Ɩsɛɣɛlɩ taa.
Ɩ́ pʋɣʋlɩ Tacaa ta Ɩsɔ, na ɩ́ luŋ ɩ nɔɔhɛɛ təsɩɩlɛ, ɩ kɛ́ naŋŋ tʋ kɛ́.
Moisi na Alɔŋ mpa paa wɛ Ɩsɔ nyá nyá kɔtəlaa taa tɔ na Samiyɛlɩ wei ɩ ka wɛ mpa pa sələmaɣa-ŋ tɔ pa hɛkʋ tɔ, pa sələma Tacaa nyá na ń mʋ.
Ɩsɔŋmʋntʋɣʋ taa kɛ́ n yɔɣɔtaɣana-wɛ na mpɛ pá tɔkəɣɩ nyá kʋsəsɩɩtʋ na kiiu ŋku n sɩɩ-wɛ tɔ.
Tacaa tá Ɩsɔ, n mʋ pa kʋsələmʋtʋ. Nyaɣalɛ pa Ɩsɔ, na ń wiiki-wɛ. Ama n tʋ-wɛɣɛ saləka kɛ pa ɩsaɣatʋ tɔɔ.
Ɩ sa Tacaa ta Ɩsɔ na ɩ́ luŋ ɩ pulaɣa naŋŋ nyəŋka tɔɔ. Mpi tɔ, tá Ɩsɔ Tacaa wɛɛ kɛ́ tənaŋŋ.
Samtʋ yontu. Tɛtʋ təna yəlaa mɛ ɩ́ sa Tacaa na laŋhʋlʋmlɛ.
Ɩ́ la Tacaa kɛ təmlɛ na laŋhʋlʋmlɛ. Ɩ́ kɔɔ ɩ ɩsɛntaa na yonkpaama.
Ɩ́ nyɩ sɩ Tacaa kɛlɛ Ɩsɔ. Ɩnɩ ɩ ŋmana-tʋ, ɩnɩ ɩ tənna-tʋ. Tə kɛ́ ɩ yəlaa kɛ́, taɣalɛ ɩ kaləkʋ.
Ɩ́ sʋʋna Ɩsɔ təsɛɛlɛ nɔnɔkeelasɩ na samtʋ. Ɩ́ sʋʋ ɩ taɣa tɔɔ na yontu. Ɩ́ sɛɛ-ɩ na ɩ́ sa ɩ hətɛ.
Tacaa kɛ́ kʋpaŋ kɛ́, na ɩ kʋpantʋ wɛ tam tɔɔ. Ɩ teu wɛ ḿpʋɣʋ na pə puki lʋlʋŋ loosi loosi.
Tafiiti yontu. Kʋpantʋ na tampana təŋʋɣʋ pə yontu kɛ ma yoo. Tacaa nyaɣa ma yoo-tɩ.
Maa kaasɩ ma tɩ na mpaaʋ kʋsiɣisuɣu. Pəlee kɛ́ n ká kɔɔ ma kiŋ? Maa tɔna lotu kʋlʋmtʋ kɛ ma təyaɣa taa.
Ma kaa ha ɩsaɣam kɛ mpaaʋ, ma taa ká kpaakəna mpa pa kisiɣi pa Ɩsɔsɛɛlɛ tɔɣɔ. Pa Ɩsɔsɛɛlɛ ńtɛ́ tə kaa matəna-m.
Nyamlɛ ɩsaɣalɛ ká hatələna-m, maa caakɩ sɩ ma na ɩsaɣaʋ tə́ kaa pʋlʋ.
Maa wakəlɩ wei ɩ cakəna ɩ tɔɣɔntəlɛ kɛ mukaɣa tɔ. Pəyele maa caakɩ kalampaanɩ tʋ. Na wei ɩ lotu taa suwa pɔpɔtʋ tɔ.
Maa nyənɩ tɛtʋ taa kʋpama tɔɔ kɛ́, na pá caɣa ma kɔŋkɔŋ taa. Wei ɩ tɔŋ mpaaʋ kʋsiɣisuɣu taa tɔɣɔlɛ ma təmlɛ tʋ.
Wei ɩ ha ɩ təɣɩ ŋmɩɩləm taa tɔ ɩɩ cakɩ ma təyaɣa taa. Wei ɩ looliɣi tɔ ɩ kaa səŋ ma ɩsɛntaa.
Paa tanaŋ ŋku maa wakəlɩ tɛtʋ taa asaɣaa tənaɣa. Ḿpʋɣʋ maa kpiisina Tacaa ɩcatɛ taa kɛ́ mpa pa lakɩ ɩsaɣatʋ tɔ.
Kʋnyɔntɔɣɔlʋ sələmʋɣʋ kɛ waatʋ wei pə kələna-ɩ na ɩ́ wiikina Tacaa tɔ.
Tacaa nɩɩ ma wiinaʋ na ń mʋ ma kʋsələmʋtʋ.
Taa yele ma tɔɔ kɛ́ nyənnaʋ kɛ ma laŋwakəllɛ waatʋ. Ke ŋkpaŋʋɣʋ na ma tɔɔ kɛ́ kʋyakʋ ŋku ma yaakɩ-ŋ sɩ ń waasɩ-m tɔ. Cɔ-m lɔŋ.
Pə taɣa pʋlʋ, ma kʋyɛɛŋ mʋkəɣɩ kɛ́ ɩsɩɩ nyɔɔsɩ na ma saalɩ yem ɩsɩɩ kɔkɔ nyakʋɣʋ tuputu tɔ.
Ma wʋlaa kɛ́ ɩsɩɩ nyɩɩtʋ nti pa sɛtaa tɔ. Ma tɩɩ sɔɔkɩ ma tɔɣɔnaɣa tɔɣɔʋ.
Mɔla nɩɩ-m teu kɛ́, na má tɛ́ taasɩ təkɔŋɔkɔŋɔ.
Ma nəɣəsəna kɛ́ ɩsɩɩ wʋlaɣa tɛtʋ taa sumaɣa. Ma wɛɛ kɛ́ ɩsɩɩ ncaa taa sumaɣa.
Ma sʋʋkɩ maa tooki. Ma wɛ kɛ́ ɩsɩɩ sumaɣa ŋka ka wɛ ka tike kɛ lɔpʋtʋ tɔɔ tɔ.
Paa ɩfemle nte ma kolontunaa tʋʋkɩ-m kɛ́, na pa taa kpaana-m na pá yɔɣɔtəɣɩ na pá tuuki na pá yaakɩ ma hətɛ.
Tɛtʋ kɛ ma tɔkɩ tɔɣɔnaɣa lonte na ma ɩsəlʋm paləɣɩ ma kʋnyɔnyɔɔm taa.
Nyá pááná kpana-m. Nyá taa huuna-m na ń kpɛsɩ-m na ń lɔɣɔ pooluŋ.
Ma kʋyɛɛŋ tɔŋa tuusuɣu kɛ́ ɩsɩɩ ɩsotom tɛɛkʋɣʋ tɔ, na má wʋləɣɩ ɩsɩɩ nyɩɩtʋ.
Ama Tacaa, nyá tɔkəna kawulaɣa kɛ tam tɔɔ. Waalɩ lʋlʋŋ loosi təna ká tɔɔsɩ nyá tɔɔ.
N ká kʋlɩ nyá naasɩ taa na ń wii Siyɔŋ nyə́ma kʋnyɔŋ. Pə taɣa pʋlʋ, waatʋ talaa kɛ́. Kʋyakʋ ŋku n ka la-wɛɣɛ pɛɛlɛɛ tɔ kʋ kɔmaɣalɛ.
Nyá təmlɛ nyə́ma ta, tə sɔɔla nyá ɩcatɛ kɛ́. Tə wakəlaa, tə ncaa wɛ-tʋɣʋ pətɔɔtəlɛ.
Piitimnaa ká nyana Tacaa hətɛ na tɛtʋ taa awulaa təna nyana ɩ teeli.
Tacaa taɣanɩ Siyɔŋ ɩcatɛ kɛ ŋmaʋ, na ń hʋlɩ nyá teeli kɛ tə taa.
Tacaa keŋ ŋkpaŋʋɣʋ na kʋnyɔntɔɣɔlʋ kʋsələmətʋ kɛ́. Ɩɩ kisiɣi ɩ sələmʋɣʋ.
Pá ŋmaa-təɣɩ waalɩ lʋlʋŋ tɔɔ. Yəlaa mpa pɩɩ ŋma tɔ, paa sa Tacaa.
Tacaa wɛ ɩ tənaŋŋ təcaɣalɛ kɛ́ na ɩ nyənəɣɩ. Hatoo ɩsɔtaa kɛ́ ɩ wɛɛ na ɩ́ nyənəɣɩ tɛtʋ tɔɔ.
Sɩ ɩ nɩɩkɩ saləkatʋnaa wula. Sɩ ɩ waasəɣɩ mpa paa kʋ tɔ.
Ɩlɛna yəlaa kpaalɩ Tacaa hətɛ kɛ Siyɔŋ taa na pá samɩ-ɩ Yosalɛm taa.
Yəlaa təna ká koti təntəmlɛ. Piitimnaa ká koti na pá luŋ Tacaa.
Ɩ yɔka ma toŋ kɛ mpaaʋ taa kɛ́ na ɩ́ pasa ma kʋyɛɛŋ.
Ma tɔma sɩ: Ma Ɩsɔ nyá wei n wɛ tam tɔɔ tɔ, taa kɔɔlɩ-m ma kʋyɛɛŋ hɛkʋ taa.
Hatoo lɔŋtaa kɛ́ n sɩɩ tɛtʋ kite, ɩsɔtɔnʋɣʋ kɛ́ nyá niŋ kʋlapəm kɛ́.
Nyá wɛ tam tɔɔ kɛ́. Ama pəlɛ pɩɩ saalɩ yem. Pə kɔŋ tɛm kɛ́ ɩsɩɩ wontu kʋsusuutu, na ń laɣasɩ-wɩ ɩsɩɩ toko, ɩlɛna pə laɣasɩ-wɩ.
Tacaa nyá wɛ tam tɔɔ kɛ́ ḿpʋɣʋ, nyá pɩɩsɩ fɛɩna tənaɣa.
Nyá təmlɛ nyə́ma tá, tá piya ká tɔɣɔna tɛtʋ, na pa lʋlʋŋ nyə́ma toŋ sɔɔsəɣɩ nyá ɩsɛntaa.
Tafiiti yontu. Ma saŋ Tacaa kɛ́. Ma saŋ nyá hətɛ naŋŋ nyəntɛ kɛ́ na ma lotu təna.
Ma saŋ Tacaa kɛ́. Ma kaa sɔɔ nyá kʋpantʋ natəlɩ.
Nyá hɩɩsəɣəna ma ɩsaɣatʋ təna, na ń waakɩ ma kʋtɔməŋ təna.
Nyá yakəna-m pəlaaʋ taa, na ń hʋlə́ɣɩ́-m suulu na ń lakɩ-m kʋpantʋ.
N kpaasəɣɩ ma toŋ kɛ ma kpatəlaɣa waatʋ, na ń mələɣəna-m ɩfepile taa ɩsɩɩ hɛkəlɛ.
Tacaa nyaɣalɛ tampana halʋ. Nyá taɣanəɣəna mpa pa ɩsɛ pa tɔkɩ tɔ pa tɔm.
Nyá hʋləna Moisi kɛ nyá mpaaŋ, na ń hʋlɩ́ Ɩsɛɣɛlɩ nyə́ma kɛ nyá kookalənaa.
Tacaa kɛ suulu na pətɔɔtəlɛ tʋ kɛ́, nyá kʋpantʋ wɛ sɔɣɔntʋ. Pəyele nn mʋɣɩ pááná kɛ lɔŋ.
Nn kaləɣɩ kʋtamsa, pəyele nn tɔkəɣəna yʋlʋ kɛ nyá taa kɛ́ tam tɔɔ.
Nn lakɩ-tʋ na n kɛ́ɛ́sə́ɣə́na tá ɩsaɣatʋ. Pəyele nn fɛləɣɩ-tʋɣʋ tá kawalaɣa.
Ɩsɩɩ ɩsɔtɔnʋɣʋ kʋŋkʋlʋməŋ wɛʋ tɔ ḿpʋɣʋ n lakɩ mpa pa nɩɩkəna-ŋ tɔɣɔ kʋpantʋ.
Ɩsɩɩ ilim təlɩɩlɛ na pə tətʋlɛ hatələnaʋ təma tɔ, ḿpʋɣʋ n hatələɣəna-tʋɣʋ tá kawalasɩ.
Ɩsəna cɛcɛ wɛna ɩ piya pətɔɔtəlɛ tɔ, ḿpʋɣʋ Tacaa n wɛna mpa pa nyaŋna-ŋ tɔ pa nyəntɛ.
Mpi tɔ, n nyəmá mpi pə ŋmana-tʋ tɔ. N ta sɔɔ sɩ tə kɛ́ mʋsʋɣʋ.
Yʋlʋ kʋyɛɛŋ wɛ kɛ́ ɩsɩɩ nyɩɩlʋɣʋ. Ɩ tʋɣɩ hɛtʋ kɛ́ ɩsɩɩ taalɛ taa nyɩɩlʋɣʋ.
Waatʋ wei heelim makɩ-kʋ ɩlɛna kʋ saalɩ yem, na pá wɩɩ kʋ lonte kɛ nyəm.
Ama Tacaa nyá kʋpantʋ leeliɣi tam tɔɔ kɛ́ mpa pa nyaŋna-ŋ tɔ pa kiŋ, na nyá tampana təŋʋɣʋ pəsəɣɩ pa piya piya nyəm.
Ye pa tɔka nyá nɔɣɔ pɛɛlʋɣʋ na pá tɔɔsəɣɩ nyá kʋsəsɩɩtʋ tɔɔ na pá lakɩ-tɩ.
Ɩsɔtɔnʋɣʋ taa kɛ́ Tacaa n ŋmawa nyá kumte na ń tɔkɩ kawulaɣa kɛ pə təna pə tɔɔ.
Ɩsɔtaa tillaa mpa mɛ ɩ wɛ toŋ sɔsɔɔŋ na ɩ́ lakɩ Ɩsɔ kʋtʋtʋtʋ tɔ, ɩ sa Ɩsɔ, na ɩ́ nɩɩkəna ɩ nɔɣɔ taa tɔm.
Tacaa samaa mɛ mpa mə təna ɩ́ kɛ́ ɩ təmlɛ nyə́ma na ɩ́ lakɩ ɩ kʋsɔɔləm tɔ, ɩ́ samɩ-ɩ.
Tacaa kʋŋmaŋmama mɛ ɩ́ samɩ-ɩ ɩ kawulaɣa təna taa. Ma saŋ Tacaa.
Ma saŋ Tacaa kɛ́. Ma Ɩsɔ nyá sɔsɔɔntʋ fɛɩ tənaɣa. N suu teu sɔsɔɔm kɛ́.
N suu nyaaləm kɛ́ ɩsɩɩ kpaɩ, na ń lɔ ɩsɔtɔnʋɣʋ ɩsɩɩ cokəle.
Hatoo ɩsɔtaa nyʋɣʋ taa kɛ́ n ŋma nyá təcaɣalɛ. Ɩsɔŋmʋntʋ ntɛ́ nyá yoou kɛɛkɛ na heelim tɛɛkəna-ŋ.
Heelim ntɛ́ nyá tillaa na nyá təmlɛ tʋ ntɛ́ kɔkɔ.
N sɩ́ɩ́ tɛtʋ kɛ tə kite tɔɔ kɛ́ teu kɛ́. Pʋlʋpʋ kaa ciɣiti-təɣɩ paa pə́cɔ.
N waasa teŋku kɛ́ tə tɔɔ ɩsɩɩ kpaɩ na lʋm náá kpa pulasɩ.
Ama n nyaasa-wɩ na pə́ se, pə nɩ́ɩ́ nyá tɛʋ hola na pə́ tʋ casəlɛ.
Ɩlɛna pulasɩ nyɩɩ na tɛtɛka náá lum lona wena n ka sɩɩwa tɔ a taa.
N pɩ́ɩ́ lʋm kɛ tənaɣa sɩ pə́ taa ŋmaa ka tɔɔ na pə́ kɔɔ pə tasa tɛtʋ waasʋɣʋ.
Nyá təŋsəna lʋm sɛɛlaa kɛ lɔɔŋ na pə́ kpeŋ pulasɩ hɛkəŋ.
Tənaɣa taalɛ wontu təna nyɔɔkɩ na taalɛ kpaŋasɩ náá kʋɣɩ sɩ lʋkɔtʋ.
Ɩlɛna sumasɩ sʋʋkɩ lɔɔŋ ɩnɩ ɩ kʋtemiŋ tɩɩŋ tɔɔ na sɩ wiiki piliŋasɩ tɔɔ.
Hatoo nyá ɩsɔtaa tənaɣa n yeki na tɛʋ nɩɩkɩ pɔɔŋ tɔɔ, na tɛtʋ náá hakɩ nyá təma kʋlʋlʋm.
N yeki na nyɩɩtʋ nyɔɔkɩ sɩ pə́ waasɩ tɔla na tɩɩŋ náá nyɔɔkɩ sɩ pə waasɩ yʋlʋ. N lapa ḿpʋɣʋ sɩ tɛtʋ ɩ́ lʋlɩ mpi pə haakɩ yʋlʋ kɛ weesuɣu tɔ.
N lapa sʋlʋm sɩ pə́ hɛɛsɩ yʋlʋ laŋlɛ. Na ń la nim sɩ pə taɣanəɣɩ ɩsɛntaa. Ɩlɛna mʋtʋ náá ha yʋlʋ kɛ alaafəya.
Tacaa nyá tuuna Lipaŋ tɩɩŋ sɔsɔɔŋ. Ɩ hikiɣi lʋm mpi ɩ caakɩ tɔ.
Tɩɩŋ ɩnɩ ɩ tɔɔ kɛ́ sumasɩ səkpesi tʋɣɩ sɩ tana na sumasɩ sɔsɔɔnsɩ náá cakɩ ɩ tɔɔ.
Taalɛ pəntʋlʋŋ təcaɣalɛ ntɛ́ pɔɔŋ sɔsɔɔŋ tɔɔ na pʋɣʋ namisi náá cakɩ kʋkpaməŋ tɛɛ.
N lapa ɩsɔtʋ kɛ sɩ ɩ́ faɣa kʋyɛɛŋ, ilim nyəmá pə tʋɣʋ waatʋ.
N kɔŋna səkpɛtʋɣʋ ɩlɛna pə́ yu, na hɔtʋɣʋ taa wontu sʋʋ tə təma taa.
Tɔɣɔlasɩ kʋfasɩ nyɩɩsəɣɩ sɩ tɔɣɔnaɣa waalɩ na sɩ́ sələməɣɩ Ɩsɔ nyaɣa sɩ kʋtɔɣɔʋ.
Waatʋ wei ilim lɩɩkɩ ɩlɛna sɩ́ məlɩ na sɩ́ həntɩ sɩ pɔɔŋ taa.
Ɩlɛna yʋlʋ náá lɩɩ na ɩ́ tɛɛ ɩ təmlɛ na ɩ́ la-tɛɣɛ mpʋ haləna taanaɣa.
Haɩ, Tacaa, nyá kʋlapəlɛ tɔɔwa paɣalɛ kɛ́, na ləmaɣasɛɛ kɛ n lapəna pə təna. Nyá kʋpampam suna tɛtʋ taa.
Teŋku kɔlɔ təlelele, ɩ fɛɩ tənaɣa, na ɩ taa wontu sɔsɔɔntʋ na səkpetu cɔɔkɩ, tə fɛɩ kalʋɣʋ.
Ɩ taa tɔtɔɣɔ kpɩɩləŋ sɔsɔɔŋ ná kpaakɩ na ɩ́ tiiki, na tʋm sɔsɔ Lefiyataŋ wei n lapa sɩ n liɣiliɣina teŋku hola taa tɔ.
Nyaɣa wontu ntɩ tə təna tə tɛɛləɣɩ sɩ ń caləɣɩ-təɣɩ tə tɔɣɔʋ waatʋ.
Ń ha-tɩ ɩlɛ tə mʋ. Ń kula nyá niŋ ɩlɛ kʋpantʋ tɔɔləna-tɩ.
Ń ha-təɣɩ siɣile ɩlɛ tə sʋʋ seluɣu. Ye n ləsa tə feesiŋ ɩlɛ tə hɛɛ na tə́ pəsɩ atɛ mʋsʋɣʋ.
Ń mələna tə feesiŋ ɩlɛ tə taɣanɩ kʋlʋɣʋ na tə təna tə́ pəsɩ kʋfam kɛ tɛtʋ tɔɔ.
Tacaa nyá teu ɩ́ wɛɛ tam tɔɔ, na ń yɔɔləna nyá kʋlapəm.
Ń nyəna tɛtʋ tə seliɣi kɛ́, na ye n tokina pɔɔŋ ɩlɛ nyɔɔsɩ nyala ɩ tɔɔ.
Tacaa nyaɣa ma yoo yontu haləna ma səm ma Ɩsɔ kɛ́ ma saŋ haləna ma tənaɣa sɩɩʋ.
Ma yontu ɩ́ la-ŋ teu Tacaa, nyaɣa ma yɔɔləɣəna.
Pəntəlaa ɩ́ saalɩ yem kɛ tɛtʋ tɔɔ, asaɣaa ɩ́ taa tasa wɛɛʋ. Tacaa, ma saŋɩ-ŋ kɛ́. Ɩ́ sa Tacaa.
Ɩ́ sa Tacaa, ɩ́ yaa ɩ hətɛ. Ɩ́ yɔɣɔtɩ ɩ kookalənaa tɔm kɛ yəlaa taa.
Ɩ́ yoo-ɩ yontu na ɩ́ sɛɛ-ɩ na cəməŋ. Ɩ́ yɔɣɔtɩ ɩ təma sɔsɔɔna tɔm.
Ɩ́ sa mə təɣɩ ɩ hətɛ naŋŋ nyəntɛ tɔɔ. Tacaa pɛɛkəlaa mɛ mə laŋa ɩ́ hʋləməna-ɩ.
Ɩ́ kɛɛsəna Tacaa Toma təna tʋ tɔɔ, ɩ́ pɛɛkəɣɩ tam sɩ ɩ́ wɛɛ Ɩsɔ ɩsɛntaa.
Tacaa təmlɛ tʋ Apəlaham lʋlʋɣʋ nyə́ma mɛ. Yakɔpʋ piya mpa mɛ Ɩsɔ ləsaa tɔ. Ɩ́ tɔɔsɩ ɩ təma sɔsɔɔna tɔm, na ɩ piti təma na ɩ hʋʋlɛ pə tɔm.
<range>
Tacaa nyaɣalɛ tá Ɩsɔ na ń hʋʋkəna tɛtʋ təna.
Nn sɔɔkɩ nyá nɔɣɔ sɩɩʋ tɔɔ kɛ́ paa pəcɔ. Nyá tɔm wɛ ḿpʋɣʋ haləna lʋlʋŋ loosi iyaɣa (1000).
N ká tɔkɩ nɔɣɔ ŋka n ka sɩɩwa Apəlaham tɔ na n tɛləsɩ ka tɔm kɛ Ɩsaaka na tuunaʋ.
Nɔɣɔ ŋkɛɣɛ n sɩɩ Yakɔpʋ. N cɛla-kɛɣɛ Ɩsɛɣɛlɩ kɛ tam tɔɔ.
N heela-ɩ sɩ: Maa tala Kanaaŋ tɛtʋ kɛ nyana nyá lʋlʋɣʋ nyə́ma na tə pəsɩ mə paa nyəm.
Saa ɩnɩ tɔ, Ɩsɛɣɛlɩ yəlaa mɛ ɩ́ fɛɩ paɣalɛ kɛ paa pəcɔ. Pəyele ɩ́ caɣa tɛtʋ taa tɔ pə ta leeli.
Na ɩ́ puki piitimnaa taa na ɩ́ cɔɔkɩ kawulasɩ taa.
Ama Ɩsɔ tá tisi sɩ piitim napəlɩ pə́ tɔɣɔ mə ɩsɛ, halɩ ɩ́ naasɩ awulaa paɣalɛ kɛ mə nyʋɣʋ tɔɔ.
Na ɩ́ tɔ sɩ: Ɩ́ taa tokina ma kʋləsaa. Ɩ́ taa la ɩsaɣatʋ kɛ ma kʋyɔɣɔtʋtʋ tɛləsəlaa.
Ḿpʋɣʋ Ɩsɔ yelaa na nyɔɣɔsɩ lɩɩ tɛtʋ taa, na tɔɣɔnaɣa laŋ.
Ɩlɛna Ɩsɔ tɛləsɩ yʋlʋ kɛ mə nɔɣɔ tɔɔ. Yʋlʋ ɩnəɣəlɛ Yosɛɛfʋ wei ɩ taalʋnaa pɛɛtaa tɔ.
Pa tʋwa ɩ nɔɔhɛɛ taa kɛ́ ŋkpasɩ na nyəɣəlʋɣʋ kɛ ɩ luɣu tɛɛ.
Haləna pə́ tala waatʋ wei Tacaa ka sɩɩwa tɔ. Ɩlɛna Tacaa tɔm hʋlɩ sɩ ɩ ka wɛna tampana.
Ḿpʋɣʋ wulaʋ hawa nɔɣɔ sɩ pa hɛtɩ-ɩ. Wei ɩ tɔkɩ kawulaɣa kɛ yəlaa təna tɔɔ tɔ sɩ, pá cɛpɩ-ɩ.
Na wʋlaʋ kpa Yosɛɛfʋ kɛ ɩ təyaɣa tɔɔ nyənlʋ na Yosɛɛfʋ paasəɣəna wʋlaʋ nyəm təna,
sɩ ɩ́ sɛɣɛsɩ ɩ waalɩ nyə́ma ɩsɩɩ ɩ caakɩ tɔ na ɩ́ hʋlɩ ləmaɣasɛɛ kɛ ɩ laɣatʋ tasəlaa kʋpəma.
Ḿpʋɣʋ Yakɔpʋ pola Icipiti tɛtʋ taa. Ḿpʋɣʋ Ɩsɛɣɛlɩ polaa na ɩ́ caɣa Kam*fa* tɛtʋ taa.
Ɩlɛna Tacaa ń yele na nyá yəlaa huki katatəlaɣa na pá kəlɩ pa kolontunaa kɛ toŋ.
Na n laɣasɩ Icipiti nyə́ma kɛ hʋwɛɛ na pa taa kpana nyá yəlaa. Na pá la-wɛɣɛ nyəməŋ na pá muɣuli-wɛ.
Ḿpʋɣʋ n tila nyá təmlɛ tʋ Moisi na Alɔŋ wei n ka ləsaa tɔ.
Na pá la piti təma na kɔkɔlɔ nyəm na toŋ kɛ Kam nyə́ma tɛtʋ taa.
Ɩlɛna ń yele na səkpɛtʋɣʋ nyala na ahoo yu. Pa taa nɔɣɔlʋ ta kpɛɛsəna Tacaa kʋyɔɣɔtʋtʋ.
Na ń pəsɩ lʋm kɛ caləm, na ń kʋ pə taa tiina.
Ḿpʋɣʋ salɛɛ lɩɩwa Icipiti tɛtʋ taa kɛ́ katatəlaɣa na á sʋʋ pa awulaa naŋŋ kʋhəntəŋ taa.
Ɩlɛna Tacaa ń yɔɣɔtɩ na kacɔsɩ kʋnyasasɩ na pɔtʋ lɩɩ pa tɛtʋ təna taa.
Na ń yele na tɔmpɛɛ nɩɩ-wɛɣɛ tɛʋ lonte na calanaa tii pa tɛtʋ taa na tə́ nyaɣa kɔkɔ.
Na ń wakəlɩ pa tɩɩŋ wei pa yaa sɩ fiki na lɛsɛŋnaa tɔ. Na ń pɛlɩ pa hɔɣɔlʋɣʋ taa tɩɩŋ.
Ḿpʋɣʋ Ɩsɔ n tasa yɔɣɔtʋɣʋ na kʋtoloŋ lɩɩ kʋ fɛɩ kalʋɣʋ.
Na kʋ kpiisi pa tawa tɩɩŋ pee na tɛtʋ təna nyɩɩtʋ.
Ḿpʋɣʋ Ɩsɔ kʋwa pa tɛtʋ taa kancaalaɣa piya təna. Nsɩ sɩ kɛna pa kancaalaɣa piya nsi pa lʋla pa ɩfepile waatʋ tɔ.
Ɩlɛna Ɩsɔ ń ləsɩ nyá yəlaa na liɣitee na wʋla. Nɔɣɔlʋ taa seliɣi mpaaʋ taa kɛ́ ɩ kpeka taa.
Pa tɛɛwa ɩlɛna Icipiti nyə́ma feesi təfʋʋ. Mpi tɔ, pa tɛɛ sʋʋkaɣana-wɛɣɛ.
Ɩsɔŋmʋntʋɣʋ kɛ Tacaa n kentaɣaa pa tɔɔ kɛ́ ilim taa, ɩlɛna nyá kɔkɔ naakɩ-wɛɣɛ ahoo.
Ḿpʋɣʋ Tacaa n mʋ pa kʋsələmʋtʋ na ń kɔna-wɛɣɛ lɛɛsɩ, na ń haɣasɩ-wɛɣɛ ɩsɔtaa tɔɣɔnaɣa.
Ɩlɛna ń tʋlɩ kʋkpamʋɣʋ na lʋm kpe wʋlaɣa tɛtʋ taa ɩsɩɩ pɔɣɔ.
N ta sɔɔ nyá tɔm naŋŋ nyəntʋ nti n ka heela nyá təmlɛ tʋ Apəlaham tɔ.
Ḿpʋɣʋ n ləsa nyá yəlaa mpa n yaawa tɔ na pa wɛnaʋ na laŋhʋlʋmlɛ sɔsɔɔlɛ na pá wilitiɣi.
Ɩlɛna ń cɛlɛ-wɛɣɛ piitimnaa tɛtʋnaa na pɛlɛ pá tɔɣɔ yəlaanaa təma kʋlʋlʋm.
N lapa ḿpʋɣʋ sɩ pá təŋ nyá kiiŋ na pá tɔkɩ nyá kʋsəsɩɩtʋ. Ɩ́ sa Tacaa.
Ɩ́ sa Tacaa, ɩ́ sɛɛ-ɩ. Mpi tɔ, ɩ kɛ́ kʋpaŋ. Ɩ kʋpantʋ wɛ tam tɔɔ kɛ́.
Aweɣelɛ ɩ təma sɔsɔɔna tɔm yɔɣɔtʋlʋ? Na ɩ samtʋ təna kpaallʋ?
Mpa pa təŋəɣɩ tampana na pá lakɩ kʋsiɣisim kɛ tam tɔɣɔlɛ leleŋ nɩɩlaa.
Tacaa tɔɔsɩ ma tɔɔ. Mpi tɔ, n sɔɔla nyá yəlaa. Paasəna-m nyá wei n waasəɣɩ tɔ.
Waasɩ-m na má ná nyá ləsəlaa təcaɣanaʋ. Ɩlɛna má na nyá yəlaa tá laŋa hɛɛ. Na má na-wɛ tə́ yɔɔlɩ.
Tə pəntaa kɛ́ ɩsɩɩ tá caanaa. Tə lapa ɩsaɣatʋ, tə lapa mpi pə ta kɛɛsɩ tɔ.
Tá caanaa taa cɛkəna nyá piti təma kɛ Icipiti. Pa ta tɔɔsɩ nyá kʋpantʋnaa tuutuuma tɔɔ. Haləna pá kʋlɩ nyá tɔɔ kɛ́ teŋku kʋsɛɛm nɔɣɔ.
Paa na mpʋ n yapa-wɛɣɛ nyá hətɛ tɔɔ sɩ nyá toŋ ɩ́ ná.
Ḿpʋɣʋ n nyaasa teŋku kʋsɛɛm na ɩ́lɛ́ ɩ nyɔɔ. N yelaa na nyá yəlaa tɔ lumaŋ sɔsɔɔŋ taa ɩsɩɩ wʋlaɣa tɛtʋ taa.
N yapa ta caanaa kɛ mpa paa caakɩ-wɛ tɔ pa niŋ taa. N hɛta-wɛɣɛ pa kolontu səkpaŋ taa.
Lʋm tɔɣɔ pa kolontunaa tənaɣa, pə ta sɔɔ paa kʋlʋm.
Tənaɣalɛ pa tɛma pa taa na nyá tɔm, na pá sa-ŋ na yontu.
Ama pa sɔɔ kpakpaa kɛ nyá təma, pa ta taŋ sɩ pá ná a tɛɛsʋɣʋ.
Ḿpʋɣʋ pa nyɩɩla teu sɩ pá hiki mpi pa fɛɩna tɔɣɔ wʋlaɣa tɛtʋ taa. Ɩlɛna pá caa-ŋ tɔm kɛ tɛtʋ pooluŋ nyəntʋ taa.
N ha-wɛɣɛ pa kʋsələməm na pá tɔɣɔ na pá haɣa na pə́ lɩɩ-wɛɣɛ sɔŋ.
Ḿpʋɣʋ pa lapa Moisi kɛ ɩsɛsɛɛmlɛ kɛ təsikile, na Alɔŋ wei ɩ kɛ́ yʋlʋ naŋŋ tʋ tɔ.
Tənaɣalɛ tɛtʋ haa nɔɣɔ na tə́ li Tataŋ nyə́ma na tə́ waasɩ Apilam nyə́ma tɔɔ.
Kɔkɔ nyaɣa pa kpekəle, ka niisa asaɣaa mpɛ.
Ḿpʋɣʋ pa lupa nyəɣəlʋɣʋ kɛ naule kɛ Holɛpʋ pʋɣʋ tɔɔ, na pá luŋ na pá sɛɛ-tɛ.
Pa kpaɣa naʋ wei ɩ tɔkɩ nyɩɩtʋ tɔɣɔ, na pá lɛɛtɩ Ɩsɔ teeli tʋ nyá nyá lonte taa.
Pa sɔɔwa pa waasʋlʋ Ɩsɔ nyá nyá tɔɔ, pə́cɔ nyá lapəna-wɛɣɛ təma sɔsɔɔna,
kɛ Kam nyə́ma tɛtʋ taa, na piti təma kɛ teŋku kʋsɛɛm taa.
Ḿpʋɣʋ Tacaa nyá n yɔɣɔta pa kpiisuɣu tɔm, Moisi paasi. Ama nyá kʋləsʋ Moisi tike səŋna na ɩ́ tɛɣɛ-ŋ niŋ na Ɩsɔ kʋ ɩ pááná kɛ wakəlʋɣʋ tɔm taa.
Ɩlɛna pá lɔ tɛtʋ kʋpantʋ nti Ɩsɔ nyá n ka ha-wɛ tɔ. Pa ta tʋna Tacaa nyá nyá nɔɣɔ sɩɩʋ tɔtɔ.
Ntɛna pá kʋntɩ pa tɛɛsɩ taa, na pá kisi Tacaa nyá nyá nɔɣɔ kɛ nɩɩnaʋ.
Tənaɣalɛ n kʋsa niŋ na ɩsɔ na ń tuu sɩ n ká yele na pá sɩ́ wʋlaɣa tɛtʋ taa.
Na ń yasɩ pa lʋlʋŋ kɛ paa timpi, na ń yele na pá sɩ́ ma ta nyɩ ɩsɔnaa tɛ.
Ḿpʋɣʋ Ɩsɛɣɛlɩ nyə́ma luŋa Peyɔɔ nyə́ma tʋɣʋ Paalɩ. Ɩlɛna pá tɔɣɔ nantʋ nti pa laawa sətaa tɔ.
Pa kpaasa Tacaa nyá pááná na pa kʋlapʋtʋ ntɩ. Ɩlɛna nyaa kɔna wahala kɛ pa tɔɔ.
Ḿpʋɣʋ Pɛnhasɩ kʋlaa na ɩ́ taɣanɩ-tɩ. Ɩlɛna mpusi ɩnɩ ɩ́ hɛɛ.
Ḿpʋɣʋ Tacaa nyá nyəna yaasi ɩnɩ sɩ ɩ wɛ teu kɛ tam tɔɔ.
Mpɛ pa kpaasəna Tacaa nyá nyá pááná kɛ Melipa lʋm kiŋ. Ɩlɛna Moisi tɔɣɔ pə saləka kɛ pa nyʋɣʋ tɔɔ.
Pa nyəŋsa ɩ ɩsɛ na ɩ́ kpisi kantəlʋɣʋ, ɩlɛna ɩ́ yɔɣɔtɩ tɔm ɩ ta maɣasɩ.
Ɩsɛɣɛlɩ nyəma ta kʋ Kanaaŋ nyə́ma ɩsɩɩ Tacaa ka heeluɣu-wɛ tɔ.
Ama pa kpɛntəna piitimnaa lɛlaa kɛ́ na pá kpɛləmɩ pɛlɛ pa kʋlapəlɛ.
Haləna pá luŋ pa tɩɩŋ na pɛlɛ pá nyɩ-wɛɣɛ katɔka na pá hoti ka taa.
Na pá laa pa pəyalaa na pa pɛɛlaa kɛ pɛlɛ pa tɩɩŋ.
Pa kʋwa pa piya kɛ mʋsʋŋ kɛ Kanaaŋ tɩɩŋ tɛɛ na pa yʋlʋkʋlɛ ntɛ́ tə́ pilisa tɛtʋ.
Pa təma lapa-wɛɣɛ asilima nyə́ma na pa lakasɩ pəsɩ-wɛ ɩsɩɩ wasaŋkalənaa.
Ḿpʋɣʋ Tacaa nyá nyá taa kpana nyá yəlaa mpa pa kɛ́ nyá kpancoou tɔ na pá lɩɩ-ŋ sɔŋ.
Ɩlɛna ń tʋ-wɛɣɛ piitimnaa niŋ taa na pɛlɛ pa taa kpana-wɛ na pá ŋmakəlɩ-wɛ.
Na pa kolontunaa muɣuli-wɛ na pá tʋ-wɛɣɛ wahala.
Tɔm paɣalɛ kɛ Tacaa n waasa-wɛ. Paa na mpʋ na pá kʋləɣɩ nyá tɔɔ kɛ́ tam. Ɩlɛna pá kama nyɔɔŋ kɛ pa ɩsaɣatʋ taa.
Ḿpʋɣʋ Tacaa n nɩɩwa pa wula na ń ná pa laŋpəsəlɛ.
Ɩlɛna ń hʋʋ nyá na-wɛ mə nɔɣɔ pɛɛlʋɣʋ tɔm. Na pa tɔm la-ŋ pətɔɔtəlɛ kɛ nyá kʋpantʋ sɔsɔɔntʋ tɔɔ.
Na ń yele na mpa paa kpa-wɛɣɛ yomle tɔ pa tɔm la-wɛɣɛ ɩsəkilim.
Tacaa tá Ɩsɔ waasɩ-tʋ, na ń ləsɩ-tʋɣʋ piitimnaa taa na ń kpeɣeli-tʋ. Ɩlɛna tə́ sa nyá hətɛ naŋŋ nyəntɛ na tə́ pɛɛkɩ teeli kɛ nyá samtʋ taa.
Ɩsɛɣɛlɩ Ɩsɔ Tacaa tə sɛɛ-ŋ tam tɔɔ. Yəlaa təna ɩ́ tisi sɩ Ɩsɔ ɩ́ kɔna mpʋ. Ɩ́ sa Tacaa.
Ɩ́ sa Tacaa. Mpi tɔ, n kɛ́ kʋpaŋ, na nyá sɔɔlʋɣʋ wɛ tam tɔɔ.
Mpa Tacaa n waasaa tɔ pá yɔɣɔtɩ. Mpa n yapa kolontu niŋ taa tɔ pá tɔ sɩ: Tacaa kɛ́ kʋpaŋ.
N ləsa-wɛɣɛ tɛtʋnaa təna taa kɛ́, pə kpaɣaʋ ilim təlɩɩlɛ na pə tətʋlɛ, na pə ntɔɣɔŋ na pə mpətəŋ tɔ.
Pa taa lɛlaa tɔŋaɣa pa tike kɛ́. Pa tooliɣi wʋlaɣa tɛtʋ taa. Paa naakɩ ɩcatɛ nte tə taa paa caɣa tɔ.
Nyɔɣɔsɩ na lʋkɔtʋ kʋkaɣa-wɛ na pa apalʋtʋ yɔɔləɣɩ.
Ḿpʋɣʋ pa wiina Tacaa nyaɣa pa laŋwakəllɛ taa, na ń waasɩ-wɛɣɛ pa apalʋtʋ yɔɔlʋɣʋ taa.
Mpaaʋ kʋpaŋkʋ taa kɛ́ n tiika-wɛ. N tana-wɛɣɛ ɩcatɛ nte tə taa paa caɣa tɔ.
Pá sɛɛ Tacaa nyaɣa nyá kʋpantʋ tɔɔ, na piti təma wena n lakɩ yəlaa tɔ a tɔɔ.
Mpi tɔ, n kʋwa lʋkɔtʋ nyə́ma lʋkɔtʋ na ń haɣasɩ nyɔɣɔtʋnaa.
Mpa paa wɛ səkpɛtʋɣʋ na səm nɔɣɔ taa tɔ. Paa wɛ wahala taa kɛ́ na alukpala kɛ pa nɔɔhɛɛ taa.
Mpi tɔ, paa kisa Tacaa nyá nyá tɔm kɛ́. Pa foota ɩsɔtaa Ɩsɔ sɔsɔ laɣatʋ tasʋɣʋ.
Wahala kɛ n nyəka-wɛ na pá hotiɣi. Nɔɣɔlʋ fɛɩ sɩ ɩ́ waasɩ-wɛ.
Ḿpʋɣʋ pa wiina Tacaa nyaɣa pa laŋwakəllɛ taa. Ɩlɛna ń waasɩ-wɛɣɛ pa apalʋtʋ yɔɔlʋɣʋ taa.
Na ń ləsɩ-wɛɣɛ səkpɛtʋɣʋ na səm nɔɣɔ taa, na ń cɛ́ pa kʋhɔkəm.
Pá sɛɛ Tacaa nyaɣa nyá kʋpantʋ tɔɔ, na piti təma wena n lakɩ yəlaa tɔ a tɔɔ.
N pɛla nyəɣəlʋɣʋ kʋsɛɛmʋɣʋ kʋtəkʋɣʋ na ń wakəlɩ pə kʋkaləsəŋ.
Kʋmɛlɛməŋ yaasi kʋtakɛɛsʋɣʋ tɔɔ, pa kawalaɣa sʋsa-wɛɣɛ wahala taa.
Tɔɣɔnasɩ təna lɩɩ-wɛɣɛ sɔŋ haləna pə pona-wɛɣɛ səm nɔɣɔ taa.
Mpʋɣʋlɛ pa wiina Tacaa nyaɣa pa laŋwakəllɛ taa na ń waasɩ-wɛɣɛ pa apalʋtʋ yɔɔlʋɣʋ taa.
Ɩlɛna ń yɔɣɔtɩ na pə́ waa-wɛ na ń fiti-wɛɣɛ səm taa.
Pá sa Tacaa nyaqa nya kʋpantʋ tɔɔ na piti təma wena n lakɩ yəlaa tɔ a tɔɔ.
Pá la Tacaa nyaɣa sɛɛtʋ kɔtasɩ na pá kpaalɩ nyá təma na kawilitasɩ.
Mpa paa wɛ teŋku taa kɛ kpɩɩləŋ taa na pá lakɩ pa taatəlɛ tɔ.
Pɛlɛ pa nawa mpi Tacaa nyá n pəsəɣɩ lapʋ tɔ, na piti təma nna n lapa teŋku taa tɔ.
N yɔɣɔta kʋyɔɣɔtʋ kɛ́ na kacuculaɣa kʋsɩ teŋku hola.
Na pə́ lɔɣɔ pa kpɩɩlʋɣʋ kɛ ɩsɔtaa na pə́ tisi-kʋɣʋ lumaŋ taa, na pə́ cɔɔsɩ-wɛɣɛ teu.
Pa ɩsɛ pilaa ɩlɛna pá sʋʋ seluɣu ɩsɩɩ sʋlʋnyɔɔlaa na pa nyəm kɛ teŋku təna saalɩ yem.
Mpʋɣʋlɛ pa wiina Tacaa nyaɣa pa laŋwakəllɛ taa na ń waasɩ-wɛɣɛ pa sɔɣɔntʋ taa.
Ɩlɛna ń səŋsɩ kacuculaɣa na teŋku hola hɛɛ təli.
Pa laŋlɛ hɛɛna teŋku hɛɛʋ mpɩ. Ɩlɛna Tacaa tɛsəna-wɛ na ɩ́ pona-wɛɣɛ timpi pa pukaɣa tɔ.
Pá sɛɛ Tacaa nyaɣa nyá kʋpantʋ tɔɔ, na piti təma wena n lakɩ yəlaa tɔ a tɔɔ.
Pá sa-ŋ timpi yəlaa kpeɣelaa tɔ na pá pʋɣʋlɩ-ŋ sɔsaa kotuɣu taa.
Nyá yekina na pusi nyɔɔkɩ, na sɛɛlaa náá wʋləɣɩ.
Na ń pəsəɣɩ mʋsʋŋ tɛtʋ kɛ tɛsəpaɣa kɛ tə yəlaa kawalaɣa tɔɔ.
N lakɩ na wʋlaɣa tɛtʋ pəsɩ lɩɩlɛ na lʋm sɛɛlaa wɛɛ timpi lʋm nyɔɣɔsɩ wɛɛ tɔ.
Na ń sɩɩ laŋlaa kɛ təna na pɛlɛ pá ŋmá ɩcatɛ nte tə taa paa caɣa tɔ.
Na pá tuu tawa na pá sɔ tɩɩŋ wei pa yaa sɩ lɛsɛŋnaa tɔ na ɩ́ lʋlɩ pee kɛ sɔsɔm.
Tacaa n kooliɣi-wɛɣɛ kʋpantʋ kɛ́ na pá hukiɣi sɔsɔm, n ta pasa pa tɔla.
Ɩlɛna laŋʋɣʋ na wahala na kʋnyɔntɔɣɔlɛ nyəkɩ lɛlaa na pə́ pasa-wɛ.
Tacaa n yeki na pá footiɣi kasaɣampiya. N yeki na pa cɔɔkɩ wʋlaɣa tɛtʋ taa, pa fɛɩ tɛ́.
Ama n waasəɣɩ kʋnyɔntʋnaa kɛ wahala taa, na pa tɛɛsɩ huki ɩsɩɩ kaləkəŋ.
Yəlaa kʋpama naakɩ Tacaa na pá ŋmaaləɣɩ. Ama ɩsaɣatʋ təkəɣɩ nɔɔsɩ.
Yʋlʋ ləmaɣasɛɛ tʋ ɩ́ la laakalɩ na yaasinaa mpɛ na ɩ́ pɛɛkɩ sɩ ɩ́ cɛkəna Tacaa kʋpantʋnaa.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Haɩ, ma Ɩsɔ, ma tɛma ma taa sɩ má yoo-ŋ yontu na ma lotu tənaɣa.
Ma cəməŋ ɩ́ fe, maa fe na pə́cɔ pə nyaalɩ.
Tacaa, maa sɛɛ-ŋ yəlaa taa, na má yoo-ŋ yontu kɛ piitimnaa taa.
Nyá pɛɛlɛɛ kəla ɩsɔtɔnʋɣʋ kɛ kʋlʋɣʋ, na nyá kʋpantʋ náá kaləsəna hatoo ɩsɔtaa.
Haɩ, Ɩsɔ, hʋlɩ nyá tɔɔməŋ kɛ ɩsɔtaa. Nyá teu ɩ́ ná tɛtʋ təna tɔɔ.
La mpʋ ɩlɛna pə hɛtɩ nyá kʋsɔɔllaa. Waasɩ-m na nyá niŋ ntɔɣɔŋ. Mʋ tá sələmʋɣʋ.
Ɩsɔ yɔɣɔta ɩ kutuluɣu naŋŋ nyəŋkʋ taa sɩ: Máá tɔɣɔna akaɩtʋ na má tala Sikɛm ɩcatɛ. Maa maɣasɩ Sukɔtɩ tɛtɛkəlɛ na ŋmənaɣa.
Má tənna Kalaatɩ na Manasee. Ɩfəlayim kɛlɛ ma nyəɣəlʋɣʋ kahuka. Yuta kɛlɛ ma kawulaɣa kpátʋɣʋ.
Mowapʋ tɛtʋ ntɛ́ ma lʋm kʋsɔsɔm tətʋlɛ. Ɩtɔm nyəntʋ kɛ ma ntaŋkpala təsɩɩlɛ. Ɩlɛna má kiisiɣi yoou kakiisasɩ kɛ Filiisi nyə́ma tɔɔ.
Awe ká pona-m Ɩtɔm? Awe ká tʋ-m Ɩtɔm koluŋa ɩcatɛ taa?
Pə taɣa Ɩsɔ nyá? Pəyele nyá lɔna-tʋ, nn tasəɣɩ tá yoolaa kɛ təŋʋɣʋ.
Kɔɔ na ń ya-tʋɣʋ kolontu tɔm taa, yʋlʋ waasʋɣʋ wɛ kpɛtɛ kɛ́.
Ɩsɔ toŋ taa tɩɩ la kookalənaa kɛ́. Ɩnɩ ɩ ká naŋtəna tá kolontunaa.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Ɩsɔ nyaɣa ma saŋ, taa su.
Pə taɣa pʋlʋ, yəlaa asaɣaa na tʋsəlaa háá nɔɔsɩ na ma tɔɔ kɛ́, na pá yɔɣɔtəɣəna-m pɔpɔtʋ tɔm.
Pááná tɔm kɛ pa yɔɣɔtəɣəna-m paa le, na pá yookina-m mʋsʋŋ.
Paa na ma sɔɔla-wɛ tɔ, pa nyənəɣɩ-m pa kolontu kɛ́. Ama ma sələməɣɩ Ɩsɔ kɛ́.
Ma lakɩ-wɛɣɛ kʋpantʋ na mpɛ pá lakɩ-m ɩsaɣatʋ. Ma sɔɔla-wɛ na mpɛ pa taa kpaakəna-m.
Ləsɩ tɔm hʋʋlʋ ɩsaɣaʋ nɔɣɔlʋ na ɩ́ kɔɔ ɩ́ hʋʋna ma kolontu. Ɩ kolontunaa taa nɔɣɔlʋ ɩ́ kɔɔ ɩ́ suu-ɩ tɔm.
Pá kʋ ɩ tɔm kɛ təhʋʋlɛ taa, Ɩsɔ nyənɩ ɩ sələmʋɣʋ kɛ ɩsaɣatʋ sɔsɔɔntʋ.
Ɩ́ sɩ lɔŋ na nɔɣɔlʋ mʋ ɩ təmlɛ,
na ɩ piya pəsɩ suluwaa na ɩ alʋ kɛ leelu.
Ɩlɛna ɩ piya pəsɩ təkpaaləŋ na pá sələməɣɩ na pá tɔkɩ. Pá tɔɣɔnɩ-wɛɣɛ pa ncaa taa.
Ɩ kəmlɛ tʋ ɩ́ kuu ɩ nyəm təna, na kpaɩ nyə́ma náá wakəlɩ ɩ təmlɛ kʋlʋlʋm.
Nɔɣɔlʋ luɣu ɩ́ taa lapɩ-ɩ. Pə́cɔ ɩ suluwaa tɔm ɩ́ taa la nɔɣɔlʋɣʋ ɩsəkilim.
Pə́ kpiisi ɩ lʋlʋɣʋ nyə́ma na pa həla saalɩ yem kɛ́ mpa paa kʋlɩ tɔ pa nɔɔsɩ taa.
Tacaa, taa sɔɔ ɩ caanaa ɩsaɣatʋ tɔɔ. Pə́cɔ taa hɩɩsɩ ɩ too kawalaɣa.
Tacaa, taa sɔɔ ɩ caanaa ɩsaɣatʋ na ɩ too kawalaɣa tɔɔ. Tacaa kpiisi yəlaa mpɛ pa hətɛ kɛ tɛtʋ taa.
Pə taɣa pʋlʋ, yʋlʋ ɩnɩ ɩ ta hʋlɩ nɔɣɔlʋɣʋ suulu. Pə́cɔ ɩ tʋ wahala tʋ na kʋnyɔntʋ kɛ wahala. Haləna ɩ́ kʋ laŋwakəllɛ tʋ.
Mpusi kɛ́ ɩ ka sɔɔlaa, mpusi ɩnɩ ɩ́ kɔɔ ɩ nyʋɣʋ taa. Ɩ́ taa sɔɔlɩ nɔɣɔ kʋpaŋka, kɛlɛ ká hatələna-ɩ.
Mpusi ɩ́ wɛɛ ɩ tɔɔ ɩsɩɩ toko. Mpusi ɩ́ sʋʋ ɩ taa ɩsɩɩ lʋm. Mpusi ɩ́ pəsɩ ɩsɩɩ nim kɛ ɩ mʋwa taa.
Mpusi ɩ́ takɩ-ɩ ɩsɩɩ toko. Mpusi ɩ́ cɔɔ-ɩ na ɩ́ tá tam ɩsɩɩ tampala.
Ḿpʋɣʋ Tacaa ka la ma kolontunaa. Pa kʋfɛlʋɣʋ ntɛ́. Na mpa pa yɔɣɔtəɣɩ ɩsaɣatʋ kɛ ma tɔɔ tɔ.
Tacaa Ɩsɔ la-m mpi pə wɛ teu tɔɣɔ nyá hətɛ tɔɔ. Mpi tɔ, nyá kʋpantʋ tɔɔwaɣa, waasɩ-m.
Ma kɛ́ kʋnyɔntʋ kɛ́ na wahala tʋ, ma wakəla hatoo ma taa.
Ma tɔŋna saalʋɣʋ kɛ yem kɛ́ ɩsɩɩ ɩsotom na pá tɔɣɔnəɣɩ-m ɩsɩɩ filifili wei ɩ wakələɣɩ tɔ.
Nɔhɔkətʋ pɩɩ-m maa pəsəɣɩ na má səŋ. Ma tɛma taasɩ təkɔŋɔkɔŋɔ.
Ma pəsa-wɛɣɛ mpi pə fɛɩ teu tɔɣɔ. Pa nyənəɣɩ-m na pá kpɛɛtəɣɩ nyɔɔŋ.
Waasɩ-m, Tacaa ma Ɩsɔ. Ya-m nyá kʋpantʋ tɔɔ.
Yəlaa mpɛ pá nyɩ sɩ nyá niŋ kɛ́. Tacaa nyá, nyá lapəna mpʋ.
Mpɛ pa təŋsəɣɩ mpusi kɛ́. Ama nyá kooliɣi kʋpantʋ. Ye pa kʋlaa fɛɛlɛ ká kpa-wɛ. Ama nyá təmlɛ tʋ má ma laŋlɛ ká hʋlʋmɩ.
Pə́ liɣiti ma kolontunaa mpa pa suu-m tɔm tɔ. Fɛɛlɛ ɩ́ waasɩ pa tɔɔ ɩsɩɩ toko.
Maa pʋɣʋlɩ Tacaa nyaɣa na kawilitaɣa. Maa sa-ŋ samaa hɛkʋ.
Mpi tɔ, n wɛ kʋnyɔntʋ kɔŋkɔŋ taa kɛ́. Sɩ n waasəɣɩ-ɩ mpa pa kʋɣɩ ɩ tɔm tɔ pa niŋ taa.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa Ɩsɔ heela ma sɔsɔ sɩ: Caɣa ma ntɔɣɔŋ tɔɔ, haləna má yele na nyá kolontunaa pəsɩ nyá nɔɔhɛɛ təsɩɩlɛ.
Tacaa ká waləsɩ nyá kpátʋɣʋ toŋ kɛ Siyɔŋ taa. Nyaa ŋmakəlɩ nyá kolontunaa.
Kʋyakʋ ŋku n ká yoona nyá kolontunaa tɔ. Nyá ɩfepiya apalʋtʋ ká kpa. Ɩlɛna pá kɔɔ pa tɩ. Paa wɛɛ ɩsɩɩ tefemle cɔlɔʋ, na pá kɔɔ nyá pʋɣʋ naŋŋ nyəŋkʋ tɔɔ.
Tacaa tɛma tuuu ɩ kaa tasa laɣasʋɣʋ. Ɩ yɔɣɔtaa sɩ: N kɛ́ kɔtʋlʋ sɔsɔ kɛ tam tɔɔ kɛ́, ɩsɩɩ Mɛləcisetɛɛkɩ.
Tacaa wɛ nyá ntɔɣɔŋ tɔɔ kɛ́. Ɩ ká wakəlɩ awulaa kɛ ɩ pááná kʋyakʋ wule.
Ɩnɩ ɩ hʋʋkəna na piitimnaa, na sətaa sɔɣɔta paa timpi. Ɩ wakələɣɩ awulaa kɛ tɛtʋ təna taa kɛ́.
Ɩ nyɔɔkɩ lʋm kɛ lɔɔʋ taa kɛ́ tɔntɛ waatʋ kɛ́. Pə tɔɔ kɛ́ ɩ kʋsəɣɩ nyʋɣʋ.
Ɩ́ sa Tacaa. Maa sɛɛ Tacaa na ma lotu təna kɛ tampana təŋlaa kpekəle taa kɛ́ təkotile.
Tacaa təma ná kɛ́ sɔsɔɔna kɛ́, na a sɔɔllaa pɛɛkəɣɩ-yɛ.
Nyá kʋlapəm təna taa wɛ teeli na teu sɔsɔɔm kɛ́. Nyá siɣisuɣu wɛ tam tɔɔ.
Tacaa n yelaa sɩ tə́ tɔɔsəɣɩ nyá kɔkɔlɔ təma tɔɔ. N kɛ́ pɛɛlɛɛ tʋ kɛ́ na pətɔɔtəlɛ tʋ.
N haakɩ tɔɣɔnaɣa kɛ mpa pa nyaŋna-ŋ tɔ. Nn sɔɔkɩ nyá nɔɣɔ pɛɛlʋɣʋ tɔɔ kɛ́ paa pəcɔ.
N hʋla nyá yəlaa kɛ nyá təma toŋ kɛ timpi n cɛla-wɛɣɛ piitimnaa lɛlaa tɛtʋ tɔ.
Nyá kʋlapəm siɣisaa na pə təŋaa. Nyá kʋsəsɩɩtʋ wɛ naani.
Ɩsɔ kʋsəsɩɩtʋ wɛ tam tɔɔ kɛ́. Tə siɣisaa kɛ́ na tə́ təŋaa.
N hɛta nyá yəlaa na nyá na-wɛ ɩ́ pɛɛlɩ nɔɣɔ kɛ tam tɔɔ. Nyá hətɛ kɛ sɔsɔɔlɛ kɛ́, na katɛ nyəntɛ.
Ɩsɔ nyamnaʋ ntɛ́ nyəm kite, mpa pa tɔka yaasi ɩnɛ tɔ pa wɛna ləmaɣasɛɛ kʋpana kɛ́. Tacaa teeli wɛ tam tɔɔ kɛ́.
Ɩ́ sa Tacaa. Leleŋ nɩɩlʋ ntɛ́ wei ɩ nyaŋna Tacaa tɔ. Ɩ laŋlɛ hɛɛna Ɩsɔ kʋsəsɩɩtʋ lapʋ kɛ́.
Ɩ kʋlʋlaa ká la sɔsaa kɛ tɛtʋ tɔɔ. Ɩsɔ kooliɣi kʋpantʋ kɛ tampana təŋlaa piitim.
Wɛnaʋ na təcaɣanaʋ wɛnna pə tɛ yʋlʋ təyaɣa taa. Ɩsɔ laŋlɛ hɛɛna-ɩ tam tɔɔ.
Kɔkɔ naakɩ səkpɛtʋɣʋ taa kɛ́ tampana təŋlʋ. Kɔkɔ naakɩ wei ɩ wɛna suulu na ɩ́ wɛna lɛlaa pətɔɔtəlɛ, na ɩ́ təŋəɣɩ kʋsiɣisim tɔ.
Pə wɛ teu sɩ yʋlʋ ɩ́ hʋləɣɩ suulu na ɩ́ kəntəɣɩ. Pə wɛ teu sɩ yʋlʋ ɩ́ təŋ siɣisuɣu na ɩ́ lakəna ɩ təma.
Ye n lakɩ mpʋ nn cɛŋləɣɩ. Pa tɔɔsəɣɩ siɣisilu tɔɔ kɛ́ tam tɔɔ kɛ́.
Ɩ laŋlɛ ɩɩ tɔɔkəna laŋwakəllɛ laapaalɩ, ɩ tɔka ɩ təɣɩ, Tacaa kɛ ɩ lakɩ naani.
Siɣisilu tɔka ɩ təɣɩ, sɔɣɔntʋ fɛɩ-ɩ. Ɩ ka nyənɩ ɩ kolontunaa kpisuɣu.
Ɩ haakɩ kʋnyɔntʋnaa kɛ́ na ɩ́ yeki niŋ. Ɩsɔ laŋlɛ hɛɛna-ɩ tam tɔɔ kɛ́. Siɣisilu toŋ sɔɔsəɣɩ na yəlaa tʋɣʋna-ɩ teu.
Ɩsaɣaʋ ná naakɩ-ɩ ɩlɛna pááná kpa-ɩ. Ɩ nyasəɣɩ ɩ təɣɩ kela na ɩ́ lɔɔkɩ ɩ apalʋtʋ. Asaɣaa kʋnyɩɩlʋɣʋ saaləɣɩ yem kɛ́.
Ɩ́ sa Tacaa. Tacaa təmlɛ lataa mɛ, ɩ́ samɩ-ɩ. Ɩ́ sa Tacaa hətɛ.
Tacaa hətɛ ɩ́ yaa pə kpaɣaʋ nɔɔnɔɔ tɔ na pə́ polo tam tɔɔ.
Pá sɛɛ Tacaa kɛ pə kpaɣaʋ ilim təlɩɩlɛ na pə́ sɩɩna pə tətʋlɛ tɔ.
Tacaa ŋmakəla piitimnaa tənaɣa. Ɩ teeli kʋŋkʋlʋməŋ tɛɛ ɩsɔtɔnʋɣʋ.
Ta Ɩsɔ Tacaa n fɛɩna akpele. Nyá təcaɣalɛ ntɛ́ hatoo ɩsɔtaa.
N kaŋ nyʋɣʋ kɛ́ na ń nyənɩ ɩsɔtɔnʋɣʋ na atɛ.
N kʋsəɣɩ kʋnyɔntʋ kɛ mʋsʋɣʋ taa kɛ́, na wahala tʋ kɛ hute taa.
Sɩ ń caɣasɩ pá na nyá yəlaa kʋpaɣalaa.
N haakɩ alʋ kaalʋlaɣa kɛ təyaɣa. Na ń lapɩ-ɩ toto laŋhʋlʋmlɛ nyəŋ kɛ ɩ piya hɛkʋ. Ɩ́ sa Tacaa.
Waatʋ wei Ɩsɛɣɛlɩ nyə́ma lɩɩwa Icipiti tɛtʋ taa tɔ, waatʋ wei Yakɔpʋ lʋlʋɣʋ nyə́ma lɩɩ piitim lɛmpɩ tɔm yɔɣɔtəlaa mpɛ pa tɛ tɔ.
Ḿpʋɣʋ Yuta pəsa Tacaa kɔtaɣa təlatɛ na Ɩsɛɣɛlɩ náá pəsɩ Tacaa tɛtʋ.
Teŋku ná-wɛ́ na ɩ́lɛ́ ɩ se. Yaatanɩ pɔɣɔ ná məla waalɩ waalɩ.
Ɩlɛna pɔɔŋ ŋmaa ɩsɩɩ ɩwaaŋ, na pulasɩ náá ŋmaa ɩsɩɩ ɩwɛɛsɩ.
Teŋku, n seeki suwe? Yaatanɩ, ná mələɣɩ waalɩ waalɩ suwe?
Pɔɔŋ, mə ŋmaakɩ ɩsɩɩ ɩwaaŋ suwe? Pulasɩ, mə ŋmaakɩ ɩsɩɩ ɩwɛɛsɩ suwe?
Tɛtʋ nyáá sele Tacaa ɩsɛntaa. Sele Yakɔpʋ Ɩsɔ ɩsɛntaa.
Ɩnɩ ɩ pəsəɣəna kʋkpamʋɣʋ kɛ lɩɩlɛ, na pɩɩʋ kɛ lʋm sɛɛlʋ.
Tacaa, taa tʋ-tʋɣʋ teeli. Taa tʋ-tʋ yoo. Ama tʋ teeli kɛ nyá hətɛ. Mpi tɔ, n kɛ́ kʋpaŋ na tampana tʋ.
Pepe tɔɔ kɛ́ piitimnaa pɔɔsəɣɩ sɩ: Leɣe mə Ɩsɔ ɩnɩ ɩ wɛɛ?
Ta Ɩsɔ wɛ ɩsɔtaa kɛ́. Ɩ lakɩ mpi ɩ sɔɔlaa tɔ.
Ama mpɛ pa tɩɩŋ kɛ wʋlanaa na liɣitee nna yəlaa niŋ lupa tɔɣɔ.
Pa tɩɩŋ ɩnɩ ɩ wɛna nɔɔsɩ, ɩlɛ ɩɩ yɔɣɔtəɣɩ natəlɩ. Pə́cɔ ɩ wɛna ɩsɛ, ɩɩ naakɩ pʋlʋ.
Ɩ wɛna ŋkpaŋŋ, ɩɩ nɩɩkɩ natəlɩ. Pə́cɔ ɩ wɛna mɩɩna, ɩɩ nɩɩkɩ sɔŋ.
Ɩ wɛna niŋ, ɩɩ pəsəɣɩ na ɩ́ tokina pʋlʋ. Pə́cɔ ɩ wɛna nɔɔhɛɛ, ɩɩ tɔŋ. Pəyele ɩɩ tɩɩ mʋtəɣɩ ɩ luɣu tɛɛ kɛ́ mʋtʋɣʋ maɣamaɣa.
Mpa pa luki tɩɩŋ ɩnɩ na pá tʋɣʋ-ɩ naani tɔ, pá wɛɛ ɩsɩɩ tɩɩŋ ɩnɩ.
Ɩsɛɣɛlɩ nyə́ma, ɩ́ pɛtɩ mə təɣɩ Tacaa, ɩnɩ ɩ teŋna-mɛ na ɩ́ kentiɣi mə tɔɔ.
Alɔŋ təyaɣa nyə́ma mɛ ɩ́ pɛtɩ mə təɣɩ Tacaa, ɩnɩ ɩ teŋna-mɛ na ɩ́ kentiɣi mə tɔɔ.
Mpa mɛ ɩ́ nyaŋna Tacaa tɔ, ɩ́ pɛtɩ-ɩ mə tɩ. Ɩnɩ ɩ teŋna-mɛ, na ɩ́ kentiɣi-mɛ.
Tacaa ɩɩ sɔɔkɩ tá tɔm kɛ paa pəcɔ. Ɩ ká kooli tá tənaɣa kʋpantʋ kɛ́. Ɩ ká kooli Ɩsɛɣɛlɩ nyə́ma kɛ kʋpantʋ. Ɩ ká kooli Alɔŋ nyə́ma kɛ pa nyəntʋ.
Ɩ ká kooli kʋpantʋ kɛ mpa pa nɩɩkəna-ɩ tɔ, paa sɔsaa paa piya.
Tacaa ɩ́ yele na mə lʋlʋŋ huki. Ɩ́ la na mə na mə piya ɩ́ wɛɛ paɣalɛ.
Tacaa wei ɩ lapa ɩsɔtɔnʋɣʋ na atɛ tɔ ɩ́ kooli-mɛɣɛ kʋpantʋ.
Tacaa tike tənna ɩsɔtɔnʋɣʋ ɩlɛna ɩ ha yəlaa kɛ tɛtʋ.
Sətaa ɩɩ pəsəɣɩ na pá sɛɛ Tacaa. Mpa pa wɛ atɛtəlɛ taa timpi suma tiɣitiɣi tɔ Paa pəsəɣɩ na pá sɛɛ Ɩsɔ.
Ama táá sa Tacaa kɛ pə kpaɣaʋ nɔɔnɔɔ tɔ, haləna tam tɔɔ. Ɩ́ sa Tacaa.
Ma sɔɔla Tacaa kɛ́. Mpi tɔ, n nɩɩkɩ ma nɔɣɔ na ma wiinaʋ.
N kema ŋkpaŋʋɣʋ na ma tɔɔ. Maa sələmɩ-ŋ kɛ́, haləna ma səm.
Səm ka tama-m kotaɣa kɛ́. Atɛtəlɛ sɔɣɔntʋ ná pɩɩ-m. Ma wɛ nəɣəsɛɛ na laŋwakəllɛ taa.
Ḿpʋɣʋ ma yáá Tacaa nyá hətɛ. Haɩ, Ɩsɔ ma wiikina-ŋ sɩ, ń waasɩ-m.
Tacaa n wɛna suulu kɛ́ na ń siɣisaa. Ta Ɩsɔ n kɛ́ pətɔɔtəlɛ tʋ kɛ́.
Tacaa n paasəɣəna acamaa kɛ́. Maa kɛ wahala tʋ kɛ́, na n waasɩ-m.
Ma yɔɣɔta ma taa sɩ, maa hɛɛsɩ. Mpi tɔ, Tacaa lapa-m kʋpantʋ.
Nyá yapəna-m səm nɔɣɔ taa, na ń hɩɩsɩ ma ɩsəlʋm. N hasa ma nɔɔhɛɛ tɛɛ.
Maa tɔ Tacaa nyá ɩsɛntaa kɛ weesuɣu nyə́ma tɛtʋ taa.
Paa waatʋ wei maa tɔma sɩ ma kɛ́ wahala tʋ tɔ, na má wɛna naani kɛ́.
Ma ta maɣasɩ teu ɩlɛna má tɔ sɩ paa pəsəɣɩ na pá la naani kɛ nɔɣɔlʋ.
Ɩsənaɣa maa lɛɛtɩ Tacaa nyaɣa kʋpantʋ nti n lapa-m tɔ?
Maa kpaasɩ waasʋɣʋ kɔpʋ na ɩsɔ na má yaa Tacaa nyá hətɛ.
Maa yoosi nɔɣɔ ŋka ma sɩɩ Tacaa nyá tɔɣɔ nyá yəlaa ɩsɛntaa.
Tacaa mpa pa sɔɔla-ŋ tɔ pa səm wɩɩkɩ-ŋ sɔsɔm kɛ́.
Haɩ, Tacaa, ma kɛ́ nyá təmlɛ tʋ kɛ́, nyá pɛɛlɔ pəyalʋ kɛlɛ má, n cɛpa ma kʋhɔkʋm.
Maa lá-ŋ́ nyana təmlɛ kɔtaɣa. Maa sá-ŋ́ na má yaa nyá hətɛ.
Maa yoosi nɔɣɔ ŋka ma sɩɩ Tacaa nyá tɔɣɔ nyá yəlaa ɩsɛntaa.
Maa la ɩsəna maa sɩɩwa tɔɣɔ nyá təyaɣa taɣa tɔɔ kɛ́ Yosalɛm taa. Ɩ́ sa Tacaa.
Piitimnaa mɛ, ɩ́ sa Tacaa. Yəlaanaa təna ɩ́ samɩ-ɩ.
Kʋpantʋ nti ɩ lakɩ-tʋ tɔ tə tɔɔwaɣa. Ɩ tampana wɛ tam tɔɔ. Ɩ́ sa Tacaa.
Ɩ́ sɛɛ Tacaa, mpi tɔ, ɩ kɛ́ kʋpaŋ.
Ɩsɛɣɛlɩ nyə́ma ɩ́ tɔ sɩ: Ɩ kʋpantʋ wɛ tam tɔɔ.
Alɔŋ təyaɣa nyə́ma ɩ́ tɔ sɩ: Ɩ kʋpantʋ wɛ tam tɔɔ.
Mpa pa nɩɩkəna Tacaa tɔ pá tɔ sɩ: Ɩ kʋpantʋ wɛ tam tɔɔ.
Ma laŋwakəllɛ taa kɛ́ ma yáá Tacaa na ɩ́ cɔ-m na ɩ́ waasɩ-m.
Tacaa n wɛ ma tɔɔ kɛ́, maa nyaŋ pʋlʋ. Yʋlʋ pəsəɣɩ na ɩ́ la-m we?
Nyá teŋna-m na má naakɩ ma kolontunaa kpisuɣu.
Pə kəla teu sɩ yʋlʋ ɩ́ tʋ Tacaa nyaɣa kpʋlʋɣʋ na mpi ɩ ká pɛtɩ nyá təɣɩ yəlaa tɔ.
Pə kəla teu sɩ yʋlʋ ɩ́ tʋ Tacaa nyaɣa kpʋlʋɣʋ na mpi ɩ ká pɛtɩ ɩ təɣɩ sɔsaa tɔ.
Piitimnaa təna ka tama-m kɛ́. Ɩlɛ ma tɔɣɔna-wɛɣɛ Tacaa nyá toŋ taa.
Paa tama-m kɛ́ na pá watəɣɩ-m. Ɩlɛ ma tɔɣɔna-wɛɣɛ Tacaa toŋ taa.
Paa wata-m kɛ́ ɩsɩɩ tɩɩŋ sɛsɛkʋ. Ama pa toŋ tɛma lɔŋ ɩsɩɩ kiisi kɔkɔ. Ɩlɛ ma tɔɣɔna-wɛɣɛ Tacaa toŋ taa.
Ma kolontu nyá, nyá tusaɣa-m kɛ́ sɩ má hoti. Ama Tacaa ná kɔma na ń waasɩ-m.
Tacaa kɛlɛ ma toŋ na ma samtʋ nyʋɣʋ, nyá yapəna-m.
Siɣisilaa wilitiɣi. Mpi tɔ, Ɩsɔ ha-wɛɣɛ akaɩtʋ. Tampana təŋlaa laŋlɛ hɛɛwa. Mpi tɔ, Ɩsɔ yapa-wɛ. Tacaa n yapa-tʋ na nyá toŋ.
Tacaa n kʋsa ŋkpaləŋa na ɩsɔ. N lapəna toŋ sɔsɔɔŋ.
Ma kaa tasa səm tɔtɔ, maa wɛɛna weesuɣu kɛ́. Maa kɛɛsɩ Tacaa təma tɔm.
Tacaa n hɔma ma ŋkpaŋʋɣʋ yáá. Ama n ta yele na má sɩ.
Ɩ́ tʋlɩ-m tampana təŋlaa nɔnɔɔsɩ, na má sʋʋ na má sa Tacaa.
Tacaa nɔnɔɣɔ ntɔ, ŋkɛɣɛ siɣisilaa sʋʋkəna.
Maa sɛɛ-ŋ kɛ́, mpi tɔ, n cɔ-m na ń pəsɩ ma waasʋlʋ.
Pəlɛ nte ŋmalaa kisaa na pá lɔ tɔ, ntɛ́ tə pəsəna ntɛɣɛ pəlɛ sɔsɔɔlɛ.
Tacaa nyá kiŋ kɛ pə lɩɩnaa, pə kɛ́ piti təmlɛ kɛ́.
Tacaa nyá lapəna kʋyakʋ kʋnɛ. Kʋ kɛ́ laŋhʋlʋmlɛ na ayɔɔla nyəŋkʋ kɛ́.
Haɩ, Tacaa, yele na pə́ lana-tʋ. Haɩ, Tacaa, ya tá nyɔɔŋ.
Ɩsɔ ɩ́ kooli kʋpantʋ kɛ wei ɩ kɔŋna Tacaa hətɛ taa tɔ. Hatoo Tacaa təyaɣa kɛ tə kooliɣina-mɛɣɛ kʋpantʋ.
Tacaa kɛlɛ Ɩsɔ, ɩnɩ ɩ kɔkɔ naakəna-tʋ. Ɩ́ tamsɩ acima kpəntɛ na ɩ́ pona-tɛɣɛ kɔtaɣa təlatɛ həlʋɣʋ kiŋ*fa*.
Tacaa, n kɛ́ ma Ɩsɔ kɛ́ maa sa-ŋ. Ma Ɩsɔ, maa pʋɣʋlɩ-ŋ.
Ɩ́ sɛɛ Tacaa. Mpi tɔ, n kɛ́ kʋpaŋ, na nyá kʋpantʋ wɛ tam tɔɔ.
Leleŋ nɩɩlaa ntɛ́ mpa pa tɔntɛ tewa na pá tɔŋ ɩsɩɩ Ɩsɔ kiiu wɛɛ tɔ.
Leleŋ nɩɩlaa ntɛ́ Ɩsɔ kʋsəsɩɩtʋ tɔkəlaa, na mpa pa pɛɛkəɣɩ-ɩ na pa lotu təna tɔ.
Pə yəlaa tɔŋ Ɩsɔ mpaaŋ taa kɛ́. Paa lakɩ ɩsaɣatʋ natəlɩ.
Tacaa n hʋla nyá kʋtʋtʋtʋ kɛ́ sɩ yəlaa ɩ́ paasəna-təɣɩ teu.
Haɩ, Ɩsɔ, yele na ma tɔntɛ la teu ɩlɛna má pəsɩ na má tɔkɩ nyá kiiŋ.
Ye ma tɔka nyá kʋsəsɩɩtʋ təna, ma kaa wɛɛna fɛɛlɛ.
Pəlɛɣɛ maa sá-ŋ́ na lotu kʋlʋmtʋ na má kpɛləməɣɩ nyá kiiŋ kʋpaŋ.
Ma caa ma la nyá luɣu nyəntʋ kɛ́, taa lɔ-m təkpataa.
Ɩsənaɣa ɩfepu ká kpɛləməna tənaŋŋ tɔntɛ? Nyá tɔm tɔkʋɣʋ taa kɛ́ ɩfepu ká kpɛləməna tənaŋŋ tɔntɛ.
Tacaa, ma pɛɛkəɣɩ-ŋ kɛ́ na lotu kʋlʋmtʋ. Taa yele na má hatələna nyá kʋsəsɩɩtʋ.
Ma tɔka nyá tɔm kɛ teu kɛ hatoo ma taa kɛ́, sɩ pə taa kɔɔ na má pəntəna-ŋ.
Tacaa, ma sɛɛ-ŋ. Sɛɣɛsɩ-m nyá luɣu nyəntʋ.
Maa yɔɣɔtɩ kʋlʋm kʋlʋm kɛ́ kʋsəsɩɩtʋ nti n sɩɩwa tɔ.
Nyá tɔm təŋʋɣʋ hʋləsəɣɩ ma laŋlɛ kɛ́ ɩsɩɩ má tənna wɛnaʋ təna.
Ma maɣasəɣɩ nyá kʋtʋtʋtʋ tɔm kɛ́. Na má kpɛləməɣɩ nyá kʋsɛɣɛsətʋ kɛ teu.
Nyá kʋsəsɩɩtʋ kɛ ma laŋlɛ hɛɛkəna ma kaa sɔɔ nyá tɔm.
La nyá təmlɛ tʋ maɣa kʋpantʋ ɩlɛna má wɛɛna weesuɣu na má tɔkɩ nyá tɔm.
Kuli ma ɩsɛ na má ná nyá kiiu teu.
Ma kɛ́ ɩkɔm kɛ tɛtʋ taa kɛ́. Taa ŋmɛsɩ-m nyá kʋsəsɩɩtʋ.
Ma sɔɔla nyá kiiŋ kɛ́, na má səkɩ ɩ tɔɔ. Ma caa ma kpɛləmɩ-ɩ paa kʋyakʋ ŋku.
N nyaasəɣɩ mpusitʋnaa ɩsəcaʋ nyə́ma mpa pa hatələɣəna nyá kiiŋ tɔɣɔ.
Kɛɛlɩ ma tɔɔ kɛ́ fɛɛlɛ na footuɣu. Mpi tɔ, ma tɔka nyá kiiŋ kɛ́.
Paa awulumpiya caɣaa na pá yɔɣɔtəɣɩ ma tɔm, nyá tɔm kɛ nyá təmlɛ tʋ má, ma maɣasəɣɩ.
Nyá kʋsəsɩɩtʋ hɛɛsəɣɩ ma laŋlɛ kɛ́. Ntɩ tə tasəɣəna-m laɣatʋ.
Ma hota atɛɣɛ. Nyá tɔm ɩ́ ha-m weesuɣu ɩsɩɩ n ka yɔɣɔtʋɣʋ tɔ.
Ma kɛɛsəɣɩ-ŋ ma kʋlapəlɛ tɔm. Sɛɣɛsɩ-m nyá kʋsəsɩɩtʋ tɔm.
Hʋlʋ-m nyá kʋsəsɩɩtʋ təŋʋɣʋ na má maɣasɩ nyá teu tɔm.
Laŋwakəllɛ nɩɩ-m na má pələɣɩ ɩsəlʋm. Kʋsɩ-m ɩsɩɩ n ka yɔɣɔtʋɣʋ tɔ.
Hatələna-m pɔpɔtʋ. Hʋlɩ-m pɛɛlɛɛ na má təŋ nyá kiiu.
Tampana mpaaʋ kɛ ma ləsaa. Maa təŋ nyá kʋsəsɩɩtʋ.
Nyá kʋsəsɩɩtʋ kɛ maa matəna. Tacaa taa yele na pə́ liɣiti-m.
Nyá kʋsəsɩɩtʋ kɛ ma nɩɩkəna teu. Mpi tɔ, n kula ma ɩsɛ.
Tacaa hʋlɩ-m nyá kʋtʋtʋtʋ mpaaʋ na má tɔkɩ-tɩ na má tala tənaɣa.
Tacaa ha-m nyəm na má tɔkɩ nyá kiiu na má təŋəɣɩ-kʋ na ma lotu təna.
Yele na má nɩɩna nyá kʋsəsɩɩtʋ. Mpi tɔ, ma sɔɔla-təɣɩ.
Pona ma hʋwɛɛ kɛ nyá kʋsəsɩɩtʋ kiŋ. Taa pona-yɛɣɛ liɣitee luluɣu cɔlɔ.
Ləsɩ ma ɩsɛ kɛ kpaɩ nyəm tɔɔ. Taa yele na má paasəna kpaɩ nyəm. Yele na má wɛɛ nyá luɣu nyəntʋ taa.
La nyá təmlɛ tʋ maɣa nti n ka sɩɩwa mpa pa nyaŋna-ŋ tɔ.
Ma wɛna fɛɛlɛ sɔɣɔntʋ kɛ́. Taa yele na tə́ maɣana-m.
Nti ma nyɩɩləɣɩ sɔsɔm tɔɣɔlɛ nyá kʋtʋtʋtʋ lapʋ. N kɛ́ siɣisilu kɛ́, ha-m weesuɣu.
Tacaa nyá kʋpantʋ ɩ́ kɔɔ ma tɔɔ na ń ya ma nyʋɣʋ ɩsɩɩ n sɩɩʋ tɔ.
Na má wɛɛna nti maa cɔ ma tʋʋlaa tɔ. Mpi tɔ, nyá kʋyɔɣɔtʋtʋ kɛ ma lapa naani.
Taa ləsɩ tampana tɔm kɛ ma nɔɣɔ taa təkpataa. Nti n maɣasəɣɩ nyá taa tɔɣɔ ma taŋaa.
Maa tɔkɩ nyá kiiu kɛ paa kʋyakʋ ŋkuɣu tam tɔɔ kɛ́.
Ma caa má tɔna ma təɣɩ. Mpi tɔ, nyá kʋsəsɩɩtʋ kɛ ma pɛɛkəɣɩ.
Maa heeli nyá kʋsəsɩɩtʋ tɔm kɛ awulaa, fɛɛlɛ kaa wɛɛ-m.
Nyá kʋsəsɩɩtʋ kɛ ma laŋlɛ hɛɛnaa. Mpi tɔ, ma sɔɔla-təɣɩ.
Ma nɩɩkəna nyá kʋsəsɩɩtʋ kɛ́. Ma sɔɔla-təɣɩ. Ma caa ma maɣasɩ-təɣɩ ma taa kɛ́.
Tɔɔsɩ tɔm nti n ka heela nyá təmlɛ tʋ má tɔ tə tɔɔ. Ntɩ tə tʋna-m naani.
Ntɩ tə hɛɛsəɣəna ma laŋlɛ kɛ ma wahala taa. Nyá tɔm kʋpantʋ haakəna-m weesuɣu.
Paa ɩsəcaʋtʋnaa woŋiɣi-m ma ta lɩɩ nyá kiiu taa.
Tacaa ma tɔɔsəɣɩ nyá lɔŋtaa hʋʋlɛ tɔm na pə́ hɛɛsəɣɩ ma laŋlɛ.
Má naakɩ asaɣaa mpa pa lɔɔkɩ nyá kiiŋ tɔ, pááná kpaakɩ-m kɛ́.
Nyá kiiŋ tɔm kɛ ma yooki yontu kɛ timpi ma kɛ́ ɩkɔm tɔ.
Ma tɔɔsəɣɩ nyá hətɛ kɛ ahoo na má tɔkəɣɩ nyá kʋsəsɩɩtʋ.
Mpi pə kɛ́ ma nyəm tɔɣɔlɛ, sɩ má tɔkəɣɩ nyá kʋsəsɩɩtʋ.
Ma lɛləɣɩ sɩ ma nyəntʋ ntɛ́ sɩ má təŋ nyá kʋyɔɣɔtʋtʋ.
Ma wiikina-ŋ na ma lotu təna, nyənɩ ma pətɔɔtəlɛ ɩsɩɩ n ka sɩɩʋ nyá nɔɣɔ tɔ.
Ma hʋʋ ma mpaaʋ tɔm kɛ ma taa, nyá kʋsəsɩɩtʋ kɛ ma caa təŋʋɣʋ.
Ma lakɩ nyá kʋsəsɩɩtʋ kɛ lɔŋ kɛ́ təcaʋ. Ma kaa yele na tə́ leeli.
Asaɣaa katɔsɩ tama-m kɛ́. Ama maa sɔɔkɩ nyá kiiu tɔɔ.
Ma kʋləɣɩ ahoo hɛka na má sá-ŋ́. Mpi tɔ, nya hʋʋlɛ wɛ teu.
Ma kɛ́ mpa pa nyaŋna-ŋ na pá tɔkəɣɩ nyá kʋsəsɩɩtʋ tɔ pa taapalʋ kɛ́.
Haɩ, Tacaa, nyá kʋpantʋ suna tɛtʋ. Sɛɣɛsɩ-m nyá kʋsəsɩɩtʋ.
Tacaa n lapa kʋpantʋ kɛ nyá təmlɛ tʋ maɣa, ɩsɩɩ n ka yɔɣɔtʋɣʋ tɔ.
Sɛɣɛsɩ-m ləmaɣasɛɛ kʋpana na nyəm. Mpi tɔ, ma tɛma ma taa na nyá kʋsəsɩɩtʋ kɛ́.
Lɔŋ ɩlɛ ye n ta hɔ ma ŋkpaŋʋɣʋ maa tɔkəɣɩ nyá tɔm. Ama nɔɔnɔɔ ma təŋəɣɩ nyá kiiŋ.
N kɛ́ kʋpaŋ kɛ́ na kʋpantʋ latʋ. Hʋlʋ-m nyá luɣu nyəntʋ.
Ɩsəcaʋtʋnaa pilisiɣi-m kɛ́ na pa kaloolaɣa. Ama ma tɔka nyá kʋsəsɩɩtʋ kɛ na lotu kʋlʋmtʋ.
Pa ləmaɣasɛɛ taa toowaɣa ɩsɩɩ nim. Ɩlɛna máá hʋləsəɣɩ laŋlɛ na nyá kiiu.
Pə wɛ teu sɩ pə́ pasa-m kɛ́. Ɩlɛna má cɛkəna nyá kʋsəsɩɩtʋ.
Nyá nɔɣɔ taa kʋsəsɩɩtʋ kəla-m teu kɛ wʋla na liɣitee wontu tuutuuma.
Nyá niŋ ŋmana-m. Ha-m laɣatʋ na má kpɛləməna nyá kʋsəsɩɩtʋ.
Mpa pa nyaŋna-ŋ tɔ pa naa-m na pa laŋlɛ hʋləməɣɩ. Mpi tɔ, nyá nɔɔsɩ sɩɩʋ kɛ ma tɛɛləɣɩ.
Tacaa, ma nyəmá sɩ nyá hʋʋlɛ siɣisaa kɛ́. Nyá tampana təŋʋɣʋ tɔɔ kɛ́ n pasa-m.
Nyá kʋpantʋ ɩ́ hɛɛsɩ ma laŋlɛ ɩsɩɩ n ka sɩɩʋ nyá təmlɛ tʋ maɣa nɔɣɔ tɔ.
Hʋlʋ-m sɩ n sɔɔla-m na pə́ ha-m weesuɣu. Mpi tɔ, nyá kiiu kɛ ma laŋlɛ hɛɛkəna.
Pə́ liɣiti ɩsəcaʋ nyə́ma mpa pa muɣuluɣu-m mʋsʋŋ tɔ. Mpi tɔ, nyá kʋsəsɩɩtʋ tɔm kɛ ma maɣasəɣɩ ma taa.
Mpa pa nyaŋna-ŋ tɔ pá kɔɔ ma kiŋ na pá cɛkəna nyá kʋsəsɩɩtʋ.
Maa la nyá luɣu nyəntʋ na lotu kʋlʋmtʋ. Ɩlɛ fɛɛlɛ kaa tɔɣɔ-m nyá kiŋ.
Ma taŋa nyá nyʋɣʋ yapʋ kɛ tətɛɣɛtɛɣɛ. Nyá tɔm kɛ ma tɛɛləɣɩ.
Ma ɩsɛ tɛŋna nyá nɔɣɔ sɩɩʋ kiŋ kɛ́, na má pɔɔsəɣɩ sɩ pəlee kɛ́ n ka hɛɛsɩ ma laŋlɛ?
Ma tɔnʋɣʋ cuka kpasɩ kɛ́ ɩsɩɩ kɔŋlɛ kɛ nyɔɔsɩ taa. Ma kaa sɔɔ nyá kʋsəsɩɩtʋ tɔɔ.
Kʋyɛɛŋ ɩsənaɣa pə kaasa nyá təmlɛ tʋ ma? Waatʋ wei kɛ́ n ká hʋʋna mpa pa tʋɣʋ-m wahala tɔ?
Ɩsəcaʋtʋnaa huliɣina ma nɔɣɔ tɔɔ kɛ́ pɔɔŋ, paa təŋəɣɩ nyá kiiu kɛ paa pəcɔ.
Nyá kʋsəsɩɩtʋ təna kɛ́ kʋsiɣisitʋ kɛ́. Pa tʋɣʋ-m wahala kɛ mʋsʋŋ kɛ́, waasɩ-m.
Pa kaɣa pa hu-m na pá kʋ-m ɩlɛ maa lɔɔkɩ nyá kʋsəsɩɩtʋ.
Ha-m weesuɣu kɛ nyá kʋpantʋ tɔɔ, ɩlɛna ma təŋ nyá kʋsəsɩɩtʋ.
Haɩ, Tacaa, n wɛ tam tɔɔ kɛ́. Nyá tɔm caɣa teu kɛ ɩsɔtaa kɛ́.
Kʋpantʋ nti n lakɩ tɔ tɩɩ tɛŋ. Nyá sɩɩna tɛtʋ na tə nyɔɔwa teu.
Nyá kʋsəsɩɩtʋ tɔɔ kɛ́ pə təna pə caɣa teu kɛ saŋa. Mpi tɔ, pə təna pə lakɩ-ŋ təmlɛ.
Ye ma laŋlɛ taa hɛɛna nyá kiiŋ, maa lepa ma wahala taa kɛ́.
Ma kaa sɔɔ nyá kʋsəsɩɩtʋ. Ntəɣɩ n haakəna-m weesuɣu.
Ma kɛ́ nyá nyəŋ kɛ́, waasɩ-m. Mpi tɔ, nyá kʋsəsɩɩtʋ kɛ ma pɛɛkəɣɩ.
Asaɣaa cɛŋəɣɩ-m kɛ́ sɩ pa kʋɣʋ-m. Paa na mpʋ nyá kʋsəsɩɩtʋ kɛ ma keŋna ŋkpaŋŋ.
Ma nawa təma kʋpana təna tənasɩ. Ama nyá kʋsəsɩɩtʋ fɛɩ tənaɣa.
Ma sɔɔla nyá kiiu kɛ sɔsɔm kɛ́. Kʋ tɔm kɛ ma maɣasəɣɩ kʋyɛɛŋ təna.
Nyá kʋsəsɩɩtʋ haakɩ-m ləmaɣasɛɛ na pə́ kəlɩ ma kolontunaa. Mpi tɔ, tə wɛ ma kiŋ kɛ tam tɔɔ kɛ́.
Ma tɛɛ ma sɛɣɛsəlaa tənaɣa nyəm. Mpi tɔ, nyá kʋsəsɩɩtʋ kɛ ma maɣasəɣɩ.
Ma tɛɛ kʋkpatəlaa kɛ ləmaɣasɛɛ. Mpi tɔ, ma tɔka nyá kʋtʋtʋtʋ.
Ma kisa mpaaŋ ɩsaɣaŋ taa tɔntɛ sɩ má pəsɩ na má tɔkɩ nyá tɔm.
Maa hatələɣəna nyá kʋsəsɩɩtʋ. Mpi tɔ, nyá sɛɣɛsəɣəna-m.
Nyá tɔm wɛ leleŋ kɛ ma tantahaaʋ taa kɛ́. Tə kəla tɩɩŋ kɛ leleŋ kɛ ma nɔɣɔ taa.
Nyá kʋsəsɩɩtʋ pəsəɣəna-m nyəntʋ na má kisiɣi pɔpɔtʋ təna.
Nyá tɔm wɛnna ɩsɩɩ fətəla kɛ ma nɔɔhɛɛ tɛɛ na pə́ naakɩ ma mpaaʋ taa.
Ma tuuki sɩ maa tɔkɩ nyá kʋsəsɩɩtʋ. Maa la ɩsɩɩ ma tuuwa tɔ.
Tacaa, pə pasa-m teu kɛ́. Yele na má wɛɛna weesuɣu ɩsɩɩ n yɔɣɔtʋɣʋ tɔ.
Haɩ, Tacaa, mʋ ma sələmʋɣʋ ɩsɩɩ kʋcɔɔʋ. Sɛɣɛsɩ-m nyá kʋsəsɩɩtʋ.
Ma weesuɣu wɛ asola taa kɛ́ tam kɛ́. Ama ma kaa sɔɔ nyá kiiu tɔm.
Asaɣaa nyəkɩ-m katɔsɩ kɛ́. Ama maa hatələɣəna nyá kʋsəsɩɩtʋ.
Nyá kʋtʋtʋtʋ kɛ-m kʋpantʋ sɔsɔɔntʋ kɛ tam tɔɔ kɛ́, tə hɛɛsəɣɩ ma laŋlɛ.
Ma tʋ ma taa sɩ má təŋ nyá kʋsəsɩɩtʋ*fa* haləna ma səm.
Ma taa kpaana ataa na a waalɩ yəlaa kɛ́. Ama ma sɔɔla nyá kiiu.
Nyaɣalɛ ma kpʋlʋɣʋ tətʋlɛ na ma kentulu. Nyá kʋyɔɣɔtʋtʋ kɛ ma tɛɛləɣɩ.
Asaɣaa mɛ ɩ́ hatələna-m. Ɩlɛna má tɔkɩ ma Ɩsɔ kiiŋ.
Te-m ɩsɩɩ n ka sɩɩʋ nyá nɔɣɔ tɔ na má hiki weesuɣu. Nyaɣa ma tɛɛləɣɩ, taa tʋ-m fɛɛlɛ.
Wɛɛ ma tentu na pə́ ya ma nyʋɣʋ. Ɩlɛna ma paasəna nyá kʋsəsɩɩtʋ kɛ tam tɔɔ má taa hɛɛsɩ.
N tɔɣɔnəɣɩ mpa paa təŋəɣɩ nyá kʋsəsɩɩtʋ tɔɣɔ. Mpi tɔ, pa tʋsʋɣʋ ɩɩ waasəɣɩ pʋlʋ.
N lɔɔkɩ atɛ asaɣaa tənaɣa ɩsɩɩ hute. Pə tɔɔ kɛ́ ma sɔɔla nyá kʋsəsɩɩtʋ.
N tʋ nyá sɔɣɔntʋ kɛ ma taa na ma tɔnʋɣʋ seliɣi, na má nyaŋna nyá hʋʋlɛ.
Ma tɔka nyá kiiu na nyá siɣisuɣu kɛ́. Taa pɛtɩ-m ma ŋmakəllaa.
Sɩɩ nyá təmlɛ tʋ maɣa nɔɣɔ sɩ n ká səna-m. Taa yele na kalampaanɩ nyə́ma muɣulu-m.
Ma taŋa nyá nyʋɣʋ yapʋ. Ma taŋa akaɩtʋ nti tə tɔm n sɩɩwa nɔɣɔ tɔ na ma ɩsɛ tɛŋ.
La nyá təmlɛ tʋ maɣa kʋpantʋ, na ń sɛɣɛsɩ-m nyá kʋsəsɩɩtʋ.
Ma kɛ́ nyá təmlɛ tʋ kɛ́, ha-m laɣatʋ na má nyɩ́ nyá kʋsəsɩɩtʋ.
Tacaa pə talaa sɩ ń la pʋlʋ. Pa yɔkəɣɩ nyá kiiu kɛ́.
Pə tɔɔ kɛ́ ma sɔɔla nyá kʋsəsɩɩtʋ na pə́ kəlɩ wʋla kʋpampaŋ.
Pə tɔɔ kɛ́ ma nyənəɣɩ nyá kʋtʋtʋtʋ tənaɣa kʋsiɣisitʋ na ma taa kpaakəna pɔpɔtʋ.
Nyá kʋsəsɩɩtʋ kɛ kʋpampantʋ kɛ́ pə tɔɔ kɛ́ ma təŋəɣɩ-tɩ.
Nyá tɔm cɛkənaʋ kɔŋna nyaaləm kɛ́ tə haakɩ laɣatʋ kɛ mpa pa laŋa-tɩ tɔ.
Ma liki nyá tɔm kɛ́ na hiluɣu. Mpi tɔ, ma wɛna nyá kʋsəsɩɩtʋ nyɔɣɔsɩ kɛ́.
Kɛɛsɩ nyá ɩsɛ na ma tɔɔ na ń nyənɩ ma pətɔɔtəlɛ, ɩsɩɩ n lakʋɣʋ mpa pa sɔɔla nyá hətɛ tɔ.
Nyá tɔm ɩ́ tʋ-m naani. Taa yele na ɩsaɣatʋ natəlɩ tə́ pəsɩ-m.
Waasɩ-m, yəlaa caakɩ pa ŋmakələɣɩ-m. Ɩlɛna ma tɔkɩ nyá kʋsəsɩɩtʋ.
Nyá ɩsɛntaa ɩ́ hɛtəna nyá təmlɛ tʋ maɣa teu. Sɛɣɛsɩ-m nyá kʋsəsɩɩtʋ.
Waatʋ wei ma naakɩ sɩ paa tɔkəɣɩ nyá kiiu tɔ ma lukiɣi ɩsəlʋm kɛ́.
Haɩ, Tacaa, n kɛ́ siɣisilu kɛ́, na ń təŋəɣɩ tampana kɛ nyá hʋʋlɛ taa.
Nyá kʋsəsɩɩtʋ siɣisaa kɛ na tə kɛ́ tampana.
Waatʋ wei ma naakɩ ma kolontunaa sɔɔkɩ nyá tɔm tɔ, pááná sɔsɔɔna kpaakɩ-m kɛ́.
Nyá tɔm lapa tə təmlɛ. Na nyá təmlɛ tʋ má, ma sɔɔla-tɩ.
Maɣa səkpelu kɛ́, na nɔɣɔlʋ ɩɩ caakɩ-m. Ama ma ta sɔɔ nyá kʋsəsɩɩtʋ tɔɔ.
Nyá siɣisuɣu kɛ́ tam nyəŋkʋ kɛ́, na nyá kiiu kɛ tampana.
Laŋwakəllɛ na nəɣəsɛɛ pə hika-m. Ama ma laŋlɛ hɛɛkəna nyá kiiŋ.
Nyá kʋsəsɩɩtʋ siɣisina tam tɔɔ. Ha-m laɣatʋ na má wɛɛna weesuɣu.
Ma yaakɩ-ŋ na ma lotu tənaɣa. Tacaa cɔ-m ɩlɛna má tɔkɩ nyá kʋsəsɩɩtʋ.
Ma yaakɩ-ŋ, waasɩ-m. Ɩlɛna ma tɔkɩ nyá kʋsəsɩɩtʋ.
Ma kʋləɣɩ na pə́cɔ pə́ nyaalɩ na má sələmɩ sɩ ń waasɩ-m. Ma taŋna tɛɛlʋɣʋ kɛ nti n ká yɔɣɔtɩ tɔ.
Maa kpəkɩ ɩsəlɛ, haləna pə́ nyaalɩ na má maɣasɩ nyá tɔm.
Tacaa n kɛ kʋpaŋ kɛ́, ɩlɛ nɩɩ ma nɔɣɔ, na ń ha-m weesuɣu ɩsɩɩ n sɩɩwa tɔ.
Mpa pa huliɣi ɩsaɣatʋ waalɩ tɔ pa kpɛɣɛtaa, na pá hatələɣəna kiiu.
Haɩ, Tacaa, n kpətəna-m kɛ́ na nyá kʋsəsɩɩtʋ təna kɛ́ tampana.
Hatoo lɔŋ kɛ ma nyəmá sɩ n sɩɩ nyá kʋsəsɩɩtʋ kɛ tam tɔɔ.
Nyənɩ ma wahala na ń waasɩ-m. Mpi tɔ, maa sɔɔkɩ nyá kiiu.
Yoona ma nɔɣɔ na ń ya-m, na ń ha-m weesuɣu ɩsɩɩ n yɔɣɔtʋɣʋ tɔ.
Asaɣaa kaa na nyʋɣʋ yapʋ. Mpi tɔ, paa pɛɛkəɣɩ nyá kʋsəsɩɩtʋ.
Haɩ, Tacaa, nyá sɔɔlʋɣʋ tɔɔwaɣa. Ha-m weesuɣu ɩsɩɩ n maɣasaa tɔ.
Ma kolontunaa na ma kʋnyɔntʋlaa tɔɔwaɣa. Maa hatələɣəna nyá kiiŋ.
Ma taa kpaakəna waalɩ lɩɩlaa mpa paa tɔkəɣɩ nyá tɔm tɔɣɔ.
Tacaa nyənɩ ma sɔɔla nyá kʋsəsɩɩtʋ kɛ́. Ɩlɛ ha-m weesuɣu kɛ nyá kʋpantʋ tɔɔ.
Nyá tɔm kite ntɛ́ tampana, na nyá siɣisuɣu kiiŋ təna wɛ tam tɔɔ.
Awulumpiya tʋɣʋ-m wahala kɛ mʋsʋŋ. Ama nyá kʋyɔɣɔtʋtʋ tike kɛ ma seliɣina.
Ma laŋlɛ hɛɛkəna nyá nɔɔsɩ sɩɩʋ kɛ́. Ɩsɩɩ wei ɩ hika wɛnaʋ sɔsɔɔm tɔ.
Ma taa kpaakəna pɔpɔtʋ kɛ́, na ma nyənəɣɩ-təɣɩ acaalətʋ. Ama nyá kiiu kɛ ma sɔɔlaa.
Paa kʋyakʋ ŋku tɔm naatosompɔɣɔlaɣa kɛ ma sɛɛkɩ-ŋ. Mpi tɔ nya kiiŋ siɣisaa kɛ́.
Mpa pa caakɩ nyá kiiu tɔ pa hɛɛsaa kɛ́. Wahala nɔɣɔlʋ ɩɩ makəna-wɛ.
Haɩ, Tacaa, ma tɛɛlʋɣʋ ntɛ́ sɩ n ká ya-m, na ma tɔka nyá kʋsəsɩɩtʋ.
Ma təŋəɣɩ nyá kʋtʋtʋtʋ kɛ́, na ma sɔɔla-təɣɩ teu.
Ma tɔka nyá kʋtʋtʋtʋ kɛ́ na nyá kʋsəsɩɩtʋ. Mpi tɔ, n naakɩ ma mpaaŋ tənaɣa.
Haɩ, Tacaa, nɩɩ ma wula na ń ha-m laɣatʋ ɩsɩɩ n sɩɩʋ tɔ.
Nɩɩ ma wiinaʋ na ń waasɩ-m ɩsɩɩ n sɩɩʋ nɔɣɔ tɔ.
Ma nɔɣɔ ɩ́ kpaalɩ nyá samtʋ. Mpi tɔ, n sɛɣɛsəɣɩ-m nyá kʋsəsɩɩtʋ.
Ma nsəmlɛ ɩ́ yoo nyá nɔɣɔ sɩɩʋ tɔm. Mpi tɔ, nyá kʋsəsɩɩtʋ kɛ kʋsiɣisitu kɛ́.
Kʋsɩ nyá niŋ na ń waasɩ-m. Mpi tɔ, nyá kʋtʋtʋtʋ kɛ ma ləsaa.
Haɩ, Tacaa, nyá yapʋ tɔɔ kɛ́ ma səkɩ nyá kiiu hɛɛsəɣəna ma laŋlɛ.
Yele má wɛɛna weesuɣu na má sá-ŋ́, na nyá hʋʋlɛ waasɩ-m.
Ma kɛ́ cɔɔlʋ kɛ́ ɩsɩɩ heu kʋlepu, pɛɛkɩ nyá təmlɛ tʋ má. Mpi tɔ, maa sɔɔkɩ nyá kʋsəsɩɩtʋ.
Yosalɛm kpaʋ yontu. Tacaa nyaɣa ma wiina ma laŋwakəllɛ waatʋ na ɩ́ nɩɩ ma nɔɣɔ.
Tacaa waasɩ-m yəlaa pɔpɔtʋnaa na tʋsʋlaa niŋ taa.
Kawaaɣa yaa kasəyaɣa ŋkaɣa nsəmlɛ kʋtʋsəlɛ ká ha-ŋ yaa tɩɩ kɔna-ŋ?
Mpi tə haakɩ-ŋ tɔɣɔlɛ yoolu nyəmá kʋsɛŋtɛɛ na mamala.
Ma kɛ́ wahala tʋ kɛ́. Mpi tɔ, ma na Mesɛkɩ tɛtʋ nyə́ma kpaɩ nyə́ma tə wɛnna. Ketaa tɛtʋ nyə́ma coka tɛɛ kɛ́ ma wɛɛ.
Hatoo lɔŋ kɛ ma wɛ mpa pa taa kpaakəna hɛɛsʋɣʋ tɔ pa tɛ́.
Hɛɛsʋɣʋ kɛ ma sɔɔlaa. Ama ye ma yɔɣɔtəɣɩ hɛɛsʋɣʋ tɔm, yoou kɛ mpɛ pa caakɩ.
Yosalɛm kpaʋ yontu. Ma kʋsa ɩsɛ na má nyənəɣəna pɔɔŋ tɔɔ. Leɣe ma waasʋɣʋ ká lɩɩna?
Tacaa nyá lapəna ɩsɔtaa na atɛ. Nyá kiŋ kɛ waasʋɣʋ ká lɩɩna.
N kaa tisi sɩ pə́ tuuli nyá yʋlʋ nɔɔhəlɛ. N feŋiɣi nyá yʋlʋ tɔɔ kɛ́ nn hɛɛsəɣɩ.
Tacaa n feŋiɣi Ɩsɛɣɛlɩ tɔɔ kɛ́, tom ɩɩ kaakɩ-ŋ, pəyele nn tooki.
Tacaa nyá feŋiɣina nyá yʋlʋ tɔɔ. Nyá wɛnna ɩ waalɩ na ń kentiɣi-ɩ.
Ilim kaa cɔɔsɩ nyá yʋlʋ kɛ ilim taa. Pə́cɔ ɩsɔtʋ ná kaa cɔɔsɩ-ɩ ahoo.
Tacaa n ká paasəna nyá yʋlʋ weesuɣu. Na n feŋ ɩ tɔɔ kɛ́ ɩsaɣatʋ təna taa.
Tacaa n ká feŋ nyá yʋlʋ kʋlʋɣʋ waatʋ na ɩ tatɛ waatʋ kɛ pə kpaɣaʋ nɔɔnɔɔ tɔ, na pə́ polo tam tɔɔ.
Tafiiti Yosalɛm kpaʋ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Ye pa tɔma sɩ tə́ polo Tacaa təyaɣa taa, ma laŋhʋlʋmlɛ wɛ sɔɣɔntʋ.
Yosalɛm, nyá nɔnɔkeelasɩ kɛ tə səŋaa.
Yosalɛm ɩcatɛ nyá, pə ŋma-ŋ teu kɛ́, na ń tamsa teu təkpeɣekpeɣe.
Nyá taa kɛ́ Tacaa kpeka Ɩsɛɣɛlɩ nyə́ma kpaakɩ na pá saŋ Tacaa hətɛ ɩsɩɩ pa kiiu wɛɛ tɔ.
Tənaɣa Tafiiti təyaɣa nyə́ma kawulaɣa kumlee wɛɛ na pá cakɩ a tɔɔ na pá hʋʋkɩ tɔm.
Ɩ́ sələmɩ Ɩsɔ sɩ: Yosalɛm hɛɛsɩ. Mpa pa sɔɔla-ŋ tɔ, pa laŋá ɩ́ hɛɛna hɛɛsʋɣʋ ŋkʋ.
Hɛɛsʋɣʋ ɩ́ wɛɛ nyá koloosi taa na təcaɣanaʋ kɛ nyá tɛɛsɩ kʋpansɩ taa.
Ma sɔɔlaa sɩ hɛɛsʋɣʋ ɩ́ wɛɛ nyá taa kɛ́ ma tɛɛtʋnaa na ma taapalaa pa tɔɔ.
Tá Ɩsɔ Tacaa təyaɣa tɔɔ kɛ́ ma kooliɣi sɩ pə́ caɣana-ŋ.
Yosalɛm kpaʋ yontu. Ma kʋsa ma ɩsɛ na má nyənəɣɩ Tacaa nyá wei nyá təcaɣalɛ wɛ ɩsɔtaa tɔ.
Teitei ɩsɩɩ təmlɛ nyə́ma apalʋnyəma nyənʋɣʋ pa caa niŋ na alʋnyəma náá nyənəɣɩ pa too nyəŋ tɔ, ḿpʋɣʋ tá ɩsɛ kɛɛsəna tá Ɩsɔ Tacaa nyá tɔɔ. Haləna waatʋ wei ɩ ká wɛɛna tá pətɔɔtəlɛ tɔ.
Tacaa nyənɩ tá pətɔɔtəlɛ. Haɩ, nyənɩ tá pətɔɔtəlɛ. Mpi tɔ, kʋtʋɣʋ kəla-tʋɣʋ pɩɩʋ.
Ɩsəcaʋtʋnaa woŋa na təhɔntaa footuɣu nɩɩ-tʋɣʋ.
Tafiiti Yosalɛm kpaʋ yontu. Ɩsɛɣɛlɩ nyə́ma ɩ́ tisi sɩ: Ye Tacaa ń taa wɛɛ tá waalɩ.
Ye Tacaa ń taa wɛɛ tá waalɩ, awe ka waasa-tʋɣʋ waatʋ wei yəlaa kota tá tɔɔ tɔ.
Paa lipa tá tənaɣa na tá ɩsɛ kɛ waatʋ wei pa pááná huu tá tɔɔ tɔ.
Ye Tacaa ń taa wɛɛ tá waalɩ. Pusi lʋm ka lipa-tʋɣʋ na pə hola tɛɛna-tʋ.
Hola toŋ nyəna anɩ a ka tɔɣɔ-tʋɣʋ.
Tə́ sɛɛ-ŋ Tacaa n ta tʋ-tʋɣʋ pa kela taa ɩsɩɩ tɔɣɔnaɣa tɔ.
Tə fitaa kɛ́ ɩsɩɩ sumaɣa fituɣu ka kpalʋ apaɩ taa tɔ. Apaɩ pɛlaa na táá fiti.
Tacaa nyá ŋmawa atɛ na ɩsɔtaa. Nyá waasəna-tʋ.
Yosalɛm kpaʋ yontu. Mpa pa tʋɣɩ Tacaa kɛ naani tɔ pa wɛ kɛ́ ɩsɩɩ Siyɔŋ pʋɣʋ, kɩɩ nyəɣələɣɩ. Kʋ nyɔɔ toŋ kɛ tam tɔɔ kɛ́.
Pɔɔŋ tʋwa Yosalɛm ɩcatɛ kɛ hɛkʋ kɛ́. Ḿpʋɣʋ Tacaa n tʋwa nyá yəlaa kɛ hɛkʋ, kɛ pə kpaɣaʋ nɔɔnɔɔ tɔ, haləna tam tɔɔ.
N kaa tisi sɩ asaɣaa ɩ́ tɔɣɔ kawulaɣa kɛ kʋpama tɔɔ. Pə́ taa kɔɔ na pə́ hɔ-wɛɣɛ ɩsaɣatʋ lapʋ taa.
Tacaa yele na pə caɣana-tʋ ɩsɩɩ tɛʋ lakʋɣʋ ilim mpətəŋ tɔɔ tɛtʋ tɔ.
Tacaa kpiisi asaɣaa na mpa pa lakɩ mpi pə ta siɣisi tɔ. Hɛɛsʋɣʋ ɩ́ wɛɛ Ɩsɛɣɛlɩ nyə́ma taa.
Yosalɛm kpaʋ yontu. Waatʋ wei Tacaa məŋna mpa paa kuuwa Siyɔŋ tɔ, pə lapa-tʋɣʋ ɩsɩɩ toosee.
Ḿpʋɣʋ tá láŋá hʋlʋmaa na tə́ woŋ na tə́ woŋ na tə́ woŋ. Na tə́ wiliti akaɩtʋ kawilitaɣa. Ɩlɛna piitimnaa yɔɣɔtəɣɩ sɩ: Tacaa lapa-wɛɣɛ kʋpantʋ sɔsɔɔntʋ.
Tacaa lapa-tʋɣʋ kʋpantʋ sɔsɔɔntʋ, tə wɛ laŋhʋlʋmlɛ taa kɛ́.
Tacaa, mə́ŋ́ná tá yəlaa mpa paa kuuwa tɔ ɩsɩɩ ilim mpətəŋ tɔɔ lɔɔŋ.
Mpa pa tuuki pa tawa na ɩsəlʋm tɔ, paa kʋna akaɩtʋ kawilitasɩ kɛ́.
Wei ɩ kpaakəna mətutuuna kɛ taalɛ na wula tɔ, ɩ ká səɣəlɩ ɩ məhɔwa na ɩ́ mələɣɩ təyaɣa na akaɩtʋ kawilitasɩ.
Salʋmɔŋ Yosalɛm kpaʋ yontu. Ye Tacaa ɩ́ ta ŋma təyaɣa, ka ŋmalaa təna lʋkəna láŋá kɛ́. Ye Tacaa ta feŋ ɩcatɛ tɔɔ, tə feŋlu lʋkəna laŋlɛ kɛ́.
Ɩ́ kʋləɣɩ tefemle na ɩ́ tooki tapɩɩlɛ, na ɩ́ lakɩ sɩ ɩ́ hiki mə tɔɣɔnaɣa tɔ, ɩ́ lʋkəna laŋa kɛ́. Ɩsɔ haakɩ mpʋ tɔtɔɣɔ ɩ sɔɔllaa kɛ́ paa pa tɔŋna tom.
Piya kɛna wɛnaʋ mpi Tacaa haakɩ sɩ caanaa tɔ, pa kasəyaɣa ntɛ́.
Piya mpa yʋlʋ hika ɩ ɩfepile waatʋ tɔ, pa wɛɛ kɛ́ ɩsɩɩ yoolu kɔɔka taa nyəmá.
Leleŋ nɩɩlʋ ntɛ́ yʋlʋ wei ɩ suula pə tɛ́ nyəmá kɛ ɩ kɔɔka tɔ. Ɩ kaa nyana ɩ kolontunaa kɛ waatʋ wei ɩ yɔɣɔtəɣəna-wɛɣɛ ɩcatɛ nɔnɔɣɔ tɛɛ tɔ.
Yosalɛm kpaʋ yontu. Leleŋ nɩɩlʋ ntɛ́ nyá wei n nyaŋna Tacaa na ń tɔŋ ɩ mpaaŋ taa tɔ.
Nyá laŋlɛ hɛɛkəna nyá niŋ təmlɛ. Nyá taa hɛɛwa na ń waakɩ.
Nyá alʋ wɛ nyá təyaɣa taa kɛ́ ɩsɩɩ lɛsɛŋ tʋɣʋ kʋlʋlʋɣʋ. Na nyá piya náá wɛ tətɔɣɔlɛ ɩsɩɩ Olifi tɩɩŋ.
Ḿpʋɣʋ pə kooliɣi kʋpantʋ kɛ wei ɩ nyaŋna Tacaa tɔ.
Tacaa koolee ká lɩɩna Siyɔŋ taa na á tii nyá tɔɔ. N ká ná Yosalɛm təcaɣanaʋ. Haləna nyá weesuɣu tənaɣa.
N ká ná nyá piya piya. Pəyele na Ɩsɛɣɛlɩ nyə́ma hɛɛsɩ.
Yosalɛm kpaʋ yontu. Ɩsɛɣɛlɩ ɩ́ tisi sɩ: Kolontu lapa-m ɩsaɣatʋ kɛ sɔsɔm kɛ hatoo ma pəcaatʋ.
Kolontu lapa-m ɩsaɣatʋ kɛ sɔsɔm kɛ hatoo ma pəcaatʋ yáá. Ama ɩ ta pəsɩ-m kɛ́.
Ɩ mapa ma siɣile taa, na cacaasɩ həntɩ.
Tacaa kɛ siɣisulu kɛ́. Ɩ sɛta asaɣaa ŋmɩɩsɩ kɛ sɛtəɣɩ sɛtəɣɩ.
Pa təna mpa paa caakɩ Siyɔŋ tɔ fɛɛlɛ ɩ́ kpa-wɛ na pá pəsəna pa waalɩ.
Pá wɛɛ ɩsɩɩ kʋtuluŋ tɔɔ nyɩɩtʋ nti tə wʋləɣɩ na tə́ ta tɩɩ pɩɩta tɔ.
Tɩɩ suɣi tə kpɛsəlʋ ŋkute. Pəyele tɩɩ takɩ tə hɔkʋlʋ kɛ ŋkɔlʋɣʋ.
Mpa pa tɛɛkəna Siyɔŋ taa tɔ ɩ́ taa sɛɛ-wɛ sɩ: Tacaa ɩ́ kooli-mɛɣɛ kʋpantʋ. Tə sɛɛkɩ-mɛ na Tacaa hətɛ taa.
Yosalɛm kpaʋ yontu. Haɩ, Tacaa, ma wɛ pʋʋɣʋ sɔsɔɔŋkʋ taa kɛ́ na má yaakɩ-ŋ.
Tacaa nɩɩ ma nɔɣɔ. Ke ŋkpaŋŋ na ń nɩɩ ma wiinaʋ.
Ye n ka sɩɩkaɣa ɩsaɣatʋ kɛ nyá taa, Tacaa, awe ka wɛna weesuɣu?
Ama nyá tənna ɩsaɣatʋ hɩɩsʋɣʋ sɩ pá nyaŋna-ŋ.
Tacaa nyaɣa ma tɛɛləɣɩ na má taŋa nyá kʋyɔɣɔtʋtʋ.
Tacaa nyaɣa ma tɛɛləɣɩ na pə́ kəlɩ ɩsɩɩ taŋlaa tɛɛlʋɣʋ tanaŋ tɔ. Ɛɛ, pə kəla ɩsɩɩ taŋlaa tɛɛlʋɣʋ tanaŋ tɔ.
Ɩsɛɣɛlɩ nyə́ma ɩ́ tɛɛlɩ Tacaa. Mpi tɔ, Tacaa kɛna kʋpaŋ. Pə́cɔ ɩ sɔɔlʋ pɩɩwa tam sɩ ɩ́ waasɩ.
Tacaa ká hɛtəna Ɩsɛɣɛlɩ nyə́ma kɛ pa ɩsaɣatʋ təna taa.
Tafiiti Yosalɛm kpaʋ yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa, ma taa fɛɩ kalampaanɩ ləmaɣasəlɛ yaa ɩsəcaʋ hʋwɛɛ. Maa pɛɛkəɣɩ sɔsɔɔntʋ yaa mpi pə tɛɛ-m tɔ.
Ɩsɔ ɩ́ pona pooluŋ. Ma wɛ təpamm kɛ́ ɩsɩɩ pəyaɣa ŋka ka cɛpa hətɛ tɔɣɔ ka too niŋ taa. Ma wɛ təpamm kɛ́ ɩsɩɩ pəyaɣa ŋka ka cɛpa hətɛ tɔ.
Ɩsɛɣɛlɩ nyə́ma ɩ́ tʋ Tacaa kɛ naani kɛ pə kpaɣaʋ nɔɔnɔɔ tɔ, haləna tam tɔɔ.
Yosalɛm kpaʋ yontu. Tacaa, tɔɔsɩ Tafiiti na ɩ wahalanaa təna tɔɔ.
Tafiiti ɩnɩ ɩ yɔɣɔtəna na ɩ́ tuuna Tacaa, na ɩ́ sɩɩ Yakɔpʋ Ɩsɔ toŋ tʋ ɩnəɣɩ nɔɣɔ sɩ:
Ma kaa sʋʋ ma tɛ na má həntɩ ma kʋhəntʋɣʋ tɔɔ.
Ma kaa yele na tom kaa-m, yaa ma ɩsəhutu yoosina təma.
Haləna má hiki Tacaa kɛ lonte na Yakɔpʋ Ɩsɔ toŋ tʋ ɩnəɣɩ təcaɣalɛ.
Tə nɩɩwa pa yɔɣɔta Ɩsɔ atakaa tɔm kɛ Ɩfəlata tɛtʋ taa. Tə maɣana-ɩ Yaaa tɛtʋ hɔɣɔlʋɣʋ taa.
Tə́ polo Tacaa təcaɣalɛ. Tə́ luŋ ɩ nɔɔhɛɛ təsɩɩlɛ.
Tacaa kʋlɩ na ń kɔɔ nyá təhɛɛsəlɛ. Nyana nyá teeli atakaa.
Nyá kɔtəlaa ɩ́ suu nyʋɣʋ yapʋ ɩsɩɩ wontu na nyá tampana təŋlaa wilitina laŋhʋlʋmlɛ.
Nyá təmlɛ tʋ Tafiiti tɔɔ, taa lɔ wei n ləsaa tɔ.
Tacaa tɛma Tafiiti kɛ heeluɣu na tuunaʋ. Ɩ kaa məlɩ waalɩ. Ɩ tɔma sɩ: Nyá tapʋɣʋ tɛɛ pəyaɣa kɛ maa sɩɩ nyá kawulaɣa kumte tɔɔ.
Sɩ ye nyá pəyalaa tɔka ma nɔɣɔ pɛɛlʋɣʋ na kʋsəsɩɩtʋ nti ma sɛɣɛsəɣɩ-wɛ tɔ, pa pəyalaa ká lɛɛtəɣəna pa kawulaɣa kumte tɔɔ kɛ́ tam tɔɔ.
Tacaa sɔɔləna na ɩ́ ləsɩ Siyɔŋ sɩ ɩ lakɩ ɩ təcaɣalɛ.
Na ɩ́ tɔ sɩ: Ma təhɛɛsəlɛ ntɛ́ tam tɔɔ. Maa caɣa tə taa. Mpi tɔ, ma sɔɔla-tɛɣɛ.
Maa la kʋpantʋ kɛ Siyɔŋ na má cɛlɛ-ɩ mpi pɩɩ ha-ɩ weesuɣu tɔ. Na má ha ɩ kʋnyɔntʋnaa kɛ tɔɣɔnaɣa ŋka paa nyɩɩlɩ tɔ.
Maa kooli kʋpantʋ kɛ ma kɔtəlaa. Na ma tampana təŋlaa náá wilitina laŋhʋlʋmlɛ.
Maa la na Tafiiti lʋlʋɣʋ taa tʋ la wulaʋ sɔsɔ. Ma tɛma taɣanʋɣʋ kɛ fətəla kɛ wulaʋ wei ma ləsaa tɔ.
Maa suu wʋlaʋ kolontunaa kɛ fɛɛlɛ. Ama wʋlaʋ ntenuɣu ká mʋɣɩ kɔkɔ.
Tafiiti Yosalɛm kpaʋ yontu. Waatʋ wei taapalaa cakʋɣʋ təntəmlɛ tɔ, pə wɛ teu kɛ́, na pə wɛ leleŋ.
Pə wɛ kɛ́ ɩsɩɩ pa pəla sɔɔsʋŋ nim kɛ Alɔŋ nyʋɣʋ taa, na pə́ kpe ɩ tantʋɣʋ tɔɔ na pə́ tii ɩ tokonaa luɣu.
Pə wɛ kɛ́ ɩsɩɩ cɔlɔʋ lɩɩkʋɣʋna Hɛɛmɔŋ pʋɣʋ tɔɔ na kʋ kpeŋ Siyɔŋ tɔ. Mpi tɔ, tənaɣa Tacaa koola kʋpantʋ na ɩ́ haakɩ weesuɣu kɛ tam tɔɔ.
Yosalɛm kpaʋ yontu. Tacaa təmlɛ nyə́ma mɛ mə təna ɩ́ sɛɛ-ɩ. Mə təna mpa mɛ ɩ səŋa ɩ təyaɣa taa kɛ ahoo tɔ ɩ́ sɛɛ-ɩ.
Ɩ́ kpaasɩ mə niŋ na Tacaa təyaɣa tɔɔ na ɩ́ sɛɛ-ɩ.
Tacaa wei ɩ lapa atɛ na ɩsɔtaa tɔ ɩ́ koolu-ŋ kʋpantʋ na Siyɔŋ.
Ɩ́ sa Tacaa. Ɩ́ sa Tacaa hətɛ. Tacaa təmlɛ nyə́ma mɛ ɩ́ samɩ-ɩ.
Mpa mɛ ɩ wɛ Tacaa Ɩsɔ təyaɣa taa na ɩ taɣa tɔɔ tɔ,
ɩ́ sa Tacaa. Mpi tɔ, ɩ kɛ́ kʋpaŋ. Ɩ́ yoona ɩ hətɛ taa, pə taɣa pʋlʋ, ɩ kɛ́ kʋpaŋ.
Yakɔpʋ kɛ Tacaa ləsaa. Ɩsɛɣɛlɩ kɛ ɩ pəsa ɩ nyəm.
Ma nyəmá sɩ tá Ɩsɔ Tacaa n kɛ́ sɔsɔ, n kəla tɩɩŋ təna.
Paa mpiɣi n caakɩ, n lakɩ-wəɣɩ. Paa ɩsɔtaa na atɛ. Paa teŋkunaa taa, paa lumaŋ sɔsɔɔŋ təna taa.
Nyá kpaasəɣəna ɩsɔŋmʋntʋ kɛ tɛtʋ tɔɔ, na ń tisiɣi calanaa na tɛʋ, na ń ləsəɣɩ heelim kɛ pə təsɩɩlɛ taa.
Nyá kʋna Icipiti kancaalaɣa apalʋpiya. Paa yəlaa nyənsɩ, paa tɔla nyənsɩ.
Na ń lá kɔkɔlɔ nyəmnaa na piti təma kɛ Icipiti taa, sɩ pə́ sɛɣɛsɩ Icipiti wulaʋ na ɩ nyə́ma.
N yoona piitimnaa paɣalɛ, na ń kʋ awulaa toŋtʋnaa.
Ɩsɩɩ Amolii nyə́ma wulaʋ Sihoŋ, na Pasaŋ nyə́ma nyəŋ Hoki, na Kanaaŋ awulaa təna.
Ɩlɛna ń há pa tɛtʋnaa kɛ Ɩsɛɣɛlɩ nyə́ma na tə́ pəsɩ pa nyəntʋ.
Tacaa nyá hətɛ yaakɩ tam tɔɔ kɛ́. Lʋlʋŋ lʋlʋŋ ka tɔɔsəɣɩ nyá tɔɔ.
Mpi tɔ, Tacaa n ká hʋʋna nyá yəlaa kɛ́. N ka wɛɛna nyá təmlɛ nyə́ma pətɔɔtəlɛ.
Piitimnaa tɩɩŋ ntɛ́ liɣitee na wʋla. Yəlaa lupəna-ɩ na pa niŋ.
Tɩɩŋ ɩnɩ ɩ wɛna nɔɔsɩ, ɩɩ yɔɣɔtəɣɩ. Ɩ wɛna ɩsɛ ɩɩ naakɩ.
Ɩ wɛna ŋkpaŋŋ, ɩɩ nɩɩkɩ natəlɩ. Ɩ tɩɩ fɛɩna feesiŋ kɛ ɩ nɔɔsɩ taa.
Mpa pa luki tɩɩŋ ɩnɩ na pa təna mpa pa tʋɣɩ-ɩ naani tɔ, pá wɛɛ ɩsɩɩ tɩɩŋ ɩnɩ.
Ɩsɛɣɛlɩ nyə́ma mɛ ɩ́ sɛɛ Tacaa. Alɔŋ lʋlʋɣʋ nyə́ma mɛ mɩ́ɩ́ sɛɛ-ɩ.
Lefii nyə́ma mɛ ɩ́ sɛɛ Tacaa. Mpa mɛ mə nyaŋna-ɩ tɔ ɩ́ sɛɛ-ɩ.
Ɩ́ sa Tacaa kɛ Siyɔŋ taa. Ɩ́ samɩ-ɩ Yosalɛm timpi ɩ wɛɛ tɔ. Ɩ́ sa Tacaa.
Ɩ́ sa Tacaa, mpi tɔ, ɩ kɛ́ kʋpaŋ kɛ́. Mpi tɔ, ɩ kʋpantʋ wɛ tam tɔɔ kɛ́.
Ɩ́ sɛɛ Ɩsɔ wei ɩ kəla tɩɩŋ təna tɔ. Mpi tɔ, ɩ kʋpantʋ wɛ tam tɔɔ kɛ́.
Ɩ́ sɛɛ Tacaa wei ɩ kəla tá caanaa təna tɔ. Mpi tɔ, ɩ kʋpantʋ wɛ tam tɔɔ kɛ́.
Ɩ tike ɩ lakəna kɔkɔlɔ nyəmnaa sɔsɔɔm. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ lapəna ɩsɔtɔnʋɣʋ na nyəm. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ pɔna tɛtʋ kɛ lʋm tɔɔ. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ lapəna ɩsɔtʋlʋŋasɩ sɔsɔɔnsɩ. Mpi tɔ, ɩ kʋpantʋ wɛ tam tɔɔ kɛ́.
Ɩ lapa ilim sɩ pə tɔɣɔ kawulaɣa kɛ ilim taa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ lapəna ɩsɔtʋ na ɩsɔtʋlʋŋasɩ sɩ sɩ́ tɔɣɔ kawulaɣa kɛ ahoo. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ kʋna Icipiti apalʋpiya kancaalaɣa kʋlʋlasɩ. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ ləsəna Ɩsɛɣɛlɩ nyə́ma kɛ Icipiti nyə́ma hɛkʋ. Mpi tɔ, ɩ kʋpantʋ wɛ tam tɔɔ kɛ́.
Ɩ toma sɔsɔɔna kɛ ɩ hʋlaa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ faɣana teŋku kʋsɛɛm kɛ calɩ. Mpi tɔ, ɩ kʋpantʋ wɛ tam tɔɔ kɛ́.
Ɩ lapa na Ɩsɛɣɛlɩ nyə́ma tɔ teŋku ɩnɩ ɩ hɛkʋ taa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ təŋsəna Icipiti wulaʋ na ɩ yoolaa kɛ lʋm. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ tiikina ɩ yəlaa kɛ wʋlaɣa tɛtʋ taa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ yoonna awulaa sɔsaa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ kʋna awulaa toŋ nyə́ma. Mpi tɔ, ɩ kʋpantʋ wɛ tam tɔɔ kɛ́.
Amolii nyə́ma wulaʋ Sihoŋ kɛ ɩ kʋwa. Mpi tɔ, ɩ kʋpantʋ wɛ tam tɔɔ kɛ́.
Na ɩ́ kʋ tɔtɔɣɔ Pasaŋ wulaʋ Oki. Mpi tɔ, ɩ kʋpantʋ wɛ tam tɔɔ kɛ́.
Ɩlɛna ɩ́ cɛla Ɩsɛɣɛlɩ nyə́ma kɛ awulaa mpɛ pa tɛtʋ. Mpi tɔ, ɩ kʋpantʋ wɛ tam tɔɔ kɛ́.
Na tə́ pəsɩ ɩ təmlɛ nyə́ma kpancoou. Mpi tɔ, ɩ kʋpantʋ wɛ tam tɔɔ kɛ́.
Ɩ ta sɔɔ tá tɔɔ kɛ́ saa wei pa fɛlaɣaa-tʋɣʋ nɔɔhɛɛ tɔ. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ yapəna-tʋɣʋ tá ŋmakəllaa niŋ taa. Mpi tɔ, ɩ kʋpantʋ wɛ tam tɔɔ kɛ́.
Ɩnɩ ɩ haana kʋŋmaŋmam tənaɣa tɔɣɔnaɣa. Mpi tɔ, ɩ kʋpantʋ wɛ tam tɔɔ kɛ́.
Ɩ́ sa ɩsɔtaa Ɩsɔ, Mpi tɔ, ɩ kʋpantʋ wɛ tam tɔɔ kɛ́.
Tɩɩ wɛ Papiloni pusi nɔɣɔ na tə́ caɣaa. Saa wei tə tɔɔsəɣɩ Siyɔŋ tɔɔ, ɩlɛna tə́ wiiki.
Na tə́ pusi tá cəməŋ na təna tɩɩŋ.
Tənaɣa mpa pa kuu-tʋ tɔ pa tɔŋaɣa-tʋ sɩ: Ɩ́ yoo-tʋɣʋ yontu. Tá caallaa caakaɣa laŋhʋlʋmlɛ yontu na pá tɔŋ-tʋ sɩ: Ɩ́ yoo-tʋɣʋ Siyɔŋ yontu.
Ɩsənaɣa tɩɩ yoo Tacaa yontu kɛ tɛtʋ kpaɩ nyəntʋ taa?
Haɩ, Yosalɛm, ye ma sɔɔ nyá tɔɔ, ma niŋ ntɔɣɔŋ ɩ́ sɔɔ ma tɔɔ.
Ye ma ta tɔɔsɩ Yosalɛm nyá, nyá tɔɔ, yaa nyá tɔm ɩɩ hʋləsəɣɩ ma laŋlɛ, ma nsəmlɛ ɩ́ matəna ma tantahaaʋ.
Tacaa, taa sɔɔ mpi Ɩtɔm nyə́ma lapa tɔ. Mpi tɔ, kʋyaŋku kolontunaa tii Yosalɛm tɔɔ tɔ. Pa tɔŋaɣa kɛ́ sɩ kpiisi, kpiisi na ń kpɛŋna kite.
Papiloni nyá, pɩɩ kpiisi-ŋ nɔɔnɔɔ. Leleŋ nɩɩlʋ ntɛ́ wei ɩ ká lɛɛtɩ-ŋ ɩsaɣatʋ nti n lapa-tʋ tɔ.
Leleŋ nɩɩlʋ ntɛ́ wei ɩ ká kpa nyá piya na ɩ́ naŋtɩ-səɣɩ kʋkpamʋɣʋ tɔɔ tɔ.
Tafiiti yontu. Tacaa, ma sɛɛ-ŋ na ma lotu təna. Nɩɩ ma kʋyɔɣɔtʋtʋ, ma yoo-ŋ yontu kɛ ɩsɔtaa toŋtʋnaa ɩsɛntaa.
Ma luŋiɣi nyá təsɛɛlɛ naŋŋ nyəntɛ taa kɛ́ nyá kʋpantʋ na nyá tampana tɔɔ. Mpi tɔ, n lapa na nyá nɔɔsɩ sɩɩʋ té na pə́ tɛɛ pə təna.
Waatʋ wei ma yaa-ŋ tɔ n cɔ-m, na ń tʋ-m apalʋtʋ na toŋ.
Tacaa, atɛ awulaa təna ká sɛɛ-ŋ. Waatʋ wei paa nɩɩ nyá nɔɣɔ taa tɔm tɔ.
Paa sa nyá təma na pá yooki sɩ: Tacaa teeli tɔɔwa sɔsɔm.
Tacaa wɛ ɩsɔtaa kɛ́, na ɩ́ naakɩ mpa pa pasəɣɩ pa tɩ tɔ. Na ɩ́ loosiɣi kalampaanɩ nyə́ma kɛ pooluŋ na ɩ́ nyəma-wɛ.
Ye ma wɛ laŋwakəllɛ taa, nyá haakəna-m weesuɣu. Paa ma kolontunaa pááná ká kpa ɩsəna, n ka waasɩ-m kɛ́.
Tacaa n ká la-m mpʋ, nyá kʋpantʋ fɛɩ tənaɣa. Taa lɔ mpi n ŋmana nyá niŋ tɔ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa, n nyənəɣɩ too ma taa kɛ́ na ń nyəma-m.
Ye ma caɣaa, n nyəmá, yaa ma kʋlaa, n nyəmá. N naakɩ too pooluŋ kɛ ma hʋwɛɛ kɛ́ na ń nyəma-yɛ.
N nyəmá waatʋ wei ma tɔŋ yaa ma həntaa tɔ, n nyəmá ma mpaaŋ təna tətetete.
Paa ma ta kulita nɔɣɔ n tɛma nti ma caa yɔɣɔtʋɣʋ tɔɣɔ nyəm təcɛɩcɛɩ.
N wɛ ma waalɩ na ma lɔlɔ kɛ́, na ń tənəɣɩ nyá niŋ kɛ ma tɔɔ.
N nyəma-m na pə tɛɛ caasa. Ma laŋlɛ hʋlʋma katatəlaɣa. Maa cɛkəɣəna pə tənaɣa.
Leɣe maa polo na má hatələna nyá ləmaɣasɛɛ yaa leɣe maa se na má tɛɛ na ń kaa na-m?
Ye ma kpa ɩsɔtaa n wɛ təna, ye ma hənta atɛtəlɛ taa, nyá taa nyá tike.
Paa ma kʋla hʋntʋ na ma polo ilim təlɩɩlɛ, yaa ma tɛsa teŋku na ma caɣa təna.
Nyá niŋ kɛ n ká tiikina-m təna, na ń kpa-m na nyá ntɔɣɔŋ.
Paa ma tɔma sɩ: Səkpɛtʋɣʋ takɩ-m. Ahoo ná pəsəɣɩ nyaaləm kɛ́, na pə́ cɔɔna-m.
Səkpɛtʋɣʋ maɣamaɣa ta kɛ-ŋ pʋlʋ. Ahoo naakɩ-ŋ kɛ́ ɩsɩɩ ilim, na səkpɛtʋɣʋ náá wɛɛ-ŋ ɩsɩɩ nyaaləm.
Nyá lapəna ma yʋlʋ pilimile na ń lʋʋ-m ma too lotu taa.
Ma sɛɛ-ŋ, mpi tɔ, ma kɛ́ kʋŋmaŋmam mpi pə tewa tɔɣɔ. Nyá kʋlapʋtʋ wɛ teu, ma nyəmá ḿpʋɣʋ teu.
Waatʋ wei n ŋmaakaɣa-m ɩŋmɛlaʋ taa na ń lʋʋkɩ-m ma too lotu taa tɔ, ma tɔnʋɣʋ ta kɛ-ŋ pʋlʋ kʋŋmɛsəm.
Waatʋ wei pə taa ŋmaɣata-m tɔ n naakaɣa-m, halɩ n ŋmaa nyá takəlaɣa taa kɛ́ kʋyɛɛŋ wei n ha-m tɔ na ɩ́ ta caaləta.
Haɩ, Ɩsɔ, maa cɛkəɣəna nyá ləmaɣasɛɛ. A tɔɔwaɣa pə tɩɩ fɛɩ.
Paa ma kaləɣɩ-yɛ a kəla paɣalɛ kɛ kanyəŋa pee. Paa ma kalaa na ma kʋkalətʋ tɛ, ma kaa tɛ-ŋ cɛkənaʋ.
Haɩ, Ɩsɔ, ma kooliɣi sɩ ń kʋ asaɣaa. Hatələna-m yʋlʋkʋlaa mpɛ.
Tɔm ɩsaɣatʋ kɛ nyá kolontunaa yɔɣɔtəɣɩ nyá tɔɔ, na pá kpakəɣɩ nyá hətɛ na pá looliɣina.
Tacaa ma taa kpaana mpa pa taa kpaana-ŋ tɔɣɔ. Maa caakɩ mpa pa kʋləɣɩ nyá tɔɔ tɔ.
Ma taa kpana-wɛɣɛ na pə́ tɛɛ mpəle. Ma nyənəɣɩ-wɛɣɛ ma kolontunaa kɛ́.
Haɩ, Ɩsɔ, nyənɩ ma taa na ń cɛkəna ma lotu. Maɣasɩ-m na ń cɛkəna ma hʋwɛɛ.
Nyənɩ, yaa ma wɛ mpaaʋ ɩsaɣaʋ taa? Tiiki-m nyá mpaaʋ tam tɔɔ nyəŋkʋ taa.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ.
Tacaa waasɩ-m yəlaa asaɣaa niŋ taa, na ń kenti-m mʋsʋŋtʋnaa.
Ɩsaɣatʋ kɛ pa maɣasəɣɩ pa taa, na pá pɛɛkəɣɩ yoou kɛ paa kʋyakʋ ŋku.
Pa niisiɣi pa nɔɔsɩ ɩsɩɩ tʋmaa. Akala sɔtʋ wɛnna pa ntompee tɔɔ.
Paasəna-m na má taa hoti asaɣaa niŋ taa. Tacaa kenti ma tɔɔ kɛ́ mʋsʋŋtʋnaa mpa pa caa-m pɛtʋɣʋ tɔ pa tɔɔ.
Kalampaanɩ nyə́ma nyəpa-m katɔka. Pa nyəpa-m ŋmɩɩsɩ na puluŋ kɛ ma mpaaʋ taa sɩ pa kpaakɩ-m. Ɩlɛna pá sɩɩ kʋhuhum kɛ mpaaʋ nɔɣɔ.
Tacaa, nyaɣalɛ ma Ɩsɔ, ke ŋkpaŋŋ na ń nɩɩ ma wiinaʋ.
Tacaa Ɩsɔ, nyaɣalɛ ma nyʋɣʋ təyatɛ toŋ nyəntɛ. N kentiɣi ma nyʋɣʋ tɔɔ kɛ́ yoou waatʋ.
Taa la asaɣaa luɣu nyəntʋ, pə́cɔ taa yele na pa kʋmaɣasəm lá na pə́ kɔɔ na pá hɔ pa tɩ.
Mpa pa tama-m tɔ, pa ɩsaɣatʋ ɩ́ hoti pa nyɔɔŋ taa.
Pə́ pəlɩ-wɛɣɛ kɔkɔ mamala. Pə́ tusi-wɛɣɛ kɔkɔ taa. Pə́ pɛtɩ-wɛɣɛ pʋʋɣʋ sɔsɔɔʋ taa. Pá taa tasa kʋlʋɣʋ.
Nɔɔleleŋ nyə́ma ɩ́ taa caɣa tɛtʋ taa. Paa tɔɣɔnɩ asaɣaa na mʋsʋŋtʋnaa kɛ́, hɛɛsʋɣʋ fɛɩ.
Ma nyəmá teu sɩ Tacaa hʋʋkəna wahala nyə́ma tɔm kɛ teu na ɩ́ haakɩ kʋnyɔntʋnaa kɛ siɣisuɣu.
Tacaa, tampana təŋlaa ká sana nyá hətɛ na siɣisilaa caɣa nyá ɩsɛntaa.
Tafiiti yontu. Tacaa ma yaakɩ-ŋ, kɔɔ lɔŋ kɛ ma sənaʋ. Ke ŋkpaŋʋɣʋ na ń nɩɩ ma nɔɣɔ kɛ waatʋ wei ma yaakɩ-ŋ tɔ.
Ma sələmʋɣʋ ɩ́ kpa nyá kiŋ ɩsɩɩ tulaalʋ nyɔɔsɩ, na ma niŋ kpaasʋɣʋ wɛɛ-ŋ ɩsɩɩ taanaɣa kʋhaʋ.
Tacaa feŋ ma nɔɣɔ tɔɔ, taŋ ma ntompee.
Taa yele na má hʋʋkɩ sɩ má la ɩsaɣatʋ. Yaa ma na ɩsaɣalataa tə́ lakɩ tasəkəlɛ təma. Pəyele ma taa tʋ niŋ kɛ pa acima taa.
Ye siɣisilu mapəna-m, kʋpantʋ kɛ ɩ caana-m. Paa ɩ hɔma ma ŋkpaŋʋɣʋ, pə wɛ kɛ́ ɩsɩɩ nim kɛ ma nyʋɣʋ taa, ma kaa kisi. Asaɣaa ɩsaɣatʋ kaa səŋsɩ ma sələmʋɣʋ.
Pə́ pɛtɩ pa hʋʋlaa kɛ kʋkpaməŋ taa. Ɩlɛna pá nɩɩ ma kʋyɔɣɔtʋtʋ. Mpi tɔ, tə wɛ teu.
Teitei ɩsɩɩ pa halʋɣʋ na pá fakɩ tɛtʋ tɔ, ḿpʋɣʋ ta mʋwa ka sɔɣɔtɩ atɛtəlɛ nɔnɔɣɔ*fa*.
Tacaa Ɩsɔ, nyá tɔɔ kɛ́ ma kɛɛsəɣɩ ma ɩsɛ, nyaɣa ma tʋɣɩ kpʋlʋɣʋ, taa yele na má sɩ́.
Kenti-m katɔsɩ nsi pa nyəkɩ-m tɔ, na asaɣaa mpɛ pa kʋcopum.
Asaɣaa ɩ́ hoti pa maɣamaɣa pa puluŋ taa, na máá fiti.
Tafiiti yontu nti tə wɛ yonyoolaa nyʋɣʋ tʋ takəlaɣa taa tɔɣɔlɔ. Sələmʋɣʋ ŋku ɩ ka sələma kʋkpamʋɣʋ pʋʋɣʋ taa tɔ.
Tacaa ma wiikina-ŋ na nɔɣɔ sɔsaɣa, na má tɛkəɣɩ-ŋ niŋ na ma nɔɣɔ.
Nyaɣa ma hʋləɣɩ ma kʋsələmətʋ, na má hʋləɣɩ-ŋ ma laŋwakəllɛ.
Paa ma lɔwa apalʋtʋ, nyá nyəmna ma təpote. Pa nyəpa-m katɔka kɛ mpaaʋ ŋku maa təŋ tɔ kʋ taa.
Nyənɩ ntɔɣɔŋ tɔɔ na ń ná nɔɣɔlʋ ta nyə-m. Ma kpʋlʋɣʋ tətʋlɛ lepa-m. Nɔɣɔlʋ ɩɩ nəɣəsəɣɩ ma tɔm.
Tacaa nyaɣa ma yaakɩ. Ma yɔɣɔtəɣɩ sɩ nyaɣalɛ ma kpʋlʋɣʋ tətʋlɛ, nyaɣalɛ ma paa tete kɛ weesiŋ nyə́ma tɛtʋ taa.
Ke ŋkpaŋŋ na ń nɩɩ ma wula. Mpi tɔ, ma kəla ɩcantʋ. Ya-m ma wahala tʋlaa niŋ taa. Pə taɣa pʋlʋ, pa kəla-m toŋ.
Ləsɩ-m ma saləka taa, na má sá nyá hətɛ. Waatʋ wei n ká la-m kʋpantʋ tɔ, siɣisilaa ká tʋ-m hɛkʋ.
Tafiiti yontu nti tə wɛ yonyoolaa nyʋɣʋ tʋ yontunaa taa tɔɣɔlɔ. Tacaa nɩɩ ma sələmʋɣʋ, ke ŋkpaŋŋ na ń nɩɩ ma wiinaʋ. Mʋ ma sələmʋɣʋ kɛ nyá kʋpantʋ na nyá siɣisuɣu tɔɔ.
Taa yaa nyá təmlɛ tʋ maɣa nɔnɔɣɔ. Mpi tɔ, nɔɣɔlʋ ta siɣisi nyá ɩsɛntaa.
Ma wɛna kolontu na ɩ́ tʋɣʋ-m wahala. Ɩ́ fɛləɣɩ-m atɛɣɛ. Ɩ caaləɣɩ-m sɩ má wɛɛ səkpɛtʋɣʋ taa, ɩsɩɩ mpa pa tɛma səpʋ tɔ.
Ma apalʋtʋ hoowa ma taa kɛ́, na ma laakalɩ pəsɩ.
Ma tɔɔsəɣɩ lɔŋtaa kʋyɛɛŋ tɔɔ kɛ́, na má maɣasəɣɩ nyá təma təna tɔm, na má hʋʋkɩ nyá niŋ təma tɔɔ.
Ma kpaasəɣɩ niŋ kɛ nyá ɩsɛntaa kɛ́. Ma wɛ nyá ɩsɛntaa kɛ́ ɩsɩɩ tɛtʋ nti tə kawa tɔ.
Haɩ, Tacaa, cɔ-m lɔŋ. Ma tala ma tənaɣa kɛ́. Taa ha-m siɣile, tɔfɔ, ma wɛɛkɩ ɩsɩɩ atɛtəlɛ taa sʋʋlaa.
Heeli-m sɩ n wɛ teu kɛ hatoo tanaŋ tɛɛ. Mpi tɔ, ma pɛta-ŋ ma təɣɩ. Yele na má nyɩ mpaaʋ ŋku kʋ taa maa tɔ tɔ. Pə taɣa pʋlʋ, nyá tɔɔ kɛ́ ma sələməŋ kpaakɩ.
Haɩ, Tacaa, waasɩ-m ma kolontunaa niŋ taa. Nyá cɔlɔɣɔ ma pɛɛkəɣɩ kpʋlʋɣʋ tʋɣʋ.
Sɛɣɛsɩ-m nyá luɣu nyəntʋ lapʋ. Mpi tɔ, n kɛ́ ma Ɩsɔ kɛ́. Nyá Feesuɣu kʋpaŋkʋ ɩ́ tiiki-m mpaaʋ kʋhʋlʋmʋɣʋ taa.
Tacaa ha-m weesuɣu kɛ nyá hətɛ tɔɔ. Ləsɩ-m laŋwakəllɛ taa kɛ́ nyá siɣisuɣu tɔɔ.
Wakəlɩ ma kolontunaa kɛ nyá kʋpantʋ tɔɔ. Yele na ma ŋmakəllaa təna le. Pə taɣa pʋlʋ, ma kɛ́ nyá təmlɛ tʋ kɛ́.
Tafiiti yontu. Ma sɛɛ Tacaa. Nyaɣalɛ ma kʋkpamʋɣʋ. Nyá faləsəɣəna ma niŋ na ma mpee kɛ yoou tɔɔ.
Ma kʋpantʋ latʋ na ma təcɔɔsəlɛ toŋ nyəntɛ ntɛ́ nyá. N kɛ́ ma waasʋlʋ na ma hɛtʋlʋ. Nyaɣalɛ ma kpantɛ na má tʋɣʋ-ŋ kpʋlʋɣʋ. Na ń tʋɣɩ yəlaa kɛ ma niŋ taa.
Tacaa, yʋlʋ ntɛ́ we na ń caakɩ ɩ tɔm? Yaa yʋlʋ pəyaɣa ntɛ́ awe na ń paasəɣəna-kɛ?
Ka kɛ́ heelim kɛ́ na ka weesuɣu náá wɛ ɩsɩɩ ɩsotom tɛɛkʋɣʋ tɔ.
Tacaa lumsi ɩsɔtɔnʋɣʋ na ń tii, na ń tokina pulasɩ na sɩ́ mʋ kɔkɔ.
La na tɛʋ ŋmɛləsɩ na ń yasɩ ma kolontunaa. Tɔ-wɛɣɛ nyá nyəmá na pá yá yem yem.
Loosi nyá niŋ na ɩsɔtaa na ń hɛtɩ-m, na ń ya-m kpaɩ nyə́ma mpa pa wɛ ɩsɩɩ lʋm sɔsɔɔm tɔ pa asola taa.
Kaloolaɣa kɛ pa nɔɔsɩ yɔɣɔtəɣɩ, na pá kpaasəɣɩ pa niŋ ntɔɣɔŋ na pa tuukina pɔpɔtʋ.
Haɩ, Ɩsɔ, maa yoo-ŋ yontu kʋfatʋ, na má sa-ŋ ŋmɩɩsɩ naanʋwa cəmʋɣʋ tɔɔ.
Nyá waasəɣəna awulaa. Nyá yapəna nyá təmlɛ tʋ Tafiiti kɛ laɣatɛ nɔɣɔ taa.
Hɛtɩ-m na ń ya-m kpaɩ nyə́ma niŋ taa. Kaloolaɣa kɛ pa nɔɔsɩ yɔɣɔtəɣɩ, na pá kpaasəɣɩ pa niŋ ntɔɣɔŋ na pá tuukina pɔpɔtʋ.
Ta pəyalaa ɩ́ wɛɛ ɩsɩɩ tɩɩŋ wei ɩ wɛ tawa taa na ɩ́ pɩɩkɩ ɩ pəcaatʋ tɔ. Ta pɛɛlaa ɩ́ wɛɛ ɩsɩɩ Ɩsɔ təsɛɛlɛ akelenaa mpa pa lapa kacɔka kɛ teu tɔ.
Tá kpeeŋ ɩ́ suna tɔɣɔnasɩ nsɩ sɩ təna, na tá tɔla náá hukiɣi sɔsɔm na a wɛ tuutuuma kɛ tawa taa.
Tá naaŋ ɩfalɛɛ alʋnyəna ɩ́ lʋləɣɩ. Wahala nɔɣɔlʋ, yaa kolontunaa ɩ́ taa kuu-tʋ. Wula ɩ́ taa wɛɛ tá hapɛɛ tɔɔ.
Leleŋ nɩɩlaa ntɛ́ yəlaa mpa pa wɛna pə tənaɣa mpʋ tɔ. Leleŋ nɩɩlaa ntɛ́ mpa pa Ɩsɔ kɛlɛ Tacaa tɔ.
Tafiiti samtʋ Yontu. Haɩ, maa sa ma Ɩsɔ, nyaɣalɛ ma wulaʋ. Ma yɔɣɔtəɣɩ nyá hətɛ tɔm kɛ tam tɔɔ.
Paa kʋyakʋ ŋkuɣu maa saŋɩ-ŋ, na má pʋɣʋləɣɩ nyá hətɛ kɛ tam tɔɔ.
Tacaa Nyaɣalɛ sɔsɔ na ń mʋna samtʋ, nyá sɔsɔɔntʋ fɛɩ tənaɣa.
Paa lʋlʋɣʋ looŋa ŋka ká pʋɣʋləɣɩ nyá təma na ká kpaaləɣɩ nyá kookalənaa.
Maa yɔɣɔtɩ nyá sɔsɔɔntʋ na nyá teu sɔsɔɔm tɔm na má yooki nyá sɔsɔɔntʋ yontu.
Paa yɔɣɔtɩ nyá toŋ sɔsɔɔŋ tɔm, na máá kɛɛsɩ nyá sɔsɔɔntʋ tɔm.
Paa tɔɔsɩ nyá kʋpantʋ sɔsɔɔntʋ tɔm, na pá yɔɣɔtəɣɩ nyá siɣisuɣu tɔm na kawilitaɣa.
Tacaa n kɛ́ pɛɛlɛɛ tʋ kɛ́, na pətɔɔtəlɛ tʋ. Nn mʋɣɩ pááná kɛ lɔŋ, pə́cɔ nyá kʋpantʋ tɔɔwa.
Tacaa n lakɩ kʋpantʋ kɛ yəlaa tənaɣa, na ń wɛna nyá kʋŋmaŋmam təna pətɔɔtəlɛ.
Haɩ, Tacaa, nyá təma təna ká sa-ŋ kɛ́, na nyá tampana təŋlaa náá sɛɛ-ŋ.
Paa yɔɣɔtɩ nyá kawulaɣa teu tɔm, na pá kpaalɩ nyá toŋ tɔm.
Na pá hʋləna yʋlʋ piya kɛ nyá toŋ na nyá kawulaɣa teeli sɔsɔ tɔm.
N tɔkɩ nyá kawulaɣa kɛ tam tɔɔ kɛ́, na nyá ŋmakəlʋɣʋ náá wɛ paa pəlee. Tacaa n tɔkəɣɩ nyá nɔɔsɩ sɩɩʋ kɛ teu kɛ́. Nyá kʋlapʋtʋ taa kɛ́ nyá kʋpantʋ naakəna.
Tacaa n teŋ hotilaa kɛ́, na ń siɣisiɣi mpa pa pama tɔ.
Nyaɣa yəlaa təna tekiɣi na ń haakɩ-wɛɣɛ tɔɣɔnaɣa kɛ pə waatʋ.
Nyá kuliɣina nyá niŋ, na ń cɛləɣɩ weesiŋ nyə́ma kɛ pa kʋnyɩɩləm.
Tacaa n siɣisa nyá kʋlapəlɛ təna taa kɛ́, na ń kɛ́ pɛɛlɛɛ tʋ kɛ nyá təma təna taa.
Tacaa n wɛ mpa pa yaakɩ-ŋ na ɩsəlɛ kʋsɛɛmlɛ tɔ pa kiŋ kɛ́.
Na ń lakɩ mpa pa nyaŋna-ŋ tɔ pa kʋsɔɔləm. N nɩɩkɩ pa wula kɛ́, na ń yakɩ-wɛ.
Tacaa n paasəɣəna mpa pa sɔɔla-ŋ tɔɣɔ, na n wakələɣɩ asaɣaa təna.
Ma nɔɣɔ ɩ́ yoo Tacaa nyá samtʋ tɔm na paa yʋlʋ wei ɩ́ saŋ nyá hətɛ naŋŋ nyəntɛ kɛ paa kʋyakʋ ŋkuɣu tam tɔɔ.
Ɩ́ sa Tacaa. Maa sa Tacaa.
Nyaɣa maa sa ma weesuɣu təna. Maa pʋɣʋləɣɩ-ŋ ma weesuɣu tənaɣa.
Ɩ taa ha mə təɣɩ yəlaa sɔsaa, pa kɛ́ yəlaa kɛ́. Paa pəsəɣɩ yʋlʋ nyʋɣʋ yapʋ.
Pa weesiŋ tɛŋ kɛ́ na pá taɣanɩ tɛtʋ kɛ pəsʋɣʋ, na pa təma wena a pɛɛ paa tʋwa tɔ á saalɩ yem.
Leleŋ nɩɩlʋ ntɛ́ wei ɩ nyənəɣɩ Yakɔpʋ Ɩsɔ kɛ́ ɩ waasʋlʋ na ɩ́ tɛɛləɣɩ ɩ Ɩsɔ Tacaa tɔ.
Ɩsɔ nyá lapəna ɩsɔtaa na atɛ, na teŋku na ɩ taa nyəm təna. Yʋlʋ pəsəɣɩ na ɩ́ tʋ-ŋ naani kɛ tam tɔɔ kɛ́.
N taɣanəɣɩ mpa pa muɣuliɣi tɔ pa tɔmnaa. N haakɩ nyɔɣɔtʋnaa kɛ tɔɣɔnaɣa. N hɛtəɣɩ mpa pa hɔkaa tɔ.
Tacaa nyá kuliɣina yʋlʋmaa ɩsɛ. N siɣisiɣi mpa pa pama tɔ. N sɔɔla siɣisilaa.
Tacaa nyá kentiɣina caɣalaa tɔɔ, na ń paasəɣəna suluwaa na leelaa. Ama n wakələɣɩ mpi pə pəlɛ asaɣaa tʋɣɩ tɔ.
Tacaa tɔkɩ kawulaɣa kɛ tam tɔɔ kɛ́. Haɩ, Siyɔŋ nyə́ma mɛ mə Ɩsɔ wɛ tam tɔɔ kɛ́. Ɩ́ sa Tacaa.
Ɩ́ sa Tacaa. Mpi tɔ, pə wɛ teu kɛ́ sɩ tə́ sa tá Ɩsɔ. Nyá samtʋ wɛ leleŋ kɛ́ na tə́ lakɩ kʋpantʋ.
Tacaa taɣanəɣɩ Yosalɛm kɛ ŋmaʋ. N kpeɣeliɣi Ɩsɛɣɛlɩ nyə́ma mpa paa kuuwa tɔ.
Nya hɛɛsəɣəna laŋwakəllɛ nyə́ma laŋa, na ń hɔkəɣɩ pa hiŋnaa.
Nyá kaləɣəna ɩsɔtʋlʋŋasɩ nyʋɣʋ, na ń ha paa ŋkaɣa ka hətɛ.
Ta Ɩsɔ n kɛ́ sɔsɔ kɛ́, nyá toma fɛɩ tənaɣa, pə́cɔ nyá nyəm fɛɩ kɛɛsʋɣʋ.
Tacaa n kʋsəɣɩ mpa pa pasəɣɩ pa tɩ tɔɣɔ. Ama n tisiɣi asaɣaa kɛ atɛ.
Ɩ́ sɛɛ Tacaa kɛ nyá na təmlɛ na Yontu. Ɩ́ sa ta Ɩsɔ na cəmʋɣʋ.
N waasəɣɩ ɩsɔŋmʋntʋ kɛ ɩsɔtɔnʋɣʋ tɔɔ. N taɣanəɣɩ tɛʋ sɩ kʋ nɩɩ tɛtʋ tɔɔ. Na ń lakɩ na nyɩɩtʋ nyɔɔkɩ pɔɔŋ tɔɔ.
N haakɩ hʋntʋ wontu kɛ tə tɔɣɔnaɣa, na ń caləɣɩ katəkatəŋ piya kɛ saa wei sɩ wiiki tɔ.
Tacaa nn yɔɔləɣəna kpaɣanəŋ kpelekpeka nyəŋ, pə́cɔ yoolu toma ta kɛ-ŋ pʋlʋ.
Ama mpa Tacaa caakɩ tɔɣɔlɛ mpa pa nyaŋna-ŋ na pá tɛɛləɣɩ nyá kʋpantʋ tɔ.
Yosalɛm nyə́ma mɛ ɩ́ sa Tacaa. Siyɔŋ nyə́ma ɩ́ sa mə Ɩsɔ.
Mpi tɔ, Ɩsɔ nyɔɔsəɣəna mə kampʋnaa kʋkaləsəŋ na ɩ́ kooliɣi-mɛɣɛ kʋpantʋ kɛ mə ɩcatɛ taa.
Ɩsɔ haana mə tɛtʋ kɛ hɛɛsʋɣʋ, na ɩ́ haakɩ-mɛɣɛ tɔɣɔnaɣa kʋpaŋka.
Ɩsɔ yɔɣɔtəɣəna nti ɩ caakɩ tɔɣɔ tɛtʋ tɔɔ, na ɩ tɔm tɔŋ lɔŋlɔŋ.
Ɩsɔ yeki na tɛʋ tɔmpɛɛ kpaakpaacaʋ hotiɣi, na á hʋlʋmaa ɩsɩɩ heeŋ hʋntʋ, na tɛʋ lʋm kiiki atɛ na pə́ hʋlʋmaa ɩsɩɩ tɔlʋma.
Na Ɩsɔ pɛtəɣɩ tɛʋ tɔmpɩɩŋ kɛ atɛ na a watʋ kpa. Nɔɣɔlʋ ɩɩ pəsəɣɩ na ɩ səŋ a nikaɣa taa.
Ɩsɔ yɔɣɔtəɣɩ ɩlɛna tɔmpɩɩŋ ɩnɩ ɩ́ hoo. Ɩ lakɩ na heelim ma, ɩlɛna lʋm kpe.
Ɩsɔ heela ɩ yəlaa kɛ ɩ tɔm. Ɩ sɩɩ ɩ kiiŋ na kʋsəsɩɩtʋ kɛ Ɩsɛɣɛlɩ nyə́ma.
Ɩsɔ tá la ḿpʋɣʋ piitim napəlɩ. Pə́cɔ piitim napəlɩ pə ta nyɩ Ɩsɔ kʋtʋtʋtʋ. Ɩ́ sa Tacaa.
Ɩ́ sa Tacaa. Ɩ́ samɩ-ɩ hatoo ɩsɔtɔnʋɣʋ taa, ɩ́ samɩ-ɩ hatoo ɩsɔtaa.
Ɩsɔtaa tillaa mɛ mə təna ɩ́ sa Ɩsɔ, Ɩsɔ yoolaa mɛ mə təna ɩ́ samɩ-ɩ.
Ilim na ɩsɔtʋ ɩ́ samɩ-ɩ, ɩsɔtʋlʋŋasɩ mɛ mpa ɩ́ tee kɔkɔ tɔ ɩ́ samɩ-ɩ.
Ɩsɔtaa ɩsɔtɔnəŋ mɛ ɩ́ sa Ɩsɔ, na lʋmnaa mpa mɛ ɩ wɛ ɩsɔtɔnʋɣʋ tɔɔ tɔ mɩɩ samɩ-ɩ.
Pa tənaɣa mpʋ pá sa Tacaa hətɛ. Mpi tɔ, Ɩsɔ yɔɣɔtəna na pə́ ŋma-mɛ.
Ɩnɩ ɩ sɩɩna-mɛɣɛ mə lona kɛ tam tɔɔ, ɩ sɩɩ-mɛɣɛ kiiŋ, pə fɛɩ sɩ ɩ́ yɔkɩ-ɩ.
Tɛtʋ tɔɔ nyə́ma mɛ ɩ́ sa Tacaa, teŋkunaa na pa taa tʋmaa sɔsaa ɩ́ samɩ-ɩ.
Na kɔkɔ na tɛʋ tɔmpɛɛ na kʋ kpaakpaacaʋ, na ɩhunte na tɛʋ heelim sɔsɔɔm mɛ mpa ɩ́ lakɩ ɩsɩɩ ɩ yɔɣɔtʋɣʋ tɔ. Ɩ́ sa Tacaa.
Pɔɔŋ na pulasɩ mɛ mə təna, na tɩɩŋ kʋlʋlʋŋ na sɔsɔɔŋ təna ɩ́ samɩ-ɩ.
Taalɛ wontu na təyaɣa nyəntʋ, na atɛ kututuutu na sumasɩ. Ɩ́ sa Tacaa.
Atɛ awulaa na yəlaa təna, na awulumpiya na atɛ hʋʋlaa təna. Ɩ́ sa Tacaa.
Akpatəlaa na piya ɩfepiya na pɛɛlaa ɩ samɩ-ɩ.
Ɩ́ sa Tacaa hətɛ. Mpi tɔ, tə tike ntɛ́ sɔsɔɔlɛ. Ɩsɔ sɔsɔɔntʋ waasa ɩsɔtɔnʋɣʋ na tɛtʋ kɛ́.
Tacaa ha ɩ yəlaa kɛ toŋ kɛ́. Pə tɔɔ kɛ́ ɩ yəlaa kʋpama saŋɩ-ɩ. Ɩsɛɣɛlɩ yəlaa mpa mɛ ɩ kpətəna-ɩ tɔ ɩ́ saŋɩ-ɩ. Ɩ́ sa Tacaa.
Ɩ́ sa Tacaa. Ɩ́ yoo Tacaa kɛ yontu kʋfatʋ, ɩ́ yoo ɩ samtʋ kɛ yəlaa kʋpama kpekəle taa.
Ɩsɛɣɛlɩ nyə́ma ɩ́ yɔɔləna wei ɩ ŋma-mɛ tɔ. Siyɔŋ nyə́ma ɩ́ wɛɛ aŋmaala taa kɛ mə wulaʋ tɔɔ.
Ɩ́ sa Ɩsɔ hətɛ na paalɛ, ɩ́ sa-tɛ na akilima na cəmʋɣʋ.
Mpi tɔ, Tacaa laŋlɛ hɛɛna ɩ yəlaa mɛɣɛ, na ɩ yakɩ mpa pa pasəɣɩ pa tɩ tɔ, na pa nyɔɔŋ kʋləɣɩ.
Yəlaa kʋpama ɩ́ wɛɛ acima taa na pá tʋ Ɩsɔ kɛ teeli. Ɩ́ wilitina laŋhʋlʋmlɛ kɛ mə kʋhəntəŋ tɔɔ kɛ́ ahoo.
Ɩsɔ samtʋ ɩ́ wɛɛ mə nɔɔsɩ taa, na laɣatɛ nte tə wɛ lɔŋ kɛ taa na waalɩ tɔɣɔ mə niŋ taa.
Na ɩ́ lɛɛtɩ piitimnaa lɛlaa, na ɩ́ tʋ yəlaa lɛlaa kɛ wahala.
Na ɩ́ hɔkɔ mə awulaa kɛ alukpala, na pɛlɛ pa waalɩ nyə́ma kɛ nyəɣətʋ.
Na ɩ́ hʋʋna-wɛɣɛ Ɩsɔ hʋʋlɛ ɩsɩɩ pa ŋmaaʋ tɔ, pə kɛ́ yəlaa kʋpama təna teeli kɛ́. Ɩ́ sa Tacaa.
Ɩ́ sa Tacaa. Ɩ́ sa Ɩsɔ kɛ́ ɩ təsɛɛlɛ taa. Ɩ́ samɩ-ɩ ɩsɔtaa, timpi ɩ toma naakɩ tɔ.
Ɩ́ samɩ-ɩ, ɩ kookalənaa tɔɔ, ɩ́ samɩ-ɩ, ɩ toŋ kɛ́ sɔsɔɔŋ tɔ pə tɔɔ.
Ɩ́ sa Ɩsɔ na tutuɣu wula, ɩ́ samɩ-ɩ na cəməŋ na saŋkʋnaa.
Ɩ́ sa Ɩsɔ na akilima na paalɛ, ɩ́ samɩ-ɩ na ŋmɩɩsɩ cəmʋɣʋ na həlaɣa.
Ɩ́ sa Ɩsɔ na kpɛŋkpɛŋnaa mpa pa wiiki teu tɔ. Ɩ́ samɩ-ɩ na mpa pa wiiki na pá sɛɛkɩ tɔ.
Weesuɣu nyəm təna ɩ́ sa Tacaa. Ɩ́ sa Tacaa.
Tafiiti pəyalʋ Salʋmɔŋ wei ɩ kɛ́ Ɩsɛɣɛlɩ wulaʋ tɔ ɩ atuwa ntɔ.
Atuwa anɩ a hʋləɣəna yʋlʋ kɛ tampana taa tɔntɛ, na laɣatʋ na siɣisuɣu na kʋpantʋ na ɩ́ cɛkəna tɔm sɔsɔɔntʋ.
<range>
A kuliɣi ɩfepiya ɩsɛ na pá wɛɛna nyʋɣʋ taa maɣasəm. A tasəɣɩ mpa pa ta nyɩ pʋlʋ tɔɣɔ laɣatʋ.
Nyəntaa maɣamaɣa ná wiiliɣi a taa na pá waakɩ. Na á hʋləɣɩ laɣatʋnaa kɛ ɩsəna paa la tɔ.
Paa cɛkəna asəsɩɩna na laɣatʋ tɔm sɛɣɛsəlaa atuwa.
Ɩsɔ nyamnaʋ ntɛ́ nyəm kite. Kʋmɛlɛməŋ ɩɩ nyaŋna-ɩ na pá kisiɣi nyəm kʋsɛɣɛsətʋ na pə laɣatʋ tasʋɣʋ.
Ma pəyalʋ taa lɔ nyá caa na nyá too pa sɛɣɛsʋɣʋ.
Pɩɩ la na nyá weesuɣu té kɛ́ ɩsɩɩ ntenuɣu kɛ nyʋɣʋ taa, yaa lɩɩlʋɣʋ kɛ luɣu tɛɛ.
Ye asaɣaa lʋkɩ sɩ pá tusiɣi-ŋ ɩsaɣatʋ taa, taa tisi.
Yaa pa yaa-ŋ sɩ ɩ́ cɛŋ yəlaa na ɩ́ kʋ-wɛɣɛ mʋsʋŋ,
na ɩ́ li pa təna na pa ɩsɛ ɩsɩɩ atɛtəlɛ. Yaa ɩsɩɩ mpa pa tiiki pəlaaʋ taa tɔ.
Ɩlɛna ɩ́ kuu pa wontu kʋpantʋ təna na ɩ́ suuli mə tɛɛsɩ,
na paa wei ɩ́ wɛɛna ɩ paa tete. Sɩ yantaŋa kʋlʋmaɣa kɛ mə təna ɩ́ ká kpɛntɩ.
Ma pəyalʋ nyana-wɛ ɩ́ taa kaa mpaaʋ, hatələna timpi pa tɔŋ tɔ.
Ɩsaɣatʋ mpaaʋ kɛ pa tɔŋ na yʋlʋkʋlɛ tɔm caaləna-wɛ.
Paa nyəkɩ sumaɣa kɛ katɔka na ká naakɩ.
Ama mpɛ pa nyəkɩ pa təɣɩ mpi pɩɩ co-wɛ tɔɣɔ, na pá nyəkɩ pa weesiŋ kɛ katɔsɩ.
Yəlaa mpa pa pɛɛkəɣɩ kasəyaɣa asilima nyəŋka tɔ pa mpaaŋ ntɛ́, na pá kʋɣɩ weesiŋ nyə́ma.
Ləmaɣasɛɛ kiisiɣina ntɛɣɛ mpaaŋ taa na kʋyɛɛŋ taa.
A yɔɣɔtəɣɩ yəlaa təsullenaa na kpaaməŋ taa sɩ:
Pəlee kɛ́ kaanyəmasɩ ləmaɣasɛɛ ká pɩɩ, na saɣatəlaa náá lɩɩ pə taa, na kpaŋtʋnaa taa náá yele kpanaʋ kɛ ləmaɣasɛɛ.
Ɩ kɔɔ na ɩ́ nɩɩ ma kalənaʋ, maa tisi mə́ tɔɔ kɛ́ ma feesuɣu na má hʋlɩ-mɛɣɛ ma tɔm.
Mpi tɔ, ma yaa-mɛ na ɩ́ kisi, na má hʋlɩ-mɛɣɛ niŋ sɩ ɩ́ la laakalɩ ɩ́ tá la.
Mə təna ɩ́ lɔɔkɩ ma laɣatʋ tasʋɣʋ na ɩ́ kisiɣi ma kalənaʋ.
Pə tɔɔ kɛ́ ye sɔɣɔntʋ na wahala lɩɩ mə tɔɔ ɩsɩɩ kacuculaɣa, maa woŋ-mɛ na má paana-mɛ.
<range>
Ɩlɛ ɩ́ ká yaa-m ma kaa cɔ, na ɩ́ pɛɛkɩ-m na ɩ́ wɩɩ.
Pɩɩ la ḿpʋ́ɣʋ́ timpi ɩ́ kisa nyəm, na ɩ́ tá ləsɩ sɩ ɩ́ nyaŋna Tacaa tɔ pə tɔɔ.
Mpi tɔ, ɩ́ lɔ ma laɣatʋ tasʋɣʋ na ɩ́ kisi ma kalənaʋ.
Mə yaasi kʋlʋlʋm kɛ ɩ́ ká tɔɣɔ, na ɩ́ haɣa mə maɣamaɣa mə laɣatʋ tasʋɣʋ.
Pə taɣa pʋlʋ, kʋmɛlɛŋ lepu kʋɣʋna-kʋ. Ɩlɛna kpaŋtʋnaa kaanɩɩtʋ náá yele na pá lé.
Paa na mpʋ wei ɩ nɩɩkəna-m tɔ pə cakəna-ɩ kɛ́, ɩɩ nəɣəsəɣɩ wahala.
Ma pəyalʋ ye n mʋɣɩ ma kʋyɔɣɔtʋtʋ, na ń tɔkəɣɩ ma kʋsəsɩɩtʋ kɛ nyá taa.
Ye n keŋ ŋkpaŋʋɣʋ na ləmaɣasɛɛ kʋsɛɣɛsətʋ, na ń pəsəna laakalɩ kɛ nyá taa.
Ye n yaa nyəm sɩ pə́ səna-ŋ. Na ń kʋsɩ nyá nɔɣɔ na ń yaa nyʋɣʋ taa maɣasəm.
Ye n pɛɛkəɣɩ-wɩ ɩsɩɩ liɣitee, na ń caakɩ-wɩ na ɩsəlɛ kʋsɛɛmlɛ ɩsɩɩ wɛnaʋ.
Ɩlɛ mpʋ pə taa kɛ́ n ká cɛkəna Tacaa nyamnaʋ, na ɩsəna n ká nyəmɩ-ɩ tɔ.
Mpi tɔ, Tacaa haakəna ləmaɣasɛɛ, na ɩ nɔɣɔ taa lɩɩkɩ nyəm na nyʋɣʋ taa maɣasəm tɔm.
Ɩ yeki na tampana təŋlaa təhikile ɩɩ laŋəɣɩ, na ɩ́ kentiɣi mpa pa lakɩ siɣisuɣu tɔ.
Ɩ waasəɣɩ mpa na lɛlaa pa wɛ leleŋ tɔ, na ɩ́ hasəɣɩ ɩ yəlaa nɔɔhɛɛ tɛɛ.
Waatʋ ɩnəɣɩ n ká cɛkəna siɣisuɣu na mpi pə təŋaa tɔ, na mpaaŋ wei ɩ pukina təpantɛ taa tɔ.
Mpi tɔ, n ká wɛɛna ləmaɣasɛɛ kɛ nyá lotu taa, na nyəm hɛɛsɩ nyá laŋlɛ.
N ká wɛɛna nyəm na nyʋɣʋ taa maɣasəm, na pɩɩ kenti nyá tɔɔ.
Na pə́ ya-ŋ kawalaɣa mpaaʋ taa, na ɩsaɣatʋ yɔɣɔtəlaa niŋ taa.
Na mpa pa yela mpaaʋ kʋsiɣisuɣu na pá kpaɣa səkpɛtʋɣʋ nyəŋkʋ,
na pa laŋlɛ hɛɛkəna ɩsaɣatʋ lapʋ na pá yɔɔləɣəna ɩsaɣatʋ tɔ pa niŋ taa.
Mpɛ ɩnɩ pa mpaaŋ kɛɛwaɣa na pa hapɛɛ náá koŋlaa.
Ɩlɛna pə́ ya-ŋ alʋ kpaɩ tʋ wei ɩ tʋsəɣɩ yəlaa na ɩ nɔɔleleŋ tɔ ɩ niŋ taa.
Wei ɩ kisa ɩ paalʋ wei ɩ cɛpa ɩ ciɣita na ɩ́ sɔɔ Ɩsɔ nɔɣɔ pɛɛlʋɣʋ tɔɔ tɔ.
Alʋ ɩnɩ ɩ təyaɣa wɛnna səm hɔɣɔlʋɣʋ kɛ́, na ɩ mpaaʋ sʋʋkɩ atɛtəlɛ taa.
Mpa pa puki ɩ tɛ tɔ pa taa nɔɣɔlʋ ɩɩ tasəɣɩ məlʋɣʋ. Pəyele paa tasəɣɩ weesuɣu mpaaʋ kɛ naʋ.
Mpʋ tɔ, təŋ yəlaa kʋpama ɩkpatɛ, na ń tɔkɩ tampana təŋlaa mpaaʋ.
Mpi tɔ, mpɛ pa cakəna tɛtʋ taa. Mpa pa fɛɩna kawaliya tɔ mpɛ paa wɛɛna təna.
Ama pɩɩ kpiisi asaɣaa kɛ tɛtʋ taa. Pɩɩ ləsɩ Ɩsɔ lɔlaa kɛ tə taa.
Ma pəyalʋ, taa sɔɔ ma sɛɣɛsʋɣʋ. Tɔ́kɩ ma kʋsəsɩɩtʋ kɛ nyá lotu taa.
Ntɩ tɩɩ yelina na ń caɣana hɛɛsʋɣʋ, na nyá weesuɣu taɣalɩ.
Lakɩ kʋpantʋ na ń təŋəɣɩ tampana. Tamsɩ-təɣɩ nyá luɣu tɛɛ ɩsɩɩ acima wontuɣu kʋpaŋkʋ. Tɔ́kɩ-təɣɩ teu kɛ nyá lotu taa.
Ɩlɛ Ɩsɔ na yəlaa paa sɔɔlɩ-ŋ na nyana-wɛ ɩ́ wɛɛ leleŋ.
Pɛtɩ nyá təɣɩ Tacaa na lotu kʋlʋmtʋ. Taa tɔna nyá maɣamaɣa nyá laɣatʋ.
Nyənəɣɩ Ɩsɔ tike kɛ nyá kʋlapʋtʋ təna taa. Ɩlɛ ɩ ká hʋlɩ-ŋ mpaaʋ ŋku n ká təŋ tɔ.
Taa nyənɩ nyá təɣɩ nyəntʋ. Nyáná Tacaa, na ń kisi ɩsaɣatʋ.
Pɩɩ kɔna alaafəya kɛ nyá tɔnʋɣʋ taa na pə́ hɛɛsɩ nyá wʋsasənaa.
Sɛɛ Tacaa na nyá kʋwɛnam, na nyá kʋhaləm kancaalaɣa kʋlʋlʋm.
Ɩlɛ nyá kpeeŋ ka sú təyoloyolo, na sʋlʋm náá sú nyá ŋkpaaŋ.
Mpʋ tɔ, ma pəyalʋ taa nyənɩ yem kɛ́ Tacaa ŋkpaŋʋɣʋ hɔm. Pəyele nti ɩ kpaaləɣɩ-ŋ tɔ tə́ taa la-ŋ sɔɣɔntʋ.
Yʋlʋ wei Tacaa luɣu wɛɛ tɔ, pʋntʋ ŋkpaŋʋɣʋ kɛ ɩ hɔŋ. Teitei ɩsɩɩ cɛcɛ hɔŋʋɣʋ ɩ pəyaɣa kʋsɔɔlaɣa nyəŋkʋ tɔ.
Yʋlʋ wei ɩ hika ləmaɣasɛɛ, na ɩ́ hii laɣatʋ tɔɣɔlɛ ɩsɩɩ leleŋ nɩɩlʋ.
Mpi tɔ, kawaaɣa ŋka ləmaɣasɛɛ haakɩ tɔ ka kəla liɣitee nyəŋka, na pə kasəyaɣa kəla wʋla kɛ teu.
Ləmaɣasɛɛ kəla teu kɛ liɣitee pɛɛ. Wontunaa mpa yʋlʋ nyɩɩləɣɩ teu tɔ, tə ta haŋna ləmaɣasɛɛ anɩ.
Ləmaɣasɛɛ lakɩ kɛ́ na yʋlʋ weesuɣu taɣalɩ, na á ha-ɩ wɛnaʋ na á kʋsɩ ɩ nyʋɣʋ.
Ləmaɣasɛɛ mpaaŋ kɛ́ kʋpaŋ kɛ́, na timpi a hʋləɣɩ yəlaa sɩ pá tɔ tɔ pə kɔŋna hɛɛsʋɣʋ.
Ləmaɣasɛɛ wɛ kɛ́ ɩsɩɩ weesuɣu tʋɣʋ kɛ mpa pa wɛna-yɛ tɔɣɔ. Mpa pa lakəna-yɛ tɔ pa nɩɩkɩ leleŋ kɛ́.
Ləmaɣasɛɛ kɛ Tacaa sɩɩna tɛtʋ. Ɩlɛna ɩ́ la na ɩsɔtɔnʋɣʋ wɛɛna toma na ɩ laɣatʋ.
Ɩ nyəm kɛ ɩ hulina pɔ́ɔ́ŋ sɔsɔɔŋ, na ɩsɔŋmʋntʋ náá kɔŋna cɔlɔʋ.
Ma pəyalʋ, tɔkɩ nyəm na nyʋɣʋ taa maɣasəm kɛ teu. Pə́ taa hatələna-ŋ.
Mpʋ pɩɩ hana-ŋ weesuɣu na ń nɩɩ leleŋ.
N ká tɔna naani kɛ́ teu kɛ́, pʋlʋpʋ kaa co-ŋ.
Na ń too ahoo kɛ teu na sɔɣɔntʋ fɛɩ.
N kaa nyana wahala kʋtutu nɔɣɔlʋ yaa asaɣaa.
Mpi tɔ, Tacaa kɛlɛ nyá naani, na ɩ ká cɔlɔ-ŋ na katɔsɩ təna.
Paa waatʋ wei kɛ́ n wɛna pəsʋɣʋ, taa kisi kʋpantʋ lapʋ kɛ mpa pa laŋaa tɔ.
Ye n wɛna sɩ n ká səna nɔɣɔlʋɣʋ kpakpaa, taa tɔɣɔnɩ-ɩ na ɩ́ kpe sɩ cele.
Taa maɣasɩ sɩ n lakɩ ɩsaɣatʋ kɛ wei ɩ caɣa nyá kiŋ na naani tɔ.
Ye nɔɣɔlʋ ta la-ŋ pʋlʋpʋ taa yoona pʋntʋ kɛ mʋsʋŋ.
Taa la mʋsʋŋtʋnaa kɛ ɩsɛsɛɛmlɛ. Pə́cɔ́ taa nyɩɩlɩ pa tɔntɛ.
Mpi tɔ, Tacaa taa kpaakəna asaɣaa kɛ́. Ama ɩ cewaa ntɛ́ tampana təŋlaa.
Tacaa təŋsəɣɩ mpusi kɛ́ asaɣaa tɛɛsɩ kɛ́. Ɩlɛna ɩ́ kooliɣi siɣisilaa nyəŋsɩ kɛ kʋpantʋ.
Ɩ woŋiɣi mpa pa woŋiɣi-ɩ tɔ, na ɩ́ hʋləɣɩ pɛɛlɛɛ kɛ mpa pa pasəɣɩ pa tɩ tɔ.
Teeli kɛlɛ ləmaɣasɛɛ nyə́ma paa tete. Ɩlɛna nyʋɣʋ fɛɩnaa kɛ fɛɛlɛ sɔsɔɔlɛ.
Ma pəyalaa mɛ, ɩ́ nɩɩ cɛcɛ sɛɣɛsʋɣʋ na ɩ́ welisi teu na ɩ́ nyɩ́ ləmaɣasɛɛ.
Sɛɣɛsʋɣʋ kʋpaŋkʋ kɛ ma hʋla-mɛ, ɩ́ taa lɔ ma kʋsɛɣɛsətʋ.
Ma maɣamaɣa maa kɛ́ ma caa pəyalʋ kʋpaŋ kɛ́. Pəyele ma too ka sɔɔla-m kɛ́ ɩsɩɩ pəyaɣa ɩkpamlɛ.
Paapa sɛɣɛsəɣɩ-m kɛ́, na ɩ́ heeliɣi-m sɩ: Tɔ́kɩ ma tɔm kɛ teu kɛ nyá lotu taa, na ń təŋəɣɩ ma kʋsəsɩɩtʋ n ká hiki weesuɣu.
N ká wɛɛna ləmaɣasɛɛ na laɣatʋ. Taa la ləsɔɔʋ. Pə́cɔ́ taa lɔ ma nɔɣɔ taa tɔm natəlɩ.
Taa lɔ ləmaɣasɛɛ, sɔɔlɩ-yɛ, a ká paasəna-ŋ.
Lʋ na ń nyɩ́ sɩ ləmaɣasɛɛ ntɛ́ pʋlʋ sɔsɔɔm na ń pɛɛkɩ-yɛ na nyá wɛnaʋ təna.
Sa-yɛ a ká kʋsɩ nyá nyʋɣʋ, waɣalɩ-yɛ, a ká tʋ-ŋ teeli.
Pɩɩ wɛɛ-ŋ ɩsɩɩ ntenuɣu kʋpaŋpaŋkʋ kɛ nyá nyʋɣʋ taa.
Ma pəyalʋ nɩɩ ma kʋyɔɣɔtʋtʋ na ń mʋ-tɩ. Ɩlɛna nyá weesuɣu pɩɩsɩ taɣalɩ.
Ləmaɣasɛɛ mpaaʋ kɛ ma hʋla-ŋ, na má tiiki-ŋ tampana təŋʋɣʋ mpaɩsi taa.
Ye n tɔŋ pə kaa pɛkəlɩ-ŋ. Pəyele ye n kpakəɣɩ asewa pə kaa co-ŋ.
Tɔkɩ sɛɣɛsʋɣʋ, taa yele-kʋ, nyɔɔna-kʋ, ŋkʋ kʋ tənna nyá weesuɣu.
Taa sʋʋ asaɣaa mpaaʋ taa. Pəyele taa tɔ kʋ taa.
Taa tɔ kʋ taa, cɔlɔ-kʋ na ń təŋ kʋfalʋɣʋ.
Ye asaɣaa ta la ɩsaɣatʋ paa tooki. Ye pa ta la na pə co nɔɣɔlʋ pa tom yaakɩ kɛ́.
Mpi tɔ, ɩsaɣatʋ tɔɣɔnaɣa kɛ pa haɣasəɣɩ pa tɩ, na pá nyɔɔkɩ mʋsʋŋ sʋlʋm.
Siɣisilaa mpaaʋ ná wɛ ɩsɩɩ ilim yaakʋɣʋ kite tɛɛ, na pə́ sɔɔsəɣɩ, haləna pə sikuɣu tɔ.
Ama asaɣaa mpaaʋ ná wɛ səkpɛtʋɣʋ kɛ́, paa naakɩ kʋcopum.
Ma pəyalʋ, nɩɩ ma sɛɣɛsʋɣʋ na ń ke ŋkpaŋʋɣʋ na ma kʋyɔɣɔtʋtʋ.
Nyá ɩsɛ ɩ́ taa hatələna-tɩ, tɔkɩ-təɣɩ hatoo nyá lotu taa.
Mpi tɔ, tə haakɩ weesuɣu na alaafəya kɛ pa təna mpa pa hika-tɩ tɔɣɔ.
Feŋ nyá nyamlɛ tɔɔ na pə́ kəlɩ pə təna. Mpi tɔ, tə taa kɛ́ weesuɣu sɩɩlasɩ təna wɛɛ.
Hatələna nyá nɔɣɔ kɛ kaloolaɣa tɔm, na ń kisina nyá ntompee kɛ tɔm kʋkɛkɛɛtʋ.
Nyá ɩsəpee ɩ́ nyənəɣɩ nyá nɔɣɔ tɔɔ na nyá ɩsəhutu hɛtɩ teu.
Taɣanɩ mpaaʋ ŋku n təŋəɣɩ tɔ, na nyá tətɔntɛ təna wɛɛ naani.
Taa hɛlɩ ntɔɣɔŋ yaa mpətəŋ. Hatələna ɩsaɣatʋ.
Ma pəyalʋ welisi ma ləmaɣasɛɛ taa, ke ŋkpaŋʋɣʋ na ń nɩɩ ma laɣatʋ tɔm.
Waatʋ ɩnəɣɩ n ká wɛɛna nyʋɣʋ taa maɣasəm, na nyá ntompee yɔɣɔtəɣɩ laɣatʋ tɔm.
Alʋ tɛtɛlatʋ nɔɣɔ taa wɛ leleŋ kɛ́ ɩsɩɩ tɩɩŋ sɛtaɣa yaa tɩɩŋ nim.
Ama pə tənaɣa tɔɔ wɛ nyaŋ kɛ́ ɩsɩɩ sɔtʋ. Pə hɛɛkɩ ɩsɩɩ sapəlaɣa ŋka ka wɛ lɔŋ kɛ cemace tɔ.
Səm taa kɛ́ alʋ ɩnɩ ɩ mpaaʋ puki, na ɩ nɔɔhɛɛ siɣisina pəlaaʋ təpəŋpəŋ.
Alʋ ɩsɩɩ mpʋ ɩɩ təŋəɣɩ weesuɣu mpaaʋ, ɩ toolaa kɛ́, ama ɩ ta cɛkəna.
Ma pəyalaa mɛ ɩ́ nɩɩna-m yoo. Ɩ taa hatələna ma nɔɣɔ taa tɔm.
Hatələna alʋ ɩnɩ ɩ tɛ mpaaʋ. Taa kpətəna ɩ nɔnɔkeelasɩ.
Pə taa kɔɔ na alʋ ɩnɩ ɩ́ tʋ-ŋ nɔɣɔlʋ niŋ taa, na pʋntʋ kʋ́ nyá nyʋɣʋ na pə́ wakəlɩ-ŋ.
Pə taa kɔɔ na kpaɩ nyə́ma tɔɣɔ nyá wɛnaʋ, na pá sʋʋna nyá təmlɛ kʋlʋlʋm kɛ lɛlʋ təyaɣa taa.
Na pə́ kɔɔ na nyá tɔnʋɣʋ ká waatʋ wei n tala nyá tənaɣa tɔ na ń mɔləɣɩ.
Na ń tɔ́ sɩ: Ɩsənaɣa pə lapa na ma taa kpana kʋsɛɣɛsətʋ, na pá kaləna-m na má kisi?
Ɩsənaɣa pə lapa na má tá təŋ ma sɛɣɛsəlaa kʋyɔɣɔtʋtʋ, na má tá ke ŋkpaŋʋɣʋ na pa kʋsɛɣɛsətʋ?
Pə kaasa pəcɔ sɩ má ná wahalanaa təna kɛ yəlaa na kpeka hɛkʋ taa.
Nyá alʋ wɛ kɛ́ ɩsɩɩ lʋm kʋpam lɔkɔ. Mpʋ tɔ, nyɔɔkɩ lɔkɔ ɩnɩ ɩ taa lʋm.
Pə fɛɩ sɩ lʋm mpɩ pə́ kpeŋ yem kɛ́ awalɩ na hapɛɛ tɔɔ.
Pə wɛɛ sɩ pə́ wɛɛ nyá tike nyá nyəm kɛ́, pə́ taa sokina kpaɩ tʋ nɔɣɔlʋ.
Ɩsɔ ɩ́ kooli nyá lɔkɔ lʋm kɛ kʋpantʋ na ń yɔɔləna nyá ɩfepile alʋ.
Ɩ tewaɣa ɩsɩɩ nasɛm na ɩ ləsaɣa sʋʋ-ŋ. Nyá laŋlɛ ɩ́ hʋləməna ɩ sɔɔlʋɣʋ kɛ tam tɔɔ.
Ma pəyalʋ, pepe tɔɔ kɛ́ n nyɩɩləɣɩ alʋ kpaɩ nyəŋ? Na ń caa sɩ ń waɣalɩ alʋ wei n ta nyɩ́ tɔ ɩ həla?
Nyɩ sɩ Tacaa naakɩ yəlaa təna mpaaŋ kɛ́. Ɩ feŋiɣi paa yʋlʋ wei ɩ mpaɩsi.
Ɩsaɣaʋ kʋpəntʋɣʋ kpaakəna-ɩ ɩsɩɩ katɔka. Ɩ maɣamaɣa ɩ ɩsaɣatʋ kpaakəna-ɩ yomle.
Ɩ ká sɩ sɛɣɛsʋɣʋ laŋʋɣʋ tɔɔ. Ɩlɛna ɩ́ seliɣi ɩ́ kʋmɛlɛntʋ katatəlaɣa tɔɔ.
Ma pəyalʋ, ye n mʋwa nyá tɔɣɔntəlɛ kəmlɛ, yaa n səŋa nɔɣɔlʋ waalɩ kɛ́ pə tɔm taa.
Ye nyá kʋyɔɣɔtʋtʋ hɔka-ŋ pə tɔm taa, yaa nyá nɔɣɔ taa tɔm kpa-ŋ ɩsɩɩ katɔka.
Pə tɔɔ tɔ, ma pəyalʋ ləsɩ nyá təɣɩ pə taa. Mpi tɔ, n hota nyá tɔɣɔntəlɛ niŋ taa kɛ́. Polo na ń həntɩ-ɩ atɛ na ń wiina-ɩ.
Taa too pə tom, yaa ń tɩɩ kpəpʋ ɩsəlɛ.
Haləna ń fiti ɩsɩɩ nam fituɣuu tɔtɔlʋ niŋ taa tɔ. Yaa ɩsɩɩ sumaɣa lɩɩkʋɣʋ ka kpalʋ niŋ taa tɔ.
Felentú nyá, polo na ń nyənɩ tɔɔlʋ kʋlapəlɛ na ń wɛɛna ləmaɣasɛɛ.
Tɔɔlʋ fɛɩna feŋlu yaa nyʋɣʋ tʋ yaa caa.
Paa na mpʋ tɔ ɩ caləsəɣɩ tɔɣɔnaɣa kɛ kʋmtʋ waatʋ na ɩ́ nyəkəɣɩ.
Felentú nyá, pəlee kɛ́ n ká nyəɣəsɩ həntʋɣʋ na tom?
Nyá sɩ n ká tɔ́ɔ́lɩ nyá tɩ, na ń tʋ nyá niŋ kɛ nyá nyʋɣʋ na ń too pəcɔ na ń hɛɛsɩ.
Waatʋ ɩnɩ kʋnyɔŋ ká ta-ŋ mɛlɛmɛlɛ, na wahala tutu-ŋ ɩsɩɩ yoolu na ɩ wontu.
Yʋlʋ tɛtɛlatʋ ɩɩ təŋəɣɩ tampana. Ɩ tɔŋ kɛ́ na ɩ nɔɣɔ taa na kaloolaɣa.
Ɩsɛ kɛ ɩ cəpələɣɩ yəlaa, na ɩ́ yɔɣɔtəɣəna-wɛ na ɩ nɔɔhɛɛ, na ɩ́ hatəɣɩ-wɛ na ɩ mpee.
Ɩsaɣatʋ wɛnna ɩ taa, na ɩ́ maɣasəɣɩ kawalaɣa tɔm kɛ tam, na ɩ́ tilisiɣi yooŋ.
Pə tɔɔ kɛ́ wakəlʋɣʋ ká tuti-ɩ, na pə́ wakəlɩ-ɩ tɔm kʋlʋm tɔɔ ɩ kaa wɛɛ hiiu.
Yəlaa loosi naatoso kɛ Tacaa taa kpaakəna. Mpɛɣɛlɛ: Ɩsətoosile nyə́ma, na puɣusilaa, na mpa pa kʋɣɩ yəlaa kɛ mʋsʋŋ tɔ, na mpa pa maɣasəɣɩ pa lotu taa kɛ́ nti tə fɛɩ teu tɔ, na ɩsaɣatʋ waalɩ təŋlaa, na pɔpɔtʋ aseeta nyə́ma. Ama pə kaasa naatosompɔɣɔlaɣa nyə́ma. Pɛlɛɣɛlɛ cewaa yoosilaa.
<range>
<range>
<range>
Ma pəyalʋ tɔ́kɩ nyá caa kʋsəsɩɩtʋ. Taa lɔ nyá too kʋsɛɣɛsətʋ.
Sɩɩ-təɣɩ nyá lotu taa kɛ́ tam tɔɔ. Tʋ-təɣɩ nyá luɣu tɛɛ ɩsɩɩ kacɔka wontuɣu.
Tɩɩ tiiki-ŋ nyá tɔntɛ taa, na tə́ kenti-ŋ nyá təhəntəlɛ taa, na tə́ yɔɣɔtəna-ŋ waatʋ wei n feŋ tɔ.
Mpi tɔ, kʋsəsɩɩtʋ wɛ kɛ́ ɩsɩɩ fətəla. Na sɛɣɛsʋɣʋ náá wɛɛ ɩsɩɩ nyaaləm, na kʋkpaalətʋ náá kɛ́ weesuɣu mpaaʋ.
Tɩɩ kisina-ŋ alʋ ɩsaɣaʋ, wei ɩ kɛ́ nɔɔleleŋ tʋ tɔ.
Taa nyɩɩlɩ alʋ ɩnɩ ɩ teu kɛ nyá lotu taa. Pəyele taa yele na ɩ ɩsihutu teu hɔ-ŋ.
Pə taɣa pʋlʋ, ye apalaa təna alʋ, tɔɣɔnaɣa pəcɔ tike kɛ yʋlʋ lɔɔkɩ ɩ́lɛ́ ɩ tɔɔ. Ama alʋ wei ɩ wɛna paalʋ tɔ, yʋlʋ kʋpaŋ kɛ ɩ nyəkɩ katɔka.
Yʋlʋ ká tʋ́ mamatɛ kɛ ɩ tɔɔ na ɩ wontu yele nyaɣaʋ na?
Yaa ɩ ká tɔ mamala tɔɔ na pə tá nyaɣa ɩ nɔntaaləŋ?
Mpʋ tɔtɔɣɔ pə wɛɛ na wei ɩ puki ɩ tɔɣɔntəlɛ alʋ kiŋ tɔ. Wei ɩ́ tokina alʋ ɩnɩ, ɩ ká ná pə naʋ.
Paa tʋɣɩ tanaaʋ na nyɔɣɔtʋ wei ɩ ŋmɩɩlaa sɩ ɩ tɔkɩ tɔ.
Pəna pə mpʋ tɔ, ye pa kpa-ɩ ɩ ká fɛlɩ pə tɔm naatosompɔɣɔlaɣa. Haləna ɩ́ cɛla ɩ wɛnaʋ təna.
Yʋlʋ wei ɩ fɛɩna nyʋɣʋ tɔ, ɩnɩ ɩ lakəna wasaŋkalətʋ, na alʋ wei ɩ pɛɛkəɣɩ ɩ tɩ na asaala tɔ, ɩnɩ ɩ lakəna mpʋ.
Kataasɩ na kʋtʋɣʋ kɛ ɩ tɛŋna, ɩ fɛɛlɛ kaa tɛ́.
Mpi tɔ, ɩsəsɛɛmlɛ ká kʋsɩ ɩ paalʋ pááná. Ɩ kaa wɛɛna pətɔɔtəlɛ kɛ lɛɛtʋɣʋ kʋyakʋ wule.
Ɩ kaa tɛɛlɩ sɩ pá fɛlɩ-ɩ pʋlʋ, na paa kʋcɔɔŋ kɛ paa kaa-ɩ ɩ kaa tisi.
Ma pəyalʋ, tɔ́kɩ ma kʋyɔɣɔtʋtʋ, na ń sɩɩna nyá təɣɩ ma kʋsəsɩɩtʋ.
Tɔ́kɩ ma kʋsəsɩɩtʋ na ń hiki weesuɣu, na ń feŋ ma kʋsɛɣɛsətʋ tɔɔ ɩsɩɩ nyá ɩsəpəle.
Taa yele na tə́ fiti nyá niŋ taa. Tɔ́kɩ-təɣɩ hatoo nyá lotu taa.
Nyənɩ ləmaɣasɛɛ ɩsɩɩ nyá newaɣa na laɣatʋ ɩsɩɩ nyá ceu.
Pɩɩ hatələna-ŋ alʋ kpaɩ tʋ wei ɩ tʋsəɣɩ yəlaa na ɩ nɔɔleleŋ tɔ ɩ niŋ taa.
Kʋyakʋ nakʋlɩ ma səŋa ma kutuluɣu taa, na má nyənəɣəna pətote pɔ́ɔ́ŋ na awalɩ tɔɔ.
Ḿpʋ́ɣʋ́ má ná ɩfepiya mpa pa ta nyənta pʋlʋ tɔ, na pa taa kɛ́ ɩfepu wei ɩ fɛɩna nyʋɣʋ tɔ.
Ḿpʋ́ɣʋ́ ɩ təŋa hapəlɛ na ɩ́ tala tə kpeeŋa tɔɔ timpi alʋ wasaŋkalɩ nɔɣɔlʋ ɩ ka səŋaa tɔ. Ɩlɛna ɩ́ təŋəɣəna alʋ tɛ́ tɔɔ təpamm.
Pɩɩ kɛ́ taanaɣa kɛ́, na pə́ tɛma yulutuɣu na səkpɛtʋɣʋ tɛma wɛɛʋ.
Ɩlɛ alʋ nɔɣɔlʋ ɩ səŋəɣɩ-ɩ kɛlɛ, na ɩ́ suuwa ɩsɩɩ apalaa təna alʋ, na acilaɣatʋ suwa ɩ lotu taa.
Pə kʋla ɩ nyʋɣʋ taa na ɩ́ kpisi ɩ tɛɣɛ caɣalɛ.
Paa hapəlɛ tɔɔ, yaa nɔnɔɣɔ tɛɛ, yaa paa lé té, ɩ taŋaa kɛ́.
Ḿpʋ́ɣʋ́ ɩ kpətəna ɩfepu na ɩ́ kpipi-ɩ na ɩ́ waɣalɩ-ɩ. Ɩlɛna ɩ́ nyənɩ ɩ ɩsɛntaa təpiŋŋ na fɛɛlɛ fɛɩ, na ɩ́ heeli-ɩ sɩ:
Saŋa ma lapa Ɩsɔ kɛ́ nɔɣɔ kʋlʋmaɣa kpɛntʋɣʋ kɔtaɣa ŋka too maa sɩɩwa sɩ maa la tɔ.
Pə tɔɔ kɛ́ ma lɩɩwa sɩ ma səŋəɣɩ-ŋ na má pɛɛkɩ-ŋ. Tɔʋ, ma na-ŋ kɛlɛ.
Ma pɔwa ma kato tɔɔ kɛ́ Icipiti kpoŋkpontu toŋ nyəntʋ pɔɔŋ kʋcɔɔcɔləŋ kʋpaŋ.
Na má yɔɣɔlɩ tulaalʋnaa kʋpama mpa pa yaakɩ sɩ Miili na Alʋwɛɛ na Kanɛɛlɩ tɔ.
Kɔɔ na tə cɛpələna sɔɔlʋɣʋ haləna pə́ nyaalɩ. Tə́ yɔɔlɩ na tə́ nɩɩ pə leleŋ kɛ teu.
Ma paalʋ pola mpaaʋ pooluŋ nyəŋkʋ, ɩ fɛɩ təyaɣa.
Ɩ kpaɣa liɣitee na húlúɣú kɛ́. Ye ɩsɔtʋ ta məŋna kite ɩɩ kɔŋ.
Ɩlɛna alʋ ɩnɩ ɩ́ pəsɩ ɩfepu ɩnəɣɩ ɩ yɔɣɔtaɣa katatəlaɣa tɔɔ, na ɩ́ hɔmɩ-ɩ ɩ nɔɔleleŋ tɔɔ.
Na ɩ́fepu sʋʋ-ɩ təŋʋɣʋ kɛ kpakpaa ɩsɩɩ naʋ wei pa pukina təkʋlɛ tɔ. Yaa ɩsɩɩ pa hɔkʋɣʋ kpaŋtʋ kɛ ŋmənaɣa sɩ pa hɔŋ ɩ ŋkpaŋʋɣʋ tɔ.
Haləna nyəmlɛ sɔ ɩ hɔɔlɛ, ɩsɩɩ sumaɣa huluɣuuna tiiu kɛ apaɩ taa na ká tá nyɩ́ sɩ ka weesuɣu kɛ pɩɩ tɛna tɔ.
Pənɛntɛ ma pəyalaa mɛ, ɩ́ nɩɩna-m, na ɩ́ ké ŋkpaŋŋ na ma nɔɣɔ taa tɔm.
Taa nyɩɩlɩ alʋ ɩsɩɩ mpʋ na ń təŋɩ-ɩ, na pə́ kɔɔ na ń lé ɩ mpaaŋ taa.
Mpi tɔ, alʋ ɩnɩ ɩ huwa yəlaa paɣalɛ kɛ́. Mpa ɩ ka huwa mpʋ tɔ paa kɛ́ toŋtʋnaa kɛ́.
Ɩ təyaɣa ntɛ́ atɛtəlɛ mpaaʋ na kʋ́ tiiki səm tɛ́.
Ləmaɣasɛɛ mapa kapuka, na laɣatʋ náá kʋsɩ tə nɔɣɔ na tə́ yaa.
Ləmaɣasɛɛ səŋa toŋtoŋa tɔɔ kɛ́ mpaaʋ kiŋ, na hapəlɛ atama taa.
Ləmaɣasɛɛ səŋa ɩcatɛ nɔnɔkeelasɩ na tə hapɛɛ tɔɔ na á kiisiɣi sɩ:
Yəlaa piya mɛɣɛ ləmaɣasɛɛ má, ma wɛna.
Kʋmɛlɛməŋ ɩ́ kpɛləmɩ nyʋɣʋ taa maɣasəm. Laɣatʋ laŋlaa náá kpɛləmɩ nyəm.
Ɩ nɩɩ, tɔm sɔsɔɔntʋ kɛ ma wɛna sɩ ma heeliɣi-mɛ, ma kuliɣi ma nɔɣɔ sɩ ma heeliɣi-mɛɣɛ kʋsiɣisitu.
Pə taɣa pʋlʋ, tampana kɛ ma nɔɣɔ yɔɣɔtəɣɩ na ɩsaɣatʋ tɔm wɛ-m kʋsɔɣɔtʋ kɛ́.
Ma nɔɣɔ kʋyɔɣɔtʋtʋ təna siɣisaa kɛ́, kaloolaɣa yaa tɔm kʋkɛkɛɛtʋ fɛɩ pə taa.
Laɣatʋnaa nyəma tə tənaɣa teu kɛ təcɛɩcɛɩ, na tə siɣisa teu kɛ mpa pa wɛna nyəm tɔ.
Ɩ pɛɛkɩ ma kʋsɛɣɛsətʋ na pə́ kəlɩ liɣitee, na ɩ́ pɛɛkɩ nyəm na pə́ tɛɛ wʋla kʋpaŋ.
Mpi tɔ, ləmaɣasɛɛ kəla teu kɛ liɣitee pɛɛ. Liɣitee pʋlʋpʋ ta tala-yɛ.
Ləmaɣasɛɛ má, laakalɩ lapʋ taa kɛ́ ma təcaɣalɛ wɛɛ, ma wɛna nyəm na nyʋɣʋ taa maɣasəm.
Tacaa nyamnaʋ ntɛ́ ɩsaɣatʋ kisuɣu. Kalampaanɩ na ɩsəcaʋ pə kɛ́ ɩsaɣatʋ mpaaʋ kɛ́. Na nɔɣɔ ɩsaɣaa kɛ́ mpi ma kisaa tɔɣɔ.
Má tənna laɣatʋ tasʋɣʋ na təcaɣanaʋ, maɣalɛ laɣatʋ, na ma wɛna toŋ.
Ma toŋ taa kɛ́ awulaa tɔ́kɩ kawulaɣa, na awulumpiya náá tʋɣɩ mpi mpi pə siɣisaa tɔ sɩ yəlaa ɩ́ la.
Ma toŋ taa kɛ́ awulaa tɔ́kɩ kawulaɣa, na kʋpaɣalaa na tɛtʋ taa hʋʋlaa təna náá hʋʋkəna.
Ma sɔɔla mpa pa sɔɔləɣɩ-m tɔɣɔ. Na ma pɛɛkəlaa naakɩ-m.
Ma kiŋ kɛ apititu na teeli wɛɛ, na wɛnaʋ kʋleelim na tampana təŋʋɣʋ.
Ma kʋlʋlʋm kəla wʋla kʋpaŋ kɛ teu. Na ma nyəm náá tɛɛ liɣitee.
Tampana təŋʋɣʋ mpaaʋ taa kɛ́ ma tɔŋ mpaɩsi kʋsiɣisasɩ hɛkʋ taa.
Ma sɩɩ kʋpantʋ kɛ mpa pa sɔɔla-m tɔɣɔ. Na má suuliɣi pa kpaŋcooŋ.
Maɣa Tacaa caaləna ŋmaʋ kɛ ɩ təmlɛ taa na pə́cɔ́ ɩ́ lakɩ ɩ təma kʋpənɛɛ.
Hatoo tɔ pa ŋma-m kɛ́, faɩɩ na pə́cɔ́ pá ŋmaakɩ tɛtʋ.
Waatʋ ɩnɩ tɔ teŋku nɔɣɔlʋ ɩ taa wɛɛ, pə́cɔ́ lʋm sɛɛlʋ nɔɣɔlʋ ɩ fɛɩ.
Pa lʋla-m kɛ́ na pə́cɔ́ pá la pɔɔŋ na pə́cɔ́ pulasɩ wɛɛkɩ.
Pəyele Tacaa taa tɩɩ lata tɛtʋ yaa kateŋasɩ, yaa antulinya ciɣilisi nsi sɩɩ naakɩ tɔ sɩ kancaalaɣa nyəŋka.
Ma wɛɛ na pə́cɔ́ Tacaa sɩɩ ɩsɔtɔnʋɣʋ, na ɩ́ pɩɩ kʋ tənaɣa kɛ kʋna teŋku sɔsɔ pa təsulle.
Na ɩ́ tʋ ɩsɔŋmʋntʋ kɛ ɩsɔtaa na teŋku sɛɛlaa lʋm tʋlɩ na pə́ lɩɩna toma.
Waatʋ ɩnəɣɩ Tacaa sɩɩ teŋku kɛ tənasɩ sɩ lʋm ɩ́ taa ŋmaa na ɩ́ pɩɩ tɛtʋ kite.
Ma lakaɣa ɩ kiŋ kɛ təmlɛ kɛ́, na má hɛɛsəɣɩ ɩ laŋlɛ kɛ paa kʋyakʋ ŋku. Na má liɣiliɣi tam na ɩ́ naakɩ.
Na má liɣiliɣi ɩ tɛtʋ tɔɔ na ma laŋlɛ hɛɛkəna yəlaa.
Ma pəyalaa, pənɛntɛ ɩ́ nɩɩna-m. Mpa pa təŋəɣɩ ma mpaaʋ tɔ pa nɩɩ leleŋ kɛ́.
Ɩ nɩɩ sɛɣɛsʋɣʋ ɩ́ taa lɔ-kʋ. Ɩlɛna ɩ́ pəsɩ ləmaɣasɛɛ nyə́ma.
Yəlaa mpa pa nɩɩkəna-m tɔ pa nɩɩ leleŋ kɛ́. Paa ɩfemle nteɣe pa feŋiɣi ma təyaɣa nɔnɔɔsɩ na pá taŋəɣɩ ka akelenaa.
Mpi tɔ, ye wei ɩ́ hika-m ɩ hika weesuɣu kɛ́. Tacaa ká hʋlɩ pʋntʋ kɛ suulu.
Ye wei ɩ pəntəɣəna-m ɩ təɣɩ ɩ tʋɣɩ wahala. Pa təna mpa paa caakɩ-m tɔ səm kɛ pa sɔɔlaa.
Ləmaɣasɛɛ sɩɩna akelenaa naatosompɔɣɔlaɣa, na á ŋma a təyaɣa.
A kʋ́ wontu na á lá tɔɣɔnaɣa na á sɩɩ na á puu sʋlʋm.
A tila a təmlɛ nyə́ma alʋnyəma kɛ tontoŋa tɔɔ, na pɛlɛ pá yaakɩ yəlaa sɩ:
Kʋmɛlɛməŋ mɛ, ɩ́ kɔnna cənɛ. Ɩlɛna pá heeli ləmaɣasɛɛ fɛɩnaa sɩ:
Ɩ kɔɔ na ɩ́ tɔɣɔ ləmaɣasɛɛ tɔɣɔnaɣa, na ɩ́ nyɔɔ a sʋlʋm.
Ɩ lɩɩ kʋmɛlɛməŋ taa na ɩ́ hiki mə tɩ. Ɩ təŋ mpaaʋ ŋku kʋ takəna laɣatʋ cɔlɔ tɔ.
Ye n kaləɣəna woŋlu, ɩ footiɣi-ŋ kɛ́. Na ye n sɛɣɛsəɣɩ ɩsaɣaʋ ɩ tʋʋ-ŋ.
Taa kaləna woŋlu na pə́ kɔɔ na ɩ taa kpana-ŋ. Ama kaləna ləmaɣasɛɛ tʋ ɩ́lɛ́ ɩ ká sɔɔlɩ-ŋ.
Ha ləmaɣasɛɛ tʋ, na ɩ ləmaɣasɛɛ ká sɔɔsɩ. Sɛɣɛsɩ siɣisilu na ɩ́lɛ́ ɩ sɔɔsɩ nyəm.
Ɩsɔ nyamnaʋ ntɛ́ ləmaɣasɛɛ təcaallɛ. Ɩsɔ yəlaa nyəmtʋ ntɛ́ laɣatʋ.
Ləmaɣasɛɛ ká yele na nyá kʋyɛɛŋ huki, na nyá weesuɣu pɩɩsɩ sɔɔsɩ.
Ye n kɛ́ ləmaɣasɛɛ tʋ, nyá waakəna. Ye n kɛ́ woŋlu ɩlɛ nyá nyʋɣʋ taa kɛ́ pə tɛŋ.
Kʋmɛlɛntʋ wɛ kɛ́ ɩsɩɩ alʋ kɔkɔtɛ tʋ, wei ɩ kɛ́ tulaɣa na ɩ́ tá nyɩ́ pʋlʋ tɔ.
Kpete tɔɔ kɛ́ alʋ ɩnɩ ɩ caɣa ɩ nɔnɔkeelasɩ, kɛ ɩcatɛ tontoŋle tɔɔ.
Ɩlɛna ɩ́ kpɛɛsəɣɩ tɛɛlaa mpa pa kama nyɔɔŋ na mpaa tɔ sɩ:
Ye wei ɩ kɛ́ kʋmɛlɛŋ, ɩ́ kɔnna cənɛ. Na ɩ́ tɔŋ nyɔɔŋ fɛɩnaa sɩ:
Lʋm kʋŋmɩɩləm wɛ leleŋ kɛ́, na ɩŋmɛlaʋ tɔɣɔnaɣa náá wɛ teu.
Mpa alʋ ɩnɩ ɩ yaakɩ mpʋ tɔ, pa ta nyɩ sɩ pə caŋsəɣɩ-wɛɣɛ atɛtəlɛ taa.
Salʋmɔŋ atuwa. Pəyaɣa ləmaɣasɛɛ tʋ hɛɛsəɣɩ ka caa laŋlɛ kɛ́. Ɩlɛna kʋmɛlɛŋ náá wakəlɩ kʋ too nyəntɛ.
Wɛnaʋ mpi yʋlʋ ta təŋ tampana na ɩ́ hiki tɔ pə taa fɛɩ kawaaɣa. Ama siɣisuɣu yakəna səm taa.
Tacaa ɩɩ yeki sɩ nyɔɣɔsɩ ɩ́ sasəlɩ siɣisilu. Ama ɩ pɛŋ ɩsaɣaʋ kɛ mpi ɩ nyɩɩləɣɩ tɔɣɔ.
Nkpalasɩ kpɛkʋɣʋ sʋsəɣɩ kʋnyɔŋ kɛ́. Ɩlɛna təmlɛ lapʋ lɔŋlɔŋ náá sʋsɩ toŋ.
Yʋlʋ wei ɩ nyəkəɣɩ tɔɣɔnaɣa kɛ kʋmtʋ waatʋ tɔ, ɩ kɛ́ pəyaɣa ŋka ka maɣasəɣɩ ka nyʋɣʋ taa tɔɣɔ. Ama wei ɩ tooki saa ɩnɩ tɔ, ɩ kɛ́ fɛɛlɛ fɛɩ tʋ kɛ́.
Kʋpantʋ koolee wɛ siɣisilaa nyɔɔŋ tɔɔ kɛ́. Ama mʋsʋŋ tɔm tike kɛ asaɣaa nɔɔsɩ yɔɣɔtəɣɩ.
Siɣisilu tɔɔ tɔɔsʋɣʋ kɔŋna kʋpantʋ koolee kɛ́. Ama yʋlʋ ɩsaɣaʋ hətɛ maɣamaɣa ná wakələɣɩ kɛ́.
Yʋlʋ wei ɩ wɛna ləmaɣasɛɛ kɛ ɩ taa tɔ, ɩ mʋɣɩ sɛɣɛsɛɛ kɛ́. Wei ɩ yɔɣɔtəɣɩ kʋmɛlɛntʋ tɔm tɔ ɩ tɛɛsəɣəna lepu.
Wei ɩ tɔŋ teu tɔ ɩ tɔŋna naani kɛ́. Ama wei ɩ təŋəɣɩ mpaaŋ kʋkoŋluŋ tɔ pɩɩ kuli ɩ waalɩ.
Wei ɩ cəpələɣɩ ɩsɛ na laɣatʋ tɔ ɩ tʋɣɩ ɩ lɛlaa kɛ wahala kɛ́. Ama wei ɩ yɔɣɔtəɣɩ kʋmɛlɛntʋ tɔm tɔ ɩ tɛɛsəɣəna lepu.
Siɣisilu kʋyɔɣɔtʋtʋ kɛ́ weesuɣu sɛɛlʋ kɛ́. Ama mʋsʋŋ tɔm tike kɛ asaɣaa nɔɔsɩ yɔɣɔtəɣɩ.
Pááná kʋsəɣɩ yoou kɛ́. Ɩlɛna sɔɔlʋɣʋ náá hɩɩsəɣɩ kʋpəntəŋ təna.
Yʋlʋ laɣatʋ yɔɣɔtaɣa taa kɛ́ pa naana ɩ ləmaɣasɛɛ. Ɩlɛna pá natəɣɩ ləmaɣasɛɛ fɛɩ tʋ siɣile taa kɛ́ kpatəŋ.
Nyəm kɛ ləmaɣasɛɛ nyə́ma ná kaakɩ wɛnaʋ təlɛ. Ama kʋmɛlɛməŋ kʋyɔɣɔtʋtʋ ná wakələɣɩ kɛ́.
Wɛɛntʋ liɣitee kentiɣina ɩ tɔɔ, ɩsɩɩ koluŋa ɩcatɛ toŋ nyəntɛ. Acamaa kʋwakələm ntɛ́ pa kʋnyɔŋ.
Yʋlʋpaŋ təmlɛ kɛ weesuɣu pʋlʋ kɛ́. Ɩlɛna ɩsaɣaʋ kasəyaɣa náá kɛ́ ɩsaɣatʋ pʋlʋ.
Wei ɩ tɔɔsəɣɩ sɛɣɛsʋɣʋ tɔɔ tɔ ɩ təŋəɣɩ weesuɣu mpaaʋ kɛ́. Ɩlɛna wei ɩ́lɛ́ ɩ sɔɔkɩ kalənaʋ tɔɔ tɔ ɩ́ le.
Ye wei ɩ taka pááná tɔɔ ɩ looliɣina ɩ nɔɣɔ kɛ́. Wei ɩ yɔɣɔtəɣɩ lɛlaa tɔm tɔ ɩ kɛ́ kʋmɛlɛŋ kɛ́.
Wei ɩ yɔɣɔtəɣɩ sɔsɔm tɔ ɩɩ taana pəntʋɣʋ. Ama wei ɩ kpaakɩ ɩ nɔɣɔ tɔ ɩ kɛ́ yʋlʋ laɣatʋ.
Siɣisilu kʋyɔɣɔtʋtʋ wɛ teu kɛ́ ɩsɩɩ liɣitee nyəɣəlʋɣʋ. Ɩsaɣaʋ lotu taa hʋwɛɛ ta kɛ pʋlʋ.
Siɣisilu kʋyɔɣɔtʋtʋ tiikiɣi yəlaa paɣalɛ kɛ́. Kpaŋtʋnaa ná səkɩ nyʋɣʋ taa maɣasəm laŋʋɣʋ tɔɔ.
Tacaa kʋpantʋ kooluɣu haakəna toŋ. Nyá kʋlʋkʋ ɩɩ takɩ tiili.
Ɩsaɣatʋ lapʋ wɛ ləmaɣasɛɛ fɛɩ tʋ kɛ́ ɩsɩɩ aliɣila. Ama laɣatʋ tənna ləmaɣasɛɛ.
Mpi asaɣaa nyaŋna tɔ mpɩ pə kɔŋna pa nyɔɔŋ tɔɔ. Ɩlɛna Ɩsɔ haakɩ siɣisilaa kɛ mpi pa sələməɣɩ tɔ.
Ɩsɩɩ kacuculaɣa tɛɛkʋɣʋ tɔ, ḿpʋ́ɣʋ́ asaɣaa saaləɣɩ. Ama siɣisilaa ná səŋa teu kɛ tam tɔɔ.
Ɩsɩɩ nyəməŋ nyəŋʋɣʋ kela, na nyɔɔsɩ náá tʋɣɩ ɩsɛ tɔ, ḿpʋ́ɣʋ́ felentú cɔɔsəɣɩ ɩ caa.
Mpa pa nyaŋna Tacaa tɔ pa weesiŋ taɣaləɣɩ kɛ́. Ɩlɛna ɩsaɣalataa náá səkəna pa toŋ.
Siɣisilaa tɛɛlʋɣʋ kɛ laŋhʋlʋmlɛ kɛ́. Ama asaɣaa tɛɛlʋɣʋ ká wakəlɩ.
Tacaa mpaaʋ kentiɣi mpa pa fɛɩna kawaliya tɔɣɔ. Ɩlɛna kʋ́ wakələɣɩ mpa pa lakɩ ɩsaɣatʋ tɔ.
Pʋlʋpʋ ɩɩ selisiɣi siɣisilu. Ama asaɣaa ná kaa caɣa tɛtʋ taa.
Ləmaɣasɛɛ tɔm kɛ siɣisilu yɔɣɔtəɣɩ. Ama paa sɛtɩ ɩsaɣatʋ yɔɣɔtʋlʋ nsəmlɛ.
Siɣisilu kʋyɔɣɔtʋtʋ lakɩ kʋpantʋ kɛ́. Ama kʋwakələtʋ kɛ ɩsaɣaʋ nɔɣɔ ná nyəmá.
Tacaa luɣu fɛɩ pɔpɔtʋ maɣasəlaɣa. Ama maɣasəlasɩ nsi sɩ təŋa teu tɔɣɔ ɩ caakɩ.
Kalampaanɩ tʋ tɛŋna kʋtʋɣʋ kɛ́. Ɩlɛna wei ɩ pasəɣɩ ɩ tɩ tɔ ɩ́ tɛɛsəna ləmaɣasɛɛ.
Yʋlʋpaŋ kʋpantʋ tiikiɣina-ɩ. Ɩlɛna ɩsaɣaʋ acilaɣatʋ náá wakəlɩ-ɩ.
Wɛnaʋ fɛɩna toma naaləɣɩ Ɩsɔ hʋʋlɛ wule. Tampana təŋʋɣʋ tike ləsəɣəna səm taa.
Siɣisilu kʋpantʋ yekina na ɩ mpaaʋ təŋ. Ɩlɛna ɩsaɣaʋ ɩsaɣatʋ náá pɛtɩ-ɩ.
Siɣisilu tampana təŋʋɣʋ ləsəɣɩ-ɩ asola təna niŋ taa kɛ́. Ɩlɛna asaɣaa kʋnyɩɩləm náá kpaakɩ-wɛɣɛ katɔka nyəm.
Yʋlʋ ɩsaɣaʋ ɩ səpa ɩ tɛɛlʋɣʋ saalaa kɛ́. Ɩlɛna ɩsəna ɩ tɛɛlaɣaa ɩ wɛnaʋ tɔ pəlɛ pə́ saalɩ tɔtɔ.
Pə ləsəɣɩ yʋlʋpaŋ kɛ nəɣəsɛɛ taa kɛ́. Na pə́ lɛɛtɩ ɩsaɣaʋ kɛ ɩ lonte.
Wei ɩ kpɛɛsəɣɩ Ɩsɔ tɔ ɩ kʋɣɩ lɛlaa kɛ́ na ɩ nɔɣɔ taa tɔm. Ama nyəm waasəɣəna tampana təŋlaa.
Ɩcatɛ yəlaa tɔ́kɩ acima kɛ waatʋ wei siɣisilaa waakɩ tɔɣɔ. Na pá wilitiɣi waatʋ wei asaɣaa səkɩ tɔ.
Siɣisilaa ná kɔŋna kʋpantʋ kɛ pa ɩcatɛ taa na ɩcatɛ teeki. Ama asaɣaa ná wakələɣɩ-tɛ na pa nɔɔsɩ.
Wei ɩ tʋʋkɩ ɩ tɔɣɔntəlɛ tɔ, ɩ fɛɩna nyʋɣʋ taa maɣasəm kɛ́. Ɩlɛna wei ɩ nɩɩkɩ pə taa tɔ ɩ́ suŋ.
Wei ɩ yɔɣɔtəɣɩ lɛlaa tɔm tɔ, ɩ kuliɣi pa waalɩ kɛ́. Ama naani tʋ ná sɩɩkɩ pə tənaɣa ɩ taa.
Yəlaa ɩ́ fɛɩna paasənlʋ pa leki yem kɛ́. Ɩlɛna laɣatʋ tasəlaa paɣalɛ waasəɣɩ-wɛɣɛ sɔsɔm.
Wei ɩ mʋɣɩ lɛlʋ kəma sɩ ɩ fɛləɣɩ tɔ, ɩ naa pə naʋ kɛ́. Ɩlɛna wei ɩ́ kisiɣi pə lapʋ tɔ ɩ́ nɩɩ leleŋ.
Alʋ telu kɛ pa saŋ, na apalʋ kpelikpeka tʋ náá sʋʋ toŋ.
Yʋlʋpaŋ waasəɣɩ ɩ təɣɩ. Ɩlɛna yʋlʋ ɩsaɣaʋ náá tʋɣɩ ɩ təɣɩ wahala.
Kasəyaɣa ŋka ka fɛɩ naani tɔɣɔ ɩsaɣaʋ hikiɣi. Ɩlɛna kʋsiɣisim latʋ náá hikiɣi kʋfɛlʋɣʋ tampana nyəŋkʋ.
Tampana təŋʋɣʋ haakɩ weesuɣu kɛ́. Ɩlɛna ɩsaɣatʋ təŋʋɣʋ náá tʋ səm.
Tacaa nyənəɣɩ ɩsaɣatʋ kɛ mpa pa lotu taa wɛ ɩsaɣatʋ tɔɣɔ. Ama ɩ lakɩ kʋpantʋ kɛ mpa pa tɔntɛ wɛ teu tɔ.
Pɩɩ hɔ asaɣaa ŋkpaŋŋ kɛ́. Ama pɩɩ ya siɣisilaa lʋlʋɣʋ nyə́ma.
Alʋ telu wei ɩ fɛɩna ləmaɣasɛɛ tɔ, ɩ wɛ kɛ́ ɩsɩɩ afa wei pa tʋ wʋla tɔ.
Siɣisilaa kʋnyɩɩləm ntɛ́ kʋpantʋ lapʋ. Ɩlɛna asaɣaa koolee náá kʋsəɣɩ Ɩsɔ pááná.
Lɛlaa haana luɣu kʋlʋmʋɣʋ kɛ́ na pa wɛnaʋ sɔɔsəɣɩ. Na lɛlaa náá lakɩ lɛɛʋ na pá tʋɣɩ pa təɣɩ kʋnyɔŋ.
Pɩɩ ha kʋpantʋ kɛ sɔsɔm kɛ wei ɩ haana luɣu kʋlʋmʋɣʋ tɔɣɔ. Ɩlɛna lʋm halʋ lɔkɔtʋ náá sɩ́.
Mpa pa nyəkəɣɩ tɔɣɔnaɣa na pá taŋa kasəyaɣa sɔsaɣa tɔ, yəlaa təŋsəɣɩ-wɛɣɛ mpusi kɛ́. Ɩlɛna pá kooliɣi kʋpantʋ kɛ mpa pa pɛɛtəɣəna-wɛ tɔ.
Ɩsɔ saŋ wei ɩ lʋkɩ kʋpantʋ lapʋ tɔɣɔ. Ɩlɛna wahala makəna ɩsaɣatʋ pɛɛkəlaa.
Wei ɩ tʋ naani kɛ́ ɩ liɣitee tɔ ɩ lepaɣa. Ama siɣisilaa ná pɩɩkɩ kɛ́ ɩsɩɩ tʋɣʋ ŋku kʋ səŋa lʋm nɔɣɔ tɔ kʋ hátʋ.
Wei ɩ ta tɔkɩ ɩ təyaɣa kɛ teu tɔ ɩ kaa na kpancoou. Mpʋ tɔtɔɣɔ kʋmɛlɛŋ pəsəɣɩ ləmaɣasɛɛ tʋ yom.
Siɣisilu kʋlapʋtʋ haakɩ weesuɣu kɛ́, na yəlaa təŋəɣɩ ləmaɣasɛɛ tʋ.
Pə ta kisi siɣisilaa kɛ lɛɛtʋɣʋ kɛ atɛ, kacaŋfana ɩsaɣaʋ na pəntʋlʋ na?
Yʋlʋ wei ɩ tisiɣi sɩ pá kaləna-ɩ tɔ ɩ sɔɔla nyəm kɛ́. Wei ɩɩ caakɩ kalənaʋ tɔ ɩ kɛ́ kʋmɛlɛŋ.
Tacaa lakɩ kʋpantʋ kɛ yʋlʋpaŋ kɛ́, na ɩ́ kʋ́ acilaɣatʋ tʋ tɔm.
Ɩsaɣatʋ ɩɩ yeki na yʋlʋ nyɔɔ toŋ. Pəyele pʋlʋpʋ naa ciɣitiɣi siɣisilaa.
Alʋ kʋpaŋ kʋsəɣɩ ɩ paalʋ nyʋɣʋ kɛ́. Ama fɛɛlɛ fɛɩ tʋ ná wɛ kɛ ɩsɩɩ sʋʋlʋ kɛ ɩ mʋwa taa.
Tampana təŋʋɣʋ tɔm kɛ siɣisilaa ná maɣasəɣɩ tam. Ɩlɛna asaɣaa náá maɣasəɣɩ mpaaʋ ŋmɩɩləm tɔm.
Asaɣaa kʋyɔɣɔtʋtʋ wɛ kɛ́ ɩsɩɩ səm katɔsɩ. Siɣisilaa nyəntʋ ná fitiɣi lɛlaa kɛ səm taa.
Ye pə kpiisa ɩsaɣaʋ pɩɩ kaasəɣɩ pʋlʋ, ama siɣisilaa lʋlʋɣʋ nyə́ma ná səŋa teu.
Nyʋɣʋ taa maɣasəm tʋ kɛ pa saŋ yontu taa. Ɩlɛna pá tʋʋkɩ wei ɩ lotu taa wɛ ɩsaɣatʋ tɔ.
Pə kəla teu sɩ yʋlʋ ɩ́ pasa ɩ tɩ na ɩ́ wɛɛna təmlɛ tʋ kʋlʋm, na mpi ɩ ka hɔ ɩ tɩ na ɩ́ laŋ tɔɣɔnaɣa tɔ.
Siɣisilu paasəɣəna ɩ tɔntɛ kɛ́. Ama pətɔɔtəlɛ fɛɩ ɩsaɣaʋ lotu taa.
Tɔɣɔnaɣa tɔɔləna wei ɩ haləɣɩ tɔɣɔ. Ɩlɛna wei ɩ fɛɩna nyʋɣʋ taa maɣasəm tɔ ɩ́ təŋəɣɩ kpaɩ nyəm.
Kasəyaɣa asilima nyəŋka kɛ asaɣaa ná nyɩɩləɣɩ. Ama siɣisilaa ná waakɩ.
Nɔɣɔ kʋyɔɣɔtʋtʋ taa wɛ katɔka ɩsaɣaa kɛ́. Ama siɣisilu ná ləsəɣɩ ɩ təɣɩ nəɣəsɛɛ taa.
Yʋlʋ nɔɣɔ kʋyɔɣɔtʋtʋ yekina na ɩ́ wɛɛna kʋpantʋ kɛ sɔsɔm. Pə fɛləɣɩ paa wei kɛ́ ɩsɩɩ ɩ lapəna ɩ niŋ tɔ.
Wei ɩ fɛɩna nyʋɣʋ taa maɣasəm tɔ ɩ nyənəɣɩ ɩ mpaaʋ kɛ́ na kʋ́ siɣisa-ɩ. Ama ləmaɣasɛɛ tʋ ná nɩɩkɩ laɣatʋ tasʋɣʋ kɛ́.
Kʋmɛlɛŋ hʋləɣɩ kʋ pááná kɛ kpakpaa kɛ́. Ama wei ɩ nɩɩkɩ ɩ kʋtʋɣʋ na ɩ́ ŋmɛsəɣɩ tɔ ɩ kɛ́ nyʋɣʋ taa maɣasəm tʋ kɛ́.
Wei ɩ yɔɣɔtəɣɩ tampana tɔ siɣisuɣu kɛ ɩ kpaaləɣɩ, na aseeta pɔpɔtʋ tʋ kɛ kaloolaɣa.
Tɔm kpaɩ nyəntʋ yɔɣɔtʋɣʋ sɔkɩ kɛ́ ɩsɩɩ laɣatɛ. Ɩlɛna ləmaɣasɛɛ nyə́ma kʋyɔɣɔtʋtʋ náá waasəɣɩ.
Tampana yɔɣɔtʋɣʋ ɩɩ tɛŋ. Ama kaloolaɣa naa laakɩ tɛm.
Mpa pa tʋ pa taa kɛ́ ɩsaɣatʋ lapʋ tɔ pa lotu taa suwa pɔpɔtʋ kɛ́. Ama mpa pa sɛɣɛsəɣɩ hɛɛsʋɣʋ tɔm tɔ, pa laŋa hʋləməɣɩ.
Mpusi nɔɣɔlʋ ɩɩ makəna siɣisilu. Ama wahalanaa ná nɩɩkɩ asaɣaa.
Tacaa luɣu fɛɩ loollaa. Tampana lataa kɛ ɩ saŋ.
Nyʋɣʋ taa maɣasəm tʋ ná ŋmɛsəɣɩ ɩ nyəm tɔm kɛ́. Ama kʋmɛlɛŋ ná yasəɣɩ kʋ kʋmɛlɛntʋ.
Təmlɛ latʋ tɔkəna kawulaɣa. Ɩlɛna ŋkpalasɩ kpɛkəlʋ náá teki lɛlaa.
Nəɣəsɛɛ nɩɩkɩ yʋlʋ kɛ́. Ɩlɛna tɔm kʋpantʋ hɛɛsɩ ɩ laŋlɛ.
Siɣisilu hʋləɣɩ ɩ tɔɣɔntəlɛ kɛ mpaaʋ kʋpaŋkʋ kɛ́. Ɩlɛna asaɣaa mpaaʋ náá tolisi-wɛ.
Tɔtɔlʋ felentú ɩɩ wʋsəɣɩ ɩ nantʋ. Ama yʋlʋ wɛnaʋ kʋpam ntɛ́ təmlɛ lapʋ.
Siɣisuɣu mpaaʋ taa kɛ́ weesuɣu wɛɛ, səm fɛɩ kʋ taa.
Pəyaɣa ləmaɣasɛɛ tʋ nɩɩkɩ ka caa sɛɣɛsɛɛ kɛ́. Kalampaanɩ nyəŋka ɩɩ nɩɩkɩ kalənaʋ.
Yʋlʋ kʋyɔɣɔtʋtʋ yekina na ɩ́ tɔɣɔ mpi pə wɛ teu tɔ. Ama mʋsʋŋ tike kɛ asaɣaa ná lakəna.
Wei ɩ feŋiɣi ɩ kʋyɔɣɔtʋtʋ tɔɔ tɔ ɩ təɣɩ ɩ waasəɣɩ. Ama wei ɩɩ nyəŋ ɩ nɔɣɔ kpaʋ tɔ ɩ wɛ lepu taa kɛ́.
Felentú wɛna kʋnyɩɩlʋɣʋ ŋku kɩɩ waasəɣɩ-ɩ tɔɣɔ. Ama pɩɩ tɔɔləna təmlɛ latʋ kɛ́.
Siɣisilu taa kpaana kaloolaɣa kɛ́. Ɩlɛna ɩsaɣaʋ náá footiɣi lɛlaa na ɩ́ tʋɣɩ-wɛɣɛ fɛɛlɛ.
Siɣisuɣu kentiɣina yʋlʋ wei ɩ tɔntɛ wɛ teu tɔ. Ɩlɛna ɩsaɣatʋ náá kʋ́ ɩsaɣaʋ.
Lɛlaa yaakɩ pa təɣɩ toŋtʋnaa, pə́cɔ́ pa fɛɩ pʋlʋ. Ɩlɛna lɛlaa náá yaakɩ pa təɣɩ kʋnyɔntʋnaa na pá haɣaa.
Wɛnaʋ kɛ yʋlʋ laɣasəɣəna ɩ weesuɣu. Ama kʋnyɔntʋ ná tá nyɩ́ təlɛ.
Siɣisilu wɛ kɛ́ ɩsɩɩ fətəla wei ɩ naakɩ teu tɔ. Ɩlɛna ɩsaɣaʋ náá wɛ ɩsɩɩ fətəla wei ɩ fiɣinaa tɔ.
Kalampaanɩ tike kɛ pa kʋsəɣəna yoou. Ama mpa pa nɩɩkɩ laɣatʋ tasʋɣʋ tɔɣɔlɛ ləmaɣasɛɛ nyə́ma.
Toŋ wei yʋlʋ ta laa hikuɣu tɔ ɩ pasəɣɩ kɛ́. Ama toŋ wei yʋlʋ hikiɣi pəcɔ pəcɔ tɔ, ɩnɩ ɩ sɔɔsəɣəna.
Yʋlʋ tɛɛlʋɣʋ pʋlʋ na pə́ tá lá lɔŋ tɔ, ɩ laŋlɛ wakələɣɩ kɛ́. Ama ye ɩ nyɩɩla pʋlʋ na ɩ́ la-wɩ ɩlɛ ɩ laŋlɛ hʋlʋmɩ sɔsɔm.
Ye pa kpaala wei na ɩ́ tá nɩɩ ɩ leki kɛ́. Ama wei ɩ tɔkəɣɩ nti pa tʋ-ɩ tɔ ɩ waakɩ kɛ́.
Ləmaɣasɛɛ tʋ kʋsɛɣɛsətʋ haakɩ weesuɣu kɛ́. Ntɩ tə cɔləɣəna yʋlʋ kɛ səm katɔsɩ.
Yʋlʋ laɣatʋ́ kɛ yəlaa tʋɣʋna. Ama ɩsaɣaʋ weesuɣu ná wɛ katɛ.
Nyʋɣʋ taa maɣasəm nyə́ma maɣasəɣɩ pa taa kɛ́ na pə́cɔ́ pá la pʋlʋ. Ɩlɛna kʋmɛlɛməŋ náá yasəɣɩ pa kʋmɛlɛntʋ.
Tɔm kpaallʋ ɩsaɣaʋ hotiɣi wahala taa kɛ́. Ɩlɛna kʋpaŋ náá waasɩ.
Wei ɩ kisiɣi sɛɣɛsʋɣʋ tɔ, ɩ pəsəɣɩ kʋnyɔntʋ kɛ́ na pá tʋʋ-ɩ. Ɩlɛna wei pa kaləɣəna na ɩ́ suma tɔ ɩ nyʋɣʋ kʋlɩ.
Ye yʋlʋ ɩ́ nyɩɩla pʋlʋ na ɩ́ hiki-wɩ pə wɛ-ɩ leleŋ kɛ́. Ama kʋmɛlɛməŋ ná nyənəɣɩ ɩsaɣatʋ lɔʋ kɛ acaalətʋ kɛ́.
Ye n təŋəɣɩ ləmaɣasɛɛ nyə́ma n lakɩ ləmaɣasɛɛ kɛ́. Ama kʋmɛlɛməŋ təŋlʋ ná pəsəɣɩ ɩsaɣaʋ kɛ́.
Ɩsaɣatʋ təŋəɣɩ tə lataa kɛ́. Ɩlɛna pə́ lɛɛtəɣɩ tampana təŋlaa kɛ kʋpantʋ.
Yʋlʋpaŋ yekina ɩ lʋlʋɣʋ nyə́ma kɛ ɩ kpancoou kɛ́. Ɩlɛna siɣisilaa náá tɔɣɔ ɩsaɣaʋ nyəŋkʋ.
Kʋnyɔntʋnaa kʋŋ pa tawa taa kɛ́ sɔsɔm. Ɩlɛna muɣullaa səkɩ.
Wei ɩɩ makɩ ɩ pəyaɣa tɔ ɩ ta sɔɔlɩ-kɛɣɛ. Ama wei ɩ sɔɔla ɩ nyəŋka tɔ ɩ makɩ-kɛɣɛ.
Siɣisilu tɔkɩ kɛ́ na ɩ́ hakɩ teu. Ɩlɛna ɩsaɣaʋ lotu taa náá sɔɔləɣəna nyɔɣɔsɩ.
Alʋ ləmaɣasɛɛ tʋ sɩɩkɩ təyaɣa kɛ́. Ɩlɛna alʋ kʋmɛlɛŋ náá yɔkɩ-kɛ na ɩ niŋ.
Tampana taa tɔntʋ nyaŋna Tacaa kɛ́. Ɩlɛna wei ɩ təŋəɣɩ mpaaŋ ɩsaɣaŋ tɔ ɩ́ tʋʋ-ɩ.
Kʋmɛlɛŋ kalampaanɩ tɔm kɔŋna-kʋɣʋ tipite. Ɩlɛna ləmaɣasɛɛ nyə́ma kʋyɔɣɔtʋtʋ kentiɣi-wɛ.
Timpi naaŋ kʋhaləŋ fɛɩ tɔ kpóú wɛ kpɛtɛ kɛ́. Ama tɔla təmlɛ taa kɛ́ tɔɣɔnaɣa tɔɔləɣəna.
Aseeta tʋ kʋpaŋ ɩɩ looliɣi. Ama pɔpɔtʋ kɛ ɩsaɣaʋ ɩnɩ ɩ́lɛ́ ɩ́ pɛləɣɩ.
Kalampaanɩ tʋ kaasəɣɩ ɩ təɣɩ ɩɩ hikiɣi ləmaɣasɛɛ. Ɩlɛna yʋlʋ laɣatʋ náá hiiki nyəm pə́cɔ́ ɩɩ wɩɩkəna.
Hatələna kʋmɛlɛŋ, pə taɣa ɩ nɔɣɔ taa tɔm taa kɛ́ n ká hikina nyəm.
Nyʋɣʋ taa maɣasəm tʋ ləmaɣasɛɛ ntɛ́ sɩ ɩ́ cɛkəna ɩ mpaaʋ. Ɩlɛna nyʋɣʋ fɛɩnaa kʋmɛlɛntʋ náá tʋsəɣɩ-wɛ.
Kʋmɛlɛməŋ woŋiɣi tasəkəlɛ taɣanʋɣʋ kɔtaɣa kɛ́. Ɩlɛna tampana təŋlaa náá lakɩ təmaɣa kʋpantʋ.
Ye yʋlʋ laŋlɛ wakəlaa nɔɣɔlʋ ɩɩ pəsəɣɩ na ɩ́ cosi-tɛ. Mpʋ tɔtɔɣɔ na ɩ laŋhʋlʋmlɛ.
Pɩɩ yɔkɩ asaɣaa tɛɛsɩ kɛ́. Ɩlɛna siɣisilaa coka náá teeki.
Mpaaʋ ŋku n nyənəɣɩ kʋpaŋkʋ tɔ, kʋ pəsəɣɩ na kʋ́ pona-ŋ səm taa.
Laŋwakəllɛ pəsəɣɩ na tə́ tii woŋa waatʋ. Ɩlɛna laŋhʋlʋmlɛ tɛɛsəna laŋwakəllɛ.
Yʋlʋ tɛtɛlatʋ tɔkɩ ɩ kʋlapʋtʋ kasəyaɣa kɛ́. Ɩlɛna yʋlʋpaŋ náá tɔɣɔ ɩ kʋlapʋtʋ kasəyaɣa.
Wei ɩ fɛɩ hʋwɛɛ tɔ ɩ mʋɣɩ pə təna mpi pa heeliɣi-ɩ tɔɣɔ. Ama laakalɩ tʋ ɩɩ kpɛsəɣɩ nɔɔhəlɛ na ɩ́ ta maɣasɩ ɩ taa.
Ləmaɣasɛɛ tʋ seeki ɩsaɣatʋ kɛ́ na ɩ́ kisiɣi-tɩ. Ama kʋmɛlɛŋ ná lakɩ kɛ́ ɩɩ maɣasəɣɩ. Mpi tɔ, ɩɩ nyaŋna pʋlʋ.
Wei ɩɩ laa pááná mʋɣʋ tɔ ɩ lakɩ kʋmɛlɛntʋ kɛ́, na wei ɩ kpekiɣi ɩ taa kɛ́ ɩsaɣatʋ tɔ, ɩ lakɩ na lɛlaa taa kpaana-ɩ.
Yəlaa mpa pa hʋwɛɛ ta taɣalɩ tɔ, pa kawaaɣa ntɛ́ kʋmɛlɛntʋ. Nyʋɣʋ taa maɣasəlaa teeli kɛlɛ nyəmtʋ.
Asaɣaa ká həntɩ kʋpama kɛ atɛɣɛ, na pá taŋ siɣisilaa nɔnɔɔsɩ sɩ pɛlɛ pá mʋ-wɛ.
Kʋnyɔntʋ taapalʋ maɣamaɣa ná kisiɣi-ɩ kɛ́. Ama toŋ tʋ camnanaa ná wɛ paɣalɛ.
Yʋlʋ wei ɩ footiɣi ɩ tɔɣɔntəlɛ tɔ ɩ kɛ́ ɩsaɣaʋ kɛ́. Ama wei ɩ wɛna kʋnyɔntʋnaa pətɔɔtəlɛ tɔɣɔlɛ leleŋ nɩɩlʋ.
Yəlaa mpa pa maɣasəɣɩ ɩsaɣatʋ kɛ pa taa tɔ, pa pəntəɣɩ mpaaʋ kɛ́. Ɩlɛna mpa pɛlɛ pa maɣasəɣɩ kʋpantʋ tɔ pá lakɩ-tɩ na tampana.
Təma təna na a kawaaɣa kɛ́. Ama kʋnyɔŋ kɛ yɔɣɔtaɣa katatəlaɣa ná kɔŋna.
Wɛnaʋ ntɛ́ ləmaɣasɛɛ nyə́ma kasəyaɣa. Ama kʋmɛlɛməŋ naa lɩɩkɩ pa kʋmɛlɛntʋ taa.
Aseeta tʋ wei ɩ yɔɣɔtəɣɩ tampana tɔ ɩ yakɩ weesiŋ kɛ́. Ama kaloolaɣa kɛ pɔpɔtʋ ná yɔɣɔtəɣɩ.
Wei ɩ nyaŋna Tacaa tɔ ɩ səŋaa kɛ́ təca. Pə taɣa pʋlʋ, Tacaa kɛ́ ɩ piya kʋkentuɣu kɛ́.
Tacaa nyamnaʋ haakəna weesuɣu, na pə́ cɔləɣəna səm katɔsɩ.
Ye yəlaa ɩ́ wɛ samaa, wulaʋ teeli kɛlɛ. Ye yəlaa pasaa ɩlɛ pə́ wakəlɩ wulaʋ.
Wei ɩɩ mʋɣɩ pááná kɛ lɔŋ tɔ ɩ wɛna laɣatʋ sɔsɔɔntʋ kɛ́. Ama wei ɩɩ laa pááná mʋɣʋ tɔ kʋmɛlɛntʋ kɛ ɩ hʋləɣɩ.
Ləmaɣasəlɛ taa hɛɛsʋɣʋ haakəna tɔnʋɣʋ kɛ weesuɣu. Ɩlɛna ɩsəsɛɛmlɛ náá wɛ ɩsɩɩ mʋwa taa sʋʋlʋ.
Ye wei ɩ tɔkɩ kʋnyɔntʋnaa ɩsɛ, pa ŋmalʋ Ɩsɔ kɛ́ ɩ tʋʋkɩ. Ye wei ɩ wɛna pa pətɔɔtəlɛ ɩ kʋsəɣɩ Ɩsɔ nyʋɣʋ kɛ́.
Ɩsaɣatʋ wakələɣɩ ɩsaɣaʋ. Ama siɣisilaa ná hikiɣi təcɔɔsəlɛ kɛ́, paa səm taa.
Ləmaɣasɛɛ wɛ yʋlʋ laɣatʋ lotu taa kɛ́. Ɩlɛ n kaa na-yɛɣɛ kʋmɛlɛŋ kiŋ.
Kʋsiɣisitu təŋʋɣʋ kʋsəɣəna piitim nyʋɣʋ. Ɩlɛna ɩsaɣatʋ lapʋ náá tʋ yəlaa kɛ fɛɛlɛ.
Wulaʋ saŋ ɩ waalɩ nyə́ma ləmaɣasɛɛ kɛ́. Ɩlɛna ɩ́ mʋɣɩ pááná na tɛtɛlataa.
Təhɛɛ kʋcɔcɔtʋ hɛɛsəɣɩ pááná kɛ́, na kʋnyasətʋ náá kʋsɩ-yɛ.
Ye ləmaɣasɛɛ tʋ yɔɣɔtəɣɩ, yəlaa nyɩɩləɣɩ nyəm kɛ́. Ama kʋmɛlɛntʋ tɔm kɛ kʋmɛlɛməŋ ná yɔɣɔtəɣɩ.
Tacaa nyənəɣɩ paa timpiɣi, na ɩ́ naakɩ kʋpama na asaɣaa.
Tɔm leleŋ nyəntʋ haakɩ weesuɣu kɛ́. Ɩlɛna tɔm ɩsaɣatʋ náá wakələɣɩ laŋlɛ.
Kʋmɛlɛŋ footiɣi kʋ caa kʋsɛɣɛsətʋ kɛ́. Ama wei ɩ lakəna nyʋɣʋ taa maɣasəm tɔ ɩ nɩɩkɩ kalənaʋ kɛ́.
Pə tɔɔləɣəna yʋlʋpaŋ kɛ́. Ɩlɛna kasəyaɣa asilima nyəŋka náá kɔna mpusi.
Ləmaɣasɛɛ nyə́ma yɔɣɔtəɣəna nyəmtʋ kɛ́. Ama kʋmɛlɛməŋ ná fɛɩ mpʋ.
Tacaa luɣu fɛɩ asaɣaa kɔtasɩ. Ama niŋ naalɛɣɛ ɩ mʋɣəna tampana təŋlaa kʋsələmʋtʋ.
Tacaa luɣu fɛɩ asaɣaa tɔntɛ. Ama ɩ sɔɔla mpa pa təŋəɣɩ tampana tɔ.
Wei ɩ cɔləɣɩ mpaaʋ tɔ paa hɔ ɩ ŋkpaŋʋɣʋ na toŋ. Wei ɩɩ nɩɩkɩ kʋkpaalətʋ tɔ ɩ ká sɩ.
Tacaa ta kisi nyəm kɛ pʋ́ʋ́ɣʋ́ sɔsɔɔʋ na atɛtəlɛ. Kacaŋfana yʋlʋpiya lotunaa na?
Kalampaanɩ tʋ ɩɩ caakɩ pá kaləna-ɩ. Ɩɩ tɩɩ pukina ləmaɣasɛɛ nyə́ma hɔɣɔlʋɣʋ.
Laŋhʋlʋmlɛ hɛtəɣɩ ɩsɛntaa kɛ́. Ye laŋlɛ wakəlaa ləmaɣasəlɛ hoowaɣa.
Yʋlʋ laɣatʋ́ pɛɛkəɣɩ nyəm kɛ́. Ɩlɛna kʋmɛlɛŋ laŋlɛ náá hɛɛna kʋmɛlɛntʋ tɔm.
Yʋlʋ laŋlɛ ɩ́ wakəlaa, kʋyɛɛŋ təna kɛ́ ɩsaɣaŋ kɛ́. Ɩlɛna laŋhʋlʋmlɛ tʋ náá wɛ acima tam nyəna taa.
Pə kəla teu sɩ ń wɛɛna pəcɔ na ń nɩɩkəna Tacaa. Na mpi n ká wɛɛna toŋ na pə́ cɔɔsəɣɩ-ŋ tɔ.
Pə kəla teu sɩ pá puɣuli-ŋ hʋnʋm na sɔɔlʋɣʋ. Na mpi paa toŋɩ-ŋ naʋ nantʋ nim nyəntʋ na táá haŋaɣa tɔ.
Pááná tʋ kʋsəɣɩ yoou kɛ́, na suulu tʋ náá hɛɛsəɣɩ yoou.
Sɔwa nyala felentú mpaaʋ taa kɛ́, na yʋlʋpaŋ nyəŋkʋ náá hʋlʋmaa.
Ləmaɣasɛɛ pəyaɣa hɛɛsəɣɩ ka caa laŋlɛ kɛ́. Ama yʋlʋ kʋmɛlɛŋ ná footiɣi ɩ too.
Ləmaɣasɛɛ fɛɩ tʋ laŋlɛ hɛɛkəna ɩ kʋmɛlɛntʋ kɛ́. Ɩlɛna ləmaɣasɛɛ tʋ náá kama nyʋɣʋ kɛ tɔntɛ kʋpantɛ taa.
Ye n lakɩ nyá laɣatʋ kɛ nyá tike n kpisiɣi kɛ́. Ama laɣatʋ tasəlaa ɩ́ tɔɔ-ŋ ɩlɛ n waa.
Ye yʋlʋ ɩ́ cɔwa tɔm ɩ laŋlɛ hʋləməɣɩ kɛ́. Ye ɩ yɔɣɔta-təɣɩ tə waatʋ pə leleŋ wɛ sɔɣɔntʋ.
Nyʋɣʋ taa maɣasəm tʋ təŋəɣɩ weesuɣu mpaaʋ ŋku kʋ pukina ɩsɔtaa tɔɣɔ. Ɩlɛna ɩ́ fiti atɛtəlɛ kɛ atɛ.
Tacaa yɔkəɣɩ kalampaanɩ tʋ təyaɣa kɛ́. Ama ɩ taŋəɣɩ alʋ leelu tɛtʋ toosi.
Tacaa luɣu fɛɩ hʋwɛɛ asaɣɛɛ. Ama tɔm kʋpantʋ tike wɛnna-ɩ teu.
Liɣitee luluɣu tʋ kɔŋna ɩ nyə́ma tɔɔ kɛ́ wakəlʋɣʋ kɛ́. Ama wei ɩ kisiɣi kʋcɔɔŋ ɩsaɣaŋ tɔ ɩ wɛna weesuɣu.
Yʋlʋ siɣisilu maɣasəɣɩ kɛ́ na pə́cɔ́ ɩ cɔ. Ama ɩsaɣatʋ tɔm kɛ asaɣaa yɔɣɔtəɣɩ.
Tacaa hatələna asaɣaa kɛ́. Ama ɩ nɩɩkɩ siɣisilaa sələməŋ.
Ɩsɛntaa hɛtənaʋ hɛɛsəɣɩ laŋlɛ kɛ́. Ɩlɛna tɔm kʋpantʋ náá haakɩ alaafəya kɛ yʋlʋ nantʋ taa.
Wei ɩ keŋ ŋkpaŋʋɣʋ na ɩ́ nɩɩkɩ kalənaʋ mpi pə waasəɣɩ tɔ, ɩ təcaɣalɛ ntɛ́ ləmaɣasɛɛ nyə́ma kiŋ.
Ye ń kisiɣi sɛɣɛsʋɣʋ nyá weesuɣu kɛ n lakɩ awusa. Ama wei ɩ nɩɩkɩ kalənaʋ tɔ ɩ wɛɛkəna nyəm kɛ́.
Tacaa nyamnaʋ sɔɔsəɣɩ ləmaɣasɛɛ kɛ́. Pə wɛɛ sɩ ń pasa nyá təɣɩ na pə́cɔ́ nyá nyʋɣʋ kʋlɩ.
Yʋlʋ cakəna na ɩ́ tʋ́ ɩ kʋlapəm pəlɛ. Ama Tacaa lakəna na pə́ lá yaa pə́ kpisi.
Yʋlʋ kʋlapəlɛ təna wɛ-ɩ teu kɛ́. Ama Tacaa nyəmna tampana.
Yelina Tacaa kɛ nyá təma, ɩnɩ ɩ́ ká lana na pə́ lá.
Tacaa nyəmá mpi pə tɔɔ ɩ lapa pə təna tɔɣɔ. Ɩ nyəmá sɩ ɩ lapa ɩsaɣaʋ kɛ hʋʋlɛ tɔɔ.
Ɩ luɣu fɛɩ kalampaanɩ nyə́ma. Paa pə lá ɩsəna ɩ ká hɔ pa ŋkpaŋʋɣʋ kɛ́.
Kʋpantʋ na tampana təŋʋɣʋ tɔɔ tasəkəlɛ taɣanəɣɩ kɛ́. Tacaa nyamnaʋ lakəna na yʋlʋ cɔlɔ ɩsaɣatʋ lapʋ.
Ɩsɔ laŋlɛ ɩ́ hɛɛna yʋlʋ tɔntɛ, ɩ ciikiɣi ɩ́ na ɩ kolontunaa maɣamaɣa kɛ́.
Pə kəla teu sɩ yʋlʋ ɩ́ wɛɛna pəciiu na tampana, na mpi ɩ ká wɛɛna sɔsɔm na pə́ tá siɣisi tɔ.
Yʋlʋ maɣasəɣəna ɩ təma kʋlapɛɛ tɔm. Ɩlɛ Tacaa yekina na á lá.
Wulaʋ yɔɣɔtəɣəna Ɩsɔ toŋ kɛ́. Pə fɛɩ sɩ ɩ́ pəntɩ yɔɣɔtʋɣʋ kɛ ɩ hʋʋlɛ taa.
Tacaa tənna sanəya wei ɩ siɣisa teu tɔ. Maɣasəlasɩ təna kɛ́ ɩ niŋ təmlɛ kɛ́.
Ɩsaɣatʋ lapʋ kɛ́ wulaʋ kɛ acaalətʋ kɛ́. Mpi tɔ, siɣisuɣu nyɔɔsəɣəna ɩ kawulaɣa kɛ toŋ.
Tɔm kʋsiɣisitu kɛ wulaʋ caakɩ, na ɩ́ sɔɔla mpa pa yɔɣɔtəɣɩ tampana tɔ.
Wulaʋ pááná tʋ pəsəɣɩ na ɩ́ kʋ́ yʋlʋ. Ama ləmaɣasɛɛ tʋ hɛɛsəɣɩ-yɛɣɛ.
Ye wulaʋ ɩsɛntaa hɛtaa, pə haakɩ ɩ yəlaa kɛ weesuɣu kɛ́, na ɩ kʋpantʋ wɛ ɩsɩɩ toomaɣa tɛʋ.
Pə kəla teu sɩ yʋlʋ ɩ́ wɛɛna ləmaɣasɛɛ, na mpi ɩ ká wɛɛna wʋla tɔ. Yaa ɩ́ wɛɛna laɣatʋ na mpi ɩ ká wɛɛna liɣitee tɔ.
Siɣisilaa mpaaʋ ntɛ́ ɩsaɣatʋ cɔlʋɣʋ. Wei ɩ feŋiɣi ɩ tɔntɛ tɔɔ tɔ, ɩ weesuɣu kɛ ɩ kentiɣi.
Kalampaanɩ wakələɣɩ yʋlʋ kɛ́. Ɩlɛna ɩsəcaʋ náá hu-ɩ.
Pə kəla teu sɩ yʋlʋ ɩ́ pasa ɩ tɩ, na ɩ́ na kʋnyɔntʋnaa pá káá, na mpi ɩ́ na ɩsəcaʋ nyə́ma paa taləɣɩ kʋlɛɛkəm tɔ.
Wei ɩ́ pɛɛkəɣɩ sɩ ɩ́ cɛkəna tɔm tɔ ɩ laŋlɛ hʋləməɣɩ kɛ́, na wei ɩ́lɛ́ ɩ lakɩ Tacaa kɛ naani tɔ ɩ́ nɩɩkɩ leleŋ.
Wei ɩ lotu taa wɛ ləmaɣasɛɛ tɔ ɩ kɛ́ laɣatʋ kɛ́, na ɩsəna tɔm wɛ leleŋ tɔ ḿpʋ́ɣʋ́ tə pəsəɣɩ yʋlʋ.
Ləmaɣasɛɛ haakɩ a wɛɛntaa kɛ alaafəya kɛ́. Ɩlɛna kʋmɛlɛməŋ náá tɔkɩ pa kʋmɛlɛntʋ wahala.
Ləmaɣasɛɛ tʋ maɣasəɣɩ kɛ́ na pə́cɔ́ ɩ́ yɔɣɔtəɣɩ. Tənaɣa ɩ tɔm pəsəɣəna yəlaa.
Tɔm kʋpantʋ wɛ leleŋ kɛ́ ɩsɩɩ tɩɩŋ sɛtaɣa. Tə wɛ ləsaɣa kɛ leleŋ, na tə haakɩ tɔnʋɣʋ kɛ alaafəya.
Mpaaʋ ŋku n nyənəɣɩ kʋpaŋkʋ tɔ, kʋ pəsəɣɩ na kʋ́ pona-ŋ səm taa.
Nyɔɣɔsɩ tʋɣʋna yʋlʋ kɛ təmlɛ. Mpi tɔ, ɩ hiluɣu caaləɣəna-ɩ.
Tɛtɛlatʋ tʋɣɩ ɩsaɣatʋ pəlɛ kɛ́, na ɩ tɔm náá nyakɩ ɩsɩɩ kɔkɔ.
Ɩsaɣaʋ kʋsəɣɩ yoou kɛ́. Ɩlɛna kataɣasaɣa tʋ náá fakɩ cewaa.
Mʋsʋntʋ tʋsəɣɩ lɛlaa kɛ́, na ɩ́ pukina-wɛɣɛ mpaaʋ ɩsaɣaʋ taa.
Wei ɩ wiisiɣi ɩsɛ na ɩ́ kpa məntɔna tɔ, ɩsaɣatʋ kɛ ɩ caakɩ. Halɩ ɩ tɩɩ tɛma tə lapʋ.
Nyɔɔsɩ kʋhʋlʋmasɩ kɛ́ teeli pʋlʋɣʋ. Mpi tɔ, tampana təŋlaa kasəyaɣa ntɛ́ weesuɣu kʋtaɣalʋɣʋ.
Wei ɩɩ mʋɣɩ pááná kɛ lɔŋ tɔ, ɩ wɛ sana na aka. Na wei ɩ kpaakɩ ɩ tɩ tɔ ɩ kəla wei ɩ lɛɛkəɣɩ acalɛɛ tɔ.
Pa maɣasəɣɩ pile kɛ́ sɩ pá nyɩ nti tɩɩ kɔɔ tɔ. Ama Tacaa nyəmna kʋcɔcɔtʋ.
Pə kəla teu sɩ yʋlʋ ɩ́ nyasa mʋtiya kpɛtɛ na hɛɛsʋɣʋ, na mpi paa saakɩ-ŋ təkpɛtɛkpɛtɛ kɛ təyaɣa ŋka ka taa yoou wɛɛ tɔ.
Təmlɛ tʋ wei ɩ wɛna ləmaɣasəlɛ tɔ, ɩ kpakəɣɩ pəyaɣa tɛtɛlatʋ lonte kɛ́ na ɩ́ hiki ɩ paa nyəm kɛ kpancoou taa.
Kɔkɔ kɛ pa wiiliɣina wʋla, na liɣitee nyəɣəlʋɣʋ sɩ, pa naa kʋ teu. Ama Tacaa maɣasəɣəna yəlaa lotunaa.
Tɔm nti tə fɛɩ teu tɔɣɔ ɩsaɣaʋ keŋna ŋkpaŋŋ. Na pɔpɔtʋ náá nɩɩkɩ tɔm nti tə wakələɣɩ yəlaa tɔ.
Wei ɩ woŋiɣi kʋnyɔntʋnaa tɔ pa ŋmalʋ Ɩsɔ kɛ́ ɩ tʋʋkɩ. Na wei ɩ paana lɛlʋ wahala tɔ, pɩɩ hɔ ɩ ŋkpaŋʋɣʋ.
Saalənaa kʋsəɣəna kʋkpatəlaa nyʋɣʋ, na cɛcɛnaa náá kʋsəɣɩ pa piya nyəŋ.
Tɔm kʋpantʋ ɩɩ makɩ kʋmɛlɛməŋ. Ɩlɛ ɩsənaɣa kaloolaɣa ká maɣa yʋlʋ sɔsɔ?
Lɛlaa ná hʋʋkɩ sɩ pa kʋcɔɔʋ ká tʋ-wɛɣɛ nyʋleleŋ, na pá waa pa təma təna taa.
Wei ɩ lɔɔkɩ ɩsaɣatʋ nti ɩ tɔɣɔntəlɛ lapa-ɩ tɔ, ɩ pɛɛkəɣɩ sɔɔlʋɣʋ kɛ́. Ama wei ɩ tɔɔsəɣɩ-təɣɩ ɩ kʋyɔɣɔtʋtʋ taa tɔ ɩ fakɩ taapalaa.
Kalənaʋ waasəɣɩ yʋlʋ laɣatʋ kɛ́, na pə́ kəlɩ tipila naanʋwa kɛ kʋmɛlɛŋ tɔɔ.
Ɩsaɣatʋ lapʋ kɛ ɩsaɣaʋ pɛɛkəɣɩ. Ama tillu ɩsaɣaʋ kɛ paa pona-ɩ.
Pə kəla teu sɩ ń sulina tɔɣɔlaɣa ŋka ka piya pə kpawa tɔ, na mpi n ká sulina kʋmɛlɛŋ kɛ saa wei ɩ kʋmɛlɛntʋ kʋlaa tɔ.
Wei ɩ lɛɛtəɣɩ ɩsaɣatʋ kɛ kʋpantʋ lonte tɔ, wahala kaa tɛ ɩ təyaɣa taa.
Yoou caalʋɣʋ wɛɛ kɛ́ ɩsɩɩ akɔla tʋlʋɣʋ. Kpa nyá tɩ, taa yele na kʋ kɔɔ.
Yʋlʋ wei ɩ haakɩ tampana tʋ kɛ tasəkəlɛ, na wei ɩ́lɛ́ ɩ́ ha tasəkəlɛ tʋ kɛ tampana tɔ. Tacaa taa kpaakəna pa naalɛɣɛ.
Paa kʋmɛlɛŋ tɔ́ka liɣitee sɩ kʋ yakɩ ləmaɣasɛɛ pɩɩ waasəɣɩ-kʋ.
Ceu hʋləɣɩ ɩ sɔɔlʋɣʋ kɛ tam kɛ́. Lʋlʋɣʋ tʋ təmlɛ ntɛ́ sɩ ɩ́ səna wahala waatʋ.
Yʋlʋ wei ɩ fɛɩna nyʋɣʋ taa maɣasəm tɔ, ɩnɩ ɩ saləɣəna niŋ na ɩ́ mʋ ɩ tɔɣɔntəlɛ kəmlɛ.
Wei ɩ sɔɔla yoou tɔ ɩ sɔɔla ɩsaɣatʋ kɛ́, na wei ɩ́lɛ́ ɩ hɔŋ ɩ tɩ tɔ ɩ́ polo wakəlʋɣʋ taa.
Yʋlʋ ɩsaɣaʋ kaa na laŋhʋlʋmlɛ. Ɩlɛna ɩsaɣatʋ yɔɣɔtʋlʋ náá hoti wahala taa.
Yʋlʋ wei ɩ lʋla kʋmɛlɛŋ tɔ laŋwakəllɛ taa kɛ́ ɩ wɛɛ. Kpaŋtʋ caa kaa pəsɩ na ɩ́ yɔɔlɩ.
Laŋhʋlʋmlɛ kɛ́ kɔɔlɛ kʋpantɛ kɛ́. Ama laŋwakəllɛ ná lakɩ na mʋwa taa wʋlɩ.
Ɩsaɣaʋ mʋɣɩ toko tɛɛ kʋcɔɔŋ wei ɩ ká hɛləsɩ-ɩ tampana taa tɔɣɔ.
Ləmaɣasɛɛ wɛ yʋlʋ laɣatʋ nɔɣɔ tɔɔ kɛ́. Ɩlɛna kʋmɛlɛŋ náá nyənəɣɩ hatoo tɛtʋ tənaɣa.
Pəyaɣa kʋmɛlɛŋ wakələɣɩ ka caa laŋlɛ kɛ́, na ká tʋ ka too kʋlʋlʋ kɛ nəɣəsɛɛ.
Pə fɛɩ sɩ ń pɛlɩ kəmlɛ kɛ wei ɩ tɔm ta sɩ tɔ. Yaa ń hɔ wei pa tʋɣʋna tɔ ɩ ŋkpaŋʋɣʋ kɛ ɩ tampana təŋʋɣʋ tɔɔ.
Wei ɩ nyəmá ɩ tɩ kpaʋ kɛ təyɔɣɔtəlɛ tɔ, ɩ kɛ́ nyəntʋ kɛ́, na wei ɩ ləmaɣasəlɛ wɛ təpamm tɔ, ɩ kɛ́ yʋlʋ laɣatʋ.
Paa kʋmɛlɛŋ maɣamaɣa sumna kʋ nəɣəsəɣəna ləmaɣasɛɛ tʋ kɛ́. Ye wei ɩ sula ɩ nɔɣɔ tɔɔ ɩ kɛ́ laɣatʋ kɛ́.
Wei ɩ fakəna ɩ mpaa tɔ ɩ kʋnyɩɩləm tike kɛ ɩ pɛɛkəɣɩ. Ɩlɛna ɩ́ mʋɣɩ pááná na ləmaɣasəlɛ nyəm təna.
Kʋmɛlɛŋ laŋlɛ ɩɩ hɛɛkəna laɣatʋ. Ama ɩ maɣamaɣa ɩ hʋwɛɛ hʋlʋɣʋ kɛ ɩ sɔɔlaa.
Ye ɩsaɣatʋ ɩ́ kɔma, footuɣu kɔŋna, na tɛtɛlatətʋ náá kɔna fɛɛlɛ.
Yʋlʋ kʋyɔɣɔtʋtʋ lumaa kɛ́ ɩsɩɩ lʋm sɔsɔɔm. Ɩlɛna ləmaɣasɛɛ náá wɛ ɩsɩɩ lɔɔʋ sɛɛlʋ lʋm mpi pə ŋmaakɩ tɔ.
Pə fɛɩ sɩ ń nya ɩsaɣaʋ ɩsəlɛ na ń pɛ́ tampana kɛ a tʋ.
Kʋmɛlɛŋ kʋyɔɣɔtʋtʋ taa sita yoou kɛ́, na ɩ nɔɣɔ taa tɔm kɔŋna ŋkuma.
Kʋmɛlɛŋ kʋyɔɣɔtʋtʋ wakələɣɩ-kʋɣʋ, na tə́ kpaa-kʋɣʋ katɔka nyəm.
Kataɣasətʋnaa kʋyɔɣɔtʋtʋ wɛ kɛ́ ɩsɩɩ kʋnyɩɩlʋɣʋ tɔɣɔnaɣa, ŋka ka tiiki hatoo yʋlʋ hiluɣu taa tɔ.
Felentú na wakəllʋ pa kɛ́ yʋlʋ na ɩ neu kɛ́.
Tacaa hətɛ ntɛ́ kʋkentim toŋ nyəm. Siɣisilu tʋɣɩ kpʋlʋɣʋ na ɩ́ naakɩ nyʋɣʋ.
Toŋ tʋ ná nyənəɣɩ ɩ wɛnaʋ kɛ koluŋa ɩcatɛ toŋ nyəntɛ kɛ́, na ɩ́ maɣasəɣɩ sɩ pɩɩ kenti ɩ tɔɔ.
Kalampaanɩ pukina yʋlʋ kɛ təkpisile kɛ́. Pə wɛɛ sɩ ń pasa nyá təɣɩ na pə́cɔ́ nyá nyʋɣʋ kʋlɩ.
Wei ɩ cɔɔ tɔm na ɩ́ ta nɩɩta-tɩ tɔ, ɩ hʋləɣɩ kʋmɛlɛntʋ kɛ́, na ɩ yeki na pá woŋiɣi-ɩ.
Yʋlʋ ləmaɣasəlɛ waasəɣɩ-ɩ kʋtɔŋ taa kɛ́. Ama ye ɩ apalʋtʋ hoowa awe kpaasɩ-tɩ?
Yʋlʋ wei ɩ wɛ laɣatʋ tɔ ɩ pɛɛkəɣɩ nyəm kɛ́, na ləmaɣasɛɛ tʋ náá keŋ ŋkpaŋŋ kɛ nyəm tɔm taa.
Kʋcɔɔʋ haʋ hʋləɣɩ yʋlʋ kɛ mpaaŋ paɣalɛ kɛ́, na pə́ yeki na ɩ́ nyəŋ sɔsaa.
Sumaɣa lɛŋka ɩ́ fɛɩ lɛŋka kələɣɩ wula kɛ́.
Pa maɣasəɣɩ pile kɛ́ na pá hɛɛsɩ yoou, na pá faɣasɩ toŋtʋnaa.
Ye n pəntəna nyá taapalʋ, ɩ kpətənaʋ kəla katɛ kɛ koluŋa toŋ nyəŋka tusuɣu. Na ye ɩ́ yoowa, mə kpɛntʋɣʋ kəla katɛ kɛ kutuluɣu ŋku pa kaləsəna mɔŋkuuli toŋ nyəŋ tɔ kʋ taa sʋʋʋ.
Yʋlʋ nɔɣɔ kʋlʋlʋm kɛ ɩ hakɩ ɩ hiluɣu taa.
Səm na weesuɣu pə wɛ nsəmlɛ niŋ taa kɛ́. Ye wei ɩ́ sɔɔla yɔɣɔtaɣa ɩ ka tɔɣɔ ka kʋlʋlʋm.
Wei ɩ́ hika alʋ, pʋntʋ laŋlɛ hʋlʋmaa kɛ́. Pɛɛlɛɛ kɛ Tacaa lapa-ɩ.
Kʋnyɔntʋ na yɔɣɔtəɣəna niŋ tɛkʋɣʋ kɛ́. Ɩlɛna toŋ tʋ náá yɔɣɔtəna toma.
Taapalaa wɛɛ na pá pukina təlete taa yaa. Ama taapalaa lɛlaa wɛɛ na pá kəla teu kɛ neu.
Kʋnyɔntʋ wei ɩ təŋəɣɩ tampana tɔ, ɩ kəla teu kɛ yʋlʋ wei ɩ yɔɣɔtəɣɩ ɩsaɣatʋ na ɩ́ kɛ́ kʋmɛlɛŋ tɔ.
Nyəm laŋʋɣʋ fɛɩ nɔɣɔlʋ kɛ teu. Na wei ɩ kpetiliɣi pʋlʋpʋ taa tɔ ɩ pəntəɣɩ kɛ́.
Kʋmɛlɛntʋ sʋsəɣɩ lɛlaa kɛ wahala taa. Ɩlɛna pá mʋɣɩ Tacaa na pááná.
Liɣitee tʋ taapalaa sɔɔsəɣɩ kɛ́. Ɩlɛna kʋnyɔntʋ nyə́ma náá lɔɔkɩ-ɩ.
Pɔpɔtʋ aseeta ləsʋlʋ ŋkpaŋʋɣʋ na kʋ hɔm kɛ́. Mpʋ tɔtɔɣɔ loollu kaa fiti saləka wei ɩ mʋna-ɩ tɔ.
Yəlaa samaa puɣusiɣi yʋlʋ wei ɩ haana lotu kʋlʋmtʋ tɔɣɔ, pa təna pa camna kɛlɛ wei ɩ haakɩ kʋcɔɔŋ tɔ.
Kʋnyɔntʋ newaa luɣu ná lɩɩkɩ-ɩ kɛ́. Mpʋ tɔtɔɣɔ ɩ taapalaa ná lɔɔkɩ-ɩ. Ɩ caa-wɛ ɩɩ naa-wɛ.
Wei ɩ sɔɔla nyʋɣʋ taa maɣasəm tɔ ɩ sɔɔla ɩ təɣɩ, wei ɩ tɔka laɣatʋ tɔ ɩ laŋlɛ hʋləməɣɩ kɛ́.
Pɔpɔtʋ aseeta ləsəlʋ ŋkpaŋʋɣʋ na kʋ hɔm kɛ́. Ɩlɛna kaloolaɣa tʋ náá le.
Pə ta mʋna sɩ pə́ caɣana kʋmɛlɛŋ kɛ teu. Mpʋ tɔtɔɣɔ pə ta tɩɩ mʋna sɩ yom ɩ́ ŋmakəlɩ awulaa.
Yʋlʋ wei ɩ pɛɛkəɣɩ sɩ ɩ́ cɛkəna tɔ ɩɩ mʋɣɩ pááná kɛ lɔŋ. Pəyele ɩ sɔɔkɩ ɩsaɣatʋ nti lɛlaa lakɩ-ɩ tɔɣɔ na pə́ kʋsəɣɩ ɩ nyʋɣʋ.
Wulaʋ pááná wɛ kɛ́ ɩsɩɩ tɔɣɔlaɣa nyɩɩsʋɣʋ tɔ. Ɩlɛna ɩ kʋpantʋ wɛɛ ɩsɩɩ aŋkpəlɛɛ kpaakʋɣʋ nyɩɩtʋ tɔ.
Pəyaɣa kʋmɛlɛŋ kɛ́ wahala kɛ ka caa kɛ́. Ɩlɛna alʋ tɔm tʋ náá wɛɛ ɩsɩɩ tɛʋ lʋm tosuɣu kʋtamsa tɔ.
Nyá caa səkəna na ɩ́ yelina-ŋ wɛnaʋ na təyaɣa. Ama Ɩsɔ haakəna alʋ wei ɩ wɛna ləmaɣasəlɛ tɔ. 1.
Felentú tʋɣʋna yʋlʋ kɛ tapayuŋ. Pəyele hatəŋmɩɩlʋ ɩɩ naakɩ tɔɣɔnaɣa.
Wei ɩ tɔkəɣɩ kʋsəsɩɩtʋ tɔ ɩ weesuɣu kɛ ɩ kentiɣi. Ɩlɛna wei ɩɩ feŋiɣi ɩ tɔntɛ tɔɔ tɔ ɩ́lɛ́ ɩ́ sɩ́.
Wei ɩ wɛna kʋnyɔntʋ pətɔɔtəlɛ tɔ, pə wɛ ɩsɩɩ Ɩsɔ kɛ́ ɩ kəntaa, ɩ ká fɛlɩ-ɩ ɩ kʋpantʋ ntəɣɩ.
Kpɩɩlɩ nyá pəyaɣa kɛ saa wei n tɛɛləɣɩ sɩ kaa la teu tɔ. Ama taa tɛləsɩ mpəle na ń kʋ-kɛ.
Wei ɩ pááná tɛləsa mpəle tɔ, ɩ mʋna pá pɛlɩ-ɩ kəmlɛ kɛ́. Ye n tɩɩ yela-ɩ ḿpʋ́ɣʋ́ lapʋ, n sɔɔsa-ɩ toŋ kɛ́ sɩ ɩ́ lɛlɩ.
Nɩɩ laɣatʋ tasʋɣʋ na ń mʋ sɛɣɛsʋɣʋ. Ɩlɛna ń pəsɩ ləmaɣasɛɛ tʋ.
Yʋlʋ tʋɣɩ təma paɣalɛ pɛɛ kɛ́. Ama Tacaa luɣu nyəntʋ lakəna.
Mpi pa caana yʋlʋ tɔɣɔlɛ ɩ kʋpantʋ lapʋ. Kʋnyɔntʋ kəla teu kɛ pɔpɔtʋ.
Tacaa nyamnaʋ haakɩ weesuɣu kɛ́, na yʋlʋ həntəɣɩ ahoo na ɩ haɣanaɣa wahala ɩɩ kɔŋ.
Felentú sʋsəɣɩ ɩ niŋ kɛ nyənaɣa taa. Ama ɩɩ pəsəɣɩ sɩ ɩ́ kpaasɩ-ɩ ɩ nɔɣɔ taa.
Ye pa mapa woŋlu, kʋmɛlɛŋ ná maɣasəɣɩ kʋ nyʋɣʋ taa kɛ́. Ye pa kaləna yʋlʋ laɣatʋ ɩ pəsəɣɩ nyəntʋ kɛ́.
Pəyaɣa ŋka ka wakələɣɩ ka caa, na ká tɔɣɔnɩ ka too tɔ, ka kɛ́ pəyaɣa ŋka ka tʋɣɩ fɛɛlɛ tɔɣɔ.
Ma pəyalʋ, yele sɛɣɛsʋɣʋ ŋku kɩɩ hatələna-ŋ nyəm tɔm tɔɣɔ nɩɩʋ.
Aseeta tʋ wei ɩ kɛ kpɛtɛ tɔ, ɩ woŋiɣi tampana təŋʋɣʋ kɛ́, na asaɣaa náá nyɩɩləɣɩ ɩsaɣatʋ lapʋ.
Woŋlaa tɔɔ kɛ́ ŋkpaŋʋɣʋ hɔm wɛɛ, na ŋkuma náá wɛɛ kʋmɛlɛŋ siɣile tɔɔ.
Sʋlʋm sʋsəɣɩ yʋlʋ kɛ kalampaanɩ kɛ́. Ɩlɛna sʋlʋm toŋ nyəm náá sʋsɩ-ɩ yoou taa. Ləmaɣasɛɛ fɛɩ tʋ haakəna ɩ təɣɩ pə taa.
Wulaʋ pááná wɛ kɛ́ ɩsɩɩ tɔɣɔlaɣa nyɩɩsʋɣʋ, wei ɩ́ kpaasa-yɛ ɩ ká sɩ.
Yoou selu wɛna teeli kɛ́, kʋmɛlɛŋ tike kaŋna nyʋɣʋ kɛ pə taa.
Hátʋ́ wei ɩ lapa hatəŋmɩɩləm kɛ toomaɣa taa tɔ, ɩɩ kʋŋ pʋlʋɣʋ salaŋ waatʋ.
Yʋlʋ hʋwɛɛ wɛ pooluŋ kɛ́ ɩsɩɩ lʋm sɛɛlaa kɛ tɛtʋ tɛɛ. Ləmaɣasɛɛ tʋ tike pəsəɣəna a ləsʋɣʋ.
Yəlaa tuutuuma saŋna pa tɩ sɩ, lɛlaa ɩ́ la-wɛɣɛ naani. Ama pə wɛ katɛ sɩ ń hiki naani tʋ na tampana.
Tampana təŋlʋ wei ɩ tɔŋ teu tɔ, ɩ waalɩ piya nyɔɔŋ lapa leleŋ kɛ́.
Wulaʋ ɩ́ caɣa tɔm hʋʋʋ, ɩ naakɩ ɩsaɣatʋ kɛ kpakpaa kɛ́.
Nɔɣɔlʋ ɩɩ pəsəɣɩ na ɩ́ yɔɣɔtɩ ɩ taa sɩ ɩ ta pəntɩ. Yaa ɩ lɩɩ kʋpʋntʋɣʋ paa taa.
Yuŋ maɣasəlaɣa yaa taɣaləŋ nyəŋka ŋka ka ta siɣisi tɔ, Tacaa nyənəɣɩ-kɛɣɛ acaalətʋ kɛ́.
Apalʋ pəyaɣa yaasi taa kɛ́ pə naakəna sɩ, ka tɔntɛ ká siɣisi na tə́ wɛɛ teu.
Nkpaŋʋɣʋ ŋku pa nɩɩkəna, na ɩsəlɛ nte pa naakəna tɔ, Tacaa lapəna pa naalɛ.
Taa nyɩɩlɩ tom, pə taa kɔɔ na ń pəsɩ kʋnyɔntʋ. Ye n caa sɩ ń tɔɣɔ na ń haɣa caɣana nyá ɩsɛ.
Yampaɣatɩ nɔɣɔ taa na pə tʋsa-m kɛ́. Ɩ lɩɩkɩ kpeeŋa ɩlɛna ɩ́ kpasəɣɩ amʋkəŋ.
Wʋla na pɛɛ nna a pɛɛkʋɣʋ wɛ katɛ tɔ pə tɔɔlaa kɛ́ təhɔ. Ama yəlaa ləmaɣasɛɛ nyə́ma hikuɣu wɛnna katɛ.
Ye nɔɣɔlʋ səŋaa sɩ mʋʋlʋ ɩ́ tɔɣɔ-ŋ kəmlɛ, mʋ səŋlʋ capa kɛ tɔlʋma kɛ n ta nyɩ mʋʋlʋ tɔ pə tɔɔ.
Nmɩɩləm tɔɣɔnaɣa wɛ leleŋ kɛ teu kɛ́. Pə kɛɛsəɣɩ ɩlɛna ká pəsɩ ɩsɩɩ pətuwee kɛ nɔɣɔ taa.
Laɣatʋ tasʋɣʋ tɔɔ kɛ́ yʋlʋ pəsəɣɩ na ɩ́ la təma. Ye n caa n tɛɛ yoou, caɣa na ń maɣasɩ teu.
Kataɣasətʋ kuliɣi tɔm kʋŋmɛsətʋ tɔɔ kɛ́. Cɔlɔ yəlaa mpa pa yɔɣɔtəɣɩ katatəlaɣa tɔ.
Ye wei ɩ tʋ́ʋ́ ɩ too yaa ɩ caa, ɩ weesuɣu teŋ kɛ́ ɩsɩɩ səkpɛtʋɣʋ taa kɔkɔ.
Wei ɩ paala wɛnaʋ kɛ holoholo kɛ tanaŋ tɛɛ tɔ, pə kaa tɛɛsəna-wəɣɩ kʋpantʋ kɛ kooluɣu.
Taa tɔ sɩ n lɛɛtəɣɩ ɩsaɣatʋ. Tʋ́ Tacaa kɛ naani ɩ ká waasɩ-ŋ.
Tacaa luɣu fɛɩ maɣasəlaɣa ɩsaɣaa. Ɩɩ caa sanəya wei ɩ ta təŋ tɔ.
Yʋlʋ ɩɩ pəsəɣɩ na ɩ́ nyɩ ɩ mpaaʋ. Tacaa feŋiɣina ɩ weesuɣu tɔɔ.
Ɩsɩɩ yʋlʋ sɩɩkʋɣʋ nɔɣɔ kɛ Ɩsɔ sɩ ɩ ká la pʋlʋ, na ɩ́ ta maɣasəta sɩ ɩ ká pəsɩ yaa ɩ kaa pəsɩ tɔ, pə kɛ́ asola kɛ́.
Wulaʋ ləmaɣasɛɛ tʋ cɛkəɣəna asaɣaa kɛ́, na ɩ́ ləsəɣɩ-wɛ na ɩ́ hɔŋ pa ŋkpaŋŋ na pətɔɔtəlɛ fɛɩ.
Yʋlʋ ləmaɣasəlɛ ntɛ kɔkɔ ŋka Tacaa tʋwa yʋlʋ taa sɩ ká naakɩ hatoo ɩ lotu taa tɔ.
Kʋpantʋ na tampana kentiɣina wulaʋ. Kʋpantʋ kɛ ɩ tɔkəna ɩ kawulaɣa kumte.
Tɔnʋɣʋ taa alaafəya kʋsəɣəna ɩfepile nyʋɣʋ, na nyɔɔsɩ kʋhʋlʋmasɩ náá kʋsɩ kʋkpatəlʋ nyəŋkʋ.
Yʋlʋ wei Ɩ lakɩ kawalaɣa tɔ pə kɔɔlɛ ntɛ́ hiŋ, ɩlɛna mapʋ náá tʋ yʋlʋ kɛ ləmaɣasɛɛ.
Wulaʋ wɛ Tacaa niŋ taa kɛ́ na Tacaa lakəna-ɩ ɩsəna ɩ sɔɔlaa tɔ. Ɩsɩɩ lʋm kpeŋuɣu pɔɣɔ taa tɔ.
Yʋlʋ kʋlapəlɛ təna siɣisa ɩnəɣɩ. Ama Tacaa maɣasəɣəna paa wei ɩ lotu.
Tampana təŋʋɣʋ na kʋsiɣisim lapʋ kɛ Tacaa caakɩ, na pə́ kəlɩ kɔtasɩ.
Kalampaanɩ na təhɔm ntɛ́ asaɣaa kʋlapəlɛ, na mpʋ ɩnɩ pə kɛna ɩsaɣatʋ.
Pə tɔɔləɣəna yʋlʋ latʋ wei ɩ wɛna nyʋɣʋ taa maɣasəm tɔɣɔ. Ama petepete tʋ ná tɛŋna laŋʋɣʋ kɛ́.
Wɛnaʋ mpi yʋlʋ puɣusaa na ɩ́ hiki tɔ pə wɛ kpɛtɛ kɛ́. Pɩɩ leeliɣi, pə́cɔ́ pə kɔŋna səm.
Asaɣaa mʋsʋŋ pukina-wɛɣɛ təlete taa kɛ́. Mpi tɔ, pa luɣu fɛɩ tampana təŋʋɣʋ.
Yʋlʋ ɩsaɣaʋ mpaaʋ koŋlaa kɛ́. Ɩlɛna kʋpama nyəŋkʋ náá siɣisaa.
Pə kəla teu sɩ yʋlʋ ɩ́ həntɩ cokiya taa, na mpi ɩ́ na alʋ tɔm tʋ paa kaa naŋ taa tɔ.
Ɩsaɣatʋ lapʋ kɛ yʋlʋ ɩsaɣaʋ pɛɛkəɣɩ, paa ɩ taapalʋ maɣamaɣa ɩɩ hʋləɣɩ ɩlɛɣɛ suulu.
Kalampaanɩ tʋ ŋkpaŋʋɣʋ hɔm taa kɛ́ kʋmɛlɛŋ ná hikiɣina ləmaɣasɛɛ, na ləmaɣasɛɛ tʋ náá waa sɛɣɛsʋɣʋ ŋku ɩ nɩɩkɩ tɔ kʋ taa.
Tampana tʋ Ɩsɔ feŋiɣi pə təna mpi pə lakɩ asaɣaa tɛɛsɩ taa tɔɣɔ, na ɩ́ tusiɣi-wɛɣɛ wakəlʋɣʋ taa.
Ye kʋnyɔntʋ wiiki na nɔɣɔlʋ təkəɣɩ ɩ ŋkpaŋŋ, pʋntʋ ká kɔɔ na ɩ́ wiiki nɔɣɔlʋ kaa cɔ-ɩ.
Mukaɣatɛɛ kʋcɔɔʋ kɛ pa hɛɛsəɣəna pááná, na ɩŋmɛsaʋ kʋcɔɔʋ náá hɛɛsɩ yoou sɔsɔɔʋ.
Yʋlʋpaŋ laŋlɛ hɛɛkəna tampana təŋʋɣʋ kɛ́. Ɩlɛna pə́ wakəlɩ ɩsaɣalataa.
Yʋlʋ wei ɩ yeki ləmaɣasɛɛ mpaaʋ tɔ, sətaa kpekəle taa kɛ́ ɩ ká hɛɛsɩ.
Wei ɩ sɔɔla ɩ maɣamaɣa ɩ leleŋ nɩɩʋ tɔ ɩ wɛ laŋʋɣʋ taa kɛ́, na wei ɩ sɔɔla sʋlʋm na nim tɔɣɔʋ tɔ ɩ kaa wɛɛna liɣitee kɛ sɔsɔm.
Mpa paa tɛŋ Ɩsɔ na pa taa tɔ, na kiiŋ kisilaa pa tɔkɩ wahala wei tampana təŋlaa na kʋpama kaa ná tɔɣɔ.
Pə kəla teu sɩ yʋlʋ ɩ́ caɣa nyɩɩtʋ taa, na mpi ɩ́ na alʋ tɔm tʋ na pááná kʋsʋlʋ paa caɣa tɔ.
Laɣatʋ ŋmɛsəɣɩ wontu kʋpantʋ kɛ ɩ tɛɣɛ. Ama kʋmɛlɛŋ ná tɔkɩ pə təna.
Wei ɩ pɛɛkəɣɩ siɣisuɣu na kʋpantʋ lapʋ tɔ, ɩ wɛɛna weesuɣu na ɩ təŋəɣɩ tampana na ɩ nyʋɣʋ kʋlaa.
Ləmaɣasɛɛ tʋ sʋʋkɩ yoolaa taa yoolaa ɩcatɛ taa kɛ́, na ɩ́ yɔkɩ mpi pɛlɛ paa wɛna naani tɔ.
Wei ɩ feŋiɣi ɩ kʋyɔɣɔtʋtʋ tɔ, ɩ cɔləɣɩ ɩ tɩ na wahalanaa kɛ́.
Kalampaanɩ tʋ na ɩsətoosile tʋ woŋiɣi pə tənaɣa, na ɩsəcaʋ naakɩ ɩ yaasi təna taa.
Felentú laŋəɣɩ ɩ kʋnyɩɩləm ɩlɛna ɩ́ sɩ. Mpi tɔ, ɩɩ caakɩ təmlɛ lapʋ na ɩ niŋ.
Paa kʋyakʋ ŋku lɛlaa ná paasəɣəna pa tɔɣɔntəlɛnaa nyəm nyɩɩlʋɣʋ. Ama siɣisilu ná haakəna luɣu kʋlʋmʋɣʋ kɛ́.
Asaɣaa kʋhaaŋ kɛ́ acaalətʋ kɛ́. Ɩlɛna pə́ tɩɩ kələna saa wei pa haakəna hʋwɛɛ asaɣɛɛ tɔ.
Pɔpɔtʋ aseeta tʋ ká sɩ kɛ́. Ama yʋlʋ wei ɩ nɩɩkɩ tɔ, ɩ́lɛ́ ɩ ká yɔɣɔtəɣɩ tam kɛ́.
Yʋlʋ ɩsaɣaʋ ná nyəŋsəɣɩ ɩ ɩsɛntaa kɛ́. Ɩlɛna tampana təŋlʋ náá sɛɛsa ɩsəlɛ.
Yʋlʋ nyəm na ɩ laɣatʋ na ɩ ləmaɣasɛɛ ta ha-ɩ mpaaʋ sɩ ɩ́ kisi Tacaa luɣu nyəntʋ.
Pa kpɛɛləɣɩ yoolaa kpaɣanəŋ kɛ yoou wule yaa. Ama Tacaa haakəna akaɩtʋ.
Pə kəla teu sɩ nyá hətɛ ɩ́ yaa, na mpi n ká wɛɛna wɛnaʋ sɔsɔɔm tɔ, pɛɛlɛɛ kəla wʋla na liɣitee nyəɣətʋ kɛ teu.
Liɣitee tʋ na kʋnyɔntʋ pa wɛ kʋlʋm kɛ́. Tacaa ŋmana pa təna.
Nyʋɣʋ taa maɣasəm tʋ loosiɣi wahala kɛ pooluŋ, ɩlɛna ɩ́ ŋmɛlɩ. Ama kʋmɛlɛməŋ ná lakɩ awusa, ɩlɛna pə́ nɩɩkɩ-wɛ.
Ye yʋlʋ pasəɣɩ ɩ tɩ na ɩ́ nyaŋna Tacaa, pə kasəyaɣa ntɛ́ wɛnaʋ na teeli na weesuɣu.
Sɔwa na katɔsɩ pə wɛ yʋlʋ ɩsaɣaʋ mpaaʋ taa kɛ́. Ye wei ɩ́ sɔɔla ɩ tɩ pə wɛɛ sɩ ɩ́ cɔlɔ-kʋ.
Hʋ́lə́ɣɩ́ pəyaɣa kɛ mpaaʋ ŋku kaa təŋ tɔ. Paa ka kɔma na ká kpatəlɩ ka kaa yele-kʋ.
Liɣitee tʋ ŋmakələɣɩ kʋnyɔntʋnaa kɛ́. Ɩlɛna kəntəlaa náá pəsɩ mpa pa kəntəɣɩ-wɛ tɔ pa yomaa.
Wei ɩ́ tuuwa mpi pə ta siɣisi tɔ, wahala kɛ ɩ kʋŋ. Na ɩ pááná kpátʋ́ɣʋ́ ká saalɩ yem.
Pɩɩ təŋsɩ kʋpantʋ latʋ kɛ nɔɔsɩ kʋpaŋsɩ kɛ́. Mpi tɔ, ɩ haakɩ kʋnyɔntʋ kɛ ɩ tɔɣɔnaɣa.
Tɔɣɔnɩ woŋlu, ɩlɛna yoou tɛ, na hɔm na kʋtʋɣʋ sɩɩ tənaɣa.
Yʋlʋ ɩ́ sɔɔla wei ɩ lotu taa wɛ tənaŋŋ, na ɩ́ yɔɣɔtəɣɩ pɛɛlɛɛ tɔm tɔ, wulaʋ ntɛ́ pʋntʋ taapalʋ.
Tacaa kentiɣi nyəm tɔɔ kɛ́, na ɩ́ liɣitiɣi asaɣaa kʋyɔɣɔtʋtʋ.
Felentú kʋyɔɣɔtʋtʋ ntɛ́ sɩ: Tɔɣɔlaɣa wɛ awalɩ. Ká taa kɔɔ na ká kʋ-m hapəlɛ tɔɔ.
Alʋ tɛtɛlatʋ kʋyɔɣɔtʋtʋ kɛ́ pʋ́ʋ́ɣʋ́ lumaŋ nyəŋkʋ kɛ́. Tacaa lɔwa wei tɔ pʋntʋ hotiɣina kʋ taa.
Kpaŋʋɣʋ nyɔna pəyaɣa taa. Ɩlɛ sɛɣɛsʋɣʋ tipilaɣa ká waasəna-kɛ.
Ye n muɣuliɣi kʋnyɔntʋ n waasəɣɩ-ɩ kɛ́, na wei ɩ haakɩ toŋ tʋ tɔ, ɩ təɣɩ ɩ sʋsəɣɩ kʋnyɔŋ.
Ke ŋkpaŋŋ na ń nɩɩ ləmaɣasɛɛ nyə́ma tɔm, na ń tɔ́kɩ ma nyəm kɛ nyá taa.
Mpi tɔ, pə wɛ teu sɩ ń tɔ́kɩ-təɣɩ nyá taa na tə́ wɛɛ nyá nɔɣɔ taa.
Na pə́cɔ́ ń tʋ́ Tacaa kɛ naani, ɩlɛ maa sɛɣɛsɩ nyá maɣamaɣa kɛ saŋa.
Ma tasa-ŋ laɣatʋ na ləmaɣasɛɛ tɔm ɩsɩɩ hiu na naanʋwa,
sɩ pə sɛɣɛsɩ-ŋ tɔm naani nyəntʋ na tampana nyəntʋ, na ń cɔ tampana kɛ wei ɩ tila-ŋ tɔ.
Taa lɛɛkɩ kʋnyɔntʋ kɛ ɩ ɩcantʋ tɔɔ. Pə́cɔ́ taa muɣuli wahala tʋ kɛ təhʋʋlɛ.
Pə taɣa pʋlʋ, Tacaa ká sɛɛna pa tɔɔ na ɩ́ ləsɩ mpa pa lɛɛka-wɛ tɔ pa weesiŋ.
Taa puki pááná tʋ tɛ, pə́cɔ́ nyá na mʋsʋŋtʋ ɩ́ taa tɔ.
Pə́ taa kɔɔ na ń kɛɛna-wɛ na pá pəsɩ-ŋ ɩsɩɩ katɔka.
Taa sʋʋ mpa pa sɩɩkɩ nɔɔsɩ kɛ yem, yaa pa mʋɣɩ lɛlaa kəma tɔ pa taa.
Ye ń fɛɩna sɩ ń fɛlɩ, paa kʋsɩ-ŋ na pá kpaɣa nyá kʋhəntʋɣʋ maɣamaɣa.
Taa tuusi tɛtʋ toŋa kʋpənaɣa ŋka nyá caanaa sɩɩwa tɔ.
Awulaa kiŋ kɛ wei ɩ nyəmá ɩ təmlɛ lapʋ kɛ teu tɔ ɩ cakɩ, ɩɩ cakɩ kpaɩ nyə́ma kiŋ.
Ye n caɣa yʋlʋ sɔsɔ mʋtʋ nyənaɣa tɛɛ, paasəna tɔɣɔnaɣa ŋkɛ na ń lá laakalɩ.
Ye n kəla hiluɣu, ŋmɩɩsɩ-kʋ.
Taa nyənɩ ɩ tɔɣɔnaɣa kʋpaŋka teu na ń kəlɩ ntaɣama lipu, ntanyɩ səm kɛ́.
Taa kʋɣɩ nyá təɣɩ yem na ń pɛɛkəɣɩ wɛnaʋ, yele pə tɔm hʋʋʋ.
Liɣitee mʋkəɣɩ kɛ́, n ta tɩɩ hikita caɣalɛ sɩ, ń na-yɛɣɛ naʋ maɣamaɣa. Pə nəɣəsəna kɛ́ ɩsɩɩ a wɛna keŋ ɩsɩɩ hɛkəlɛ na á kʋləɣɩ na á tɛɛkɩ pooluŋ.
Nyá na lɛɛtʋ ɩ́ taa kaa. Taa tɩɩ nyɩɩlɩ ɩ tɔɣɔnaɣa kʋpaŋka.
Mpi tɔ, ɩ taa fɛɩ ɩsɩɩ n naakʋɣʋ-ɩ mpʋ tɔ. Ɩ yaa-ŋ kɛ́ sɩ: Kɔɔ na ń tɔɣɔ yoo. Pə́cɔ́ ye n sʋʋwa ɩ taa, ɩlɛ sɛɛsɩ.
Ye n kɔma ń cɛkəna mpʋ n ká tɔ́ ɩ tɔɣɔnaɣa ŋkɛɣɛ. Ɩlɛ nyá tɔm kʋpantʋ yɔɣɔtʋɣʋ məla yem kɛlɛ.
Taa heeli kʋmɛlɛŋ kɛ tɔm, kʋ kaa nyɩ tə ləmaɣasɛɛ.
Taa tuusi tɛtʋ toosi kʋpənsɩ. Pəyele taa sʋʋ suluwaa tɛtʋ taa.
Pa wɛna tɔɔ sɛɛnlʋ toŋtʋ kɛ́. Ɩnɩ ɩ ká hʋʋnana-ŋ na pa nɔɣɔ.
Mʋ nti pa sɛɣɛsəɣɩ-ŋ tɔ na ń nɩɩ nyəm tɔm.
Taa kisi nyá pəyaɣa kɛ sɛɣɛsʋɣʋ, tipilaɣa ɩɩ kʋɣɩ-kɛ.
Ye n casa-kɛɣɛ tipilaɣa, ka weesuɣu kɛ n yakɩ atɛtəlɛ taa.
Ma pəyalʋ, ye n wɛna ləmaɣasɛɛ, ma laŋlɛ ká hʋlʋmɩ kɛ́.
Ye n təŋəɣɩ tampana kɛ nyá kʋyɔɣɔtʋtʋ taa ma taa hɛɛwaɣa.
Taa nyɩɩlɩ asaɣaa kɛ paa pəcɔ. Ama nyaŋna Tacaa kɛ tam.
Waatʋ ɩnəɣɩ nyá laŋlɛ ká hʋləməna mpi pɩɩ maɣana-ŋ tɔ. Ɩlɛ nyá tɛɛlʋɣʋ kaa saalɩ yem.
Ma pəyalʋ, nyáá ke ŋkpaŋŋ na ń wɛɛna ləmaɣasɛɛ na ń təŋ mpaaʋ kʋsiɣisuɣu.
Nyá na sʋlʋnyɔɔlaa na lulutunaa ɩ́ taa kaa.
Pə taɣa pʋlʋ, sʋlʋnyɔɔlʋ na lulutʋ pa tɛɛsəɣəna kʋnyɔŋ kɛ́. Ɩlɛna felentunaa náá tɛɛsəna pəcɛka suuu.
Nɩɩna nyá caa, ɩnɩ ɩ lʋləna-ŋ. Taa lɔ nyá too kɛ waatʋ wei ɩ kpatəlaa tɔ.
Təŋəɣɩ tampana, na ń wɛɛna ləmaɣasɛɛ, na ń tɔkəɣɩ sɛɣɛsʋɣʋ, na ń wɛɛna laɣatʋ. Taa wakəlɩ pə taa pʋlʋ.
Tampana təŋlʋ caa yɔɔləɣɩ kɛ́. Wei ɩ lʋla ləmaɣasɛɛ tʋ tɔ ɩ laŋlɛ ká hʋlʋmɩ kɛ́.
Nyá too na nyá caa pa laŋa ɩ́ hʋlʋmɩ. Alʋ wei ɩ lʋla-ŋ tɔ ɩ́ yɔɔlɩ.
Ma pəyalʋ la-m naani na ń təŋ ma ɩkpatɛ.
Mpi tɔ, alʋ yɛlɛyɛlɛ tʋ na lɛlʋ alʋ pa wɛ asola kɛ́ ɩsɩɩ lumaŋ pʋ́ʋ́ɣʋ́. Yaa lɔkɔ sɔsɔ wei ɩ nɔɣɔ ta walɩ tɔ.
Pa papəɣɩ apalaa kɛ ɩsɩɩ ŋmɩɩlaa. Na pá sɔɔsəɣɩ yəlaa kɛ asaɣaa tɔɔ.
Awe ɩsɛ sɛɛna təkaɩɩ, na ɩ́ yooki tam na ɩ́ kaləɣɩ təkɛkɛkɛ, na ɩ́ wɛna hiŋnaa na pə fɛɩna hʋwɛɛ, na pá lakɩ-ɩ waɩyo?
Wei ɩ nyɔɔkɩ sʋlʋm kɛ kʋtamsa na ɩ́ pɛɛkəɣɩ sʋlʋm toŋ nyəm situɣu tɔɣɔ.
Taa nyənɩ sʋlʋm teu kɛ pə sɛɛʋ atiŋkpa taa, na pə́ wasəɣɩ na pə tɛɛʋ fɛɩ katɛ kɛ luɣu tɛɛ tɔ.
Ama pɩɩ tɛɛsəna-ŋ nyasʋɣʋ kɛ́ ɩsɩɩ tʋm, na pə́ yaɣa-ŋ ɩsɩɩ paasəlɛ.
N ká naakɩ tɔm kɛ yem yem kɛ́ ɩsɩɩ toosee na nyá ləmaɣasɛɛ na nyá kʋyɔɣɔtʋtʋ hɔlɔ yem.
Na pə́ wɛɛ-ŋ ɩsɩɩ teŋku taa kɛ́ n wɛ kpɩɩlʋɣʋ nyʋɣʋ taa, na pə fiisiɣi-ŋ.
Halɩ n ká yɔɣɔtɩ sɩ: Pa mapa-m na pə kʋ-m pə ta wɩɩ-m. Pə́cɔ́ ma ta tɩɩ naʋ. Ɩlɛ pə́ cɛ ma tɔɔ na má tasa atiŋkpa.
Taa nyɩɩlɩ asaɣaa. Pəyele taa sɔɔlɩ sɩ ń wɛɛ pa kiŋ.
Wakəlʋɣʋ tɔm kɛ pa maɣasəɣɩ, na pa nɔɔsɩ yɔɣɔtəɣɩ ɩsaɣatʋ tɔm.
Nyəm kɛ pa sɩɩkəna təyaɣa kite, na pá ŋma-kɛ na ləmaɣasɛɛ.
Laɣatʋ kɛ yʋlʋ suuliɣina ɩ kutuluŋ kɛ liɣitee wontu na kʋpantʋ.
Yʋlʋ ləmaɣasɛɛ tʋ wɛna toŋ kɛ́, na nyəntʋ náá sɔɔsəɣɩ kpelikpeka.
Mpi tɔ, nyʋɣʋ taa maɣasəm kɛ n ka yoona yoou. Ɩlɛna laɣatʋ tasəlaa paɣalɛ waasəɣɩ-wɛɣɛ sɔsɔm.
Nyəm tɔm tɛɛwa kʋmɛlɛŋ kɛ́, kʋ kaa kuli nɔɣɔ kɛ təhʋʋlɛ taa.
Wei ɩ tʋɣɩ ɩsaɣatʋ pəlɛ tɔ, ɩ pəsəɣɩ acilaɣatʋ tʋ kɛ́.
Kʋmɛlətɔm maɣasʋɣʋ kɛ́ ɩsaɣatʋ kɛ́, na yəlaa ɩɩ caa wei ɩ paana lɛlaa tɔ.
Ye n lɔ apalʋtʋ kɛ laŋwakəllɛ kʋyakʋ wule, nyá toŋ kɛ laŋwakəllɛ kɛ́.
Waasɩ mpa lɛlaa hɔŋ na pá pukina təkʋlɛ tɔ, lʋ na pá taa kʋ-wɛ.
Ye n tɔma sɩ n ta cɛkəna, Ɩsɔ ná nyəmá pə təna. Ɩ feŋiɣi kɛ́ na ɩ́ fɛləɣɩ paa wei ɩsɩɩ ɩ lapa tɔ.
Ma pəyalʋ tɔɣɔ tɩɩŋ, ɩ wɛ teu kɛ́. Sɛtaɣa ká wɛɛ leleŋ kɛ nyá nɔɣɔ taa.
Mpʋ tɔtɔɣɔ ləmaɣasɛɛ ká waasɩ-ŋ. Ye n tɔka-yɛ, nyá laŋlɛ ká hʋlʋmɩ. Ɩlɛ nyá tɛɛlʋɣʋ kaa saalɩ yem.
Taa lɛɛkəna acilaɣatʋ kɛ siɣisilu təyaɣa. Pə́cɔ́ taa yele na ɩ́ na-ŋ ɩ təcaɣalɛ.
Paa siɣisilu ká hoti tɔm naatosompɔɣɔlaɣa ɩ kʋləɣɩ kɛ́. Ama asaɣaa ná caŋsəɣɩ wahalanaa taa kɛ́.
Nyá kolontu ɩ́ hotaa taa woŋ. Pəyele ye ɩ cɛŋləɣɩ taa yɔɔlɩ.
Tacaa taa ká kpana-ŋ na ɩ́ yele nyá kolontunaa ŋkpaŋʋɣʋ hɔm.
Nyá taa ɩ́ taa kpana asaɣaa. Pəyele taa nyɩɩlɩ-wɛ.
Pa kaa waa pʋlʋɣʋ cele, pa kɔŋ saalʋɣʋ kɛ́ ɩsɩɩ fətəla teŋuɣu tɔ.
Ma pəyalʋ, nyana Tacaa, na wulaʋ, taa kpɛntəna mpa pa lʋkɩ pə tənaɣa laɣasʋɣʋ tɔ.
Pa wakəlʋɣʋ ká kɔɔ kɛ́ təlɛʋ, nɔɣɔlʋ kaa nyɩ wahala wei Ɩsɔ na wulaʋ paa tʋ-wɛ tɔ.
Nti ləmaɣasɛɛ nyə́ma tasa yɔɣɔtʋɣʋ tɔɣɔlɛ sɩ: Pə fɛɩ sɩ ma nyəma-ɩ ɩ́ wɛɛ hʋʋlɛ taa.
Ye hʋʋlʋ hawa tasəkəlɛ tʋ kɛ tampana, yəlaa təna taa kpaana-ɩ kɛ́ na pá təŋsɩ-ɩ mpusi.
Mpa pa hɔŋ tasəkəlɛ tʋ ŋkpaŋʋɣʋ tɔ. Pə cakəna-wɛɣɛ teu kɛ́ na paa wei ɩ́ sɛɛkɩ-wɛ.
Yʋlʋ təŋʋɣʋ tampana na ɩ́ cɔ tɔm tɔ, mpʋ pə hʋləɣəna taapallɛ kʋpantɛ.
Taa hulina təyaɣa wɛnaʋ na ń fɛɩna tawa, yaa mpi n ká tɔɣɔna tɔ.
Taa kaləna nyá tɔɣɔntəlɛ kɛ yem, n caa sɩ ń loolina nyá nɔɣɔ na?
Taa tɔ sɩ: Ɩsəna ɩ lapa-m tɔɣɔ maa lapɩ-ɩ. Maa lɛɛtɩ paa wei kɛ́ ɩsəna ɩ lapa tɔ.
Ḿpʋ́ɣʋ́ kʋyakʋ nakʋlɩ, ma təŋna felentú wei ɩ fɛɩna ləmaɣasɛɛ tɔ, ɩ tɩɩŋ taalɛ kiŋ.
Sɔwa na nyɩɩtʋ ɩsaɣatʋ pə nyaləna. Halɩ ɩ koluŋa pɛɛ nyəŋka ná tima.
Ɩlɛna má nyənɩ mpi ma ná mpʋ tɔ, na má maɣasɩ pə tɔm kɛ ma taa na pə́ sɛɣɛsɩ-m.
Nyá sɩ n ká tɔɔlɩ nyá tɩ, na ń tʋ nyá niŋ kɛ nyá nyʋɣʋ, na ń too pəcɔ na ń hɛɛsɩ.
Waatʋ ɩnɩ kʋnyɔŋ ká ta-ŋ mɛlɛmɛlɛ, na wahala tutu-ŋ ɩsɩɩ yoolu na ɩ wontu.
Salʋmɔŋ atuwa lɛnna nna Yuta wulaʋ Ɩsekiyasɩ yəlaa kpeɣelaa tɔɣɔlɔ.
Mpi pə tʋɣɩ Ɩsɔ kɛ́ teeli tɔɣɔlɛ timpi ɩ lakɩ ɩŋmɛsaʋ tɔ, na mpi pə tʋɣɩ awulaa kɛ teeli tɔɣɔlɛ timpi pa pɛɛkəɣɩ sɩ, pá cɛkəna kʋŋmɛsəm tɔ.
Ɩsɩɩ ɩsɔtɔnʋɣʋ kʋlaa na tɛtʋ lim tɔ, ḿpʋ́ɣʋ́ awulaa ləmaɣasɛɛ wɛɛ.
Ye pa taɣana liɣitee nyəɣəlʋɣʋ, koolu luki-kʋɣʋ pʋlʋ kʋpam kɛ́.
Mpʋ tɔtɔɣɔ ye pa tɔɣɔna yəlaa asaɣaa mpa pa wɛ wulaʋ kiŋ tɔ, ɩ təŋəɣɩ siɣisuɣu kɛ́ na ɩ kawulaɣa yóo toŋ.
Taa hɔ nyá təɣɩ wulaʋ kiŋ. Pəyele taa caɣa sɔsɔ nɔɣɔlʋ ɩ təcaɣalɛ.
Pə kəla teu sɩ pá kpaasɩ-ŋ təmlɛ sɔsɔɔlɛ taa, na mpi paa tisi-ŋ na sɔsɔ nɔɣɔlʋ ɩ́ caɣa tɔ.
Taa hulina nyá tɔɣɔntəlɛ kɛ nɔnɔɣɔ yaaʋ. Pə́ taa kɔɔ na ɩ́lɛ́ ɩ́ kʋlɩ nyá tɔɔ, ɩlɛ ɩsənaɣa n ká la?
Ye nyá na nɔɣɔlʋ ɩ́ wɛna tɔm, ɩ́ taɣanɩ-təɣɩ mə́ taa mə tike. Taa kuli lɛlʋ kʋheelitʋ kʋŋmɛsətʋ tɔɔ.
Ntanyɩ ɩ ká nɩɩ-tɩ na ɩ́ kaləna-ŋ, na pə́ tʋ-ŋ fɛɛlɛ tam nyəntɛ taa, na pə́ kʋ́ nyá nyʋɣʋ.
Tɔm nti pa yɔɣɔta teu tɔ, tə wɛ kɛ́ ɩsɩɩ wʋla wontuɣu ŋku pa kɔwa liɣitee nyəɣətʋ tɔ.
Ye ləmaɣasɛɛ tʋ kaləɣəna yʋlʋ na ɩ́ nɩɩkɩ, pə teu wɛ kɛ́ ɩsɩɩ wʋla kukuule yaa wʋla lɩɩlʋɣʋ.
Ɩsəna lʋm kʋniɣitim hɛɛsəɣɩ yʋlʋ laŋlɛ kɛ haŋaɣa waatʋ tɔ, mpʋ tɔtɔɣɔ tɔm kɔntʋ wei pa tʋ naani tɔ ɩ hɛɛsəɣɩ ɩ sɔsɔ laŋlɛ.
Wei ɩ kpaaləɣɩ kʋhaʋ tɔm na ɩ́ tá ha-kʋ tɔ, ɩ wɛ ɩsɩɩ tɛʋ piluɣu na heelim yasɩ-kʋ tɔɣɔ.
Suulu tʋ pəsəɣɩ na ɩ́ laɣasɩ wulaʋ hʋwɛɛ. Mpʋ tɔtɔɣɔ tɔm leleŋ nyəntʋ pəsəɣɩ na tə́ yɔkɩ toŋ.
Ye n hika tɩɩŋ, taa suli tɔɣɔʋ, nyá taa ká kpa na ń tɔ-ɩ.
Taa puki kʋtamsa kɛ́ nyá taapalʋ tɛ́, pə́ taa kɔɔ na ɩ́ nyəɣəsɩ-ŋ na ɩ taa kpana-ŋ.
Wei ɩ́ ləsəɣɩ aseeta pɔpɔtʋ nyəŋ kɛ ɩ tɔɣɔntəlɛ tɔɔ tɔ, ɩ kʋɣɩ yʋlʋ tɔtɔɣɔ ɩsɩɩ akalʋɣʋ yaa laɣatɛ yaa nyəmlɛ.
Sɩ ń la tɛtɛlatʋ kɛ naani kɛ́ laŋwakəllɛ wule tɔ, pə wɛ asola kɛ́ ɩsɩɩ n tɔkəna kete kʋpɛllɛ, yaa n tɔŋ tatɛ.
Sɩ ń yoo laŋwakəllɛ tʋ kɛ yontu tɔ, pə wɛ kʋmɛlɛntʋ kɛ́ ɩsɩɩ n lɛɛkʋɣʋ ɩ toko kɛ watʋ waatʋ, yaa n liisuɣu laamii kɛ ɩ hiŋ taa tɔ.
Ye nyɔɣɔsɩ ɩ́ kpa nyá kolontu ha-ɩ na ɩ́ tɔɣɔ. Yaa lʋkɔtʋ wɛna-ɩ ha-ɩ lʋm na ɩ́ nyɔɔ.
Pə taɣa pʋlʋ, n lakʋɣʋ mpʋ tɔ, pə wɛ kɛ́ ɩsɩɩ mamala kɛ n pələɣɩ ɩ nyʋɣʋ taa. Pə́cɔ́ Tacaa ká lɛɛtɩ-ŋ nyá kʋpantʋ.
Ɩsəna ilim ntɔɣɔŋ heelim kɔŋna tɛʋ tɔ. Ḿpʋ́ɣʋ́ yɔɣɔtaɣa katatəlaɣa kʋsəɣɩ lɛlaa pááná.
Pə kəla teu sɩ yʋlʋ ɩ́ həntɩ cokiya taa, na mpi ɩ́ na alʋ tɔmtʋ paa kaa naŋ tɔ.
Ɩsəna lʋm kʋniɣitim kʋɣɩ lʋkɔtʋ tɔ, mpʋ tɔtɔɣɔ tɔm kʋpantʋ nti tə lɩɩna tɛtʋ pooluŋ tɔ tə wɛɛ.
Ɩsəna hite lʋm cʋɣʋtəɣɩ na pə́ wakəlɩ sɛɛlʋ tɔ, ḿpʋ́ɣʋ́ ɩsaɣaʋ wakələɣɩ siɣisilu.
Pə fɛɩ teu sɩ ń tɔɣɔ tɩɩŋ kɛ sɔsɔm, yaa ń pɛɛkɩ teeli kɛ katatəlaɣa.
Ɩcatɛ nte tə fɛɩna koluŋa tɔ, tə wɛ kɛ́ ɩsɩɩ yʋlʋ wei ɩ ta nyɩ ɩ tɩ kpaʋ tɔ.
Ɩsɩɩ wʋlaɣa ta mʋna yoluma, na tɛʋ na kʋ tɔmpɛɛ ta mʋna lʋŋlɛ kʋmtʋ waatʋ tɔ, mpʋ tɔtɔɣɔ kʋmɛlɛŋ ta mʋna pá tʋ-kʋɣʋ teeli.
Na ɩsɩɩ sumpɩʋpɩʋ na keŋkehilaɣa pa cɔɔkʋɣʋ ɩsɔtaa tɔ, ḿpʋ́ɣʋ́ mpusi wei ɩ ta kɛ nɔɣɔlʋ nyəŋ tɔ ɩɩ kpaakɩ-ɩ.
Kpaɣanʋ kɛ pa tʋɣɩ kpasɩ na pá casa kpaŋaɣa kɛ tipila. Ɩlɛna pá natəɣɩ kʋmɛlɛŋ siɣile taa kɛ́ kpatəŋ.
Taa kɛɛna kʋmɛlɛŋ kʋcɔcɔtʋ, pə́ taa kɔɔ na nyá maɣamaɣa ń nəɣəsəna-kʋ.
Ama cɔ-kʋ ɩsɩɩ kʋ wɛʋ tɔ, pə́ taa kɔɔ na kʋ́ nyənɩ kʋ təɣɩ ləmaɣasɛɛ tʋ.
Wei ɩ tiliɣina kʋmɛlɛŋ kɛ tɔm tɔ, ɩ maɣamaɣa ɩ nɔɔhɛɛ kɛ ɩ sɛtəɣɩ na ɩ́ tʋɣɩ ɩ təɣɩ wahalanaa sɔsaa taa.
Ɩsɩɩ pə kuɣutuɣu kaakalaɣa kɛ ɩsəna tɔ, ḿpʋ́ɣʋ́ kʋmɛlɛŋ ɩtuule wɛɛ.
Wei ɩ saŋ kʋmɛlɛŋ tɔ, ɩ wɛ kɛ́ ɩsɩɩ wei ɩ tamsəɣɩ pəntɔlʋɣʋ na pəlɛ tɔ.
Ɩsɩɩ sʋlʋnyɔɔlʋ ɩɩ nyəŋ saa wei sɔʋlɛ sɔpa ɩ niŋ taa tɔ, ḿpʋ́ɣʋ́ kʋmɛlɛŋ ɩtuule cɛkənaʋ wɛ katɛ.
Təmlɛ nyʋɣʋ tʋ wei ɩ kpakəɣɩ kʋmɛlɛməŋ tɛɛlaa kɛ ɩ təmlɛ taa tɔ, ɩ wakələɣɩ ɩ təmlɛ nyə́ma tənaɣa.
Ɩsɩɩ haɣa məlʋɣʋ ka tɔtʋ tɔɣɔʋ tɔ, ḿpʋ́ɣʋ́ kʋmɛlɛŋ lɛləɣɩ kʋ kʋmɛlɛntʋ.
Kʋmɛlɛŋ lapa sana na wei ɩ saŋ ɩ tɩ na ɩ laɣatʋ na ɩ́ fɛɩna-tɩ tɔ.
Felentú kʋyɔɣɔtʋtʋ ntɛ́ sɩ: Taalɛ wontuɣu ɩsaɣaʋ wɛ mpaaʋ taa. Tɔɣɔlaɣa wɛ hapəlɛ tɔɔ.
Ɩsɩɩ kampʋ cɔɔkʋɣʋ ɩ nyəɣətʋ taa tɔ, ḿpʋ́ɣʋ́ felentú pəsəɣɩ ɩ kʋhəntʋɣʋ tɔɔ.
Ye felentú ɩ́ sʋsa niŋ kɛ nyənaɣa taa, pə wɛ-ɩ ɩkaalɛ kɛ́ sɩ ɩ́ kpaasɩ-ɩ ɩ nɔɣɔ taa.
Felentú hʋʋ kɛ́ sɩ, ɩ kəla ləmaɣasɛɛ kɛ yəlaa naatosompɔɣɔlaɣa wei ɩ yɔɣɔtəɣəna laɣatʋ tɔ.
Wei ɩ sʋsəɣɩ ɩ nɔɣɔ kɛ lɛlaa tɔm taa tɔ, ɩ wɛ kɛ́ ɩsɩɩ wei ɩ lʋkɩ sɩ ɩ́ kpa haɣa mʋʋlʋ ŋkpaŋŋ taa tɔ.
Ɩsɩɩ kʋmɛlɛŋ liɣiluɣuna kɔkɔ yaa nyəmá yaa kʋkʋkʋm tɔ,
ḿpʋ́ɣʋ́ yʋlʋ wei ɩ tʋsəɣɩ ɩ tɔɣɔntəlɛ, na ɩ́ tɔŋ sɩ tanaaʋ kɛ ɩnɩ ɩ lakɩ tɔ ɩ wɛɛ.
Taasɩ tɛŋna na kɔkɔ fiɣini, ḿpʋ́ɣʋ́ ye kataɣasaɣa tɛma yoou tɛŋ.
Amantiina tənna mamala, na taasɩ tənna kɔkɔ. Ḿpʋ́ɣʋ́ tɔm tʋ kɔŋna yoou.
Kataɣasətʋnaa kʋyɔɣɔtʋtʋ wɛɛ kɛ́ ɩsɩɩ kʋnyɩɩlʋɣʋ tɔɣɔnaɣa ŋka ka tiiki hatoo yʋlʋ hiluɣu taa tɔ.
Ɩsɩɩ pa taakʋɣʋ nyəɣələm kɛ cʋɣʋ wontuɣu tɔɔ tɔ, ḿpʋ́ɣʋ́ nɔɔleleŋ takəɣɩ yʋlʋ taa ɩsaɣatʋ tɔɔ.
Tɔm leleŋ nyəntʋ kɛ yʋlʋ takəɣəna ɩ pááná tɔɔ. Ama hatoo ɩ taa kaloolaɣa kɛ́.
Paa ɩ yɔɣɔtəɣɩ nɔɣɔ kʋpaŋka, taa tʋna. Mpi tɔ, ɩ ləmaɣasɛɛ taa wɛ acaalətʋ kɛ naatosompɔɣɔlaɣa kɛ́.
Ɩ acilaɣatʋ kɛ ɩ takəɣəna ɩ taa haŋaɣa tɔɔ. Ama ɩ ɩsaɣatʋ tɛŋ kɛ́ na tə́ ná.
Pʋ́ʋ́ɣʋ́ hullu hotiɣi kʋ taa kɛ́. Ɩlɛna pəlɛ kʋtulle náá məlɩ tə tullu tɔɔ.
Ye n wakələɣɩ yʋlʋ na nyá kʋyɔɣɔtʋtʋ, nn caa-ɩ kɛ́. Na tɔm kʋloolutu kɔŋna wakəlʋɣʋ.
Taa hɔ nyá tɩ na cele tɔm. Mpi tɔ, n ta tɩɩ nyəm saŋa maɣamaɣa nyəntʋ.
Taa sa nyá təɣɩ nyá maɣamaɣa. Pə kəla teu sɩ kpaɩ tʋ ɩ́ sana-ŋ.
Pəlɛ na kanyəŋa pa wɛ yuŋ kɛ́. Ama kʋmɛlɛŋ pááná tɛɛ ḿpʋ́ɣʋ́ yuŋ.
Pááná kʋɣɩ kɛ́, na a wɛ ɩsɩɩ pɔɣɔ sukuɣu tɔ. Ama nɔɣɔlʋ ɩɩ pəsəɣɩ na ɩ́ kantəlɩ ɩsəsɛɛmlɛ tʋ cɔlɔ.
Ye n kaləna yʋlʋ kɛ ɩ kiŋ, pə kəla teu kɛ mənaafiki tʋ taapallɛ.
Nyá taapalʋ kalənaʋ hʋləɣɩ kɛ́ sɩ, n pəsəɣɩ na ń lapɩ-ɩ naani. Ɩlɛna kolontu waɣalʋɣʋ náá kɛ́ puɣusuɣu.
Haɣanaɣa tʋ kisiɣi kɛ́ na ɩ́ kpɛŋna tɩɩŋ. Ɩlɛna nyɔɣɔtʋ náá sa na ɩ́ kpɛŋna nyaŋ nyəm.
Wei ɩ puki təkpaalətʋ kɛ tɛtʋ pooluŋ taa tɔ, ɩ wɛɛ kɛ́ ɩsɩɩ sumaɣa yekuɣu ka tantɛ na ká tɛɛ tɔ.
Kacɔka wontu na tulaalʋnaa hɛɛsəɣəna yʋlʋ laŋlɛ. Ḿpʋ́ɣʋ́ taapalʋ laɣatʋ tasʋɣʋ kəla leleŋ kɛ nyá maɣamaɣa nyá nyəntʋ.
Taa lɔ nyá taapalaa yaa nyá caa nyə́ma. Wahala ɩ́ maɣana-ŋ taa yele nyá cɔlɔ tʋ na ń pɛɛkɩ nyá neu. Wulee wulee nyá cɔlɔ tʋ kələɣɩ-ŋ waasʋɣʋ kɛ nyá neu pooluŋ nyəŋ.
Ma pəyalʋ, wɛɛna ləmaɣasɛɛ. Pɩɩ hʋlʋsɩ ma laŋlɛ, na ye nɔɣɔlʋ tʋʋkɩ-m ma kaa wɩɩ kʋcɔcɔtʋ.
Nyʋɣʋ taa maɣasəm tʋ loosiɣi wahala kɛ pooluŋ, ɩlɛna ɩ́ ŋmɛlɩ. Ama kʋmɛlɛməŋ ná lakɩ awusa, ɩlɛna pə́ nɩɩkɩ-wɛ.
Ye nɔɣɔlʋ ɩ́ səŋaa sɩ mʋʋlʋ ɩ́ tɔɣɔ-ŋ kəmlɛ, mʋ səŋlʋ capa kɛ tɔlʋma kɛ n ta nyɩ mʋʋlʋ tɔ pə tɔɔ.
Wei ɩ́ kpɛ́ɛ́sa ɩ tɔɣɔntəlɛ na sɛɛtʋ kɛ tanaŋ ahula tɛɛ, tə pəsəɣɩ mpusi kɛ́.
Alʋ tɔm tʋ wɛ kɛ́ ɩsɩɩ tɛʋ lʋm cakʋɣʋ tiili na pə́ tosiɣi kʋtamsa tɔ.
Sɩ ń səŋsɩ alʋ ɩsɩɩ mpʋ tɔ, pə wɛ kɛ́ ɩsɩɩ yʋlʋ caakʋɣʋ sɩ ɩ́ kpa heelim yaa nim kʋhohoom na niŋ tɔ.
Nyəɣəlʋɣʋ kɛ pa saləɣəna kʋ lɛŋkʋ. Ḿpʋ́ɣʋ́ yʋlʋ na ɩ tɔɣɔntəlɛ pa caɣalɛ laɣasəɣɩ lɛlʋ yaasi.
Wei ɩ paasəɣəna tʋɣʋ ŋku pa yaa sɩ fiki tɔ, ɩnɩ ɩ tɔkəna kʋ pee. Ḿpʋ́ɣʋ́ təmlɛ tʋ wei ɩ paasəɣəna ɩ caa tɔ ɩ nyʋɣʋ ká kʋlɩ.
Ɩsəna yʋlʋ naakɩ ɩ ɩlɛɛmʋɣʋ kɛ lʋm taa tɔ, mpʋ tɔtɔɣɔ yʋlʋ naakɩ lɛlʋ taa kɛ́ ɩnɩ ɩ maɣamaɣa ɩ yaasi.
Ɩsəna atɛtəlɛ na pʋ́ʋ́ɣʋ́ sɔsɔɔŋkʋ ɩɩ nyəɣəsəɣɩ sətaa tɔ. Mpʋ tɔtɔɣɔ yʋlʋ ɩsɛ ɩɩ nyəɣəsəɣɩ kʋnyɩɩləm.
Kɔkɔ kɛ pa maɣasəɣəna wʋla na liɣitee nyəɣəlʋɣʋ sɩ pa naa kʋ teu. Mpʋ tɔtɔɣɔ pɩɩ hʋʋna yʋlʋ na pə́ kɛɛsəna ɩsəna pa yɔɣɔtəɣɩ ɩ tɔm tɔ.
Paa n ka sɔ kʋmɛlɛŋ kɛ sɔʋlɛ taa na kʋ́ yɔkɩ tənaŋnaŋ, n kaa wɔɣɔsɩ kʋ kʋmɛlɛntʋ kɛ kʋ tɔɔ.
Paasəna nyá kaləkʋ kɛ teu na ń cɛkəna paa nyá tɔtɛ nte.
Pə taɣa pʋlʋ, liɣitee ɩɩ cakɩ tam tɔɔ. Pəyele kawulaɣa ɩɩ təŋəɣɩ lʋlʋɣʋ kʋlʋmʋɣʋ kɛ tam.
Kʋ tɔla nyɩɩtʋ kɛ tɛtɛkəlɛ taa, na kʋfatʋ ɩ́ nyɔɔkɩ ɩlɛ n kʋ pɔɔŋ taa nyəntʋ.
Ɩlɛ n ká lʋʋ heeŋ hʋntʋ kɛ wontu kʋsusuutu, na ń pɛɛtɩ pʋntʋlʋŋ na ń yana taalɛ.
Waatʋ ɩnəɣɩ n ká wɛɛna pəŋ hələm kɛ sɔsɔm, na ń tɔɔna nyá təyaɣa nyə́ma na nyá təmlɛ nyə́ma alʋ nyə́ma.
Ɩsaɣaʋ seeki yem kɛ́, paa pa ta tɔɣɔnɩ-ɩ. Ama yʋlʋpaŋ wɛna naani kɛ́ ɩsɩɩ tɔɣɔlaɣa kʋfalaɣa.
Ye tɛtʋ yəlaa lakasɩ ta kɛɛsɩ, tə awulaa wɛ paɣalɛ kɛ́. Ama wulaʋ ɩ́ wɛna ləmaɣasɛɛ na laɣatʋ, ɩlɛ tɛtʋ hɛɛ təpamm.
Nyʋɣʋ tʋ nyəməŋ tʋ wei ɩ tɔkɩ acamaa ɩsɛ tɔ, ɩ nəɣəsəna tɛʋ ŋku kʋ wakələɣɩ kʋmtʋ tɔɣɔ.
Ɩsɔ kiiŋ lɔlaa saŋna ɩsaɣaʋ. Ama Ɩsɔ kiiŋ tɔkəlaa ná mʋɣɩ ɩsaɣaʋ na pááná.
Yəlaa asaɣaa ɩɩ cɛkəɣəna kʋsiɣisim tɔm. Ama mpa pa pɛɛkəɣɩ Tacaa tɔ pa cɛkəɣəna pə təna.
Pə kəla teu sɩ yʋlʋ ɩ́ wɛɛ kʋnyɔntʋ na ɩ tɔntɛ tewa, na mpi ɩ ká wɛɛna liɣitee na ɩ tɔntɛ ta siɣisi tɔ.
Pəyaɣa laɣatʋ təŋəɣɩ Ɩsɔ kiiŋ kɛ́. Ama wei ɩ́lɛ́ ɩ wɛna cewaa asaɣaa tɔ ɩ tʋɣɩ ɩ caa kɛ fɛɛlɛ kɛ́.
Wei ɩ kəntəɣɩ na ɩ́ sɔɔla kasəyaɣa sɔsɔɔŋka tɔ, acamaa pətɔɔtəlɛ tʋ kɛ ɩ caləsəɣɩ.
Wei ɩ kisa Ɩsɔ kiiu tɔkʋɣʋ tɔ, ɩ kʋsʋlʋmʋtʋ maɣamaɣa pəsəɣɩ Ɩsɔ kɛ́ acaalətʋ kɛ́.
Wei ɩ hʋləɣɩ yəlaa kʋpama kɛ ɩsaɣatʋ mpaaŋ tɔ, ɩ hotiɣi pʋ́ʋ́ɣʋ́ ŋku ɩ hulaa tɔ kʋ taa kɛ́. Ama laŋhʋlʋmlɛ kɛ yəlaa kʋpama ná waakɩ.
Toŋ tʋ saŋ ɩ təɣɩ sɩ ɩ wɛna ləmaɣasɛɛ. Ama laɣatʋ kʋnyɔntʋ kuliɣina ɩ waalɩ.
Ye siɣisilaa tɔkəna tɛtʋ, yəlaa təna wɛ teeli taa kɛ́. Ama ye asaɣaa mʋna, paa awe see kɛ́ na ɩ́ ŋmɛlɩ.
Ɩsaɣatʋ ŋmɛsəlʋ pʋlʋpʋ ɩɩ lakɩ teu. Ama Ɩsɔ wiiki wei ɩ kuliɣi ɩ nyəntʋ tɔɔ na ɩ́ kisi-tɩ tɔɣɔ.
Wei ɩ wɛ sɔɣɔntʋ kɛ tam na ɩsaɣatʋ lapʋ tɔɣɔlɛ nyʋleleŋ tʋ. Ama laŋkpɩɩsəŋ tʋ ná naakɩ wahala kɛ́.
Nyʋɣʋ tʋ nyəməŋ tʋ wei ɩ ŋmakələɣɩ tɛtʋ yəlaa kʋnyɔntʋnaa tɔ, ɩ wɛ kɛ́ ɩsɩɩ tɔɣɔlaɣa nyɩɩsʋɣʋ tɔ. Yaa ɩsɩɩ nyɔɣɔsɩ pɩɩkʋɣʋ sʋnsʋmʋɣʋ na kʋ́ caakɩ kpəntɛ tɔɔ kɛ́ ŋmaaʋ tɔ.
Nyʋɣʋ tʋ kʋmɛlɛŋ lʋləsəɣɩ ŋmakəlʋɣʋ təma kɛ́. Ama wei ɩ kisiɣi kasəyaɣa kamuɣulaɣa nyəŋka tɔ ɩ pɩɩsɩ sɔɔsəɣɩ kɛ́.
Wei ɩ nyʋɣʋ taa lɛlʋ səm tɔm wɛɛ tɔ, ɩ seeki ɩ təɣɩ na ɩ́ hoti pəlaaʋ taa, nɔɣɔlʋ ɩ́ taa kpa-ɩ.
Pə kentiɣi wei ɩ tɔntɛ tewa tɔ ɩ tɔɔ kɛ́. Ama paa lotu naalɛ tʋ ka la ɩsəna ɩsɩɩ ɩ lepa.
Tɔɣɔnaɣa tɔɔləna wei ɩ haləɣɩ tɔɣɔ. Ɩlɛna wei ɩ təŋəɣɩ kpaɩ nyəm tɔ ɩ wɛ kʋnyɔŋ taa.
Pə kooliɣi kʋpantʋ kɛ wei ɩ wɛna yʋlʋtʋ tɔɣɔ. Ama wei ɩ huliɣina wɛnaʋ hikuɣu tɔ pa kaa yele ɩ ŋkpaŋʋɣʋ hɔm.
Pə fɛɩ sɩ ma nyəma-ɩ ɩ́ wɛɛ hʋʋlɛ taa. Paa na mpʋ lɛlaa lakɩ yaasi ɩnəɣɩ mʋtʋ ɩcaʋtɛ maɣamaɣa nyʋɣʋ tɔɔ.
Ɩsɛsɛɛmlɛ tʋ huliɣi wɛnaʋ tɔɔ kɛ́, ɩ ta nyɩ sɩ kʋnyɔŋ ká kpa-ɩ.
Wei ɩ kaləɣəna ɩ tɔɣɔntəlɛ kɛ ɩ ɩsɛntaa tɔ, pa sɛɛ-ɩ na pə kəlɩ wei ɩ puɣusiɣi tɔ.
Wei ɩ ŋmɩɩləɣɩ ɩ caa yaa ɩ too na ɩ́ tɔŋ sɩ: Pə ta kɛ ɩsaɣatʋ tɔ, ɩ́ na ŋmɩɩlʋ yʋlʋkʋlʋ pa kʋlʋm kɛ́.
Wei ɩ hɔŋ ɩ tɩ tɔ ɩ kɔŋna yoou kɛ́. Ama wei ɩ pɛta ɩ təɣɩ Tacaa tɔɣɔ pə lakəna.
Wei ɩ lakɩ ɩ laɣatʋ kɛ ɩ tike tɔ ɩ kɛ́ kʋmɛlɛŋ kɛ́. Ama wei ɩ lakəna ləmaɣasɛɛ tɔ ɩ waalɩ kɛ́ pə takəɣɩ.
Wei ɩ haakɩ kʋnyɔntʋnaa tɔ ɩɩ laŋəɣɩ pʋlʋ. Ama wei ɩɩ nyənəɣɩ-wɛ tɔ, mpusi sɔsɔ ka wɛɛ ɩ tɔɔ kɛ́.
Ye asaɣaa ɩ tɔɣɔ tɛtʋ, paa wei ɩ ŋmɛləɣɩ kɛ́. Ye pa saaləɣɩ ɩlɛ siɣisilaa náá huki.
Yʋlʋ wei ɩ mʋna pá kaləna-ɩ, na ɩɩ caakɩ nɩɩʋ tɔ, pɩɩ wakəlɩ-ɩ kpakpaa kɛ́, ɩ kaa wɛɛ hiiu.
Siɣisilaa ɩ́ wɛ paɣalɛ, samaa laŋa hɛɛwaɣa. Ama ye nyəməŋtʋnaa tɔɣɔna kawulaɣa yəlaa pilitiɣina wahala kɛ́.
Wei ɩ nyɩɩləɣɩ sɩ ɩ́ tɔna ləmaɣasɛɛ tɔ, ɩ hɛɛsəɣɩ ɩ caa laŋlɛ kɛ́. Ama alaa yɛlɛyɛlɛ nyə́ma təŋlʋ ná lɔɔkɩ ɩ wɛnaʋ kɛ́.
Wulaʋ wei ɩ təŋəɣɩ tampana tɔ ɩ pɛɛkəɣɩ ɩ tɛtʋ lɔlɔ pote kɛ́. Ama wei ɩ mʋɣɩ mukaɣa tɛɛ kʋcɔɔŋ tɔ ɩ wakələɣɩ-təɣɩ.
Wei ɩ puɣusiɣi ɩ tɔɣɔntəlɛ tɔ, ɩ maɣamaɣa ɩ mpaaʋ taa kɛ́ ɩ tʋɣɩ katɔka.
Asaɣaa pəsəɣɩ pa ɩsaɣatʋ yomaa kɛ́. Ɩlɛna laŋhʋlʋmlɛ kʋɣɩ tampana nyə́ma.
Siɣisilaa nyəmá kʋnyɔntʋnaa tɔm kɛ́. Ama asaɣaa ná fɛɩna təlɛ tə nyəm.
Saɣatəlaa cʋkəɣəna ɩcatɛ. Ɩlɛna ləmaɣasɛɛ nyə́ma náá hɛɛsɩ pááná.
Ye laɣatʋ na kʋmɛlɛŋ pa lakɩ tɔm, paa laɣatʋ mʋ pááná yaa ɩ woŋaa hɛɛsʋɣʋ kaa kɔɔ.
Yʋlʋkʋlaa ɩɩ caakɩ kʋpama tɔm. Ama mpɛɣɛ tampana təŋlaa ná pɛɛkəɣɩ.
Kʋmɛlɛŋ hʋ́lə́ɣɩ́ kʋ pááná kɛ yem yem kɛ́. Ama ləmaɣasɛɛ tʋ ná nyəmá ɩ tɩ kpaʋ.
Ye wulaʋ ɩ́ təŋəɣɩ pɔpɔtʋ tɔm, ɩ waalɩ nyə́ma pəsəɣɩ asaɣaa kɛ́.
Kʋnyɔntʋ na ŋmakəllʋ pa kɛ́ kʋlʋm kɛ́. Ama Tacaa tʋna-wɛɣɛ ɩsɛ sɩ pá naakəna.
Wulaʋ wei ɩ təŋəɣɩ siɣisuɣu na ɩ́ hʋʋkəna acamaa tɔ, ɩ kawulaɣa toŋ sɔɔsəɣɩ tam tɔɔ kɛ́.
Kalənaʋ na tipilaɣa tʋɣɩ pəyaɣa taa kɛ́ ləmaɣasɛɛ kɛ́. Ama pəyaɣa ŋka ka lakɩ ka luɣu nyəntʋ tɔ, ka too kɛ ka tʋɣɩ fɛɛlɛ.
Ye asaɣaa hukiɣi ɩsaɣatʋ sɔɔsəɣɩ kɛ́. Ama siɣisilaa ká ná pa hotuɣu kɛ kʋyakʋ nakʋlɩ.
Hɔ nyá pəyaɣa ŋkpaŋʋɣʋ, kaa yele na ń hɛɛsɩ, na nyá laŋlɛ hɛɛna-kɛ.
Ye Ɩsɔ ɩɩ yɔɣɔtəɣɩ sɩ, ɩ yəlaa ɩ́ tɛləsəɣɩ, yəlaa pəsəɣɩ tɛtɛlataa kɛ́. Wei ɩ təŋəɣɩ Ɩsɔ kiiu tɔɣɔlɛ leleŋ nɩɩlʋ.
Pə taɣa nɔɣɔ taa tɔm tike kɛ pa hɔŋna təmlɛ tʋ ŋkpaŋʋɣʋ, paa ɩ nɩɩwa ɩɩ lakɩ.
Ye n ná yʋlʋ yɔɣɔtəɣɩ na ɩɩ maɣasəɣɩ, nyɩ sɩ kʋmɛlɛŋ lapa-ɩ na sana.
Təmlɛ tʋ wei pa ta kpɩɩlɩ teu kɛ ɩ pəcaatʋ tɔ, ɩ tɛŋ ɩ́ ŋmakəlɩ ɩ caa kɛ́.
Pááná tʋ caaləɣəna yoou, na pááná sɔsɔɔna tʋ náá kaakɩ ɩsaɣatʋ.
Kalampaanɩ pasəɣɩ yʋlʋ kɛ́, wei ɩ́ pasəɣɩ ɩ tɩ tɔ ɩ wɛɛkəna teeli.
Nmɩɩlʋ sənlʋ kʋɣɩ ɩ tɩ tɔm kɛ́, ɩ nyəmá pə mpusi paa na mpʋ ɩɩ caa tampana yɔɣɔtʋɣʋ.
Ye yʋlʋ kɛ n seliɣina pə kɛ́ katɔka kɛ́. Ama ye wei ɩ pɛta ɩ təɣɩ Tacaa ɩ tʋla-tɩ.
Yəlaa paɣalɛ pɛɛkəɣəna sɔsaa samtʋ. Ama Tacaa hʋləɣəna paa awe tampana.
Siɣisilaa luɣu fɛɩ tɛtɛlataa. Ḿpʋ́ɣʋ́ asaɣaa naa caakɩ kʋpama.
Apalʋ wei pa yaa sɩ Yakee tɔ, ɩ pəyalʋ Akuuli heelina tɔm sɔsɔɔntʋ tənɛɣɛ Ɩtəyɛɛlɩ, na Ɩtəyɛɛlɩ na Wukalɩ sɩ:
Ma kəla kʋmɛlɛntʋ kɛ paa awe, pə́cɔ́ ma fɛɩna yʋlʋ laɣatʋ.
Ma fɛɩna ləmaɣasɛɛ, pə́cɔ́ ma ta nyɩ naŋŋ nyə́ma nyəm.
Awe kpa ɩsɔtaa na ɩ tii? Awe tɔka heelim kɛ ɩ niŋ taa? Awe hɔka lʋm kɛ toko taa? Awe sɩɩna tɛtʋ? Pa yaa-ɩ suwe? Na ɩ pəyaɣa hətɛ se? Ye n nyəma-tɛ heeli-m.
Nɔɔsɩ nsi sɩ təna Ɩsɔ sɩɩ-tʋ tɔ sɩ wɛ naani kɛ́, ye n sələma-ɩ ɩ kentiɣi nyá tɔɔ.
Taa sɔɔsɩ natələɣɩ ɩ tɔm tɔɔ, pə́ taa kɔɔ na ɩ́ kpa-ŋ na ɩ́ nyənɩ-ŋ pɔpɔtʋ.
Tɔm naalɛɣɛ ma sələməɣɩ-ŋ, la-m-tɩ na pə́cɔ́ má sɩ́.
Hatələna-m pɔpɔtʋ na tɔm kʋpuɣusutu. Pə́cɔ́ taa yele na má pəsɩ kʋnyɔntʋ kutukutu, yaa má sʋʋ toŋ sɔsɔɔŋ. Ha-m ɩsəna pɩɩ maɣana-m tɔ.
Ye ma sula wɛnaʋ, ntanyɩ maa ha-ŋ siɣile na má tɔ sɩ: Aweɣe Tacaa. Yaa ye ma sula kʋnyɔŋ, ntanyɩ ma tɛɛsəna ŋmɩɩləm na pə́ kʋ́ nyá nyʋɣʋ.
Taa caɣana təmlɛ tʋ kɛ ɩ caa kiŋ, ɩ ká təŋsɩ-ŋ mpusi na ń ná pə naʋ.
Yəlaa wɛɛ na pá tʋʋkɩ pa caanaa, na paa saŋ pa toonaa kɛ paa pəcɔ.
Yəlaa wɛɛ na pá hʋʋkɩ sɩ pa wɛ tənaŋŋ, pə́cɔ́ pa ta nyaalɩ pa asilima.
Yəlaa wɛɛ na pá kɛ́ ɩsətoosile nyə́ma, na pá nyənəɣɩ lɛlaa kɛ yem.
Yəlaa wɛɛ na pa kela na lɔŋ ɩsɩɩ laɣalɛɛ na sɛɛsɩ, pa sɔɔlʋ pɩɩwa sɩ pá tɔɣɔ wahala nyə́ma ɩsɛ na pá kpiisi kʋnyɔntʋnaa kɛ tɛtʋ tɔɔ.
Yəlaa wɛɛ na pá wɛ ɩsɩɩ lʋm tɛɛ sʋnsʋlʋŋ, na pá lɛɛkəɣɩ lɛlaa nyəm na pá tɔŋ sɩ: Ha-tʋ ha-tʋ. Pʋlʋpʋnaa tooso wɛnna paa nyəɣəsəɣɩ, pə́cɔ́ pa ta nyɩ pə maɣanaa. Kancaalaɣa nyəŋ ntɛ́ atɛtəlɛ. Naalɛ nyəŋ kɛ kaalʋlaɣa. Tooso nyəŋ kɛ wʋlaɣa tɛtʋ. Liɣiti nyəŋ ná wɛɛ tɔtɔ, ɩlɛɣɛlɛ kɔkɔ.
<range>
Ye nɔɣɔlʋ tʋʋkɩ ɩ caa na ɩɩ saŋ ɩ too kɛ nɩɩnaʋ, lɔɔʋ katəkatəŋ ká wɔɣɔsɩ ɩ ɩsɛ na hɛkəlɛnaa tɔɣɔ ɩ nantʋ.
Pʋlʋpʋnaa tooso wɛnna na pá tɛɛ-m, maa cɛkəɣəna-wɛ. Kancaalaɣa nyəŋ ntɛ́ hɛkəlɛ kʋlʋɣʋ kɛ ɩsɔtaa. Naalɛ nyəŋ kɛ tʋm lɔɔlʋɣʋ kɛ kʋkpamʋɣʋ tɔɔ. Tooso nyəŋ kɛ kpɩɩlʋɣʋ sɔsɔɔʋ hapəlɛ kɛ teŋku taa. Halɩ liɣiti nyəŋ wɛɛ. Ɩlɛɣɛlɛ mpi pə pukina yʋlʋ kɛ alʋ kiŋ tɔ.
<range>
Alʋ yɛlɛyɛlɛ tʋ tɛŋ wasaŋkalətʋ, ɩlɛna ɩ́ saŋ ɩ təɣɩ lʋm kɛ teitei ɩsɩɩ yʋlʋ tɛŋʋɣʋ tɔɣɔʋ na ɩ́ hɩɩsɩ ɩ nɔɣɔ tɔ. Na ɩ́ tɔ sɩ: Ma ta la ɩsaɣatʋ natəlɩ.
Pʋlʋpʋnaa tooso pəsəɣəna antulinya kɛ́ kpɛntəlasɩ, pə́cɔ́ pə fɛɩ lapʋ. Kancaalaɣa nyəŋ ntɛ́ yom pəsʋɣʋ wulaʋ tɔ. Naalɛ nyəŋ kɛ kʋmɛlɛŋ sʋʋkʋɣʋ toŋ tɔ. Tooso nyəŋ kɛ alʋ wei paa caa tɔ ɩ saaʋ kɛ apalʋ. Halɩ liɣiti nyəŋ wɛɛ. Ɩlɛɣɛlɛ təmlɛ tʋ alʋnyəŋ wei ɩ lɛɛkəɣɩ ɩ too sɔsɔɔntʋ tɔ.
<range>
<range>
Wontu səkpetu natəlɩ tə wɛ tɛtʋ tɔɔ kɛ́ liɣiti, na ntɩ tə tɛɛna laɣatʋ.
Kancaalaɣa wontu ntɛ́ tɔɔlaa, pa fɛɩ toŋ pəyele pa kpeɣeliɣi pa tɔɣɔnaɣa kɛ lʋŋlɛ.
Wontu naalɛ nyəntʋ kɛ namisi, sɩ fɛɩ toma, na sɩ tʋɣɩ sɩ lona kɛ kʋkpaməŋ taa.
Wontu tooso nyəntʋ kɛ kʋtoloŋ, kʋ fɛɩna wulaʋ. Pə́cɔ́ kʋ təŋəɣɩ təmaɣa tintika tintika.
Na pə́ kaasɩ kaŋmaɣa, pa kpaakɩ-kɛɣɛ niŋ taa kɛ́. Pə́cɔ́ ka sʋʋkɩ awulaa tɛɛsɩ taa.
Weesuɣu nyə́ma tooso wɛnna na pá tɔŋ ɩsɩɩ pa caakɩ tɔ. Weesuɣu tʋ kancaalaɣa nyəŋ ntɛ́ taalɛ wontu təna caa tɔɣɔlaɣa. Kaa seeki nɔɣɔlʋ. Weesuɣu tʋ naalɛ nyəŋ ntɛ́ kampaaʋ fɛlʋɣʋʋna ɩfepile tɔ, tooso nyəŋ kɛ pəntʋlʋɣʋ. Halɩ liɣiti nyəŋ wɛɛ. Ɩlɛɣɛlɛ yoolaa wulaʋ wei ɩ tʋ ɩ yoolaa kɛ nɔɣɔ tɔ.
<range>
<range>
Ye nyá kʋmɛlɛntʋ ka tʋsəna-ŋ na ń hɔ nyá tɩ, na ń kɔɔ na ń pəsəna laakalɩ, ɩlɛ nyɩ nyá tɩ kpaʋ.
Pə taɣa pʋlʋ, pa ciɣitiɣi naaləm kɛ́ ɩlɛna naanim kpa. Ɩlɛna pá má mɩɩna tɔɔ na caləm kpe. Mpʋ tɔtɔɣɔ pááná kʋsəɣɩ yoou.
Laɣatʋ nti Masa wulaʋ Lemuwɛlɩ too tasa-ɩ tɔɣɔlɛ sɩ:
Ma pəyalʋ, nyá wei ma sələmaa na má lʋlɩ tɔ ke ŋkpaŋŋ.
Taa cɛla nyá toŋ kɛ alaa. Pəyele taa hʋlɩ alaa mpa pa wakələɣɩ awulaa tɔɣɔ nyá mpaaŋ.
Pə taɣa awulaa təmlɛ ntɛ́ sɩ pá nyɔɔ sʋlʋm. Pəyele pə fɛɩ sɩ awulumpiya náá pɛɛkɩ sʋlʋm toŋ nyəm.
Pə taa kɔɔ na pá nyɔɔkɩ na pá sɔɔ kiiŋ tɔɔ. Yaa pá wakəlɩ kʋnyɔntʋnaa mpa pa tɔm tewa tɔ.
Mpa sʋlʋm mʋnaa tɔɣɔlɛ mpa pa caa səm tɔ, na saləməlaa. Yaa laŋwakəllɛ sɔsɔɔlɛ nyə́ma,
na pá sɔɔ pa wahala na pa kʋnyɔntɔɣɔlɛ tɔɔ.
Ama ye nyá ɩlɛ tɔɣɔ nyá kawulaɣa na siɣisuɣu, na ń sɛɛna kʋnyɔntʋnaa, na wahala nyə́ma, na mpa pa lɔwa tɔ, na mpa paa pəsəɣɩ yɔɣɔtaɣa tɔ, pa tɔɔ.
<range>
Wei ɩ́ hika alʋ kʋpaŋ ɩ kəla kacɔka wontu.
Ɩ paalʋ wɛna-ɩ naani kɛ́ na ɩ́ taɣanəɣɩ ɩ wɛnaʋ.
Kʋpantʋ kɛ ɩ alʋ lakɩ-ɩ, ɩɩ lakɩ-ɩ kʋwəwɩɩtʋ haləna ɩ səm.
Alʋ ɩnɩ ɩ pɛɛkəɣɩ kpoŋkpontu toŋ nyəntʋ kɛ́, na heeŋ hʋntʋ na ɩ́ lakɩ təmlɛ na laŋhʋlʋmlɛ.
Pooluŋ kɛ alʋ ɩnɩ ɩ kɔŋna ɩ tɔɣɔnaɣa, ɩsɩɩ taatəlaa kpɩɩləŋ.
Tefemle kɛ ɩ́ kʋləɣɩ na ɩ́ caləsɩ ɩ nyə́ma na ɩ́ tala-wɛɣɛ pa təma.
Ɩ maɣasəɣɩ taalɛ tɔm ɩlɛna ɩ́ ya-tɛ. Ɩlɛna ɩ́ tuu lɛsɛŋnaa tɩɩŋ na liɣitee nna ɩ hikaa tɔ.
Alʋ ɩnɩ ɩ nikiɣi təmlɛ kɛ́ na toŋ ɩɩ cakɩ yem.
Alʋ ɩnɩ ɩ nyəmá sɩ ɩ təmlɛ tɔŋ teu, na paa ahoo ɩ mʋsəɣɩ fətəla na ɩ́ lakəna.
Ɩɩ cakɩ yem na folofolo na akpaa fɛɩ ɩ niŋ taa.
Alʋ ɩnɩ ɩ waasəɣɩ wahala nyə́ma na ɩ́ haakɩ kʋnyɔntʋnaa.
Paa watʋ talaa ɩɩ nəɣəsəɣɩ ɩ təyaɣa nyə́ma tɔm. Mpi tɔ, ɩ təyaɣa nyə́ma wɛna watʋ wontu kʋpantʋ kɛ́.
Alʋ ɩnɩ ɩ lʋʋkɩ ɩ təɣɩ kʋtakəŋ kɛ́, na kpoŋkpontu toŋ nyəntʋ kʋsɛɛmtʋ wontu.
Ɩ paalʋ kɛ́ ɩcatɛ sɔsaa taa tʋ wei ɩ nyʋɣʋ kʋlaa tɔɣɔ. Mpɛ pa hʋʋkəna ɩcatɛ tɔm.
Ɩ lʋʋkɩ tampalanaa na wontu kɛ́, na ɩ́ pɛɛtəɣəna taatəlaa.
Toma na nyʋɣʋ kʋlʋɣʋ kɛ ɩ suuwa ɩ tɔɔ, ɩɩ nəɣəsəɣɩ cele nyəntʋ.
Alʋ ɩnɩ ɩ yɔɣɔtəɣəna ləmaɣasɛɛ kɛ́, na ɩ́ tasəɣɩ laɣatʋ na sɔɔlʋɣʋ.
Alʋ ɩnɩ ɩ feŋiɣi mpi pə lakɩ ɩ təyaɣa taa tɔɣɔ, ɩɩ tɔkɩ felentu tɔɣɔnaɣa.
Alʋ ɩnɩ ɩ piya ná yaakɩ-ɩ laŋhʋlʋmlɛ tʋ, na ɩ paalʋ náá pʋɣʋləɣɩ-ɩ sɩ:
Alaa wɛɛ na pá tɔŋ teu. Ama nyá tɛɛ pa təna.
Tɔnʋɣʋ sotuɣu puɣusiɣi kɛ́, na ɩsɛntaa teu náá saaləɣɩ. Ama alʋ wei ɩ nyaŋna Tacaa tɔ ɩ tike ɩ mʋnna samtʋ.
Pə wɛɛ sɩ pá lɛɛtɩ-ɩ ɩ wahala sote kɛ ɩ təmlɛ tɔɔ kɛ́.
Tafiiti pəyalʋ ləmaɣasɛɛ tʋ wei ɩ kɛ́ Yosalɛm wulaʋ tɔ ɩ tɔm ntɔ.
Ɩ tɔma sɩ pə təna pə wɛ piti kɛ́ na pə cɛkənaʋ wɛ katɛ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Yʋlʋ kʋkʋɣʋ ɩ tɩ na təma tənaɣa atɛ cənɛ tɔ, pepeɣe ɩ waakɩ pə taa?
Lʋlʋɣʋ looŋa kanɛ ka səkɩ kɛ́ na looŋa lɛŋka náá kʋlɩ na ká sɩ tɔtɔ, na tɛtʋ náá wɛ mpʋ tɩɩ laɣasəɣɩ.
Ilim lɩɩ kɛ́ na pə́ tʋ́ na pə́ huliɣina pə lonte taa kɛ́ məlʋɣʋ sɩ pə tasəɣɩ lɩɩʋ.
Ɩlɛna heelim náá makɩ na pə́ pukina ilim mpətəŋ tɔɔ, na pə́ mələna pə ntɔɣɔŋ tɔɔ. Na pə́ má na pə́ cɔɔ kilikite, na pə́ taɣanɩ cuɣusuɣu.
Pusi təna kpeŋ teŋku taa kɛ́. Ama ɩ́lɛ́ ɩɩ suɣi. Hɔɣɔlʋɣʋ ŋku kʋ tɔɔ pusi kpeŋna tɔ, kʋlʋmʋɣʋ ŋkʋ kʋ tɔɔ kɛ́ sɩɩ kpeŋ, sɩ kaa laɣasɩ.
Pə təna pə tɔŋna lapʋ kɛ́ pɩɩ yeki. Nɔɣɔlʋ ɩɩ pəsəɣɩ na ɩ́ tɔ sɩ ɩsəlɛ nyəɣəsəɣɩ nyənʋɣʋ yaa ŋkpaŋʋɣʋ nyəɣəsəɣɩ nɩɩʋ.
Mpi pɩɩ wɛɛ tɔ, mpɩ pɩɩ wɛɛna, na mpi pɩɩ lapa tɔ, mpɩ pɩɩ tasəna lapʋ. Kʋfam napəlɩ pə fɛɩ antulinya taa cənɛ.
Paa pʋlʋpʋ lapa na yəlaa tɔŋ sɩ kʋfam, pəlɛ pɩɩ tɛma lapʋ kɛ pɩɩsɩ nsi sɩ tɛɛwa tɔ, sɩ taa kɛ́ na pə́cɔ́ pə takɩ tá.
Nɔɣɔlʋ ɩɩ tɔɔsəɣɩ mpi pə tɛɛwa hatoo lɔŋtaa tɔ pə tɔɔ. Mpʋ tɔtɔɣɔ tá waalɩ nyə́ma ná kaa yele pʋlʋpʋ sɩ pɛlɛ pa waalɩ nyə́ma ɩ́ ná.
Ḿpʋ́ɣʋ́ ləmaɣasɛɛ tʋ tɔma sɩ: Ma tɔɣɔ kawulaɣa kɛ Ɩsɛɣɛlɩ nyə́ma tɔɔ kɛ́ Yosalɛm.
Ma ha ma tɩ sɩ má pɛɛkɩ teu na ləmaɣasɛɛ, na má cɛkəna pə təna mpi pə lakɩ antulinya taa tɔ. Pə kɛ́ wahala təmlɛ nte Ɩsɔ tʋɣɩ yəlaa tɔɣɔ.
Ma nyəmá təma təna nna yəlaa lakɩ atɛ tɔ. A tɔm na katɛ kɛ́ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Mpi tɔ, yʋlʋ kaa siɣisi mpi pə kuntilaa tɔ. Pəyele nɔɣɔlʋ kaa pəsɩ na ɩ́ kala mpi pə fɛɩ tɔ.
Halɩ ma hʋʋwa ma taa sɩ ma wɛna nyəm na ləmaɣasɛɛ kɛ sɔsɔm na pə tɛɛ Yosalɛm awulaa mpa pa laala-m tɔ. Pɔpɔtʋ fɛɩ ma nyəm tɔɔwa sɔsɔm kɛ na má cɛkəna weesuɣu tɔm.
Ḿpʋ́ɣʋ́ ma sʋʋ faɣaʋ na luɣu kʋlʋmʋɣʋ kɛ ləmaɣasɛɛ na kʋmɛlɛntʋ. Ɩlɛna má cɛkəna sɩ pəlɛ pə wɛ katɛ tɔtɔɣɔ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Ye yʋlʋ leela pʋlʋpʋ taa, na ɩ́ cɛkəna-wɩ na ɩ́ wɛɛna nyəm. Mpʋ tɔtɔɣɔ ɩ laŋlɛ ká wakələna-wɩ na ɩ́ tɔɣɔ pə kʋnyɔŋ.
Ləmaɣasɛɛ tʋ sɩ: Ma hʋʋwa ma taa sɩ maa yɔɔləna weesuɣu na má nɩɩ leleŋ. Ɩlɛna má maɣana sɩ pəlɛ pə ta waasɩ pʋlʋ.
Wei ɩ nyənəɣɩ weesuɣu tɔm kɛ yem tɔ pə kɛ́ kʋmɛlətɔm kɛ́. Yaasi ɩnɩ ɩɩ waasəɣɩ pʋlʋ.
Maa maɣasa ma taa sɩ má ha ma təɣɩ sʋlʋm. Ɩlɛna má tɔŋna ləmaɣasɛɛ, na má pəsɩ ma təɣɩ kpaŋtʋ. Ɩlɛna má cɛkəna mpi pə kɛ́ kpaŋʋɣʋ tɔ. Ɩlɛna má maɣasɩ sɩ má ná mpi pə kəla teu sɩ yəlaa ɩ́ la pa weesiŋ waatʋ kɛ atɛ cənɛ tɔ.
Ma lapa təma sɔsɔɔna kɛ́. Ma ŋmawa ma təɣɩ kutuluŋ na má tuu tɩɩŋ wei pa yaa sɩ lɛsɛŋ tɔ ɩ tawa.
Ma tʋwa ma təɣɩ tawa na má sɔ tɩɩŋ kʋkʋləŋ waanɩ waanɩ.
Ma hɛɛ pusi na sɩ lʋm niɣitiɣi tɩɩŋ hɔtʋɣʋ ŋkʋ.
Ma yapa yomaa apalaa na alaa na pá lʋlɩ piya kɛ ma təyaɣa taa. Ɩlɛna má wɛɛna tɔla kɛ sɔsɔm na pə́ kəlɩ ɩsɩɩ mpa pa laala-m Yosalɛm taa tɔ.
Ḿpʋ́ɣʋ́ ma kuuwa tɔtɔɣɔ hɔɣɔləŋ awulaa kpaŋcooŋ, paa pa wʋlanaa, paa pa liɣitee. Ma kpaɣa yonyoolaa apalʋnyəma na alʋnyəma. Ma kpaɣa alaa kɛ tuutuuma na pə́ kəlɩ ɩsɩɩ yʋlʋ ká nyɩɩlɩ tɔ.
Haləna ma nyʋɣʋ kʋlɩ na pə́ kəlɩ mpa pa laala-m Yosalɛm kɛ wɛɛʋ tɔ. Paa na mpʋ, ma tɔka ma ləmaɣasɛɛ kɛ ḿpʋ́ɣʋ́.
Ma ta kisina ma ɩsɛ kɛ mpi mpi a nyɩɩləɣɩ tɔ. Pəyele ma ta kisina ma təɣɩ laŋhʋlʋmlɛ natəlɩ. Mpi tɔ, ma yɔɔlaɣana ma təma tənaɣa. Mpi pə kɛ́ ma nyəm kɛ ma təma təna taa tɔɣɔlɛ.
Ḿpʋ́ɣʋ́ ma nyəna ma təma na wahalanaa mpa ma tɔɣɔ a lapʋ taa tɔ. Pə təna pə wɛ katɛ kɛ́ ɩsɩɩ yʋlʋ lʋkʋɣʋ sɩ ɩ́ tiiki heelim tɔ. Kawaaɣa fɛɩ pʋlʋpʋ taa kɛ́ atɛ cənɛ.
Ḿpʋ́ɣʋ́ ma caawa sɩ má cɛkəna sɩ, ye yʋlʋ kɛ ləmaɣasɛɛ tʋ kawaaɣa ŋkaɣa ɩ wɛna na pə kəlɩ kpaŋtʋ na kʋmɛlɛŋ? Ɩlɛna má pɔɔsɩ ma tɩ sɩ, wei ɩ ká tɔɣɔ kawulaɣa kɛ ma lonte tɔ ɩ ká la na ɩ́ kəlɩ mpa pa laala-m tɔ?
Ma nyəmá sɩ ləmaɣasɛɛ kəla kpaŋʋɣʋ kɛ teu. Ɩsɩɩ nyaaləm kəlʋɣʋ səkpɛtʋɣʋ tɔ.
Pə taɣa pʋlʋ, ləmaɣasɛɛ tʋ nyəmá ɩ təpote kɛ́. Ɩlɛna kpaŋtʋ náá yontiɣi yem. Ɩlɛ ma nyəmá sɩ pə kɔŋ pa tənaɣa kpátʋ́ɣʋ́ kʋlʋmʋɣʋ kpɛntʋɣʋ kɛ́.
Ɩlɛna má tɔ ma taa sɩ, ye pɩɩ kpɛntɩ ma na kpaŋtʋ kɛ kpátʋ́ɣʋ́ kʋlʋmʋɣʋ. Ɩlɛ pepe tɔɔ kɛ́ ma tɛɛ-ɩ ləmaɣasɛɛ. Təlɛ tə wɛ katɛ tɔtɔɣɔ.
Paa ləmaɣasɛɛ tʋ, paa kpaŋtʋ, pa naalɛ pa səkɩ teitei kɛ́. Pə́cɔ́ paa tɔɔsəɣɩ nɔɣɔlʋ tɔɔ kɛ́ tam tɔɔ na pə kəlɩ lɛlʋ. Ye kʋyɛɛŋ ɩ́ sikaa pa sɔɔkɩ pa naalɛ pa tɔɔ kɛ́.
Ma nyəɣəsa weesuɣu kɛ́. Mpi tɔ, ma taa kpaana mpi yəlaa lakɩ atɛ tɔɣɔ. Pə təna pə wɛ katɛ kɛ́ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Ma taa kpaana təma wena ma tɔɣɔ wahala na má la tɔɣɔ. Mpi tɔ, wei ɩ ká lɛɛtɩ ma lonte taa tɔɣɔ ma kɔŋ yelinaʋ.
Pəyele nɔɣɔlʋ ta nyɩ sɩ ɩ ká la ləmaɣasɛɛ tʋ yaa kpaŋtʋ. Pəyele pʋntʋ ɩnɩ ɩ ká paasənna mpi ma tɔɣɔ wahala na má lana ləmaɣasɛɛ kɛ atɛ tɔ. Təlɛ tə wɛ katɛ tɔtɔɣɔ.
Ɩlɛna ma apalʋtʋ yɔɔləna təmlɛ nte ma lapa atɛ tɔ.
Mpi tɔ, ye yʋlʋ lapa pʋlʋ na ləmaɣasɛɛ na ɩ́ waa pə taa. Ɩlɛna ɩ́ yelina yʋlʋ wei ɩ ta wɩɩ pə tɔɔ tɔ. Pə wɛ katɛ tɔtɔɣɔ, pəcɔ pə wɩɩkɩ.
Ye mpʋ yəlaa kaasʋɣʋ pa tɩ na pá tɔkɩ wahala na pá kaakɩ yem tɔ, weɣe pa waakɩ atɛ cənɛ?
Pa kʋyɛɛŋ təna kɛ cɔɔsɛɛ kɛ́. Pa təmlɛ kɛ wahala nyəntɛ. Paa ahoo paa hɛɛsəɣɩ. Təlɛ tə wɛ katɛ tɔtɔɣɔ.
Mpi yʋlʋ pəsəɣɩ tɔɣɔlɛ tɔɣɔʋ na nyɔɔʋ, na ɩ təmlɛ kʋlʋlʋm yɔɔlənaʋ. Pəlɛ pə kɛ́ Ɩsɔ kʋcɔɔʋ tɔtɔɣɔ.
Mpi tɔ, ye Ɩsɔ tá ha yʋlʋ sɩ ɩ́ tɔɣɔ na ɩ́ nɩɩ leleŋ ɩ kaa ná.
Yʋlʋ wei ɩ wɛ Ɩsɔ kɛ́ teu tɔɣɔ ɩ haakɩ nyəm na ləmaɣasɛɛ na laŋhʋlʋmlɛ. Ɩlɛna ɩ́ tʋ ɩsaɣaʋ sɩ ɩ́lɛ́ ɩ caləsəɣɩ na ɩ́ kaakɩ kʋpaŋ. Təlɛ tə wɛ katɛ tɔtɔɣɔ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Paa mpi na pə waatʋ kɛ atɛɣɛ.
Lʋlʋɣʋ wɛna pə waatʋ kɛ́, na səm na pə waatʋ. Tʋɣʋ sɔʋ na pə waatʋ, na kʋ kpɛsʋɣʋ na pə waatʋ.
Kʋɣʋ wɛna pə waatʋ kɛ́, na waaʋ na pə waatʋ. Nmaʋ na pə waatʋ, na yɔkʋɣʋ na pə waatʋ.
Wula na a waatʋ kɛ́, na woŋa na a waatʋ. Laŋwakəllɛ na tə waatʋ, na paalɛ na tə waatʋ.
Pɛɛ lɔɣɔʋ waatʋ wɛɛ kɛ́, na a tɔɔsʋɣʋ na pə waatʋ. Waɣalʋɣʋ wɛna pə waatʋ, na pə́ kaasɩ waatʋ wei n ká se-wɩ tɔ.
Pɛɛkʋɣʋ waatʋ wɛɛ kɛ́, na lepu na pə waatʋ. Waatʋ wei yʋlʋ ká sɩɩ pʋlʋ tɔ, na waatʋ wei ɩ ká lɔ-wɩ tɔ.
Cəlʋɣʋ waatʋ wɛɛ kɛ́, na nyalʋɣʋ na pə waatʋ. Sum wɛna pə waatʋ kɛ́, na yɔɣɔtaɣa na ka waatʋ.
Sɔɔlʋɣʋ waatʋ wɛɛ kɛ́, na pə kaasɩ taa kpanaʋ waatʋ. Ɩlɛna yoou na kʋ waatʋ, na hɛɛsʋɣʋ na kʋ waatʋ.
Pepeɣe təmlɛ latʋ waakɩ?
Ma nawa kʋlapəlɛ nte Ɩsɔ tʋɣɩ yəlaa tɔ.
Pə təna mpi ɩ lapa tɔ pə tewa pə waatʋ kɛ́. Haləna ɩ́ tʋ yəlaa taa kɛ́ tam tɔɔ ləmaɣasəlɛ. Paa na yʋlʋ ɩɩ pəsəɣɩ na ɩ́ cɛkəna təmlɛ nte Ɩsɔ lapa hatoo kancaalaɣa na tə tənaɣa tɔ.
Ɩlɛna má cɛkəna sɩ yəlaa fɛɩna laŋhʋlʋmlɛ natəlɩ. Ye pə taɣa pá ha pa təɣɩ pa tɩ leleŋ nɩɩʋ taa kɛ́ pa weesiŋ waatʋ.
Yʋlʋ tɔkʋɣʋ na ɩ́ nyɔɔkɩ na ɩ́ yɔɔləɣəna ɩ təmlɛ kʋlʋlʋm tɔ pə kɛ́ Ɩsɔ kʋcɔɔʋ kɛ́.
Ɩlɛna má cɛkəna sɩ pə təna mpi Ɩsɔ lakɩ tɔ pə wɛ tam tɔɔ kɛ́. Pʋlʋ ta sɔɔsɩ pə́cɔ́ pə ta pasa. Ɩ lakɩ ḿpʋ́ɣʋ́ sɩ yəlaa ɩ́ nyɩ ɩ sɔsɔɔntʋ.
Mpi pə lakɩ nɔɔnɔɔ na mpi pɩɩ tɛ na pə́ kɔɔ tɔ, pɩɩ tɛma lapʋ kɛ hatoo lɔŋ kɛ́. Ɩsɔ lakəna na pə́ lɛləɣɩ.
Ḿpʋ́ɣʋ́ ma tasa cɛkənaʋ tɔtɔ sɩ, ɩsaɣatʋ tɔkəna kawulaɣa kɛ timpi pɩɩ wɛɛ sɩ pá təŋ siɣisuɣu na pá ha tampana tɔ.
Ɩlɛna má tɔ sɩ: Ɩsɔ ká hʋʋna ɩsaɣaʋ na siɣisilu kɛ́. Mpi tɔ, paa mpi pə lakɩ pə waatʋ kɛ́.
Ye pə kaasa yəlaa ɩlɛ Ɩsɔ maɣasəɣɩ-wɛɣɛ sɩ pá cɛkəna sɩ pa ta kəlɩ tɔla kɛ pʋlʋ.
Pə kpɛnta yʋlʋ na tɔtɛ kɛ kpátʋ́ɣʋ́ kʋlʋmʋɣʋ kɛ́. Feesuɣu kʋlʋmʋɣʋ kɛ pa wɛna, pa naalɛ paa tɛ na pá sɩ. Yʋlʋ ta kəlɩ tɔtɛ. Mpi tɔ, pə təna pə cɛkənaʋ wɛ katɛ tɔ se.
Pa təna paa taɣanɩ tɛtʋ nti paa ŋmana-wɛ tɔɣɔ pəsʋɣʋ kɛ́.
Nɔɣɔlʋ kaa pəsɩ na ɩ́ hʋlɩ təfoo sɩ yəlaa ləsasɩ kpaakɩ ɩsɔ na tɔla nyənsɩ náá saalɩ atɛ.
Tənaɣa ma cɛkənaa sɩ yʋlʋ fɛɩna pʋlʋ na pə́ tɛɛ sɩ ɩ́ yɔɔləna ɩ təmlɛ kʋlʋlʋm. Mpi pə ha-ɩ tɔɣɔlɛ. Pə taɣa pʋlʋ, ɩ kaa pəsɩ na ɩ́ yɔɔləna cele nyəm na ɩ́ ta tata təna.
Ḿpʋ́ɣʋ́ ləmaɣasɛɛ tʋ tasaa sɩ: Hei ɩ́ nyənɩ ɩsəna pa ŋmakəla yəlaa na pá wiiki tɔ. Nɔɣɔlʋ ɩɩ puki pa puɣusuɣu. Pa ŋmakəllaa mpɛɣɛlɛ toŋtʋnaa. Nɔɣɔlʋ ɩɩ pəsəɣɩ sɩ ɩ́ waasɩ-wɛɣɛ pa niŋ taa.
Ma hʋʋ sɩ mpa pa səpa tɔ pa kəla leleŋ nɩɩʋ kɛ weesiŋ nyə́ma.
Ɩlɛna pə tɩɩ kələna mpa pa ta tɩɩ lʋləta tɔ. Mpi tɔ, pa ta nyɩ ɩsaɣatʋ nti yəlaa lakɩ atɛ cənɛ tɔ.
Ma nawa tɔtɔ sɩ yəlaa tɔkɩ wahala kɛ́ na təma sɩ pá hiki na pá tɛɛ pa lɛlaa. Pəlɛ pə wɛ katɛ tɔtɔɣɔ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Felentú susiɣi ŋkpalasɩ kɛ́ na ɩ́ tʋɣɩ ɩ təɣɩ wakəlʋɣʋ.
Pə kəla teu sɩ yʋlʋ ɩ́ wɛɛna ŋkute kʋlʋmtəlɛ na ɩ́ nɩɩkɩ leleŋ, na mpi ɩ ká wɛɛna ŋkulee naalɛ na pə́ wɛ katɛ tɔ.
Ma nawa tɔtɔɣɔ katɛ lɛntɛ kɛ tɛtʋ tɔɔ.
Yʋlʋ wɛnna ɩ tike təkoŋ, ɩ fɛɩna alʋ yaa neu, yaa pəyaɣa, pəcɔ ɩ lakɩ təmlɛ ɩɩ nyəɣəsəɣɩ. Ɩ caa kɛ́ sɩ ɩ́ sɔɔsəɣɩ wɛnaʋ kɛ́ tam. Paa na mpʋ tɔ, na ɩ́ pɔɔsəɣɩ ɩ təɣɩ tam sɩ: Awe tɔɔ kɛ́ ma wɩɩkɩ na má kisiɣi leleŋ nɩɩʋ. Yaasi ɩnɩ ɩ kɛ́ ɩsaɣaʋ kɛ́ na ɩ cɛkənaʋ wɛ katɛ.
Pə kəla teu sɩ yəlaa naalɛ ɩ́ kaa, na mpi yʋlʋ ka wɛɛ ɩ tike tɔ. Mpi tɔ, pa waakɩ pa təmlɛ taa kɛ́.
Pəyele pa taa wei ɩ́ tɩɩ hotaa lɛlʋ kʋsɩ-ɩ. Ama wei ɩ wɛ ɩ tike tɔ ye ɩ hotaa ɩɩ naakɩ kʋsʋlʋ.
Ye yəlaa naalɛ ɩ həntaa, pə haŋəɣɩ-wɛɣɛ. Ama pə kaa haŋ wei ɩ wɛ ɩ tike tɔ.
Ye yʋlʋ wɛ ɩ tike ŋmakəllʋ ŋmakələɣɩ-ɩ kɛ́. Ama ye pa wɛ naalɛ ɩlɛ pa pəsɩ-ɩ. Ɩfatəlɛ ɩɩ cɛkɩ lɔŋ ɩsɩɩ ŋmənaɣa maɣamaɣa.
Ɩfepu wei ɩ́ ta kɛ kasaɣampu na ɩ́ wɛna ləmaɣasɛɛ tɔ ɩ lapa sana na wulaʋ kʋkpatʋlʋ kʋmɛlɛŋ ŋku kʋ kisiɣi laɣatʋ tasʋɣʋ tɔ.
Paa saləka taa kɛ́ ɩfepu ɩnɩ ɩ lɩɩnaa sɩ ɩ tɔkɩ kawulaɣa, yaa pa tɩɩ lʋla-ɩ kʋnyɔntʋ kɛ kawulaɣa taa,
ma naakɩ sɩ ɩfepu wei ɩnɩ ɩ ka tɔɣɔ kawulaɣa kɛ wulaʋ ɩnɩ ɩ lonte taa tɔ yəlaa təna ká wɛɛ ɩ waalɩ kɛ́.
Yəlaa tuutuuma ka wɛɛ ɩ waalɩ kɛ́, paa na mpʋ pɛlɛ pa waalɩ nyə́ma laŋa kaa hʋlʋməna-ɩ. Mpi tɔ, pəlɛ pə wɛ katɛ tɔtɔɣɔ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
La laakalɩ kɛ waatʋ wei n puki Ɩsɔ təyaɣa taa tɔ. Polo sɩ ń nɩɩ na ń wɛɛna Ɩsɔ sɔɣɔntʋ. Pə kəla teu kɛ tɔla kɔtaɣa ŋka kʋmɛlɛŋ lakɩ na ɩ́ ta cɛkəna sɩ ɩsaɣatʋ kɛ ɩ lakɩ tɔ.
Taa hulina yɔɣɔtaɣa kɛ Ɩsɔ ɩsɛntaa na ń tá hʋʋ nyá taa. Pə taɣa pʋlʋ, Ɩsɔ wɛ ɩsɔtaa kɛ́ na nyaa wɛ atɛ. Mpʋ tɔ, nyá tɔm ɩ́ taa kəlɩ paɣalɛ.
Pɔpɔtʋ fɛɩ leleŋ, nəɣəsɛɛ tuutuuma kɔŋna toosee kɛ́, na yɔɣɔtaɣa katatəlaɣa náá kɔŋna kʋmɛlətɔm.
Ye n sɩɩ Ɩsɔ kɛ́ nɔɣɔ, la-kɛ, taa yele na pə́ leeli. Mpi tɔ, Ɩsɔ laŋlɛ ɩɩ hɛɛkəna kʋmɛlɛməŋ. Pə tɔɔ kɛ́ pə wɛɛ sɩ ń tɔkɩ nti n sɩɩkɩ tɔ.
Pə kəla teu sɩ ń taa sɩɩ nɔɣɔ, na mpi n ká sɩɩ na ń kaa la tɔ.
Taa yele na nyá kʋyɔɣɔtʋtʋ sʋsʋ-ŋ ɩsaɣatʋ taa. Na pə́ kɔɔ na, pə́ caalɩ-ŋ sɩ ń heeli kɔtʋlʋ sɩ pə yʋkəna-ŋ. Tɔfɔ Ɩsɔ ká mʋna-ŋ pááná na ɩ́ wakəlɩ nyá kʋlapəm.
Toosee katatəlaɣa kɛ́ tɔm kpaɩ nyəntʋ kɛ yem kɛ́. Pə tɔɔ kɛ́ pə wɛɛ sɩ ń nyana Ɩsɔ.
Ye timpi yəlaa muɣuliɣi kʋnyɔntʋ na pá tʋɣɩ-ɩ tasəkəlɛ, pə taa la-ŋ piti. Mpi tɔ, yʋlʋ sɔsɔ kentiɣi sɔsɔ lɛlʋ kɛ́, na pɛlɛ pa wɛna pa sɔsɔ wei ɩ kəla-wɛ tɔ.
Pə kəla teu sɩ tɛtʋ ɩ́ wɛɛna wulaʋ wei ɩ səŋna tawa haləm tɔm taa tɔ. Mpi tɔ, tənaɣa pa təna pa tɔɣɔnaɣa lɩɩkəna.
Liɣitee sɔɔllʋ ɩɩ nyəɣəsəɣɩ-yɛ, na wɛnaʋ sɔɔllʋ ná fɛɩna kawaaɣa. Təlɛ tə wɛ piti tɔtɔɣɔ.
Ye wɛnaʋ ɩ́ hukiɣi, kʋ tɔɣɔlaa hukiɣi tɔtɔɣɔ. Wɛɛntaa kawaaɣa ntɛ́ pa naakʋɣʋ pa wɛnaʋ na pa ɩsɛ tɔ.
Təmlɛ latʋ tooki kɛ́ na ɩ́ nɩɩ leleŋ, paa ɩ tɔɣɔ pəcɔ yaa sɔsɔm. Ama wɛɛntʋ wɛnaʋ katatəlaɣa ɩɩ yeki sɩ ɩ́ too teu.
Yaasi ɩsaɣaʋ nɔɣɔlʋɣʋ ma nawa tɛtʋ tɔɔ, ɩnəɣəlɛ ɩsəna yʋlʋ sɩɩkʋɣʋ liɣitee na á taɣanɩ ɩ maɣamaɣa kɛ́ wakəlʋɣʋ tɔ.
Ye ɩ nyʋɣʋ səpa na ɩ liɣitee anɩ á saalɩ, ye ɩ lʋla apalʋpəyaɣa, niŋ kpɛtɛ kɛ kɛlɛ ka kɔŋ.
Ɩsɩɩ ɩ too ka lʋlʋɣʋ-ɩ kpɛtɛ tɔ, ḿpʋ́ɣʋ́ ɩ ká sɩ kpɛtɛ tɔtɔ, ɩ kaa tɔkɩ ɩ təmlɛ pʋlʋɣʋ ɩ niŋ taa.
Sɩ yʋlʋ ɩ́ sɩ kpɛtɛ ɩsɩɩ ɩ ká kɔm tɔ pə kɛ́ laŋwakəllɛ sɔsɔɔlɛ kɛ́. Ɩ təmlɛ tɔm lapa katɛ kɛ́, kawaaɣa fɛɩ tə taa.
Səkpɛtʋɣʋ, na laŋwakəllɛ, na nəɣəsɛɛ tuutuuma, na kʋtɔməŋ, na pááná taa kɛ́ ɩ wɛɛ, haləna ɩ səm.
Ḿpʋ́ɣʋ́ ləmaɣasɛɛ tʋ tɔma sɩ: Nti ma nawa tɔɣɔlɛ sɩ yʋlʋ laŋlɛ ɩ́ hʋləməna ɩ kʋtɔɣɔʋ, na ɩ kʋnyɔnyɔɔm, na ɩ təma təna nna ɩ lakɩ atɛ tɔ, haləna ɩ səm. Mpi tɔ, ɩ paa tete ntɛ́ təna.
Mpa pa təna Ɩsɔ haakɩ toŋ na wɛnaʋ sɩ pə kɛ́ pa nyəm na ɩ yeki-wɛ sɩ pá tɔɣɔ na pá yɔɔləna pa təmlɛ tɔ. Mpʋ ɩnɩ pə kɛ́ Ɩsɔ kʋcɔɔʋ kɛ́.
Mpi pə tɔɔ tɔ, saa wei Ɩsɔ tʋɣɩ yʋlʋ taa kɛ́ laŋhʋlʋmlɛ tɔ, ɩɩ paasəɣəna teu sɩ ɩ weesuɣu topilaa.
Ḿpʋ́ɣʋ́ ləmaɣasɛɛ tʋ tɔma sɩ: Ma nawa wahala wei ɩ kəla yʋlʋ kɛ atɛ cənɛ tɔ.
Ye ɩsɩɩ Ɩsɔ ha yʋlʋ ntɛ́ toŋ na wɛnaʋ na ɩ́ kʋsɩ ɩ nyʋɣʋ ɩ ta laŋ pʋlʋ. Ama ɩ ta ha-ɩ mpaaʋ sɩ ɩ́ tɔɣɔ-wɩ, ɩlɛna ɩ́ yele na kpaɩ tʋ nɔɣɔlʋ ɩ́lɛ́ ɩ tɔɣɔ. Təlɛ tə cɛkənaʋ wɛ katɛ kɛ́ na laŋwakəllɛ sɔsɔɔlɛ.
Yaa ɩsɩɩ yʋlʋ lʋləna ntɛɣɛ piya nɩɩnʋwa (100) na ɩ́ kpatəlɩ teu, ɩlɛ ɩ ta yɔɔləna ɩ wɛnaʋ mpɩ na ɩ laŋlɛ hʋlʋmɩ, ɩlɛna ɩ́ sɩ na pá pimi-ɩ. Pəyaɣa ŋka pə hɔləsaa tɔ ka lapa-ɩ na sana.
Pə lʋla pəyaɣa ŋkɛɣɛ yem kɛ́ na ká məlɩ səkpɛtʋɣʋ taa na ká hətɛ saalɩ təna.
Ka ta tɩɩ naʋ ilim pəyele ka ta nyɩ sɩ pə wɛɛ. Ka kəla hɛɛsʋɣʋ kɛ yʋlʋ ɩnɩ.
Sɩ yʋlʋ ɩ́ tɔɣɔ pɩɩsɩ ɩyisi naalɛ (2000), na kawaaɣa fɛɩ pə taa tɔ pepeɣelɛ ɩ waawa? Anɩ lonte kʋlʋmtəlɛ taa kɛ́ pa təna pa puki.
Yʋlʋ ɩwɩɩlɛ təna, ɩ nɔɣɔ pʋ́ʋ́ɣʋ́ tɔɔ kɛ́ ɩ lʋkɩ, paa na mpʋ ɩ kʋnyɩɩlʋɣʋ ɩɩ səkɩ.
Kawaaɣa ŋkaɣa ləmaɣasɛɛ tʋ wɛna na ɩ́ tɛɛ kʋmɛlɛŋ? Na ye kʋnyɔntʋ ɩ́ nyəmá ɩ tɩ kaasʋɣʋ kɛ weesuɣu tɔm taa, ɩlɛ ɩ waa weɣelɛ?
Pə kəla teu sɩ yʋlʋ ɩ́ yɔɔləna mpi ɩ nawa tɔ, na mpi ɩ ká yɔɔləna ɩ kʋnyɩɩləm tɔ. Pəlɛ pə wɛ katɛ tɔtɔɣɔ ɩsɩɩ yʋlʋ lʋkʋɣʋ sɩ ɩ́ tiiki heelim tɔ.
Pə təna mpi pə wɛɛ tɔ, pa tɛma-wəɣɩ nyəm kɛ hatoo lɔŋ, tə nyəmá teu kɛ mpi pa yaa sɩ yʋlʋ tɔ, ɩ́ na mpi pə kəla-ɩ toŋ tɔ paa hɔŋ.
Ye yɔɣɔtaɣa ɩ́ kəla katatəlaɣa, mpʋ tɔtɔɣɔ tɔmnaa paɣalɛ hɛləɣɩ. Ɩlɛ yʋlʋ kawaaɣa ntɛ́ we?
Awe nyəmá mpi pə maɣa yʋlʋ kɛ ɩ weesuɣu waatʋ taa tɔ? Kʋ kʋyɛɛŋ wɛ kpɛtɛ kɛ́ ɩsɩɩ ɩlɛɛmʋɣʋ. Yaa awe ká heelina-ɩ mpi pɩɩ la ɩ səm waalɩ kɛ́ tɛtʋ tɔɔ kɛ cele tɔ?
Ḿpʋ́ɣʋ́ ləmaɣasɛɛ tʋ tasaa sɩ: Yʋlʋ hətɛ yaakʋɣʋ tɔ, pə kəla teu kɛ tulaalʋ kʋpaŋ. Pəyele ɩ səm kʋyakʋ kəla teu kɛ ɩ lʋlʋɣʋ nyəŋkʋ.
Pə kəla teu sɩ yʋlʋ ɩ́ sʋʋ ləyaɣa təyaɣa taa, na mpi ɩ́ ka sʋʋ acima təyaɣa taa tɔ. Mpi tɔ, ləyaɣa tɔɔsəɣəna-tʋ sɩ səm ntɛ́ paa yʋlʋ wei ɩ tomle. Ɩlɛ pə wɛɛ sɩ yəlaa ɩ́ maɣasɩ pə tɔm na pá wɛna pa ɩsɛ.
Laŋwakəllɛ kəla teu kɛ woŋa. Mpi tɔ, tə pəsəɣɩ na tə́ nyəŋsɩ ɩ ɩsɛntaa, ɩlɛna tə́ taɣanɩ ɩ taa.
Ləyaɣa təyaɣa taa kɛ́ ləmaɣasɛɛ tʋ puki, ɩlɛna ləmaɣasɛɛ fɛɩ tʋ náá polo təyaɣa ŋka ka taa pa ŋmaaləɣɩ tɔ.
Pə kəla teu sɩ ń nɩɩ ɩsəna ləmaɣasɛɛ tʋ kpɩɩləɣɩ-ŋ tɔ na mpi n ká nɩɩ ləmaɣasɛɛ fɛɩ tʋ yontu tɔ.
Pə taɣa pʋlʋ, ləmaɣasɛɛ fɛɩ tʋ woŋa wɛ kɛ́ ɩsɩɩ sɔwa yaakʋɣʋ kɔkɔ taa kɛ tiipile tɛɛ tɔ. Təlɛ tə wɛ katɛ tɔtɔɣɔ.
Nmakəlʋɣʋ sʋsəɣɩ ləmaɣasɛɛ tʋ kɛ kpaŋʋɣʋ kɛ́, na kʋhaʋ asilima nyəŋkʋ náá pəsɩ-ɩ ɩsaɣaʋ.
Təmlɛ tɛm kəla teu kɛ tə caalʋɣʋ. Pəyele suulu kəla teu kɛ kalampaanɩ.
Taa hulina pááná mʋɣʋ, pə taɣa pʋlʋ ləmaɣasɛɛ fɛɩ nyə́ma taa kɛ́ pááná wɛɛ.
Taa yɔɣɔtɩ sɩ: Pepe tɔɔ kɛ́ lɔŋtaa kəla teu kɛ nɔɔnɔɔ? Pə taɣa ləmaɣasɛɛ tʋ kʋyɔɣɔtʋtʋ kɛ təna.
Ləmaɣasɛɛ wɛ teu kɛ́ ɩsɩɩ kpancoou, yəlaa təna pəsəɣɩ na pá waa a taa.
Pə taɣa pʋlʋ, a kentiɣi yʋlʋ na pə́ kəlɩ liɣitee. Na nyəm kawaaɣa ntɛ́ sɩ ləmaɣasɛɛ haakɩ weesuɣu kɛ mpa pa wɛna-yɛ tɔ.
Nyənɩ Ɩsɔ kʋlapəlɛ, awe pəsəɣəna na ɩ́ siɣisi mpi ɩ kuntilaa tɔ?
Yɔɔləna laŋhʋlʋmlɛ kɛ tə kʋyakʋ wule. Ye pə tala laŋwakəllɛ kʋyakʋ ɩlɛ n pəsəna laakalɩ. Mpi tɔ, Ɩsɔ lapəna pə tɔm naalɛ sɩ yʋlʋ ɩ́ taa cɛkəna mpi pɩɩ maɣana-ɩ tɔ.
Ma nawa pə tənaɣa ḿpʋ́ɣʋ́ ma weesuɣu kʋtopuluɣu kʋnɛ kʋ taa. Tampana təŋlʋ pəsəɣɩ na ɩ́ sɩ ɩ tampana təŋʋɣʋ taa, na ɩsaɣaʋ náá wɛɛna weesuɣu kɛ ɩ ɩsaɣatʋ taa.
Taa nyənɩ nyá təɣɩ siɣisilu, pəyele taa hʋlɩ nyá tɩ sɩ n kɛ́ ləmaɣasɛɛ tʋ na ń tɛləsɩ mpəle kɛ pə taa. Pepe tɔɔ kɛ́ n ka wakəlɩ nyá tɩ?
Pəyele taa ha nyá təɣɩ ɩsaɣatʋ taa yaa ń pəsɩ ləmaɣasɛɛ fɛɩ tʋ. Pepe tɔɔ kɛ́ n ká sɩ na nyá waatʋ tatata?
Pə wɛ teu kɛ́ sɩ yʋlʋ ɩ́ təŋ laɣatʋ tasʋɣʋ pənɛ pə tɔm naalɛ. Mpi tɔ, wei ɩ nyaŋna Ɩsɔ tɔ, ɩ kaa sʋʋ mpəle tɛləsʋɣʋ taa.
Ləmaɣasɛɛ haakɩ a tʋ kɛ toŋ kɛ́ na pə́ kəlɩ ɩcatɛ nte tə tɔɔ kʋfənɛɛnaa naanʋwa kentaa tɔ.
Siɣisilu fɛɩ atɛ cənɛ na ɩ́ lakɩ kʋpantʋ na ɩ kaa pəntɩ.
Taa ke ŋkpaŋŋ sɩ n nɩɩkɩ yəlaa kʋyɔɣɔtʋtʋ təna. Ye nyá təmlɛ tʋ tʋʋ-ŋ taa mʋ pááná.
Mpi tɔ, nyá maɣamaɣa n nyəmá nyá taa sɩ wulee wulee n tʋʋkɩ lɛlaa.
Ma maɣasa pə tənaɣa mpʋ na ləmaɣasɛɛ, haləna má tɔ́ sɩ: Maa sɔɔsɩ ləmaɣasɛɛ. Ɩlɛ ma ta pəsɩ.
Pʋlʋpʋ cɛkənaʋ tɔm tɛɛ ma tɔɔ kɛ́. Pə tɔm kəla lumaŋ təcuɣucuɣu, nɔɣɔlʋ kaa pəsɩ na ɩ́ tala pə tənaɣa.
Ɩlɛna má sʋʋ pɛɛkʋɣʋ na ɩsəlɛ kʋsɛɛmlɛ sɩ má cɛkəna, na má hiki ləmaɣasɛɛ, na má maɣasɩ ma taa na má nyɩ sɩ ɩsaɣatʋ kɛ ləmaɣasɛɛ laŋʋɣʋ kɛ́, na kpaŋʋɣʋ náá kɛ́ kʋmɛlɛntʋ.
Ma cɛkənaa sɩ alʋ wei ɩ kpaakɩ ɩsɩɩ katɔka tɔ ɩ kəla səm kɛ nyaŋ. ɩ sɔɔlʋɣʋ wɛ kɛ́ ɩsɩɩ puluɣu na ɩ ŋkpalasɩ náá wɛɛ ɩsɩɩ alukpala. Yʋlʋ wei ɩ lakɩ Ɩsɔ luɣu nyəntʋ tɔ ɩnɩ ɩ fitiɣina alʋ ɩnɩ. Ɩlɛna ɩ́ kpa ɩsaɣaʋ.
Ḿpʋ́ɣʋ́ ləmaɣasɛɛ tʋ tɔma sɩ: Ma nyəna yaasinaa kɛ kʋlʋm kʋlʋm sɩ má cɛkəna-wɛ.
Ma tɩɩ tɔŋa pa taa kɛ́ pɛɛkʋɣʋ ma ta hikita. Apalaa iyaɣa (1000) taa ma hika apalʋ kʋlʋm wei ɩ kɛ́ apalʋ na tampana tɔ. Ama ma nyəna alaa təna taa, ɩlɛ ma ta hiki paa kʋlʋm.
Ɩlɛ nti ma nawa tɔɣɔlɛ sɩ Ɩsɔ lapa yʋlʋ kɛ́ na ɩ́ siɣisaa, ɩlɛna yʋlʋ náá lá na pə təna pə́ lá katɛ.
Ḿpʋ́ɣʋ́ ləmaɣasɛɛ tʋ tasaa sɩ: Awe wɛnna ləmaɣasɛɛ ɩsɩɩ má, na pʋntʋ nyəmá tɔmnaa kilisuɣu? Yʋlʋ ləmaɣasɛɛ lakɩ kɛ́ na ɩ ɩsɛntaa hɛtɩ na pə́ te.
Tʋna wulaʋ kʋyɔɣɔtʋtʋ kɛ nɔɣɔ ŋka n ka sɩɩwa Ɩsɔ tɔ ka tɔɔ.
Taa hulina-ɩ hatələnaʋ yaa ń ká nyʋɣʋ kɛ ɩsaɣatʋ natəlɩ tə taa. Pə taɣa pʋlʋ, mpi wulaʋ sɔɔlaa tɔɣɔ ɩ lakɩ.
Wulaʋ kʋyɔɣɔtʋtʋ ntɛ́ sɔsɔɔntʋ, awe ka pɔɔsɩ-ɩ sɩ: Pepeɣe n lakɩ?
Wei ɩ tɔkəɣɩ kʋsəsɩɩtʋ tɔ ɩ kaa na wahala nɔɣɔlʋ. Ləmaɣasɛɛ tʋ ká cɛkəna waatʋ kʋmaɣa na yaasi kʋpaŋ wei ɩ taa ɩ ká la-tɩ tɔ.
Pə taɣa pʋlʋ, paa mpi pə wɛna pə waatʋ kʋmaɣa kɛ́, na ɩsəna yʋlʋ ká la-wɩ tɔ. Ama yʋlʋ wahalanaa tɔm wɛ-ɩ yuŋ kɛ́.
Pə taɣa pʋlʋ, ɩ ta nyɩ mpi pɩɩ la tɔ. Awe ka kɛɛsəna-ɩ ɩsəna pɩɩ wɛɛ tɔ?
Yʋlʋ nɔɣɔlʋ ɩ ta tɩ ɩ weesuɣu sɩ ɩ ká səŋsɩ-kʋ. Pəyele nɔɣɔlʋ ta kɛ səm kʋyakʋ tʋ. Pə fɛɩ sɩ pá cɛ nɔɣɔlʋ kɛ yoou ŋkʋ kʋ taa, pəyele ɩsaɣatʋ kaa waasɩ tə latʋ.
Ma nawa pə tənaɣa mpʋ, na má maɣasɩ pə təna mpi pə lakɩ atɛ tɔ pə tɔm na ma hʋwɛɛ təna. Waatʋ nɔɣɔlʋ ɩ wɛɛ wei ɩ taa yʋlʋ lɛlʋ ŋmakələɣɩ ɩ tɔɣɔntəlɛ sɩ pə́ tʋ-ɩ wahala tɔ.
Ḿpʋ́ɣʋ́ ma nawa pa pona asaɣaa kɛ pa pəlaaŋ taa na pá pi-wɛ na pá mələɣɩ ɩlɛna pá sɔɔ mpi asaɣaa mpɛ paa lapa ɩcatɛ taa tɔ. Təlɛ tə cɛkənaʋ wɛ katɛ tɔtɔɣɔ.
Pɩɩ fɛləɣɩ asaɣaa kɛ kpakpaa tɔɣɔ ɩsaɣatʋ lapʋ suwa yʋlʋpiya lotunaa taa.
Ɩsaɣaʋ pəsəɣɩ na ɩ́ la ɩsaɣatʋ kɛ tɔm nɩɩnʋwa (100) na ɩ́ wɛna weesuɣu yaa, ɩlɛ ma nyəmá tɔtɔ sɩ mpa pa nyaŋna Ɩsɔ tɔ pa naakɩ kʋpantʋ. Mpi pə tɔɔ tɔ, pa wɛna Ɩsɔ sɔɣɔntʋ.
Ama ɩsaɣaʋ ná kaa na kʋpantʋ, pəyele ɩ kɔŋ saalʋɣʋ kɛ́ ɩsɩɩ ɩlɛɛmʋɣʋ, ɩ kʋyɛɛŋ kaa taɣalɩ. Mpi tɔ, ɩɩ nyaŋna Ɩsɔ.
Yaasi nɔɣɔlʋ ɩ cɛkənaʋ wɛnna katɛ kɛ antulinya taa. Wulee wulee kʋpama tɔkɩ wahala kɛ́ ɩsɩɩ asaɣaa, na asaɣaa náá nɩɩkɩ leleŋ ɩsɩɩ kʋpama. Ma tɔŋ sɩ: Təlɛ tə cɛkənaʋ wɛ katɛ tɔtɔɣɔ.
Laŋhʋlʋmlɛ kɛ ma pʋɣʋləɣɩ. Pə taɣa pʋlʋ, yʋlʋ laŋhʋlʋmlɛ təna ntɛ́ sɩ ɩ́ tɔɣɔ na ɩ́ nyɔɔ, na leleŋ wei ɩ nɩɩkɩ tɔ. Mpi ɩ waakɩ atɛ cənɛɣɛ təmlɛ nte Ɩsɔ ha-ɩ ɩ weesuɣu təna waatʋ taa tɔɣɔlɛ.
Ma tɛma ma təɣɩ haʋ sɩ má cɛkəna ləmaɣasɛɛ na má welisi teu kɛ təmlɛ nte tə lakɩ atɛ cənɛ tɔ tə taa. Pə taɣa pʋlʋ, paa ilim paa ahoo, yʋlʋ kaa na tom.
Ma nyəna teu kɛ Ɩsɔ təmlɛ təna taa, paa yʋlʋ ká pɛɛkɩ ɩ təmlɛ nte ɩ lakɩ atɛ tɔ tə taa na ɩ́ ká, ɩ kaa cɛkəna. Paa ləmaɣasɛɛ tʋ nɔɣɔlʋ tɔmna sɩ ɩ ká cɛkəna, ɩ kaa pəsɩ.
Ḿpʋ́ɣʋ́ ləmaɣasɛɛ tʋ tɔma sɩ: Ma maɣasa pə tənaɣa mpʋ pə tɔm kɛ ma taa. Nti ma nawa tɔɣɔlɛ sɩ tampana təŋlaa na ləmaɣasɛɛ nyə́ma pa təma təna wɛ Ɩsɔ niŋ taa kɛ́. Yʋlʋ ta nyɩ sɔɔlʋɣʋ yaa taa kpanaʋ tɔm. Pə təna pə wɛ ɩ nɔɣɔ tɔɔ kɛ́.
Mpʋ tɔ, pə kpɛnta kpátʋ́ɣʋ́ kʋlʋmʋɣʋ kɛ tampana təŋlʋ na ɩsaɣalatʋ kɛ́, na kʋpaŋ na ɩsaɣaʋ, na wei ɩ fɛɩna asilima tɔ na wei ɩ wɛna-yɛ tɔ, na ɩsɔsɛɛʋ kɔtasɩ latʋ na wei ɩɩ lakɩ-sɩ tɔ. Kʋpaŋ wɛɛ kɛ́ ɩsɩɩ ɩsaɣalatʋ, na wei ɩ sɩɩkɩ nɔɣɔ tɔ na wei ɩ wɛna ɩ nɔɣɔ sɩɩʋ sɔɣɔntʋ tɔ.
Ɩsɩɩ pə kpɛntʋɣʋ pa tənaɣa kpátʋ́ɣʋ́ kʋlʋmʋɣʋ tɔ pə kɛ́ ɩsaɣatʋ kɛ pə təna mpi pə lakɩ antulinya taa tɔɣɔ. Ɩsaɣatʋ suna yəlaa lotu taa na kʋmɛlɛntʋ kɛ pa nyama taa kɛ́ pa weesiŋ təna taa. Pa tənaɣa ntɛ́ atɛtəlɛ taa.
Wei ɩ kpɛntəna weesuɣu nyə́ma tɔ ɩ tike ɩ tɛɛləɣəna. Haɣa ɩsɛ nyəŋka lapa sana na tɔɣɔlaɣa kʋsəpaɣa.
Weesuɣu nyə́ma ná nyəmá sɩ paa sɩ. Ama sətaa ná tá nyɩ natəlɩ, pa fɛɩna kʋfɛlʋɣʋ. Mpi tɔ, pa sɔɔwa pa tɔɔ.
Pa sɔɔlʋɣʋ na pa taa haŋaɣa tɛma wakəlʋɣʋ. Pa kaa hiki pʋlʋɣʋ pə təna mpi pə lakɩ atɛ tɔ pə taa.
Mpʋ tɔ, polo na ń tɔɣɔ nyá tɔɣɔnaɣa na laŋhʋlʋmlɛ na ń nyɔɔ nyá sʋlʋm na ləmaɣasəlɛ kʋpantɛ. Mpi tɔ, Ɩsɔ laŋlɛ hɛɛna nyá təma kɛ́.
Suuki acima wontu kʋhʋlʋmtʋ kɛ paa waatʋ wei. Pəyele tulaalʋ ɩ́ taa laŋ nyá tɔɔ.
Yɔɔləna nyá alʋ wei nyá luɣu sʋʋwa tɔɣɔ nyá weesuɣu kʋyɛɛŋ waatʋ tantaa nyəŋ wei Ɩsɔ ha-ŋ atɛ tɔ ɩ taa. Kawaaɣa ŋka n wɛna wahalanaa mpa n tɔkɩ nyá təmlɛ taa kɛ́ atɛ cənɛ tɔ pa taa tɔɣɔlɛ.
Paa kʋlapəlɛ nteɣe n hikaa sɩ n lakəna nyá niŋ, la-tɛ na nyá toŋ. Mpi tɔ, təmlɛ yaa hʋwɛɛ hʋʋʋ yaa nyəm yaa ləmaɣasɛɛ tɔm fɛɩ atɛtəlɛ taa timpi n puki tɔ.
Ḿpʋ́ɣʋ́ ləmaɣasɛɛ tʋ tasaa sɩ: Ma nawa antulinya taa sɩ pə taɣa mpa pa pəsa sewa tɔ pa tike pa tɔkəna asewa tɛtɛ. Anɩ yoolaa taa yoolaa tike ɩɩ lakɩ akanaa. Pəyele pə taɣa mpa pa kəla ləmaɣasɛɛ tɔ pa tike pa wɛɛkənna tɔɣɔnaɣa. Pəcɔ pə taɣa laɣatʋnaa tike wɛɛkəna liɣitee. Pəyele pə taɣa nyəntaa tike wɛnna nyʋleleŋ. Mpi pə tɔɔ tɔ, nyʋsəpəlɛ yaa nyʋleleŋ makəna paa wei kɛ́.
Yʋlʋ ta nyɩ ɩ waatʋ na pə kəlɩ tiina nna puluɣu ɩsaɣaʋ puuwa tɔ, yaa sumasɩ nsi pa nyəpa na pə kpa tɔ. Səm hɔka yəlaa kɛ́ na pə tutiɣi-wɛ ɩsɩɩ tiina na sumasɩ sənɛ.
Ma nawa antulinya taa kɛ́ nyəm nəɣəsəlɛ na pə́ la-m piti.
Ɩcaliya nakəlɩ kaa wɛnna ka taa yəlaa ta tɔɔ. Ḿpʋ́ɣʋ́ wulaʋ sɔsɔ nɔɣɔlʋ ɩ yoona-kɛ na ɩ́ ta-kɛɣɛ kotaɣa. Ɩlɛna ɩ́ ŋma koluŋa sɔsaɣa taka sɩ ɩ́ hikina ka taa yəlaa.
Apalʋ ləmaɣasɛɛ tʋ kʋnyɔntʋ nɔɣɔlʋ ɩ ka wɛ ka taa təna, na ye ɩcatɛ nyə́ma ka pola ɩ kiŋ ɩ ka waasa-wɛ na ɩ ləmaɣasɛɛ anɩ. Ama ɩ kʋnyɔŋ tɔɔ, ɩlɛ ɩcatɛ tʋ nɔɣɔlʋ ɩ ta toosi sɩ ɩ́ polo na ɩ́ na-ɩ. ɩlɛ nɔɣɔlʋ ta tɔɔsɩ ɩ tɔɔ.
Ḿpʋ́ɣʋ́ ma tɔma sɩ ləmaɣasɛɛ kəla teu kɛ toma. Paa na mpʋ pa nyənəɣɩ kʋnyɔntʋ ləmaɣasɛɛ kɛ yem kɛ́, nɔɣɔlʋ ɩɩ nɩɩkɩ ɩ tɔm.
Ləmaɣasɛɛ nyə́ma kʋyɔɣɔtʋtʋ nti yəlaa nɩɩkɩ təpamm tɔ tə kəla teu kɛ hola nna nyʋɣʋ tʋ holiɣina nyɔɔŋ fɛɩnaa tɔ.
Ləmaɣasɛɛ kəla teu kɛ yoou wontu kɛ́. Ama ɩsaɣaʋ kʋlʋm wakələɣəna kʋpantʋ paɣalɛ.
Ḿpʋ́ɣʋ́ ləmaɣasɛɛ tʋ tasaa sɩ teitei ɩsɩɩ kacɔsɩ tʋkʋɣʋ tulaalʋ taa na pə́ wakəlɩ-ɩ tɔ, mpʋ tɔtɔɣɔ kʋmɛlɛntʋ piciim wakələɣɩ ləmaɣasɛɛ na teu.
Ləmaɣasɛɛ tʋ hʋwɛɛ siɣisina ɩ ntɔɣɔŋ tɔɔ kɛ́, ɩlɛna nyʋɣʋ fɛɩ tʋ hʋwɛɛ náá kɛɛna ɩ mpətəŋ tɔɔ.
Ye nyʋɣʋfɛɩ tʋ tɔŋ mpaaʋ taa, ɩ ləmaɣasɛɛ laŋʋɣʋ katatəlaɣa tɔɔ, pə lakɩ kɛ́ na lɛlaa nyəmɩ-ɩ sɩ nyʋɣʋfɛɩ tʋ.
Ye nyá sɔsɔ mʋ-ŋ na pááná, taa kisi nyá təmlɛ. Mpi tɔ, təpamm lakasɩ cɔləɣəna yʋlʋ kɛ kʋpəntʋɣʋ sɔsɔɔʋ kɛ́.
Ɩsaɣatʋ natələɣɩ ma nawa atɛ na tə́ nəɣəsəna ɩsɩɩ pə liɣituɣuu nyʋɣʋ tʋ na ɩ́ pəntɩ pʋlʋ tɔ.
Yʋlʋ kʋmɛlɛŋ hikiɣi təmlɛ sɔsɔɔlɛ, ɩlɛna liɣitee tʋ náá wɛ səkpete taa.
Ma nawa yomaa caɣa kpaɣanəŋ na awulumpiya náá tɔŋ nɔɔhɛɛ ɩsɩɩ yomaa.
Ye wei ɩ hula pʋ́ʋ́ɣʋ́ ɩ hotiɣi kʋ taa kɛ́, ɩlɛna tʋm nyasa wei ɩ caatəɣɩ koluŋa tɔ.
Ye wei ɩ lakɩ təmlɛ kɛ pɛɛ təyɔkəlɛ a kʋɣɩ-ɩ kɛ́, ɩlɛna taasɩ faɣalʋ náá wɛ asola taa.
Ye laalɛ tima na pá ta sala-tɛ, ketulu kɛ pə nɩɩkɩ tɔm naalɛ. Ama ləmaɣasɛɛ yekina na yʋlʋ waa.
Ye tʋm nyasa ɩ tʋ waatʋ ɩnɩ tʋm tʋ ɩnɩ ɩ tá waa tʋmaa tɔɔʋ taa kɛlɛ.
Yəlaa caakɩ ləmaɣasɛɛ tʋ kʋyɔɣɔtʋtʋ kɛ́. Ɩlɛna nyʋɣʋfɛɩ tʋ kʋyɔɣɔtʋtʋ náá wakələɣɩ-ɩ.
Kʋmɛlətɔm kɛ ɩ caaləɣəna, ɩlɛna ɩ́ təkəna kpaŋʋɣʋ nyəntʋ.
Nyʋɣʋfɛɩ tʋ lʋləsəɣɩ kʋyɔɣɔtʋtʋ kɛ́. Yʋlʋ ta nyɩ mpi pɩɩ kɔɔ tɔ. Awe ká kɛɛsɩ-ɩ mpi pɩɩ tɛ na pə́ la ɩ səm waalɩ tɔ?
Nyʋɣʋfɛɩ tʋ kaakəna ɩ təmlɛ kɛ́. Ɩɩ tɩɩ nyəŋ na ɩ́ polo ɩcatɛ taa.
Ye tɛtʋ wɛna wulaʋ ɩwaasəlɛ na ɩ waalɩ nyə́ma təmlɛ ntɛ́ hiluɣu tike, tɛtʋ ntɩ tə tɔm wɛ waɩyo kɛ́.
Tɛtʋ nti tə nɩɩ leleŋ tɔɣɔlɛ nti tə wulaʋ kɛ́ kasaɣampu na ɩ waalɩ nyə́ma tɔkɩ pa tɔɣɔnaɣa kɛ ka waatʋ sɩ pá hiki toma, pə taɣa acima tɔ.
Felentú wei ɩ ta paasəna ɩ kutuluɣu taɣanʋɣʋ tɔ kʋ hotiɣi kɛ́, na kaakentu nyəŋkʋ náá luliɣi.
Yʋlʋ lakɩ tɔɣɔnaɣa kɛ́ sɩ ɩ́ tɔɣɔ na ɩ́ nɩɩ leleŋ, ɩlɛna sʋlʋm náá hɛɛsɩ laŋlɛ, na liɣitee kɛ pa lakəna pə təna.
Taa tʋʋ wulaʋ kɛ nyá lotu taa, pəyele taa tʋʋ liɣitee tʋ kɛ nyá naŋ kʋhəntʋɣʋ taa. Pə taɣa pʋlʋ, kacɔka heeliɣina tɔm.
Pɛtɩ nyá tɔɣɔnaɣa kɛ lʋm tɔɔ, kʋyakʋ nakʋlɩ n ká tɛ na ń taɣanɩ-kɛɣɛ hikuɣu.
Ha nyá wɛnaʋ hɔɣɔlʋɣʋ kɛ yəlaa naatosompɔɣɔlaɣa yaa pəlefɛɩ naanʋwa. Mpi tɔ, n ta nyɩ ɩsaɣatʋ nti tɩɩ maɣana-ŋ antulinya taa tɔ.
Paa timpi tɔɔ kɛ́ tʋɣʋ hotinaa, kʋ lonte taa tənaɣa kʋ saaləɣɩ. Ye tɛʋ ɩ pilaa na ŋmʋntʋɣʋ susi kʋ nɩɩkɩ teu kɛ́.
Wei ɩ feŋiɣi heelim tɔ ɩɩ tuuki pʋlʋ, na wei ɩlɛ ɩ paasəɣəna ɩsɔŋmʋntʋ kɛ nyənʋɣʋ tɔ ɩɩ kʋŋ pʋlʋ.
N kaa pəsɩ na ń cɛkəna heelim mpaaʋ. Pəyele n kaa nyɩ ɩsəna pə ŋmaakɩ pəyaɣa kɛ ka too lotu taa na ka feesiɣi tɔ. Mpʋ tɔtɔɣɔ nn pəsəɣɩ na ń cɛkəna Ɩsɔ wei ɩ lakɩ pə təna tɔ ɩ təmlɛ.
Pə tɔɔ kɛ́ pə wɛɛ sɩ ń tuu nyá kututuum kɛ tanaŋ tɛɛ haləna taanaɣa, taa hɛɛsɩ. Pə taɣa pʋlʋ, n ta nyɩ sɩ tanaŋ yaa taanaɣa kututuum ká kələna lapʋ, yaa pə təna pɩɩ wɛɛ teu.
Ilim naakʋɣʋ tɔ pə wɛ teu kɛ́, na ɩsɛ laŋlɛ hɛɛkəna pə nyaaləm.
Ye yʋlʋ weesuɣu taɣala pɩɩsɩ paɣalɛ, ɩ́ sa Ɩsɔ kɛ́ sɩ təna sɩ tɔɔ. Ama ɩ́ tɔɔsɩ kɛ́ sɩ səkpɛtʋɣʋ kʋyɛɛŋ ká wɛɛ paɣalɛ. Pə təna mpi pə kɔŋ tɔ pə cɛkənaʋ wɛ katɛ kɛ́.
Ɩfepu nyá, yɔɔləna nyá ɩfepile kɛ tə waatʋ na ń nɩɩ tə leleŋ, təŋ ɩsəna pə ha-ŋ nyá lotu taa tɔ, na ɩsəna nyá ɩsɛ naakɩ tɔ. Ama tɔɔsɩ kɛ́ sɩ Ɩsɔ ká tɛ na ɩ́ yaa-ŋ hʋʋlɛ kɛ pə təna pə tɔɔ.
Hatələna nyá nyamlɛ kɛ nəɣəsɛɛ, na ń cɔləna nyá tɔnʋɣʋ kɛ wʋsasɩ. Pə taɣa pʋlʋ, ɩfepile na tə alaafəya wɛ tɛm kɛ́.
Ama tɔɔsɩ nyá ŋmalʋ tɔɔ kɛ́ nyá ɩfepile kʋyɛɛŋ taa, na pə́cɔ́ wɛɛ asaɣɛɛ na pɩɩsɩ nsi sɩ taa n ká tɔ sɩ: Weesuɣu fɛɛ-m leleŋ tɔ sɩ kɔɔ.
Na pə́cɔ́ ilim, na nyaaləm, na ɩsɔtʋ, na ɩsɔtʋlʋŋasɩ yu nyá tɔɔ, na pə́ wɛɛ ɩsɩɩ tɛʋ fɛɛkʋɣʋ na ɩsɔŋmʋntʋ taɣanɩ lapʋ tɔ.
Waatʋ ɩnəɣɩ nyá ŋkpalasɩ nsi sɩ kentiɣi-ŋ tɔ sɩ sʋʋkɩ seluɣu, na nyá nɔɔhɛɛ toŋ nyəna nna ɩnɩ a səɣələɣɩ-ŋ tɔ á nuki, na nyá kela nna a ka wɛ ɩsɩɩ naŋlaa tɔ á pasa holuɣu, na á hɛɛsɩ naŋʋɣʋ, na nyá ɩsɛ nna a wɛ ɩsɩɩ pətolee nyənlaa tɔ á wɩɩ naʋ.
Saa ɩnəɣɩ nyá ŋkpaŋŋ təkəɣɩ, na nyá nɔɣɔ pasa, na kampaaʋ koou feesiɣi-ŋ, na yontunaa təna leleŋ sɩ.
Na ń wɩɩ təkpalɛnaa, na mpaaʋ wɛ-ŋ sɔɣɔntʋ, na nyá nyʋɣʋ hʋlʋmɩ ɩsɩɩ tʋɣʋ ŋku kʋ hɛtʋ hʋlʋmaa tɔ. Na nyá nɔɔhɛɛ məlɩ-ŋ yuŋ ɩsɩɩ səɣəla, na tuusi pee kʋnyɩɩlʋɣʋ sɩ nyá nɔɣɔ taa. Kʋyakʋ nakʋlɩ ɩlɛna pá pona-ŋ nyá kantəkaɣa təyaɣa taa na wiilaa náá cɔɔkɩ hapəlɛ tɔɔ.
Tɔɔsɩ nyá ŋmalʋ tɔɔ na pə́cɔ́ nyá weesuɣu ŋku kʋ wɛ ɩsɩɩ liɣitee nyəɣəlʋɣʋ ŋmənaɣa tɔ kʋ cɛ, yaa kʋ yɔkɩ ɩsɩɩ wʋla hɛɛʋ yaa lʋm həyaɣa kɛ hite nɔɣɔ, yaa kʋ cɛ ɩsɩɩ pɔpɔtɛ kululule cɛkʋɣʋ na tə hoti lɔkɔ taa tɔ.
Na pə́cɔ́ nyá tɔnʋɣʋ pəsɩ tɛtʋ nti paa ŋmana-kʋ tɔ, na nyá feesuɣu náa məlɩ Ɩsɔ wei ɩ ka tʋ-kʋ tɔ ɩ kiŋ.
Mpʋɣʋlɛ ləmaɣasɛɛ tʋ tɔma sɩ pə təna pə wɛ piti kɛ́ na pə cɛkənaʋ wɛ katɛ.
Pə taɣa ləmaɣasɛɛ tike kɛ waasʋ tʋ ka wɛna. Ɩ sɛɣɛsa yəlaa kɛ nyəm tɔm. Pəyele ɩ nɩɩwa atuwa na ɩ́ yasɩ a taa na ɩ́ taɣanɩ a paɣalɛ.
Ləmaɣasɛɛ tʋ kaasa ɩ təɣɩ na ɩ́ hiki tɔm leleŋ nyəntʋ na ɩ́ tɛləsɩ-təɣɩ teitei. Tə kɛ́ tɔm tampana nyəntʋ kɛ́.
Ləmaɣasɛɛ tʋ kʋyɔɣɔtʋtʋ wɛɛ kɛ́ ɩsɩɩ kpátʋ́ɣʋ́ kʋsɛŋtʋɣʋ ŋku pa keetiɣina naaŋ tɔ, na nyəmá wena kaləkəŋ nyə́ma kama tɔ. Tiikilu kʋlʋm ɩnɩ ɩ kamna-yɛ.
Pəlɛ pə paasi ɩlɛ ma pəyalʋ, paasəna sɩ takəlasɩ paɣalɛ ŋmaaʋ fɛɩ tənaɣa, na nyəm pɛɛkʋɣʋ katatəlaɣa kaakɩ tɔnʋɣʋ kɛ́.
Sɛɣɛsʋɣʋ kʋnɛ kʋ nyʋɣʋ ntɛ́ sɩ ń nyana Ɩsɔ, na ń tɔkəɣɩ ɩ kʋsəsɩɩtʋ. Təmlɛ nte pə tʋ paa yʋlʋ wei sɩ ɩ́ la tɔɣɔlɛ.
Ɩsɔ ká hʋʋna yəlaa kɛ pa kʋlapʋtʋ təna tɔɔ kɛ́, paa kʋŋmɛsətʋ kʋpantʋ yaa ɩsaɣatʋ.
Salʋmɔŋ yontu taa yontu ntɔ.
Waɣalɩ-m waɣalɩ-m, nyá sɔɔlʋɣʋ kǝla-m sʋlʋm.
Nyá tulaalʋ sɔɔsʋŋ kɛ́ kʋpaŋ kɛ́. Na nyá hǝtɛ náá wɛ ɩsɩɩ nim sɔɔsʋŋ nɩɩkʋɣʋ tɔ. Pǝ tɔɔ kɛ́ pɛɛlaa sɔɔlǝɣɩ-ŋ.
Tɔkɩ ma niŋ taa, kpaɣana-m asewa. Wulaʋ sʋsa-m ɩ kutuluŋ taa kɛ́. Tɩɩ wɛɛna laŋhʋlʋmlɛ na tǝ́ ŋmaalɩ nyá tɔɔ. Tɩɩ yɔɔlǝna nyá sɔɔlʋɣʋ na pǝ́ kǝlɩ sʋlʋm. Pa sɔɔlǝɣɩ-ŋ tɔ pa wɛna tampana kɛ́.
Yosalɛm pɛɛlaa mɛ, paa ma pilaa tɔ, ma tewaɣa ɩsɩɩ Ketaa coka, yaa ɩsɩɩ Salʋmɔŋ coka pɔɔŋ.
Ɩ́ taa nyana-m sɩ ma kǝla piliŋ. Ilim piisina-m mpʋ. Ma taalʋnaa mʋ-m na pááná kɛ́, pa tʋ-m sɩ ma taŋ lɛsɛŋ tɩɩŋ tawa. Ɩlɛ ma ta taŋ ma maɣamaɣa ma nyǝntɛ.
Nyá wei ma lǝsaɣa sʋʋwa tɔ. Heeli-m timpi n tiikiɣi nyá kalǝkʋ tɔ. Kɛɛsɩ-m timpi n ka hɛɛsɩ ilim sikuɣu tɔ. Ma taa cɔɔ yem kɛ́ nyá taapalaa kalǝkǝŋ cɔlɔ.
Alaa telaa taa telu nyá. Ye n ta nyɩ ɩlɛ n tǝŋ heeŋ kalǝkʋ nɔɔhɛɛ. Tiiki nyá pinasɩ kɛ tiikilaa coka kiŋ.
Ma kʋsɔɔlaɣa nyá, nyá teu nǝɣǝsǝna kɛ́ ɩsɩɩ pa kpɛɛlʋɣʋ Icipiti wulaʋ kpaɣanʋ alʋnyǝŋ kɛɛkɛ na kacɔka tɔ.
Nyá lukpuɣutu tewa nyá ŋkpaŋyapǝlasɩ hɛkʋ kɛ́. Na nyá luɣu náá sǝŋa teu kɛ lɩɩtʋ hɛkʋ taa.
Tɩɩ lu-ŋ wʋla kɛ kacɔka wontu na pá matɩ tǝ tɔɔ kɛ́ liɣitee nyǝɣǝtʋ.
Wulaʋ na ɩ cɔlɔ nyǝ́ma pa caɣaa tɔ na ma tɔɔ tulaalʋ sɔɔsʋŋ nyalaa kɛ́.
Ma kʋsɔɔlʋ nyá, n wɛ-m kɛ́ ɩsɩɩ tulaalʋ miili kɛ pa sɩɩ ma hǝla hɛkʋ.
N wɛ-m kɛ́ ɩsɩɩ laalinaa kʋpama tɩɩŋ kɛ Aŋ-Ketii lɛsɛŋ tawa taa.
Ma kʋsɔɔlaɣa nyá, ama n tewa yoo! Nyá ɩsǝpee tewa ɩsɩɩ alukukunaa.
Ma kʋsɔɔlʋ nyá, teu ntɛ́ yaa. Tá kʋhǝntʋɣʋ ntɛ́ kateŋa nyɩɩtʋ kʋlɛkǝlɛkǝtʋ.
Tɩɩŋ kʋpaŋ piliŋasɩ ntɛ́ ta kutuluɣu.
Ma wɛ kɛ́ ɩsɩɩ Salɔŋ tɛtɛkǝlɛ yaaye. Maɣalɛ tɛtʋ ɩhǝntaʋ taa hɛtʋ.
Ɩsɩɩ yaaye wɛʋ sɔwa hɛkʋ tɔ, ḿpʋ́ɣʋ́ ma kʋsɔɔlaɣa nyá n wɛ pɛɛlaa lɛlaa taa.
Ɩsɩɩ tʋɣʋ kʋtɔtɔɣɔʋ wɛʋ hɔtʋɣʋ tɩɩŋ taa tɔ, ḿpʋ́ɣʋ́ ma kʋsɔɔlʋ nyá n wɛ ɩfepiya lɛlaa taa. Nyá ɩsotom taa kɛ́ ma nyɩɩla caɣaʋ. Nyá pee wɛ leleŋ kɛ ma nɔɣɔ taa kɛ́.
Acima taa kɛ́ n pona-m nyá tɛ. Nyá tuuta wei n kpaasa ma nyʋɣʋ taa tɔɣɔlɛ sɔɔlʋɣʋ.
N cɛla-m tʋɣʋ ŋku pa yaa sɩ lɛsɛŋ tɔ kʋ pee kakalasɩ na má tɔɣɔ na pǝ́ sǝna-m. N ha-m tʋɣʋ pee na má mʋʋ na pǝ́ ha-m toma. Mpi tɔ, sɔɔlʋɣʋ kʋtɔŋ kpa-m kɛ́.
Te ma nyʋɣʋ na nyá niŋ mpǝtǝŋ. Kpɛkǝna-m na nyá ntɔɣɔŋ.
Haɩ, Yosalɛm pɛɛlaa mɛ, ma tuukina namǝŋ na nasɛŋ sɩ: Ɩ́ taa paatɩ tá sɔɔlʋɣʋ na pǝ waatʋ ta tata.
Ɩ́ nɩɩ ma kʋsɔɔlʋ nɔɣɔ. Ɩ ŋmaakǝna ntɛɣɛ pɔɔŋ na pulasɩ tɔɔ na ɩ́ kɔŋ.
Ma kʋsɔɔlʋ nǝɣǝsǝna kɛ́ ɩsɩɩ nasɛm yaa kapǝlǝŋa kʋfalaɣa. Halɩ ɩnǝɣǝlɛ tá koluŋa waalɩ na ɩ́ nyǝnǝɣǝna pǝtote.
Ɩ yaakɩ-m sɩ: Ma kʋsɔɔlaɣa nyá. Kʋlɩ na ń kɔɔ.
Mpi tɔ, yoluma tɛma. Tɛʋ tɛma, kʋ sɩɩ tǝnaɣa.
Tawa taa kʋtɔɣɔŋ tʋ hɛtʋ kɛ tɛtʋ taa. Yoŋkpaama waatʋ tapaɣalɛ. Ɩhokaɣa wiiwa tá tɛtʋ taa.
Tɩɩŋ wei pa yaa sɩ fikinaa kancaalaɣa nyǝŋ tɔŋa lʋlʋɣʋ, na tʋɣʋ ŋku pa yaa sɩ lɛsɛŋ tɔ kʋ hɛtʋ sɔɔsʋŋ náá nyalaa. Kʋlɩ na ń kɔɔ, ma kʋsɔɔlaɣa kʋpaŋka.
Ma kʋpaŋka nyáɣá kʋkpamǝŋ pɔɔŋ taa. Nyá wei n wɛ ɩpilisaʋ taa timpi wɛ katɛ tɔ. Hʋlʋ-m nyá ɩsɛntaa, yele na má nɩɩ nyá nɔɣɔ. Nyá ɩsɛntaa tewaɣa na nyá yɔɣɔtaɣa wɛ leleŋ.
Ɩ́ kpa taalɛ wontu sǝkpetu nti tǝ wakǝlǝɣɩ ta lɛsɛŋnaa tɔ. Pǝ taɣa pʋlʋ, pa tʋ hɛtʋ.
Ma tǝnna ma luɣu tɛɛ kʋsɔɔlʋ. Na ɩ́lɛ́ ɩ tǝnna má. Yaayenaa taa kɛ́ ɩ tiikiɣi ɩ kalǝkǝŋ.
Ma luɣu tɛɛ kʋsɔɔlʋ nyá, tɔ pulasɩ tɔɔ, na ń kɔɔ ɩsɩɩ nasɛm yaa kapǝlǝŋa kʋfalaɣa, na pǝ́cɔ́ ahoo yu na nikaɣa kpa.
Ḿpʋ́ɣʋ́ ma toosa ahoo sɩ ma kʋsɔɔlʋ ntɛ́ ma pɛɛka kato tɔɔ. Na má pɛɛkɩ, na má pɛɛkɩ, ma ta na-ɩ.
Ɩlɛna má kʋlɩ na má cɔɔ ɩcatɛ. Na má pɛɛkɩ-ɩ nɔnɔɔsɩ tɛɛ, na hapɛɛ tɔɔ, ma ta na-ɩ.
Ɩlɛna má sulina taŋlaa mpa pa cɔɔkɩ ɩcatɛ tɔ na má pɔɔsɩ-wɛ sɩ: Ɩ́ nawa ma kʋsɔɔlʋ na?
Ma polaa sɩ ma tɛɛkɩ pa tɔɔ ɩlɛ, ma ná ma kʋsɔɔlʋ ntɛ́. Na má kpipi-ɩ na má tɔkɩ-ɩ teu na má pona-ɩ ma too tɛ. Na má sʋʋna-ɩ wei ɩ lʋla-m tɔ ɩ naŋ taa.
Haɩ, Yosalɛm pɛɛlaa mɛ, ma tuukina namǝŋ na nasɛŋ. Ɩ́ taa paatɩ tá sɔɔlʋɣʋ na kʋ waatʋ ta tata.
Pepe lɩɩna wʋlaɣa tɛtʋ taa na pǝ́ kɔŋ ɩsɩɩ wontu pee tulaalʋ nyɔɔsɩ?
Wulaʋ Salʋmɔŋ amaka kɔŋna. Na Ɩsɛɣɛlɩ yoolaa taa yoolaa nɩɩtoso kɛ ɩ waalɩ.
Pa tǝna pa kpɛlǝma yoou kɛ́. Pa paa laɣalɛɛ kɛ pa kɔŋkɔmǝŋ taa. Na pá taŋa asola nna a kɔŋ ahoo tɔ.
Lipaŋ taasɩ kʋpaŋsɩ kɛ pa saaka wulaʋ Salʋmɔŋ amaka ɩnɩ.
Liɣitee nyǝɣǝtʋ kɛ pa lupa ɩ kpatǝŋ, na tǝteesile kɛ wʋla. Tǝcaɣalɛ kɛ pʋʋɣʋ kʋsɛɛmʋɣʋ kʋpaŋkʋ. Ɩlɛna Yosalɛm pɛɛlaa náá pɔ pǝ taa kɛ́ pɔɔŋ wei pa sɔpǝna sɔɔlʋɣʋ tɔ.
Siyɔŋ pɛɛlaa mɛ, ɩ́ lɩɩ na ɩ́ ná wulaʋ Salʋmɔŋ ntenuɣu ŋku ɩ too tema-ɩ ɩ akpaɣalɛ wule tɔ. Kʋ kɛ́ ɩ laŋhʋlʋmlɛ sɔsɔɔlɛ kʋyakʋ kɛ́.
Ma kʋsɔɔlaɣa nyá, ama n tewa, n tewaɣa tǝkpapa. Nyá ɩsǝpee wɛ nyá tɛkɛntɛ tɛɛ kɛ́ ɩsɩɩ alukuku. Nyá nyɔɔsɩ hǝnta ɩsɩɩ pǝŋ kalǝkʋ tiiki Kalaatɩ pʋɣʋ.
Nyá kela hʋlʋmaa kɛ́ ɩsɩɩ heeŋ kʋhʋlʋmǝŋ kalǝkʋ ŋku kʋ hʋntʋ pa kɔwa na kʋ́ lɩɩna lʋm tǝnyɔɔlɛ tɔ. Paa heu wei na ɩ tompiya, nɔɣɔlʋ ta laŋ.
Nyá ntompee wɛ ɩsɩɩ kpoŋkpontuɣu kʋsɛɛmʋɣʋ. Nyá lukpuɣutu naakɩ nyá tɛkɛntɛ tɛɛ ɩsɩɩ pa faɣa tʋɣʋ nakʋlɩ kʋ pǝle kʋsɛɛmlɛ. Na nyá yɔɣɔtaɣa na leleŋ.
Nyá luɣu wɛ kɛ́ ɩsɩɩ Tafiiti kutuluɣu kʋkʋlʋɣʋ ŋku pa ŋmawa sɩ pa sɩɩkɩ yoou wontu tɔ. Kʋ taa kɛ́ pa pusa kpalǝŋ iyaɣa (1000). Yoolaa taa yoolaa kpalǝŋ kɛ́.
Nyá hǝla naalɛ wɛ kɛ́ ɩsɩɩ nasɛm tompiya naalɛ tɔkʋɣʋ yaayenaa hɛkʋ tɔ.
Maa polo tulaalʋ miili pʋɣʋ tɔɔ, na tulaalʋ kʋwɔpʋ pulaɣa tɔɔ. Na pǝ́cɔ́ pǝ nyaalɩ na sǝkpɛtʋɣʋ yá.
Ma kʋsɔɔlaɣa nyá, n tewaɣa tǝkpapa. Nya tiili tá pǝntɩ paa pǝcɔ.
Ma taŋiyaɣa nyá, kɔɔ. Kɔɔ na tǝ́ lɩɩ Lipaŋ pʋɣʋ taa. Hatoo Amana, na Senii, na Hɛɛmɔŋ pǝ pɔ́ɔ́ŋ nyɔɔŋ taa kɛ́ n ká nyǝnɩ tɛtɛkǝlɛ. Tɔɣɔlasɩ lona wɛ tǝnaɣa. Na kpooŋ tǝcaɣalɛ.
Ma newaɣa, ma taŋiya nyá, n hɛɛsǝɣɩ ma laŋlɛ kɛ́. Ye n nyǝna-m tɔm kʋlʋm pǝ lakɩ-m teu kɛ́. Ye ma nawa nyá lɩɩlʋɣʋ pile kʋlʋmtǝlɛ pǝ lakɩ-m leleŋ.
Ma newaɣa, ma taŋiya nyá, Nyá sɔɔlʋɣʋ wɛ teu kɛ́. Nyá sɔɔlʋɣʋ kǝla-m sʋlʋm tǝcaɣacaɣa. Nyá tulaalʋ sɔɔsʋŋ tɛɛwa lɛmpa tǝna.
Ma taŋiya nyá, tɩɩŋ nim kpeŋ nyá ntompee tɔɔ kɛ́. Nyá nsǝmlɛ tɔɔ wɛ ɩsɩɩ naalǝm na tɩɩŋ nim. Na nyá wontu sɔɔsʋŋ náá wɛ ɩsɩɩ Lipaŋ tɛtʋ hɔtʋɣʋ hɛtʋ.
Ma newaɣa, ma taŋiya nyá. N wɛ kɛ́ ɩsɩɩ halǝm mpi pa lɔpa kalaa tɔ. Yaa hite nte tǝ tɔɔ pa sulaa tɔ, yaa sɛɛlʋ wei ɩ tɔɔ pa taalaa tɔ.
Nyá lɔɔŋ lʋm niɣitiɣina tɩɩŋ taalɛ nte tǝ pee wɛ leleŋ kɛ teu tɔ. Tulaalʋnaa kʋpama tɩɩŋ nyɔɔkɩ
tǝnaɣa waanɩ waanɩ kɛ́, na pǝ kpɛnna kʋsaɣalaa kʋpama.
N wɛ kɛ́ ɩsɩɩ halǝmnaa sɛɛlʋ yaa lʋm kʋpam lɔkɔ. Yaa lʋm mpi pǝ lɩɩkǝna Lipaŋ tontoŋa tɔɔ tɔ.
Ilim ntɔɣɔŋ na pǝ mpǝtǝŋ heelim ɩ́ kʋlɩ na pǝ́ má ma halǝm tɔɔ na pǝ tulaalʋnaa sɔɔsʋŋ nyala. Ma kʋsɔɔlʋ nyá sʋʋ nyá halǝm taa, na n tɔɣɔ pǝ pee leleŋ nyǝna.
Ma newaɣa, ma taŋiya nyá. Ma sʋʋkɩ ma halǝm taa na má caa ma tulaalʋ miili na tulaalʋnaa lɛlaa. Maa tɔɣɔ ma tɩɩŋ sɛtaɣa. Na má nyɔɔ ma sʋlʋm na ma naalǝm. Ma taapalaa mɛ ɩ́ tɔɣɔ na ɩ́ nyɔɔ. Sɔɔlʋɣʋ ɩ́ kʋ-mɛ ɩsɩɩ sʋlʋm.
Ma tookaɣa yaa, paa na mpʋ má na ma ɩsɛ. Ḿpʋ́ɣʋ́ ma nɩɩwa ma kʋsɔɔlʋ nɔɣɔ na ɩ́ lakɩ kaafala na ɩ́ tɔŋ sɩ: Tʋlʋ-m, ma newaɣa, ma kʋsɔɔlaɣa. N wɛ-m teu kɛ́ ɩsɩɩ alukuku, nyaɣalɛ ma kʋpaŋka. Mpi tɔ, ahoo cɔlɔʋ kpa-m kɛ́ na ma nyɔɔsɩ tɔɔ na lʋm.
Ma tɛma ma wontu wɔɣɔsʋɣʋ. Ɩsǝnaɣalɛ maa taɣanɩ-tǝɣɩ suuu? Pǝ́cɔ́ ma kɔwa ma nɔɔhɛɛ. Ɩlɛ ɩsǝnaɣa maa taɣanɩ-yɛɣɛ pilisuɣu tɔtɔ?
Ḿpʋ́ɣʋ́ ma kʋsɔɔlʋ sʋsa ɩ niŋ na pɔɣɔtɛ. Na ma laŋlɛ taa la tǝnyaɩɩ.
Ɩlɛna má kʋlɩ sɩ ma tʋlǝɣɩ ma kʋsɔɔlʋ, na ma ntantakʋ na ma mpee tɔɔ tulaalʋ taana kampʋ tǝtɔkǝlɛ.
Ḿpʋ́ɣʋ́ ma tʋla ma kʋsɔɔlʋ, ɩlɛ ɩ tɛma tɛɛʋ. Ama ɩ kʋyɔɣɔtʋtʋ wakǝla ma laŋlɛ. Ɩlɛna ma pɛɛkɩ-ɩ ma ta na-ɩ. Na má yaa-ɩ ɩ ta cɔ.
Ḿpʋ́ɣʋ́ ma sula taŋlaa mpa pa cɔɔkɩ ɩcatɛ tɔ. Na pá ma-m na pǝ́ kʋ-m, na pá lɛɛkɩ ma tɛkɛntɛ.
Haɩ, Yosalɛm pɛɛlaa mɛ, ma wiina-mɛ. Ye ɩ́ sula ma kʋsɔɔlʋ, ɩ́ heeli-ɩ sɩ sɔɔlʋɣʋ kʋtɔŋ kpa-m.
Haɩ, alaa taa telu nyá, weɣe nyá kʋsɔɔlʋ ná tɛɛwa, na ń wiikina-tʋɣʋ mpʋ?
Ma kʋsɔɔlʋ nyá n sɛɛwaɣa tǝkpaŋkpaŋ. Paa n wɛ yǝlaa iyisi naanʋwa (10000) taa, pa nyǝŋɩ-ŋ kpakpaa kɛ́.
Nyá ɩsɛntaa tewaɣa ɩsɩɩ wʋla maɣamaɣa. Na nyá nyɔɔsɩ náá yawa tǝpolopolo ɩsɩɩ pááʋ hɛtʋ, na sɩ pila kilikili ɩsɩɩ katǝkatʋɣʋ.
Nyá ɩsǝpee wɛɛ kɛ́ ɩsɩɩ alukukunaa kɛ lʋm kʋkpemim nɔɣɔ. Na pá yaakɩ naalǝm taa na pá hɛɛsǝɣɩ timpi pǝ tɔɔlǝna-wɛ tɔ.
Nyá lukpuɣutu tewaɣa ɩsɩɩ tulaalʋnaa tɩɩŋ taalɛ. Na nyá ntompee wɛ ɩsɩɩ yaayenaa mpa pa tɔɔ tulaalʋ miili kpeŋ tɔ.
Nyá niŋ wɛ kɛ́ ɩsɩɩ wʋla kukuwee nna a tɔɔ pa tʋ liɣitee pɛɛ tɔ. Na nyá tɔnʋɣʋ tɔɔ náá wɛ ɩsɩɩ tuu kete kʋsotile nte tǝ tɔɔ pa tʋ liɣitee pɛɛ tɔ.
Nyá nɔɔhɛɛ wɛ kɛ́ ɩsɩɩ liɣitee pɛɛ kʋhʋlʋmɛɛ akelenaa mpa pa tapǝŋ tɛɛ pa tema wʋla tɔ. Na nyá nyǝnʋɣʋ taa wɛ ɩsɩɩ Lipaŋ pɔ́ɔ́ŋ. Nyá nyʋɣʋ kʋlaa kɛ́ ɩsɩɩ tɩɩŋ sɔsɔɔŋ, n fɛɩna saala.
Nyá kʋyɔɣɔtʋtʋ tǝna na leleŋ kɛ́. Na nyá pǝ tǝna pǝ wɛ teu. Yosalɛm pɛɛlaa mɛ, ma kʋsɔɔlʋ ntɛ́, ma paalʋ kɛlɛ.
Alaa taa acɛpa nyá, leɣe nyá kʋsɔɔlʋ polaa? Nkuɣu ɩ tǝŋaa? Ta na-ŋ tǝ pɛɛkɩ-ɩ.
Ma kʋsɔɔlʋ n pola nyá taalɛ nte tǝ taa tulaalʋ sɔɔsʋŋ nyalaa tɔɣɔ sɩ n caakɩ yaayenaa na ń tiiki nyá kalǝkʋ.
Má tǝnna ma kʋsɔɔlʋ nyá na nyá tǝnna má tɔtɔ. Yaayenaa taa kɛ́ n tiikiɣi nyá kalǝkʋ.
Ma kʋsɔɔlaɣa nyá, n tewaɣa ɩsɩɩ Tiisa ɩcatɛ. N wɛ leleŋ ɩsɩɩ Yosalɛm taa caɣalɛ. Ama n wɛ sɔɣɔntʋ ɩsɩɩ yoolaa na pa tuutanaa.
Kɛɛsɩ nyá ɩsɛ anɩ a cɔɔsǝɣɩ-m kɛ́. Nyá nyɔɔsɩ hǝnta ɩsɩɩ pǝ́ŋ kalǝkʋ tiiki Kalaatɩ pʋɣʋ.
Nyá kela hʋlʋmaa kɛ́ ɩsɩɩ heeŋ kʋhʋlʋmǝŋ kalǝkʋ, ŋku kʋ lɩɩna lʋm tǝnyɔɔlɛ, na paa heu wei na ɩ tompiya tɔ. Nɔɣɔlʋ ta hɛlǝmɩ.
Nyá lukpuɣutu naakɩ nyá tɛkɛntɛ tɛɛ kɛ́ ɩsɩɩ pa faɣa tʋɣʋ nakʋlɩ kʋ pile.
Wulaʋ pǝsǝɣɩ na ɩ́ wɛɛna taɣa alaa kɛ nɩɩtoso. Na asaalaa kɛ nɩɩnaasa, na saalaa náá fɛɩ kalʋɣʋ.
Ama nyá tike kɛ nyá too lʋla alʋpǝyaɣa na ɩ kǝla-ŋ sɔɔlʋɣʋ. Nyaɣalɛ ma kʋpaŋka, n wɛ-m teu kɛ́ ɩsɩɩ alukuku. Pɛɛlaa naakɩ-ŋ na pá yaakɩ-ŋ laŋhʋlʋmlɛ tʋ. Na taɣa alaa na asaalaa tɔtɔ ná saŋɩ-ŋ.
Alʋ wei ɩ lɩɩkǝna mpʋ na ɩ́ teeki kɔkɔ ɩsɩɩ ilim, na ɩ́ tewa ɩsɩɩ ɩsɔtʋ? Na ɩ́ wɛ sɔɣɔntʋ ɩsɩɩ yoolaa na pa tuutanaa?
Ma tiiwa tɩɩŋ pee taalɛ taa sɩ ma naakɩ tɛtɛkǝlɛ taa mǝhoo kʋfana. Na má ná sɩ tɩɩŋ wei pa yaa sɩ lɛsɛŋ tɔ ɩ hɛlǝɣɩ, na tɩɩŋ lɛlǝŋ tʋɣɩ hɛtʋ na.
Ma ta cɛkǝna, ama ma kʋnyɩɩlʋɣʋ pǝsa-m kɛ́ ɩsɩɩ ma yǝlaa kasaɣampiya yoou kɛɛkɛnaa.
Sulamii pɛɛlɔ nyá, kɔɔ, kɔɔ, Kɔɔ, na tǝ́ nyǝnɩ-ŋ. Pepe tɔɔ kɛ́ ɩ́ nyǝnǝɣɩ Sulamii tʋ? Ɩ wɛ kɛ́ ɩsɩɩ kpeka naalɛ paalɛ.
Awulumpu pɛɛlɔ nyá, ama nyá nɔɔhɛɛ tewa nyá ntaŋkpala taa. Na nyá tǝnaɣa náá wɛ ɩsɩɩ lɩɩtʋ nti niŋ tǝmlɛ tʋ lupa tɔ.
Nyá lotu kulutaa kɛ́. Tǝ taa ɩɩ laŋǝɣɩ sʋlʋm sɔɔsʋŋ nyǝm. Pǝyele tǝ caɣa kɛ́ ɩsɩɩ tɔɣɔnaɣa pee huɣule kɛ yaayenaa hɛkʋ.
Nyá hǝla naalɛ wɛ kɛ́ ɩsɩɩ nasɛm tompiya.
Nyá luɣu nǝɣǝsǝna ɩsɩɩ tuuŋ kela akele. Nyá ɩsǝpee wɛ ɩsɩɩ Hɛsǝpɔŋ ɩcatɛ nɔɣɔ lɩɩna. Na nyá mǝntɛ náá sǝŋa ɩsɩɩ Lipaŋ akele, wei ɩ tɔɔ pa feŋiɣina Tamasɩ hɔɣɔlʋɣʋ tɔ.
Nyá nyʋɣʋ sǝŋaa kɛ́ ɩsɩɩ Kamɛɛlɩ pʋɣʋ na nyá nyɔɔsɩ náá wɛ ɩsɩɩ nyaalʋɣʋ ŋku pa lii akpaayala tɔ. Pǝ tɔka wulaʋ nɔɣɔlʋ kɛ nyá nyɔɔsɩ kpasɩ taa.
Ma sɔɔlʋɣʋ tʋ nyá, ama n tewaɣa. Nyá nyǝnʋɣʋ taa wɛ teu.
N sǝŋaa kɛ́ ɩsɩɩ pááʋ. Na nyá hǝla náá wɛ ɩsɩɩ kpakpatukuŋ.
Ma tʋ ma taa sɩ maa kpa pááʋ ŋkʋ. Na má sɛtɩ kʋ tukuŋ. Nyá hǝla anɩ a wɛ-m tɔtɔɣɔ ɩsɩɩ lɛsɛŋ tukuŋ. Nyá feesiŋ wɛ-m sɔɔsʋŋ ɩsɩɩ tʋɣʋ pee.
Nyá kʋyɔɣɔtʋtʋ wɛ leleŋ kɛ́ ɩsɩɩ sʋlʋm kʋpam. Pǝ kɛ́ ma kʋsɔɔlʋ sʋlʋm kɛ́. Ɩsɩɩ pǝ kpeŋuɣu mpa pǝ kʋwa tɔ pa ntompee tɔɔ tɔ.
Ma kʋsɔɔlʋ tǝnna-m na ɩ kʋnyɩɩlʋɣʋ wɛ ma tɔɔ.
Ma kʋsɔɔlʋ nyá, kɔɔ na tǝ́ lɩɩ. Tɩɩ sʋʋ acalɛɛ taa kɛ́ ahoo.
Ɩlɛna tǝ́ kpa lɛsɛŋ tɩɩŋ taalɛ kɛ tanaŋ kʋpaŋkʋ na tǝ ná sɩ pa tʋ hɛtʋ na tǝ́ yɛɣɛlǝɣɩ? Na tɩɩŋ lɛlǝŋ tʋwa yaa ɩ ta tʋ? Tǝnaɣa maa hʋlɩ-ŋ ma sɔɔlʋɣʋ tǝna.
Tɩɩŋ wei ɩ kʋsǝɣɩ apalaa kʋnyɩɩlǝŋ tɔ ɩ sɔɔsʋŋ kpawa. Tǝ wɛna tá nɔnɔɔsɩ tɛɛ kɛ́ tɩɩŋ pee kʋpana. Paa kʋpǝnɛɛ paa kʋfana. Ma kʋsɔɔlʋ nyá, nyaɣa ma sɩɩ-yɛ.
Ye ma na-ŋ tɩɩ kaawa too kʋlʋm, maa waɣalaɣa-ŋ awalɩ kɛlɛ timpi timpi ma suliɣi-ŋ tɔ. Ɩlɛ nɔɣɔlʋ taa yɩ-m.
Maa pona-ŋ na má sʋsɩ-ŋ ma too tɛ́ na ń sɛɣɛsɩ-m. Na má yele na ń nyɔɔ ma sʋlʋm sɔɔsʋŋ nyǝm. Mpi pǝ kɛ́ ma tʋɣʋ pile nyǝm tɔ.
Te ma nyʋɣʋ na nyá niŋ mpǝtǝŋ, Kpɛkǝna-m na nyá ntɔɣɔŋ.
Haɩ, Yosalɛm pɛɛlaa mɛ, ma tuukina-mɛ. Ɩ́ taa paatɩ tá sɔɔlʋɣʋ na pǝ waatʋ ta tata.
Pɛɛlɔ wei ɩ kɔŋna ntɛ́ na wʋlaɣa tɛtʋ tɔɔ, na ɩ́ nyǝka ɩ kʋsɔɔlʋ tɔɔ? Tʋɣʋ tɛɛ kɛ́ ma feesa-ŋ. Tǝnaɣa nyá too wei ɩ lʋla-ŋ tɔ ɩ kpaɣa nyá hɔɣɔ.
Sɩɩ-m nyá laŋlɛ na nyá ŋkpalǝŋa tɔɔ ɩsɩɩ kʋyʋsʋɣʋ. Mpi tɔ, Sɔɔlʋɣʋ wɛ toŋ kɛ́ ɩsɩɩ sǝm. Na ɩsǝsɛɛmlɛ náá wɛ toma ɩsɩɩ atɛtǝlɛ. Sɔɔlʋɣʋ nyǝmá kɛ kɔkɔ nyǝna kɛ́. Kʋ kɛ́ Tacaa kɔkɔ kɛ́.
Lʋm sɔsɔɔm ɩɩ pǝsǝɣɩ na pǝ́ teesi kʋ kɔkɔ. Pǝyele pusi sɔsɔɔnsɩ kaa li-kʋ. Ye yʋlʋ cɛla ɩ tǝyaɣa wɛnaʋ tǝna sɩ ɩ laɣasǝɣǝna sɔɔlʋɣʋ, ɩsɩɩ pa tʋʋ-ɩ.
Tǝ wɛna newaɣa alʋnyǝŋka ŋka ka ta lɩɩta hǝla tɔ. Ɩsǝnaɣa tɩɩ la kʋyakʋ ŋku paa yɔɣɔtɩ ká asasaalɛ tɔm tɔ?
Ye ka tɔka ka tɩ na ká kisi yɛlɛyɛlɛ, tɩɩ yɔɔlǝna-kɛ na kacɔka wontu. Ama ye ka pǝsa ɩsɩɩ yǝlaa tǝna nɔnɔɣɔ, tɩɩ tǝkɩ-kɛ na kpeŋkpelasɩ toŋ nyǝnsɩ.
Ma tɔka ma tǝɣɩ, ma fɛɩ yɛlɛyɛlɛ taa. Ma hǝla sǝŋaa kɛ́ ɩsɩɩ akelenaa. Mpʋ tɔ, ma kʋsɔɔlʋ nyǝnǝɣɩ-m wei ɩ kɔŋna hɛɛsʋɣʋ tɔɣɔ.
Ḿpʋ́ɣʋ́ Salʋmɔŋ tɔma sɩ: Ma wɛna tɩɩŋ wei pa yaa sɩ lɛsɛŋ tɔ ɩ taalɛ kɛ timpi pa yaa sɩ Paalɩ-Hamɔŋ tɔɣɔ. Ma yelina-tɛɣɛ taŋlaa, paa wei ɩ kɔŋna-m tǝ kʋlʋlʋm kɛ liɣitee nyǝɣǝtʋ iyaɣa (1000).
Ma tɩɩŋ taalɛ wɛ ma kiŋ kɛ́. Salʋmɔŋ nyaa kpaɣa liɣitee nyǝɣǝtʋ iyaɣa (1000). Lǝsɩ tǝ taa kɛ́ nyǝɣǝtʋ ŋmʋnʋɣʋ (200) na ń cɛla taŋlaa.
Nyá wei n wɛ halǝm taa tɔ, nyá taapalaa kema ŋkpaŋŋ sɩ pa nɩɩkɩ nyá nɔɣɔ. Ɩlɛ yele na má nɩɩ-kɛ.
Ma kʋsɔɔlʋ nyá kpaɣa asewa ɩsɩɩ nasɛm yaa kapǝlǝŋa kɛ tulaalʋnaa pʋɣʋ taa na ń kɔɔ.
Tɔm nti pǝ kulaa na pǝ́ hʋlɩ Amɔtɩ pǝyalʋ Ɩsayii tɔɣɔlɔ. Yuta tɛtʋ na Yosalɛm ɩcatɛ pa tɔm kɛ́. Yuta awulaa Osiyasɩ na Yotam na Ahasɩ na Ɩsekiyasɩ pa pɔɔlɛ taa kɛ́ ɩ ná-tɩ.
Ɩsɔtɔnʋɣʋ, nɩɩ. Tɛtʋ, ke ŋkpaŋŋ. Tacaa yɔɣɔtǝɣɩ sɩ: Halɩ má tɔɔ piya na má pɩɩsɩ-sɩ, ɩlɛna sɩ́ kʋlǝɣɩ ma tɔɔ?
Naʋ nyǝmá ɩ tʋ, na kpaŋaɣa náá nyɩ wei ɩ calǝɣɩ-kɛ tɔ. Ama Ɩsɛɣɛlɩ nyǝ́ma ná tá nyɩ pʋlʋ. Ma yǝlaa mpɛ paa nɩɩkɩ.
Yǝlaa pǝntǝlaa, na asaɣaa mɛ, mǝ tɔm wɛ waɩyo kɛ́. Piitim nyaŋ nyǝm na kawalaɣa piya mɛ, mǝ tɔm wɛ waɩyo kɛ́. Mpi tɔ, ɩ́ lɔwa Tacaa na ɩ́ nyǝnɩ Ɩsɛɣɛlɩ Ɩsɔ Naŋŋ tʋ kɛ yem, ɩ́ ha-ɩ siɣile.
Mǝ leɣe ɩ́ caa sɩ má tasa mapʋ? Pepe tɔɔ kɛ́ ɩ́ wɛɛ na ɩ́ kama nyʋɣʋ na ma tɔɔ kʋlʋɣʋ? Anɩ mǝ nyɔɔŋ ná fetilaa na ɩ́ tɔkɩ wahala kɛ mǝ taa.
Pǝ́cɔ́ pǝ kpaɣaʋ mǝ nyɔɔŋ na pǝ́ sɩɩna mǝ nɔntaalǝŋ tɔ, tiili fɛɩ hiiu. Pǝ fetila-mɛɣɛ na hiŋnaa, na tǝmatɛ lona naakɩ. Nɔɣɔlʋ ta nyaalɩ-mɛ yaa ɩ́ tʋ́-mɛɣɛ nim, yaa ɩ́ hɔkɔ mǝ hiŋ.
Pǝ kpiisa mǝ tɛtʋ na kɔkɔ nyaɣa mǝ acalɛɛ. Kpaɩ nyǝ́ma wakǝlǝɣɩ mǝ tɛtʋ na ɩ́ nyǝnǝɣɩ. Pǝ wakǝlaa kɛ́ ɩsɩɩ waatʋ wei nyɩɩtʋ taa nyǝ́ma ka kɔma tɔ.
Yosalɛm kɛ pǝ kaasaa ɩsɩɩ cokǝle kɛ kaama taa. Yaa caŋʋɣʋ kɛ tɩɩŋ wei pa yaa sɩ lɛsɛŋ tɔ ɩ taalɛ taa, na yoolaa tama-ɩ kotaɣa.
Ye Tacaa Pǝ tǝna pǝ tʋ ɩ́ taa kaasɩ-mɛɣɛ yǝlaa kɛ pǝcɔ, ɩ́ ka nǝɣǝsǝna kɛ́ ɩsɩɩ Sɔtɔm nyǝ́ma. Ɩ́ ka wɛ ɩsɩɩ Kɔmɔɔ nyǝ́ma.
Sɔtɔm awulaa mɛ, ɩ́ nɩɩ Tacaa kʋyɔɣɔtʋtʋ. Kɔmɔɔ yǝlaa mɛ́ ɩ́ ke ŋkpaŋŋ na Tacaa kʋsǝsɩɩtʋ.
Tacaa pɔɔsǝɣɩ sɩ: Pepeɣe ma lakǝna mǝ kɔtasɩ tuutuuma, ma haɣa mǝ ɩwaaŋ na mǝ nawee kɔtasɩ nsi kɔkɔ lusaa tɔ sɩ nim. Ma nyǝɣǝsa mǝ latǝcɛnaa na mǝ heeŋ na mǝ pǝŋtʋlʋŋ calǝm.
Waatʋ wei ɩ́ kɔŋ ma kiŋ tɔ awe heela-mɛ sɩ ɩ́ fɛlɩ ma taɣa tɔɔ?
Ɩ́ yele kawalaɣa kɛ mǝ ɩsɔtʋnaa kʋfama acima taa, na kʋyɛɛŋ kʋhɛɛsǝŋ na mǝ kotuŋ acima taa. Maa caakɩ sɩ má ná ɩsaɣatʋ, na kʋyɛɛŋ sɔsɔɔŋ pǝ situɣu.
Ma taa kpaakǝna mǝ ɩsɔtʋnaa kʋfama na mǝ acima kɛ́. A wɛ-m tǝlasɩ kɛ́, ma kawa a tɔm.
Waatʋ wei ɩ́ tɛkǝɣɩ-m niŋ tɔ ma kɛɛsǝɣɩ ma ɩsɛ kɛ́. Paa ɩ́ lʋlʋsǝɣɩ sǝlǝmǝŋ tɔ, maa nɩɩkɩ. Mpi tɔ, calǝm suwa mǝ niŋ taa kɛ́.
Ɩ́ sɔ́ lʋm na ɩ́ lá nyɔɔŋ tɔɔ asilima kɛɛlʋɣʋ kɔtaɣa. Ɩ́ yele mpi pǝ fɛɩ teu tɔ, na ɩsaɣatʋ lapʋ.
Ɩ́ kpɛlǝmɩ kʋpantʋ lapʋ, na ɩ́ pɛɛkɩ tampana tǝŋʋɣʋ. Ɩ́ paasǝna mpa pa ɩsɛ pa tɔkɩ tɔ. Ɩ́ ha sulaʋ kɛ ɩ tampana. Ɩ́ sɛɛna alʋ leelu tɔɔ.
Ḿpʋ́ɣʋ́ Tacaa tɔma sɩ: Ɩ́ kɔɔ na má na-mɛ tǝ ciiki. Ye mǝ ɩsaɣatʋ sɛɛwa ɩsɩɩ tɔɔlʋm, tɩɩ hʋlʋmɩ ɩsɩɩ kaɣalʋ. Ye tǝ sɛɛwa ɩsɩɩ kpancǝŋa, tɩɩ hʋlʋmɩ ɩsɩɩ kpoŋkpomʋlʋm.
Ye ɩ ka tisaɣa na ɩ́ nɩɩna-m, ɩ́ ka tɔɣa tɛtʋ kʋlʋlʋm kʋpam.
Ama ye ɩ́ kisaa na ɩ́ kʋlǝɣɩ ma tɔɔ, ɩ́ ká sɩ yoou taa. Mpi tɔ, Tacaa yɔɣɔtǝna.
Ɩsǝnaɣa pǝ lapa na Yosalɛm ɩcatɛ kʋpantɛ ńtɛ́ tǝ́ pǝsɩ wasaŋkalɩ? Pǝ́cɔ́ yǝlaa kʋpama ka suna tǝ taa na pá tǝŋǝɣɩ siɣisuɣu. Ama nɔɔnɔɔ yʋlʋkʋlaa wɛnna.
Yosalɛm ɩcatɛ ka wɛ kɛ́ ɩsɩɩ liɣitee. Ama nɔɔnɔɔ tǝ pǝsa ɩsɩɩ pɔɣɔlasɩ. Pǝyele tɩɩ nǝɣǝsǝna kɛ́ ɩsɩɩ sʋlʋm kʋpam, ɩlɛ nɔɔnɔɔ pǝ pala lʋm.
Tǝ awulaa kɛ́ tɔɔ kʋllaa kɛ́, na ŋmɩɩlaa sǝnlaa. Pa tǝna pa sɔɔla kʋhaaŋ kɛ́ na pá pɛɛkǝɣɩ kasǝyaɣa. Paa paasǝɣǝna alʋ leelu tɔm, pǝ́cɔ́ paa haakɩ sulaʋ kɛ ɩ tampana.
Pǝ tɔɔ kɛ́ Pǝ tǝna pǝ tʋ Tacaa wei ɩ kɛ́ Ɩsɛɣɛlɩ Ɩsɔ tɔ ɩ tɔma sɩ: Maa lɛɛtɩ ma kolontunaa, na má wɛɛna tampana.
Yosalɛm ɩcatɛ nyá maa tʋ nyá tɔɔ kɛ́ niŋ. Maa tʋ-ŋ kɔkɔ taa ɩsɩɩ pa taɣanʋɣʋ liɣitee tɔ na kɔkɔ nyaɣa nyá asilima.
Maa mǝŋna nyá hʋʋlaa kʋpama ɩsɩɩ paa wɛʋ lɔŋtaa tɔ, na nyá laɣatʋ tasǝlaa ɩsɩɩ paa wɛʋ kancaalaɣa tɔ. Pǝlɛ pǝ waalɩ kɛ́ paa yaa-ŋ ɩcatɛ kʋpantɛ na kʋsiɣisile.
Ye Siyɔŋ nyǝ́ma laɣasaa na pá tǝŋ mpi pǝ wɛ teu tɔ, Ɩsɔ ká ya-wɛ.
Ama pɩɩ wakǝlɩ asaɣaa na pǝntǝlaa, na mpa pa lɔɔkɩ Tacaa tɔ paa le.
Fɛɛlɛ ká kpa-mɛ na tɩɩŋ wei ɩ́ luŋiɣi tɔ. Tawa wena ɩ́ fɛɛnǝɣɩ tɔ a ká yele na ɩ́ tɔɣɔ fɛɛlɛ.
Mpi tɔ, ɩ́ ká lontili kɛ́ ɩsɩɩ waatʋ wei tɩɩŋ ɩnɩ ɩ hatʋ tɔɔkʋɣʋ tɔ. Ɩ́ ka tɛ́ taasɩ ɩsɩɩ waatʋ wei tɩɩŋ ɩnɩ ɩ laŋǝɣɩ lʋm tɔ.
Yʋlʋ toŋ tʋ ká pǝsɩ ɩsɩɩ nyɩɩliya, na ɩ tǝma wɛɛ ɩsɩɩ mamacǝɣǝlasɩ. Kɔkɔ ká nyaɣa ɩ́ na ɩ tǝma kɛ́, nɔɣɔlʋ kaa teesi-kɛ.
Tacaa heela tɔm ntiɣi Amɔtɩ pǝyalʋ Ɩsayii tɔɣɔlɔ. Toosee taa kɛ́ ɩ heela-ɩ Yuta na Yosalɛm pa tɔm.
Tacaa tǝyaɣa wɛ pʋɣʋ tɔɔ kɛ́. Kʋyakʋ nakʋlɩ pʋɣʋ ŋkʋ kɩɩ kʋlɩ na kʋ́ caɣa pɔɔŋ nyɔɔŋ taa na kʋ tɛɛ pulasɩ. Piitimnaa tǝna ká polo kʋ tɔɔ.
Yǝlaa paɣalɛ ká polo na pá tɔ sɩ: Ɩ́ kɔɔ na tǝ́ kpa Tacaa pʋɣʋ tɔɔ kɛ́ Yakɔpʋ Ɩsɔ tǝyaɣa. Na ɩ́ hʋlɩ-tʋɣʋ ɩ mpaaŋ na tǝ́ tǝŋ ɩ ɩkpatɛ. Mpi tɔ, Siyɔŋ ɩcatɛ Yosalɛm taa kɛ́ Tacaa kiiu na ɩ tɔm ká lɩɩna.
Ɩ ka hʋʋna piitimnaa na ɩ́ loli yǝlaa paɣalɛ. Ɩlɛna pá lu pa laɣalɛɛ kɛ akuŋ, na pa ŋmantaasɩ kɛ lemsenaa. Piitim napǝlɩ pǝ kaa kʋlɩ lɛmpɩ tɔɔ. Pǝ́cɔ́ nɔɣɔlʋ kaa tasa yoou kpɛlǝmʋɣʋ.
Yakɔpʋ lʋlʋɣʋ nyǝ́ma mɛ ɩ́ kɔɔ na tǝ́ tɔ́ Tacaa nyaalǝm taa.
Tacaa lɔwa ɩ yǝlaa Yakɔpʋ lʋlʋɣʋ nyǝ́ma. Mpi tɔ, ilim tǝlɩɩlɛ tɔɔ nyǝ́ma kʋlapʋtʋ suna pa hɛkʋ. Pa lakɩ topotopo ɩsɩɩ Filiisi nyǝ́ma. Pǝyele pá na kpaɩ nyǝ́ma pa kpɛntǝɣɩ nɔɔsɩ.
Wʋla na liɣitee su pa tɛtʋ taa, pa wɛnaʋ fɛɩ tǝnaɣa. Kpaɣanǝŋ su pa tɛtʋ taa, yoou kɛɛkɛnaa fɛɩ kalʋɣʋ.
Tɩɩŋ kʋlalaaŋ su pa tɛtʋ taa kɛ́, pá luŋiɣi mpi pa lapǝna pa niŋ tɔ.
Pǝ tisa yʋlʋ kɛ́ na pǝ́ lumsi-ɩ. Tacaa taa wii-wɛ.
Ɩ́ sʋʋ kʋkpamǝŋ tɛɛ na ɩ́ ŋmɛlɩ tɛtʋ tɛɛ. Ɩ́ hatǝlǝna Tacaa sɔɣɔntʋ sɔsɔɔntʋ na ɩ teu sɔsɔɔm.
Kalampaanɩ nyǝ́ma ká ka nyɔɔŋ, na pǝ́ tisi ɩsǝcaʋtʋnaa. Tacaa tike ntɛ́ sɔsɔ kɛ kʋyakʋ ŋkʋ.
Mpi tɔ, Pǝ tǝna pǝ tʋ Tacaa sɩɩ kʋyakʋ nakʋlɩ. Kʋ taa kɛ́ ɩ ká hʋʋna kalampaanɩ nyǝ́ma, na ɩsǝcaʋtʋnaa, na mpa pa hɔŋ pa tɩ tɔ na ɩ́ tisi-wɛ.
Ɩ ka wakǝlɩ Lipaŋ na Pasaŋ pǝ tɩɩŋ kʋkʋlǝŋ tǝna.
Na pɔɔŋ kʋkʋlǝŋ na pulasɩ kʋkʋlasɩ tǝna.
Na atɛ na ɩsɔ kutuluŋ sɔsɔɔŋ tǝna, na koloosi sɔsɔɔŋsɩ acalɛɛ tǝna.
Na kpɩɩlǝŋ sɔsɔɔŋ wei ɩ puki Taasisi tɔ ɩ tǝna, na wontu nti tǝ tǝna pa nyɩɩlǝɣɩ tɔ.
Pɩɩ tisi yǝlaa kalampaanɩ kɛ́ na pa ɩsǝcaʋ, Tacaa tike ntɛ́ sɔsɔ kɛ kʋyakʋ ŋkʋ.
Tɩɩŋ kʋlalaaŋ tǝna ká saalɩ yem.
Yǝlaa ká sʋʋ kʋkpamǝŋ tɛɛ, na tɛtʋ tɛɛ sɩ, pá hatǝlǝna Tacaa toŋ sɔsɔɔŋ na ɩ pááná, kɛ waatʋ wei ɩ ká kɔɔ sɩ ɩ nyaasǝɣɩ tɛtʋ tɔ.
Kʋyakʋ ŋkʋ kʋ wule yǝlaa ká tʋ́ pa tɩɩŋ wei pa lupǝna wʋla na liɣitee nyǝɣǝtʋ tɔɣɔ sɛmǝŋ na yuuŋ sɩ ɩ́ wakǝlɩ-ɩ.
Kʋkpamǝŋ lona na ɩ pɔɣɔlɛɛ taa kɛ́ paa sʋʋ na pá ŋmɛlɩ Tacaa sɔɣɔntʋ sɔsɔɔntʋ na ɩ teu sɔsɔɔm, kɛ waatʋ wei ɩ ká kɔɔ na ɩ́ nyaasɩ tɛtʋ tɔ.
Ɩ́ taa ha mǝ tǝɣɩ yʋlʋ. Heelim tike kɛ pǝ tʋ ɩ mɩɩna tɛɛ. Mpʋ tɔ, ɩ ta kɛ pʋlʋpʋ.
Ɩɩ naakɩ mpi Tacaa Pǝ tǝna pǝ tʋ ká lǝsɩ Yuta tɛtʋ na Yosalɛm ɩcatɛ pǝ taa tɔɣɔlɔ. Ɩ ká lǝsɩ pǝ tǝna mpi pǝ waasǝɣɩ yǝlaa kɛ teu tɔ. Pǝ kpaɣaʋ tɔɣɔnaɣa tǝna na lʋm tǝna tɔ.
Akanaa na yoolaa na hʋʋlaa, na Ɩsɔ kʋyɔɣɔtʋtʋ tɛlǝsǝlaa na nalaa na kʋkpatǝlaa.
Na yoolaa nɩɩlɛ na naanʋwa nyʋɣʋ nyǝ́ma na kʋpaɣalaa, na laɣatʋ tasǝlaa, na mpa pa lakɩ niŋ tǝma na caŋǝm tɔ, na topotopo nyǝ́ma sɔsaa.
Tacaa ká kpa-wɛɣɛ awaasa kɛ awulaa, na piya ŋmakǝlǝɣɩ-wɛ.
Yǝlaa ka muɣuliɣi tǝma. Ɩfepiya ká kʋlɩ kʋkpatǝlaa tɔɔ, na tɛtɛlataa náá kʋlɩ kʋpaɣalaa tɔɔ.
Halɩ lʋlʋɣʋ kʋlʋmʋɣʋ tʋ ká kpa ɩ tɛɛtʋ na ɩ́ tɔmɩ-ɩ sɩ: Nyá wɛna toko tɔ, la ta wulaʋ na ń paasǝna samaa yɛlɛyɛlɛ ɩnɛ.
Ama ɩ́lɛ́ ɩ ká ma kapuka kɛ kʋyakʋ ŋkʋ sɩ: Ma ta kɛ kɔɔlɛ latʋ. Pǝyele ma fɛɩna tɔɣɔnaɣa, yaa toko kɛ ma tɛ. Mpʋ tɔ, ɩ́ taa kpa-m wulaʋ.
Yosalɛm cɛŋlǝɣɩ, Yuta hotaa. Mpi tɔ, pa kʋlǝɣɩ Tacaa teeli tɔɔ kɛ́ pa yɔɣɔtaɣa na pa kʋlapǝlɛ taa.
Ɩsǝna pa ɩsɛntaa wɛɛ tɔ, mpʋ pǝ kʋɣʋna pa tɔm. Pa lakɩ pa kawalaɣa kɛ́ tǝkeelee ɩsɩɩ Sɔtɔm nyǝ́ma paa ŋmɛsǝɣɩ. Pa tɔm wɛ waɩyo kɛ́. Mpi tɔ, mpɛ pa taɣanǝna pa maɣamaɣa pa wakǝlʋɣʋ.
Ɩ́ yɔɣɔtɩ sɩ: Pɩɩ caɣana siɣisilu. Mpi tɔ, ɩ ká tɔɣɔ ɩ tǝmlɛ kʋlʋlʋm.
Ama ɩsaɣaʋ tɔm ná wɛ waɩyo kɛ́, pǝ kaa caɣana-ɩ. Mpi tɔ, ɩ wɛ mpaaʋ ɩsaɣaʋ taa kɛ́. Pɩɩ lɛɛtɩ-ɩ ɩ kʋlapǝlɛ.
Ḿpʋ́ɣʋ́ Tacaa tɔma sɩ: Piya ŋmakǝlǝɣǝna ma yǝlaa. Alaa tɔkǝna kawulaɣa kɛ pa tɔɔ. Pa nyʋɣʋ nyǝ́ma tolisiɣi-wɛɣɛ na pá wakǝlǝɣɩ mpaaʋ ŋku pa tǝŋǝɣɩ tɔ.
Tacaa kʋlaa sɩ ɩ kalǝɣǝna ɩ yǝlaa. Ɩ sǝŋaa sɩ ɩ hʋʋkǝna-wɛ.
Tacaa yaawa nɔnɔɣɔ kɛ yǝlaa nyʋɣʋ nyǝ́ma na pa awulaa, na ɩ́ tɔ-wɛ sɩ: Mǝ kuntuna ma tɩɩŋ wei pa yaa sɩ lɛsɛŋnaa tɔ. Ɩ́ lɛɛka kʋnyɔntʋnaa nyǝm na ɩ suuli mǝ tɛɛsɩ.
Ɩlɛ pepe tɔɔ kɛ́ ɩ́ fɛlǝɣɩ ma yǝlaa kɛ nɔɔhɛɛ na ɩ́ lakǝna mʋsʋŋ kɛ kʋnyɔntʋnaa? Tacaa Pǝ tǝna pǝ tʋ yɔɣɔtǝna mpʋ.
Ḿpʋ́ɣʋ́ Tacaa tɔma sɩ: Yosalɛm alaa mɛ ɩ́ kɛ́ ɩsǝcaʋ nyǝ́ma kɛ́. Ɩ́ tɔŋ na ɩ́ hɔŋ luuŋ. Mǝ ɩsǝpee nyǝnʋɣʋ kʋsǝɣɩ kʋnyɩɩlǝŋ. Ɩ́ tɔŋ nɔɔhǝlɛ nɔɔhǝlɛ na mǝ nɔɔkpalasɩ wiiki.
Tacaa ka looli Ɩsɛɣɛlɩ alaa mɛ mǝ nyɔɔŋ na pǝ́ yele-mɛɣɛ ŋkoŋkolasɩ na pǝ́ tʋ-mɛɣɛ fɛɛlɛ.
Kʋyakʋ ŋkʋɣʋ Tacaa ká wɔɣɔsɩ mǝ kacɔka wontu tǝna. Pǝ kpaɣaʋ mǝ nɔɔkpalasɩ na puluŋ wei ɩ́ suuki nyɔɔŋ tɔ, na mǝ kacɔka wontu nti tǝ kootaa ɩsɩɩ ɩsɔtʋ kʋfalʋ tɔ.
Na ŋkpanyapǝlasɩ, na kpasɩ, na tɛkɛntɛnaa,
na saalasɩ kʋtemasɩ, na nɔɔhɛɛ taa yɔm, na tampalanaa, na tulaalʋ kpalǝpanaa, na tǝlanaa.
Na mǝ mpee tɔɔ kukuwee, na mɩɩna tɔɔ nyǝna,
na acima wontu, na kpaɩnaa, na tokonaa sɔsaa mpa pa kentiɣi watʋ tɔ, na saalasɩ na huluŋ,
na tokonaa sɔsaa, na toko nyaanaa na nyʋɣʋ saalasɩ, na luɣu tɛɛ nyǝnsɩ.
Tasǝtʋ sɔŋ ká lɛɛtɩ tulaalʋ lonte, na ŋmǝnaɣa kɛ tampala lonte. Nkoŋkolaɣa kɛ nyɔɔsɩ kʋhɔkasɩ lonte, na lǝ́yáɣa wontu kɛ acima nyǝntʋ lonte. Ɩ́ naŋ fɛɛlɛ na ɩ́ taa tokuɣu kɛ kacɔka lonte.
Laɣatɛ ká tɔɣɔ Yosalɛm taa apalaa. Yosalɛm yoolaa taa yoolaa ká sɩ tǝyoole.
Waatʋ ɩnǝɣɩ Siyɔŋ ɩcatɛ nɔnɔɔsɩ ká wii na sɩ́ caɣa lǝ́yáɣa. Pɩɩ kpiisi nɔnɔɔsɩ, ɩlɛna sɩ́ caɣa atɛ.
Kʋyakʋ ŋkʋɣʋ alaa naatosompɔɣɔlaɣa ká kpi apalʋ kʋlʋm na pá tɔmɩ-ɩ sɩ: Yele na tǝ́ pǝsɩ nyá alaa na pá yaakǝna-tʋɣʋ nyá hǝtɛ na pǝ́ kɛɛlɩ tá nyɔɔŋ tɔɔ mpusi. Ye pǝ kaasa tá tɔɣɔnaɣa na tá kʋtɔɣɔlǝtʋ tɩɩ paasǝna tá tɩ.
Kʋyakʋ ŋkʋ hoole nte Tacaa ká la na tǝ́ nyɔ tɛtʋ taa tɔ, ńtɛ́ tɩɩ lana Ɩsɛɣɛlɩ nyǝ́ma kakaasaɣa na pa teeli. Tɛtʋ kʋlʋlʋm ká la Ɩsɛɣɛlɩ nyǝ́ma kakaasaɣa sɔsɔɔntʋ na pa pǝsʋɣʋ.
Yǝlaa mpa mɛ ɩ́ kaasaa na ɩ́ wɛ Yosalɛm taa tɔ, na mpa mɛ ɩ́ wɛ Siyɔŋ taa tɔ, paa yaa-mɛ sɩ Ɩsɔ nyǝ́ma. Mǝ tǝna mǝ hǝla kɛ Tacaa ŋmaa ɩ takǝlaɣa taa sɩ ɩ́ ká caɣa Yosalɛm.
Tacaa ká nyaalɩ Yosalɛm pɛɛlaa asilima na ɩ heelim. Tacaa ká nyaalɩ Yosalɛm taa calǝm na ɩ heelim mpi pǝ wɛ ɩsɩɩ kɔkɔ tɔ.
Tacaa ká tʋ ɩsɔŋmʋntʋ na nyɔɔsɩ kɛ Siyɔŋ pʋɣʋ tǝnaɣa ilim taa, na kʋ tɔɔ kotilaa tǝna tɔɔ. Ahoo ɩ́ yuwa, ɩlɛ ɩ tʋ kɔkɔ ŋka ka mʋɣɩ tɔ. Tacaa teeli ká kentina.
Kʋkentim ká wɛɛ na pǝ́ kenti haŋaɣa kɛ ilim taa, na pǝ́ kenti tɔtɔɣɔ tɛʋ na kʋ heelim kɛ ahoo taa.
Ɩ́ yele na má má, ma taapalʋ kɛ kawǝyaɣa. Ma taapalʋ na lɛsɛŋ tʋɣʋ pa kawǝyaɣa kɛ́. Ma taapalʋ ka wɛna lɛsɛŋ tʋɣʋ kɛ tɛtʋ kʋpantʋ pulaɣa nakǝlɩ ka tɔɔ.
Ɩ luka pulaɣa ŋkɛɣɛ na ɩ́ lǝsɩ ka pɛɛ tǝna. Ɩlɛna ɩ́ sɔ lɛsɛŋ tʋɣʋ kʋpaŋkʋ. Ɩ ŋmá tǝtaŋlɛ kutuluɣu na ɩ́ huli tǝnyaasǝlɛ. Ɩ tɛɛlaɣa sɩ kɩɩ lʋlɩ pee kʋpana kɛ́. Ama kʋlɛ kʋ ta lʋlɩ kʋpana.
Ḿpʋ́ɣʋ́ ma taapalʋ tɔma sɩ: Tɔʋ, Yuta na Yosalɛm pǝ nyǝ́ma ɩ́ hʋʋ má na ma lɛsɛŋ tʋɣʋ tá tɔm.
Ma tɛma-kʋɣʋ pǝ tǝnaɣa lapʋ, má tasa we tɔtɔ? Ma tɛɛlaɣaa sɩ kɩɩ lʋlɩ lɛsɛŋnaa kʋpama. Ɩlɛ pepe tɔɔ kɛ́ kʋ ta lʋlɩ pʋlʋ kʋpam.
Nɔɔnɔɔ, maa heeli-mɛɣɛ nti maa lana-kʋ tɔ. Maa kpɛsɩ kʋ kalaa na heeŋ tɔɣɔ-kʋ. Maa yɔkɩ kʋ koluŋa na mpatɔntaa fɛlɩ-kʋɣʋ nɔɔhɛɛ.
Maa yele na nyɩɩtʋ ɩsaɣatʋ lɛɛkɩ-kʋ. Nɔɣɔlʋ kaa hala-tɩ yaa ɩ́ taɣanɩ-kʋ. Sɔwa tɩɩŋ na nyɩɩtʋ ɩsaɣatʋ ká nyala. Ma kaa yele na tɛʋ tasa-kʋɣʋ nɩɩʋ.
Pǝ tǝna pǝ tʋ Tacaa taalɛ ntɛɣɛlɛ Ɩsɛɣɛlɩ yǝlaa. Yuta yǝlaa mɛɣɛlɛ lɛsɛŋ tʋɣʋ ŋku ɩ lǝsaa tɔ. Tampana tǝŋʋɣʋ kɛ ɩ tɛɛlaɣaa. Ɩlɛna mɩɩ lakɩ ɩsaɣatʋ. Pɩɩ wɛɛ sɩ ɩ́ tǝŋ siɣisuɣu. Ɩlɛna mɩɩ lakɩ kʋtakɛɛsǝm kɛ paa timpi, na yǝlaa makɩ kapusi na laŋwakǝllɛ.
Mpa pa pɩɩlǝɣɩ tɛɛsɩ kɛ pa tike tɔ pa tɔm wɛ waɩyo kɛ́. Mpa pa pɩɩlǝɣɩ tawa kɛ pa tike tɔ pa tɔm wɛ waɩyo kɛ́. Pa tɛŋ ɩcatɛ tǝna, na tɛtʋ pǝsǝɣɩ pa nyǝntʋ.
Pǝ tǝna pǝ tʋ Tacaa, yɔɣɔtaa na ɩ́ tuu na má nɩɩ sɩ: Tɛɛsɩ nsɩ sɩ tǝna sɩɩ wakǝlɩ. Tɛɛsɩ kʋpaŋsɩ sɔsɔɔnsɩ nsɩ sɩɩ wɛɛ kpɛtɛ, nɔɣɔlʋ kaa caɣa sɩ taa.
Ye wei ɩ́ hala lɛsɛŋ tɩɩŋ kaŋkanasɩ tooso, sʋlʋm liitilinaa nɩɩlɛ na naanʋwa tike kɛ ɩ ká hiki. Wei ɩ́ tuuwa tɔɣɔnaɣa pee kɛ saakɩ, kiloonaa naanʋwa tike kɛ ɩ ká kʋ.
Mpa pa pɛɛkǝɣɩ sʋlʋm toŋ nyǝm kɛ tanaŋ tǝhulu, na mpa pa nyɔɔkɩ-wǝɣɩ tapɩɩlɛ na pǝ́ kʋɣɩ-wɛ tɔ, pa tɔm wɛ waɩyo kɛ́.
Saŋkʋnaa na cǝmǝŋ na akilimanaa na hǝsɩ pǝ haŋna na sʋlʋm kʋɣʋ-wɛ. Ama paa paasǝɣǝna mpi Tacaa lakɩ tɔ, pǝ́cɔ́ paa cɛkǝɣǝna ɩ niŋ tǝma.
Pǝ tɔɔ kɛ Tacaa yɔɣɔtǝɣɩ sɩ: Paa kuu ma yǝlaa. Mpi tɔ, pa ta cɛkǝna pʋlʋ. Pa nyʋɣʋ nyǝ́ma ká sɩ nyɔɣɔsɩ, na samaa náá sɩ lʋkɔtʋ.
Ɩsayii sɩ: Pǝ tɔɔ kɛ́ atɛtǝlɛ haa nɔɣɔ sɩ tǝ liki ɩcatɛ sɔsaa na sǝkpema. Pa na pa acima aŋmaala, paa tii atɛtǝlɛ taa.
Pɩɩ tisi sɔsaa na sǝkpema tǝna tǝfɛ. Kalampaanɩ nyǝ́ma ká ka nyɔɔŋ.
Pǝ tǝna pǝ tʋ Tacaa ká hʋlɩ ɩ sɔsɔɔntʋ na ɩ́ sɩɩ ɩ luɣu nyǝntʋ. Ɩsɔ Naŋŋ tʋ ɩnɩ ɩ ká hʋlɩ ɩ tǝnaŋŋ wɛɛtʋ na ɩ́ kɔna siɣisuɣu.
Ɩcatɛ ncaa taa kɛ́ heeŋ ka tɔkɩ, ɩsɩɩ nyɩɩtʋ taa. Pinasɩ nsi pa calǝɣɩ teu tɔ sɩɩ pɛɛkɩ tǝnaɣa sɩ tɔɣɔnaɣa.
Ɩ́ pǝsa pɔpɔtʋ kɛ ŋmɩɩsɩ na ɩ́ hɔŋna kʋpǝntǝŋ kɛ mǝ waalɩ. Ɩ́ hɔŋ mǝ kawalaɣa ɩsɩɩ naaŋ na kɛɛkɛ tɔ, mǝ tɔm wɛ waɩyo kɛ́.
Ɩ́ tɔŋ sɩ: Tacaa la mpi n caa lapʋ tɔɣɔ lɔŋ na tǝ ná. Mɛ sɩ: Tǝ caa tǝ ná mpi mpi Ɩsɛɣɛlɩ Ɩsɔ Naŋŋ tʋ sɩɩwa na ɩ́ tǝŋǝɣɩ na ɩ́ lakɩ tɔ.
Mpa mɛ ɩ́ yaa kʋpantʋ kɛ ɩsaɣatʋ, na ɩsaɣatʋ kɛ kʋpantʋ tɔ. Ɩ́ yaakɩ nyaalǝm kɛ sǝkpɛtʋɣʋ, na sǝkpɛtʋɣʋ kɛ nyaalǝm. Ɩ́ laɣasǝɣɩ leleŋ kɛ nyaŋ, na nyaŋ kɛ leleŋ tɔ, mǝ tɔm wɛ waɩyo kɛ́.
Mpa mɛ ɩ́ nyǝnǝɣɩ mǝ tǝɣɩ lǝmaɣasɛɛ nyǝ́ma yaa laɣatʋnaa tɔ, mǝ tɔm wɛ waɩyo kɛ́.
Mpa mɛ ɩ́ kɛ́ taŋkaʋnaa kɛ sʋlʋm tǝnyɔɔlɛ tɔ, mǝ tɔm wɛ waɩyo kɛ́. Mpa mɛ mǝ yaa mǝ tǝɣɩ akanaa kɛ sʋlʋm situɣu taa tɔ, mǝ tɔm wɛ waɩyo kɛ́.
Ɩ́ haakɩ tasǝkǝlɛ tʋ kɛ tampana kɛ kʋhaʋ tɔɔ kɛ́ hʋʋlɛ taa, na ɩ́ kʋ tampana tʋ tɔm.
Pǝ tɔɔ kɛ́ ɩ́ ká nyaɣa kɔkɔ kɛ lɔŋ ɩsɩɩ kiisi yaa nyɩɩtʋ kʋwʋlʋtʋ. Ɩ́ ká tasa mǝ kila tɛɛ, na ɩ́ saalɩ yem. Mpi tɔ, ɩ́ nyǝna yem kɛ́ Pǝ tǝna pǝ tʋ Tacaa kʋsɛɣɛsǝtʋ. Ɩ́ foota Ɩsɛɣɛlɩ Ɩsɔ Naŋŋ tʋ kʋyɔɣɔtʋtʋ.
Pǝ tɔɔ kɛ́ Tacaa pááná kpana ɩ yǝlaa. Ɩ teɣeta ŋkumle na ɩ́ má-wɛ. Ɩlɛna pɔɔŋ sele, na sǝtaa sɔɣɔtɩ hapɛɛ tɔɔ, ɩsɩɩ nyɩɩtʋ. Paa na mpʋ Tacaa pááná ta hɛɛ. Tacaa tɔŋna ŋkumle kɛ teɣetuɣu kɛ́.
Tacaa sika tuuta kɛ piitim pooluŋ nyǝm. Ɩ hʋla kacʋɣʋlaɣa na ɩ́ yaa-wɛɣɛ antulinya tǝnaɣa tɔɔ sɩ pá kɔɔ. Mpɛɣɛlɛ na pá tɔŋna kɔntɛ kɛ lɔŋlɔŋ.
Yoolaa mpɛ pa taa nɔɣɔlʋ ta ká yaa ɩ pɔntǝɣɩ. Tom ta kaa nɔɣɔlʋ, nɔɣɔlʋ tampala ta hɛtɩ, pǝ́cɔ́ ɩ ntaŋkpala ŋmǝnaɣa ta fiti.
Yoolaa sala pa nyǝmá kɛ́, na pa tɔɔŋ pama. Pa kpaɣanǝŋ acʋwa wɛ toŋ kɛ ɩsɩɩ kʋkpamǝŋ, na pa yoou kɛɛkɛnaa cɔɔkɩ ɩsɩɩ kacuculaɣa.
Yoolaa mpɛ pa yoou kakiisasɩ nǝɣǝsǝna kɛ́ ɩsɩɩ tɔɣɔlaɣa alʋ nyǝŋka wula. Pa nyɩɩsǝɣɩ kɛ́ ɩsɩɩ tɔɣɔlasɩ kʋfasɩ. Pa kpaakɩ pa tɔɣɔnasɩ, nɔɣɔlʋ fɛɩ sɩ ɩ lɛɛkǝɣɩ.
Kʋyakʋ ŋkʋ, kɔkɔtɛ sɔsɔɔlɛ ká kʋlɩ mǝ tɔɔ ɩsɩɩ teŋku kɔkɔtɛ. Ɩ́ ká nyǝnna tɛtʋ hɔɣɔlʋɣʋ tɔɔ, na ɩ́ ná sǝkpɛtʋɣʋ na laŋwakǝllɛ. Mʋsʋɣʋ anaam ká wáásɩ nyaalǝm tɔɔ.
Osiyasɩ sǝm pǝnaɣa kɛ Ɩsayii má, ma ná Tacaa kɛ toosee taka taa. Ma na-ɩ kɛ́ na ɩ́ caɣa ɩ kumte sɔsɔɔlɛ tɔɔ, na ɩ kpaɩ suwa ɩ tǝyaɣa.
Na ɩsɔtaa taŋlaa napǝlɩ, mpa pa wɛna keŋ naatoso naatoso tɔ, pa sǝŋaa na pá cɔɔna Ɩsɔ. Keŋ naalɛ ka takǝna pa ɩsɛntɔɔ, na naalɛɣɛ pa nɔɔhɛɛ tɔɔ. Ɩlɛna pá kʋlǝɣǝna naalɛ.
Ḿpʋ́ɣʋ́ pa yɔɣɔtaɣa na pá cɔɔkɩ tǝma na nɔɔsɩ sɔsɔɔnsɩ sɩ: Pǝ tǝna pǝ tʋ Tacaa kɛlɛ Naŋŋ tʋ Naŋŋ tʋ Naŋŋ tʋ. Nyá teu suwa tɛtʋ tǝna taa kɛ́.
Ɩsɔtaa taŋlaa nɔɔsɩ selaɣa Ɩsɔ tǝyaɣa kite tɛɛ, na nyɔɔsɩ nyala ka taa.
Ḿpʋ́ɣʋ́ Ɩsayii má, ma tɔma sɩ: Haɩ, ma tɔm tɛma. Mpi tɔ, ma kʋyɔɣɔtʋtʋ fɛɩ teu. Ma yǝlaa mpa pa hɛkʋ taa ma wɛɛ tɔ, pɛlɛ pa kʋyɔɣɔtʋtʋ fɛɩ teu tɔtɔ. Pǝyele ma nana ma ɩsǝpǝle kɛ Pǝ tǝna pǝ tʋ Tacaa wulaʋ.
Ama ɩsɔtaa taŋlaa mpɛ pa taa lɛlʋ kʋla hʋntʋ, na ɩ́ kɔɔ ma kiŋ. Ɩ tɔka ɩ niŋ taa kɛ́ mamatɛ nte ɩ lǝsa kɔtaɣa tǝlatɛ tɔɔ tɔ, na kpǝtǝlʋɣʋ.
Ɩlɛna ɩ́ nyɔtɔ ma nɔɣɔ na ɩ́ tɔ sɩ: Mamatɛ tokina nyá nɔɣɔ, nyá ɩsaɣatʋ na nyá kawalaɣa kpiisaa.
Ntɛna Ɩsayii má, ma nɩɩ Tacaa pɔɔsaa sɩ: Aweɣe maa tili? Awe ká la tá nɔɣɔ tɔɔ tʋ? Ɩlɛna má cɔ sɩ: Maɣalɔ tili-m.
Ḿpʋ́ɣʋ́ ɩ tɔma-m sɩ: Polo ń heeli Ɩsɛɣɛlɩ yǝlaa sɩ, paa ɩ́ nɩɩ ɩsǝna, ɩ́ kaa cɛkǝna. Pǝyele paa ɩ́ nyǝna ɩsǝna ɩ́ kaa ná.
Ma kʋ mǝ lǝmaɣasɛɛ taa, sɩ ɩ́ taa cɛkǝna. Ma tǝka mǝ ŋkpaŋŋ, sɩ ɩ́ taa nɩɩ natǝlɩ. Ma wiisa mǝ ɩsɛ, sɩ ɩ́ taa na pʋlʋ. Pǝ́ taa kɔɔ na ɩ́ kɛɛsǝna ma tɔɔ na má waa-mɛ.
Ḿpʋ́ɣʋ́ Ɩsayii má, ma pɔɔsaa sɩ: Tacaa, pǝlee kɛ́ mpʋ ɩnɩ pɩɩ sɩɩ tǝnaɣa? Ɩlɛna ɩ́ cɔ-m sɩ: Waatʋ wei pɩɩ kpiisi acalɛɛ na pǝ́ kʋ́ yǝlaa, na tɛɛsɩ wɛɛ kpɛtɛ, na cacakǝŋ wɛɛ kpɛtɛ, nɔɣɔlʋ fɛɩ tɔ.
Tacaa má maa lǝsɩ tɛtʋ yǝlaa, na má pona-wɛɣɛ pooluŋ, na pǝ́ kaasɩ-tǝɣɩ kpɛtɛ.
Ye pǝ kaasa yʋlʋ kʋlʋm kɛ naanʋwa taa, paa kʋ ɩ́lɛ́ tɔtɔ. Ama pɩɩ kaasɩ yǝlaa mpɛ ɩsɩɩ pa sɛtʋɣʋ tʋɣʋ na pǝ́ yele kite na tǝ́ nɛɣɛtǝɣɩ tɔ. Kite ńtɛ́ tɩɩ la akpaalɛ kʋfatɛ nte tǝ kɛ́ Ɩsɔ nyǝntɛ tɔ.
Wulaʋ Ahasɩ waatʋ kɛ Asilii wulaʋ Lesɛŋ, na Ɩsɛɣɛlɩ wulaʋ Peka, Peka ɩnɩ ɩ caa kɛlɛ Lemaliya. Ḿpʋ́ɣʋ́ pa tii Yosalɛm ɩcatɛ tɔɔ sɩ pa yookina-tɛ, ɩlɛ pa ta pǝsɩ. Wulaʋ Ahasɩ ɩnɩ ɩ ka kɛna Yotam pǝyalʋ, na ɩ cɔsɔ Osiyasɩ ka kɛna Yuta wulaʋ.
Ḿpʋ́ɣʋ́ pa heela Tafiiti lʋlʋɣʋ tʋ wulaʋ Ahasɩ na ɩ tǝyaɣa sɩ, Silii yoolaa kɔma na pá siki Ɩfǝlayim taa. Tǝnaɣa tɔm ntɩ tǝ lapa na wulaʋ na ɩ yǝlaa pá sele ɩsɩɩ heelim ciɣituɣu hɔtʋɣʋ tɔ.
Ḿpʋ́ɣʋ́ Tacaa tɔma Ɩsayii má sɩ: Nyá na nyá pǝyalʋ Seyaa-Yasupi ɩ́ polo na ɩ́ ná wulaʋ Ahasɩ. Ɩ wɛ ɩsɔtaa lɩɩlɛ lɔɔʋ nɔɣɔ kɛ cɔtǝlaa taalɛ hapǝlɛ tɔɔ.
Heeli-ɩ sɩ caɣa tǝpamm. Sɔɣɔntʋ ɩ́ taa kpa-ŋ, yaa nyá apalʋtʋ yɔɔlǝna Silii tʋ Lesɛŋ, na Lemaliya pǝyalʋ pa pááná. Pǝ taɣa pʋlʋ, a wɛɛ kɛ́ ɩsɩɩ tuputusi naalɛ kɔkɔ.
Ma nyǝmá sɩ Silii nyǝ́ma, na Peka na Ɩfǝlayim yoolaa caakɩ pa kʋlɩ nyá tɔɔ. Halɩ pa tɔma sɩ:
Tǝ́ kpa Yuta nyǝ́ma tɔɔ, na tǝ́ nyaasɩ-wɛ. Tǝ́ caalɩ-wɛ na pá tǝŋ-tʋ. Tǝ́ kpa Tapeeli pǝyalʋ kɛ́ wulaʋ na toŋ.
Ɩlɛ Ɩsɔ Tacaa yɔɣɔtaa sɩ: Tǝlɛ tǝ kaa tɔɣɔ.
Mpi pǝ tɔɔ tɔ, Silii ɩcatɛ sɔsɔɔlɛ ntɛ́ Tamasɩ, na Lesɛŋ kɛlɛ tǝna wulaʋ. Ɩfǝlayim nyǝ́ma ɩcatɛ sɔsɔɔlɛ ntɛ́ Samalii, na Peka kɛlɛ pɛlɛ pa wulaʋ. Pǝ kaasa pɩɩsɩ nɩɩtoso na kakpasɩ, na Ɩfǝlayim nyǝ́ma saalɩ yem. Ye mɩɩ ta matǝna Tacaa, mǝ saalǝɣɩ yem tɔtɔɣɔ.
<range>
Ḿpʋ́ɣʋ́ Tacaa heela Ɩsayii sɩ ɩ́ tɛlǝsɩ Ahasɩ sɩ:
Sǝlǝmɩ nyá Ɩsɔ Tacaa maɣa yaasi wei n ká tɛna nyá taa sɩ ma wɛ nyá waalɩ tɔ. Paa atɛtǝlɛ taa kɛ́ n caa yaa ɩsɔtaa kɛ́ n caakɩ.
Tǝnaɣalɛ Ahasɩ cɔwa sɩ: Aaɩ yoo, ma kaa sǝlǝmɩ pʋlʋpʋ. Ma kaa maɣasɩ Tacaa sɩ ma naa ɩ waalɩ.
Mpʋɣʋlɛ Ɩsayii cɔ-ɩ sɩ: Tafiiti lʋlʋɣʋ nyǝ́ma mɛ, ɩ́ nɩɩ ma tɔm. Ɩsɩɩ ɩ́ lapʋ yǝlaa tɔ, pǝ ta maɣa-mɛɣɛlɛ na ɩ́ caa ɩ kpɛŋna ma Ɩsɔ?
Tɔʋ, Tacaa ká hʋlɩ-mɛɣɛ yaasi nɔɣɔlʋɣʋ ɩ maɣamaɣa. Ɩnǝɣǝlɛ sɩ: Ɩ́ nyǝnɩ, pɛɛlɔ wei ɩ ta nyǝnta apalʋ tɔ, ɩ ká haɣa hɔɣɔ, na ɩ́ lʋlɩ apalʋpǝyaɣa. Paa ha-kɛɣɛ hǝtɛ sɩ Ɩmaniyɛlɩ. Hǝtɛ tǝnɛ tǝ yɔɣɔtǝɣɩ sɩ Ɩsɔ wɛ tá kiŋ.
Ɩ tɔɣɔnaɣa ntɛ́ naanim na tɩɩŋ. Halǝna ɩ́ nyɩ ɩsaɣatʋ kisuɣu, na ɩ́ mʋ kʋpantʋ.
Ama na pǝ́cɔ́ apalʋ pǝyaɣa ŋkɛ ká nyǝŋ ɩsaɣatʋ kisuɣu, na kʋpantʋ mʋɣʋ tɔ. Awulaa mpa ɩnɩ pa naalɛ pa sʋsǝɣɩ-mɛɣɛ watʋ kɛ mpʋ tɔ, pa yǝlaa ká lɔ pa tɛtʋ.
Ama Tacaa ká kɔna nyana nyá yǝlaa na nyá lʋlʋɣʋ nyǝ́ma mǝ tɔɔ kɛ́ mpusi. Too tɔ pa ta nata mpusi ɩnǝɣɩ waatʋ wei Yuta na Ɩsɛɣɛlɩ pa faɣaa tɔ. Asilii wulaʋ ká la mpi tɔɣɔlɛ.
Kʋyakʋ ŋkʋɣʋ Tacaa ká yaa kolontunaa na kacʋɣʋlaɣa. Paa lɩɩna Icipiti pɔɣɔ Nili na teŋku pa atama taa tɛtʋ taa, na pá kɔɔ, ɩsɩɩ kacɔsɩ. Paa lɩɩna Asilii tɔtɔ ɩsɩɩ tɩɩŋ sɛsɛkʋ.
Pa tǝna paa kɔɔ na pá caɣa lɔɔŋ wei ɩ lumaa tɔ ɩ taa. Na kʋkpamǝŋ pɔɣɔlɛɛ taa, na sɔwa hɔtʋ taa, na hila tǝna taa.
Kʋyakʋ ŋkʋɣʋ Tacaa ká kǝntɩ Ɩfǝlatɩ pɔɣɔ waalɩ hʋnʋɣʋ. Asilii wulaʋ tɔm kɛ pa kɛɛsǝɣɩ mpʋ. Ɩ ká kɔɔ na ɩ́ looli mǝ nyɔɔŋ, na mǝ tɔnǝŋ tɔɔ hʋntʋ, na mǝ tantǝŋ.
Kʋyakʋ ŋkʋɣʋ paa mǝ tǝyaɣa ŋka kaa tɔɔ naʋ alʋnyǝŋ, na pǝ́ŋ kɛ naalɛ.
Ɩlɛna pá nyaasǝɣɩ pǝ naalǝm kɛ katatǝlaɣa. Mpa mpa pɩɩ kaasɩ tɛtʋ taa tɔ, naanim na tɩɩŋ kɛ paa tɔkɩ.
Kʋyakʋ ŋkʋ tɔtɔ, paa pa sɔwa lɛsɛŋ tɩɩŋ iyaɣa (1000) kɛ taalɛ taa, na pǝ liɣitee lɩɩ nyǝɣǝtʋ iyaɣa (1000), paa yele-tɛ na nyɩɩtʋ ɩsaɣatʋ lɛɛkɩ.
Halɩ yǝlaa ká sʋʋ tǝ taa kɛ́ na tɔɔŋ na nyǝmá na pá yɛlɩ. Nyɩɩtʋ ɩsaɣatʋ tǝna ká suna tɛtʋ tǝna taa.
Paa pulasi nsi sɩ tɔɔ pa halaɣana akuɣu tɔ, nyɩɩtʋ ɩsaɣatʋ ká nyalǝna, pǝ kaa wɛɛ sʋʋʋ. Halǝna pá yeki naaŋ na heeŋ kɛ pǝ taa na ɩ́ tɔkɩ.
Ḿpʋ́ɣʋ́ Tacaa tɔma Ɩsayii ma sɩ: Kpaɣa kpaata, na ń ŋmaa ɩ tɔɔ kɛ́ ŋmaatʋ kʋyasǝlǝtʋ na pǝ́ naakɩ teu sɩ: Pá ŋmili kolontu wontu waalɩ, pá kuu wontu kɛ lɔŋ.
Ɩlɛna má hʋlɩ kpaata ɩnǝɣɩ aseeta nyǝ́ma naalɛ mpa ma wɛna naani tɔ. Mpɛɣɛlɛ Kɔtʋlʋ Wuliya na Yepelekiya pǝyalʋ Sakalɩ.
Ḿpʋ́ɣʋ́ ma nyǝmá ma alʋ. Ɩ kɛ́ Ɩsɔ kʋyɔɣɔtʋtʋ tɛlǝsʋlʋ kɛ́. Ɩ lapa teu ɩlɛna ɩ́ lʋlɩ apalʋpǝyaɣa, na Tacaa tɔ́ sɩ, má yaa-kɛ sɩ: Masɛɛ Sakalɩ-Hasɩ-Paasɩ*fa*. kolontu waalɩ, pá kuu wontu kɛ lɔŋ.
Pǝ taɣa pʋlʋ tɔɔ, mpi sɩ pǝyaɣa ká nyǝŋ yɔɣɔtʋɣʋ sɩ, paapa na nnaa tɔ, pa kuu Tamasɩ na Samalii pa wɛnaʋ na pá pona Asilii wulaʋ.
Ḿpʋ́ɣʋ́ Tacaa tasa Ɩsayii maɣa heeluɣu tɔtɔ sɩ:
Mpi pǝ tɔɔ yǝlaa panɛ pa kisa Silowee lɔɔʋ lʋm mpi pǝ kpeŋ tǝpamm, na pá lɔ apalʋtʋ kɛ awulaa Lesɛŋ na Peka pa tɔm taa tɔ.
Pǝ tɔɔ kɛ́ maa kpaasɩ Asilii wulaʋ na ɩ yoolaa pa toŋ. Ɩsɩɩ Ɩfǝlatɩ pɔɣɔ sɔsaɣa lʋm na ka hola sɔɔsʋɣʋ, na pǝ́ watɩ kʋtemiŋ tɔ.
Asilii nyǝ́ma ká watɩ ɩsɩɩ lʋm na ɩ́ li Yuta nyǝ́ma, na pǝ́ sɩɩna pa luɣu tɛɛ. Paa walǝsɩ pa kʋtemiŋ kɛ pa tɛtʋ ɩwalaʋ tɔɔ. Ɩsɔ wɛ tá kiŋ.
Piitimnaa mɛ, ɩ́ kiisi yoou kakiisasɩ, sɔɣɔntʋ sɔsɔɔntʋ taŋa-mɛɣɛ. Mpa mɛ mǝ wɛ tɛtʋ pooluŋ tɔ mɩɩ ke ŋkpaŋŋ. Ɩ́ taɣanɩ mǝ tǝɣɩ yoou tɔɔ, sɔɣɔntʋ taŋa-mɛɣɛ.
Ɩ́ hɔkɔ na ɩ́ sɩɩ, pɩɩ saalɩ yem kɛ́, pǝ́cɔ́ paa ntiɣi ɩ́ ká yɔɣɔtɩ, tǝ kaa la. Mpi tɔ, Ɩsɔ wɛ tá kiŋ.
Ḿpʋ́ɣʋ́ Tacaa kpa Ɩsayii má, na ɩ́ kpaalɩ-m sɩ má taa kɛɛna yǝlaa mpɛ pa yaasi. Nti ɩ yɔɣɔtaa tɔɣɔlɛ sɩ:
Ɩ́ taa nyǝnɩ waalɩ lɩɩʋ kɛ mpi mpɛ pa nyǝnǝɣɩ waalɩ lɩɩʋ tɔ. Ɩ́ taa nyana mpi pa nyaŋna tɔ, sɔɣɔntʋ ɩ́ taa kpa-mɛ.
Pǝ tǝna pǝ tʋ Tacaa tike kɛ ɩ́ ká nyǝnɩ katɛ pʋlʋ, na ɩ́ nyana-ɩ na ɩ́ se-ɩ.
Ɩ́ kɛ́ Ɩsɔ tǝsɛɛlɛ kɛ́. Ama ɩ ká pǝsɩ tɔtɔɣɔ kʋkpamʋɣʋ ŋku kɩɩ co Yuta nyǝ́ma na Ɩsɛɣɛlɩ nyǝ́ma tɔ. Kʋlʋm ɩnɩ tɔtɔɣɔlɛ puluɣu na katɔka kɛ Yosalɛm nyǝ́ma.
Pɩɩ co pa paɣalɛ na pá hoti na pǝ́ wakǝlɩ-wɛ. Katɔka ká puu-wɛ na pá kpa-wɛ.
Ḿpʋ́ɣʋ́ Ɩsayii tɔma sɩ: Ma tʋɣɩ tɔm tǝnɛɣɛ pʋlʋpʋ taa kɛ́. Maa kalǝsɩ ma kʋsɛɣɛsǝtʋ nti ma caakɩ sɛɣɛsʋɣʋ tɔ tǝ tɔɔ. Ma tǝŋlaa tike kɛ maa heeli-tɩ.
Tacaa ha Yakɔpʋ lʋlʋɣʋ nyǝ́ma kɛ siɣile kɛ laasaɣa tɔɔ kɛ́. Ɩlɛ Tacaa kɛ ma tɛɛlǝɣɩ na ma tʋɣɩ-ɩ naani.
Ma na piya mpa Tacaa ha-m tɔɣɔlɔ. Tǝ wɛ kɛ́ ɩsɩɩ Ɩsɔ kʋhʋlʋm mpi pǝ hʋ́lǝ́ɣɩ́ Ɩsɛɣɛlɩ taa sɩ Pǝ tǝna pǝ tʋ Tacaa wɛ Siyɔŋ pʋɣʋ taa tɔ.
Ye pa tɔma-mɛ sɩ: Ɩ́ pɔɔsɩ mpa pa sʋsǝɣɩ na pá yaakɩ atɛtʋnaa, na pa heeliɣi cele tɔm tɔ. Pa wɛlǝtǝɣɩ pa luuŋ tɛɛ kɛ́ na pá mʋtǝɣɩ yem. Ɩlɛ ɩ́ cɔ-wɛ sɩ: Pǝ wɛ teu sɩ tǝ́ pɔɔsɩ sǝtaa kɛ weesiŋ nyǝ́ma tɔm na? Ɩsɔ kɛ́ tɩɩ pɔɔsɩ yaa sǝtaa?
Ɩlɛ ɩ́ ká cɔ-wɛ sɩ: Tacaa tɔm na ɩ sɛɣɛsʋɣʋ taa kɛ́ tɩɩ mǝlɩ. Ye wei ɩ kisa mpʋ pʋntʋ kaa fe tɛʋ.
Paa cɔɔ tɛtʋ taa kɛ́, na ɩkaalɛ kpa-wɛ na nyɔɣɔsɩ pɩɩ-wɛ, halǝna pá tʋʋ pa wulaʋ na pa Ɩsɔ. Ɩlɛna pá kpaasɩ pa ɩsɛ na ɩsɔtaa.
Ɩlɛna pá tisi-yɛ na atɛ, na pá ná laŋwakǝllɛ na sǝkpɛtʋɣʋ na nǝɣǝsɛɛ sɔsɔɔna. Ɩlɛna pá pona-wɛɣɛ sǝkpɛtʋɣʋ anaam taa.
Wei ɩ wɛ sǝkpɛtʋɣʋ kʋnɛ kʋ taa tɔ, ɩɩ pǝsǝɣɩ na ɩ́ fiti. Hatoo lɔŋ taa ɩlɛ, Sapulɔŋ na Nɛfǝtali pǝ hɔɣɔlǝŋ nyǝ́ma ka wɛ fɛɛlɛ taa kɛ́. Ama paa tɛ na pa kʋsɩ nyɔɔŋ. Pǝ kpaɣaʋ teŋku wei ɩ wɛ ilim tǝlɩɩlɛ tɔ, halǝna Yaatanɩ pɔɣɔ waalɩ. Paa na Kalilee timpiwɛ mʋʋlaa wɛɛ tɔ, paa kʋsɩ nyɔɔŋ kɛ tǝna.
Yǝlaa mpa pa tɔŋ sǝkpɛtʋɣʋ taa tɔ, pa naakɩ nyalǝmǝlɛ sɔsɔɔlɛ. Mpa pa wɛ ahoo sǝkpɛtʋɣʋ sɔsɔɔŋkʋ taa tɔ nyalǝmǝlɛ tʋla pɛlɛ pa tɔɔ.
Tacaa lakɩ na pa laŋa hʋlʋmǝɣɩ katatǝlaɣa, na pa aŋmaala sɔɔsǝɣɩ. Pa laŋa hɛɛkɩ nyá ɩsɛntaa kɛ́ ɩsɩɩ kʋmtʋ waatʋ. Yaa ɩsɩɩ pa talʋɣʋ mpi mpi pa kuu yoou taa tɔ.
N kɔɔlǝɣɩ sǝɣǝla kɛ nyá yǝlaa tɔɔ. N pɛlǝɣɩ kpátʋ́ɣʋ́ ŋku pa makaɣana pa siɣile taa tɔ. N pɛlǝɣɩ ŋmakǝllʋ tǝpite, ɩsɩɩ n ka lapʋ Matiyaŋ nyǝ́ma waatʋ tɔ. Ḿpʋ́ɣʋ́ n fitiɣi pa ŋmakǝllaa kɛ saŋa.
Kɔkɔ ka nyaɣa yoolaa ntaŋkpala wena a taŋ ɩ́ nɩɩkɩ kaʋ kaʋ tɔ, na pa tokonaa mpa calǝm taanaa tɔ.
Mpi tɔ, pa lʋla-tʋɣʋ pǝyaɣa. Pǝ ha-tʋɣʋ apalʋ pǝyaɣa. Ɩsɔ cɛla-kɛɣɛ pǝsʋɣʋ. Ka hǝla ntɛ: Laɣatʋ tasʋlʋ kʋpaŋ, Ɩsɔ Toŋ tʋ, Caa Tam tɔɔ nyǝŋ, Hɛɛsʋɣʋ Awulumpu.
Ka kawulaɣa toŋ ká walǝɣɩ kɛ́. Ka kawulaɣa ká wɛɛ hɛɛsʋɣʋ taa. Káá lɛɛtɩ Tafiiti lonte taa. Tampana tǝŋʋɣʋ na siɣisuɣu tɔɔ kɛ́ ka toŋ ká sǝŋ. Tacaa Pǝ tǝna pǝ tʋ tʋwa ɩ taa kɛ́ sɩ ɩ lakɩ pǝ tǝna ɩsǝntɔ. Mpi tɔ, ɩ sɔɔla ɩ yǝlaa kɛ́. Pǝ kpaɣaʋ nɔɔnɔɔ tɔ, halǝna pǝ polo tam.
Ḿpʋ́ɣʋ́ Tacaa yɔɣɔta Yakɔpʋ yǝlaa Ɩsɛɣɛlɩ nyǝ́ma kɛ tɔm na tǝ́ tǝŋ-wɛ.
Yǝlaa tǝna nɩɩ mpʋ. Pǝ kpaɣaʋ Ɩfǝlayim nyǝ́ma tǝna na Samalii nyǝ́ma tɔ. Ɩlɛna pá yɔɣɔtǝna kalampaanɩ sɩ:
Pilikinaa koluŋa tima. Ama tɩɩ ŋma-kɛ na pɛɛ kʋsaakɛɛ. Tɩɩŋ kpaɩ nyǝŋ taaŋ pɛlaa. Tɩɩ lɛɛtɩ ɩ lona taa kɛ́ tɩɩŋ toŋ nyǝŋ taaŋ.
Ḿpʋ́ɣʋ́ Tacaa kʋsa mǝ kolontunaa Lesɛŋ nyǝ́ma pááná sɩ pá yoona-mɛ.
Silii nyǝ́ma ntɔ na ilim tǝlɩɩlɛ tɔɔ, na Filiisi nyǝ́ma na ilim tǝtʋlɛ tɔɔ. Pa haa nɔɔsɩ sɩ pa liki Ɩsɛɣɛlɩ nyǝ́ma mɛ. Paa na mpʋ tɔ, Tacaa pááná ta hɛɛ, ɩ tɔŋna ŋkumle kɛ teɣetuɣu kɛ́.
Ɩsǝna Ɩsɔ mapa ɩ yǝlaa tɔɣɔlɛ. Paa na mpʋ Ɩsɛɣɛlɩ nyǝ́ma mɛ ɩ́ ta mǝlɩ mǝ Ɩsɔ kiŋ. Ɩ́ ta kɛɛsǝna pǝ tǝna pǝ tʋ Tacaa tɔɔ.
Kʋyakʋ kʋlʋmʋɣʋ taa kɛ́ Tacaa ká sɛtɩ nyʋɣʋ na suka. Tacaa ká wakǝlɩ sɔsaa na sǝkpema.
Laɣatʋ tasǝlaa na nyʋɣʋ nyǝ́ma ntɛ́ ɩsɔtaa. Ɩsɔ kʋyɔɣɔtʋtʋ tɛlǝsǝlaa pɔpɔtʋnaa ntɛ́ pǝ tɛɛ.
Mpa pa tiikiɣi yǝlaa mɛ tɔ pa tolisiɣi-mɛɣɛ, na mpa mɛ mǝ yeki na pá tiikiɣi-mɛ tɔ, mǝ leki.
Pǝ tɔɔ kɛ́ Tacaa kaa kenti mǝ ɩfepiya tɔɔ. Pǝyele ɩ kaa wɛɛna mǝ leelaa na mǝ suluwaa pǝtɔɔtǝlɛ. Mpi tɔ, ɩ́ kɛ́ asaɣaa kɛ mǝ tǝnaɣa. Ɩ́ lakɩ kawalaɣa, na ɩ́ yɔɣɔtǝɣɩ acaalǝtʋ tɔm. Paa na mpʋ tɔ, Tacaa pááná ta hɛɛ, ɩ tɔŋna ɩ ŋkumle kɛ teɣetuɣu kɛ́.
Yǝlaa ɩsaɣatʋ wɛ kɛ́ ɩsɩɩ kɔkɔ ŋka ka nyakɩ tɔ. Ka nyakɩ sɔwa, ka nyakɩ hɔtʋɣʋ. Ka nyɔɔsɩ nyalǝɣɩ na sɩ kpaakɩ ɩsɔtaa tǝliɣiliɣi.
Tacaa pǝ tǝna pǝ tʋ mʋ pááná, a nyakɩ tɛtʋ na yǝlaa ɩsɩɩ kɔkɔ. Nɔɣɔlʋ ɩɩ yeki ɩ tɔɣɔntǝlɛ.
Pa nyasǝna ntɔɣɔŋ tɔɔ, pa nyɔɣɔsɩ ta sɩ, pá lina mpǝtǝŋ tɔɔ pa ta haɣa. Paa wei ɩ tɔkɩ ɩ tɔɣɔntǝlɛ wei ɩ ka sǝna-ɩ tɔ.
Manasee na Ɩfǝlayim nyǝ́ma pɛlɛ pa kʋlǝɣɩ tǝma tɔɔ. Ɩlɛna pa naalɛ pá kpɛntɩ na pá kʋlɩ Yuta nyǝ́ma tɔɔ. Paa na mpʋ Tacaa pááná ta hɛɛ. Ɩ tɔŋna ɩ ŋkumle teɣetuɣu kɛ́.
Yǝlaa mpa mɛ ɩ́ sɩɩkɩ nti tǝ ta siɣisi, na ɩ́ tʋɣɩ kiiŋ na pǝ́ wakǝlǝɣɩ lɛlaa tɔ, mǝ tɔm wɛ waɩyo kɛ́.
Ɩ́ pɛŋ ma yǝlaa kʋnyɔntʋnaa na acamaa kɛ tampana. Ɩ́ lɛɛkǝɣɩ alaa leelaa na suluwaa kɛ pa nyǝm.
Ɩsǝnaɣa ɩ́ ká la kʋyakʋ kʋnaasʋɣʋ wule? Waatʋ wei wakǝlʋɣʋ ka kɔɔ-mɛ na pooluŋ tɔ, Leɣe ɩ́ ká se na ɩ́ ŋmɛlɩ? Leɣe ɩ́ ká sɩɩ mǝ wɛnaʋ?
Pǝ ta kaasɩ kʋlapʋɣʋ, pǝ wɛɛ sɩ tǝlasɩ tǝma ɩ́ kɔlǝsɩ-mɛɣɛ salǝkatʋnaa taa kɛ́. Yaa ɩ́ hoti na ɩ́ sɩ́. Paa na mpʋ tɔ, Tacaa pááná ta hɛɛ. Ɩ tɔŋna ɩ ŋkumle teɣetuɣu kɛ́.
Ḿpʋ́ɣʋ́ Tacaa yɔɣɔtaa sɩ: Kaɩ, Asilii, nyá kɛna ma pááná tǝpite. Nyaɣalɛ ma pááná akalʋɣʋ. N kɛ́ ma pááná sɔsɔɔna wontuɣu kɛ́.
Nyaɣa ma kʋsaa na ń hɔ ma yǝlaa ŋkpaŋʋɣʋ kɛ timpi pa kpaasa ma pááná tɔ. Má yelina na ń kuu pa wontu na ń ŋmɩɩlɩ-tɩ, na ń fɛlɩ-wɛɣɛ nɔɔhɛɛ ɩsɩɩ afǝla.
Ama Asilii nyǝ́ma naa hʋʋkɩ mpʋ. Piitimnaa paɣalɛ wakǝlʋɣʋ, na pa kʋɣʋ tike lǝmaɣasɛɛ wɛnna pa taa.
Na pá tɔŋ sɩ: Tá yooŋ nyɔɔŋ nyǝ́ma kɛ́ awulaa kɛ́.
Mpʋ tɔtɔɣɔ pǝ lapa Kalǝne na Kaakemisi na Hamatɩ na Alǝpatɩ na Samalii, na Tamasɩ pa acalɛɛ.
Ma toŋ kɛ ma tʋna niŋ kɛ kawulasɩ nsi sɩ tɩɩŋ kǝla Yosalɛm na Samalii pǝ nyǝŋ kɛ paɣalɛ tɔ.
Ɩsǝna ma kpiisa Samalii na ɩ tɩɩŋ tɔ, mpʋ tɔtɔɣɔ ma pǝsǝɣɩ má kpiisi Yosalɛm na ɩ tɩɩŋ. Ma wɛna pǝ toŋ.
Waatʋ wei Tacaa ká tɛ Siyɔŋ pʋɣʋ na Yosalɛm pa ŋkpaŋʋɣʋ kɛ hɔm tɔ, ɩ ká paasǝna Asilii wulaʋ kalampaanɩ tʋ ɩnɩ. Na ɩsǝna ɩ nyǝnǝɣɩ lɛlaa kɛ yem tɔ.
Halǝna ɩ́ tɔŋ sɩ: Ma maɣamaɣa ma toŋ na ma laɣatʋ kɛ ma tuusina piitimnaa tɛtʋ toosi na má kuu pa wɛnaʋ. Na má tɔɣɔnɩ awulaa kɛ pa kumlee tɔɔ ɩsɩɩ aka.
Ɩsɩɩ sumaɣa seekuɣu na ká yele tantɛ na yala na pá kuu tɔ, ḿpʋ́ɣʋ́ ma kuu piitimnaa wɛnaʋ na pa tɛtʋ. Nɔɣɔlʋ ta ciɣiti keluɣu, yaa ɩ́ kuli nɔɣɔ na ɩ́ wii pɩɩʋ maɣamaɣa.
Laalɛ ká pǝsɩ na tǝ́ sa tǝ tǝɣɩ tǝ tɔkʋlʋ niŋ taa? Yaa kaafǝnta sǝyaɣa ka lana kalampaanɩ kɛ kaafǝnta niŋ taa? Pǝ wɛ ɩsɩɩ kpátʋ́ɣʋ́ teɣetiɣina ntɛɣɛ kʋ tɔkʋlʋ, na akalʋɣʋ náá fiɣitiɣi kʋ lɔɣɔlʋ.
Pǝ tɔɔ kɛ́ Ɩsɔ Pǝ tǝna pǝ tʋ ka yele, na Asilii yoolaa kʋyasǝlaa tɛ taasɩ. Ɩlɛna kɔkɔ kʋlɩ pa teeli ɩnɩ ɩ taa na ká mʋ.
Mpi tɔ, Ɩsɛɣɛlɩ nyǝ́ma nyaalǝm ká wɛɛ ɩsɩɩ kɔkɔ. Ɩsɛɣɛlɩ nyǝ́ma Naŋŋ tʋ ká wɛɛ ɩsɩɩ kɔkɔ kʋmʋmʋka. Kaa nyaɣa sɔwa kɛ kʋyakʋ kʋlʋmʋɣʋ.
Na pǝ́ wakǝlɩ hɔtʋ sɔsɔɔntʋ na tɩɩŋ tawa tǝkpataa. Ɩlɛna Silii nyǝ́ma pǝsɩ ɩsɩɩ mpa kʋtɔŋ pɛɛnaa tɔ.
Tʋɣʋ kʋlʋmʋɣʋ kʋlʋmʋɣʋ ká kaasǝna Asilii hɔtʋɣʋ taa. Paa pǝyaɣa sǝkpelaɣa ka pǝsǝɣɩ na ká kala-ɩ.
Kʋyakʋ wɛɛ ŋku kʋ taa Ɩsɛɣɛlɩ yǝlaa kakaasaɣa, mpa mɛ ɩ́ kɛ́ Yakɔpʋ lʋlʋɣʋ nyǝ́ma tɔ. Ɩ́ kaa tasa Asilii nyǝ́ma mpa pa ŋmakǝlaɣa-mɛ tɔɣɔ naani tʋɣʋ. Ama mǝ Ɩsɔ Tacaa wei ɩ kɛ́ Ɩsɛɣɛlɩ Naŋŋ tʋ tɔɣɔ ɩ́ ká tʋ naani.
Mǝ yǝlaa kakaasaɣa ká mǝlɩ. Yakɔpʋ nyǝ́ma mɛ mǝ kakaasaɣa ká mǝlɩ mǝ Ɩsɔ toŋ tʋ tɔɔ.
Ɩsɛɣɛlɩ nyǝ́ma mɛ, paa mǝ yǝlaa samaa wɛ ɩsɩɩ teŋku nɔɣɔ kanyǝŋa tɔ, mǝ taa kakaasaɣa tike ká mǝlǝna Tacaa tɔɔ. Pa tɛma mǝ wakǝlʋɣʋ tɔm kɛ sɩɩʋ, na pǝ tɩɩ mʋna-mɛɣɛ.
Tacaa Pǝ tǝna pǝ tʋ Ɩsɔ ka wakǝlɩ tɛtʋ tǝnaɣa ɩsɩɩ ɩ sɩɩʋ tɔ.
Ḿpʋ́ɣʋ́ Pǝ tǝna pǝ tʋ Tacaa Ɩsɔ tɔma ɩ yǝlaa mpa pa wɛ Siyɔŋ pʋɣʋ taa tɔ sɩ: Ɩ́ taa nyana Asilii nyǝ́ma mpa pa makɩ-mɛɣɛ kpatǝŋ tɔ. Pa teɣetiɣi akaŋ kɛ mǝ tɔɔ ɩsɩɩ Icipiti nyǝ́ma lakaɣa-mɛɣɛ hatoo lɔŋ taa tɔ.
Mpi tɔ, pǝciiu tike kɛ pǝ kaasaa, na ma pááná hɛɛ tǝkpataa. Ɩlɛna á huuna Asilii nyǝ́ma na á wakǝlɩ-wɛ.
Pǝ tǝna pǝ tʋ Tacaa ká kpaasɩ ɩ hika na ɩsɔtaa, na Ɩ́ casa-kɛɣɛ Asilii nyǝ́ma ɩsɩɩ ɩ ka lapʋ Matiyaŋ nyǝ́ma kɛ Olɛpɩ kʋkpamʋɣʋ tɔɔ tɔ. Ɩ ká kpaasɩ ɩ kpátʋ́ɣʋ́ na ɩsɔ kɛ́ teŋku tɔɔ. Ɩsɩɩ ɩ ka lapʋ Icipiti nyǝ́ma tɔ.
Kʋyakʋ ŋkʋɣʋ ɩ ka kɔɔlɩ mǝ nyʋɣʋ taa kɛ́ sǝɣǝla wena Asilii nyǝ́ma ka sʋka-mɛ na á nɩɩ-mɛ tɔ. Na ɩ́ fiti ŋmakǝlʋɣʋ mpi pa ŋmakǝlaɣa-mɛ tɔ.
Ḿpʋ́ɣʋ́ Asilii nyǝ́ma lɛɛka Ayatɩ ɩcatɛ na pá faɣana Mikǝlɔŋ nyǝntɛ taa na pá yele pa wontu kɛ Mikimasɩ.
Ɩlɛna pá faɣana kʋkpamǝŋ naalɛ hɛkʋ na pá tɔ sɩ: Tǝ siki Kipeya. Sɔɣɔntʋ pɩɩ Lama ɩcatɛ nyǝ́ma na pá seliɣi na Sayuli ɩcatɛ Kipeya nyǝ́ma seeki.
Kalim nyǝ́ma mɛ, ɩ́ ma kapusi na Layisa nyǝ́ma náá tʋ ŋkpaŋŋ. Ɩlɛna Anatɔtɩ nyǝ́ma náá cɔ, pa tɔm wɛ kʋnyɔŋ.
Matǝmena nyǝ́ma seeki. Kepim nyǝ́ma pɛɛkǝɣɩ tǝcɔɔsǝlɛ.
Kolontunaa ká tasa Nopɩ ɩcatɛ kɛ sǝŋʋɣʋ kɛ kʋyakʋ ŋkʋ, na pá teɣeti Yosalɛm pulaɣa Siyɔŋ kɛ ŋkumle.
Tacaa pǝ tǝna pǝ tʋ ka caatɩ piliŋasɩ na toma. Ɩ ka sɛtɩ tɩɩŋ wei ɩ kǝla kʋlʋɣʋ tɔ na ɩ́ pɛtɩ atɛ, na ɩ́ tisi wei ɩ tɛɛ lɛlǝŋ tɔ.
Paa sɛtɩ hɔtʋ sɔsɔɔntʋ na laalɛ. Lipaŋ hɔtʋɣʋ taa tɩɩŋ sɔsɔɔŋ ka hoti atɛ.
Pǝlɛ pǝ waalɩ ɩlɛ pǝliŋa ká hɛlɩ Sesee*fa* kite kʋpǝntɛ tɔɔ. Akpaalɛ ká lɩɩ ɩ lʋlʋɣʋ lila tɔɔ. tʋɣʋ kite.
Tacaa Feesuɣu ká wɛɛ ɩ tɔɔ kɛ́. Kɩɩ ha-ɩ lǝmaɣasɛɛ na ɩ́ tiikina ɩ yǝlaa. Na ɩsǝna yʋlʋ ka pɩɩlɩ tǝma kʋlapɛɛ na nyǝm tɔ na a lapʋ. Nkʋ kʋ yekina na yʋlʋ nyɩ Ɩsɔ na ɩ́ wɛɛna ɩ sɔɣɔntʋ.
Tacaa nyamnaʋ ntɛ́ ɩ laŋhʋlʋmlɛ. Ɩ kaa lana tɔm nti ɩ nɩɩ kʋnɩɩ tɔɣɔ tǝmlɛ.
Ɩ ká tǝŋ siɣisuɣu na ɩ́ hʋʋna kʋnyɔntʋnaa, na ɩ́ tǝŋ tampana na ɩ́ yɔɣɔtǝna tɛtʋ taa wahala nyǝ́ma. Ɩ kʋyɔɣɔtʋtʋ kɛ ɩ ká mana tɛtʋ yǝlaa ɩsɩɩ kpátʋ́ɣʋ́. Ɩ ká kʋ asaɣaa na ɩ nɔɣɔ taa kʋyɔɣɔtʋtʋ.
Tampana tǝŋʋɣʋ na kʋpantʋ lapʋ ká pǝsɩ ɩsɩɩ tampala na ɩ́ tɔɣɔlɩ.
Taalɛ haɣa na ɩwǝyaɣa paa caɣa tǝntǝmlɛ. Kpou na pinaɣa pɛlɛɣɛ tǝhǝntǝlɛ kʋlʋmtǝlɛ. Pǝyaɣa sǝkpelaɣa ká tiikiɣina-wɛ.
Naʋ na taalɛ wontuɣu ŋku pa yaa sɩ wusi tɔ paa kaa nyɩɩtʋ tǝtɔɣɔlɛ, na pa piya náá hǝntɩ tǝntǝmlɛ. Nyɩɩtʋ kɛ tɔɣɔlaɣa na naʋ paa tɔɣɔ.
Pǝyaɣa ahʋlʋm ka liɣili tʋm pʋ́ʋ́ɣʋ́ tɔɔ. Pǝyaɣa sǝkpelaɣa náá sʋsɩ ka niŋ kɛ akala pʋ́ʋ́ɣʋ́ taa.
Tacaa pʋɣʋ naŋŋ nyǝŋkʋ tɔɔ tʋ nɔɣɔlʋ kaa la ɩ tɔɣɔntǝlɛ kɛ ɩsaɣatʋ. Pǝ taɣa pʋlʋ, yǝlaa ká nyɩ Ɩsɔ kɛ́ na pǝ́ su tɛtʋ ɩsɩɩ lʋm waasʋɣʋ teŋku lumaŋ tɔɔ tɔ.
Kʋyakʋ ŋkʋ Sesee lʋlʋɣʋ tʋ ka sǝŋna ɩsɩɩ antulinya yǝlaa tuuta. Piitimnaa ka kɔɔ sɩ ɩ́ tasa-wɛɣɛ laɣatʋ, na Ɩsɔ teeli na timpi taa ɩ wɛɛ tɔ.
Kʋyakʋ ŋkʋ tɔtɔɣɔ Tacaa n ká hʋlɩ nyá toŋ. N ká lǝsɩ nyá yǝlaa, na ń kɔna nyá nyǝ́ma kakaasaɣa. Mpa paa wɛ Asilii tɛtʋ, na Icipiti ntɔɣɔŋ tɛtʋ, na Icipiti mpǝtǝŋ tɛtʋ, na Ɩtiyopii tɛtʋ, na Ilam tɛtʋ, na Papiloni tɛtʋ, na Silii tɛtʋ ɩcatɛ Hamatɩ, na tɛtʋ nti lʋm cɔɔnaa tɔ.
N ká kpaasɩ piitimnaa kɛ tuuta. N ká kpeɣeli Yuta nyǝ́ma na Ɩsɛɣɛlɩ nyǝ́ma mpa pǝ kuuwa na pǝ́ yasɩ tɛtʋ tǝna taa tɔ.
Waatʋ ɩnɩ Ɩfǝlayim nyǝ́ma ɩsɛsɛɛmlɛ ká saalɩ. Pɩɩ kpiisi Yuta nyǝ́ma kolontunaa. Yuta nyǝ́ma kaa lɩɩ Ɩfǝlayim nyǝ́ma kɛ patɩɩlɛ.
Paa kpɛntɩ na pá kpa Filiisi nyǝ́ma tɔɔ kɛ́ ilim tǝtʋlɛ pɔɔŋ taa. Paa mǝŋna ilim tǝlɩɩlɛ tɔɔ, na pá kuu wʋlaɣa tɛtʋ taa nyǝ́ma wontu. Paa tɔɣɔ Ɩtɔm na Mowapʋ pǝ tɛtʋ na pá ŋmakǝlɩ Amoni nyǝ́ma nyǝntʋ.
Tacaa n ká yele na Icipiti ilim tǝlɩɩlɛ tɔɔ teŋku ŋkpalaɣa lʋm nyɔɔ. N ka teɣeti kataŋa kɛ Ɩfǝlatɩ pɔɣɔ, na ń faɣa-kɛɣɛ lɔisi naatosompɔɣɔlaɣa, na nyá nɔɣɔ heelim kɔkɔ nyǝm. Halǝna yǝlaa tɔŋ na pá tɛsǝɣɩ nɔɔhɛɛ.
Ɩlɛna pǝ kaasɩ hapǝlɛ kɛ yǝlaa kakaasaɣa ŋka ka wɛ Asilii tɔ. Ɩsɩɩ pɩɩ kaasʋɣʋ Ɩsɛɣɛlɩ nyǝ́ma kɛ pa nyǝntɛ kɛ hatoo lɔŋ taa tɔ. Waatʋ ɩnǝɣɩ pa lɩɩkaɣa Icipiti.
Kʋyakʋ ŋkʋɣʋ ɩ́ ká sa Tacaa na yontu sɩ: Haɩ, Tacaa tǝ sama-ŋ. Nyá pááná mʋnaa kɛ́. Ama n kʋ-yɛɣɛ tá tɔɔ. Hɛɛsɩ tá laŋa.
Ɩsɔ nyaɣalɛ tá nyʋɣʋ yátʋ́. Tɩɩ tʋ-ŋ naani kɛ́. Sɔɣɔntʋ kaa kpa-tʋ. Mpi tɔ, Tacaa nyaɣalɛ tá toŋ, na tǝ́ saŋɩ-ŋ. Nyaɣalɛ tá waasʋlʋ.
Tɩɩ lu lʋm na laŋhʋlʋmlɛ kɛ nyʋɣʋ yapʋ sɛɛlʋ taa.
Kʋyakʋ ŋkʋ kʋ wule ɩ́ ká yɔɣɔtɩ sɩ: Ɩ́ sa Tacaa, ɩ yaa ɩ hǝtɛ. Ɩ́ kpaalɩ yǝlaa taa kɛ́ ɩ tǝma tɔm. Ɩ́ tɔɔsɩ pa tǝna sɩ Ɩsɔ hǝtɛ ntɛ́ sɔsɔɔlɛ.
Ɩ́ sa Tacaa na mǝ yontu. Mpi tɔ, Tacaa lapa tǝma sɔsɔɔna kɛ́. Pǝ wɛɛ sɩ pá la na antulinya tǝna nyɩ mpʋ.
Siyɔŋ nyǝ́ma mɛ ɩ́ wilitina laŋhʋlʋmlɛ. Mpi tɔ, Ɩsɛɣɛlɩ Ɩsɔ Naŋŋ tʋ wei ɩ́ wɛna tɔ, ɩ kɛ́ sɔsɔ kɛ́.
Papiloni tɔm nti Tacaa hʋla Amɔtɩ pǝyalʋ Ɩsayii kɛ toosee taka taa tɔɣɔlɔ.
Ḿpʋ́ɣʋ́ Tacaa yɔɣɔtaa sɩ: Ɩ́ kpaasɩ tuuta kɛ pʋɣʋ ŋku kʋ tɔɔ fɛɩ pʋlʋ tɔ kʋ tɔɔ. Ɩ́ tɔ́ yoolaa kɛ úúú. Ɩ́ hatɩ-wɛɣɛ niŋ sɩ pá sʋʋna ŋmakǝllaa nɔnɔɣɔ.
Ma maɣamaɣa ma kɔmtǝɣǝna yǝlaa mpa pǝ tʋ ma niŋ taa tɔ. Ma yaawa ma yoolaa taa yoolaa mpa pa yɔɔlǝɣǝna ma sɔsɔɔntʋ na pá hʋlǝɣɩ ma pááná tɔ.
Yǝlaa kɔkɔtɛ nɩɩkɩ pɔɔŋ taa, ɩsɩɩ samaa tuutuuma. Piitimnaa kawulasɩ kotaa na pa kɔkɔtɛ nɩɩkɩ. Pǝ tǝna pǝ tʋ Tacaa má ma kalǝɣɩ ma yoolaa mpa maa yoona tɔ.
Tacaa na mpa ɩ hʋlǝɣǝna ɩ pááná tɔ antulinya tǝnasɩ kɛ pa lɩɩna hatoo pooluŋ taa, na pá kɔɔ sɩ pa kpiisiɣi tɛtʋ tǝna.
Mǝ laŋa ɩ́ wakǝlɩ na ɩ́ wii. Mpi tɔ, Tacaa kʋyakʋ kpɛɣɛtaa kɛ́. Kʋ kɔŋ kɛ́ ɩsɩɩ Ɩsɔ Toma tǝna tʋ wakǝlʋɣʋ.
Pǝ tɔɔ kɛ́ yǝlaa apalʋtʋ hoowa na pá pǝsɩ acamaa.
Sɔɣɔntʋ sɔsɔɔntʋ pɩɩ-wɛ, na pá mǝlǝntǝɣɩ pa tɩ, ɩsɩɩ lʋlʋɣʋ wʋsasɩ takʋɣʋ alʋ tɔ. Na pá nyǝnǝɣɩ tǝma na sɔɣɔntʋ.
Tacaa hʋʋlɛ kʋyakʋ kɔŋna ntɛ́. Kʋ wule kɛ ɩ ká hʋlɩ ɩ pááná sɔsɔɔna, ɩ kaa wɛɛna pǝtɔɔtǝlɛ. Kʋyakʋ ŋkʋɣʋ ɩ ka kpiisi asaɣaa, na ɩ́ pǝsɩ tɛtʋ kɛ wʋlaɣa nyǝntʋ.
Ɩsɔtʋlʋŋasɩ na sɩ loosi tǝna kaa tasa lɩɩʋ. Ilim ɩ́ lɩɩ kpakpaa pǝlɛ pǝ sɩ. Pǝyele ɩsɔtʋ ná kaa hʋlʋmɩ.
Maa hɔ antulinya ŋkpaŋʋɣʋ kɛ ɩ kawalaɣa tɔɔ, na má hɔ asaɣaa ŋkpaŋŋ kɛ pɛlɛ pa kʋpǝntǝŋ tɔɔ. Maa tisi mpa pa hɔŋ pa tɩ tɔ, na má yɔkɩ ŋmakǝllaa kalampaanɩ.
Maa yele na yǝlaa laŋ tɛtʋ taa na pǝ́ kǝlɩ ɩsɩɩ wʋla kʋpaŋ. Paa laŋ tɛtʋ taa na pǝ́ kǝlɩ ɩsɩɩ Ofii tɛtʋ wʋla.
Pǝ tɔɔ kɛ́ Pǝ tǝna pǝ tʋ Tacaa pááná sɔsɔɔna kʋyakʋ wule ɩ ka ciɣiti ɩsɔtɔnʋɣʋ, na tɛtʋ náá sele tǝ kite tɔɔ.
Ɩsɩɩ sɔɣɔntʋ kpaakʋɣʋ nam na ɩ́ seeki tɔ, ḿpʋ́ɣʋ́ paa wei ɩ ká se na ɩ́ mǝlǝɣǝna ɩ tɛtʋ taa. Ɩsɩɩ heeŋ laŋʋɣʋ tiikilu na ɩ ya tɔ, ḿpʋ́ɣʋ́ Papiloni nyǝ́ma ɩ́ ká ya yem yem na ɩ́ mǝlǝɣǝna mǝ yǝlaa kiŋ.
Ye pa hika mǝ taa wei pa cʋtǝtɩ-ɩ nyǝmá, na pá kpa mǝ taa wei pa kʋ ɩ́lɛ́ na laɣatɛ.
Paa tɔtǝlɩ mǝ piya na pá kuu mǝ tɛɛsɩ taa wontu na pá kpi mǝ alaa na ɩ́ nyǝnǝɣɩ.
Ḿpʋ́ɣʋ́ Tacaa yɔɣɔtaa sɩ: Maa yele na Mɛtɩ nyǝma mʋ-mɛ na pááná. Paa ɩ́ ha-wɛɣɛ liɣitee, yaa wʋla, pɛlɛ pa kaa nyǝnna tǝna.
Paa yaɣa mǝ ɩfepiya kɛ nyǝmá, pa kaa cɔlɔ ahʋlʋmnaa. Pǝyele pa kaa wɛɛna piya pǝtɔɔtǝlɛ.
Papiloni ka wɛ kɛ́ ɩsɩɩ Kalǝtee nyǝ́ma kawulasɩ kacɔka pʋlʋpʋ. Ɩsɔ ká wakǝlɩ-mɛ, ɩsɩɩ ɩ ka lapʋ Sɔtɔm na Kɔmɔɔ pǝ nyǝma tɔ.
Pɩɩ kpiisi Papiloni tɛtʋ kɛ tam tɔɔ kɛ́, nɔɣɔlʋ kaa wɛɛ tǝ taa. Paa mpatɔntaa maɣamaɣa, pɛlɛ pa kaa hɛlɩ, pǝyele tiikilaa na pa kalǝkǝŋ pa kaa sǝŋ tǝna.
Ama taalɛ wontu ká lɛɛtǝna, na kpiisiŋ naa sʋʋkɩ mǝ tɛɛsɩ taa, na taataanaa náá pǝsɩ tǝnaɣa pa tɛ. Ɩlɛna pǝŋtʋlʋŋ náá ŋmaalǝɣɩ ncaa taa.
Sʋnsʋmǝŋ ká sʋʋna mǝ ɩcatɛ kutuluŋ kʋpaŋ taa, na taalɛ hasɩ kɛ mǝ kutuluŋ wei ɩ taa ɩ́ tɔkaɣa na ɩ́ nyɔɔkɩ tɔ. Pǝ tɛma Papiloni ɩcatɛ kʋyakʋ sɩɩʋ kɛ́ na kʋ kpɛɣɛtaa.
Tacaa ka wii Yakɔpʋ lʋlʋɣʋ nyǝ́ma mɛ mǝ pǝtɔɔtǝlɛ na ɩ́ tasa Ɩsɛɣɛlɩ nyǝ́ma mɛɣɛ lǝsʋɣʋ na ɩ́ sɩɩ-mɛɣɛ mǝ maɣamaɣa mǝ tɛtʋ taa. Mʋʋlaa ka sɔɔsɩ mǝ tɔɔ na mǝ na wɛ ɩ́ caɣa.
Piitimnaa lɛlaa ká kpaɣana Ɩsɛɣɛlɩ nyǝ́ma mɛ na pá mǝŋna-mɛɣɛ mǝ tɛ. Na Tacaa tɛtʋ tɔɔ tǝnaɣa mʋʋlaa mpɛ pa apalaa na pa alaa, paa pǝsɩ Ɩsɛɣɛlɩ nyǝ́ma mɛ mǝ yomaa. Ɩ́ ka kuu mpa paa kuu mɛ tɔ, na ɩ́ kpa salǝka kɛ mpa paa kpa-mɛɣɛ salǝka tɔ, na ɩ́ ŋmakǝlǝɣɩ-wɛ.
Ɩsɛɣɛlɩ nyǝ́ma mɛ, Tacaa ka yele na ɩ́ hɛɛsɩ mǝ wahalanaa na mǝ nǝɣǝsɛɛ nna yomle toŋ nyǝntɛ tǝnɛ tǝ tʋ-mɛ tɔ. Ye pǝ tala waatʋ ɩnɩ ɩlɛ,
ɩ tʋ Papiloni wulaʋ kɛ yontu sɩ: A a, ŋmakǝllʋ mǝla ɩsǝna, nyá tǝnaɣa ntɛ́ yaa?
Tacaa n yɔka ŋmakǝllʋ toŋ na ń pɛlɩ ɩ kpátʋ́ɣʋ́.
Ɩnɩ ɩ makaɣana yǝlaa kɛ kʋtamsa na pááná sɔsɔɔna. Ɩ ŋmakǝlǝɣɩ piitimnaa. Pa tʋ ŋmakǝllʋ ɩnɩ ɩ waalɩ.
Tɛtʋ tǝna caɣa tǝpamm na hɛɛsʋɣʋ. Yǝlaa yooki laŋhʋlʋmlɛ yontu.
Lipaŋ tɩɩŋ sɔsɔɔŋ laŋlɛ hɛɛwa na ɩ́ tɔŋ sɩ: Too ŋmakǝllʋ hotuɣu tɔ, nɔɣɔlʋ ta kɔnta sɩ ɩ sɛtǝɣɩ-tʋ.
Atɛtǝlɛ taa nyǝ́ma nɩɩ ŋmakǝllʋ nyá nyá kɔntɛ tɔm na pǝ́ nyɔmtǝɣɩ-wɛ. Atɛtʋnaa sɔɔlʋ pɩɩwa sɩ pá mʋ-ŋ. Nyá kɔntɛ yelaa na mpa paa kɛ́ awulaa kɛ tɛtʋ taa tɔ pá kʋlǝɣɩ pa kumlee tɔɔ kɛ́ nyá tɔɔ.
Na pa tǝna pá yɔɣɔtǝɣɩ sɩ: Nyá maɣamaɣa n pǝsa ɩcam kɛ teitei kɛ́ ɩsɩɩ tá, na ń nǝɣǝsǝna-tʋ.
Nyá cǝmǝŋ kɛ pa makaɣa na pá pʋɣʋlǝɣǝna-ŋ. Nɔɔnɔɔ n mǝla atɛtǝlɛ taa. Nyá kʋhǝntʋɣʋ ntɛ́ tasǝtʋ. Nyá kʋtakʋɣʋ kɛ sonsompee.
Tʋlʋmalʋɣʋ, nyá wei n tee kɔkɔ kɛ tanaŋ tɔ, ɩsǝnaɣa pǝ lapa na ń hoti atɛ pǝ́cɔ́ nyá kǝlǝna piitimnaa.
Ɩsɩɩ n maɣasaɣa nyá taa sɩ: Maa kpa ɩsɔtaa, maa tɛɛ ɩsɔtʋlʋŋasɩ tɔɔ. Maa sɩɩ ma kpelaɣa kɛ pʋɣʋ tɔɔ. Pʋɣʋ ŋkʋ kʋ tɔɔ kɛ́ tɩɩŋ lakɩ ɩ kotuɣu kɛ ilim ntɔɣɔŋ tɔɔ.
Halɩ n tɔŋaɣa sɩ: Maa kpa hatoo comcom nɔɣɔ taa, maa tɛɛ ɩsɔŋmʋntʋ tɔɔ, maa wɛɛ ɩsɩɩ ɩsɔtaa Ɩsɔ sɔsɔ.
Ama pa tusa-ŋ atɛtǝlɛ taa. N hota pʋ́ʋ́ɣʋ́ sɔsɔɔʋ taa.
Na pǝ́ tǝmsǝɣɩ mpa pa naakɩ-ŋ tɔ, na pá nyǝnǝɣɩ-ŋ tǝpiŋŋ na pá pɔɔsǝɣɩ pa tɩ sɩ: Yʋlʋ wei ɩnɩ ɩ ciɣitaɣa tɛtʋ na ɩ́ cɔɔsǝɣɩ kawulasɩ tɔɣɔlɛ?
Ɩnɩ ɩ pǝsaɣana antulinya kɛ wʋlaɣa tɛtʋ, na ɩ́ kpiisiɣi acalɛɛ, na ɩ́ kisiɣi salǝkatʋnaa cɛpʋ na?
Paa piitim mpi pǝ wulaʋ tooki. Paa wei ɩ hǝnta ɩ tǝyaɣa taa kɛ́ na teeli.
Ama nyá ɩlɛ, pa lɔ-ŋ kɛ́ na ń hatǝlǝna nyá pǝlaaʋ. Pa lɔ-ŋ awalɩ kɛ́. N wɛ kɛ́ ɩsɩɩ wei pa kʋwa yoou taa tɔ. N wɛ ɩsɩɩ sǝtaa mpa pa pɛta pʋ́ʋ́ɣʋ́ ŋku kʋ taa wɛ pɛɛ tɔ. N wɛ ɩsɩɩ sǝtʋ wei pa fɛlǝɣɩ nɔɔhɛɛ tɔ.
Ama nyá kaa polo awulaa lɛlaa kiŋ kɛ pǝlaaʋ taa. Mpi tɔ, n wakǝla nyá tɛtʋ, na ń kʋ nyá yǝlaa. Pa kaa tasa nyá piitim ɩsaɣam hǝtɛ yaaʋ kɛ paa wulee.
Ɩ́ taɣanɩ mǝ tɩ, ɩ́ kʋ́ wulaʋ ɩnɩ ɩ piya kɛ pa caanaa ɩsaɣatʋ tɔɔ. Pá taa tasa kʋlʋɣʋ na pá tɔɣɔ tɛtʋ, na pá waasɩ tǝ tɔɔ kɛ́ acalɛɛ.
Ḿpʋ́ɣʋ́ pǝ tǝna pǝ tʋ Tacaa yɔɣɔtaa sɩ: Maa kʋlɩ Papiloni nyǝ́ma tɔɔ. Maa kpiisi pa tɛtʋ hǝtɛ, na pa lʋlʋŋ tǝna na pa piitim.
Maa la tǝ taa kɛ́ lʋcaɣam, na má pǝsɩ-tǝɣɩ kʋlaalǝŋ tɛtʋ. Na má hasa-tɩ tǝkpǝlǝkpǝlɩ na saŋ. Pǝ tǝna pǝ tʋ Tacaa má ma yɔɣɔtǝna mpʋ.
Ḿpʋ́ɣʋ́ Pǝ tǝna pǝ tʋ Tacaa yɔɣɔtaa na ɩ́ tuu sɩ: Ye ma tɔma sɩ mpi pǝ́ la pǝlɛ pǝ lakǝna. Má sɩɩ mpi, pǝlɛ pɩɩ tɔɣɔna.
Maa yɔkɩ Asilii nyǝ́ma toŋ kɛ ma tɛtʋ taa, na má fɛlɩ-wɛɣɛ nɔɔhɛɛ kɛ ma pɔ́ɔ́ŋ taa. Maa fiti ma yǝlaa kɛ pa ŋmakǝlʋɣʋ taa. Maa kɔ́ɔ́lɩ́ sǝɣǝla wena pa sʋka-wɛ tɔɣɔ pa nyɔɔŋ taa.
Mpi ma sɩɩwa sɩ maa la tɛtʋ tǝna tɔɣɔlɛ. Ɩsǝna ma sɩɩwa sɩ maa tʋ piitimnaa tǝnaɣa niŋ tɔɣɔlɛ.
Ye Pǝ tǝna pǝ tʋ Tacaa ɩ́ sɩɩ nti awe ká yele na tǝ́ lá yem? Yaa ye ɩ kʋsa ŋkumle awe ká kpana ɩ niŋ?
Wulaʋ Ahasɩ sǝm pǝnaɣa kɛ Ɩsɔ kʋyɔɣɔtʋtʋ tɛlǝsʋlʋ kalǝna Filiisi nyǝ́ma sɩ:
Filiisi nyǝ́ma, mǝ laŋa ɩ́ taa hʋlʋmǝna kpátʋ́ɣʋ́ ŋku kʋ makaɣa-mɛ tɔ kʋ pɛlʋɣʋ tɔm. Mpi tɔ, tʋm kʋsǝpʋ taa kɛ́ akala ká lɩɩ. Ɩlɛna tʋm sɔsɔ wei ɩ kʋlǝɣɩ hʋntʋ tɔ ɩ́ lɩɩ akala taa.
Ama Ɩsɛɣɛlɩ kʋnyɔntʋnaa sɔsaa ká tɔɣɔ na pǝ́ tala-wɛ, na wahala nyǝ́ma náá hɛɛsɩ na paa nyaŋna pʋlʋ. Ama maa kʋ pá na pa lʋlʋɣʋ hoolaɣa nyǝ́ma. Ɩlɛna nyɔɣɔsɩ na kolontu náá tɛɛsɩ kʋɣʋ kɛ mpa pɩɩ kaasɩ tɔ.
Koloosi acalɛɛ mɛ mǝ laŋa ɩ́ wakǝlɩ na ɩ́ má kapusi. Filiisi nyǝ́ma kʋkpɛntʋɣʋ tǝna apalʋtʋ lepa. Mpi tɔ, nyɔɔsɩ kʋlǝna ilim ntɔɣɔŋ tɔɔ. Sɔɣɔntʋ paa kʋlʋm fɛɩ yoolaa mpɛ pa taa.
Wentiɣi paa cɔ Filiisi nyǝ́ma tillaa? Paa cɔ-wɛɣɛ sɩ: Tacaa maɣamaɣa sɩɩna Siyɔŋ. Tǝnaɣa ɩ yǝlaa kʋnyɔntʋnaa ka hiki tǝcɔɔsǝlɛ naani nyǝntɛ.
Mowapʋ nyǝ́ma tɔɔ kʋyɔɣɔtʋtʋ ntɔ: Pa yɔka Aaa-Mowapʋ ɩcatɛ na pá kpiisi-tɛɣɛ ahoo kʋlʋmɛɛ. Pa yɔka Kii-Mowapʋ ɩcatɛ na pá kpiisi-tɛ tɔtɔɣɔ ahoo kʋlʋmɛɛ.
Tipɔŋ nyǝ́ma kpa tǝfɛɛnlɛ sɩ pa wiiki. Mowapʋ nyǝ́ma tʋla nɔɔsɩ kɛ Nepo pʋɣʋ taa, na Matepa ɩcatɛ taa. Pa loola pa nyɔɔŋ na pa tantǝŋ.
Yǝlaa suu lǝyaɣa wontu, ɩsɩɩ fɔlǝtɔnaa taka kɛ hapɛɛ tɔɔ. Pa lukiɣi ɩsǝlʋm kɛ kutuluŋ patanaa tɔɔ na nɔnɔɔsɩ tɛɛ.
Hɛsǝpɔŋ nyǝ́ma na Ɩlale nyǝ́ma pa makɩ kapusi na Yahasɩ nyǝ́ma náá nɩɩkɩ. Pǝ kpɛnna Mowapʋ yoolaa na pa apalʋtʋ le, na pa huɣutiɣi lotu.
Ma yaawa sɩ pá waasɩ Mowapʋ nyǝ́ma. Pa sewa halǝna pá tala Sʋwaa na Ɩkǝla-Selisiya. Pa kpaakɩ Luhiti tontoŋle na wula. Pa casǝɣɩ laŋwakǝllɛ kapusi kɛ Holonayim mpaaʋ taa.
Nimlim hite lʋm nyɔɔwa. Nyɩɩtʋ lʋm nyǝntʋ wʋla tǝ tǝna. Pʋlʋpʋ ɩɩ tasǝɣɩ nyɔʋ.
Pǝ tɔɔ kɛ́ pa kuuki pa nyǝm mpi pǝ kaasa-wɛ tɔ, na pá pukina hatoo tɩɩŋ kacǝka waalɩ.
Mowapʋ nyǝ́ma kapusi nɩɩkɩ paa timpiɣi pa tɛtʋ taa kɛ́. Halǝna pǝ́ tala Ɩkǝlayim ɩcatɛ na Ɩliim tɛtʋ taa lɔkɔ.
Timɔŋ ɩcatɛ pusi lʋm wɛ kɛ́ ɩsɩɩ calǝm. Pǝ́cɔ́ ɩ ká tasa-wɛɣɛ wahala tʋɣʋ tɔtɔ. Ɩ ká yele na tɔɣɔlaɣa kʋlɩ Mowapʋ yǝlaa kakaasaɣa tɔɔ.
Ɩ́ ha tɛtʋ nyʋɣʋ tʋ kɛ ɩwaaʋ na ɩ́ tilina-ɩ. Pǝ́ lɩɩna Sela ɩcatɛ na pǝ́ tǝŋna wʋlaɣa tɛtʋ taa, na pǝ́ polo Siyɔŋ pʋɣʋ taa.
Mowapʋ alaa kpaakɩ Alǝnɔŋ lɔɔʋ kuteŋ tɔɔ na pá tiiki, ɩsɩɩ pa tɔɣɔnʋɣʋ sumaɣa kɛ ka tantɛ taa tɔ.
Ḿpʋ́ɣʋ́ Mowapʋ nyǝ́ma sǝlǝma Yosalɛm nyǝ́ma sɩ: Ɩ́ tasa-tʋɣʋ laɣatʋ na ɩ́ hʋlɩ-tʋɣʋ tá kʋlapǝlɛ. Ɩ́ kenti tá tɔɔ kɛ́ ilim hɛka taa, ɩsɩɩ ahoo sǝkpɛtʋɣʋ. Ɩ́ ŋmɛsɩ ta yǝlaa mpa pa tʋ kpʋlʋɣʋ tɔ, ɩ́ taa kuli tá selaa waalɩ.
Ɩ́ mʋ Mowapʋ yǝlaa kɛ mǝ tɛ. Ɩ́ ha-wɛɣɛ timpi paa cɔɔsɩ na wakǝllʋ ɩ́ taa hiki-wɛ tɔ. Nmakǝlʋɣʋ na wakǝlʋɣʋ na tɛtʋ yǝlaa nɔɔhɛɛ fɛlʋɣʋ ká sɩɩ tǝnaɣa kɛ kʋyakʋ nakʋlɩ.
Waatʋ ɩnǝɣɩ pa lʋlʋɣʋ tʋ Tafiiti ká wɛɛna kawulaɣa kumte. Tɩɩ wɛɛ sɔsɔɔlɛ tam tɔɔ nyǝntɛ kɛ Ɩsɔ pɛɛlɛɛ tɔɔ. Ɩ ká tǝŋǝɣɩ tampana na siɣisuɣu na ɩ́ hʋʋkǝna.
Ḿpʋ́ɣʋ́ Yuta nyǝ́ma tɔma sɩ: Tǝ nɩɩwa pa yɔɣɔtǝɣɩ Mowapʋ nyǝ́ma kalampaanɩ tɔm. Pa yɔɣɔtǝɣɩ tɔtɔɣɔ pa tɩ hɔm sɔsɔɔm tɔm na pa ɩsǝcaʋ tɔm. Na ɩsǝna paa sɩɩkɩ pa tǝɣɩ pǝ cɔlɔ tɔ. Pǝ́cɔ́ pa yɔɣɔtǝɣɩ na pǝ́ fɛɩna hʋwɛɛ.
Pǝ tɔɔ kɛ́ Mowapʋ nyǝ́ma huɣutiɣi lotu kɛ pa tɩ tɔm na pá wiiki lɛsɛŋ kakalasɩ nsi pa lakaɣa Kii-Helɛsɩ tɔ. Pǝ pɩɩ-wɛɣɛ katatǝlaɣa, ɩlɛna pá mɔlǝɣɩ.
Hɛsǝpɔŋ nyǝ́ma tawa wakǝlaa. Sipǝma lɛsɛŋnaa wʋlǝɣɩ. Mpɛ pa lʋlaɣana sʋlʋm kʋpam, na pǝ́ kʋɣɩ piitimnaa awulaa. Lɛsɛŋ tawa anɩ a tɔɔwaɣa halǝna Yasɛɛ tɛtʋ. Lɛsɛŋnaa piliŋasɩ ka hɛlaa kɛ́ na sɩ tɛɛ teŋku kʋsǝpʋ waalɩ.
Pǝ tɔɔ kɛ́ ma na Yasɛɛ nyǝ́ma tǝ wiiki Sipǝma lɛsɛŋnaa tɔɔ. Na ma lukiɣi ɩsǝlʋm kɛ Hɛsǝpɔŋ na Ɩlale pa tɔɔ. Pa yaɣa yoou kakiisaɣa kɛ mǝ kʋmtʋnaa tɔɔ.
Laŋhʋlʋmlɛ na ayɔɔla tɛma mǝ tawa taa. Pǝyele nɔɣɔlʋ ɩɩ tasǝɣɩ yontu yaa aŋmaala kɛ lɛsɛŋ tɩɩŋ tawa taa. Lɛsɛŋ koollaa ɩɩ tasǝɣɩ pǝ lʋm nyaasʋɣʋ kɛ tiiŋ taa. Ma yelaa na laŋhʋlʋmlɛ kakiisasɩ sɩɩ tǝnaɣa.
Pǝ tɔɔ kɛ́ ma laŋlɛ wakǝla hatoo ma taa kɛ́ Mowapʋ, na má seliɣi ɩsɩɩ cǝmʋɣʋ wula. Na má huɣutiɣi lotu kɛ Kii-Helɛsɩ pa tɔɔ.
Mowapʋ nyǝ́ma ká kana pa tǝfɛɛnlɛ kɛ pote, paa wiikina pa tɩɩŋ. Ama pa kaa waa pʋlʋ.
Nti Tacaa ka yɔɣɔta hatoo lɔŋ kɛ Mowapʋ tɔɔ tɔɣɔlɛ.
Tacaa yɔɣɔtǝɣɩ tǝfoo kɛ́ pǝnɛntɛ sɩ: Pǝ kaasa pɩɩsɩ tooso kɛ́ teitei. Ɩlɛna Mowapʋ nyǝ́ma teeli sɩ. Paa na pa paɣalɛ ntɛ́ tɔ, yǝlaa pǝciimaɣa tike kɛ pɩɩ kaasɩ-wɛ, pa kaa nii ɩsǝlɛ.
Ḿpʋ́ɣʋ́ Tacaa yɔɣɔta Tamasɩ ɩcatɛ tɔm sɩ: Pɩɩ kɔɔ tɔ, pa kaa tasa Tamasɩ kɛ yaaʋ sɩ ɩcatɛ. Tɩɩ pǝsɩ ncaalɛ huɣule kɛ́.
Pa lɔwa Alowɛɛ acalɛɛ. Kalǝkǝŋ hǝntǝɣɩ a taa tǝpamm, nɔɣɔlʋ ɩɩ nyaasǝɣɩ-ɩ.
Pɩɩ kɔɔlɩ Ɩfǝlayim nyǝ́ma kpantɛ. Pɩɩ lɛɛkɩ Tamasɩ nyǝ́ma kawulaɣa. Na mpi pɩɩ kaasɩ Silii nyǝ́ma tɔ pǝ kaa tɛɛ Ɩsɛɣɛlɩ nyǝ́ma nyǝm. Nti Pǝ tǝna pǝ tʋ Tacaa yɔɣɔtaa tɔɣɔlɛ.
Kʋyakʋ ŋkʋ Ɩsɛɣɛlɩ nyǝ́ma kaa wɛɛ yuŋ. Pǝyele paa tɛ taasɩ.
Ɩsɛɣɛlɩ ká wɛɛ kɛ́ ɩsɩɩ taalɛ wente pa kʋma tɔ. Yaa Lefayim tɛtɛkǝlɛ taa taalɛ nte tǝ wɛ kpɛtɛ tɔ.
Pɩɩ kaasɩ Ɩsɛɣɛlɩ yǝlaa kɛ acalǝsa kɛ́. Ɩsɩɩ pa kooluɣu tʋɣʋ ŋku pa yaa sɩ Olifi tɔ kʋ pee na pukaɣa, na pá kaasɩ pee naalɛ na tooso kɛ́ comcom nɔɣɔ taa, na pee liɣiti na kakpasɩ kɛ piliŋasɩ tɔɔ tɔ. Ɩsɛɣɛlɩ Ɩsɔ Tacaa má ma yɔɣɔtǝna mpʋ.
Kʋyakʋ ŋkʋɣʋ yǝlaa ka kɛɛsɩ ɩsɛ na Ɩsɛɣɛlɩ Ɩsɔ Naŋŋ tʋ wei ɩ kɛ́ mǝ ŋmalʋ tɔ ɩ tɔɔ.
Ɩ́ kaa tasa tekuɣu kɛ mǝ niŋ kʋlapǝm. Paa tǝlaalɛnaa, paa pa tʋɣʋ Asǝtatɩ na ilim pǝ lɛɛsʋɣʋ.
Kʋyakʋ ŋkʋɣʋ Ɩsɛɣɛlɩ nyǝ́ma mɛ ɩ́ ká lɔ mǝ koloosi acalɛɛ. Ɩsɩɩ Hifi nyǝ́ma na Amolii nyǝ́ma ka lɔʋ pa nyǝna kɛ too lɔŋ taa kɛ́ saa wei Ɩsɛɣɛlɩ nyǝ́ma mɛ ɩ́ lɛɛka-yɛ tɔ. Ɩlɛna pǝ́ kaasɩ wʋlaɣa tɛtʋ tike.
Mpi tɔ, Ɩsɛɣɛlɩ nyǝ́ma mɛ ɩ́ sɔɔ mǝ Ɩsɔ wei ɩ yapa-mɛ na ɩ́ kentiɣi mǝ tɔɔ tɔ. Halǝna ɩ́ hala tɩɩŋ kʋlalaaŋ taalɛ na ɩ́ sɔ lɛsɛŋ tɩɩŋ kpaɩ nyǝŋ.
Kʋyakʋ ŋku ɩ́ sɔ tɩɩŋ ɩnɩ tɔ, ɩ́ sika kalaa na ɩ́ cɔɔna-ɩ. Tanaŋ ŋkʋ kʋ maɣamaɣa kɛ tɩɩŋ ɩnɩ ɩ tɛɛwa na ɩ́ tʋ hɛtʋ. Ama pǝ tala tɔɣɔʋ ɩlɛ pʋlʋpʋ fɛɩ. Wahala ɩnɩ ɩ taka fɛɩna kɔɔlɛ.
Pepe tɔɔ kɛ́ piitimnaa miitiɣi, na pǝ́ mʋtǝɣɩ ɩsɩɩ teŋku. Piitimnaa cʋka pǝ taa kɛ́ mpʋ suwe. Pa kalǝɣɩ kɔkɔtɛ ɩsɩɩ lʋm toŋ nyǝm.
Piitimnaa kalǝɣɩ kɔkɔtɛ kɛ́ ɩsɩɩ lʋm sɔsɔɔm. Ɩsɔ nyaasǝɣɩ-wɛɣɛ na pá hatǝlǝɣɩ pooluŋ. Ɩsɩɩ pʋɣʋ heelim kpakʋɣʋ nyɩɩtʋ tɔ. Yaa ɩsɩɩ kacuculaɣa kpakʋɣʋ mʋsʋɣʋ tɔ.
Pɩɩ kɔɔ taanaɣa ɩlɛ, sɔɣɔntʋ anaam. Ɩlɛna pá saalɩ yem na pǝ́ ta nyaalǝta. Mpa pa ŋmɩɩlǝɣɩ tá nyǝm na pá kuuki-wɩ tɔ, mpi paa tɛɛsǝna tɔɣɔlɛ.
Haɩ, Ɩtiyopii tɛtʋ nyá. Nyá taa wɛ kpɩɩlǝŋ keŋ nyǝŋ na ɩ́ pɩɩla pusi sɔsɔɔnsɩ taa.
Nyá tiliɣina tillaa kɛ teŋku tɔɔ, na pá cakɩ sǝsǝncaasɩ kpɩɩlǝŋ taa, na pá tɔŋ lʋm tɔɔ. Tillaa lɔŋlɔŋ nyǝ́ma mɛ, ɩ́ polo tookonaa piitim kiŋ. Mpɛ ɩnɩ pa tɔnǝŋ tɔɔ fɛɩ hʋntʋ. Yǝlaanaa pooluŋ nyǝ́ma nyaŋna-wɛɣɛ. Pa kɛ́ yoolaa piitim kɛ́. Nɔɣɔlʋ ɩɩ nɩɩkɩ pa nsǝmlɛ. Pusi faɣa pa tɛtʋ taa kɛ́.
Antulinya yǝlaa, mǝ tǝna mpa mɛ ɩ́ wɛ tɛtʋ taa tɔ, ɩ́ paasǝna waatʋ wei pa sikiɣi tuuta kɛ pɔɔŋ taa tɔ. Ɩ́ nɩɩ waatʋ wei pa hʋlǝɣɩ tutuɣu tɔ.
Pǝ taɣa pʋlʋ, Tacaa yɔɣɔtaa sɩ: Ma tǝcaɣalɛ kɛ ma wɛɛ na má nyǝnǝɣɩ tǝpamm. Ɩsɩɩ ilim nyakʋɣʋ sɔsɔm tɔ pǝ haŋaɣa, yaa ɩsɩɩ aŋkpǝlɛɛ haŋaɣa kɛ kʋmtʋ waatʋ.
Na pǝ́cɔ́ pǝ́ tala kʋmtʋ kɛ waatʋ wei lɛsɛŋ pɩɩwa tɔ. Waatʋ ɩnǝɣɩ lɛsɛŋ hɛtʋ pǝsa pee. Pa sɛtǝɣɩ piliŋasɩ na asantɩ kɛ́. Pa sɛtǝɣɩ akpaa na hatʋ nti tɩɩ waasǝɣɩ tɔ.
Ḿpʋ́ɣʋ́ paa lɔ Ɩtiyopii nyǝ́ma na pǝ́ waasɩ pɔ́ɔ́ŋ taa yepelekunaa na taalɛ wontu. Yepelekunaa ká tɔɣɔ-wɛɣɛ yoluma, na taalɛ wontu kɛ lʋŋlɛ.
Waatʋ ɩnǝɣɩ piitimnaa toŋ nyǝm mpi pǝ kɛ́ tookonaa, na pǝ tɔnǝŋ tɔɔ fɛɩ hʋntʋ tɔ pɩɩ kɔna Tacaa pǝ tǝna pǝ tʋ maɣa kʋhaaŋ kɛ ma tǝcaɣalɛ kɛ́ Siyɔŋ pʋɣʋ taa. Yǝlaa tǝna nyaŋna piitimnaa mpɛɣɛ, halǝna pooluŋ nyǝ́ma. Pusi faɣa pa tɛtʋ kɛ́.
Tacaa yɔɣɔta ntiɣi Icipiti nyǝ́ma tɔɔ tɔ. Tacaa caɣana ntɛɣɛ ɩsɔŋmʋntʋ nti tǝ tɔŋ lɔŋlɔŋ tɔɣɔ kpaɣanʋ, na ɩ́ polo Icipiti. Icipiti tɩɩŋ kʋlalaaŋ seliɣi na yǝlaa apalʋtʋ naa le-wɛ.
Ḿpʋ́ɣʋ́ Tacaa tɔma sɩ: Maa yele na Icipiti nyǝ́ma kʋlɩ tǝma tɔɔ. Yʋlʋ ká kʋlɩ ɩ lʋlʋɣʋ tʋ tɔɔ, na lɛlʋ kʋlɩ ɩ taapalʋ tɔɔ. Acalɛɛ ká kʋlɩ tǝma tɔɔ, na kawulasɩ kɛ tǝma tɔɔ.
Maa yele na Icipiti nyǝ́ma mɛ mǝ lǝmaɣasɛɛ le-mɛ, na má liɣiti mǝ laɣatʋ. Ɩlɛna ɩ́ pǝsǝna mǝ tɩɩŋ tɔɔ na ɩ́ polo mǝ tʋwaa tɛ. Ɩ́ ká sʋsɩ kɔɣɔnaŋŋ na ɩ́ pɔɔsɩ pee.
Maa tʋ Icipiti nyǝ́ma kɛ ŋmakǝllʋ niŋ taa. Nmakǝllʋ ká tɔɣɔ mǝ tɔɔ kɛ́ kawulaɣa na toŋ. Pǝ tǝna pǝ tʋ Tacaa má ma yɔɣɔtǝna mpʋ.
Nili pɔɣɔ lʋm ká nyɔɔ, na ká wʋlɩ tǝkpansaŋ.
Nili pɔɣɔ sɔsaɣa pusi kʋhɛlasɩ lʋm ká sɔŋ na lɔɔŋ kʋhɛhɛɛŋ lʋm náá nyɔɔ. Mʋlʋɣʋ na sǝsǝncaasɩ ká lontili,
na pɔɣɔ atama lʋm nyɩɩtʋ tǝna. Na pǝ́ kpɛnna pɔɣɔ nɔɣɔ halǝm tǝna, na heelim ma-wɩ na pǝ́ wʋlɩ na pǝ́ yele kpɛtɛ.
Tiina kpalaa tǝna, paa kulasɩ nyǝtaa, paa puluŋ tʋlaa, pa laŋa ká wakǝlɩ tǝtɔɣɔtɔɣɔ, na pá te nyɔɔŋ na pá wii tǝkpoo.
Mpa pa makɩ kpoŋkpontu toŋ nyǝntʋ na mpa pa lʋʋkɩ tǝ pɔɔŋ tɔ, pa laŋa ká wakǝlɩ.
Pǝ nɩɩ pɔɔŋ lʋʋlaa. Pa tǝna mpa pa tɔkaɣana tǝmlɛ ntɛ́ tɔ, pa apalʋtʋ lepa.
Sowaŋ ɩcatɛ awulumpiya kɛ lǝmaɣasɛɛ fɛɩnaa kɛ́. Icipiti wulaʋ laɣatʋ tasǝlaa tasǝɣɩ kʋmɛlǝlaɣatʋ kɛ. Ɩsǝnaɣa mǝ taa yʋlʋ pǝsǝɣɩ na ɩ́ tɔ Icipiti wulaʋ sɩ: Maɣa nyǝntʋ. Pǝyele maɣa lɔŋtaa awulaa lʋlʋɣʋ tʋ?
Icipiti wulaʋ, nyá nyǝntaa mpɛ pa wɛ le? Pá kuli nti Pǝ tǝna pǝ tʋ Tacaa maɣasaa na ɩ́ sɩɩ Icipiti tɔɔ tɔ na pá hʋlɩ-ŋ ɩlɛ.
Sowaŋ awulumpiya mǝ kɛ́ kʋmɛlɛmǝŋ, na Mamfi nyǝ́ma mǝ tʋsǝɣɩ mǝ tɩ. Ɩ́ kɛ́ kpeka nyɔɔŋ nyǝ́ma mpa pa tolisiɣi Icipiti tɔɣɔ.
Tacaa tisa acufu kɛ mǝ taa, na ɩ́ tolisiɣi Icipiti kɛ ɩ kʋlapǝtʋ tǝna taa. Ɩ́ lakɩ teitei kɛ́ ɩsɩɩ sʋlʋnyɔɔlʋ tutuɣu ɩ tɔtʋ taa tɔ.
Icipiti tʋ nɔɣɔlʋ ɩ kaa pǝsɩ na ɩ́ la pʋlʋ kʋpam. Paa toŋ tʋ, yaa kʋnyɔntʋ, yaa sɔsɔ, yaa sǝkpelu.
Kʋyakʋ nakʋlɩ, Pǝ tǝna pǝ tʋ Tacaa ká nyaasɩ Icipiti nyǝ́ma mɛ na niŋ tʋɣʋ. Sɔɣɔntʋ ká kpa-mɛ na ɩ́ sele ɩsɩɩ alaa.
Yuta tɛtʋ ká wɛɛ-mɛɣɛ sɔɣɔntʋ pʋlʋɣʋ. Paa waatʋ wei kɛ́ pa yɔɣɔta tǝ tɔm, ɩ́ tɔɔsǝɣɩ nti Pǝ tǝna pǝ tʋ Tacaa ka sɩɩwa sɩ ɩ ka la-mɛ tɔɣɔ. Ɩlɛna ɩ́ seliɣi.
Kʋyakʋ nakʋlɩ Icipiti acalɛɛ kakpasɩ ká yɔɣɔtǝɣɩ Hepǝla tɔm. Paa yɔɣɔtɩ na pá sɩɩ sɩ: Tǝ kɛ́ Pǝ tǝna pǝ tʋ Tacaa nyǝ́ma. Acalɛɛ anɩ a taa lɛntɛ hǝtɛ ntɛ́ ilim ɩcatɛ.
Kʋyakʋ nakʋlɩ ɩ́ ká ŋma Tacaa kɛ kɔtaɣa tǝlatɛ kɛ Icipiti tɛtʋ taa. Ɩ́ ká siki-ɩ pǝlɛ kɛ tɛtʋ toŋa tɔɔ.
Ńtɛ́ tɩɩ tɔɔsǝɣǝna Icipiti nyǝ́ma mɛ sɩ: Pǝ tǝna pǝ tʋ Tacaa wɛ mǝ tɛ. Na waatʋ wei Icipiti nyǝ́ma ka yaa Tacaa sɩ: Ya-tʋɣʋ ta ŋmakǝllʋ niŋ taa tɔ. Ɩsɔ ká tilina-mɛɣɛ waasʋlʋ na ɩ́lɛ́ ɩ́ hɛtɩ-mɛ.
Waatʋ ɩnǝɣɩ Tacaa ká hʋlɩ ɩ tǝɣɩ Icipiti nyǝ́ma mɛ, na mɩɩ nyɩ Ɩsɔ wɛɛtʋ na ɩ́ sɛɛ-ɩ. Ɩ́ ká lapɩ-ɩ kɔtasɩ na ɩ́ ha-ɩ kʋcɔɔŋ, na ɩ́ sɩɩ-ɩ nɔɔsɩ na ɩ́ tɔkɩ-sɩ.
Tacaa ká hɔ Icipiti nyǝ́ma mɛ mǝ ŋkpaŋŋ. Ɩ ká waa-mɛ na mɩɩ mǝlǝna ɩ tɔɔ. Ɩsɔ ká mʋɣɩ mǝ kʋsǝlǝmʋtʋ na ɩ́ waa-mɛ.
Kʋyakʋ nakʋlɩ hapǝlɛ ká lɩɩ Icipiti, na tǝ́ puki Asilii. Icipiti nyǝ́ma na Asilii nyǝ́ma ɩ́ ká polo tǝmatɛ, na ɩ́ kpɛntɩ na ɩ́ sɛɛkɩ Tacaa.
Kʋyakʋ ŋkʋ Ɩsɛɣɛlɩ nyaa sɔɔsɩ Asilii na Icipiti pa tɔɔ na ɩ́ la tooso. Tacaa ká kooli tɛtʋ tǝnaɣa kʋpantʋ kɛ Ɩsɛɣɛlɩ tɔɔ.
Pǝ tǝna pǝ tʋ Tacaa ká kooli tɛtʋnaa mɛ mǝ tooso kɛ́ kʋpantʋ sɩ: Ma kooliɣi ma yǝlaa Icipiti nyǝ́ma kɛ kʋpantʋ. Maa kooli Asilii nyǝ́ma mpa ma lapǝna ma niŋ tɔɣɔ kʋpantʋ. Maa kooli Ɩsɛɣɛlɩ nyǝ́ma mpa ma lǝsaa tɔɣɔ kʋpantʋ.
Pǝnaɣa ŋkɛɣɛ Asilii wulaʋ Salǝkɔŋ kʋsa ɩ yoolaa wulaʋ sɔsɔ, na ɩ́ tii Filiisi ɩcatɛ Asǝtɔtɩ tɔɔ na ɩ́ lɛɛkɩ-tɛ.
Waatʋ ɩnɩ Tacaa ka tɛma Amɔtɩ pǝyalʋ Ɩsayii kɛ tɔm heeluɣu. Ɩ heela-ɩ kɛ́ sɩ: Wɔɣɔsɩ lǝyaɣa wontu, na nyá ntaŋkpala. Ɩlɛna ɩ́ la mpʋ na pǝ́ yele-ɩ kpɛtɛ. Asǝtɔtɩ ɩcatɛ lɛɛkʋɣʋ waatʋ kɛ Tacaa yɔɣɔtaa sɩ:
Pǝ kpɛnta pɩɩsɩ tooso kɔlɔ ma tǝmlɛ tʋ Ɩsayii tɔŋ kpɛtɛ. Wontu yaa ntaŋkpala fɛɩ ɩ tɔɔ. Mpʋ pǝ hʋlǝɣǝna Icipiti na Ɩtiyopii pǝ nyǝ́ma kɛ mpi pɩɩ tɛ na pǝ́ maɣana-wɛ tɔ.
Pǝ taɣa pʋlʋ, Asilii wulaʋ ká kuu Icipiti na Ɩtiyopii pǝ ɩfepiya na pǝ kʋkpatǝlaa kɛ́. Wontu yaa ntaŋkpala kaa wɛɛ pa tɔɔ. Pɩɩ yele-wɛɣɛ kpɛtɛ kɛ́ tǝyǝlǝyǝlɩ. Tǝnaɣa Icipiti nyǝ́ma ká tɔɣɔ fɛɛlɛ.
Waatʋ ɩnǝɣɩ mpa pa tɛɛlaɣa Ɩtiyopii nyǝ́ma, yaa pa hɔŋaɣa pa tǝɣɩ Icipiti nyǝ́ma sǝnaʋ tɔɔ tɔ, pa apalʋtʋ ká yɔɔlɩ.
Kʋyakʋ ŋkʋɣʋ hɔɣɔlʋɣʋ ŋku kʋ taa tǝ wɛ ɩsǝntɔ tɔ, kʋ nyǝ́ma ká yɔɣɔtɩ sɩ: Ta tɛɛlʋɣʋ tɛɛsǝna mpi tɔɣɔlɛ. Mpɛɣɛ tɩɩ hʋʋkaɣa sɩ tɩɩ tʋ kpʋlʋɣʋ na pá ya-tʋɣʋ Asilii nyǝ́ma niŋ taa. Leɣelɛ tɩɩ hikina nyʋɣʋ tʋtʋlɛ kɛ nɔɔnɔɔ?
Tacaa yɔɣɔta ntiɣi wʋlaɣa tɛtʋ nti tǝ wɛ teŋku nɔɣɔ tɔ tǝ tɔɔ tɔ. Kolontu lɩɩna wʋlaɣa tɛtʋ sɔɣɔntʋ nyǝntʋ taa. Ɩsɩɩ kacuculaɣa fakʋɣʋna Nekɛfɩ tɛtʋ taa tɔ.
Pǝ kula tɔm sɔɣɔntʋ nyǝntʋ tɔɔ na pǝ́ hʋlɩ-m. Nmakǝllʋ, ŋmakǝlɩ. Wakǝllʋ, náá wakǝlɩ. Ɩlam nyǝ́ma, ɩ́ tii pa tɔɔ. Mɛtɩ nyǝ́ma, mɩɩ ta ɩcatɛ. Tacaa ká sɩɩ tǝnaɣa kɛ kʋnyɔmǝŋ wei Papiloni tʋwa piitimnaa tɔ.
Pǝ tɔɔ kɛ́ ma laŋlɛ wakǝlǝɣɩ. Pǝ wɩɩkɩ-m kɛ́ ɩsɩɩ lʋlʋɣʋ wʋsasɩ takʋɣʋ alʋllʋ tɔ. Wʋsasɩ toŋ nyǝnsɩ lakɩ na má nyaŋ, pɩɩ saŋ sɩ má nɩɩ. Ma seliɣi, pɩɩ saŋ sɩ má ná.
Ma laŋlɛ pǝsaa, na sɔɣɔntʋ sɔsɔɔntʋ kpa-m. Ahoo nna maa nyɩɩlaa tɔ a pǝsa sɔɣɔntʋ nyǝna.
Pa pɔwa atɛ pɔɔŋ na pá sɩɩ tɔɣɔnaɣa, na pá tɔkɩ na pá nyɔɔkɩ. Tǝnaɣalɛ pa yaɣa kapuka kɛ kpakpaa sɩ: Yoolaa sɔsaa mɛ, ɩ́ taɣanɩ mǝ kʋkentiŋ.
Ntɛna Tacaa heeli-m sɩ: Polo ń sɩɩ taŋlʋ, ye ɩ na mpi ɩ yɔɣɔtɩ.
Ye ɩ loosa yoou kɛɛkɛnaa na kpaɣanǝŋ hɔŋ, yaa kpaŋasɩ yaa yooyoonaa caŋa. Ɩlɛ ɩ paasǝna na ɩ́ yɔɣɔtɩ na pá nyɩ.
Tǝnaɣalɛ taŋlʋ yaɣa kapuka ɩsɩɩ tɔɣɔlaɣa sɩ: Tacaa ma sǝŋa ma tǝtaŋlɛ kɛ ilim na ahoo kɛ́, na má feŋiɣi.
Pa kɔŋna ntɛ́ na tǝna tɔɔ, na pá caɣa yoou kɛɛkɛnaa na kpaɣanǝŋ hɔŋ. Ntɛna nɔɣɔlʋ ma kapuka sɩ: Papiloni ɩ́lɛ́ ɩ hotaa, ɩ hotaa. Ɩ tɩɩŋ kʋlalaaŋ lɛɛsǝŋ yɔka atɛɣɛ ɩ tǝna tǝpʋtʋpʋtʋ.
Ma yǝlaa mpa mɛ pa mapa ɩsɩɩ mǝla kɛ kataɣa taa tɔ. Nti Ɩsɛɣɛlɩ Ɩsɔ Tacaa, Pǝ tǝna pǝ tʋ heela-m tɔɣɔlɛ, na máá tɛlǝsǝɣɩ-mɛ.
Tacaa yɔɣɔta ntiɣi Tuma tɔɔ tɔ. Nɔɣɔlʋ yɔɣɔtǝna-m na nɔɣɔ sɔsaɣa na Seyii tɛtʋ taa sɩ: Taŋlʋ, waatʋnaa ɩsǝnaɣa pǝ kaasa ahoo, pǝlee kɛ́ a tɛŋ?
Ɩlɛna taŋlʋ cɔ sɩ: Pɩɩ nyaalɩ yáá. Ama pǝ ta nyaalǝta. Ye mǝ luɣu wɛ kʋcɔcɔtʋ, ɩlɛ ɩ́ tasa mǝlʋɣʋ kɛ wulee.
Tacaa yɔɣɔta ntiɣi Alapʋ tɔɔ tɔ. Ketaa nyǝ́ma mɛ, mǝ na mǝ yooyoonaa caasɩ. Ɩ́ polo na ɩ́ sʋʋ nyɩɩtʋ taa kɛ́ ahoo, na ɩ́ ŋmɛlɩ tiikasɩ taa.
Tema nyǝ́ma mɛ, ɩ́ sǝŋna lʋm kɛ selaa mpa lʋkɔtʋ kʋɣɩ tɔ. Ɩ́ pona-wɛɣɛ tɔɣɔnaɣa.
Pǝ taɣa pʋlʋ, yoou toŋ na laɣalɛɛ tʋʋlʋɣʋ, na tɔ́ɔ́ŋ pam tɔɣɔnǝna-wɛ.
Pǝ taɣa pʋlʋ, pǝ kaasa pǝnaɣa kɛ teitei, ɩlɛna Ketaa nyǝ́ma teeli sɩɩ tǝnaɣa.
Yǝlaa pǝciiu tike kɛ pɩɩ kaasɩ ɩ yoolaa taa yoolaa tɔtɔlaa taa. Nti Tacaa Ɩsɛɣɛlɩ Ɩsɔ yɔɣɔtaa tɔɣɔlɛ.
Tacaa yɔɣɔta ntiɣi toosee tɛtɛkǝlɛ tɔɔ tɔ. Yosalɛm, pepe lapa na nyá yǝlaa kpaakɩ lɔpʋtʋ tɔɔ?
Ɩcatɛ kʋcʋkǝlɛ, na kɔkɔtɛ nyǝntɛ, na laŋhʋlʋmlɛ nyǝntɛ nyá, nyá sǝtaa ta sǝna laɣatɛ, pa kaa sɩ tǝyoole.
Nyá yoolaa nyɔɔŋ nyǝ́ma tǝna sewa, tɔtɔlaa kpa-wɛɣɛ salǝka. Pa kuu nyá yǝlaa tǝna na pá kpɛnna mpa paa sewa na pá hatǝlɩ tɔ.
Pǝ tɔɔ kɛ́ ma sɩ ɩ́ yele-m na má wii wahala wei ɩ maɣana ma yǝlaa tɔ ɩ tɔɔ. Ɩ́ taa maɣasɩ sɩ ɩ́ puɣusiɣi-m.
Mpi tɔ, saŋa kɛ Ɩsɔ pǝ tǝna pǝ tʋ Tacaa tisa ta taa kɛ́ acufu na tǝ́ kpisi na pǝ́ liɣiti-tʋ. Laŋwakǝllɛ wula sɔsɔɔna nɩɩkɩ toosee tɛtɛkǝlɛ taa. Kakiisasɩ kpaakɩ tontoŋa tɔɔ.
Ɩlam yoolaa tɔka tɔɔŋ na nyǝmá. Apalaa caɣa yoou kɛɛkɛnaa taa, kpaɣanǝŋ wɛɛ. Kii nyǝ́ma yoolaa lɛɛkɩ pa kpalǝŋ.
Yosalɛm, nyá tɛtɛka kʋpampana taa suwa yoou kɛɛkɛnaa na pǝ kpaɣanǝŋ. Pa pɩɩlǝɣɩ nyá nɔnɔɔsɩ sɩ pa yooki.
Yuta fɛɩ kʋkentim tɔtɔ. Kʋyakʋ ŋkʋ ɩ́ kɛɛsɩ mǝ ɩsɛ na ɩ́ nyǝnǝɣɩ yoou wontu. Nti pa pɩɩla kutuluɣu ŋku pa yaa sɩ Lipaŋ hɔtʋɣʋ tɔ kʋ taa tɔ.
Ɩ́ nawa Tafiiti ɩcatɛ koluŋa pɔɣɔlɛɛ tǝna. Ɩ́ hɔma lʋm kɛ pǝ tɛɛ lɩɩlɛ taa.
Ɩ́ kala Yosalɛm tɛɛsɩ. Ɩ́ yɔka sɩ taa lɛŋsǝnaa sɩ pǝ sɔɔsɩ koluŋa kɛ toŋ.
Ɩ́ hula lɩɩlɛ kɛ koloosi naalɛ hɛkʋ. Ɩ́ hɔma lɩɩlɛ kʋpǝntɛ taa lʋm. Ama ɩ́ tá kɛɛsɩ mǝ ɩsɛ na Ɩsɔ wei ɩ taɣana wahalanaa mpɛɣɛ too lɔŋ, na ɩ́ kɔna-mɛ tɔ ɩ tɔɔ.
Kʋyakʋ ŋkʋɣʋ Ɩsɔ Tacaa, Pǝ tǝna pǝ tʋ yaa-mɛ sɩ ɩ́ wii na ɩ́ huɣuti lotu na ɩ́ looli mǝ nyɔɔŋ, na ɩ́ suu lǝyaɣa wontu.
Ama mɛ ɩlɛ, pǝ pǝsa-mɛɣɛ laŋhʋlʋmlɛ sɔsɔɔlɛ kɛ́. Ɩ́ kʋɣɩ naaŋ na heeŋ na ɩ́ liki nantʋ na sʋlʋm na ɩ́ hakɩ teu. Halǝna ɩ́ tɔ sɩ: Tǝ́ tɔɣɔ na tǝ́ nyɔɔ ta kpakpaa. Mpi tɔ, cele tɩɩ sɩ.
Ḿpʋ́ɣʋ́ Pǝ tǝna pǝ tʋ Tacaa yɔɣɔtaa na má nɩɩ sɩ: Ma yɔɣɔtǝɣǝna tuunaʋ sɩ pǝ kaa hɩɩsɩ mǝ ɩsaɣatʋ tǝnɛ, ɩsɩɩ ɩ́ sǝpa. Nti Pǝ tǝna pǝ tʋ Ɩsɔ yɔɣɔtaa tɔɣɔlɛ.
Ḿpʋ́ɣʋ́ Pǝ tǝna pǝ tʋ Tacaa Ɩsɔ heela Ɩsayii má sɩ má polo na má ná kawulaɣa tǝyaɣa nyʋɣʋ tʋ Sepǝna. Má heeli-ɩ sɩ:
N fɛɩna pʋlʋɣʋ cǝnɛ, n nyǝnǝɣɩ nyá tǝɣɩ we na halɩ ń huli nyá tǝɣɩ pǝlaaʋ kɛ ɩsɔtaa kʋkpamʋɣʋ taa?
N nyǝnǝɣɩ nyá tǝɣɩ pʋlʋ sɔsɔɔm kɛ́. Ama Tacaa ká kpaɣa-ŋ na ɩ́ lɔɣɔ-ŋ pooluŋ.
Ɩ ká pilimi-ŋ ɩsɩɩ pʋlʋ kʋkulutum kɛ tɛtʋ kʋwalǝtʋ natǝlɩ tǝ taa. Tǝnaɣa n ká sɩ na nyá yoou kɛɛkɛnaa kʋpama saalɩ. Nyá kɛna nyá caa tǝyaɣa fɛɛlɛ.
Maa lǝsǝ-ŋ nyá tǝmlɛ taa. Maa tɔɣɔnɩ-ŋ nyá tǝcaɣalɛ.
Kʋyakʋ ŋkʋɣʋ maa yaa ma tǝmlɛ tʋ Hilikiya pǝyalʋ Ɩliyakim.
Maa suu-ɩ nyá capa, maa lǝlɩ-ɩ nyá tampala, na má tʋ nyá pǝsʋɣʋ kɛ ɩ niŋ taa, na ɩ́ pǝsɩ Yuta na Yosalɛm nyǝ́ma pa caa.
Na má cɛlɛ-ɩ wulaʋ Tafiiti lʋlʋɣʋ nyǝ́ma kawulaɣa tǝyaɣa nɔnɔɣɔ nyǝmlɛ. Ɩ́ tʋlaa, nɔɣɔlʋ ɩɩ tǝkǝɣɩ. Pǝ́cɔ́ ɩ́ tǝkaa nɔɣɔlʋ ɩɩ tʋlǝɣɩ.
Ɩsɔ ká yelina na ɩ́ nyɔɔ toŋ ɩsɩɩ nyǝmlɛ kɛ lonte naani nyǝntɛ taa, na ɩ́ pǝsɩ ɩ caa tǝyaɣa nyǝ́ma teeli tǝhikile.
Ɩ tǝyaɣa nyǝ́ma ká nyɔkǝlǝna-ɩ kɛ́ na pa yuŋ tǝna. Tiisi sɔsɔɔnsɩ na tiipee ka nyɔkǝlǝna-ɩ kɛ́ ɩsɩɩ kewee na kɔpʋnaa.
Ḿpʋ́ɣʋ́ Pǝ tǝna pǝ tʋ Tacaa tɔma sɩ kʋyakʋ ŋkʋɣʋ kaŋkanaɣa ŋka paa kama lonte naani nyǝntɛ taa tɔ kaa kpɛsɩ. Paa ma-kɛ na ká kpɛɛ. Ɩlɛna sǝɣǝla wena a tǝna a ka wɛ ka tɔɔ tɔ á wakǝlɩ. Mpi tɔ, Tacaa má ma yɔɣɔtǝna.
Tacaa yɔɣɔta ntiɣi Tiii tɛtʋ tɔɔ tɔ. Taasisi ɩcatɛ kpɩɩlǝŋ sɔsɔɔŋ mɛ ɩ́ wii. Mpi tɔ, ɩcatɛ wakǝlaa, tǝyaɣa fɛɩ, tǝsʋʋlɛ fɛɩ. Hatoo Kitim tɛtʋ taa kɛ́ tɔm ntɩ tǝ lɩɩnaa.
Sitɔŋ paɣatǝlaa mpa mɛ ɩ́ wɛ teŋku nɔɣɔ tɔ. Sɔɣɔntʋ ɩ́ kpa-mɛ na pǝ́ la-mɛɣɛ ha. Mǝ tillaa tɛsǝɣǝna teŋku.
Mpi pa tuukaɣa na pá tǝŋǝɣɩ lʋm sɔsɔɔm tɔ, Sitɔŋ nyǝ́ma kʋŋaɣana-wɩ. Mpɛ pa tɔkaɣana piitimnaa kasǝyaɣa.
Fɛɛlɛ ɩ́ kpa Sitɔŋ ɩcatɛ. Mpi tɔ, teŋku na ɩ hola sɔsɔɔna sɩ: Lʋlʋɣʋ wʋsasɩ ta kpata-m. Pǝ́cɔ́ ma ta tɩɩ lʋlǝta. Pǝyele ma ta tɔɔta ɩfepiya, ma ta pɩɩsǝta pɛɛlaa.
Waatʋ wei Icipiti nyǝ́ma ká nɩɩ tɔm ntɩ tɔ, paa selina mpi pɩɩ maɣana Tiii nyǝ́ma tɔ.
Teŋku nɔɣɔ nyǝ́ma mɛ ɩ́ wii. Ɩ́ tɛsɩ teŋku na ɩ́ polo Taasisi.
Waɩyo! Tiii kɔlɔ? Ɩcatɛ ńtɛ́ tǝ leelaa kɛ́. Yǝlaa ka suwa tǝ taa kɛ́ hatoo lɔŋ kɛ́. Ntɛ́ tǝ ŋmakǝlaɣana tɛtʋ pooluŋ nyǝntʋ.
Tiii talaɣa awulaa nteniŋ kɛ́. Tǝ taatǝlaa ka wɛ kɛ́ ɩsɩɩ awulumpiya. Pa nyǝnǝɣɩ-wɛɣɛ yǝlaa mpa pa nyɔɔŋ kǝla kʋlʋɣʋ kɛ antulinya taa tɔ. Awe wakǝla ɩcatɛ ntɛɣɛ mpʋ?
Pǝ tǝna pǝ tʋ Tacaa tʋna ḿpʋ́ɣʋ́ ɩ taa sɩ ɩ wakǝlǝɣɩ ɩsǝcaʋtʋnaa mpa pa sɔɔla teeli tɔ. Na ɩ́ tisi mpa yǝlaa tʋɣʋna tɔ.
Tiii nyǝ́ma mɛ ɩ́ hala mǝ tɛtʋ. Mpi tɔ, kpɩɩlǝŋ sɔsɔɔŋ wei ɩ tɔŋ teŋku sɔsɔ taa tɔ ɩ fɛɩ tɔtɔ.
Tacaa nyaasa teŋku. Ɩ selisa kawulasɩ na ɩ́ tɔ sɩ: Pá wakǝlɩ Kanaaŋ koloosi acalɛɛ.
Ɩ tɔma sɩ: Sitɔŋ wɛɛ kɛ́ ɩsɩɩ pɛɛlɔ wei pa kpipa na pá wakǝlɩ tɔ. Nyá acima tɛma. Polo Sipili tɛtʋ nti lʋm cɔɔnaa tɔ. Ama n kaa hɛɛsɩ tǝnaɣa.
Nyǝnna Papiloni tɛtʋ nyǝ́ma, pa fɛɩ tɔtɔ. Asilii nyǝ́ma ŋma tǝ taa kɛ́ yoolaa kutuluŋ sɔsɔɔŋ. Pa yoona-tɩ, na pá yɔkɩ tǝ kawulaɣa tɛɛsɩ na tǝ́ pǝsɩ ncaalɛ. Taalɛ wontu tɔɣɔ pa tɛtʋ.
Kpɩɩlǝŋ sɔsɔɔŋ ɩ́ wii. Mpi tɔ, pa wakǝla mǝ tǝcɔɔsǝlɛ.
Ɩlɛna pá sɔɔ Tiii tɔɔ kɛ́ pɩɩsɩ nɩɩtoso na naanʋwa, ɩsɩɩ wulaʋ kawulaɣa pɩɩsɩ. Pǝlɛ pǝ waalɩ kɛ́ paa lapɩ-ɩ ɩsɩɩ pa kɛɛsʋɣʋ yontu taa kɛ́ wasaŋkalɩ tɔm tɔ sɩ:
Wasaŋkalɩ, nyá wei pa sɔɔ nyá tɔɔ tɔ. Kpaɣa nyá cǝmʋɣʋ. Makɩ-kʋ na ń cɔɔkɩ ɩcatɛ. Yooki yontu na ń lɛlǝɣɩ-tɩ. Yǝlaa ɩ́ tɔɔsɩ nyá tɔm.
Pɩɩsɩ nɩɩtoso na naanʋwa tɛɛkɩ, ɩlɛna Tacaa yele na Tiii nyǝ́ma la wasaŋkalǝtʋ na antulinya awulaa tǝna, na pá hikiɣi pǝ liɣitee.
Ama pa kʋhikim na pa kasǝyaɣa tǝna, ká pǝsɩ Tacaa nyǝm kɛ́. Pa kaa kaa-yɛɣɛ huɣule, yaa pá sɩɩ-yɛ na a mpaa. Ama Ɩsɔ tǝyaɣa nyǝ́ma ká tɔɣɔna-yɛ na pá haɣa. Paa suuna-yɛɣɛ wontu kʋpampantʋ.
Ɩ́ nyǝnɩ, Tacaa ká wakǝlɩ tɛtʋ. Ɩ ká pǝsɩ-tǝɣɩ wʋlaɣa nyǝntʋ. Ɩ ká pǝsɩ-tǝɣɩ kpɛntǝlasɩ na ɩ́ wakǝlɩ tǝ yǝlaa.
Wahala kʋlʋm ká maɣanna kɔtʋlʋ na yǝlaa. Na caa na ɩ yom, na toto na ɩ yom. Na pɛɛtǝlʋ na wei ɩ yakɩ tɔ. Na kǝntǝlʋ na wei pa kǝntǝɣɩ tɔ. Na kǝmlɛ tʋ na wei pa fɛlǝɣɩ tɔ.
Pɩɩ kpiisi tɛtʋ kɛ́ tǝkpataa, na pǝ́ kuu tǝ wontu tǝna tǝkpǝlǝkpǝlɩ. Mpi Tacaa sɩɩwa tɔɣɔlɛ.
Tɛtʋ wɛ lǝyaɣa taa, na tǝ́ pǝsɩ ncaalɛ. Antulinya ná hotaa, na ɩ́ pǝsɩ ncaalɛ. Ɩsɔtɔnʋɣʋ na tɛtʋ pǝ wakǝlaa.
Yǝlaa mpa pa wɛ tɛtʋ taa tɔ pa wakǝla-tɩ. Mpi tɔ, pa yɔka kiiŋ, pa wakǝla kʋsǝsɩɩtʋ. Pa yɔka tam tɔɔ nɔɣɔ pɛɛlʋɣʋ.
Pǝ tɔɔ kɛ́ Ɩsɔ tǝŋsa tɛtʋ kɛ mpusi na pǝ́ tɔɣɔ-tɩ. Tǝ yǝlaa ɩsaɣatʋ mǝlǝɣɩ pa nyɔɔŋ taa. Pǝ kpiisa-wɛ na pǝ́ kaasɩ-wɛɣɛ pǝ́cɔ́ tike.
Sʋlʋm kʋpam ká caɣa lǝyaɣa. Lɛsɛŋ tʋɣʋ ká lontili. Laŋhʋlʋmlɛ nyǝ́ma tǝna sʋʋ nǝɣǝsɛɛ taa.
Akilimanaa wula kʋpana suma. Acima taa woŋa na kpalǝsʋɣʋ saalaa. Cǝmǝŋ wula laŋhʋlʋmlɛ nyǝna sǝpa.
Paa tasǝɣɩ sʋlʋnyɔɔlɛ na yontu. Pǝyele sʋlʋm toŋ nyǝm ná kpa nyaŋ kɛ pǝ nyɔɔlaa.
Ɩcatɛ kpɛtɛ nyǝntɛ ńtɛ́ tǝ yɔkaa. Tɛɛsɩ tǝna tǝkaa nɔɣɔlʋ ɩɩ sʋʋkɩ.
Pa makɩ kapusi kɛ hapɛɛ tɔɔ. Mpi tɔ, sʋlʋm fɛɩ. Laŋhʋlʋmlɛ fɛɩ tǝkpatakpata. Aŋmaala fɛɩ tɛtʋ tǝna taa.
Wakǝlʋɣʋ tike wɛnna ɩcatɛ taa. Ɩcatɛ nɔnɔɣɔ kampʋ pɛla yem yem. Pǝ yela-kɛɣɛ ncaalɛ.
Pǝ kaa kaasɩ yǝlaa kɛ sɔsɔm kɛ tɛtʋ taa. Ɩsɩɩ pa kooluɣu olifinaa pee na pukaɣa yaa pa sɛtʋɣʋʋ lɛsɛŋnaa tukuŋ na pǝ́ kaasɩ acalǝsa tɔ.
Yǝlaa kakaasaɣa ká kuli pa nɔɔsɩ. Paa wiliti na pá sa Tacaa sɔsɔɔntʋ. Paa yoo yontu na laŋhʋlʋmlɛ kɛ ilim tǝtʋlɛ.
Paa sa Tacaa teeli kɛ ilim tǝlɩɩlɛ. Tacaa Ɩsɛɣɛlɩ Ɩsɔ hǝtɛ ká yaa halǝna pǝ tala lʋm taa tɛtʋ na teŋku nɔɣɔ hɔɣɔlǝŋ taa.
Tǝ nɩɩkɩ pǝ yooki yontu kɛ hatoo antulinya tǝnaɣa tɔɔ sɩ: Tampana tǝŋlʋ Ɩsɔ kɛlɛ teeli tʋ. Ɩlɛna maa tɔŋ sɩ: Ma tala ma tǝnaɣa, ma tala ma tǝnaɣa. Ma lepaɣa. Waalɩ lɩɩlaa lɩɩkɩ waalɩ, waalɩ lɩɩlaa lɩɩkɩ waalɩ.
Sɔɣɔntʋ sɔsɔɔntʋ na pʋ́ʋ́ɣʋ́ na puluɣu pǝ taŋa atɛ yǝlaa mɛ.
Ye wei ɩ́ nɩɩwa sɔɣɔntʋ sɔsɔɔntʋ kakiisaɣa na ɩ́ seeki ɩlɛ ɩ hoti pʋ́ʋ́ɣʋ́ taa. Ye wei ɩ pǝsaa na ɩ́ lʋ na ɩ lɩɩ, ɩlɛ puluɣu náá puu-ɩ. Tɛʋ anaam tʋlaa. Antulinya sela ɩ kite tɛɛ.
Tɛtʋ cǝlǝɣɩ, tǝ ya pɔɣɔlɛɛ. Tɛtʋ leŋliɣi.
Tɛtʋ taŋtǝɣɩ, ɩsɩɩ sʋlʋnyɔɔlʋ. Tǝ seliɣi ɩsɩɩ cokǝle. Tǝ ɩsaɣatʋ pɛta-tɩ, tǝ kaa tasa kʋlʋɣʋ.
Kʋyakʋ ŋkʋɣʋ Tacaa ká kʋlɩ ɩsɔtaa toŋtunaa tɔɔ. Ɩ ká kʋlɩ atɛ awulaa sɔsaa tɔɔ, na ɩ́ naasɩ-wɛ.
Paa kpeɣeli-wɛɣɛ tǝntǝmlɛ kɛ pʋ́ʋ́ɣʋ́ nakʋlɩ taa. Paa tǝkɩ pa tɔɔ kɛ́ salǝka nɔɣɔlʋ taa. Kʋyɛɛŋ paɣalɛ sikiɣi, ɩlɛna pá naasɩ-wɛ.
Pɩɩ liɣiti ɩsɔtʋ. Fɛɛlɛ ka pɩɩ ilim. Mpi tɔ, Pǝ tǝna pǝ tʋ Tacaa ká tɔɣɔ kawulaɣa kɛ Siyɔŋ pʋɣʋ tɔɔ na Yosalɛm. Ɩ teeli ká naakɩ ɩ yǝlaa nyʋɣʋ nyǝ́ma ɩsɛntaa.
Haɩ Tacaa, nyaɣalɛ ma Ɩsɔ. Maa sa-ŋ na má pʋɣʋlɩ nyá hǝtɛ. Pǝ taɣa pʋlʋ, nyá lapǝna mpi mpi pǝ wɛ teu kɛ sɔsɔm tɔ. Mpi n sɩɩwa hatoo lɔŋ tɔ, pǝ caɣa teu kɛ́ na pǝ nyɔɔwa.
Pǝ taɣa pʋlʋ, n pǝsa ɩcatɛ kɛ pɛɛ kaŋmaaɣa. Tɩɩ kɛ́ koluŋa ɩcatɛ kɛ́. Kpaɩ nyǝ́ma ɩcatɛ sɔsɔɔlɛ ta kɛ ɩcatɛ tɔtɔ. Nɔɣɔlʋ kaa tasa-tɛɣɛ ŋmaʋ.
Pǝ tɔɔ kɛ́ yǝlaa toŋtunaa ká tʋ-ŋ teeli. Nmakǝllaa piitim ɩcatɛ ká nyana-ŋ.
Nyaɣalɛ ɩcam tǝcɔɔsǝlɛ. Nyaɣalɛ kʋnyɔntʋ kpʋlʋɣʋ tǝtʋlɛ kɛ laŋwakǝllɛ waatʋ. Nyá kɛna tǝcɔɔsǝlɛ naani nyǝntɛ kɛ tɛʋ sɔsɔɔʋ waatʋ. Nyaɣalɛ ta ɩsotom kɛ haŋaɣa waatʋ. Nmakǝllaa pááná sɔsɔɔna wɛ kɛ́ ɩsɩɩ tɛʋ sɔsɔɔʋ nɩɩkʋɣʋ koluŋa tɔ.
Yaa ɩsɩɩ haŋaɣa kɛ wʋlaɣa tɛtʋ taa. Ama nyá sumsiɣi kpaɩ nyǝ́ma kɔkɔtɛ, ɩsɩɩ haŋaɣa tɛŋʋɣʋ saa wei ɩsɔŋmʋntʋ tɛɛkɩ tɔ. Ḿpʋ́ɣʋ́ n sɩɩ tǝnaɣa kɛ ŋmakǝllaa yontu.
Pǝ tǝna pǝ tʋ Tacaa n ká la piitimnaa tǝnaɣa acima kɛ pʋɣʋ kʋnɛ kʋ taa. N ká saa tɔɣɔnaɣa kʋpampaŋka, na nantʋ kʋpantʋ, na sʋlʋm kʋpam mpi pǝ wɛ tǝcǝlǝcǝlɩ tɔ.
Pʋɣʋ ŋkʋ kʋ tɔɔ tǝnaɣa n ká cǝlɩ laŋwakǝllɛ saalaɣa ŋka ka kenta yǝlaa tǝna tɔ. Nkɛ ka takǝna piitimnaa tǝna.
Tacaa n ká kpiisi sǝm kɛ tam tɔɔ. Ɩsɔ n ká hɩɩsɩ yǝlaa tǝna ɩsǝlʋm. N ká kɛɛlɩ tɛtʋ tǝna taa kɛ́ fɛɛlɛ nte nyá yǝlaa ka tɔɣaa tɔ. Tacaa má ma yɔɣɔtǝna.
Kʋyakʋ ŋkʋɣʋ yǝlaa ká yɔɣɔtɩ sɩ: Nyaɣalɛ ta Ɩsɔ wei tǝ lapa naani tɔ. Nyá waasǝna-tʋ. Tacaa kɛ tǝ tʋwa naani. Ta laŋa ɩ́ hʋlʋmɩ na tǝ́ yɔɔlɩ. N yapa-tʋɣʋ.
Tacaa n ká tǝnɩ niŋ kɛ pʋɣʋ ŋkʋ kʋ tɔɔ ɩsɩɩ kʋkentim. Ama ɩ ká fɛlɩ Mowapʋ kɛ nɔɔhɛɛ kɛ tǝna ɩnɩ. Ɩsɩɩ pa fɛlʋɣʋ nyɩɩtʋ kɛ hute pʋ́ʋ́ɣʋ́ taa tɔ.
Tǝnaɣa Mowapʋ ká hʋ́lɩ́ niŋ na ɩsɔ ɩsɩɩ lʋm yalʋ. Paa na mpʋ, Tacaa ká tisi kalampaanɩ nyǝ́ma mpɛɣɛ tǝfɛ. Paa paa kaasɩ pa tǝɣɩ ɩsǝna.
Mowapʋ ye pǝ kaasa nyá koloosi sɔsɔɔŋsɩ na toŋ nyǝnsɩ. Ɩsɔ ká pǝsɩ-sǝɣɩ kpɛntǝlasɩ. Ɩ ká pɛtɩ-sǝɣɩ atɛ mʋsʋɣʋ taa.
Kʋyakʋ ŋkʋɣʋ paa yoo yontu kɛ Yuta tɛtʋ taa sɩ: Tǝ wɛna koluŋa ɩcatɛ. Nyʋɣʋ yapʋ kɛ Ɩsɔ lapa ɩsɩɩ koluŋa na ka pile.
Ɩ́ tʋlɩ nɔnɔɔsɩ, ɩ́ yele na piitimnaa mpa pa tǝŋǝɣɩ tampana tɔ pá sʋʋ. Piitimnaa mpa pa lapa naani tɔ pá sʋʋ.
Wei ɩ sǝŋa tǝca kɛ ɩ taɣanʋɣʋ taa tɔ. N haakɩ-ɩ hɛɛsʋɣʋ maɣamaɣa kɛ́. Mpi tɔ, nyaɣa ɩ tʋ naani.
Ɩ́ tʋ Tacaa kɛ naani kɛ tam tɔɔ. Ɩnɩ ɩ kentiɣina ɩsɩɩ kʋkpamʋɣʋ kɛ paa waatʋ wei.
Ɩ tisa mpa paa wɛ kumlee tɔɔ kɛ́ hatoo ɩsɔtaa tɔ. Ɩ pǝsa kpɛntǝlasɩ kɛ ɩcatɛ nte pa taa kpǝtǝɣǝna tɔ. Ɩ tisa-tɛɣɛ hatoo atɛɣɛ na tǝ́ tɔɣɔ tɛtʋ.
Wahala nyǝ́ma fɛla-tɛɣɛ nɔɔhɛɛ. Kʋnyɔntʋnaa paa-tɛɣɛ nɔɔhɛɛ.
Siɣisilu mpaaʋ kɛ́ tampana mpaaʋ kɛ́. N kɛ́ tampana kɛ́. Nyá hɛɛkǝna mpaaʋ ŋku siɣisilu tǝŋǝɣɩ tɔ.
Tacaa, nyaɣa tǝ tekiɣi mpaaʋ ŋku n hʋla-tʋ sɩ tǝ tǝŋ tɔ kʋ taa. Tǝ yaa-ŋ, tǝ sǝlǝmǝɣɩ-ŋ. Mpi tǝ nyɩɩlǝɣɩ tɔɣɔlɛ.
Ma nyɩɩlǝɣɩ-ŋ ahoo kɛ́, na má pɛɛkǝɣɩ-ŋ hatoo ma lotu taa. Waatʋ wei n hʋʋkǝna tɛtʋ tɔɔ tɔ. Antulinya yǝlaa kpɛlǝmǝɣɩ siɣisuɣu tǝŋʋɣʋ.
Ye pá hʋlǝɣɩ ɩsaɣaʋ kɛ suulu, ɩɩ cɛkǝɣǝna tampana tǝŋʋɣʋ tɔm. Ɩ haakɩ ɩ tǝɣɩ ɩsaɣatʋ taa kɛ́ siɣisuɣu tɛtʋ taa kɛ́. Ɩɩ naakɩ Tacaa sɔsɔɔntʋ tɔm.
Tacaa n teɣetiɣi niŋ kɛ́, ɩlɛ mpɛ paa naa mpʋ. Ama paa ná ɩsǝna n paasǝɣǝna nyá yǝlaa tɔm tɔ. Ɩlɛna fɛɛlɛ pɩɩ-wɛ. Kɔkɔ ŋka n ka taɣana nyá kolontunaa tɔɔ tɔ ká nyaɣa-wɛ.
Tacaa nyá haakǝna-tʋɣʋ hɛɛsʋɣʋ. Mpi tɔ, nyá lakǝna tá kʋlapǝm tǝna na pǝ́ lakɩ.
Tacaa tá Ɩsɔ, sɔsaa lɛlaa ka tɔɣɔ tá tɔɔ kɛ́ kawulaɣa ɩsɩɩ nyá. Ama nyá tike nyá pɛɛlɛɛ tɔɔ kɛ́ tǝ yaakɩ nyá hǝtɛ.
Mpa pa sǝpa tɔ pa kaa fe. Sǝtaa kaa kʋlɩ. Mpi tɔ, n tʋ niŋ na ń kʋ-wɛ. N kpiisa-wɛ nɔɣɔlʋ kaa tɔɔsɩ pa tɔɔ.
Tacaa n lapa na piitim huki. Tacaa n walǝsa piitim. N hʋla nyá teeli. N walǝsa tɛtʋ tǝnasɩ kɛ toosi tǝna taa.
Tacaa tǝ pɛɛka-ŋ ta laŋwakǝllɛ waatʋ. N hɔma ta ŋkpaŋʋɣʋ, ɩlɛna tǝ́ wiina-ŋ sɩ ń waasɩ-tʋ.
Tacaa tǝ lapa nyá ɩsɛntaa kɛ́, ɩsɩɩ lʋlʋɣʋ takʋɣʋ ahonto tɔ. Ɩ caakɩ lʋlʋɣʋ na ɩ wiikina wʋsasɩ.
Mpʋ tɔtɔɣɔ na tá, pɩɩ wɛɛ sɩ tǝ lʋlɩ pʋlʋpʋ. Lʋlʋɣʋ wʋsasɩ kpa-tʋ. Ama heelim kɛ tǝ lʋlaa. Tǝ ta pǝsɩ na tǝ́ kɔna nyʋɣʋ yapʋ kɛ atɛ. Pǝyele tǝ ta lʋlɩ yǝlaa kʋfama kɛ antulinya taa.
Ma yǝlaa mɛ mǝ sǝtaa ka fe. Mǝ sǝtaa mpa paa kɛ́ ma nyǝ́ma tɔ paa wɛɛna weesuɣu. Mpa mɛ ɩ́ hǝnta mʋsʋɣʋ taa tɔ ɩ́ kʋlɩ. Ɩ́ yaɣa laŋhʋlʋmlɛ kakiisasɩ. Mpi tɔ, mǝ cɔlɔʋ kɛ tanaŋ nyǝŋkʋ kɛ́. Tɛtʋ ká mǝŋna mpa pa sǝpa tɔ.
Ma yǝlaa ɩ́ sʋʋ mǝ kutuluŋ taa, ɩ́ tǝkɩ mǝ tɔɔ. Ɩ́ ŋmɛlɩ tǝnaɣa laasaɣa tɔɔ. Halǝna Tacaa pááná hɛɛ.
Pǝ taɣa pʋlʋ, Tacaa lɩɩkɩ ɩ tǝcaɣalɛ sɩ, ɩ fɛlǝɣɩ atɛ yǝlaa kɛ pa ɩsaɣatʋ. Kʋyakʋ ŋkʋ tɛtʋ ká kɛɛlɩ yǝlaa mpa tɩɩ kʋwa tɔ pa tɔɔ. Tɛtʋ kaa tasa takʋɣʋ kɛ mpa tǝ kʋwa tɔ.
Kʋyakʋ ŋkʋɣʋ Tacaa Ɩsɔ ká kpaɣa ɩ laɣatɛ kpɩɩsǝŋ nyǝntɛ. Tǝ kɛ́ sɔsɔɔlɛ kɛ́ na tǝ wɛna toŋ, na ɩ́ yoona tʋm sɔsɔ wei ɩ koota kootiɣi kootiɣi na ɩ́ fɛɩ kpaʋ tɔ. Ɩ ká yoona Lefiyataŋ. Tʋm selu Lefiyataŋ wei ɩ koota kootiɣi kootiɣi tɔ. Ɩ ká kʋ tɔɣɔlʋɣʋ ŋku kʋ cakɩ teŋku taa tɔ.
Kʋyakʋ ŋkʋɣʋ paa tɔ sɩ: Ɩ́ yoo yontu kɛ lɛsɛŋ tɩɩŋ wei ɩ wɛna pee kʋpana tɔ.
Tacaa Ɩsɔ maɣalɛ tɩɩŋ ɩnɩ ɩ taŋlʋ. Ma pǝlǝɣɩ-ɩ lʋm kɛ paa waatʋ wei. Ahoo na ilim kɛ ma taŋǝɣɩ-ɩ. Pǝ́ taa kɔɔ na nɔɣɔlʋ sʋʋ.
Ma pááná hɛɛwa. Ama ye ma maɣana pǝ taa kɛ́ sɔwa na kɔlɔŋ, maa yoona-yɛɣɛ na má nyaɣasɩ a tǝnaɣa kɔkɔ.
Ama ye pa nyǝna-m kpʋlʋɣʋ tǝtʋlɛ, na pá yele na má na-wɛ tǝ́ ciiki na tǝ́ wɛɛ leleŋ pǝ paasi.
Kʋyɛɛŋ wei ɩ kɔŋ tɔ ɩ taa, Ɩsɛɣɛlɩ nyǝ́ma ká ka lila. Yakɔpʋ nyǝ́ma mɛ ɩ́ ká nɛɣɛtɩ na ɩ́ tʋ hɛtʋ. Ɩ́ ká suuli antulinya tǝnaɣa mǝ kʋlʋlʋm.
Tacaa n mapa Ɩsɛɣɛlɩ nyǝ́ma ɩsɩɩ n mapʋ mpa pa makaɣa mpɛ tɔ? N kʋ-wɛ ɩsɩɩ n kʋkaɣa mpa pa kʋ mpɛ tɔ?
Aaɩ yoo, ama ń kɛɛsa teu kɛ́ na ń taɣanɩ pa hʋʋnaʋ, na ń yele na kolontunaa kuu-wɛ. Nyá heelim tɛɛna-wɛ ɩsɩɩ ilim tǝlɩɩlɛ heelim kʋyakʋ.
Salǝka ɩnɩ ɩ ká hɩɩsǝna Yakɔpʋ nyǝ́ma ɩsaɣatʋ. Mpi pa suulu hʋlʋɣʋ ká lʋlɩ tɔɣɔlɛ. Tacaa ká yɔkɩ tǝlaalɛnaa pɛɛ, na a pǝsɩ mʋsʋɣʋ. Ɩsɩɩ pá yɔkʋɣʋ tɛtʋ kʋhʋlʋmtʋ pɛɛ tɔ. Tʋɣʋ Asela tesikasɩ na pɛɛ kʋsikee kaa tasa sǝŋʋɣʋ.
Koluŋa ɩcatɛ wɛ kpɛtɛ. Pa lɔwa lonte ntɛɣɛ. Pa yela-tɛ ɩsɩɩ wʋlaɣa tɛtʋ. Nawee ká tɔkɩ nyɩɩtʋ kɛ tǝna na á hɛɛsǝɣɩ. A ka kuɣuli tiikasɩ piliŋasɩ.
Waatʋ wei piliŋasɩ wʋlǝɣɩ ɩlɛna pa pɛlɩ-sɩ, na alaa náá kpaɣa na pá tʋ kɔkɔ. Mpi tɔ, pa kɛ yǝlaa mpa pa fɛɩna laɣatʋ tɔɣɔ. Wei ɩ lapa-wɛ tɔ ɩ kaa hʋlɩ-wɛɣɛ suulu.
Kʋyakʋ ŋkʋɣʋ Tacaa ka nyamsɩ tɩɩŋ, kɛ pǝ kpaɣaʋ Ɩfǝlatɩ pɔɣɔ, na pǝ́ polo Icipiti lɔɔʋ tɔ. Ɩ ká nyamsɩ tɩɩŋ ɩlɛna pá tɔɔsɩ Ɩsɛɣɛlɩ nyǝ́ma-mɛɣɛ kʋlʋm kʋlʋm.
Kʋyakʋ ŋkʋɣʋ paa hʋlɩ akantǝlɛ sɔsɔɔlɛ. Yǝlaa mpa paa lepa Asilii tɛtʋ taa tɔ paa kɔɔ. Na mpa paa yawa Icipiti tɛtʋ taa tɔ paa kɔɔ. Paa hǝntɩ Tacaa kɛ atɛ kɛ pulaɣa naŋŋ nyǝŋka tɔɔ kɛ́ Yosalɛm.
Samalii ɩcatɛ tɔm wɛ waɩyo kɛ́. Tǝ wɛ kɛ́ ɩsɩɩ ntenuɣu, ŋku kʋ wɛ tɛtɛkǝlɛ mʋsʋŋ nyǝntɛ ɩsɔtaa tɔ. Nkʋɣʋ Ɩfǝlayim sʋlʋnyɔɔlaa hɔŋna pa tɩ. Tǝ kacɔka wontu wɛɛ kɛ́ ɩsɩɩ hɛtʋɣʋ kʋlontuluɣu kɛ tɛtɛkǝlɛ mʋsʋŋ nyǝntɛ ɩsɔtaa. Mpa sʋlʋm kʋwa tɔ pa ɩcatɛ ńtɛ́ tǝ tɔm wɛ waɩyo kɛ́.
Tacaa kʋsǝna ntɛɣɛlɛ yʋlʋ toŋ tʋ apalʋtʋ ɩsɩɩ tɔmpɛɛ tɛʋ sɔsɔɔʋ. Ɩsɩɩ kacuculaɣa ŋka ka wakǝlǝɣɩ tɔ. Ɩsɩɩ tɛʋ ŋku kʋ suuliɣi lɔɔŋ kɛ lʋm tɔ. Ɩ ká lana ɩ toŋ na ɩ́ pɛtɩ ɩcatɛ kɛ atɛ.
Paa fɛlɩ nɔɔhɛɛ kɛ Ɩfǝlayim sʋlʋnyɔɔlaa ntenuɣu ɩsǝcaʋ nyǝŋkʋ.
Na hɛtʋɣʋ kʋlontuluɣu ŋku ɩ lapǝna kacɔka na kʋ wɛ tɛtɛkǝlɛ mʋsʋŋ nyǝntɛ ɩsɔtaa tɔ. Samalii ka wɛɛ kɛ ɩsɩɩ yʋlʋ naakʋɣʋ Fiki tʋɣʋ pile kalaalaɣa, na ɩ́ kooli na ɩ́ li kpakpaa tǝso tɔ.
Kʋyakʋ ŋkʋ tɔ, Pǝ tǝna pǝ tʋ Tacaa ká wɛɛna ɩsɩɩ ɩ yǝlaa kakaasaɣa ntenuɣu kacɔka nyǝŋkʋ.
Ɩnɩ ɩ ká tʋna siɣisuɣu lǝmaɣasǝlɛ kɛ mpa pa caɣa hʋʋlɛ tɔ. Ɩ ká tʋ toma kɛ mpa pa tɔɣɔnǝɣɩ kolontu na pá tana-ɩ ɩcatɛ nɔnɔɣɔ tɔ.
Pǝ kpɛŋna kɔtǝlaa na Ɩsɔ kʋyɔɣɔtʋtʋ tɛlǝsǝlaa tɔtɔ, sʋlʋm lapa na pá cɛŋlǝɣɩ. Sʋlʋm toŋ nyǝm tolisiɣi-wɛ. Pa cɛŋlǝɣǝna sʋlʋm toŋ nyǝm. Sʋlʋm lipa-wɛ, sʋlʋm toŋ nyǝm tolisa-wɛ. Pa tɛlǝsǝɣɩ Ɩsɔ kʋyɔɣɔtʋtʋ na pá cɛŋlǝɣɩ. Pa yɔɣɔtǝɣɩ tɔm na pá sɩɩkɩ na pá leŋliɣi.
Tɔtʋ waasǝna pa taapǝlǝnaa tǝna tɔɔ. Kʋsɔɣɔtʋ kɛ paa timpi, tǝpantɛ fɛɩ.
Na pá yɔɣɔtǝɣɩ sɩ: Aweɣe Ɩsayii sɛɣɛsǝɣɩ nyǝmtʋ? Aweɣe ɩnɩ ɩ hʋlǝɣɩ tɔm sɩ ɩ́ nyɩ? Piya mpa pa cɛpa hǝla kɛ nɔɔnɔɔ tɔ yaa pǝkɔɔlasɩ?
Mpi tɔ, kʋsǝsɩɩtʋ ntǝɣǝlɛ kʋsǝsɩɩtʋ*fa*. Kʋtʋtʋtʋ ntǝɣǝlɛ kʋtʋtʋtʋ. Saŋa sɩ tǝnɛ, cele sɩ tǝnɛ.
Tɔʋ, yǝlaa mpa pa kʋyɔɣɔtʋtʋ ɩɩ nɩɩkɩ tɔ, na mpa pa yɔɣɔtǝɣɩ nsǝma kpaɩ nyǝna tɔ, pa tɔm kɛ Tacaa ká yɔɣɔtǝna yǝlaa panɛ.
Ɩ ka tɔmaɣa sɩ: Tǝhɛɛsǝlɛ ntɔ, ɩ́ yele mpa pa kawa tɔ na pá hɛɛsɩ. Lonte nte tǝ wɛ tǝpamm tɔɣɔlɔ. Ama pa kisa nɩɩʋ.
Na pá tɔ sɩ: Kʋsǝsɩɩtʋ ntǝɣǝlɛ kʋsǝsɩɩtʋ. Kʋtʋtʋtʋ ntǝɣǝlɛ kʋtʋtʋtʋ. Saŋa sɩ tǝnɛ na cele sɩ tǝnɛ. Pǝ wɛ ḿpʋ́ɣʋ́ sɩ ye pa tɔŋ ɩlɛ, pǝ co-wɛ na pá hoti alele na pǝ́ pɛlɩ-wɛ, na katɔka kpa-wɛ na pǝ́ tɛɛna-wɛ.
Pǝ tɔɔ tɔ, woŋlaa mɛ, ɩ́ nɩɩ Tacaa kʋyɔɣɔtʋtʋ. Yǝlaa nyʋɣʋ nyǝ́ma mpa mɛ ɩ́ tɔkɩ kawulaɣa kɛ Yosalɛm taa tɔ.
Ɩ́ nɩɩ, nti mǝ maɣamaɣa ɩ́ yɔɣɔtǝɣɩ tɔɣɔlɛ sɩ: Tá na sǝm tǝ pɛɛla nɔɣɔ. Tá na atɛtǝlɛ tǝ yɔɣɔtaa na tǝ́ sɩɩ. Paa wahala sɔsɔ kɔmna ɩ kaa tala-tʋ. Mpi tɔ, kaloolaɣa ntɛ́ tá tǝcɔɔsǝlɛ. Pɔpɔtʋ kɛ tá tǝŋmɛllɛ.
Pǝ tɔɔ kɛ́ Tacaa Ɩsɔ yɔɣɔtǝɣɩ sɩ: Ɩɩ naakɩ, ma sɩɩkɩ kite tɛɛ pǝlɛ kɛ Siyɔŋ taa. Nkuluŋa taa pǝlɛ*fa* nte pa taɣanaa tɔɣɔ. Tǝ kɛ́ liɣitee pǝlɛ nte tǝ caɣa teu tɔ. Ye wei ɩ́ tisa tǝ tɔɔ kɛ́ yuŋ ɩ wɛɛkǝna toma kɛ ɩsɩɩ ntɛ. sɩ kʋ la toŋ.
Tampana tǝŋʋɣʋ kɛ ma lakǝna na pǝ́ siɣisi tǝca. Maa lana siɣisuɣu na pǝ́ wɛɛ teitei. Ama tɔmpɛɛ tɛʋ ká kuu mǝ kaloolaɣa tǝcɔɔsǝlɛ. Lʋm ká su na pǝ́ tɔɣɔ mǝ pɔpɔtʋ tǝŋmɛllɛ.
Mǝ na sǝm mǝ nɔɣɔ pɛɛlʋɣʋ ká wakǝlɩ. Mǝ na atɛtǝlɛ mǝ kʋyɔɣɔtʋtʋ na mǝ kʋsǝsɩɩtʋ kaa taaŋɩ. Kʋyakʋ ŋku wahala sɔsɔ ká kɔɔ tɔ, ɩ ká paa-mɛɣɛ nɔɔhɛɛ.
Paa waatʋ wei kɛ́ wahala ɩnɩ ɩ ka kɔɔ ɩ kpaakɩ-mɛɣɛ. Mpi tɔ, tanaŋ na ilim taa na taanaɣa kɛ wahala ká kɔŋ. Wahala kɔkɔtɛ tike ká tʋ-mɛɣɛ sɔɣɔntʋ sɔsɔɔntʋ.
Wahala ká wɛɛ kɛ́ ɩsɩɩ yʋlʋ kʋhǝntʋɣʋ wɛɛkʋɣʋ tǝtopi pɩɩ takɩ-ɩ, yaa ɩ kʋtakʋɣʋ wɛɛkʋɣʋ tǝpɛɛ pɩɩ takǝɣɩ tɔ.
Tacaa ká sǝŋ ɩ naasɩ taa kɛ́ ɩsɩɩ ɩ ka lapʋ Pelasim pʋɣʋ taa tɔ. Ɩ nantʋ ká sele kɛ́ ɩsɩɩ Kapawɔŋ tɛtɛkǝlɛ taa. Ɩ ká la tǝmlɛ nte pa ta nyɩ tɔ. Ɩ ká yoosi ɩ kʋlapǝlɛ nte tǝ kɛ́ sɔsɔɔlɛ tɔ.
Pǝnɛntaa ɩ́ taa sʋʋ lɛlaa woŋa taa. Pǝ́ taa kɔɔ na mǝ kʋhɔkʋm taɣanɩ nyɔɔsʋɣʋ. Mpi tɔ, pa tɛma sɩɩʋ sɩ paa wakǝlɩ tɛtʋ tǝna. Pǝ tǝna pǝ tʋ Tacaa Ɩsɔ kiŋ kɛ ma nɩɩna-tɩ.
Ɩ́ ke ŋkpaŋŋ, Ɩ́ nɩɩ ma nɔɣɔ. Ɩ́ caɣa tǝtiɣitiɣi, Ɩ́ nɩɩ ma tɔm.
Hátʋ́ wei ɩ lukiɣina ɩ taalɛ kɛ kʋtamsa sɩ ɩ tuuki? Ɩ kaa kpaɣa ɩ waatʋnaa na ɩ paasǝna kpɛɛsɩ hɛɛʋ na awasa.
Ɩ tɛŋ halǝm taɣanʋɣʋ tɔ tuusi pee kɛ ɩ ŋmɩɩsǝɣɩ. Ɩlɛna ɩ́ tuu tɔɣɔnaɣa pee kɛ ɩpɔɔŋ tɔɔ. Ɩ tuuki tɔɣɔnaɣa pee kɛ lona kʋpana na toosi tɔɔ.
Hátʋ́ Ɩsɔ sɛɣɛsǝna-ɩ kʋsǝsɩɩtʋ ntɩ sɩ ɩ́ tǝŋ. Ɩsɔ hʋlǝna-ɩ tɩ.
Paa makɩ tuusi nsi pa yaa sɩ Nikɛɛlɩ tɔ sɩ pee na naaŋ. Pǝ́cɔ́ pǝ fɛɩ sɩ kɛɛkɛ pɔpɔtɛ ɩ́ tɔ tuusi nsi pa yaa sɩ Kumɛŋ tɔ sɩ pee tɔɔ. Ama kpátʋ́ɣʋ́ kɛ pa makǝna-yɛ. Kpatiya kɛ pa makǝna tuusi pee.
Pa naŋǝɣɩ tɔɣɔnaɣa pee nyǝŋka na pá la kʋtɔɣɔʋ yaa, ɩlɛ pǝ taɣa tam tɔɔ kɛ́ pa naŋǝɣɩ. Pa tusiɣi kɛɛkɛ pɔpɔlɛɛ kɛ́ na pǝ kpaɣanǝŋ. Ɩlɛ kpaɣanǝŋ ɩɩ yɔkǝɣɩ tɔɣɔnaɣa pee na ɩ acʋwa.
Pǝ tǝna pǝ tʋ Tacaa kiŋ kɛ yaasi ɩnɛ ɩ lɩɩnaa tɔtɔ. Ɩsɔ laɣatʋ tasʋɣʋ kɛ kʋpantʋ kɛ́, na tǝ́ tɔɔwa.
Haɩ, Alǝyɛɛlɩ, Alǝyɛɛlɩ. Ɩcatɛ nyá nyá tɔm wɛ waɩyo kɛ́. Nyá taa kɛ́ Tafiiti sikaa. N tɔka teu kɛ paa pǝnaɣa ŋka ka acima.
Maa pasa Alǝyɛɛlɩ ɩcatɛ. Wula na mɔla ká wɛɛ nyá taa. Ɩcatɛ ka pǝsɩ ɩsɩɩ Alǝyɛɛlɩ*fa* ɩcatɛ. wɔkɩ kɔtaɣa nyǝm tɔ. Pǝ́cɔ́ pǝ kɛ́ Yosalɛm hǝtɛ lɛntɛ.
Maa siki na má cɔɔna-ŋ na má ta. Maa yele na yoolaa kpeka tʋ-ŋ hɛkʋ. Maa lo hapɛɛ taka na má cɔɔna-ŋ.
Pɩɩ tisi-ŋ kɛ́ tǝfɛ, na nyá nɔɣɔ nɩɩkǝna tɛtʋ tɛɛ. Tɛtʋ tɛɛ kɛ́ nyá kʋyɔɣɔtʋtʋ ká lɩɩkǝna tǝkɛmm. Nyá nɔɣɔ ka lɩɩkǝna tɛtʋ tɛɛ kɛ́ ɩsɩɩ asǝnaalɩɩ. Ɩlɛna nyá kʋyɔɣɔtʋtʋ naa lɩɩkǝna mʋsʋɣʋ taa kɛ́ ɩwɛlǝtaʋ.
Nyá kolontunaa paɣaʋ ká wɛɛ kɛ́ ɩsɩɩ mʋsʋɣʋ. Pa kʋpiŋ ŋkʋ kʋ nǝɣǝsǝna kɛ́ ɩsɩɩ lɔɔtʋ nti heelim kpakǝɣɩ tɔ. Ɩlɛ tɔm kʋlʋm tɔɔ kɛ́ pɩɩ la mpʋ, pǝ kaa leeli.
Pǝ tǝna pǝ tʋ Tacaa ká kɔɔ nyá waasʋɣʋ na tɛʋ hola, na tɛtʋ seluɣu, na pǝ kɔkɔtɛ sɔsɔɔlɛ, na kacuculaɣa, na heelim sɔsɔɔm, na kɔkɔ kʋmʋmʋka.
Ɩsɩɩ yʋlʋ toosuɣu na pǝ saalɩ yem tɔ, yaa ɩ naakʋɣʋ pʋlʋɣʋ tom taa na pǝ saalɩ tɔ. Ḿpʋ́ɣʋ́ pɩɩ la piitimnaa tuutuuma tǝna mpa pa yookaɣana Alǝyɛɛlɩ ɩcatɛ tɔ. Pa yookaɣana-tɛɣɛ na pá yɔkǝɣɩ tǝ koloosi toŋ nyǝnsɩ na pá sikiɣi na pá cɔɔkǝna-tɛɣɛ,
teitei ɩsɩɩ nyɔɣɔsɩ pɩɩkʋɣʋ yʋlʋ na ɩ́ toosi sɩ ɩ tɔŋa tɔɣɔʋ tɔ. Ɩ feŋ ɩlɛna ɩ́ maɣana ɩ lotu taa koosaa. Yaa ɩsɩɩ lʋkɔtʋ pɩɩwa yʋlʋ na ɩ́ toosi sɩ ɩ tɔŋa nyɔɔʋ. Ɩ feŋ ɩlɛna ɩ́ maɣana ɩ luɣu tɛɛ wʋlaa na ɩ toma tɛma. Ḿpʋ́ɣʋ́ pɩɩ la piitimnaa tǝna tuutuuma wei ɩ ká kɔɔ Siyɔŋ ɩcatɛ kɛ yoonaʋ tɔ.
Ḿpʋ́ɣʋ́ Tacaa tasaa sɩ: Pǝ́ la-mɛɣɛ piti na sɔɣɔntʋ pɩɩ-mɛ. Ɩ́ wiisi mǝ ɩsɛ na ɩ́ pǝsɩ yʋlʋmaa. Ɩ́ cɛŋlǝɣɩ, ɩlɛ pǝ taɣa sʋlʋm kʋɣʋna-mɛ. Ɩ́ taŋtǝɣɩ ɩlɛ pǝ taɣa sʋlʋm toŋ nyǝm lakǝna-mɛ.
Pǝ taɣa pʋlʋ, Tacaa tʋ-mɛɣɛ tom lǝmaɣasǝlɛ kɛ́. Ɩ yʋlʋsa mǝ ɩsɛ. Ɩsɔ kʋyɔɣɔtʋtʋ tɛlǝsǝlaa kɛ pa wɛna cǝnɛ. Ɩ taka mǝ ɩsɛntɔɔ. Nalaa tɔm kɛ pa wɛna cǝnɛ.
Tɔm kukulutu tǝna pǝsa-mɛɣɛ ɩsɩɩ pa ŋmaakʋɣʋ takǝlaɣa na pá kpili na pá taalɩ tɔ. Pa cɛlǝɣɩ nyǝntʋ sɩ: Kala. Ɩlɛna ɩ́ cɔ sɩ: Maa pǝsǝɣɩ, pa taala ka tɔɔ.
Yaa pá cɛla wei ɩ ta nyɩ tɔ sɩ: Kala, na ɩ́ cɔ sɩ: Ma ta nyɩ kalʋɣʋ.
Ḿpʋ́ɣʋ́ Tacaa yɔɣɔtaa sɩ: Waatʋ wei yǝlaa panɛ pa yɔɣɔtǝɣǝna-m tɔ pa nɔɔsɩ na pa ntompee kɛ pa saŋna-m. Ama pa lotu wɛ-m na pooluŋ. Nyamnaʋ mpi pa nyaŋna-m tɔ, pǝ kɛ́ yǝlaa kʋsɛɣɛsǝtʋ kɛ́.
Pǝ tɔɔ kɛ́ maa la-wɛ tɔtɔɣɔ piti tǝma, na kɔkɔlɔ nyǝmnaa na pǝ́ la-wɛɣɛ ha. Lǝmaɣasɛɛ nyǝ́ma lǝmaɣasɛɛ ka wakǝlɩ. Laɣatʋnaa laɣatʋ ká saalɩ.
Yǝlaa mpa pa ŋmɛlǝɣɩ Tacaa, na pá ŋmɛsǝɣɩ pa kʋlapǝlɛ tɔ, pa tɔm wɛ waɩyo kɛ́. Sǝkpɛtʋɣʋ tɛɛ kɛ́ pa lakɩ pa tǝma na pá tɔŋ sɩ: Awe naakɩ-tʋ? Nɔɣɔlʋ ta nyɩ tá tɔɔ.
Ama mǝ liɣituɣu tɔɔwa yoo. Cʋɣʋ na kʋ ŋmalʋ paa kɛɛsǝɣɩ pʋlʋ. Kʋŋmaŋmam ka yɔɣɔtɩ ŋmalʋ sɩ: Pǝ taɣa nyá ŋmana-m? Hɛɛʋ ka yɔɣɔtɩ ŋmalʋ sɩ: N ta nyɩ pʋlʋ?
Ɩ́ ta nyɩ taa? Pǝ kaasa pǝcɔ maɣamaɣa kɛ́. Lipaŋ hɔtʋɣʋ ká pǝsɩ tɩɩŋ taalɛ. Tɩɩŋ taalɛ ká pǝsɩ hɔtʋɣʋ.
Kʋyakʋ ŋkʋɣʋ ntamaa maɣamaɣa ká nɩɩ takǝlaɣa taa tɔm. Yʋlʋmaa ɩsɛ ká kuli na pá lɩɩ sǝkpɛtʋɣʋ sɔsɔɔʋ taa.
Tacaa pɛɛlɛɛ tɔɔ tǝpasǝlaa laŋa ká hʋlǝmǝɣǝna na pǝ́ sɔɔsǝɣɩ. Ɩlɛna kʋnyɔntʋnaa náá yɔɔlǝɣǝna Ɩsɛɣɛlɩ nyǝ́ma Ɩsɔ naŋŋ tʋ.
Nmakǝllaa kaa tasa wɛɛʋ, woŋlaa ká tɛ. Ɩlɛna pá kpiisi mpa pa taŋaa sɩ pa lakɩ ɩsaɣatʋ tɔ.
Mpa pa kʋɣɩ lɛlaa tɔm kɛ hʋʋlɛ taa tɔ. Pa nyǝkɩ hʋʋlaa kɛ katɔsɩ kɛ tǝhʋʋlɛ. Pa tɔɣɔnǝɣɩ siɣisilaa na kawaanaɣa tɔm nti tǝ fɛɩna kite tɔ. Pɛlɛ tɔtɔ paa saalɩ yem.
Pǝ tɔɔ kɛ́ Tacaa wei ɩ yapa Apǝlaham tɔ ɩ yɔɣɔtǝɣɩ Yakɔpʋ na ɩ lʋlʋɣʋ nyǝ́ma sɩ: Yakɔpʋ kaa tasa fɛɛlɛ tɔɣɔʋ. Pǝyele ɩ kaa ka nyʋɣʋ.
Waatʋ wei paa ná pǝ tǝna mpi ma lapa pa hɛkʋ tɔ. Paa nyɩ sɩ ma kɛ́ Ɩsɔ na pá sɛɛ-m. Paa nyǝnɩ ma hǝtɛ kɛ́ sɔsɔɔlɛ. Paa nyana-m sɩ ma kɛ́ Yakɔpʋ Ɩsɔ naŋŋ tʋ. Maɣalɛ Ɩsɛɣɛlɩ Ɩsɔ.
Mpa feesuɣu tolisaa tɔ paa pɛɛkɩ lǝmaɣasɛɛ. Mpa pa laŋa ta hɛɛ tɔ pɩɩ sɛɣɛsɩ-wɛ.
Ḿpʋ́ɣʋ́ Tacaa yɔɣɔtaa sɩ: Mpa mɛ ɩ́ kɛ́ waɩyo nyǝ́ma tɔɣɔlɛ yǝlaa mpa pa kʋlǝɣɩ lɛlaa tɔɔ tɔ. Ɩ́ tʋɣɩ mǝ kʋlapǝlɛ pǝlɛ na pǝ́ tá lɩɩna ma kiŋ. Ɩ́ pɛɛlǝɣɩ nɔɔsɩ na pǝ́ ta kɛ́ ma luɣu nyǝntʋ, na pǝ́ sɔɔsǝɣɩ ɩsaɣatʋ kɛ ɩsaɣatʋ tɔɔ.
Ɩ́ tʋ mpaaʋ sɩ ɩ́ puki Icipiti, Ɩ́ ta pɔɔsɩ-m natǝlɩ. Ɩ́ puki sɩ ɩ́ tʋ Icipiti wulaʋ kɛ kpʋlʋɣʋ. Ɩ́ polaa sɩ ɩ́ pɛɛkǝɣɩ tǝcɔɔsǝlɛ kɛ Icipiti.
Ama Icipiti wulaʋ kpʋlʋɣʋ tʋɣʋ ká tʋ-mɛɣɛ fɛɛlɛ. Ɩ tɛtʋ taa cɔɔsʋɣʋ ká liɣiti-mɛɣɛ sɔsɔm.
Mǝ akewenaa sɔsaa tɛma tatɛ kɛ Sowaŋ ɩcatɛ. Mǝ sɔpaapǝnaa tala Hanɛsɩ ɩcatɛ.
Mǝ tǝna ɩ́ ká tɔɣɔ fɛɛlɛ kɛ́ na tǝna nyǝ́ma mpɛ. Pɛlɛ pa kaa waasɩ-mɛ, yaa pá sǝna-mɛ. Ama fɛɛlɛ kɛ ɩ́ ka tɔɣɔ na pǝ́ kʋ mǝ nyʋɣʋ.
Tacaa kalǝɣǝna Nekɛfɩ wontunaa mpa pa wɛ laŋwakǝllɛ na nǝɣǝsɛɛ tɛtʋ taa tɔ. Tǝnaɣa tɔɣɔlaɣa alʋnyǝŋka na apalʋnyǝŋka lɩɩnaa. Paasǝlɛ na tʋm wei ɩ kʋlǝɣɩ hʋntʋ tɔ pa tɛtʋ ntɛ́. Kpaŋasɩ kɛ pa sǝɣǝlǝna pa wɛnaʋ. Na yooyoonaa kɛ pa kpancooŋ, na pá tǝŋǝɣǝna tɛtʋ ntɩ tǝ taa na pá pukina sɩ pa haakɩ piitimnaa mpa pa kaa waasɩ-wɛ tɔ.
Icipiti waasʋɣʋ kɛ́ kpɛtɛ kɛ́. Pǝ tɔɔ kɛ́ ma yaakɩ-ɩ sɩ tɔɔ tiilu kaawaasaɣa.
Ḿpʋ́ɣʋ́ Tacaa tɔma Ɩsayii sɩ: Pǝnɛntɛ ŋmaa tɔmnaa mpɛɣɛ kpaata tɔɔ, kɛ́ Yosalɛm nyǝ́ma ɩsɛntaa. Nmaa-tǝɣɩ takǝlaɣa taa na tǝ wɛɛ tam tɔɔ. Halǝna kʋyakʋ kantǝkaɣa nyǝŋkʋ.
Mpi tɔ, Yosalɛm nyǝ́ma kɛ́ tɔɔ kʋllaa kɛ́, pa kɛ́ tʋsǝlaa. Paa caakɩ Tacaa kiiŋ kɛ nɩɩʋ.
Ɩlɛna pá tɔŋ Ɩsɔ kʋyɔɣɔtʋtʋ tɛlǝsǝlaa sɩ: Ɩ́ taa tɛlǝsɩ Ɩsɔ kʋyɔɣɔtʋtʋ. Na pá tɔŋ mpa pa naakɩ Ɩsɔ Tɔm tɔ sɩ: Ɩ́ yele tampana kɛ naʋ na ɩ́ heeliɣi-tʋ. Ɩ́ looliɣi na ɩ́ heeliɣi-tʋ, ɩ́ naakɩ tɔm kʋtʋsʋtʋ.
Ɩ́ yele mpaaʋ kʋpaŋkʋ, ɩ́ hatǝlǝna mpaɩya. Ɩ́ lǝsɩ Ɩsɛɣɛlɩ nyǝ́ma Ɩsɔ naŋŋ tʋ kɛ tá hɛkʋ taa.
Pǝ tɔɔ kɛ Ɩsɛɣɛlɩ Ɩsɔ naŋŋ tʋ yɔɣɔtǝɣɩ sɩ: Timpi ɩ́ kisiɣi tɔm tǝnɛ na ɩ́ haakɩ mǝ tǝɣɩ mʋsʋŋ na ɩsaɣatʋ taa na ɩ́ tisi mǝ yuŋ tɔ.
Pǝ tɔɔ kɛ́ ɩsaɣatʋ tǝnɛ tɩɩ pǝsɩ-mɛ, ɩsɩɩ pa huluɣu koluŋa kʋkʋlaɣa taa kɛ́ lonte na ká pɛlɩ na ká hoti tɔm kʋlʋm tɔ.
Ka yɔkǝɣɩ kɛ́ tǝmʋlʋ, ɩsɩɩ hǝyaɣa ŋka pa yɔkaa tǝnaŋnaŋ tɔ. Pǝ kaa sɔɔ tataɣa sɩ pá heena kɔkɔ, yaa pá cosina lʋm kɛ hite taa.
Ḿpʋ́ɣʋ́ Ɩsɛɣɛlɩ Ɩsɔ Naŋŋ tʋ Tacaa yɔɣɔtaa sɩ: Ye ɩ́ mǝla ma kiŋ na ɩ́ caɣa tǝpamm. Pɩɩ ya mǝ nyɔɔŋ. Ye ɩ́ caɣa tǝpamm na ɩ́ tʋ-m naani ɩ́ ká hiki toma. Ama mǝ tá sɔɔlɩ mpʋ.
Ɩ́ tɔma sɩ: Aaɩ, tɩɩ caɣa kpaɣanǝŋ na tǝ se. Tampana ɩ́ ká caɣa kpaɣanǝŋ na ɩ́ se yaa. Ɩ́ ká kpaɣa asewa na ɩ́ yɔɣɔtɩ sɩ: Pʋwɛ, tá kpaɣanǝŋ seeki yoo. Ama mǝ tɔɣɔnlaa ká tɛɛ-mɛɣɛ sewa.
Kolontu kʋlʋm ká nyaasɩ mǝ taa yǝlaa iyaɣa (1000) na pá sele. Kolontunaa kakpasɩ ká nyaasɩ-mɛ na ɩ́ se. Pɩɩ kaasɩ mǝ taa weesiŋ nyǝ́ma kɛ́ ɩsɩɩ tesika kɛ pʋɣʋ nyʋɣʋ taa. Yaa kʋyʋsʋm kɛ pulaɣa taa.
Pǝ tɔɔ kɛ́ Tacaa taŋaa sɩ ɩ lakɩ-mɛɣɛ pɛɛlɛɛ. Ɩ ká kʋlɩ na ɩ́ nyǝnɩ mǝ pǝtɔɔtǝlɛ. Pǝ taɣa pʋlʋ, Tacaa Ɩsɔ kɛ́ siɣisilu kɛ́. Pa tǝna mpa pa tɛɛlǝɣɩ-ɩ tɔɣɔlɛ nyʋleleŋ nyǝ́ma.
Siyɔŋ nyǝ́ma mpa mɛ ɩ́ wɛ Yosalɛm taa tɔ, ɩ́ kaa tasa wula. Mpi tɔ, ye ɩ mapa kapuka Tacaa ká la-mɛɣɛ pɛɛlɛɛ. Ye ɩ tɩɩ nɩɩ mǝ nɔɣɔ ɩ ká waasɩ-mɛɣɛ.
Tacaa ká ha-mɛɣɛ tɔɣɔnaɣa kɛ mǝ nǝɣǝsɛɛ taa. Ɩ ká ha-mɛɣɛ lʋm kɛ wahala waatʋ. Mǝ sɛɣɛsǝlaa kaa tasa ŋmɛlʋɣʋ. Ɩ́ ká nana mǝ ɩsǝpǝle kɛ mpa pa sɛɣɛsǝɣɩ-mɛ tɔ.
Ye ɩ́ tǝŋa ntɔɣɔŋ yaa mpǝtǝŋ, pɩɩ yɔɣɔtǝna-mɛ na waalɩ sɩ: Mpaaʋ ntɔ, ɩ tǝŋ-kʋ. Ɩ́ tǝŋ mpǝtǝŋ.
Ɩ́ ká nyǝnɩ asilima kɛ liɣitee nyǝɣǝtʋ nti tǝ waasa mǝ tɩɩŋ kʋlalaaŋ tɔɔ tɔ, na wʋla wei ɩ waasa mǝ lɛɛsǝŋ tɔɔ tɔ. Ɩ́ ká lɔ-tɩ ɩsɩɩ acaalǝtʋ pʋlʋpʋ, na ɩ́ tɔ sɩ: Ɩ́ lɩɩ cǝnɛ.
Ɩsɔ ká yele na tɛʋ nɩɩ kʋtutuum mpi ɩ tʋwa tɛtʋ taa tɔ pǝ tɔɔ, Tɔɣɔnaɣa ŋka tɛtʋ ká lʋlɩ tɔ, kaa wɛɛ teu na ká haakɩ alaafǝya. Ɩlɛna mǝ tɔla cɔɔkɩ nyɩɩtʋ kʋpantʋ taa kɛ́ waatʋ ɩnɩ.
Naaŋ na kpaŋasɩ nsi sɩ halǝɣɩ tɔ, sɩɩ tɔɣɔ nyɩɩtʋ nti tǝ taa pa sita tɔm na pá fala-tɩ tɔ.
Lɔɔŋ ká tʋlɩ pɔ́ɔ́ŋ kʋkʋlʋŋ tɔɔ. Lʋm ká kpe pulasɩ kʋkʋlasɩ tɔɔ kɛ́ asalaʋ kʋyakʋ wule. Tǝtaŋlɛ kutuluŋ ká ti. Sǝtaa tuutuuma ka lɩɩ pǝ taa.
Waatʋ wei Tacaa ká hɔkɔ ɩ yǝlaa hiŋ na ɩ́ waa-wɛ tɔ, ɩsɔtʋ ká naakɩ kɛ́ ɩsɩɩ ilim. Ɩlɛna ilim toŋ náá sɔɔsɩ tɔm naatosompɔɣɔlaɣa, ɩsɩɩ kʋyɛɛŋ naatosompɔɣɔlaɣa nyaalǝm wɛɛ tɔ.
Hatoo pooluŋ kɛ Tacaa nyá maɣamaɣa n ká lɩɩna. Nyá pááná kɛ́ sɔsɔɔna kɛ́. A wɛɛ kɛ́ ɩsɩɩ ɩsɔŋmʋntʋɣʋ yuŋ nyǝŋkʋ. Ye n yɔɣɔtǝɣɩ nyá ntompee tɔɔ wɛ pááná sɔsɔɔna kɛ́. Nyá nsǝmlɛ wɛ ɩsɩɩ kɔkɔ ŋka ka nyakɩ tɔ.
Nyá feesiŋ wɛ kɛ́ ɩsɩɩ lɔɔʋ sukuɣu na kʋ́ kpa kʋtemiŋ, na kʋ lʋm kpa luɣu tɛɛ tɔ. N caa n ciɣiti piitimnaa na kʋciɣituɣu kʋwakǝlʋɣʋ, na n tʋ yǝlaa nɔɔsɩ taa kɛ́ kpaɣanʋkpasɩ nsi n ká tolisina-wɛ tɔ.
Ama Yosalɛm nyǝ́ma mɛ ɩ́ ká yoo yontu ɩsɩɩ pa tɔkʋɣʋ acima kɛ ahoo tɔ. Ɩ́ ká wɛɛ laŋhʋlʋmlɛ taa, ɩsɩɩ pa hʋlʋɣʋ hǝsɩ na pá kpaakɩ Tacaa pʋɣʋ kɛ Ɩsɛɣɛlɩ kʋkpamʋɣʋ tɔɔ tɔ.
Tacaa n ká yele na nyá nɔɣɔ sɔsaɣa nɩɩ. N ka hʋlɩ ɩsǝna n kpaasa niŋ sɩ n makǝna toŋ na nyá pááná sɔsɔɔna nna a wɛ ɩsɩɩ kɔkɔ sɔsaɣa, na tɛʋ heelim, na kʋ tɔmpɛɛ tɔ.
Asilii nyǝ́ma ká nɩɩ Tacaa nɔɣɔ, ɩlɛna pá seliɣi. N ká ma-wɛ na nyá kpátʋ́ɣʋ́ sɔsɔɔʋ.
Tacaa paa waatʋ wei kɛ n mapa-wɛ pɩɩ sɛɣɛsɩ-wɛɣɛ. Ɩlɛna pá nɩɩ akilimanaa na cǝmǝŋ taŋ kɛ kpakpaa. Tacaa n ká yoona-wɛɣɛ na ń yele niŋ.
Hatoo lɔŋ kɛ pa taɣana tǝnaasǝlɛ. Pa taɣana-tɛɣɛ wulaʋ tɔɔ. Tǝ limaa kɛ́ na tǝ́ walaa. Tǝnaasǝlɛ ntɛɣɛlɛ kɔkɔ na taasɩ tuutuuma. Tacaa feesiŋ ká nyaɣa-ɩ kɛ́ ɩsɩɩ kɔkɔ lɩɩlɛ.
Ḿpʋ́ɣʋ́ Tacaa tasaa sɩ: Mpa pa tiiki Icipiti sɩ pá sǝna-wɛ tɔ, pa tɔm wɛ waɩyo kɛ́. Kpaɣanǝŋ kɛ pa tɛɛlǝɣɩ, pa lakɩ yoou kɛɛkɛnaa kɛ naani kɛ pɛlɛ pa paɣalɛ tɔɔ. Pa tɛɛlǝɣɩ kpaɣanǝŋ caɣalaa kɛ pa toŋ tɔɔ. Paa saŋ tekuɣu kɛ Ɩsɛɣɛlɩ Ɩsɔ naŋŋ tʋ má. Pǝyele paa pɛɛkǝɣɩ Tacaa má.
Pǝyele má tɔtɔ ma kɛ́ lǝmaɣasɛɛ tʋ, ma kɔŋna mpusi. Má yɔɣɔta nti maa laɣasǝɣɩ. Ma kʋlǝɣɩ ɩsaɣalataa tɛɛsɩ tɔɔ. Ma wakǝlǝɣɩ mpa paa tǝŋǝɣɩ siɣisuɣu tɔ pa sǝnaʋ.
Icipiti nyǝ́ma kɛ yǝlaa kɛ́, pa ta kɛ Ɩsɔ. Pa kpaɣanǝŋ kɛ́ nantʋ kɛ́, ɩ fɛɩna toma lɛnna tɔtɔ. Ye Tacaa má ma kʋsa niŋ, kentilu seliɣi kɛ́. Wei pa kentaa tɔ, ɩ́lɛ́ ɩ hotiɣi kɛ́, na pa tǝna pá sɩ.
Ḿpʋ́ɣʋ́ Tacaa heela Ɩsayii má sɩ: Ɩsɩɩ tɔɣɔlaɣa yaa ka pǝyaɣa kpaakʋɣʋ ka tɔɣɔnaɣa na ká nyɩɩsǝɣɩ tɔ. Paa tiikilaa kotaa na pá kʋlɩ ka tɔɔ. Pa nɔɔsɩ ɩɩ nyaasǝɣɩ-kɛ. Pǝyele pa paɣalɛ ɩɩ tɔɔkɩ ka laŋlɛ. Ḿpʋ́ɣʋ́ Atɛ na ɩsɔtaa tʋ ma, maa tii Siyɔŋ pʋɣʋ tɔɔ, maa tii Siyɔŋ pulaɣa tɔɔ na má yoo.
Ɩsɩɩ sumasɩ hɛtʋɣʋ sɩ keŋ na sɩ́ takǝɣɩ sɩ tǝpapǝlɛ tɔ. Ḿpʋ́ɣʋ́ Atɛ na ɩsɔtaa tʋ má, maa kenti Yosalɛm tɔɔ na má waasɩ-ɩ na má yapɩ-ɩ.
Ɩsɛɣɛlɩ piya mɛ ɩ́ kɔɔ na tǝ́ mǝlɩ, Tacaa wei tǝ kisaa tɔ ɩ tɛɛ.
Kʋyakʋ ŋkʋ paa wei ɩ ká lɔ ɩ tɩɩŋ kʋlalaaŋ wʋla nyǝŋ na liɣitee nyǝɣǝtʋ nyǝŋ wei ɩ lupina ɩ niŋ tɔ.
Laɣatɛ nte tǝ ta kɛ yʋlʋ nyǝntɛ tɔ ńtɛ́ tɩɩ tɔɣɔna Asilii nyǝ́ma. Laɣatɛ nte yʋlʋ niŋ ta la tɔ ńtɛ́ tɩɩ wakǝlǝna-wɛ. Asilii nyǝ́ma ká se laɣatɛ. Ɩsɛɣɛlɩ nyǝ́ma ka tʋ Asilii yoolaa kɛ tǝlasɩ tǝma.
Mpa paa kentaɣaa-wɛ ɩsɩɩ kʋkpamǝŋ tɔ paa sena laŋwakǝllɛ. Sɔɣɔntʋ ka pɩɩ pa nyʋɣʋ nyǝma kɛ tuuta tɛɛ. Tacaa má ma yɔɣɔtǝna mpʋ. Ma wɛna kɔkɔ kɛ Siyɔŋ taa. Ma wɛna mamalukile kɛ Yosalɛm taa.
Wulaʋ nɔɣɔlʋ ká tǝŋǝɣɩ siɣisuɣu kɛ ɩ kawulaɣa tɔɣɔʋ taa, na awulumpiya náá tǝŋǝɣɩ tampana kɛ pa tɛtʋ tɔkʋɣʋ taa.
Paa wei ɩ ka wɛɛ kɛ́ ɩsɩɩ tǝcɔɔsǝlɛ kɛ heelim na kpʋlʋɣʋ tǝtʋlɛ kɛ tɛʋ heelim sɔsɔɔm waatʋ. Yaa ɩsɩɩ lʋm kpeŋuɣu tɔɣɔ wʋlaɣa tɛtʋ taa. Yaa ɩsɩɩ kʋkpamʋɣʋ sɔsɔɔʋ ɩsotom kɛ ilim tɛtʋ taa.
Ɩlɛ nalaa kaa tasa yʋlʋmʋɣʋ. Pǝyele nɩɩlaa ká ke ŋkpaŋŋ.
Yǝlaa nyɔɔŋ fɛɩnaa, ká wɛɛna nyɔɔŋ na pá sʋʋ kpɛlǝmʋɣʋ. Ɩlɛna matǝlaa nsǝma hɛtɩ, na pa nsǝma lɛɛsɩ na pá wɛɛna nɔɔleleŋ.
Pa kaa tasa kpaŋtʋ kɛ yaaʋ sɩ kasaɣampu. Yaa acilaɣatʋ tʋ sɩ sɔsɔ.
Pǝ taɣa pʋlʋ, kpaŋʋɣʋ tɔm kɛ kpaŋtʋ yɔɣɔtǝɣɩ. Kpaŋtʋ tʋɣɩ ɩ lotu taa kɛ́ ɩsaɣatʋ lapʋ tɔm. Ɩ lakɩ asilima na ɩ́ yɔɣɔtǝɣɩ kaloolaɣa tɔm kɛ Tacaa tɔɔ. Ɩ yeki nyɔɣɔtʋ na ɩ nyɔɣɔsɩ. Ɩ pɛŋ kʋnyɔnyɔɔm kɛ wei ɩ sǝkɩ lʋkɔtʋ tɔ.
Acilaɣatʋ tʋ kʋyɔɣɔtʋtʋ kʋɣɩ kɛ́. Ɩ maɣasǝɣɩ ɩ taa kɛ́ tasǝkǝlɛ tɔm, na ɩ́ tʋsǝɣɩ wahala tʋ na kaloolaɣa. Paa waatʋ wei kʋnyɔntʋ wɛna ɩ tampana tɔ.
Ama kasaɣampu ná lakɩ mpi pǝ tewa tɔɣɔ, na ɩ́ sɛɛsǝɣɩ ɩsǝlɛ kɛ pǝ taa.
Alaa mpa mɛ ɩ́ kǝla pamm tɔ, ɩ́ kʋlɩ na ɩ́ nɩɩ ma nɔɣɔ. Pɛɛlaa mpa mɛ mɩɩ nǝɣǝsǝɣɩ pʋlʋ tɔ, ɩ́ ke ŋkpaŋʋɣʋ na ɩ́ nɩɩ ma tɔm.
Pǝ kaasa pǝnaɣa na kʋyɛɛŋ kɛ pǝcɔ. Alaa mpa mɛ mǝ paa fɛɩ tɔ, ɩ́ ka sele. Mpi tɔ, lɛsɛŋ kooluɣu kaa la, pǝyele kʋmtʋ kaa wɛɛ.
Mpa mɛ mǝ kǝla pamm tɔ, sɔɣɔntʋ ɩ́ kpa-mɛ. Mpa mɛ mɩɩ nǝɣǝsǝɣɩ pʋlʋ tɔ ɩ́ sele. Ɩ́ wɔɣɔsɩ mǝ wontu na pǝ́ yele-mɛɣɛ kpɛtɛ. Ɩ suu lǝyaɣa wontu.
Ɩ́ kpa mǝ laŋa na ɩ wii mǝ tawa, nna a ka wɛ teu tɔ a tɔɔ. Ɩ wii mǝ lɛsɛŋnaa mpa pa lʋlaɣa tɔ pa tɔɔ.
Ama pǝnɛntɛ sɔwa na kɔlɔŋ pǝ nyɔɔkɩ ma yǝlaa tɛtʋ taa kɛ́. Na pǝ kpɛŋna mǝ ɩcatɛ nte tǝ sɔɔla aliɣila tɔ tǝ laŋhʋlʋmlɛ tɛɛsɩ taa.
Ɩ́ lɔwa kawulaɣa tǝyaɣa. Ɩ́ yela laŋhʋlʋmlɛ ɩcatɛ. Pulaɣa na tǝtaŋlɛ kutuluɣu ká pǝsɩ taalɛ kpaŋasɩ na kalǝkǝŋ tǝtɔɣɔlɛ.
Kʋyakʋ nakʋlɩ Feesuɣu ká lɩɩna ɩsɔtaa na kʋ tii tá tɔɔ. Wʋlaɣa tɛtʋ ká pǝsɩ tɩɩŋ taalɛ, na tɩɩŋ taalɛ náá pǝsɩ hɔtʋɣʋ.
Ɩlɛna tampana tǝŋʋɣʋ wɛɛ wʋlaɣa tɛtʋ taa, na siɣisuɣu tǝŋʋɣʋ kɛ tɩɩŋ taalɛ taa.
Siɣisuɣu tǝmlɛ ntɛ́ hɛɛsʋɣʋ. Hɛɛsʋɣʋ kʋlʋlʋm ntɛ́ yʋlʋ ɩɩ nyaŋna pʋlʋ, na naani kɛ tam tɔɔ.
Ma yǝlaa ka caɣa hɛɛsʋɣʋ lonte taa. Ɩ́ ká caɣa tǝcaɣalɛ naani nyǝntɛ taa kɛ́ tɛɛsɩ nsi sɩ wɛ tǝpamm tɔ sɩ taa.
Ama tɛʋ tɔmpɛɛ ká pɛtɩ hɔtʋɣʋ. Pɩɩ tisi ɩcatɛ tǝfɛ.
Nyʋleleŋ nyǝ́ma ntɛ́ mɛ. Ɩ ká tuuki paa timpi na ɩ tǝŋǝɣɩ lʋm sɔsɔɔm. Ɩ́ ká yele mǝ naaŋ na mǝ kpaŋasɩ na sɩ́ yɛlǝɣǝna sɩ tɩ.
Ḿpʋ́ɣʋ́ Tacaa tasaa sɩ: Nyá wei n wakǝlǝɣɩ lɛlaa na pa ta wakǝlɩ-ŋ tɔ, nyá tɔm wɛ waɩyo kɛ́. N lɩɩkɩ lɛlaa waalɩ, na pá ta lɩɩta nyá waalɩ. N tɛŋ lɛlaa kɛ wakǝlʋɣʋ ɩlɛna pǝ́ wakǝlɩ nyá. N tɛŋ lɛlaa waalɩ lɩɩʋ, ɩlɛna pá lɩɩ nyá waalɩ.
Tacaa nyǝnɩ tá pǝtɔɔtǝlɛ. Nyaɣa tǝ tɛɛlǝɣɩ. Wɛɛ tá toŋ kɛ paa tanaŋ ŋku. Wɛɛ tá nyʋɣʋ yátʋ́ kɛ laŋwakǝllɛ waatʋ.
Ye yǝlaa nɩɩwa nyá taŋ pa seeki kɛ́. Ń kʋlaa ɩlɛ piitimnaa ya.
Pa kuuki mǝ wontu kɛ́ ɩsɩɩ kʋtoloŋ na kʋtɔɣɔʋ. Pa huliɣi-tǝɣɩ ɩsɩɩ kʋtoloŋ sɛsɛkʋ.
Tacaa kɛ́ sɔsɔ kɛ́. Mpi tɔ, ɩsɔtaa kɛ́ ɩ tǝcaɣalɛ wɛɛ. Ɩ́ suula Siyɔŋ kɛ kʋsiɣisim na tampana tǝŋʋɣʋ.
Ɩ yǝlaa ká caɣana naani kɛ́ pa kʋyɛɛŋ tǝnaɣa. Lǝmaɣasɛɛ na laɣatʋ kɛna wɛnaʋ mpi pǝ yakɩ nyʋɣʋ tɔ. Tacaa nyamnaʋ ntɛ́ Siyɔŋ kpancoou.
Akanaa makǝna ntɛɣɛ kapusi kɛ awalɩ. Hɛɛsʋɣʋ tɔm kɔntaa ná wiiki ɩsɩɩ pa sǝkɩ pa sǝkɩ.
Hapɛɛ wɛ kpɛtɛ, nɔɣɔlʋ ɩɩ tǝŋǝɣɩ. Nmakǝllʋ yɔka nɔɣɔ pɛɛlʋɣʋ. Ɩ lɔwa acalɛɛ. Ɩɩ tʋɣʋna nɔɣɔlʋ.
Tɛtʋ wɛ lǝyaɣa taa, tǝ wakǝlǝɣɩ. Pǝ liɣita Lipaŋ tɛtʋ, tǝ nyǝ́ma nǝɣǝsǝɣɩ. Salɔŋ tɛtɛkǝlɛ nǝɣǝsǝna wʋlaɣa tɛtʋ. Pasaŋ na Kamɛɛlɩ pǝ pɔ́ɔ́ŋ tɩɩŋ ná tɔɔkɩ.
Ḿpʋ́ɣʋ́ Tacaa tɔma sɩ: Nɔɔnɔɔ maa kʋlɩ ma naasɩ taa. Nɔɔnɔɔ maa kʋlɩ. Nɔɔnɔɔ maa hʋlɩ ma sɔsɔɔntʋ.
Kiisi kɛ ɩ́ haɣaa, ɩlɛ ɩ́ ká lʋlɩ nyɩɩtʋ. Mǝ feesiŋ ntɛ́ kɔkɔ, ŋkɛ kaa nyaɣana-mɛ.
Kɔkɔ ká nyaɣana piitimnaa na pǝ́ yele tɔlʋma. Ɩsɩɩ ka nyakʋɣʋ sɔwa nna pa sɛtaa tɔ.
Pooluŋ nyǝ́ma mɛ, ɩ́ nɩɩ mpi ma lapa tɔ pǝ tɔm, na pǝcɔlɔ nyǝ́ma mɛ, mɩ́ɩ́ nyɩ ma toŋ tɔm.
Sɔɣɔntʋ kpawa Siyɔŋ taa kawalaɣa nyǝ́ma. Mpa paa tʋɣʋna Ɩsɔ tɔ pa seliɣi. Pa makɩ kapusi sɩ: Ta taa awe ká caɣana kɔkɔ kʋniisaɣa kanɛ ka kiŋ? Awe pǝsǝɣɩ na ɩ caɣa mamala tam tɔɔ nyǝna anɛ a kiŋ?
Wei ɩ tɔŋ kʋsiɣisim taa, na ɩ́ yɔɣɔtǝɣɩ tampana tǝŋʋɣʋ tɔm tɔ. Wei ɩ kisiɣi kasǝyaɣa ŋka pa hikiɣina mʋsʋŋ tɔ, na ɩ́ kisiɣi asilima kʋcɔɔʋ tɔ. Wei ɩ kisiɣi ɩsaɣatʋ tɔm nɩɩʋ tɔ, na ɩ́ wiisiɣi ɩsɛ sɩ ɩ́ taa na kawalaɣa tɔ.
Yʋlʋ ɩnɩ ɩ tǝcaɣalɛ ntɛ́ tontoŋle tɔɔ. Ɩ tǝcɔɔsǝlɛ ntɛ́ kʋkpamǝŋ sɔsɔɔŋ tɛɛ. Ɩ ká wɛɛna tɔɣɔnaɣa kɛ tam kɛ́. Pǝyele ɩ kaa laŋ lʋm.
Yosalɛm nyá ɩsɛ ká ná wulaʋ kɛ ɩ teeli tǝna taa. N ká na tɛtʋ na tǝ tɔɔmǝŋ tǝna.
N ká tɔɔsɩ nyá sɔɣɔntʋ tɔɔ. Halǝna ń pɔɔsɩ nyá tɩ sɩ: Takǝlasɩ ŋmaalʋ na liɣitee mʋlʋ na tǝtaŋlɛ kutuluɣu feŋlu pa wɛ le?
N kaa tasa kalampaanɩ yǝlaa mpɛɣɛ naʋ. Nɔɣɔlʋ ɩɩ nɩɩkɩ pa tɔm, tǝ wɛ sǝkpɛtʋɣʋ. Pa kɛ́ kpaɩ nyǝ́ma kɛ́ nɔɣɔlʋ ɩɩ nɩɩkɩ pa tɔm.
Ama n ká nyǝnɩ Siyɔŋ, ta acima ɩcatɛ sɔsɔɔlɛ. Nyá ɩsɛ ká ná Yosalɛm lonte nte tǝ wɛ tǝpamm tɔ. Cokǝle nte pǝ kaa tasa lonte laɣasʋɣʋ tɔ. Pa kaa kpɛsɩ tǝ kaŋkanasɩ kɛ paa pǝlee. Pǝ́cɔ́ tǝ ŋmɩɩsɩ taa nakǝlɩ kaa hɛtɩ.
Tǝnaɣa Tacaa ka hʋlɩ-tʋ sɩ ɩ kɛ́ kʋpaŋ. Pɩɩ wɛɛ pusi sɔsɔɔnsɩ hɔɣɔlʋɣʋ taa kɛ́. Timpi lɔɔŋ sɔsɔɔŋ wɛɛ tɔ. Ama yoou kpɩɩlʋɣʋ sɔsɔɔʋ nakʋlɩ kʋ kaa tǝŋna tǝna. Kpɩɩlʋɣʋ kʋpaŋkʋ kaa tǝŋna tǝna.
Tacaa nyaɣalɛ tá hʋʋnlʋ, nyá tʋɣʋna-tʋɣʋ kiiŋ. Nyaɣalɛ tá wulaʋ nyá yakǝna-tʋ.
Nyá ŋmɩɩsɩ cɛpa, sɩɩ tɔkǝɣɩ kpɩɩlʋɣʋ tesika sɩ kʋ pɔɔŋ ɩ́ hɛtɩ. Waatʋ ɩnǝɣɩ paa kuu wontu na pǝ kpɛŋna mpa pa tɔŋ tala tɔ. Paa tala wontu kʋkukuutu ntɩ na paa wei ɩ hiki ɩ paa tete.
Yosalɛm ɩcatɛ tʋ nɔɣɔlʋ kaa tɔ sɩ: Pǝ wɩɩkɩ-m. Yǝlaa mpa pa wɛ Yosalɛm taa tɔ paa cɛ-wɛɣɛ pa ɩsaɣatʋ.
Piitimnaa mɛ, ɩ́ kpǝtǝna na ɩ́ nɩɩ. Yǝlaa mɛ, ɩ́ ke ŋkpaŋŋ. Tɛtʋ na tǝ taa nyǝm ɩ́ nɩɩ. Antulinya na ɩ kʋlʋlʋm tǝna ɩ́ la aseeta nyǝ́ma.
Mpi tɔ, Tacaa ká mʋ pááná sɔsɔɔna na piitimnaa tǝna. Ɩ taa kpana pa yoolaa tǝna. Tacaa tʋ ɩ taa sɩ ɩ ká kpiisi-wɛ. Ɩ caa ɩ wakǝlɩ-wɛ.
Pa lɔwa pa taa mpa pǝ kʋwa tɔ. Pa sǝtaa sɔŋaa. Pa calǝm kpeŋ pɔɔŋ tɔɔ.
Ɩsɔtʋlʋŋasɩ tǝna kpɛsǝɣɩ. Ɩsɔtɔnʋɣʋ ká kpili ɩsɩɩ nyaalʋɣʋ. Ɩsɔtʋlʋŋasɩ tǝna hotiɣi ɩsɩɩ lɛsɛŋ hatʋ kʋwʋlʋtʋ. Yaa fiki hatʋ kʋwʋlʋtʋ.
Ma laɣatɛ mʋ pááná kɛ ɩsɔtaa. Tɩɩ tii Ɩtɔm nyǝ́ma tɔɔ. Ɩtɔm nyǝ́ma mɛɣɛ ma sɩɩwa sɩ maa kpiisi.
Calǝm waasa Tacaa laɣatɛ tɔɔ kɛ́. Nim matǝna-tɛ. Pǝ caɣa ɩsɩɩ ɩwɛɛsɩ na pǝŋtʋlʋŋ pǝ calǝm. Na ɩwaaŋ timpee na pǝ nim. Mpi tɔ, pa lapa Tacaa kɛ kɔtaɣa kɛ Posǝla ɩcatɛ taa. Pa kʋwa tuutuuma kɛ Ɩtɔm tɛtʋ taa.
Pa na taalɛ naaŋ pa hotina. Tǝyaɣa nyǝŋ na latǝcɛnaa pa hotaa. Ɩtɔm tɛtʋ nyɔɔwa calǝm. Nim haɣa mǝ kateŋa.
Tacaa lɛɛtʋɣʋ kʋyakʋ kɛ́. Pǝnaɣa ŋka ɩ lɛɛtǝɣǝna Siyɔŋ nyǝ́ma nɔɣɔ tɔɣɔlɛ.
Ɩtɔm lɔɔŋ lʋm ká pǝsɩ kaaloo. Ɩtɔm tɛtʋ mʋsʋɣʋ ká pǝsɩ kɔkɔ mamacǝɣǝlasɩ. Mǝ tɛtʋ ká pǝsɩ ɩsɩɩ kɔkɔ mʋkʋɣʋ kaaloo tɔ.
Ka kaa te paa ahoo paa ilim. Ká nyɔɔsɩ ká kʋlǝɣɩ ḿpʋ́ɣʋ́ tam tɔɔ kɛ́. Tɛtʋ ká wakǝlɩ ḿpʋ́ɣʋ́ pɩɩsɩ tǝnaɣa. Nɔɣɔlʋ kaa tǝŋna tǝnaɣa paa wulee.
Kpiisuɣu na ɩluɣucantɛ paa caɣana. Kpiisiwulaɣa na katǝkatʋɣʋ paa caɣa tǝna. Tacaa ká yɔkɩ tǝ tǝna na tǝ́ saalɩ yem.
Sɔsɔ nɔɣɔlʋ ɩ kaa wɛɛ sɩ pá kpa-ɩ wulaʋ. Pɩɩ kpiisi tǝ awulumpiya tǝna.
Sɔsɔʋnaa ka nyɔ pa kawulaɣa tɛɛsɩ taa. Kɔlɔŋ na sɔwa kɛ pa koloosi acalɛɛ taa. Pa acalɛɛ ká pǝsɩ taalɛ hasɩ tǝsʋʋlɛ, na taataanaa lonte.
Wʋlaɣa tɛtʋ taa nyǝ́ma ká suliɣi taalɛ wontu. Pǝŋtʋlʋŋ ká yaakɩ tǝma. Ahoo nyaasǝlaa ká pǝsɩ pa lonte kɛ tǝna. Tǝnaɣa paa la pa lonte kʋhɛɛsǝlɛ.
Tǝnaɣa tʋm ká hɛɛ lonte, na ɩ́ tʋ ɩ yala. Tʋm ká papɩ-yɛɣɛ tǝna, na ɩ́ kpeɣeli ɩ piya kɛ ɩ kɔŋkɔŋ taa. Tǝnaɣa yepelekunaa tǝna ka koti naalɛ naalɛ.
Ɩ wiili Tacaa takǝlaɣa taa na ɩ́ kala. Wontu ntɩ tǝ taa nakʋlɩ kaa laŋ. Paa tǝ taa ŋku kʋ kaa laŋ. Mpi tɔ, Tacaa má ma yɔɣɔtǝna na ma nɔɣɔ. Ma Feesuɣu ká kpeɣelina wontu ntɩ.
Tɛtɛ kɛ ma tɔwa na má faɣa pa tɛtʋ na ma niŋ. Na má tala-wɛɣɛ-tɩ na ŋmǝnaɣa. Tɩɩ pǝsɩ pa nyǝntʋ kɛ paa pǝlee na pá caɣa tǝ taa kɛ́ tam tɔɔ.
Wʋlaɣa tɛtʋ laŋlɛ ɩ́ hʋlʋmɩ. Kpaŋkpantɛ tɛtʋ ɩ́ yɔɔlɩ. Tɛtʋ nti lʋm ta tala tɔ tǝ ŋmaalɩ.
Tǝ tʋ hɛtʋ. Yaayenaa ɩ́ tɔɔlɩ tɛtʋ taa. Tǝ wiliti laŋhʋlʋmlɛ kawilitasɩ. Pɩɩ mǝlǝna Lipaŋ tɛtʋ kɛ tǝ teeli. Kamɛɛlɩ pʋɣʋ na Salɔŋ tɛtɛkǝlɛ ká taɣanɩ sɔsɔɔntʋ kɛ hikuɣu. Paa na Tacaa Ɩsɔ teeli na ɩ sɔsɔɔntʋ.
Ɩ́ la na mǝ niŋ kʋseliŋ kii. Ɩ́ la na mǝ nɔɔhɛɛ acamaa nyɔɔ toŋ.
Mpa sɔɣɔntʋ kpawa tɔ, ɩ́ heeli-wɛ sɩ: Ɩ́ kaasɩ mǝ tɩ. Ɩ́ taa nyá. Mǝ Ɩsɔ kɔŋ mǝ kolontunaa fɛlʋɣʋ na mǝ nɔɣɔ. Ɩ maɣamaɣa ɩ ká kɔnna na ɩ́ waasɩ-mɛ.
Waatʋ ɩnǝɣɩ yʋlʋmaa ɩsɛ ká kuli. Ntamaa ŋkpaŋŋ ká tʋlɩ.
Kaakalaɣa ká ŋmaa ɩsɩɩ nam. Kamumuka nsǝmlɛ ká hɛtǝna laŋhʋlʋmlɛ. Mpi tɔ, lʋm ká kpe wʋlaɣa tɛtʋ taa, Pɩɩ hɛɛ lɔɔŋ kɛ tɛtʋ nti lʋm ta tala tɔ tǝ taa.
Timpi yǝlaa loosaɣa na pǝ nǝɣǝsǝna ɩsɩɩ lʋm tɔ pɩɩ pǝsɩ lɩɩna. Lʋm sɛɛlaa ká tʋlɩ lʋkɔtʋ tɛtʋ taa. Sǝsǝncaasɩ na mʋlʋɣʋ ka nyala timpi taalɛ hasɩ cakaɣa tɔ.
Tǝnaɣa paa hɛɛ mpaaʋ. Mpaaʋ ŋku pa yaakɩ naŋŋ nyǝŋkʋ tɔ. Kʋpama tike ká tǝŋna-kʋ, asilima tʋ nɔɣɔlʋ kaa siti. Lǝmaɣasɛɛ fɛɩ nyǝ́ma ká tǝŋ-kʋ pa kaa le.
Tɔɣɔlaɣa kaa wɛɛ mpaaʋ ŋkʋ kʋ taa. Taalɛ wontuɣu ɩsaɣaʋ nakʋlɩ kʋ kaa tǝŋ-kʋ. Pa kaa sulina taalɛ wontuɣu ɩsaɣaʋ nakʋlǝɣɩ mpaaʋ ŋkʋ kʋ taa. Mpa pa nyɔɔŋ Tacaa yapa yomle taa tɔ, mpɛ paa tǝŋna kʋ taa.
Mpa Tacaa hɛtaa tɔ mpɛ paa mǝlǝna. Paa tala Siyɔŋ na akaɩtʋ yontu. Pa laŋa ká hʋlʋmɩ tam tɔɔ. Ayɔɔla na laŋhʋlʋmlɛ ká kɔɔ. Wʋsasɩ na wula ká polo pooluŋ.
Yuta wulaʋ Ɩsekiyasɩ kawulaɣa pǝnaɣa naanʋwa na liɣiti nyǝŋka taa, Asilii wulaʋ Senakelipi kʋla Yuta koloosi acalɛɛ tɔɔ na ɩ́ lɛɛkɩ-yɛ.
Ḿpʋ́ɣʋ́ Asilii wulaʋ kʋsa Lakisi ɩcatɛ taa kɛ́ ɩ yoolaa nyʋɣʋ tʋ, na yoolaa taa yoolaa, na ɩ́ tili-wɛɣɛ Yosalɛm kɛ Yuta wulaʋ Ɩsekiyasɩ kiŋ. Pa talaa ɩlɛna pá ŋmɛlɩ lɩɩlɛ ɩsɔtaa nyǝntɛ lɔɔʋ kiŋ kɛ cɔtǝlaa mpaaʋ taa.
Ɩlɛna Hilikiya pǝyalʋ Iliyakim, wei ɩ paasǝɣǝna kawulaɣa tǝyaɣa tɔ. Na takǝlasɩ ŋmaalʋ Sepǝna, na Asafɩ pǝyalʋ Yowa, wei ɩ paasǝɣǝna takǝlasɩ tɔ, pá polo pa kiŋ.
Mpʋɣʋlɛ yoolaa nyʋɣʋ tʋ tɔma-wɛ sɩ: Ɩ́ polo ɩ́ heeli Yuta wulaʋ Ɩsekiyasɩ sɩ, Asilii wulaʋ sɔsɔ pɔɔsǝɣɩ-ɩ sɩ pepeɣe n lakɩ na ń taakɩ?
N maɣasǝɣɩ nyá taa sɩ nɔɣɔ taa tɔm taɣanǝɣǝna yoou na kʋ́ tʋ́ yʋlʋ kɛ tǝyoole apalʋtʋ na? Mpʋ tɔ, aweɣe n lakɩ na ń taakɩ, na ń kʋlǝɣɩ ma tɔɔ?
Icipiti kɛ n tɛɛlǝɣɩ, ɩ́lɛ́ ɩ wɛ kɛ́ ɩsɩɩ sǝsǝncaŋa kʋpɛlaɣa ŋka ka kʋɣɩ tɔ. Wei ɩ́ lapa-kɛɣɛ naani ka hɛɛ-ɩ. Ḿpʋ́ɣʋ́ Icipiti wulaʋ lakɩ pa tǝna mpa pa tisiɣi ɩ tɔɔ kɛ́ yuŋ tɔ.
Ntanyɩ n tɔŋ kɛlɛ sɩ mǝ Ɩsɔ Tacaa kɛ n tʋwa naani. Pǝyele Ɩsɔ ɩnɩ ɩ tǝfɛɛnlɛnaa na ɩ kɔtaɣa tǝlatɛnaa kɛ Ɩsekiyasɩ kpiisaa. Ɩlɛna ɩ́ hʋ́lɩ́ Yosalɛm ɩcatɛ yǝlaa na Yuta tɛtʋ nyǝ́ma sɩ pá sɛɛ Ɩsɔ kɛ́ kɔtaɣa tǝlatɛ tǝnɛ tǝ tɔɔ cǝnɛ.
Tɔʋ, pǝnɛntɛ nyana ma caa Asilii wulaʋ ɩ́ pɛɛlɩ nɔɣɔ. Maa ha-ŋ kpaɣanǝŋ iyisi naalɛ (2000). Ye n ka pǝsɩ na ń hiki mpa paa caɣa-ɩ tɔ.
N ka pǝsɩ na n tɔɣɔnɩ Asilii wulaʋ tǝmlɛ nyǝ́ma taa sǝkpelu na? Icipiti nyǝ́ma kɛ n tʋwa naani. Mpi tɔ, pɛlɛ pa wɛna yoou kɛɛkɛnaa na pa kpaɣanǝŋ caɣalaa tɔ pǝ tɔɔ.
N hʋʋ sɩ pǝ taɣa Ɩsɔ luɣu nyǝntʋ kɛ ma tǝŋaa na má kɔɔ tɛtʋ tǝnɛ tǝ wakǝlʋɣʋ na? Tacaa heelina-m sɩ má kpa tɛtʋ tǝnɛ tǝ tɔɔ na má wakǝlɩ-tɩ.
Mpʋɣʋlɛ Ɩliyakim, na Sepǝna, na Yowa, pa tɔma Asilii yoolaa nyʋɣʋ tʋ sɩ: Yɔɣɔtǝna-tʋɣʋ Alaamee tɔm taa. Mpi tɔ, tǝ nɩɩkɩ. Taa yɔɣɔtǝna-tʋɣʋ Yuta nsǝmlɛ na yǝlaa mpa pa wɛ ɩcatɛ koluŋa tɔɔ tɔ pá nɩɩ.
Ama yoolaa nyʋɣʋ tʋ cɔwa sɩ: Pǝ taɣa mǝ na mǝ caa mǝ tike kɛ Asilii wulaʋ tilaa sɩ, pá heeli tɔm tǝnɛ. Ama pǝ kpɛnna pa tǝna mpa pa caɣa koluŋa tɔɔ, na paa tɛ na pá tɔɣɔ pa pʋntʋ na pá nyɔɔ pa hǝm tɔɣɔ.
Mpʋɣʋlɛ yoolaa nyʋɣʋ tʋ sǝŋaa na ɩ́ yɔɣɔtǝna nɔɣɔ sɔsaɣa kɛ Hepǝla tɔm taa sɩ: Ɩ́ nɩɩ Asilii wulaʋ sɔsɔ tɔm.
Asilii wulaʋ yɔɣɔtaa sɩ: Ɩ́ taa yele na Ɩsekiyasɩ tʋsɩ-mɛ. Mpi tɔ, ɩ kaa pǝsɩ na ɩ́ waasɩ-mɛ.
Ɩsekiyasɩ tʋsǝɣɩ-mɛɣɛ sɩ, ɩ́ la Tacaa kɛ naani. Sɩ Ɩsɔ ká waasɩ-mɛ, sɩ Asilii wulaʋ kaa lɛɛkɩ mǝ ɩcatɛ.
Ɩ́ taa nɩɩna Ɩsekiyasɩ. Mpi tɔ, Asilii wulaʋ ná caa kɛ́ sɩ, mǝ na-ɩ ɩ́ ciiki na ɩ́ ha-ɩ mǝ tɩ. Waatʋ ɩnǝɣɩ paa wei ɩ ka tɔɣɔ tɩɩŋ wei pa yaa sɩ, lɛsɛŋ na fiki tɔ pǝ pee. Paa wei ɩ ká nyɔɔ ɩ lɔkɔ taa lʋm.
Halǝna má kɔɔ na má pona-mɛɣɛ tɛtʋ nti tǝ wɛ ɩsɩɩ mǝ nyǝntʋ tɔ tǝ taa. Tɛtʋ ntɩ tǝ taa wɛ tɔɣɔnaɣa pee kɛ́ na sʋlʋm. Tǝ taa wɛ kʋtɔɣɔʋ kɛ́ na lɛsɛŋ tɩɩŋ.
Mpʋ tɔ, Ɩsekiyasɩ ɩ taa tʋsɩ-mɛɣɛ yem na ɩ́ tɔŋ sɩ: Tacaa ka waasɩ-mɛ. Piitimnaa tɩɩŋ ta pǝsɩ na ɩ́ waasɩ ɩ yǝlaa kɛ Asilii wulaʋ niŋ taa.
Hamatɩ na Alǝpatɩ na Sefafayim, pǝ acalɛɛ nyǝ́ma tɩɩŋ mǝla ɩsǝna? Ɩ ta pǝsɩ na ɩ́ taŋ Asilii wulaʋ sɩ ɩ́ taa lɛɛkɩ Samalii ɩcatɛ.
Tɛtʋnaa mpɛ pa tǝna, pa taa nti tǝ tɩɩŋ yapa-tǝɣɩ ma niŋ taa. Na Tacaa náá yakɩ Yosalɛm kɛ ma niŋ taa?
Ama yǝlaa mpɛ pa suma pa ta cɔ-ɩ paa tɔmʋɣʋ kʋlʋmʋɣʋ. Mpi tɔ, wulaʋ Ɩsekiyasɩ ka heelina-wɛ sɩ pá taa cɔ-ɩ.
Ɩlɛna Hilikiya pǝyalʋ Ɩliyakim, wei ɩ kɛ́ wulaʋ tǝyaɣa nyʋɣʋ tʋ tɔ, na takǝlasɩ ŋmaalʋ Sepǝna na sɩ sɩɩlʋ Asafɩ pǝyalʋ Yowa pa polo wulaʋ Ɩsekiyasɩ kiŋ. Paa cǝla pa wontu kɛ́, na laŋwakǝllɛ. Ḿpʋ́ɣʋ́ pa kɛɛsa wulaʋ kɛ yoolaa nyʋɣʋ tʋ kʋyɔɣɔtʋtʋ.
Waatʋ wei wulaʋ Ɩsekiyasɩ nɩɩwa pa tɔm ntɩ ɩlɛna ɩ́ cǝlɩ ɩ wontu na laŋwakǝllɛ, na ɩ́ suu lǝyaɣa wontu ɩsɩɩ fɔlǝtɔnaa taka na ɩ́ polo Tacaa tǝyaɣa taa.
Tǝnaɣa ɩ tila kawulaɣa tǝyaɣa nyʋɣʋ tʋ Ɩliyakim, na takǝlasɩ ŋmaalʋ Sepǝna, na kɔtǝlaa taa sɔsɔ. Paa suuwa lǝyaɣa wontu kɛ́ ɩsɩɩ fɔlǝtɔnaa taka. Ɩlɛna pá polo Amɔtɩ pǝyalʋ Ɩsayii, Ɩsɔ kʋyɔɣɔtʋtʋ tɛlǝsʋlʋ kiŋ,
na pá heeli-ɩ sɩ: Laŋwakǝllɛ na ŋkpaŋʋɣʋ hɔm na fɛɛlɛ kʋyakʋ kɛ saŋa kɛ́. Tǝ wɛɛ kɛ́ ɩsɩɩ alaa mpa pa caakɩ lʋlʋɣʋ, ɩlɛ toma fɛɩ sɩ pá lʋlɩ tɔ.
Ɩsǝntɔ ntanyɩ nyá Ɩsɔ Tacaa ta laŋ nɩɩʋ kɛ kʋtʋɣʋ ŋku, Asilii wulaʋ tilina ɩ pǝyalʋ Lapǝsakee na ɩ́ tʋʋ Ɩsɔ weesuɣu tʋ tɔ. Ntanyɩ Tacaa nyá Ɩsɔ ká hɔ ɩ ŋkpaŋʋɣʋ kɛ ɩ kʋyɔɣɔtʋtʋ tɔɔ. Mpʋ tɔ, sǝlǝmǝna yǝlaa mpa pa kaasaa tɔ pa tɔɔ.
Ḿpʋ́ɣʋ́ wulaʋ Ɩsekiyasɩ tillaa mpɛ pa pola Ɩsayii kiŋ.
Ntɛna Ɩsayii cɔ-wɛ sɩ: Ɩ́ polo ɩ́ heeli mǝ caa wulaʋ sɩ, Tacaa tɔma sɩ taa nyana kʋtʋɣʋ ŋku Asilii wulaʋ tila ɩ yoolaa nyʋɣʋ nyǝ́ma na pá kɔɔ pá tʋʋ-m tɔ.
Tacaa sɩ: Maa yele na Asilii wulaʋ nɩɩ tɔm natǝlɩ. Pɩɩ tʋ ɩ taa na ɩ́ mǝlɩ ɩ tɛtʋ taa, ɩlɛna pá kʋ-ɩ tǝna.
Ḿpʋ́ɣʋ́ Asilii yoolaa nyʋɣʋ tʋ Lapǝsakee nɩɩwa sɩ, wulaʋ kʋla Lakisi na ɩ́ tii Lipina tɔɔ. Ɩlɛna ɩ́ polo tǝna na ɩ́ maɣana-ɩ.
Ḿpʋ́ɣʋ́ pa heela Asilii wulaʋ kɛ tɔm sɩ: Ɩtiyopii wulaʋ Tilaka polaa sɩ ɩ yookina-ɩ. Asilii wulaʋ nɩɩ mpʋ, ɩlɛna ɩ́ tili sɩ pá heeli Yuta wulaʋ Ɩsekiyasɩ sɩ:
Ɩsɩɩ n tʋɣʋ Ɩsɔ kɛ́ naani sɩ, ma kaa lɛɛkɩ Yosalɛm ɩcatɛ tɔ, n tʋsa nyá tǝɣɩ.
Nyá maɣamaɣa n nɩɩwa ɩsǝna Asilii awulaa lapǝna tɛtʋnaa tǝna na pá wakǝlɩ-tɩ tǝkpataa tɔ. Ɩlɛna nyaa tɛɛlǝɣɩ sɩ nyá tike n ka fitina na?
Ma cɔsɔnaa wakǝla Kosaŋ na Halaŋ na Lesɛfɩ pǝ acalɛɛ na Ɩteni nyǝ́ma ɩcatɛ nte tǝ wɛ Telasaa tɛtʋ taa tɔ. Piitimnaa mpɛ pa tɩɩŋ ta pǝsɩ na ɩ́ kenti pa acalɛɛ tɔɔ se.
Hamatɩ, na Alǝpatɩ, na Layii, na Sefafayim, na Hena, na Afa pǝ acalɛɛ awulaa wɛ le?
Ḿpʋ́ɣʋ́ Ɩsekiyasɩ mʋ takǝlaɣa ŋka Asilii tillaa kɔnaa tɔ na ɩ́ kala. Ɩlɛna ɩ́ kpa Tacaa tǝyaɣa taa, na ɩ́ hʋlɩ-tǝɣɩ Tacaa.
Pǝ waalɩ kɛ́ ɩ sǝlǝmaa sɩ:
Haɩ Pǝ tǝna pǝ tʋ Tacaa, Ɩsɛɣɛlɩ Ɩsɔ, nyá wei n caɣa ɩsɔtaa taŋlaa tɔɔ tɔ, nyá tike n kɛna tɛtʋ kawulasɩ tǝna Ɩsɔ. Nyá lapǝna ɩsɔtɔnʋɣʋ na tɛtʋ.
Haɩ, Tacaa ke ŋkpaŋŋ na ń nɩɩ. Tacaa kuli nyá ɩsɛ na ń na. Nɩɩ kʋtʋɣʋ ŋku Senakelipi tillaa tʋʋkɩ Ɩsɔ weesuɣu tʋ nyá tɔ.
Tacaa, tampana yaa, Asilii awulaa kpiisa piitimnaa lɛlaa, na pá wakǝlɩ pa tɛtʋ.
Halǝna pá wɔ pɛlɛ pa tɩɩŋ kʋlalaaŋ kɛ kɔkɔ, na pá wakǝlɩ-ɩ. Mpi tɔ, ɩ kɛ́ taasɩ na pɛɛ nna yǝlaa niŋ saakaa tɔɣɔ.
Haɩ, Tacaa Ɩsɔ, ya-tʋɣʋ Senakelipi niŋ taa. Tɛtʋ tǝna kawulasɩ ɩ́ nyɩ sɩ nyá tike ntɛ́ Tacaa.
Mpʋɣʋlɛ Amɔtɩ pǝyalʋ Ɩsayii tilaa, na pá heeli wulaʋ Ɩsekiyasɩ sɩ, Ɩsɛɣɛlɩ Ɩsɔ Tacaa yɔɣɔtaa sɩ: Ma nɩɩwa sǝlǝmʋɣʋ ŋku n sǝlǝma-m Asilii wulaʋ Senakelipi tɔm tɔ.
Halɩ Tacaa yɔɣɔta Senakelipi sɩ: Yosalɛm ɩcatɛ kʋpantɛ ńtɛ́ tǝ footiɣi-ŋ kɛ́ na tǝ́ woŋiɣi-ŋ na tǝ́ sɔɔlǝɣɩ-ŋ kasɔɔlasɩ.
Halɩ Ɩsɛɣɛlɩ naŋŋ tʋ kɛ n kulina nɔɣɔ na ń tʋʋ na ń saɣatɩ? Na ń nyǝnǝɣɩ-m na kalampaanɩ?
Nyá tǝmlɛ nyǝ́ma nɔɣɔ kɛ n tʋʋna-m. Halǝna ń tɔ sɩ yoou kɛɛkɛnaa katatǝlaɣa tɔɔ kɛ́ n pǝsaa na ń kpa pɔɔŋ nyɔɔŋ taa. Na ń tala Lipaŋ ɩcatɛ heele taa. Na ń sɛtɩ ɩ tɩɩŋ kʋpampaŋ sɔsɔɔŋ, na ń kpa na ń tala comcom nɔɣɔ taa, kɛ hɔtʋ sɔsɔɔntʋ tɛɛ.
Sɩ nyá hula lɔkɔnaa na ń nyɔɔ pa lʋm. Pǝyele n ká fɛlɩ nɔɔhǝlɛ kɛ Icipiti pusi tǝna tɔɔ na sɩ́ nyɔɔ.
Senakelipi n ta nɩɩ taa sɩ má taɣanǝna na má sɩɩ ḿpʋ́ɣʋ́ hatoo lɔŋtaa? Nɔɔnɔɔ kɛlɛ ma yelaa sɩ pǝ yoosi Ɩlɛna Senakelipi náá pǝsǝɣɩ koloosi acalɛɛ kɛ ncaa.
A taa yǝlaa kɛ́ acamaa kɛ́, sɔɣɔntʋ kpa-wɛ na pǝ́ liɣiti-wɛ. Pa wɛ kɛ́ ɩsɩɩ taalɛ nyɩɩtʋ kʋlɛkǝlɛkǝtʋ. Yaa nti pa tuuwa kutuluŋ tɔɔ na wʋlaɣa kʋ-tɩ, na tǝ ta pɩɩta tɔ.
Ma nyǝma-ŋ kɛ́, paa n caɣaa, yaa n sʋʋkɩ yaa n lɩɩkɩ. Pǝyele ma nyǝmá saa wei nyá taa kpaakǝna-m tɔ.
Nyá taa kpaakǝna-m, ma nɩɩwa nyá kalampaanɩ tɔm. Pǝ tɔɔ kɛ́ maa tʋ-ŋ mɩɩna kukuule. Maa tʋ-ŋ ma kpaɣanʋkpasɩ kɛ nyá nɔɣɔ taa. Ɩlɛna má mǝlǝna-ŋ na mpaaʋ ŋku n kɔmnaa tɔ.
Ye pǝ kaasa Ɩsekiyasɩ nyá, tǝnɛ ɩnɩ tǝ́ la-ŋ ɩsɩɩ kʋhʋlʋm. Pǝntɔ na pǝnte alɛɛla kɛ ɩ́ ká tɔɣɔ. Ɩlɛna pǝnaɣa tooso nyǝŋka ɩ́ hala na ɩ́ kʋ na ɩ́ sɔ tɩɩŋ wei pa yaa sɩ lɛsɛŋnaa tɔ na ɩ́ tɔɣɔ pǝ kʋlʋlʋm.
Mpa pɩɩ kaasɩ Yuta kpekǝle taa tɔ, paa wɛɛ kɛ́ ɩsɩɩ tʋɣʋ kaŋʋɣʋ lila kɛ teu na kʋ́ lʋlɩ pee tɔ.
Mpi tɔ, yǝlaa kakaasaɣa ká lɩɩna Yosalɛm. Mpa pǝ sɔɔwa tɔ paa lɩɩna Siyɔŋ pʋɣʋ taa. Ɩsǝna Pǝ tǝna pǝ tʋ Tacaa ká la ɩ sɔɔlʋɣʋ sɔsɔɔŋkʋ taa tɔɣɔlɛ.
Pǝ tɔɔ kɛ́ Tacaa yɔɣɔtǝɣɩ Asilii wulaʋ sɩ: N kaa pǝsɩ na ń sʋʋ ɩcatɛ ntɛ tǝ taa. Nyá tɔtɔlaa taa nɔɣɔlʋ kaa tɔ nyǝmlɛ kɛ tǝ taa. Yaa ɩ́ kenti ɩ tɔɔ kɛ́ kpálʋ́ɣʋ́ na ɩ́ kpǝtǝna-tɛ. Pǝyele ɩ kaa lo hapǝlɛ taka kɛ́ ɩcatɛ ntɛ tǝ kiŋ.
Ɩ mpaaʋ kʋkɔmʋɣʋ kɛ ɩ ká tǝŋ na ɩ́ mǝlǝna ɩ waalɩ. Ɩ kaa tasa ɩcatɛ taa kɛ́ sʋʋʋ. Tacaa má ma yɔɣɔtǝna mpʋ.
Tacaa sɩ: Maa kenti ɩcatɛ tǝnɛ tǝ tɔɔ kɛ́. Maa waasɩ-tɛɣɛ ma na ma tǝmlɛ tʋ Tafiiti pa tɔɔ.
Ḿpʋ́ɣʋ́ Tacaa ɩsɔtaa tillu tiiwa Asilii yoolaa tǝsikile kɛ ahoo anɩ. Ɩlɛna ɩ́ kʋ yoolaa iyisi nɩɩnʋwa na nɩɩnaasa na kakpasɩ (185000). Tɛʋ fema na mpa pǝ kaasaa tɔ pá kʋlɩ, ɩlɛna pá maɣana sɩ sǝtaa suwa tǝsikile.
Tǝnaɣalɛ Asilii wulaʋ Senakelipi kpɛsa ɩ tǝsikile na Ɩ́ mǝlɩ Ninifi ɩcatɛ taa na ɩ́ caɣa tǝna.
Ḿpʋ́ɣʋ́ kʋyakʋ nakʋlɩ ɩ sʋʋ ɩ tʋɣʋ Nisǝlɔkɩ kutuluɣu taa na ɩ́ tɔŋa-kʋɣʋ luŋuɣu. Ɩlɛna ɩ pǝyalaa Atǝlamelɛkɩ na Salɛsɛɛ pa kʋ-ɩ na laɣatɛ na pá se na pá polo Alalaa tɛtʋ taa. Ntɛna ɩ pǝyalʋ lɛlʋ Asahatɔŋ náá lɛɛtɩ ɩ lonte taa.
Ḿpʋ́ɣʋ́ wʋsasɩ kpa wulaʋ Ɩsekiyasɩ kɛ waatʋ ɩnɩ ɩ taa sɩ ɩ sǝkɩ. Ɩlɛna Ɩsɔ kʋyɔɣɔtʋtʋ tɛlǝsʋlʋ Ɩsayii polo ɩ kiŋ na Ɩ́ heeli-ɩ sɩ: Tacaa tɔma sɩ, ye nyá taa wɛ nti n heeli nyá tǝyaɣa nyǝ́ma. Mpi tɔ, n ká sɩ kɛ́ n kaa kʋlɩ.
Ntɛna wulaʋ kɛɛsɩ ɩsɛ na koluŋa tɔɔ na ɩ́ sǝlǝmɩ Tacaa kɛ sǝlǝmʋɣʋ kʋnɛ sɩ:
Haɩ, Tacaa, ma kpa nyá yule. Tɔɔsɩ sɩ ma tɔma teu na lotu kʋlʋmtʋ na má lá mpi pǝ wɛ-ŋ teu tɔ. Ɩ tɛma mpʋ ɩlɛna ɩ́ wii tǝkpoo na ɩ́ pǝlɩ ɩsǝlʋm.
Pǝ waalɩ kɛ́ Tacaa heela Ɩsayii
sɩ ɩ́ tɛlǝsɩ wulaʋ Ɩsekiyasɩ sɩ: Maɣa nyá cɔsɔ Tafiiti Ɩsɔ Tacaa. Ma nɩɩwa nyá kʋsǝlǝmʋtʋ na má ná nyá ɩsǝlʋm. Ɩlɛ maa sɔɔsɩ-ŋ weesuɣu pɩɩsɩ kɛ naanʋwa na kakpasɩ.
Maa ya nyá na ɩcatɛ tǝnɛɣɛ Asilii wulaʋ niŋ taa. Maa kenti tǝ tɔɔ*fa*. kʋkalʋtʋ 21-22 kɛ kʋkalʋtʋ 6 waalɩ sɩ, pǝ́ wɛɛ ɩsɩɩ pa kɛɛsʋɣʋ Awulaa II 20:1-11 taa tɔ.
Yaasi wei Tacaa ka hʋlǝna-ŋ sɩ ɩ ká la ɩsɩɩ ɩ sɩɩʋ tɔɣɔlɛ sɩ,
ɩ ká yele na ɩsotom waaci mǝlɩ waalɩ waalǝɣɩ cacaasɩ naanʋwa. Ɩlɛna tampana, ɩsotom mǝlɩ waalɩ waalǝɣɩ timpi tɔɔ pɩɩ lɩɩnaa tɔɣɔ cacaasɩ naanʋwa.
Waatʋ wei pǝ wɩɩwa wulaʋ Ɩsekiyasɩ na pǝ tɛmɩ-ɩ na ɩ́ má kawǝyaɣa ŋka tɔɣɔlɔ:
Ma hʋʋkaɣa sɩ pɩɩ kɔɔlɩ-m kɛ́ na toŋ. Ma hʋʋkaɣa sɩ maa sɩ na hǝlǝm na nɔɣɔ. Pǝ wɛɛ sɩ má tɛɛ. Maa tǝŋna sǝm nɔnɔɔsɩ. Pǝ pɛma-m ma pɩɩsɩ kʋkaasasɩ.
Ma hʋʋkaɣa sɩ ma kaa tasa Tacaa kɛ naʋ kɛ weesuɣu nyǝ́ma tɛtʋ taa. Ma kaa tasa yʋlʋ nɔɣɔlʋɣʋ naʋ kɛ antulinya yǝlaa taa.
Pǝ lǝsa ma weesuɣu na pǝ́ pona pooluŋ ɩsɩɩ tiikilu cokǝle. Pǝ tama ma weesuɣu tomle. Pǝ kpila ma weesuɣu kɛ́ ɩsɩɩ pǝlʋʋlʋ sɛtʋɣʋ saɣata kpoŋkpontu na ɩ́ kpili-ɩ tɔ. Pɩɩ taanǝɣɩ tɔ, n tɛma ma tɔm.
Pɩɩ nyaalǝɣɩ tɔ sǝm kpiisa-m. Tacaa n yɔka ma mʋwa kɛ́ ɩsɩɩ tɔɣɔlaɣa. Pɩɩ taanǝɣɩ tɔ, Tacaa n tɛma ma tɔm.
Ma wiikaɣa kɛ́ ɩsɩɩ kacaɣalʋfǝyaɣa lakʋɣʋ na ká cɔɔkɩ ɩsɔtaa tɔ. Ma mɔlǝɣɩ ɩsɩɩ alukuku, na má tekiɣi ɩsɔtaa kɛ́ pǝtɔɔtǝlɛ. Haɩ, Tacaa, pǝ nɩɩ-m kɛ́, waasɩ-m.
Suweɣe ma tasǝɣɩ yɔɣɔtʋɣʋ tɔtɔ? Tacaa yɔɣɔtǝna-m. Nyá maɣamaɣa n lakǝna. Maa tɔna tǝpasʋɣʋ kɛ ma weesuɣu tǝna taa kɛ́ ma wahala tɔɔ.
Tacaa, nyá kʋpantʋnaa tɔɔ kɛ́ yʋlʋ wɛna weesuɣu. Tǝ tɔɔ kɛ́ ma feesiɣi tɔtɔ. N ká mǝlǝna-m ɩsɩɩ ma wule taa, n ká yele na má wɛɛna weesuɣu.
Ma laŋwakǝllɛ pǝsǝna ntɛɣɛ hɛɛsʋɣʋ. Nyá sɔɔlǝna na ń lǝsɩ-m sǝm pʋ́ʋ́ɣʋ́ taa. Ɩlɛna ń lɔ ma ɩsaɣatʋ tǝna na waalɩ.
Mpi tɔ, pǝ taɣa atɛtǝlɛ taa nyǝ́ma saŋna-ŋ. Pǝyele pǝ taɣa sǝm ká talǝna-ŋ. Mpa pa tiiwa pǝlaaʋ taa tɔ paa tɛɛlǝɣɩ nyá kʋpantʋ.
Weesuɣu nyǝ́ma tike pǝsǝɣǝna na pá sa-ŋ, ɩsɩɩ maɣa saŋa ɩsǝntɔ. Cɛcɛ hʋlǝɣǝna ɩ piya kɛ kʋpantʋ.
Tacaa yapa-m kɛ́. Tɩɩ ma tá cǝmǝŋ kɛ nyá tǝyaɣa taa na ɩ́ wii teu. Halǝna tá weesiŋ tǝnaɣa.
Ḿpʋ́ɣʋ́ Ɩsayii tɔma sɩ: Ɩ́ naŋ tʋɣʋ ŋku pa yaa sɩ fiki tɔ kʋ pee na ɩ́ taa Ɩsekiyasɩ hiŋ taa na pǝ́ waa-ɩ.
Ntɛna Ɩsekiyasɩ sɩ: Yaasi wei kɛ́ Tacaa n ká hʋlǝna-m sɩ, maa kpa nyá tǝyaɣa taa?
Waatʋ kʋlʋm ɩnɩ ɩ taa kɛ́ Papiloni wulaʋ wei pa yaa sɩ, Melotakɩ-Palataŋ, na ɩ caa sɩ Palataŋ tɔ, ɩ tilina Ɩsekiyasɩ kɛ kʋcɔɔʋ na takǝlaɣa. Mpi tɔ, ɩ ka nɩɩwa ɩ wʋsasɩ na ɩ alaafǝya hikuɣu tɔm kɛ́.
Ḿpʋ́ɣʋ́ Ɩsekiyasɩ laŋlɛ hʋlʋma sɔsɔm. Ɩlɛna ɩ́ hʋ́lɩ́ Papiloni tillaa mpɛɣɛ ɩ wɛnaʋ tete. Paa liɣitee, paa wʋla, na tulaalʋnaa na nim sɔɔsʋŋ nyǝm. Ɩ hʋla-wɛ tɔtɔɣɔ ɩ yoou wontu tǝna. Na pǝ tǝna mpi pɩɩ wɛ ɩ wɛnaʋ tǝsɩɩlɛ tɔ. Ɩsekiyasɩ tá ŋmɛsɩ-wɛɣɛ pʋlʋpʋɣʋ ɩ kawulaɣa tǝyaɣa taa.
Mpʋɣʋlɛ Ɩsɔ kʋyɔɣɔtʋtʋ tɛlǝsʋlʋ Ɩsayii pola wulaʋ Ɩsekiyasɩ kiŋ kɛ pǝ waalɩ. Ɩlɛna ɩ́ pɔɔsɩ-ɩ sɩ: Suweɣe yǝlaa mpɛ pa heela-ŋ? Leɣe pa tɩɩ lɩɩnaa? Ntɛna Ɩsekiyasɩ sɩ: Hatoo Papiloni tɛtʋ kɛ pa lɩɩnaa.
Ɩlɛna Ɩsayii tasa-ɩ pɔɔsʋɣʋ sɩ: Pepeɣe pa nawa nyá kawulaɣa tǝyaɣa taa? Ɩsekiyasɩ sɩ: Ma kawulaɣa tǝyaɣa taa nyǝm tǝnaɣa pa nawa. Ma ta ŋmɛsɩ-wɛɣɛ ma kpancoou nakʋlɩ.
Ntɛna Ɩsayii tɔ Ɩsekiyasɩ sɩ: Nɩɩ Pǝ tǝna pǝ tʋ Tacaa kʋyɔɣɔtʋtʋ.
Nyǝnɩ kʋyɛɛŋ kɔŋ wei ɩ taa Papiloni nyǝ́ma ká kuu pǝ tǝna mpi nyá caanaa kaawa na pǝ́ wɛ nyá kawulaɣa tǝyaɣa taa ɩsǝntɔ tɔ na pá kpeena. Pǝ kaa kaasɩ pʋlʋ. Tacaa yɔɣɔtǝna mpʋ.
Paa kpaɣa nyá pǝyalaa kʋlʋlaa. Paa pǝsɩ-wɛɣɛ kataasɩ. Paa sɩɩ-wɛɣɛ Papiloni kawulaɣa taa.
Mpʋɣʋlɛ Ɩsekiyasɩ cɔwa Ɩsayii sɩ: Tacaa tɔm ntɩ tǝ wɛ teu kɛ́. Mpi tɔ, ɩ maɣasaɣa ɩ taa kɛ sɩ: Ma na ma yǝlaa tɩɩ caɣana hɛɛsʋɣʋ kɛ ma pɔɔlɛ taa.
Ḿpʋ́ɣʋ́ Tacaa yɔɣɔta ɩ yǝlaa sɩ: Ɩ́ puɣusi ma yǝlaa ɩ́ puɣusi ma yǝlaa.
Ɩ́ yɔɣɔtǝna Yosalɛm. Ɩ́ makɩ kapusi sɩ nyá wahala tǝma tɛma. Pǝ́cɔ́ pa hɩɩsa nyá ɩsaɣatʋ. Tacaa fɛla-ŋ nyá ɩsaɣatʋ fɔɔtɔ kɛ tɔm naalɛ.
Nɔɣɔlʋ kiisiɣina sɩ: Ɩ́ taɣanɩ Tacaa kɛ mpaaʋ. Ɩ́ teti tá Ɩsɔ kɛ́ mpaaʋ kɛ wʋlaɣa tɛtʋ taa. Ɩ́ tʋ́ tá Ɩsɔ kɛ́ hapǝlɛ.
Ɩ́ yɔkɩ pɔɔŋ na pulasɩ tǝna. Ɩ́ suuli tɛtɛka tǝna. Tontoŋa na kʋtaalomiŋ ɩ́ pǝsɩ tɛtʋ kʋhǝntǝtʋ. Timpi pǝ kʋlaa tɔ pǝ pǝsɩ tɛtɛka sɔsɔɔna.
Ɩlɛ pɩɩ kɛɛlɩ Tacaa teeli tɔɔ. Yǝlaa tǝna ká na-ɩ. Mpi tɔ, Tacaa nɔɣɔ yɔɣɔtǝna.
Ḿpʋ́ɣʋ́ nɔɣɔ kalɩ ka yɔɣɔtaa sɩ: Kiisi. Ntɛna nɔɣɔ lɛŋka cɔ sɩ: Ma kiisi suwe? Kiisi sɩ: Yǝlaa tǝna wɛɛ kɛ́ ɩsɩɩ nyɩɩtʋ. Na pa teu ɩsɩɩ taalɛ taa hɛtʋ.
Tacaa heelim ɩ́ mapa, nyɩɩtʋ wʋlǝɣɩ kɛ́, na hɛtʋ tɔ́. Tampana tɔɔ, yǝlaa wɛɛ kɛ́ ɩsɩɩ nyɩɩtʋ.
Nyɩɩlʋɣʋ wʋlǝɣɩ, hɛtʋɣʋ lontiliɣi. Ama ta Ɩsɔ kʋyɔɣɔtʋtʋ ná wɛ tam tɔɔ kɛ́.
Yosalɛm yǝlaa mpa mɛ ɩ́ kpaalǝɣɩ tɔm kʋpantʋ tɔ. Ɩ́ kpa pʋɣʋ kʋkʋlʋɣʋ tɔɔ. Siyɔŋ nyǝ́ma ɩ́ kiisina toma. Tɔm kʋpantʋ kpaallaa mɛ, Ɩ́ kiisi ɩ taa nyá. Ɩ́ kpaalɩ Yuta acalɛɛ sɩ: Ɩ́ nyǝnɩ, mǝ Ɩsɔ kɔŋna ntɛ́.
Ɩ́ nyǝnɩ Tacaa Ɩsɔ kɔŋna ntɛ́ na toma, Tacaa toŋ tʋ-ɩ sɔsɔɔntʋ. Tacaa na ɩ kasɛɛsɩ kɛ́. Na ɩ tǝmlɛ kʋlʋlʋm wɛ ɩ nɔɣɔ tɔɔ.
Tacaa wɛɛ kɛ́ ɩsɩɩ tiikilu, ɩ ká tiiki ɩ kalǝkǝŋ. Ɩ ká kpeɣeli ɩwɛɛsɩ kɛ ɩ niŋ taa, na ɩ́ kpɛkɩ-sǝɣɩ ɩ tɔɔ. Tacaa ká tiiki heeŋ totonaa mpa pa wɛna piya tɔ tǝpamm.
Awe maɣasǝna teŋku lʋm kɛ ɩ ntantakʋ taa? Awe maɣasa ɩsɔtɔnʋɣʋ waŋ na ɩ ntaŋtakʋ? Awe maɣasa atɛ tɛtʋ kɛ ɩŋmɛsaʋ na ɩ́ ŋmaɣa? Awe maɣasa pɔɔŋ na pulasɩ kɛ sanǝya tɔɔ?
Awe maɣasa Tacaa Feesuɣu? Awe tasǝna-ɩ laɣatʋ? Yaa awe sɛɣɛsǝna-ɩ?
Tacaa na awe pa caɣana na pʋntʋ sɛɣɛsɩ-ɩ? Yaa awe hʋlǝna-ɩ tampana mpaaʋ? Awe tʋ Ɩsɔ kɛ lǝmaɣasɛɛ, na ɩ́ hʋlɩ-ɩ nyǝm mpaaʋ?
Nyǝnɩ, piitimnaa wɛ Tacaa kɛ́ ɩsɩɩ lʋm lɩɩkʋɣʋ kpekiti taa na pǝ́ tosi tɔ. Yaa ɩsɩɩ kanyǝŋa pile kɛ sanǝya tɔɔ. Tɛtʋnaa mpa lʋm cɔɔnaa tɔ, pɛlɛ pa wɛ kɛ́ ɩsɩɩ mʋsʋɣʋ kʋlʋɣʋ tɔ.
Lipaŋ hɔtʋɣʋ taa taasɩ ɩɩ takɩ kɔtaɣa tǝlatɛ tɔɔ kɔkɔ taɣanʋɣʋ. Kʋ taa taalɛ wontu paɣalɛ ta tala sɩ pa lana-tǝɣɩ kɔtaɣa ŋka kɔkɔ lusa ka tǝna tɔ.
Piitimnaa tǝna kɛ́ kpɛtɛ kɛ Tacaa ɩsɛntaa kɛ́. Pǝ ta kɛ-ɩ pʋlʋpʋ nɔɣɔlʋ.
Aweɣe ɩ́ caa ɩ́ kɛɛsǝna Ɩsɔ? Yaa pepe lɛɛsʋɣʋ kɛ ɩ́ ká lu ɩ lonte?
Koolu lukina tʋɣʋ, ɩlɛna wʋlanaa latʋ náá waasɩ-kʋɣʋ wʋla. Ɩlɛna ɩ tʋ-kʋɣʋ liɣitee nyǝɣǝtʋ alukpalisi sɩ pǝ la kacɔka.
Kʋnyɔntʋ wei ɩ kaa pǝsɩ na ɩ́ hiki mpʋ tɔ, taakukulaɣa ŋka pukasɩ ɩɩ pǝsǝɣɩ tɔɣɔ ɩ caakɩ. Ɩlɛna ɩ́ ná saakʋlʋ kʋpaŋ na ɩ́ saakɩ-ɩ lɛɛsʋɣʋ ŋku kɩɩ ciɣitiɣi tɔ.
Mɛ ɩ́ taa nyɩ-tɩ taa, yaa ɩ́ taa nɩɩ-tɩ? Pa taa hʋlɩ-mɛɣɛ-tǝɣɩ hatoo kancaalaɣa? Ɩ́ taa cɛkǝna tɛtʋ kite tɔm?
Ɩsɔ caɣa hatoo tɛtʋ nyʋɣʋ taa, na tǝ taa yǝlaa náá wɛ ɩsɩɩ cǝlǝŋ. Ɩ pɔwa ɩsɔtɔnʋɣʋ kɛ́ ɩsɩɩ pʋʋɣʋ fɛlɛfɛlɛ. Ɩ hɛta-kʋɣʋ ɩsɩɩ ɩ cokǝle sɩ ɩ lakɩ ɩ tǝcaɣalɛ.
Ɩnɩ ɩ pǝsǝɣǝna atɛ awulumpiya kɛ yem. Ɩsɔ pǝsǝɣɩ antulinya hʋʋlaa kɛ kpɛtɛ.
Mpi sɩ paa sɔɔkɩ-wɛ na pá tuu-wɛ tɔ. Mpi sɩ paa nyɔɔkɩ na pá kaŋ lila kɛ tɛtʋ taa tɔ Tacaa tɛma pa tɔɔ kɛ́ heelim wosuɣu na pá wʋlɩ. Na pǝ kuu-wɛ ɩsɩɩ kacuculaɣa kpakʋɣʋʋ nyɩɩliya tɔ.
Ḿpʋ́ɣʋ́ Ɩsɔ Naŋŋtʋ yɔɣɔtaa sɩ: Aweɣe ɩ́ kɛɛsǝɣǝna-m, na má na-ɩ tǝ́ nǝɣǝsɩ?
Ɩ́ kpaasɩ ɩsɛ na ɩ́ nyǝnɩ ɩsɔtʋlʋŋasɩ. Awe lapǝna-sɩ? Wei ɩ lakɩ na sɩ kpekǝle tǝna tɔŋ teitei tɔɣɔ. Ɩ yaakɩ paa ŋkaɣa ka hǝtɛ, na ɩ toŋ sɔsɔɔŋ na ɩ toma sɔsɔɔna, nakǝlɩ kaa laŋǝɣɩ.
Ee, Yakɔpʋ, pepe tɔɔ kɛ́ n yɔɣɔtǝɣɩ mpʋ? Ɩsɛɣɛlɩ pepe tɔɔ kɛ́ n tɔŋ sɩ: Tacaa ta nyɩ mpi pɩɩ maɣana-m tɔ? Aaɩyee sɩ: Ma Ɩsɔ ɩɩ lakɩ pʋlʋ sɩ ɩ́ sɛɛna ma tɔɔ.
N ta cɛkǝna taa? N ta nɩɩ-tɩ sɩ Tacaa Ɩsɔ kɛlɛ tam tɔɔ tʋ? Ɩsɔ lapǝna tɛtʋ tǝnasɩ tǝna. Pɩɩ caamǝɣɩ Ɩsɔ, pǝ́cɔ́ ɩɩ kaakɩ. Pǝyele Ɩsɔ nyǝm fɛɩ cɛkǝnaʋ.
Ɩsɔ haakɩ toŋ kɛ mpa pa kawa tɔ. Tacaa sɔɔsǝɣɩ apalʋtʋ kɛ mpa pǝ nɩɩwa tɔ.
Ɩfepiya kaakɩ na pa toma tɛŋ. Mpa pa kiiwa teu tɔ pa hotiɣi.
Ama mpa pa ha pa tǝɣɩ Tacaa tɔ, pa toma sɔɔsǝɣɩ kɛ́. Pa kʋlǝɣɩ kɛ́ ɩsɩɩ hɛkǝlɛnaa. Pa kpakǝɣɩ asewa paa kaakɩ. Pa tɔŋ kɛ́ pɩɩ nɩɩkɩ-wɛ.
Ḿpʋ́ɣʋ́ Tacaa yɔɣɔtaa sɩ: Tɛtʋ nti lʋm cɔɔnaa tɔ, na lʋm nɔɣɔ hɔɣɔlǝŋ nyǝ́ma. Ɩ́ su na ɩ́ ke ŋkpaŋŋ na ɩ́ nɩɩ ma tɔm. Yǝlaa pooluŋ nyǝ́ma mɛ, ɩ́ tɔɣɔ apalʋtʋ. Ɩ́ kpǝtǝna na ɩ́ yɔɣɔtɩ. Tǝ kpɛntɩ na tǝ́ polo hʋʋlɛ.
Má lǝsǝna ilim tǝlɩɩlɛ tɔɔ kɛ́ wei ɩ tɔkɩ akaɩtʋ kɛ paa timpi ɩ́ puki tɔ. Má tʋna ɩ niŋ taa kɛ́ piitimnaa, má tisina awulaa tǝfɛ. Ma laɣatɛ pǝsa yǝlaa kɛ mʋsʋɣʋ, na ma nyǝ́má náá yasɩ-wɛ ɩsɩɩ heelim kpakʋɣʋʋ nyɩɩtʋ tɔ.
Ma tʋ pa waalɩ, ma faɣa pa hɛkʋ taa, pʋlʋ ta tokina-m. Mpaaʋ ŋku ma ta tǝŋta tɔɣɔ ma kpaɣaa.
Awe lapǝna mpʋ ɩnɩ? Awe yelina na pǝ kɔɔ? Awe yaana lʋlʋŋ yǝlaa kɛ hatoo kancaalaɣa sɩ pá hiki weesuɣu? Tacaa má wei ma kɛ́ kancaalaɣa tʋ tɔɣɔ. Pǝ́cɔ́ maa wɛɛ waalɩ nyǝ́ma waalɩ tɔtɔ.
Tɛtʋ nti lʋm cɔɔnaa tɔ pǝ nyǝ́ma na lʋm nɔɣɔ hɔɣɔlǝŋ nyǝ́ma nawa mpi ma lapa tɔ na sɔɣɔntʋ kpa-wɛ. Antulinya tǝnasɩ nyǝ́ma seliɣi. Pa kpǝtǝɣǝna na pá kɔŋ.
Pa sǝŋna tǝma, paa wei ɩ heeliɣi ɩ tɔɣɔntǝlɛ sɩ: Kaasɩ nyá tɩ.
Tɩɩŋ lutu ná tasǝɣɩ apalʋtʋ kɛ wʋlanaa paasǝnlʋ. Sotulu ná sǝŋna sǝtɛ tɔɔ matʋ. Ɩ yɔɣɔtǝɣɩ nyǝɣǝtʋ tamsʋɣʋ tɔm sɩ pǝ kɛ́ tǝmlɛ kʋpantɛ kɛ, na ɩ kaŋ lɛɛsʋɣʋ na nyǝmá sɩ kʋ taa ciɣiti.
Ḿpʋ́ɣʋ́ Tacaa yɔɣɔtaa sɩ: Ye nyá ɩlɛ ma tǝmlɛ tʋ Ɩsɛɣɛlɩ. Yakɔpʋ nyá wei ma lǝsa ma taapalʋ Apǝlaham lʋlʋɣʋ taa tɔ.
Nyá wei ma pola tɛtʋ tǝnaɣa tɔɔ na má pɛɛkɩ tɔ. Ma yaa-ŋ hatoo kateŋa tǝnasɩ tɔɔ. Nyaɣa maa heelaa sɩ n kɛ́ ma tǝmlɛ tʋ. Má lǝsǝna-ŋ, ma kaa lɔŋ.
Sɔɣɔntʋ ɩ́ taa kpa-ŋ, ma wɛ nyá waalǝɣɩ. Taa nǝɣǝsɩ, maɣalɛ nyá Ɩsɔ. Maa ha-ŋ apalʋtʋ. Maa kɔɔ na ma waasɩ-ŋ. Maa te-ŋ na ma toŋ sɔsɔɔŋ.
Mpa pa mʋ-ŋ na pááná tɔ, pɩɩ liɣiti-wɛ na fɛɛlɛ tɔɣɔ-wɛ. Pɩɩ pasa nyá kolontunaa na pá pǝsɩ kpɛtɛ.
Mpa pa kʋlaɣa nyá tɔɔ na pá pɛɛkǝɣɩ-ŋ na yoou tɔ. Pɩɩ kpiisi pa tǝna na pá pǝsɩ kpɛtɛ. N ka pɛɛkɩ-wɛ n kaa na-wɛ.
Mpi tɔ, maɣalɛ nyá Ɩsɔ Tacaa. Ma haakǝna-ŋ toŋ. Ma heeliɣi-ŋ sɩ: Taa nyá. Maa kɔɔ má waasɩ-ŋ.
Yakɔpʋ atantaaliya nyá, Ɩsɛɣɛliya nyá, taa nyá. Maɣa Tacaa Ɩsɔ ma yɔɣɔtǝɣǝna. Ma kɛ́ Ɩsɛɣɛlɩ nyǝ́ma Naŋŋ tʋ. Maɣalɛ wei ɩ waasǝɣɩ-ŋ tɔ.
Maa pǝsɩ-ŋ kpeŋkpeluɣu kʋfalʋɣʋ ŋku pa makǝna tɔɣɔnaɣa na kʋ tɔɔ na nyǝmá tɔ. N ká yɔkɩ pɔɔŋ, na ń naŋɩ-ɩ. N ká pǝsɩ pulasɩ ɩsɩɩ lɔɔtʋ.
N ká fala-wɛ na heelim kpaɣa, kacuculaɣa ká yasɩ-wɛ. Ɩlɛna nyáá yɔɔlǝna Tacaa, na nyáá hiki nyá teeli kɛ Ɩsɛɣɛlɩ Naŋŋ tʋ tɔɔ.
Ḿpʋ́ɣʋ́ Tacaa tasaa sɩ: Wahala nyǝ́ma, na kʋnyɔntʋnaa, ɩ́ pɛɛkǝɣɩ lʋm ɩɩ naakɩ, ɩlɛna mǝ luuŋ tɛɛ wʋlɩ. Ɩlɛ maɣa Tacaa maa cɔ-mɛ. Maɣa Ɩsɛɣɛlɩ Ɩsɔ, ma kaa lɔ-mɛ.
Maa yele na pusi sɔsɔɔnsɩ kpe pulasɩ tɔɔ. Maa tʋlɩ lʋm sɛɛlaa kɛ tɛtɛka taa. Maa pǝsɩ wʋlaɣa tɛtʋ kɛ lɩɩlɛ, na lʋm kpeŋ tɛtʋ kʋwʋlʋtʋ taa.
Maa tuu wʋlaɣa tɛtʋ taa kɛ́, tɩɩŋ toŋ nyǝŋ wei pa yaa sɩ: Sɛɛtǝlɩ na akasiya na miili na olifi tɔ. Maa yele na tɩɩŋ toŋ nyǝŋ wei pa yaa sɩ: Sipǝlɛsɩ na pɛŋ na puwi tɔ ɩ́ nyɔ timpi tɛʋ fɛɩ tɔ.
Ɩlɛna yǝlaa tǝna ná na pá cɛkǝna. Paa welisi na pá nɩɩ pǝ taa sɩ, Tacaa niŋ lapǝna yaasinaa mpɛ. Ɩsɛɣɛlɩ Ɩsɔ Naŋŋ tʋ má má ŋmana-wɛ.
Ḿpʋ́ɣʋ́ Ɩsɛɣɛlɩ nyǝ́ma wulaʋ Tacaa yɔɣɔtaa sɩ: Piitimnaa tɩɩŋ mɛ ɩ́ yaa-m nɔnɔɣɔ. Ɩ́ yɔɣɔtɩ mǝ tɔm.
Ɩ́ kɔna-tɩ, ɩ́ heeli-tʋɣʋ mpi pɩɩ tɛ na pǝ́ kɔɔ tɔ. Hatoo tɔ, pepe tɔm kɛ tɩɩŋ mɛ ɩ́ tɛma yɔɣɔtʋɣʋ sɩ pɩɩ kɔɔ? Ɩ́ heeli-tʋ na tǝ́ feŋ pǝ taa na tǝ ná pǝ yoosuɣu. Yaa ɩ́ heeli-tʋɣʋ mpi pɩɩ tɛ na pǝ́ kɔɔ tɔ.
Ɩ́ yɔɣɔtɩ mpi pɩɩ tǝkǝna lapʋ tɔ pǝ tɔm. Ɩlɛna tǝ nyɩ sɩ ɩ́ kɛ́ tɩɩŋ. Ɩ́ la kʋpantʋ yaa ɩsaɣatʋ natǝlɩ. Ɩlɛna tǝ́ kuli ɩsɛ na tǝ́ kpɛntɩ na tǝ́ na-tɩ.
Mǝ wɛ kpɛtɛ kɛ́, na mǝ kʋlapǝlɛ kɛ kpɛtɛ. Ye yʋlʋ ɩ́ lǝsa-mɛ pǝ kɛ́ acaalǝtʋ kɛ́.
Ma lǝsa yʋlʋ na ilim ntɔɣɔŋ, ɩ kɔŋna ntɛ. Pa yaa ɩ hǝtɛ na ilim tǝlɩɩlɛ tɔɔ. Ɩ yaana ntɛɣɛ ma hǝtɛ. Ɩ fɛlǝɣɩ nyʋɣʋ nyǝ́ma kɛ́ ɩsɩɩ afǝla. Yaa ɩsɩɩ tiisi ŋmalʋ fɛlʋɣʋ cʋɣʋ tɔ.
Awe yɔɣɔtǝna-tǝɣɩ hatoo kancaalaɣa na tǝ́ nyɩ-tɩ, na tǝ́ tisi sɩ tampana? Aaɩ nɔɣɔlʋ ta kpaalɩ-tɩ, nɔɣɔlʋ ta yele na tǝ nɩɩ. Nɔɣɔlʋ ta nɩɩ tɔm nti tǝ lɩɩna mǝ kiŋ tɔ.
Má caalǝna Siyɔŋ kɛ tɔm heeluɣu. Ɩɩ naa-tɩ, ɩɩ naa-tɩ. Ma tila Yosalɛm kɛ tillu. Wei ɩ kɔna Laapaalɩ kʋpaŋ tɔ.
Ma nyǝna tɩɩŋ ɩnɩ. Ma ta na ɩ taa ŋku kɩɩ kpaalɩ tɔm tɔ. Yaa ŋku kɩɩ cɔ ma kʋpɔɔsʋtʋ tɔ.
Pa tǝna pa wɛ yem kɛ́, na pa tǝma kɛ kpɛtɛ. Pa tɩɩŋ kɛ́ heelim na ɩ́ wɛ kpɛtɛ.
Ḿpʋ́ɣʋ́ Tacaa tasaa sɩ: Ma tǝmlɛ tʋ ntɔ, ma paasǝna-ŋ kɛ́. Nyaɣa ma lǝsaa na ma lǝsaɣa sʋʋwa. Ma feesuɣu wɛ nyá tɔɔ kɛ́. Nyaa kpaalǝna piitimnaa kɛ siɣisuɣu tɔm.
Nyá nɔɣɔ kaa kʋlɩ, yaa ń má kapuka. N kaa yɔɣɔtɩ natǝlǝɣɩ patǝma taa.
N kaa tɛɛsɩ pʋɣʋtʋɣʋ kɛ sǝsǝncaŋa kʋpɛlaɣa. Pǝyele n kaa teesi kɔkɔ ŋka ka fiɣinaa tɔ. N ká tǝŋ tampana kɛ́ na ń yɔɣɔtɩ siɣisuɣu tɔm.
Ye n ta tɛ siɣisuɣu sɩɩʋ kɛ tɛtʋ tɔɔ n kaa yele. N ká la ḿpʋ́ɣʋ́ halǝna tɛtʋ nti lʋm cɔɔnaa tɔ, na teŋkunaa nɔɔsɩ acalɛɛ nyɩɩlǝɣɩ nyá kiiŋ.
Ḿpʋ́ɣʋ́ Ɩsɔ Tacaa wei ɩ lapa ɩsɔtɔnʋɣʋ na ɩ́ pɔ, na ɩ́ la tɛtʋ na tǝ taa kʋlʋlʋm tǝna, na ɩ́ ha tǝ taa nyǝm tǝnaɣa weesiŋ na pǝ́ feesiɣi tɔ, ɩ heela yʋlʋ wei ɩ lǝsaa tɔ sɩ:
Tacaa má má lǝsǝna-ŋ sɩ ń tǝŋ siɣisuɣu. Ma tɔkǝɣɩ nyá niŋ taa na ma paasǝna-ŋ, na ma na-ŋ na yǝlaa tǝ́ pɛɛlɩ nɔɣɔ. Na ń pǝsɩ piitimnaa fǝtǝla.
N ká kuli piitimnaa ɩsɛ, na ń tʋlɩ salǝka nyǝ́ma. Na ń lǝsɩ sǝkpɛtʋɣʋ tɛɛ nyǝ́ma kɛ tǝŋmɛllɛ taa.
Ma kɛ́ Tacaa kɛ́, halɩ ma hǝtɛ ntɛ́. Ma kaa cɛla nɔɣɔlʋɣʋ ma teeli. Ma kaa cɛla ma nyʋɣʋ kʋlʋɣʋ kɛ tɩɩŋ kʋlalaaŋ.
Kancaalaɣa nyǝntʋ tɛma yoosuɣu. Ma kpaalǝɣɩ-mɛɣɛ kʋfatʋ tɔm na pǝ́cɔ́ tǝ́ kɔɔ.
Ɩ yoo Tacaa kɛ yontu kʋfatʋ. Ɩ yoo ɩ samtʋ yontu kɛ tɛtʋ tǝnasɩ tɔɔ. Teŋku tɔɔ cɔɔlaa, na ɩ taa nyǝm tǝna. Tɛtʋnaa mpa lʋm cɔɔnaa tɔ tǝ yǝlaa na lʋm nɔɔsɩ acalɛɛ nyǝ́ma.
Wʋlaɣa tɛtʋ na tǝ acalɛɛ sɔsɔɔna yǝlaa, Ketaa acalisi nyǝ́ma ɩ́ kʋsɩ mǝ nɔɔsɩ. Mpa mɛ ɩ́ wɛ pɔɔŋ nyɔɔŋ taa tɔ, ɩ́ wilitina laŋhʋlʋmlɛ.
Ɩ́ tʋ Tacaa kɛ teeli. Ɩ́ kpaalɩ ɩ samtʋ kɛ tɛtʋ nti lʋm cɔɔnaa tɔ tǝ taa.
Tacaa n lɩɩwaɣa ɩsɩɩ aka. N taɣanǝɣɩ nyá tɩ ɩsɩɩ yoolu. Tacaa yaɣa apalʋkakiisaɣa tǝwapapa. N hʋ́lǝ́ɣɩ́ nyá kolontunaa kɛ nyá toŋ.
Ḿpʋ́ɣʋ́ Tacaa yɔɣɔtaa sɩ: Hatoo tɔ, ma tɔka ma tǝɣɩ na má suma. Ama pǝnɛntɛ maa ma kapuka kɛ́, ɩsɩɩ ahonto wei ɩ lʋlǝɣɩ tɔ. Ma mɔlǝɣɩ kɛ́, na ma tisiɣi feesiŋ.
Maa kpiisi pɔɔŋ na pulasɩ. Maa yele na pǝ tɩɩŋ tǝna wʋlɩ. Maa laɣasɩ pusi sɔsɔɔnsɩ. Maa la na pusi sɔsɔɔnsɩ pǝsɩ tɛtʋ nti lʋm cɔɔnaa tɔ. Maa la na lɩɩna nyɔɔ.
Ɩlɛna má yele na yʋlʋmaa tɔ mpaaʋ ŋku pa taa nyɩ tɔ. Na má tǝŋna-wɛɣɛ mpaɩsi nsi pa taa cɛkǝna tɔ. Maa pǝsɩ sǝkpɛtʋɣʋ kɛ nyaalǝm, na timpi tɔntɛ wɛ katɛ tɔ pǝ́ hǝntɩ. Mpi maa la tɔɣɔlɛ, ma kaa lɔ-wɛ.
Ama mpa pa ha pa tǝɣɩ tɩɩŋ na pá heeliɣi lɛɛsǝŋ kʋsaakǝŋ na kʋlupǝŋ sɩ: Mɛɣɛlɛ tá ɩsɔnaa tɔ. Paa tuli tapǝŋ na fɛɛlɛ.
Ḿpʋ́ɣʋ́ Tacaa tɔma sɩ: Ntamaa ɩ́ nɩɩ. Yʋlʋmaa mɛ, ɩ́ nyǝnɩ na ɩ́ ná.
Aweɣelɛ yʋlʋm? Ye pǝ taɣa ma tǝmlɛ tʋ. Aweɣelɛ ntam? Ye pǝ taɣa ma tillu wei ma tilaa tɔ. Aweɣelɛ yʋlʋm ɩsɩɩ wei ɩ hika hɛɛsʋɣʋ tɔ? Aweɣelɛ ntam ɩsɩɩ ma tǝmlɛ tʋ?
N nawa yaasinaa paɣalɛ. Ama n ta la laakalɩ. Pǝyele n kema ŋkpaŋŋ kɛ teu. Ama n ta nɩɩ.
Tacaa nyá siɣisuɣu tɔɔ kɛ́ n caawa sɩ, n lakɩ kʋsǝsɩɩtʋ kɛ sɔsɔɔntʋ na kʋpampantʋ.
Paa na mpʋ, pǝ kpiisa yǝlaa mpɛ, pǝ kuu pa wontu. Pǝ kpa-wɛɣɛ ɩsɩɩ katɔka kɛ kʋkpamǝŋ pɔɔŋ taa. Pa kpa-wɛɣɛ salǝka kɛ pa tǝŋmɛllɛnaa. Pa kuuki pa wontu nɔɣɔlʋ ta waasɩ-wɛ. Pa lɛɛka-wɛɣɛ pa nyǝm. Pǝ́cɔ́ nɔɣɔlʋ fɛɩ sɩ ɩ́ tɔ sɩ pá fɛlɩ-wɛ.
Mǝ taa awe ká kena ŋkpaŋʋɣʋ na tɔmnaa mpɛ? Awe ká sǝŋ tǝkpi sɩ ɩ ká tasa-tǝɣɩ nɩɩʋ?
Awe tʋ Yakɔpʋ kpiisilaa, na Ɩsɛɣɛlɩ kɛ wontu kuulaa? Pǝ taɣa Tacaa wei tǝ pǝntǝnaa tɔ? Pa ta sɔɔlɩ sɩ pá tǝŋ ɩ mpaaŋ taa. Pǝyele pa ta nɩɩ ɩ kʋsǝsɩɩtʋ.
Pǝ tɔɔ kɛ́ ɩ taa huuna Ɩsɛɣɛlɩ kɛ katatǝlaɣa. Ɩlɛna yoou tii ɩ tɔɔ na toŋ kɛ paa pǝnɔɣɔ ŋka. Ɩsɛɣɛlɩ ta pɛɛkɩ sɩ ɩ́ cɛkǝna pʋlʋ. Ɩ ta yaa tɔm ntǝɣɩ pʋlʋɣʋ ɩ taa. Ɩlɛna yoou náá kʋ-ɩ.
Pǝnɛntɛ Tacaa yɔɣɔtǝɣɩ sɩ: Yakɔpʋ yǝlaa mɛ awe ŋmaɣa-mɛ? Ɩsɛɣɛlɩ nyǝ́ma mɛ awe ŋma-mɛ? Ɩ́ taa nyana pʋlʋ. Mpi tɔ, ma yapa-mɛɣɛ. Mǝ hǝla kɛ ma yaana-mɛ. Ɩ́ kɛ́ ma nyǝ́ma kɛ́.
Ye ɩ́ tɛsǝɣɩ lʋm ma wɛ mǝ waalǝɣɩ. Pusi kaa tɔɣɔ-mɛ. Pǝyele ye ɩ́ tɔŋ kɔkɔ taa ka kaa nyaɣa-mɛ. Kɔkɔ kaa kʋ-mɛ.
Mpi tɔ, maɣalɛ Tacaa mǝ Ɩsɔ. Má kɛna Ɩsɛɣɛlɩ nyǝ́ma Naŋŋ tʋ. Wei ɩ waasǝɣɩ-mɛ tɔ. Icipiti nyǝ́ma kɛ maa fɛlɩ mǝ lonte. Maa laɣasǝɣǝna-mɛɣɛ Ɩtiyopii na Sepa nyǝ́ma.
Mpi tɔ, ɩ́ kɛ-m pʋlʋ sɔsɔɔm kɛ́. Mǝ nyʋɣʋ kʋlaa, na má sɔɔla-mɛ. Ma cɛlǝɣɩ apalaa kɛ mǝ lonte. Ma laɣasǝɣǝna yǝlaa kɛ nyá weesuɣu.
Ma wɛ mǝ waalɩ kɛ́, ɩ́ taa nyá. Maa kɔna mǝ lʋlʋɣʋ nyǝ́ma na tɛʋ kite. Maa kɔna-mɛ na ilim tǝtʋlɛ.
Maa heeli ilim ntɔɣɔŋ sɩ: Kɔna-wɛ. Maa heeli ilim mpǝtǝŋ sɩ: Taa sɩɩ-wɛ. Kɔna ma piya na pooluŋ. Lǝsɩ ma pɛɛlaa na tɛtʋ tǝnasɩ na ń kɔna.
Pa tǝna mpa pa yaakǝna ma hǝtɛ, na ma ŋma-wɛɣɛ ma teeli tɔɔ tɔ. Má lapǝna-wɛ.
Ɩ́ yele na ma yǝlaa lɩɩ. Pa kɛ́ yʋlʋmaa kɛ́, pǝyele pa wɛna ɩsɛ. Pa kɛ́ ntamaa kɛ́ pǝyele pa wɛna ŋkpaŋŋ.
Piitimnaa tǝna ɩ́ kpeɣeli, yǝlaa ɩ́ koti. Mǝ taa awe kpaala tɔmnaa mpɛ? Mpa pa heelina-tʋɣʋ kancaalaɣa nyǝntʋ ntɩ? Pʋntʋnaa ɩ́ hʋ́lɩ́ pa aseeta nyǝ́ma, pa hʋ́lɩ́ pa tampana, na tǝ́ nɩɩ na tǝ tisi sɩ ḿpʋ́ɣʋ́.
Mɛɣɛlɛ ma aseeta nyǝ́ma. Tacaa má ma yɔɣɔtǝna mpʋ. Mǝ na ma tǝmlɛ tʋ wei ma lǝsaa tɔ. Ɩlɛna pǝ́ lá na ɩ́ nyɩ-tɩ na ɩ́ tɛ-m na mǝ taa. Na ɩ́ cɛkǝna sɩ maɣa. Ɩsɔ nɔɣɔlʋ ɩ taa wɛɛ na pǝ́cɔ́ pǝ́ takɩ-m. Pǝyele Ɩsɔ nɔɣɔlʋ ɩ kaa lɩɩ ma waalɩ tɔtɔ.
Maɣalɛ Tacaa, ma paasi, waasʋlʋ nɔɣɔlʋ ɩ fɛɩ tɔtɔ.
Má kpaalǝna, má waasǝna. Ma heela nti tɩɩ kɔɔ tɔ. Pǝ taɣa mǝ hɛkʋ taa tʋɣʋ kpaɩ nyǝŋkʋ nakʋlɩ. Mɛɣɛlɛ ma aseeta nyǝ́ma. Má kɛna Ɩsɔ. Tacaa má ma yɔɣɔtǝna mpʋ.
Maɣalɛ Ɩsɔ kɛ́ hatoo tam tɔɔ. Nɔɣɔlʋ ɩɩ fitiɣi pʋlʋɣʋ ma niŋ taa. Awe ka wakǝlɩ mpi ma lakɩ tɔ?
Tacaa Ɩsɛɣɛlɩ Ɩsɔ Naŋŋ tʋ wei ɩ waasǝɣɩ tɔ. Ɩ yɔɣɔtǝɣɩ sɩ: Mǝ tɔɔ kɛ́ ma tiliɣi nɔɣɔlʋ sɩ ɩ́ yoona Papiloni. Maa yele na lʋm tɔɣɔ Kalǝtee selaa kpɩɩlǝŋ, wei ɩ taa pa nɩɩkɩ leleŋ tɔ.
Maɣalɛ mǝ Naŋŋ tʋ Tacaa. Mǝ wulaʋ wei ɩ ŋmawa Ɩsɛɣɛlɩ tɔ.
Maɣalɛ Tacaa wei ɩ hɛɛ hapǝlɛ kɛ teŋku taa na mpaaʋ kɛ lʋm toŋ nyǝm taa tɔ ma yɔɣɔtaa sɩ:
Ɩ lǝsa yoou kɛɛkɛnaa na pǝ kpaɣanǝŋ. Pa hǝnta pa tǝna, pa temaɣa. Pa nyaɣaa kɛ́ ɩsɩɩ fǝtǝla kponkpontuɣu.
Ɩ́ taa tɔɔsɩ kancaalaɣa nyǝntʋ tɔɔ. Pǝyele ɩ́ taa paasǝna kʋpǝm tɔm.
Yaasi kʋfalʋ kɛ ma caakɩ lapʋ, halɩ yaasi ɩnɩ ɩ caakɩ lapʋ. Ɩ ta nyǝmɩ-ɩ? Maa hɛɛ mpaaʋ kɛ wʋlaɣa tɛtʋ taa, na má yele na pusi sɔsɔɔnsɩ kpe.
Taalɛ wontu ká sa-m. Pǝ kpaɣaʋ taalɛ hasɩ na taataanaa tɔ. Mpi tɔ, maa tʋ́ pusi sɔsɔɔnsɩ kɛ wʋlaɣa tɛtʋ taa sɩ ma yǝlaa kʋlǝsaa ɩ́ nyɔɔ.
Yǝlaa mpa ma ŋmawa ma tɩ tɔ, paa sa-m kɛ́.
Ḿpʋ́ɣʋ́ Tacaa yɔɣɔtaa sɩ: Yakɔpʋ pǝ taɣa maɣa n yaawa. Ɩsɛɣɛlɩ kawa ma tɔm.
Pǝ taɣa maɣa n lapa kɔtaɣa ŋka kɔkɔ lusa ka tǝna tɔɣɔ nyá ɩwɛɛsɩ. Pǝ taɣa ma hǝtɛ taa kɛ n lapa nyá kɔtasɩ. Ma ta wiina-ŋ sɩ ń la-m kɔtasɩ. Pǝyele ma ta caalɩ-ŋ tulaalʋnaa tɔɔ.
N ta ya-m tulaalʋ na liɣitee. Pǝ́cɔ́ n ta haɣasɩ-m nyá kɔtasɩ nim. Ama nyá ɩsaɣatʋ kɛ n caalǝna-m. N tʋ-m wahala na nyá kʋpǝntǝŋ.
Ama ma ma tike ma hɩɩsǝɣǝna mǝ ɩsaɣatʋ kɛ ma sɔɔla-mɛ tɔ pǝ tɔɔ. Ma kaa tasa mǝ kawalaɣa tɔɔ kɛ́ tɔɔsʋɣʋ.
Mpʋ tɔ, kɛɛsɩ nyá tɔm. Tǝ́ sʋʋ hʋʋlɛ taa. Kɛɛsɩ mpi pǝ hʋlǝɣɩ sɩ n wɛna tampana tɔ.
Nyá cɔsɔ pǝntaa. Nyá tɔm tɛlǝsǝlaa kʋla ma tɔɔ.
Pǝ tɔɔ kɛ́ ma nyǝna Ɩsɔ tǝsɛɛlɛ nyʋɣʋ nyǝ́ma kɛ tɛtɛlataa. Ma yela Yakɔpʋ na pǝ́ wakǝlɩ-ɩ. Ma yelaa na pá tʋʋ Ɩsɛɣɛlɩ.
Ḿpʋ́ɣʋ́ Tacaa yɔɣɔtaa sɩ: Ma tǝmlɛ tʋ Yakɔpʋ, Ɩsɛɣɛlɩ nyá wei ma lǝsaa tɔ nɩɩ pǝnɛntaa.
Tacaa wei ɩ ŋmaɣa-ŋ nyá hɔɔʋ tɛɛ, na ɩ́ la-ŋ na ɩ́ paasǝɣǝna-ŋ tɔ ɩ tɔma sɩ: Ma tǝmlɛ tʋ Yakɔpʋ, taa nyá, Yesuluŋ*fa* nyá má lǝsǝna-ŋ. Lɛlʋɣʋ 32:15 taa n ká na mpʋ.
Pǝ taɣa pʋlʋ, maa pǝlɩ lʋm kɛ wʋlaɣa tɛtʋ tɔɔ. Maa la na pusi kpe tǝ taa. Maa tisi ma Feesuɣu kɛ nyá lʋlʋɣʋ nyǝ́ma tɔɔ. Maa tǝŋsɩ nyá piya piya kɛ nɔɔsɩ kʋpaŋsɩ.
Paa pɩɩ nyɩɩtʋ hɛkʋ taa ɩsɩɩ tɩɩŋ wei ɩ sǝŋa lʋm nɔɣɔ tɔ.
Pa taa nɔɣɔlʋ ka yɔɣɔtɩ sɩ: Ma kɛ́ Tacaa nyǝŋ kɛ́. Lɛlʋ ká ha ɩ tǝɣɩ Yakɔpʋ hǝtɛ. Ɩlɛna lɛlʋ náá ŋmaa ɩ niŋ tɔɔ sɩ: Ma kɛ́ Tacaa nyǝŋ. Paa yaakɩ-ŋ Ɩsɛɣɛlɩ hǝtɛ.
Ḿpʋ́ɣʋ́ Tacaa Ɩsɛɣɛlɩ wulaʋ wei ɩ yakɩ-ŋ na ɩ́ kɛ́ Pǝ tǝna pǝ tʋ tɔ ɩ yɔɣɔtaa sɩ: Maɣalɛ kancaalaɣa tʋ na kantǝkaɣa tʋ. Ma waalɩ, Ɩsɔ nɔɣɔlʋ ɩ fɛɩ tɔtɔ.
Awe wɛ ɩsɩɩ ma? Pʋntʋ ɩ́ yɔɣɔtɩ na ɩ́ kɛɛsɩ-m hatoo kʋyaŋkʋ ma sɩɩwa yǝlaa kɛ tam tɔɔ tɔ. Pʋntʋ ɩ́ yɔɣɔtɩ na ɩ́ kɛɛsɩ nti tɩɩ kɔɔ tɔ.
Taa nyá, pǝ́cɔ́ taa sele. Ɩsɩɩ ma tɛma-ŋ-tǝɣɩ heeluɣu kɛ hatoo lɔŋ na? N kɛ́ ma aseeta tʋ kɛ́. Ma paasi Ɩsɔ nɔɣɔlʋ ɩ wɛɛ? Pǝ́cɔ́ kʋkpamʋɣʋ nakʋlɩ kʋ fɛɩ. Ma ta na pǝ tʋ.
Tɩɩŋ kʋlalaaŋ lutaa tǝna kɛ́ kpɛtɛ kɛ́. Mǝ kʋlupum kʋpam ɩɩ waasǝɣɩ pʋlʋ. Tɩɩŋ ɩnɩ ɩ maɣamaɣa ɩ lǝsǝɣǝna ɩ tǝɣɩ aseeta. Mpi tɔ, ɩɩ naakɩ. Pǝ́cɔ́ ɩ ta nyɩ pʋlʋ. Fɛɛlɛ ká tɔɣɔ-ɩ kɛ́.
Yʋlʋ ká lu yaa ɩ́ saakɩ tʋɣʋ, na kʋ kaa waasɩ-ɩ pʋlʋ?
Fɛɛlɛ ká kpa mǝ tǝna mpa mɛ ɩ́ tǝŋǝɣɩ-ɩ tɔɣɔ. Tɩɩŋ lutaa maɣamaɣa ná kɛ́ yǝlaa kɛ́. Mǝ tǝna ɩ́ koti na ɩ́ kɔɔ. Sɔɣɔntʋ ka kpa mǝ tǝna na fɛɛlɛ pɩɩ-mɛ.
Koolu sɛtǝɣǝna nyǝɣǝlʋɣʋ, na ɩ́ wɔ-kʋɣʋ kɔkɔ na ɩ́ taɣanɩ-kʋ. Na ɩ́ ma-kʋɣʋ maalǝtoo na ɩ toma, na ɩ́ la-kʋɣʋ ɩsǝna ɩ caa tɔ. Ye nyɔɣɔsɩ kpa-ɩ, ɩ fɛɩna toma. Ye ɩ sɔɔwa lʋm nyɔɔʋ ɩ pǝsǝɣɩ ɩcam kɛ́.
Saakʋlʋ ná tʋɣɩ ŋmǝnaɣa kɛ tǝpǝyaɣa tɔɔ. Na ɩ́ pɩɩ looŋa na ŋmaalaɣa, na ɩ́ maɣasɩ-kɛ na maɣasǝlaɣa. Ɩlɛna ɩ́ saakɩ lɛɛsʋɣʋ ɩsɩɩ yʋlʋ na saakǝlaɣa, na ɩ́ sɩɩ-kʋɣʋ kutuluɣu taa.















































































































































































































































































































































































































Takǝlaɣa kanɛ ka taa kɛ́ pa kɛɛsǝɣɩ Pɛncamɛɛ kpekǝle tʋ kɔtʋlʋ Hilikiya pǝyalʋ Selemii tɔm. Ɩ ka wɛ Anatotɩ ɩcatɛ taa kɛ́.
Ḿpʋ́ɣʋ́ Tacaa yɔɣɔtǝna-ɩ Amoŋ pǝyalʋ Sosiyasɩ wei ɩ ka kɛ Yuta wulaʋ tɔ, ɩ kawulaɣa pǝnaɣa naanʋwa na tooso nyǝŋka taa.
Tacaa yɔɣɔtǝna-ɩ tɔtɔɣɔ Sosiyasɩ pǝyalʋ Sowakim pɔɔlɛ taa. Sowakim ka kɛna Yuta wulaʋ. Halǝna Sosiyasɩ pǝyalʋ lɛlʋ Setesiyasɩ, wei ɩ kɛ́ Yuta wulaʋ tɔtɔ tɔ ɩ kawulaɣa tǝnaɣa kɛ́ ka pǝnaɣa naanʋwa na kʋlʋm nyǝŋka kɛ ɩsɔtʋ kakpasɩ nyǝŋ taa. Waatʋ ɩnǝɣɩ kolontunaa kuuwaYosalɛm nyǝ́ma.
Ḿpʋ́ɣʋ́ Selemii tɔma sɩ Tacaa heela-m sɩ:
Ma nyǝma-ŋ na pǝ́cɔ́ pǝ́ ŋmaɣa-ŋ nyá too lotu taa, na má lǝsɩ-ŋ na má kpa-ŋ ma kʋyɔɣɔtʋtʋ tɛlǝsǝlʋ kɛ piitimnaa taa, na pǝ́cɔ́ pá lʋlǝɣɩ-ŋ.
Ntɛna má cɔ sɩ: Haɩ, Tacaa Ɩsɔ, ma kɛ́ pǝyaɣa kɛ́, ma ta nyɩ yɔɣɔtaɣa.
Ɩlɛna Tacaa cɔ-m sɩ: Taa yɔɣɔtɩ sɩ n kɛ́ pǝyaɣa. Mpi tɔ, pǝ wɛɛ sɩ ń polo mpa pa kiŋ ma tiliɣi-ŋ tɔɣɔ, na ń heeli-wɛɣɛ nti ma tʋ-ŋ tɔ.
Taa nyana-wɛ. Ma wɛ nyá waalɩ kɛ́ sɩ maa waasɩ-ŋ. Tacaa má ma yɔɣɔtǝna mpʋ.
Ḿpʋ́ɣʋ́ Tacaa kʋsa ɩ niŋ na ɩ́ tokina ma nɔɣɔ na ɩ́ heeli-m sɩ: Ma tʋwa ma tɔm kɛ nyá nɔɣɔ taa.
Na ɩ́ tasa sɩ: Ma tʋɣʋ-ŋ tǝmlɛ kɛ piitimnaa na kawulasɩ taa kɛ́ saŋa. Kpɛsɩ, na ń pǝsɩ kpɛntǝlasɩ. Yɔkɩ na pǝ́ pǝsɩ ncaalɛ. Taɣanɩ ŋmaʋ na ń tuu.
Ḿpʋ́ɣʋ́ Tacaa pɔɔsa-m sɩ: Pepeɣe n naakɩ? Ntɛna má cɔ sɩ: Ma naakɩ tʋɣʋ piliŋa.
Ɩlɛna ɩ́ tɔ-m sɩ: Ama n nawa teu. Ma feŋiɣi ma kʋyɔɣɔtʋtʋ tɔɔ kɛ́ sɩ má yoosi-tɩ.
Ḿpʋ́ɣʋ́ Tacaa tasa-m pɔɔsʋɣʋ kɛ tɔm naalɛ nyǝm sɩ: Pepeɣe n naakɩ? Ma sɩ: Ma naakɩ tiiu na ilim ntɔɣɔŋ tɔɔ. Na kʋ́ wasǝɣɩ, na kʋ́ kpilisina Tacaa tɔɔ.
Ntɛna Tacaa heeli-m sɩ: Hɔɣɔlʋɣʋ ŋkʋɣʋ wahala ká lɩɩna na ɩ́ watɩ Yuta tɛtʋ yǝlaa tǝna tɔɔ.
Maa yaa hɔɣɔlʋɣʋ ŋkʋ kʋ kawulasɩ yǝlaa, na paa wei ɩ́ kɔɔ, na ɩ́ la ɩ tǝcaɣalɛ kɛ Yosalɛm nɔnɔɔsɩ. Na pá cɔɔna ɩcatɛ koluŋa na pá tii Yuta acalɛɛ tǝna tɔɔ.
Maa hʋʋna-mɛɣɛ mǝ kawalaɣa tɔɔ. Mpi tɔ, ɩ́ lɔ-m, na ɩ́ wɔkɩ tɩɩŋ kʋlalaaŋ kɛ tulaalʋnaa, na ɩ́ luŋiɣi mǝ niŋ kʋlupum.
Selemii taɣanɩ nyá tɩ. Kʋlɩ na ń tɛlǝsɩ-wɛɣɛ nti maa heeli-ŋ tɔ. Pa tɔm ɩ́ taa la-ŋ sɔɣɔntʋ. Tɔfɔ maa yele na ń sele pa ɩsɛntaa.
Ma sɩɩkɩ-ŋ ɩsɩɩ koluŋa ɩcatɛ. Yaa nyǝɣǝlʋɣʋ maɣamaɣa akele. Yaa kʋsɛɛmʋɣʋ nyǝŋ, kɛ Yuta awulaa na pa waalɩ nyǝ́ma na kɔtǝlaa na ɩcatɛ yǝlaa pa tɔɔ.
Paa yoona-ŋ. Ama pa kaa pǝsɩ-ŋ kɛ́. Mpi tɔ, ma wɛ nyá waalǝɣɩ sɩ ma waasǝɣɩ-ŋ. Tacaa má ma yɔɣɔtǝna mpʋ.
Ḿpʋ́ɣʋ́ Selemii tɔma sɩ Tacaa heela-m sɩ:
Polo, kpaalɩ Yosalɛm nyǝ́ma ŋkpaŋŋ taa sɩ: Ma tɔɔsǝɣɩ mǝ ɩfepile waatʋ taa, ɩsǝna ɩ́ ka sɔɔla-m, na mǝ lǝsaɣa sʋʋ-m ɩsɩɩ taŋ tɔ. Waatʋ ɩnǝɣɩ ɩ tǝŋaɣa-m wʋlaɣa tɛtʋ*fa* taa, timpi halǝm fɛɩ tɔ. pa yaa mpʋ. Nɔɣɔlʋ ɩɩ halǝɣɩ pʋlʋɣʋ tǝna. Yǝlaa ɩɩ tɩɩ cakɩ.
Ɩsɛɣɛlɩ nyǝ́ma mɛ ɩ ka kɛ́ ma tike ma nyǝ́ma kɛ́, na ɩ́ wɛ ɩsɩɩ ma halǝm kancaalaɣa kʋlʋlʋm. Mpa pa tokaɣana-mɛ tɔ, pa sʋʋkaɣa tɔm kɛ́ na asalaʋ tiiki pa tɔɔ. Tacaa má ma yɔɣɔtǝna mpʋ.
Yakɔpʋ lʋlʋɣʋ nyǝ́ma, Ɩsɛɣɛlɩ kpeka nyǝ́ma mɛ, ɩ́ nɩɩ Tacaa kʋyɔɣɔtʋtʋ.
Ɩsaɣatʋ ntiɣi mǝ́ caanaa nawa ma kiŋ na pá hatǝlǝɣǝna-m, na pá tǝŋǝɣɩ kpɛtɛ nyǝm, na mǝ maɣamaɣa ɩ́ pǝsǝɣɩ kpɛtɛ?
Ɩ́ tá pɔɔsɩ sɩ: Tacaa wɛ le? Má lǝsǝna-mɛɣɛ Icipiti tɛtʋ taa, na má tiiki-mɛɣɛ wʋlaɣa tɛtʋ taa timpi tɛʋ fɛɩ tɔ. Kʋtaalomiŋ na sǝm pǝ wɛnna, yǝlaa fɛɩ tǝna. Pǝyele nɔɣɔlʋ ɩɩ tǝŋǝɣɩ mpʋ.
Anɩ má kɔnna-mɛɣɛ tɛtʋ nti tǝ wɛ ɩsɩɩ tɩɩŋ taalɛ tɔ tǝ taa sɩ ɩ́ tɔɣɔ tǝ pee na tǝ kʋlʋlʋm kʋpam. Ama ɩ́ kɔma ɩlɛna ɩ́ pilisi ma tɛtʋ na ɩ́ pǝsɩ ma nyǝm kɛ acaalǝtʋ pʋlʋpʋ.
Kɔtǝlaa ná tá pɔɔsɩ sɩ: Tacaa wɛ le? Kiiu sɩɩlaa mpɛ pa ta nyɩ-m. Awulaa ná lɩɩkɩ ma waalɩ. Tʋɣʋ kʋlalaaʋ Paalɩ tɔm kɛ Ɩsɔ kʋyɔɣɔtʋtʋ tɛlǝsǝlaa ná heelaɣa na pá tǝŋǝɣɩ. Pǝyele kʋlɛ kɩɩ waasǝɣɩ pʋlʋ.
Pǝ tɔɔ kɛ́ maa hʋʋna mǝ na mǝ piya tɔtɔ. Tacaa má ma yɔɣɔtǝna mpʋ.
Ɩ́ polo lʋm taa tɛtʋ nti pa yaa sɩ Kitim tɔ, na ɩ́ ná. Ɩ́ tili Ketaa tɛtʋ taa na ɩ́ feŋ teu na ɩ́ ná sɩ ɩsǝna pǝ wɛ cǝnɛ tɔ, na tǝna, pǝ wɛ kʋlʋm yee?
Ɩ́ ká ná sɩ too tɔ, piitim napǝlɩ pǝ ta laɣasǝta pǝ tɩɩŋ kʋlalaaŋ, paa na ɩ ta kɛ ɩsɔnaa tɔ. Ama ma yǝlaa laɣasa má na tɩɩŋ kʋlalaaŋ. Pǝ́cɔ́ tɩɩŋ ɩnɩ ɩɩ waasǝɣɩ pʋlʋ.
Ɩsɔtɔnʋɣʋ laŋlɛ ɩ́ cɛna tɔm ntɩ na kʋ́ selina sɔɣɔntʋ. Tacaa má ma yɔɣɔtǝna mpʋ.
Pǝ taɣa pʋlʋ, ma yǝlaa mɛ ɩ́ wakǝla tɔm naalɛɣɛ. Ɩ́ lɔwa ma wei ma kɛ-mɛɣɛ weesuɣu lʋm sɛɛlʋ tɔ. Ɩlɛna ɩ́ huli mǝ tǝɣɩ hila wena a yawa pɔɣɔlɛɛ na lʋm ɩɩ cakɩ a taa tɔ.
Ḿpʋ́ɣʋ́ Tacaa tɔma sɩ: Ɩsɛɣɛlɩ nyǝ́ma mɛ ɩ́ kɛ́ yomaa yaa kasaɣampiya. Na piitimnaa lɛlaa tɔkɩ mǝ tɔɔ?
Na pá kiisiɣi na pá nyɩɩsǝɣɩ mǝ tɔɔ ɩsɩɩ tɔɣɔlasɩ piya. Na pá kpiisiɣi mǝ tɛtʋ. Pa nyaɣasa mǝ acalɛɛ kɛ kɔkɔ, nɔɣɔlʋ fɛɩ.
Na pǝ́ kpɛŋna Mamfi na Tapanɛɛsɩ pǝ acalɛɛ nyǝ́ma na pá yɔkǝɣɩ mǝ nyɔɔŋ.
Ɩ́ lɔwa má wei ma tiikaɣa-mɛɣɛ mpaaʋ kʋpaŋkʋ taa tɔ. Pǝ tɔɔ kɛ́ mpʋ ɩnɩ pǝ maɣana-mɛ.
Ɩlɛ pǝnɛntɛ ɩ́ puki Icipiti sɩ ɩ́ lakɩ we? Nili pɔɣɔ sɔsaɣa lʋm nyɔɔʋ na? Yaa ɩ́ puki Asilii sɩ ɩ́ lakɩ we? Ɩfǝlaatɩ pɔɣɔ sɔsaɣa lʋm nyɔɔʋ na?
Mǝ maɣamaɣa mǝ ɩsaɣatʋ na mǝ waalɩ lɩɩʋ ká hɔna mǝ ŋkpaŋʋɣʋ. Ɩlɛna ɩ́ ná na ɩ́ cɛkǝna sɩ ɩsǝna ɩ́ lɔwa mǝ Ɩsɔ Tacaa má na ɩ́ fɛɩna ma sɔɣɔntʋ tɔ pǝ kɛ́ ɩsaɣatʋ kɛ́. Atɛ na ɩsɔtaa pǝ tʋ Tacaa má ma yɔɣɔtǝna mpʋ.
Ḿpʋ́ɣʋ́ Tacaa tɔma sɩ: Hatoo lɔŋ kɛ Ɩsɛɣɛlɩ nyǝ́ma mɛ ɩ́ faɣana-m sɩ ɩ́ cakɩ mǝ tɩ tɔɔ. Ɩlɛna ɩ́ kpaakɩ pulasɩ tɔɔ, na tɩɩŋ kʋlɔpǝŋ tɛɛ, na ɩ́ luŋiɣi tɩɩŋ na ɩ́ lakɩ pǝ wasaŋkalǝtʋ.













































































































































































































































































































































































































































































































































































































































































































































































































































































































































































































































































































































































































































































































































































Haɩ, Yosalɛm ɩcatɛ nyá wei yǝlaa wutaɣa tɔɣɔlɛ. Nyá hǝtɛ ka yaawa piitimnaa taa kɛ́. Nyá ŋmakǝlaɣana tɛtʋ hɔɣɔlǝŋ. Waɩyo, nyǝnɩ n wɛ nyá tike. N pǝsa ɩsɩɩ leelu. Pa tʋ-ŋ yomle tǝma.
Wula ntɛ́ nyá tom kɛ ahoo, na ɩsǝlʋm lukiɣi yem. Mpa paa sɔɔla-ŋ tɔ, pa taa nɔɣɔlʋ fɛɩ sɩ ɩ puɣusiɣi-ŋ. Nyá taapalaa tǝna lɔ-ŋ Pa pǝsa nyá kolontunaa.
Yomle na wahala taa kɛ́ pa tɛɛna Yuta. Ma ta nyɩ ɩsɔnaa tɛɣɛ n wɛɛ. N fɛɩna nyʋɣʋ tǝtʋlɛ. Nyá kʋnyɔntʋlaa tǝna tama-ŋ kɛ́.
Siyɔŋ mpaaŋ wɛ lǝyaɣa taa kɛ́. Nɔɣɔlʋ ɩɩ tǝŋǝɣɩ-ɩ sɩ ɩ puki acima. Nɔnɔɔsɩ pǝsa ncaa. Kɔtǝlaa apalʋtʋ ná lepa na pá lakɩ wahala. Ɩcatɛ pɛɛlaa ná wɛ laŋwakǝllɛ taa. Ɩsǝnyǝŋlɛ suna ɩcatɛ nyá nyá taa.
Nyá kolontunaa ŋmakǝla-ŋ kɛ. Nyá patanaa laŋa hɛɛwaɣa. Mpi tɔ, Tacaa hɔma nyá ŋkpaŋʋɣʋ. Nyá kʋpǝntǝŋ paɣalɛ tɔɔ, kolontunaa kuuwa nyá piya na pá tuliɣi na pá tɛɛkǝna.
Siyɔŋ kpekǝle nyǝ́ma mǝ teeli sǝpa. Mǝ nyʋɣʋ nyǝ́ma ná wɛ ɩsɩɩ namǝŋ wei ɩ laŋa tǝtɔɣɔlɛ tɔ. Ɩ kaasǝɣɩ ɩ tɩ na ɩ́ seeki lakatika nyǝ́ma.
Yosalɛm, n hota kolontunaa niŋ taa. N laŋa waasǝlaa. Kolontunaa ná mpʋ ɩlɛna pá woŋ. Mpi tɔ, pǝ kpiisa Yosalɛm. Ḿpʋ́ɣʋ́ Yosalɛm n nawa sɩ n kɛ́ cɔɔlʋ, n wɛ fɛɛlɛ taa. Ɩlɛna ń tɔɔsɩ kʋpam mpi pǝ tǝna n ka wɛna lɔŋ taa tɔ pǝ tɔɔ.
Ɩsaɣatʋ nti n ka lʋlǝsaa tɔ, ntɩ tǝ tɔɔ kɛ́ n pǝsa asilima. Mpa paa saŋaɣa-ŋ tɔ, pa mǝla-ŋ footuɣu. Pɛlɛ pa nawa sɩ n wɛ kpɛtɛ kɛ nɔɔnɔɔ. Pǝ wɛɛ sɩ Yosalɛm ń tisi feesiŋ kɛ́ na ń mǝŋna waalɩ.
Yosalɛm nyá asilima taana nyá capanaa kɛ́. N ta tɛɛlɩ nti tǝ maɣana-ŋ ɩsǝntɔ tɔ. Kpisuɣu tuta-ŋ kɛ́, nɔɣɔlʋ fɛɩ sɩ ɩ tasǝɣɩ-ŋ apalʋtʋ. N wiiki sɩ: Haɩ, Tacaa, nyǝnɩ ɩsǝna kolontunaa ŋmakǝla-m na má tɔkɩ wahala tɔ.
Kolontunaa tʋ niŋ kɛ ma kpancooŋ tǝna tɔɔ. Halɩ ma nawa piitimnaa sʋʋ Ɩsɔ tǝsɛɛlɛ taa na toŋ. Pǝyele Tacaa ka kisina-wɛɣɛ sɩ: Pǝ fɛɩ sɩ pá sʋʋ ma yǝlaa hɛkʋ.
Yosalɛm pǝ nɩɩ-ŋ ɩlɛna ń wiiki na ń pɛɛkǝɣɩ tɔɣɔnaɣa. Halǝna ń cɛla nyá kʋpampam sɩ ń hiki tɔɣɔnaɣa. Kɛlɛna ń wiina Ɩsɔ sɩ: Haɩ Tacaa, nyǝnɩ ɩsǝna pa nyǝnǝɣɩ-m yem tɔ.
Ḿpʋ́ɣʋ́ Siyɔŋ tɔma sɩ: Tɛɛlaa mɛ, ɩ́ nyǝnɩ na ɩ́ ná wahala wei ma tɔkɩ tɔ. Wahala nɔɣɔlʋ ta nǝɣǝsǝna ɩ taka. Tacaa n tʋmɩ-ɩ nyá pááná sɔsɔɔna wule kɛ́.
Hatoo ɩsɔtaa kɛ́ n tisina kɔkɔ na ká sʋʋ-m na ká tala mʋwa. N nyǝpa-m puluɣu kɛ ma nɔɔhɛɛ tɛɛ. N lapa na má tuli tapǝŋ. N yela-m ma nyʋɣʋ tike. Ma tɔkɩ wahala kɛ paa kʋyakʋ ŋku.
N kpeɣela ma ɩsaɣatʋ kɛ nyá niŋ taa. N lapa-tǝɣɩ kpalahuu na ń paa ma luɣu tɛɛ na tǝ́ nɩɩ-m. Ma ɩsaɣatʋ yɔka ma toŋ na tǝ́ tʋ-m ma kolontunaa mpa pa kǝla-m tɔ pa niŋ taa.
Tacaa lɔwa ma yoolaa taa yoolaa mpa maa wɛna tɔ. N kɔna kolontu kɛ ma tɔɔ sɩ ɩ́ wakǝlɩ ma ɩfepiya. Tacaa naŋa Yuta yǝlaa kɛ́ ɩsɩɩ lɛsɛŋ kɛ tǝnyaasǝlɛ.
Mpusi ɩnɛ ɩ tɔɔ kɛ́ ma wiiki. Ma pǝlǝɣɩ ɩsǝlʋm na pǝ́ leeliɣi. Mpi tɔ, puɣusulu hatǝlǝna-m kɛ́. Ɩnɩ ɩ haakaɣana-m weesuɣu. Pǝ yela ma piya kɛ sɩ tike. Mpi tɔ, kolontu kǝla-tʋɣʋ toŋ.
Ḿpʋ́ɣʋ́ Siyɔŋ tɛka niŋ. Ama nɔɣɔlʋ fɛɩ sɩ ɩ́ puɣusɩ-ŋ. Tacaa ha nɔɣɔ kɛ Yakɔpʋ nyá patanaa sɩ pá ta-ŋ kotaɣa. Yosalɛm n pǝsa ɩsɩɩ hute kɛ pa ɩsɛntaa.
Ama Tacaa n wɛna tampana kɛ́. Mpi tɔ, ma kisa nyá kʋsǝsɩɩtʋ. Yǝlaa mɛ mǝ tǝna ɩ́ nɩɩ. Ɩ́ na ma kʋyɔntɔɣɔlɛ. Pa kuuwa ma pɛɛlaa na ma ɩfepiya na pá tɛɛna.
Ma yaawa ma taŋnaa. Ama pɛlɛ pa lɩɩ ma waalɩ. Ma kɔtǝlaa na ma nyʋɣʋ nyǝ́ma sǝpa ɩcatɛ taa. Pa pɛɛkaɣa tɔɣɔnaɣa sɩ pá wɛɛna weesuɣu.
Haɩ, Tacaa nyǝnɩ ma laŋwakǝllɛ. Ma taa pǝsaa kɛ́. Ma laŋlɛ wakǝlaa kɛ́. Mpi tɔ, ma kǝla nyá tɔɔ kɛ́ kʋlʋɣʋ. Ama laɣatɛ pɛma-m piya kɛ awalɩ. Ma tǝyaɣa pǝsa sǝm nyǝŋka.
Pa nɩɩ ma wula, ama nɔɣɔlʋ fɛɩ sɩ ɩ́ puɣusi-m. Ma kolontunaa tǝna nawa ma wahala wei n tʋ-m tɔ, na pá paakǝna-m. Yele na kʋyakʋ ŋku n ka sɩɩwa tɔ kʋ kɔɔ na pǝ́ lɛɛtɩ-wɛɣɛ ma lonte.
Nyǝnɩ pa ɩsaɣatʋ, na ń hɔ pa ŋkpaŋŋ ɩsɩɩ n lapa-m ma kaanɩɩtʋ tǝna tɔɔ tɔ. Mɔla tike kɛ ma lakɩ, ma laŋlɛ pǝsaa kɛ́.
Haɩ, waɩyo, Tacaa nyá pááná taa, n waasa Siyɔŋ yǝlaa tɔɔ kɛ́ sǝkpɛtʋɣʋ sɔsɔɔʋ. Hatoo ɩsɔtaa kɛ́ n pɛtǝna Ɩsɛɣɛlɩ teeli kɛ atɛ. Waatʋ wei Tacaa nyá pááná kpawa tɔ, n ta tasa tɔɔsʋɣʋ sɩ Siyɔŋ kɛ́ nyá nɔɔhɛɛ tǝsɩɩlɛ.
Tacaa n lipa Yakɔpʋ tɛɛsɩ tǝna, pǝtɔɔtǝlɛ fɛɩ. N yɔka Yuta koloosi acalɛɛ na pááná. N pɛta-yɛɣɛ atɛ. N wakǝla Yuta awulumpiya kawulaɣa.
Tacaa n mʋ pááná sɔsɔɔna ɩlɛna ń yɔkɩ Ɩsɛɣɛlɩ toŋ. N kisa-wɛɣɛ waasʋɣʋ kɛ kolontu niŋ taa. N lupa kɔkɔ kɛ nyá yǝlaa tɛ na ká nyaɣa hɔɣɔlǝŋ tǝna.
N pama nyá tɔɔʋ kɛ́ ɩsɩɩ kolontu. N hʋlǝɣɩ nyá toŋ na nyá yǝlaa tɔɔ ɩsɩɩ pa pata. N wakǝla pǝ tǝna mpi tɩɩ nyǝnaɣa na pǝ́ wɛ-tʋɣʋ teu tɔ. Tacaa nyá pááná nyaɣa Ɩsɔ tǝsɛɛlɛ kɛ Yosalɛm ɩsɩɩ kɔkɔ.
Tacaa n pǝsa Ɩsɛɣɛlɩ kolontu kɛ́. N lipa Ɩsɛɣɛlɩ na ń kpɛnna ɩ tɛɛsɩ kʋpaŋsɩ. N yɔka ɩ koloosi acalɛɛ. Tacaa lʋlǝsa laŋwakǝllɛ na ɩsǝnyǝŋlɛ kɛ Yuta yǝlaa taa.
N yɔka Yosalɛm koluŋa ɩsɩɩ taalɛ kalaa. N wakǝla ta na-ɩ tá tǝsulle. Tacaa n lapa na yǝlaa sɔɔ acima na kʋyɛɛŋ kʋhɛɛsǝŋ tɔɔ. N mʋ pááná na ń tʋ wulaʋ na kɔtǝlaa kɛ fɛɛlɛ.
Tacaa n kisa nyá kɔtaɣa tǝlatɛ. N lɔwa nyá tǝsɛɛlɛ. N tʋ nyá tǝsɛɛlɛ na Siyɔŋ tɛɛsɩ kʋpaŋsɩ kɛ kolontu niŋ taa. Pɛlɛ pa kiisiɣina ntɛɣɛ akaɩtʋ kakiisaɣa kɛ Ɩsɔ tǝsɛɛlɛ taa ɩsɩɩ acima kʋyakʋ.
Tacaa n tʋ nyá taa kɛ́ sɩ n yɔkǝɣɩ Siyɔŋ koluŋa. N yɔka-kɛɣɛ tǝkpataa, n ta nyá. Nn kʋsǝɣɩ nyá niŋ na ń ta yɔkǝta-kɛ́. N tʋ koluŋa sɔsaɣa na sǝkpelaɣa kɛ lǝyaɣa taa. Sɩ naalɛ sɩ yɔkaa tǝmʋɣʋmʋɣʋ.
Ɩcatɛ nɔnɔɔsɩ sʋʋ tɛtʋ. N pɛla kʋkalǝsǝŋ, n wakǝla-ɩ. Wulaʋ na ɩ waalɩ nyǝ́ma pa wɛ piitimnaa niŋ taa. Kiiŋ fɛɩ tɔtɔ. Tacaa nn tasǝɣɩ Ɩsɔ kʋyɔɣɔtʋtʋ tɛlǝsǝlaa maɣamaɣa kɛ nyá tɔm heeluɣu.
Siyɔŋ laɣatʋ tasǝlaa ɩ́ caɣa atɛ na ɩ́ suma. Ɩ́ pǝlǝɣɩ tɛtʋ kɛ mǝ nyʋɣʋ taa. Mǝ laŋa wakǝlaa na ɩ́ suu lǝyaɣa wontu ɩsɩɩ fɔlǝtɔnaa taka. Yosalɛm pɛɛlaa, mǝ kama nyɔɔŋ na atɛ.
Ma ɩsɛ kana ɩsǝlʋm lukuɣu. Ɩsǝkilim pɩɩ-m kɛ́. Ma apalʋtʋ hoowa ma yǝlaa wahala tɔɔ kɛ́. Ahʋlʋmnaa sǝkɩ lʋkɔtʋ kɛ ɩcatɛ hapɛɛ tɔɔ.
Piya wiina sɩ toonaa sɩ: Leɣe tɔɣɔnaɣa wɛɛ? Leɣe sʋlʋm wɛɛ? Sɩ hotiɣi mpaaŋ taa, ɩsɩɩ mpa pǝ kʋ yoou taa tɔ. Sɩ tisiɣi feesiŋ na sɩ́ hɛɛkɩ sɩ toonaa niŋ taa.
Yosalɛm, suweɣe maa heeli-ŋ tɔtɔ? Nyá na nɔɣɔlʋ ɩ́ ta maɣa. Siyɔŋ pɛɛlɔ, wentiɣi maa hɛɛsǝna nyá laŋlɛ? Nyá wahala tɔɔwaɣa ɩsɩɩ teŋku. Nɔɣɔlʋ kaa pǝsɩ na ɩ́ waasɩ-ŋ.
Kaloolaɣa na kpaɩ tɔm kɛ Ɩsɔ kʋyɔɣɔtʋtʋ tɛlǝsǝlaa mpa pa wɛ nyá taa tɔ pa kpaalǝɣɩ. Pa ta kuli nyá ɩsaɣatʋ tɔɔ, sɩ pǝ taa kɔɔ na kolontunaa kuu-ŋ na pá tɛɛna. Ɩsɔ kʋyɔɣɔtʋtʋ tɛlǝsǝlaa kʋkpaalǝtʋ kɛ́ kʋtʋsʋtʋ kɛ́.
Tɛɛlaa tǝna naakɩ-ŋ na pá kpasǝɣɩ amʋkʋŋ kɛ nyá wakǝlʋɣʋ kɛ́. Pa hʋlǝɣɩ kacʋɣʋlasɩ na pá paakǝna-ŋ. Pa yɔɣɔtǝɣɩ sɩ: Ɩcatɛ tǝnɛɣɛ pa yaakaɣa lɔŋ kɛ kʋpantɛ na kʋtetele na laŋhʋlʋmlɛ nyǝntɛ kɛ tɛtʋ tǝna taa?
Nyá kolontunaa tǝna haakɩ nɔɔsɩ na nyá tɔɔ. Pa kɛtǝɣɩ kakɛtasɩ, pa kpa ntompee. Pa tɔŋ sɩ: Tǝ tɛma ɩ tɔm. Kʋyakʋ ŋku tɩɩ taŋaa tɔɣɔlɛ. Tǝ hika-ɩ kɛ́, tǝ tɔŋna-ɩ naʋ.
Tacaa n lapa ɩsǝna n ka sɩɩwa tɔ. N lapa ɩsɩɩ n ka yɔɣɔtʋɣʋ hatoo lɔŋtaa tɔ. N yɔka nyá yǝlaa kɛ́, pǝtɔɔtǝlɛ fɛɩ. Kolontunaa naakɩ Yosalɛm na pa laŋa hʋlʋmǝɣɩ. Ɩsɔ kpaasa nyá kolontunaa toŋ.
Yǝlaa wiikina Tacaa kɛ hatoo pa lotu taa. Siyɔŋ koloŋa nyá, luki ɩsǝlʋm kɛ ilim na ahoo ɩsɩɩ pɔɣɔ. Taa yele wula, pǝ́cɔ́ nyá ɩsǝlʋm ɩ́ taa hɛɛsɩ kpente.
Kʋlɩ, nyá wula ɩ́ kpa ahoo taa. Pǝ kpaɣaʋ tanaŋ tǝhulu tɔ. Hʋlɩ Tacaa kɛ nyá lotu. Tɛɣɛ-ɩ niŋ kɛ nyá piya tɔm. Pa tɔŋna sǝpʋ kɛ nyɔɣɔsɩ kɛ hapɛɛ kpeesi.
Haɩ, Tacaa, nyǝnɩ na ń ná, taɣa n lakɩ mpʋ. Pǝ mʋnaa sɩ alaa ɩ́ tɔɣɔ pa maɣamaɣa pa lotu kʋlʋlʋm na? Pa piya nsǝɣɩ pa sɔɔla teu. Pǝ mʋnaa sɩ pá tɔɣɔ pa piya mpa pa lʋlaa, na pá paasǝna teu tɔ? Pǝ mʋnaa sɩ pá kʋ kɔtǝlaa na Ɩsɔ kʋyɔɣɔtʋtʋ tɛlǝsǝlaa kɛ Tacaa tǝsɛɛlɛ taa?
Akpatǝlaa na ɩfepiya pa hǝnta atɛɣɛ tapǝŋ na tuluŋasɩ kɛ hapɛɛ nɔɔsɩ. Pa kʋwa ma pɛɛlaa na ma ɩfepiya. Nyá pááná kʋyakʋ wule kɛ n kʋ-wɛ. N lɛnta-wɛɣɛ pǝtɔɔtǝlɛ fɛɩ.
N yaawa yǝlaa sɔsaa na paa le ɩsɩɩ acima wule. Kʋyaŋku nyá pááná kpawa tɔ, pǝ ta sɔɔ nɔɣɔlʋ. Mpa maa tɔɔwa na má paasǝna teu tɔ ma kolontu kʋ-wɛ.
Ma kɛ́ yʋlʋ wei ɩ nawa wahala kɛ teu tɔɣɔ. Tacaa n mapa-m nyá kpátʋ́ɣʋ́ na pááná.
Sǝkpɛtʋɣʋ anaam taa kɛ́ n pona-m na ń sʋsɩ-m. N ta sʋsɩ-m nyaalǝm taa.
Ma tike kɛ n makɩ na ń lɛlǝɣɩ, paa kʋyakʋ ŋku.
Ma tɛma taasɩ kɛ́ tǝkɔŋɔkɔŋɔ. N yɔka ma mʋwa.
N tʋ-m laŋwakǝllɛ na wahala pǝ taa kɛ́ na pǝ́ cɔɔna-m ɩsɩɩ koluŋa.
N yela-m sǝkpɛtʋɣʋ taa kɛ́ ɩsɩɩ wei ɩ sǝpa na pǝ́ leeli tɔ.
N tama-m koluŋa. N tʋ-m alukpala yuŋ nyǝna.
Ma kiisa teu na má wiina-ŋ. Nn nɩɩkɩ ma kʋsǝlǝmʋtʋ.
N tǝka ma mpaaŋ tǝna na pɛɛ kʋyasǝlɛɛ. N yelaa na ma hapǝlɛ tɔntɛ wɛ katɛ.
N feŋiɣi-m kɛ́ ɩsɩɩ wusi cɛŋʋɣʋ yaa tɔɣɔlaɣa papʋɣʋ tɔ.
N lǝsa-m mpaaʋ taa. N cǝla-m hɔɣɔlasɩ. N pǝsa-m ɩsɩɩ tɛtʋ nti pǝ wakǝlaa tɔ.
N pama nyá tɔɔʋ na ń siɣisina-m.
N tʋla ma timpee kɛ pɔɔŋ na nyá kɔɔka taa nyǝmá.
Yǝlaa tǝna woŋiɣi-m kɛ́. Pa yookina-m yontu kɛ ilim na pǝ tɛm.
N haɣasa-m nyɩɩtʋ nyaŋ nyǝntʋ. N yelaa na má nyɔɔ kʋnyɔnyɔɔm nyaŋ nyǝm.
N lapa na má salɩ pǝtuwee na ma kela pɛlɩ. N waasa ma tɔɔ kɛ́ tɔlʋma.
N hatǝlǝna-m hɛɛsʋɣʋ na ń lɔ-m. Ma ta nyɩ laŋhʋlʋmlɛ leleŋ.
Ɩlɛna má tɔ sɩ: Mpi maa tɛɛsǝna tɔ pǝ tɛma. Maa tɛɛlǝɣɩ Tacaa kiŋ kɛ pʋlʋ.
Haɩ, tɔɔsɩ ma kʋnyɔŋtɔɣɔlɛ na ma wahala tɔm. Na sɔtʋ na nyaŋ lʋm mpi ma nyɔɔwa tɔ.
Tam kɛ́ ma tɔɔsǝɣɩ pǝ tɔɔ. Ɩlɛna ma apalʋtʋ yɔɔlǝɣɩ.
Hʋwɛɛ nna ma tɔɔsǝɣɩ ma taa na a tɔɔ má tɛɛlǝɣɩ tɔɣɔlɛ sɩ:
Ɩsɔ nyá kʋpantʋ ta sɩɩ tǝnaɣa. Pǝyele nyá sɔɔlʋɣʋ ta tɛ.
Nyá kʋpantʋ wɛ paa tanaŋ ŋkuɣu. Tacaa, nyá teu tɔɔwaɣa.
Ma tɔŋ sɩ: Tacaa kɛlɛ ma kpancoou. Pǝ tɔɔ kɛ́ ma tɛɛlǝɣɩ-ŋ.
Tacaa n wɛ teu kɛ mpa pa tɛɛlǝɣɩ-ŋ tɔɣɔ. Na mpa pa kɛɛsǝɣǝna nyá tɔɔ tɔ.
Pǝ wɛ teu sɩ yʋlʋ ɩ́ su na ɩ́ taŋ Tacaa nyá waasʋɣʋ.
Pǝ wɛ teu sɩ yʋlʋ ɩ́ mʋ Ɩsɔ tǝlasɩ kɛ ɩ pǝcaatʋ. Paa pǝ wɛ katɛ.
Ye Tacaa n kɔna wei kɛ́ wahala, pʋntʋ ɩ́ su tǝpamm na ɩ́ caɣana ɩ mpaa.
Ɩ́ hǝntɩ atɛ na ɩ́ suli ɩ nɔɣɔ tɔɔ, na ɩ́ tɛɛlǝɣɩ sɩ ntanyɩ Tacaa ká waasɩ-ɩ.
Ɩ́ kɛɛsɩ lǝkpaɣasaɣa kɛ wei ɩ caa-ɩ mapʋ tɔ. Ɩ́ mʋɣɩ kʋtʋɣʋ.
Tacaa nn lɔɔkɩ yʋlʋ kɛ tam tɔɔ.
Ama waatʋ wei n hɔŋ yʋlʋ ŋkpaŋʋɣʋ tɔ n wɛna ɩ pǝtɔɔtǝlɛ kɛ́. Mpi tɔ, nyá kʋpantʋ tɔɔwaɣa.
Pǝ taɣa ayɛɛnɛɛ kɛ n hɔŋna yʋlʋ ŋkpaŋʋɣʋ na ń tʋɣɩ-ɩ wahala.
Waatʋ wei ɩ́ fɛlǝɣɩ nɔɔhɛɛ kɛ tɛtʋ piya salǝkatʋnaa tǝna tɔ.
Waatʋ wei ɩ́ pɛŋ tampana tʋ kɛ ɩ tampana tɔ, ɩsɔtaa Ɩsɔ sɔsɔ naakɩ kɛ́.
Waatʋ wei ɩ́ tɔkɩ yʋlʋ ɩsɛ kɛ hʋʋlɛ taa tɔ, Tacaa ɩɩ naakɩ?
Awe yɔɣɔtǝɣǝna na pǝ́ lá? Awe ŋmakǝlǝɣǝna, pǝ taɣa Tacaa?
Ɩsɔtaa Ɩsɔ sɔsɔ nɔɣɔ kɛ kʋpantʋ yaa ɩsaɣatʋ lɩɩkǝna.
Ɩlɛ pepe tɔɔ kɛ́ yʋlʋ weesuɣu tʋ kʋntǝɣɩ? Paa wei ɩ́ kʋntǝna ɩ maɣamaɣa ɩ kʋpǝntǝŋ.
Tǝ́ nyǝnɩ ta tɔntɛ kɛ teu na tǝ́ maɣasɩ tǝ tɔm. Tǝ́ mǝlǝna Tacaa tɔɔ.
Tǝ́ sǝlǝmǝna lotu kʋlʋmtʋ na tǝ́ tɛɣɛ niŋ kɛ Ɩsɔ wei ɩ wɛ ɩsɔtaa tɔ.
Tɩɩ kisa Ɩsɔ kɛ́ nɩɩnaʋ kɛ́ na tǝ́ kʋlɩ ɩ tɔɔ. Ama ɩ́lɛ́ ɩ ta wii-tʋ.
N haɣa-tʋ na pááná kɛ́. N tɔɣɔna-tʋ na ń kʋ-tʋ, n ta la pǝtɔɔtǝlɛ.
N kenta nyá tɔɔ kɛ́ ɩsɔŋmʋntʋɣʋ sɩ ń taa nɩɩ tá kʋsǝlǝmʋtʋ.
N pǝsa-tʋɣʋ ɩsɩɩ nyɩɩtʋ nti pa hasaa tɔ. Tǝ pǝsa ɩsɩɩ hute kɛ piitimnaa lɛlaa taa.
Ta kolontunaa tǝna kuliɣi nɔɔsɩ, na pá caakɩ-tʋɣʋ tɔm.
Tá nyǝntʋ ntɛ́ sɔɣɔntʋ, na ɩsǝpille, na wakǝlʋɣʋ, na mpusi.
Ma pǝlǝɣɩ ɩsǝlʋm kɛ sɔsɔm kɛ wahala wei ɩ maɣana ma yǝlaa tɔ ɩ tɔɔ.
Tam kɛ́ ma wiiki, hɛɛsʋɣʋ fɛɩ.
Ma taŋaa kɛ́ sɩ Tacaa ɩ́ nyǝnna ɩsɔtaa na ɩ́ ná.
Mpi pǝ maɣana ma ɩcatɛ alaa tɔ, pǝ tʋɣʋ-m wahala kɛ́.
Mpa pa taa kpaana-m mʋsʋŋ tɔ, pa tʋ ma waalɩ kɛ́ ɩsɩɩ sumaɣa.
Pa tʋsa-m lɔkɔ taa kɛ́ na ma ɩsɛ sɩ pa lǝsǝɣɩ ma weesuɣu. Pa yaɣa-m pɛɛ.
Lʋm waasa ma nyʋɣʋ. Halɩ ma hʋʋwa sɩ ma lepaɣa.
Ḿpʋ́ɣʋ́ ma yaa Tacaa kɛ hatoo pʋ́ʋ́ɣʋ́ ŋkʋ kʋ taa.
N nɩɩwa ma nɔɣɔ, taa tǝkɩ nyá ŋkpaŋŋ kɛ ma feesiŋ tisuɣu, na ma laŋwakǝllɛ kapusi.
Kʋyakʋ ŋku ma yaa-ŋ tɔ, n kpǝtǝna-m. N heela-m sɩ: Taa nyá.
Tacaa, n sɛɛna ma tɔɔ, n yapa ma weesuɣu.
N nawa ɩsǝna pa kʋ ma tɔm tɔ. Ɩlɛ ha-m ma tampana.
N nawa ɩsǝna pa lɛɛtǝɣɩ-m tɔ. Pa kʋlǝɣɩ ma tɔɔ kɛ́.
Tacaa n nɩɩwa pa kʋtʋɣʋ ŋku pa tʋʋkʋ-m tɔ. Na ɩsǝna pa caɣa ma acaɣa tɔ.
N nɩɩwa mpa paa caakɩ-m tɔ pa kʋyɔɣɔtʋtʋ. Pa hʋʋkɩ tam sɩ paa la-m ɩsaɣatʋ.
Paa pa caɣaa yaa pa sǝŋaa, n nyǝmá. Maɣa pa tʋɣʋna yontu.
Tacaa, n ká lɛɛtɩ-wɛɣɛ ɩsǝna pa lapa-m na pa niŋ tɔɣɔ.
N ká la pa laŋa kɛ kpɩɩsǝŋ kɛ́. Nyá mpusi ɩ́ tǝŋ-wɛ.
N ká tʋ pa waalɩ kɛ́ na pááná na ń kpiisi-wɛɣɛ tɛtʋ tɔɔ.
A a, Ɩsɔ tǝsɛɛlɛ wʋla teu sǝpa. Wʋla kʋpaŋ ɩnɩ ɩ cɔɔlaa. Ɩsɔ tǝsɛɛlɛ pɛɛ yawa yem yem kɛ́ hapɛɛ nɔɔsɩ.
Waɩyo Siyɔŋ piya mpa paa tewa ɩsɩɩ wʋla kʋpaŋ tɔ, pa pǝsa ɩsɩɩ cʋɣʋ wontu nti cʋɣʋ ŋmalaa lapa tɔ?
Ɩ́ nyǝnɩ, taalɛ hasɩ, na cɛlǝɣɩ sɩ piya kɛ hǝlǝm. Ama ma yǝlaa ná kɛ́ asaɣaa kɛ́, pa fɛɩna pǝtɔɔtǝlɛ ɩsɩɩ taataa kɛ wʋlaɣa tɛtʋ taa.
Lʋkɔtʋ pɩɩ ahʋlʋmnaa, pa nsǝma matǝna pa tantahaaŋ. Piya ná wiiki tɔɣɔnaɣa tɔɔ. Ɩlɛ nɔɣɔlʋ ɩɩ haakɩ-sɩ.
Mpa pa tɔkaɣa teu kɛ lɔŋ tɔ pa laŋaa. Pa fiɣiniɣi na pá sǝkɩ hapɛɛ tɔɔ. Mpa paa wɛ toŋtʋnaa tɛɛsɩ taa tɔ, pa calǝsǝɣɩ tɔɣɔnaɣa kɛ hula taa.
Ma yǝlaa kpekǝle nyǝ́ma pǝnta kʋpǝntʋɣʋ. Kʋ kǝla tɔɔʋ kɛ Sɔtɔm nyǝ́ma mpa pǝ wakǝla tɔm kʋlʋm ɩsɩɩ ɩsɛ cǝpǝlʋɣʋ tɔ. Yʋlʋ niŋ fɛɩ pǝ taa.
Ta awulumpiya ka teekaɣa kɔkɔ kɛ́, ɩsɩɩ tɛʋ tɔmpɛɛ. Halɩ pa hʋlʋmǝŋ ka tɛɛwa naalǝm. Pa tɔnǝŋ ka wɛ ɩsɛɛʋ kɛ́ ɩsɩɩ kɔŋkɔlǝmǝla pɔɣɔlǝŋ. Na pa ɩsɛntaa lɩɩwa ɩsɩɩ liɣitee pǝlɛ pooku nyǝntɛ.
Pa mǝla kʋkpɛɛtaa tǝkilikili na pǝ́ kǝlɩ nyɔɔm kɛ pǝnɛntɛ. Nɔɣɔlʋ ɩɩ tasǝɣɩ-wɛɣɛ nyǝm kɛ hapɛɛ tɔɔ. Pa tɛma taasɩ kɛ́ tǝkɔŋɔkɔŋɔ. Yʋlʋ pǝsǝɣɩ ɩ́ kala pa mʋwa. Pa tɔnǝŋ wʋlaa kɛ́ ɩsɩɩ taasɩ.
Mpa laɣatɛ kʋwa tɔ pa kǝla nyʋleleŋ kɛ mpa nyɔɣɔsɩ kʋwa tɔ. Nyɔɣɔsɩ nuɣutuɣu-ŋ kɛ́ na sɩ caamɩ-ŋ. Mpi tɔ, tawa kʋlʋlʋm laŋaa.
Nyɔɣɔsɩ pɩɩ ma yǝlaa. Halɩ totonaa tǝsɩ pa piya kʋlʋlasɩ, nsi pa sɔɔla teu tɔ, na pá tɔɣɔ.
Tacaa n mʋwa nyá pááná sɔsɔɔna na ń tala a tǝnaɣa. N pǝla nyá pááná sɔsɔɔna. N mʋsa kɔkɔ kɛ Siyɔŋ taa. A nyaɣa Siyɔŋ ɩcatɛ na á kpɛnna tǝ kite.
Antulinya awulaa, na atɛ yǝlaa taa tʋ pa taa sɩ kolontu aka ɩnɛ ɩ ká sʋʋna Yosalɛm nɔnɔɔsɩ.
Ɩsɔ kʋyɔɣɔtʋtʋ tɛlǝsǝlaa mǝ kʋpǝntǝŋ tɔɔ kɛ́. Ɩsaɣatʋ nti kɔtǝlaa mɛ ɩ́ lapa tɔ tǝ tɔɔ kɛ́. Mǝ kʋna tampana tǝŋlaa kɛ ɩcatɛ taa.
Ɩ́ tutaɣa ɩcatɛ taa kɛ́ ɩsɩɩ yʋlʋmaa. Mǝ tǝna na calǝm. Nɔɣɔlʋ ɩɩ pǝsǝɣɩ na ɩ́ tokina mǝ wontu maɣamaɣa.
Ye ɩ́ kɔŋ, yǝlaa kiisiɣi kɛ sɩ: Ɩ́ hɛlɩ, asilima nyǝ́ma. Ɩ́ hɛlɩ, ɩ́ taa kpǝtǝna. Pa seeki mpʋ na pá cɔɔkɩ yem ɩlɛna piitimnaa yɔɣɔtɩ sɩ: Pǝ fɛɩ sɩ ɩ́ caɣa ta tɛ.
Tacaa nyá maɣamaɣa n yasǝna-wɛ. Nn caa ń tasa-wɛɣɛ naʋ. Paa tʋɣʋna kɔtǝlaa. Paa nyaŋna akpatǝlaa.
Tá ɩsɛ kana nyǝnʋɣʋ sɩ yaa nɔɣɔlʋ ká kɔɔ tá waasʋɣʋ kɛ́, kpɛtɛ. Tǝ taŋaa ɩsɩɩ tǝ taŋaa sɩ piitimnaa napǝlɩ pá waasɩ-tʋ. Pa ta kɔɔ.
Kolontunaa feŋiɣi-tʋɣʋ, paa caa tǝ́ mǝlɩ tá tɛ. Tɩɩ pǝsǝɣɩ na tǝ́ tɔ ta hapɛɛ tɔɔ. Tá waatʋ tɛma, tá tǝnaɣa wʋsaa. Tá kʋyɛɛŋ tɛma. Tá tǝnaɣa kɔŋ.
Tá waalɩ selaa pǝsa lɔŋlɔŋ lapʋ kɛ́ ɩsɩɩ hɛkǝlɛnaa. Pa tɔɣɔnǝɣɩ-tʋɣʋ pɔ́ɔ́ŋ taa. Pa nyǝkɩ-tʋɣʋ katɔsɩ kɛ wʋlaɣa tɛtʋ taa.
Tá wulaʋ wei Tacaa lǝsaa na ɩ́ pǝlɩ-ɩ nim tɔ. Wei ɩ haakaɣa-tʋɣʋ weesuɣu tɔ, pa kpa-ɩ pa katɔsɩ taa. Pǝyele tá yɔɣɔtaɣa sɩ: Ɩnɩ ɩ ká kentina ta tɔɔ kɛ́ piitimnaa taa.
Ɩtɔm nyǝ́ma mɛ, ɩ́ nɔkaa mǝ laŋa ɩ́ hʋlʋmɩ na ɩ́ paa. Usi nyǝ́ma mɛ, Tacaa ká mʋ-mɛ na pááná. Mǝ ɩsɛ ká pili na ɩ́ lɩɩ kpɛtɛ tǝyǝlǝyǝlɩ.
Siyɔŋ nyǝ́ma mɛ, mǝ ŋkpaŋʋɣʋ hɔm tǝnaɣa ntɔ. Pa kaa tasa-mɛɣɛ kuuu na pá tɛɛna. Ama Ɩtɔm nyǝ́ma mǝ ŋkpaŋʋɣʋ kɛ paa hɔ mǝ ɩsaɣatʋ tɔɔ. Ɩsɔ ká kuli mǝ kawalaɣa tɔɔ kɛ́.
Tacaa, taa sɔɔ mpi pǝ maɣana-tʋ tɔ. Nyǝnɩ, na ń paasǝna ɩsǝna pa tʋʋkɩ-tʋ tɔ.
Kpaɩ nyǝ́ma lɛɛka tá tɛtʋ. Mpa tǝ ta nyɩ tɔ pa caɣa tá tɛɛsɩ taa.
Tá caanaa fɛɩ, na pǝ́ yele tá toonaa kɛ leelaa, na taɣa suluwaa.
Tǝ yakɩ tá maɣamaɣa tá lʋm. Tǝ fɛlǝɣɩ tá taasɩ.
Ta kʋnyɔntʋlaa wɛ tá waalǝɣɩ tam kɛ́. Tǝ kawa tǝtɔɣɔtɔɣɔ, paa yeki-tʋ sɩ tǝ́ hɛɛsɩ.
Tǝ tiɣisiɣi Icipiti na Asilii pǝ nyǝ́ma kɛ niŋ kɛ́, na pǝ́cɔ́ tǝ́ tɔɣɔ na tǝ́ haɣa.
Tá caanaa lapǝna ɩsaɣatʋ. Ama pɛlɛ pa sǝpa. Ɩlɛna taa tɔkɩ tǝ nyaŋ.
Yomaa pǝsǝna ntɛɣɛ tá caanaa. Pǝ́cɔ́ nɔɣɔlʋ kaa ya-tʋɣʋ pa niŋ taa.
Tǝ lakɩ tá weesiŋ kɛ awusa kɛ wʋlaɣa tɛtʋ taa ŋmɩɩlaa niŋ taa kɛ́, na pǝ́cɔ́ tǝ́ hiki na tǝ́ tɔɣɔ.
Nyɔɣɔsɩ haŋa tá tɔnǝŋ kɛ́ ɩsɩɩ tǝ wɛ mǝsasɩ taa.
Pa kpipa Siyɔŋ na Yuta acalɛɛ taa alaa, na pɛɛlaa, na pá wakǝlǝɣɩ-wɛ.
Pa pusa wulaʋ waalɩ nyǝ́ma na tɩɩŋ. Pa ta tʋna akpatǝlaa kɛ paa pǝcɔ.
Namlɛ naŋʋɣʋ nɩɩ ɩfepiya. Piya ná sǝɣǝla taasɩ na sɩ́ seliɣi.
Ɩcatɛ sɔsaa naa tasǝɣɩ hʋʋlɛ taa kɛ́ caɣalɛ. Pǝyele ɩfepiya ná hɛɛsa saŋkʋnaa.
Tá laŋhʋlʋmlɛ yawa. Lǝyaɣa lɛɛta tá paalɛ lonte.
Tá teeli sǝpa. Tǝ pǝsa mpusi nyǝ́ma kɛ́. Mpi tɔ, tǝ lapa ɩsaɣatʋ.
Tá laŋa wakǝla sɔsɔm. Ɩsǝlʋm yʋlǝsǝɣɩ tá ɩsɛ.
Mpi tɔ, Siyɔŋ pʋɣʋ pǝsa wʋlaɣa tɛtʋ na taalɛ hasɩ cɔɔkɩ.
Ama Tacaa nyaɣalɛ wulaʋ kɛ tam tɔɔ. Nyá kawulaɣa fɛɩ tǝnaɣa.
Pepe tɔɔ kɛ́ n lɔ-tʋɣʋ tam tɔɔ? Pepe tɔɔ kɛ́ n sɔɔ tá tɔɔ kɛ́ tá weesuɣu tǝna?
Mǝlǝna-tʋɣʋ nyá kiŋ na tǝ́ pǝsɩ nyá nyǝ́ma tǝkpataa. Laɣasɩ tá weesiŋ ɩsɩɩ hatoo ɩlɛ.
Nyá taa wɛɛ sɩ n ká lɔ-tʋ tǝkpataa na? N ká mʋ-tʋ na pááná na pǝ́ tɛɛ mpǝle na?
Pǝnaɣa hiu na naanʋwa*fa* nyǝŋka ɩsɔtʋ liɣiti nyǝŋ kʋyakʋ kakpasɩ nyǝŋkʋ. Pusi pǝyalʋ Ɩsekiyɛɛlɩ má, maa wɛ Yuta nyǝ́ma mpa pa kuuwa tɔ, pa taa kɛ́ Kepaa pɔɣɔ nɔɣɔ. Ḿpʋ́ɣʋ́ pǝ lapa-m ɩsɩɩ toosee taka, na má ná isɔtɔnʋɣʋ tʋlaa. Ɩsɛɣɛlɩ wulaʋ Sowakɛŋ kuuu pǝnaɣa kakpasɩ nyǝŋka ntɛ́. Ɩsɔ yɔɣɔtǝna-m Papiloni nyǝ́ma tɛtʋ taa kɛ́ pɔɣɔ Kepaa nɔɣɔ na ɩ́ toŋ, tii ma tɔɔ. kɔtʋɣʋ tǝmlɛ tɔ.
<range>
<range>
Ma nyǝnaɣa mpʋ ɩlɛ ma ná heelim sɔsɔɔm napǝlɩ pǝ lɩɩna ilim ntɔɣɔŋ tɔɔ kɛlɛ. Ḿpʋ́ɣʋ́ pǝ kɔna ɩsɔŋmʋntʋɣʋ kpɩɩsǝŋ nyǝŋkʋ nakʋlɩ. Na kɔkɔ ŋmɛlǝsǝɣɩ na pǝ́ cɔɔkɩ-kʋ. Kʋ hɛkʋ taa wɛ kɛ́ ɩsɩɩ nyǝɣǝlʋɣʋ kʋsɛɛmʋɣʋ ŋku pa sotaa na pá wɔ kɔkɔ taa tɔ.
Ɩlɛna wontu natǝlǝɣɩ liɣiti lɩɩna ŋmʋntʋɣʋ ŋkʋ kʋ taa tǝna, tǝ nǝɣǝsǝna ɩsɩɩ yǝlaa.
Paa ŋku kʋ ɩsɛntaa wɛ tɔm liɣiti na keŋ kɛ liɣiti.
Tǝ nɔɔhɛɛ ka siɣisaa kɛ́, na tǝ nɔntaalǝŋ nǝɣǝsǝna ɩsɩɩ naule. Na á teeki kɔkɔ ɩsɩɩ nyǝɣǝlʋɣʋ kʋsɛɛmʋɣʋ kʋsotuɣu.
Tǝ keŋ liɣiti ɩnɩ, paa ŋku kʋ tɛɛ na yʋlʋ niŋ. Ɩlɛ tǝ niŋ ɩnɩ ɩ nyǝnǝɣɩ hɔɣɔlǝŋ liɣiti, ɩsɩɩ tǝ ɩsɛntaa na tǝ keŋ.
Tǝ kenɔɔsɩ ka yoosina tǝmaɣa. Ye tǝ tɔŋ tǝ siɣisaa kɛ́ tǝca, nakʋlɩ kɩɩ kɛɛsǝɣɩ.
Paa tǝ taa ŋku kɩɩ wɛna ɩsɛntaa kɛ tɔm liɣiti kɛ́. Yʋlʋ ɩsɛntaa ka wɛɛ, na tɔɣɔlaɣa ɩsɛntaa na ntɔɣɔŋ tɔɔ, na naʋ ɩsɛntaa na mpʋtʋ tɔɔ, na pǝ́cɔ́ pǝ kaasɩ hɛkǝlɛ ɩsɛntaa.
Ɩsɔtaa tɔɔ kɛ́ tǝ ɩsɛntaanaa na tǝ keŋ ka faɣaa. Ɩlɛna keŋ naalɛ náá tokiɣina tǝma, na naalɛ náá taka-tɩ.
Paa ŋku kʋ tɔŋ kɛ́ na kʋ siɣisaa. Na kʋ puki timpi feesuɣu tusiɣi-kʋ tɔ, kɩɩ hɛlǝɣɩ.
Wontu ntɩ tǝ wɛɛtʋ ka nǝɣǝsǝna kɛ́ ɩsɩɩ kɔkɔ mamala. Na tǝ wɛɛ ɩsɩɩ kahulasɩ, na kɔkɔ ŋkɛ ka cɔɔkɩ tǝ hɛkʋ taa. Tǝ nyaalǝm tɔɔwa sɔsɔm kɛ́ na tɛʋ ŋmɛlǝsʋɣʋ lɩɩkɩ pǝ taa.
Ɩlɛna wontu ntɩ tǝ́ kpakǝɣɩ asewa na tǝ́ tɛɛkɩ na tǝ́ kɔŋ, ɩsɩɩ calanaa tiikuɣu tɔ.
Ma tɔŋa nyǝnʋɣʋ kɛ wontu ntǝɣɩ mpʋ, ɩlɛ ma nawa paa wontuɣu ŋku kʋ cɔlɔɣɔlɛ pɔpɔtɛ kʋlʋmtǝlɛ na a tokina atɛ.
Pɔpɔlɛɛ anɩ a ŋmatʋ na a wɛɛtʋ teekaɣa kɔkɔ kɛ́, ɩsɩɩ liɣitee pǝlɛ atɔntɔɔtɛ nyǝntɛ. A ka wɛna wɛɛtʋ kʋlʋmtʋ kɛ a liɣiti kɛ́. Ɩlɛna a ŋmatʋ na a wɛɛtʋ caɣa ɩsɩɩ a suu tǝma taa.
Ye a kʋla tɔntɛ, a kɔŋkɔmǝŋ liɣiti kɛ́ a siɣisinaa, aa kɛɛkɩ.
A kʋŋkʋlʋmǝŋ ka wɛ sɔɣɔntʋ, na tʋlʋŋasɩ waasa a tǝna na pǝ́ cɔɔ na pǝ́ ta na sɩ teeki kɔkɔ.
Ye wontu ntɩ tǝ tɔŋ, ɩlɛ pɔpɔlɛɛ náá tǝŋǝɣɩ tǝ kɔŋkɔŋ taa. Ye tǝ kʋlǝɣɩ atɛ ɩlɛ pɔpɔlɛɛ náá kʋlɩ tɔtɔ.
Timpi feesuɣu tusaɣaa-tɩ tɔɣɔ tǝ pukaɣa, na pɔpɔlɛɛ kʋlǝɣɩ na a tǝŋǝɣɩ. Mpi tɔ, wontu lǝmaɣasǝlɛ ka wɛ a taa kɛ́.
Ye wontu ɩ tɔŋ, ɩlɛ pɔpɔlɛɛ tɔŋ. Ye tǝ sǝŋaa, ɩlɛ a sǝŋ. Ye tǝ kʋlǝɣɩ atɛ, ɩlɛ a kʋlɩ. Mpi tɔ, wontu lǝmaɣasǝlɛ ka wɛ pɔpɔlɛɛ taa kɛ́.
Wontu ntɩ tǝ nyɔɔŋ tɔɔ ka lemaɣa ɩsɩɩ tiŋ taka kɛ ɩsɔtaa, na pǝ́ tee kɔkɔ.
Na wontu ntɩ tǝ keŋ naalɛ naalɛ loosa tǝma tɔɔ kɛ́ ɩsɔtɔnʋɣʋ ŋkʋ kʋ tɛɛ tǝna. Ɩlɛna tǝ keŋ naalɛ naalɛ lɛlʋ náá taka tǝ maɣamaɣa tǝ tɔɔ.
Ye wontu ntɩ tǝ kʋla tɔntɛ, ma nɩɩkɩ tǝ keŋ kɔkɔtɛ kɛ́, ɩsɩɩ lʋm sɔsɔɔm. Yaa ɩsɩɩ Toma tǝna tʋ nɔɣɔ. Pǝ kɛ́ kɔkɔtɛ sɔsɔɔlɛ kɛ́ ɩsɩɩ yoolaa nyǝntɛ. Waatʋ wei tǝ caakɩ sǝŋʋɣʋ, ɩlɛ tǝ kpili tǝ keŋ.
Ɩlɛna kɔkɔtɛ lɩɩkǝna tǝ nyɔɔŋ tɔɔ ɩsɔtɔnʋɣʋ ŋkʋ kʋ tɛɛ.
Ɩsɔtɔnʋɣʋ ŋku kɩɩ wɛ wontu ntɩ tǝ nyɔɔŋ tɔɔ kɛ mpʋ tɔ, kʋ tɔɔ ka wɛ pʋlʋpʋ ɩsɩɩ liɣitee pǝlɛ nte tǝ wɛ pooku tǝlɛ tɔ tǝ kumte. Ɩlɛna pʋlʋpʋ lɩɩkǝna kumte ntɛ tǝ tɔɔ na pǝ nǝɣǝsǝna ɩsɩɩ yʋlʋ ɩsɛntaa.
Ḿpʋ́ɣʋ́ ma nawa sɩ yʋlʋ nǝɣǝsǝlɛ ńtɛ́ tǝ teekaɣa kɔkɔ ɩsɩɩ nyǝɣǝlʋɣʋ kʋsɛɛmʋɣʋ ŋku pa sotaa tɔ. Pǝ caɣa kɛ́ ɩsɩɩ kɔkɔ cɔɔna-kʋ. Pǝ kpaɣaʋ ɩsɩɩ yʋlʋ nǝɣǝsǝlɛ ńtɛ́ tǝ tǝnaɣá cɔlɔ, na pǝ́ kpa na pǝ́ tii tɔ. Ma nawa ɩsɩɩ kɔkɔ nyalǝmǝlɛ sɔsɔɔlɛ na pǝ́ cɔɔna-tɛ.
Nyaalǝm sɔsɔɔm mpɩ pɩɩ wɛ teitei kɛ́ ɩsɩɩ tɛʋ nɩɩkʋɣʋ na kaɣalʋ kaɣa tɔ. Pǝ kɛ́ Tacaa teu nǝɣǝsǝlɛ kɛ́. Ma ná mpʋ ɩlɛna má hoti ma ɩsɛntɔɔ na má nɩɩ nɔɣɔlʋ yɔɣɔtǝɣǝna-m.
Ḿpʋ́ɣʋ́ yʋlʋ nǝɣǝsǝlɛ ńtɛ́ tǝ tɔma-m sɩ: Yʋlʋ nyá, sǝŋ nyá nɔɔhɛɛ tɔɔ na má yɔɣɔtǝna-ŋ.
Pǝ yɔɣɔtǝna-m tɔmnaa mpɛ tɔɣɔ Feesuɣu sʋʋ ma taa, na kʋ́ yele na má sǝŋ ma nɔɔhɛɛ tɔɔ. Ɩlɛna má nɩɩ wei ɩ yɔɣɔtaɣana-m tɔ ɩ tɔm.
Wenti ɩ yɔɣɔtaɣana-m tɔɣɔlɛ sɩ: Yʋlʋ nyá ma tiliɣi-ŋ Ɩsɛɣɛlɩ asaɣaa mpa pa kʋlǝɣɩ ma tɔɔ tɔ pa kiŋ. Pana pa caanaa pa wakǝlǝna-m kɛ́. Paa halǝna saŋa ɩsǝntɔ.
Yǝlaa mpɛ pa kɛ́ kpaŋkpantʋnaa kɛ́ na pa nyama na kpɩɩsǝŋ. Polo pa kiŋ na ń heeli-wɛ sɩ, Tacaa Ɩsɔ yɔɣɔtǝɣɩ sɩ
pa kɛ́ asaɣaa kɛ́. Ɩlɛ paa pa nɩɩkɩ yaa paa nɩɩkɩ, pa kɛ́ tɔɔ kʋllaa kɛ́. Paa cɛkǝna sɩ asaɣaa wɛ pa hɛkʋ.
Taa nyana yǝlaa mpɛ, yaa pa kʋyɔɣɔtʋtʋ. Paa pa wɛ-m ɩsɩɩ sɔwa yaa pǝcɛsɩ, pǝ fɛɩ sɩ ń nyana asaɣaa mpɛ pa kʋyɔɣɔtʋtʋ yaa pa yaasi.
Pǝ wɛɛ kɛ́ sɩ ń heeli-wɛɣɛ ma tɔm té, ye pa nɩɩwa yaa pa ta nɩɩ, pa kɛ́ asaɣaa kɛ́.
Nɩɩ nti ma heeliɣi-ŋ tɔ. Taa la ɩsaɣaʋ ɩsɩɩ asaɣaa mpɛ. Haa nyá nɔɣɔ na ń tɔɣɔ mpi maa cɛlɛ-ŋ tɔ.
Ma nyǝnaɣa mpʋ, ɩlɛ ma nawa niŋ ntɛ́ na ɩ́ siɣisina-m, na ɩ taa na takǝlaɣa hɔʋlɛ.
Ntɛna pǝ hɛtɩ-kɛɣɛ ma ɩsɛntaa tǝnɛ ɩnɩ, na pǝ́ ŋmaa ka taa na ka waalɩ kɛ́ laŋwakǝllɛ tɔm. Na kʋnyɔwiina na mɔla tɔm kɛ pǝ taa tɔtɔ.
Mpʋɣʋlɛ yʋlʋ nǝɣǝsǝlɛ ńtɛ́ tǝ tɔma-m sɩ: Yʋlʋ nyá tɔɣɔ takǝlaɣa ŋkɛ, na ń polo ń yɔɣɔtǝna Ɩsɛɣɛlɩ nyǝ́ma.
Ɩlɛna má haa nɔɣɔ, na yʋlʋ nǝɣǝsǝlɛ ńtɛ́ tǝ yele na má tɔɣɔ takǝlaɣa ŋkɛ.
Ɩlɛna ɩ́ tɔ-m sɩ: Yʋlʋ nyá tɔɣɔ takǝlaɣa ŋka ɩnɩ ma cɛla-ŋ mpʋ tɔɣɔ nyá hiluɣu taa. Ma tɔɣɔ-kɛ, ɩlɛna ká la ma nɔɣɔ taa kɛ́ leleŋ, ɩsɩɩ tɩɩŋ.
Ḿpʋ́ɣʋ́ ɩ tɔma-m sɩ: Polo Ɩsɛɣɛlɩ nyǝ́ma kiŋ, na ń heeli-wɛɣɛ ma tɔm.
Mpi tɔ, pǝ taɣa yǝlaa mpa pa kʋyɔɣɔtʋtʋ wɛ sǝkpɛtʋɣʋ. Yaa pa yɔɣɔtaɣa na katɛ tɔ, pa kiŋ kɛ ma tila-ŋ. Ama Ɩsɛɣɛlɩ nyǝ́ma kiŋ kɛ́.
Pǝ taɣa yǝlaa paɣalɛ mpa pa kʋyɔɣɔtʋtʋ wɛ sǝkpɛtʋɣʋ, yaa pa yɔɣɔtaɣa wɛ katɛ na nn nɩɩkɩ pa tɔm tɔ. Ye ɩsɩɩ yǝlaa ɩsɩɩ mpʋ kiŋ kɛ maa tila-ŋ, paa nɩɩna-m.
Ama Ɩsɛɣɛlɩ nyǝ́ma luɣu fɛɩ ma nɩɩnaʋ. Mpi tɔ, pa kisa-m nɩɩnaʋ. Ɩsɛɣɛlɩ nyǝ́ma tǝna nyɔɔŋ taa wʋlaa kɛ́, na pa nyama na kpɩɩsǝŋ.
Maa yele na nyá ɩsɛntaa nyǝŋ na ń wɛɛna laŋkpɩɩsǝŋ ɩsɩɩ mpɛ, na ń yoona-wɛ.
Maa yele na nyá nyʋɣʋ taa wʋlɩ ɩsɩɩ liɣitee pǝlɛ tiŋ toŋ nyǝŋ nyǝntɛ. Halǝna tǝ kǝlɩ kʋkpamʋɣʋ kɛ toŋ. Paa pa kɛ́ tɔɔ kʋllaa piitim tɔ, sɔɣɔntʋ ɩ́ taa kpa-ŋ, pǝ́cɔ́ taa nyana-wɛ.
Ḿpʋ́ɣʋ́ Ɩsɔ tasa-m sɩ: Ɩsekiyɛɛlɩ nɩɩ tɔmnaa mpa pa tǝna maa heeli-ŋ tɔ. Tɔkɩ-tǝɣɩ nyá lotu taa.
Polo ma yǝlaa piya mpa pa kɛ́ yomaa tɔ pa kiŋ. Ye paa nɩɩna-ŋ, yaa pa kaa nɩɩna-ŋ. Heeli-wɛ sɩ Tacaa Ɩsɔ yɔɣɔtǝna.
Ɩlɛna Feesuɣu kpaɣa-m, na má nɩɩ ma waalǝɣɩ kɔkɔtɛ sɔsɔɔlɛ sɩ: Ɩ sa Tacaa kɛ hatoo ɩ tǝcaɣalɛ taa.
Ɩlɛna má nɩɩ ɩsǝna wontu keŋ makǝna tǝma tɔ. Pǝ na pɔpɔlɛɛ pǝ kpɛnta kɔkɔtɛ sɔsɔɔlɛ.
Ḿpʋ́ɣʋ́ Feesuɣu kpaɣa-m na kʋ́ tɛɛna-m. Ma laŋlɛ ka wakǝlaa kɛ́ na má kpǝɣǝlǝɣɩ. Ɩlɛna Tacaa toŋ tii ma tɔɔ.
Waatʋ ɩnǝɣɩ ma tala timpi pa yaa sɩ, Tɛlɩ-Apipɩ tɔ. Ɩsɛɣɛlɩ nyǝ́ma mpa pa kuuwa na pá wɛ Kepaa pɔɣɔ nɔɣɔ tɔ pa tɛɣɛlɛ. Ɩlɛna má caɣa pa kiŋ na sɔɣɔntʋ kɛ kʋyɛɛŋ naatosompɔɣɔlaɣa.
Kʋyakʋ naatosompɔɣɔlaɣa nyǝŋkʋ kɛ Tacaa yɔɣɔtǝna Ɩsekiyɛɛlɩ ma sɩ:
Yʋlʋ nyá maa sɩɩ-ŋ Ɩsɛɣɛlɩ nyǝ́ma taŋlʋ. N ka nɩɩ ma tɔm na ń polo ń kpaalɩ-wɛ na ma nɔɣɔ.
Ye ɩsɩɩ ma hʋla ɩsaɣaʋ sɩ ɩ ká sɩ, na ń tá kpaalɩ pʋntʋ ɩnɩ sɩ ɩ́ laɣasɩ mpaaʋ na pǝ́ ya ɩ nyʋɣʋ, pʋntʋ ká sɩ. Ɩlɛ nyaɣa maa pɔɔsɩ ɩ sǝm tɔm.
Ama ye ń kpaala ɩsaɣaʋ na ɩ́ kisi laɣasʋɣʋ, na ɩ́ sɩ ɩ ɩsaɣatʋ taa. Ɩlɛ n yapa nya tɩ nyʋɣʋ.
Ye siɣisilu yela siɣisuɣu, na ɩ́ la ɩsaɣatʋ. Maa nyǝpɩ-ɩ katɔka na ɩ́ sɩ. Pǝ taɣa pʋlʋ, n ta kpaalɩ-ɩ. Ɩlɛ nɔɣɔlʋ kaa tasa ɩ siɣisuɣu tɔm yɔɣɔtʋɣʋ. Ama nyaɣa maa pɔɔsɩ ɩ sǝm tɔm.
Ye ma kpaala siɣisilu sɩ ɩ́ taa pǝntɩ, na ɩ́ yele pǝntʋɣʋ, ɩlɛ ɩ kaa sɩ. Mpi tɔ, ɩ nɩɩ kpaalʋɣʋ. Ɩlɛna pǝ́ yá ma nyʋɣʋ.
Tǝnaɣa Tacaa tʋ niŋ kɛ Ɩsekiyɛɛlɩ má ma tɔɔ tɔtɔ, na ɩ́ tɔ-m sɩ: Kʋlɩ na ń polo tɛtɛkǝlɛ taa, na má yɔɣɔtǝna-ŋ.
Ḿpʋ́ɣʋ́ ma kʋlaa na má polo tɛtɛkǝlɛ taa. Ɩlɛna Tacaa hʋlɩ ɩ teu ɩsɩɩ maa naʋ Kepaa pɔɣɔ nɔɣɔ tɔ. Ɩlɛna má hoti ma ɩsɛntɔɔ.
Tǝnaɣa Tacaa Feesuɣu sʋʋ ma taa, na kʋ́ la na má sǝŋ ma nɔɔhɛɛ tɔɔ. Ntɛna Tacaa heeli-m sɩ: Polo na ń tǝkɩ nyá tǝɣɩ nyá tɛ.
Paa hɔkɔ-ŋ ŋmɩɩsɩ sɩ ń taa tasa pa hɛkʋ kɛ lɩɩʋ.
Maa yele na nyá nsǝmlɛ matǝna nyá tantahaaʋ. N ká pǝsɩ kamumuka, ń kaa pǝsɩ na ń kalǝna-wɛ. Mpi tɔ, pa kɛ́ tɔɔ kʋllaa kɛ́.
Ama waatʋ wei maa yɔɣɔtǝna-ŋ, ɩlɛna ń kuli nyá nɔɣɔ na ń heeli-wɛ. Tacaa Ɩsɔ yɔɣɔtǝɣɩ sɩ, ye wei ɩ caa ɩ nɩɩ. Wei ɩɩ caa, ɩ́ taa nɩɩ. Mpi tɔ, pa kɛ́ tɔɔ kʋllaa kɛ́.
Ḿpʋ́ɣʋ́ Tacaa tasaa sɩ: Yʋlʋ nyá kpaɣa tɛtʋ piliki*fa*. Sɩɩ-ɩ nyá ɩsɛntaa na ń pɩɩ Yosalɛm ɩcatɛ. fotoonaa. Pǝ tɔɔ kɛ Ɩsɔ sɩ Ɩsekiyɛɛlɩ ɩ lǝsɩ Yosalɛm ɩcatɛ fotoo kɛ piliki tɔɔ.
Hʋ́lɩ́ sɩ, pa tama-tɛ na pá ŋmá koloŋa taka sɩ, pa lɛɛkǝɣǝna-tɛ. Pa loma hapǝlɛ kɛ ɩcatɛ koluŋa kite. Pa sikaa na pá cɔɔna-tɛ. Ɩlɛna yoolaa nyʋɣʋ nyǝ́ma ta-tɛɣɛ kotaɣa.
Kpaɣa nyǝɣǝlʋɣʋ kʋtǝsʋɣʋ ŋku kʋ wɛ tǝtaŋlaŋ tɔ. Kaɣa-kʋ, ɩsɩɩ ɩcatɛ koluŋa kɛ nyá na-tɛ mǝ hɛkʋ. Kɛɛsɩ ɩsɛ na tǝ tɔɔ na pǝ́ lɛɛkɩ-tɛ. Ɩlɛ nyaa lɛɛkǝna-tɛ. Mpi pǝ kɛ́ Ɩsɛɣɛlɩ nyǝ́ma kɛ kʋhʋlʋm tɔɣɔlɛ.
Hǝntɩ nyá mpʋtʋ tɔɔ, na ń tǝna Ɩsɛɣɛlɩ nyǝ́ma ɩsaɣatʋ kɛ nyá tɔɔ. N ka sǝɣǝlɩ pa ɩsaɣatʋ kɛ kʋyɛɛŋ wei n ka hǝntɩ mpʋ tɔ ɩ taa.
Maa yele na ń wɛɛ tǝnaɣa kʋyɛɛŋ naanʋwa fɛɩ nasǝlɛ (390). Kʋyɛɛŋ ɩnɩ ɩ wɛnna ɩsɩɩ pɩɩsɩ nsi Ɩsɛɣɛlɩ nyǝ́ma lapa ɩsaɣatʋ tɔ. Ɩsǝna ń ká sǝɣǝlɩ Ɩsɛɣɛlɩ nyǝ́ma ɩsaɣatʋ tɔɣɔlɛ.
Ye n tɛma mpʋ, ɩlɛ n kɛɛsɩ kɔŋkɔŋ ntɔɣɔŋ nyǝŋkʋ tɔɔ. N ka sǝɣǝlɩ Yuta nyǝ́ma ɩsaɣatʋ kɛ kʋyɛɛŋ nɩɩlɛ. Kʋyɛɛŋ ɩnɩ ɩ kɛna pɩɩsɩ nɩɩlɛ wei Yuta nyǝ́ma lapa ɩsaɣatʋ tɔ.
Pǝ waalɩ ɩlɛna ń kɛɛsɩ ɩsɛ na Yosalɛm wei pa lɛɛka mpʋ tɔ ɩ tɔɔ. Ń ka hʋlɩ-tɛɣɛ niŋ kpɛtɛ, na ń heeli-tɛɣɛ nti tɩɩ kɔɔ tɔ, na ń kalǝna-tɛ na Tacaa nɔɣɔ.
Ɩlɛna má hɔkɔ-ŋ ŋmɩɩsɩ, ń taa pǝsɩ na ń kɛɛsɩ kɔŋkɔŋ kɛ waatʋ wei ń ka caɣa tǝna tɔ.
Caa tɔɣɔnaɣa pee nyǝŋka piitim liɣiti na soona piitim naalɛ. Ɩlɛna ń siti pǝ tǝna na ń lakɩ tɔɣɔnaɣa. Nyá tɔɣɔnaɣa ntɛ́ kʋyɛɛŋ naanʋwa fɛɩ nasǝlɛ (390) wei ń ka hǝntɩ kɔŋkɔŋ kʋlʋmʋɣʋ tɔɔ tɔ.
Cacaasɩ ŋmʋnʋɣʋ na hiu (220) kɛ n ka maɣasǝɣɩ paa ɩfemle nte, na ń tɔkɩ. Mpi ń ká tɔkɩ waatʋ ɩnɩ ɩ taa tɔɣɔlɛ.
Paa maɣasɩ lʋm mpi n ká nyɔɔ paa ɩfemle nte tɔɣɔ. Pɩɩ wɛɛ paa ɩfemle nte liitili kʋlʋm.
N ká la nyá tɔɣɔnaɣa kɛ́ ɩsɩɩ tinte taka. Yǝlaa pʋntʋ huwa kɛ n ka taɣanǝna kɔkɔ na ń tǝsɩ nyá tɔɣɔnaɣa kɛ yǝlaa tǝna ɩsɛntaa.
Ḿpʋ́ɣʋ́ Tacaa tasaa sɩ, teitei kɛ́ ḿpʋ́ɣʋ́ Ɩsɛɣɛlɩ nyǝ́ma ká tɔɣɔ tɔɣɔnaɣa asilima nyǝŋka. Piitimnaa mpa pa taa maa yele na pá polo tɔ tǝnaɣa paa tɔɣɔ-kɛ.
Ɩlɛna máá yɔɣɔtɩ sɩ: Haɩ, Tacaa Ɩsɔ, hatoo ma pǝcaatʋ halǝna saŋa ma ta pilisi ma tɩ. Ma ta tɔɣɔ pʋlʋpʋ kʋsǝpǝm yaa mpi pǝ kpawa na pǝ cǝlɩ tɔ. Pǝyele asilima kpǝntɛ natǝlɩ tǝ nantʋɣʋ ta sʋʋta ma nɔɣɔ taa.
Ɩlɛna Ɩsɔ cɔ-m sɩ: Maa laɣasɩ-ŋ naapʋntʋ na ń taɣanǝna-tǝɣɩ kɔkɔ na ń la tǝ tɔɔ kɛ́ tɔɣɔnaɣa, pǝ kaa wɛɛ yǝlaa pʋntʋ.
Ḿpʋ́ɣʋ́ ɩ tasa-m heeluɣu sɩ: Yʋlʋ nyá maa yɔkɩ tɔɣɔnasɩ tǝsɩɩlɛ kɛ Yosalɛm taa. Paa maɣasǝɣɩ tɔɣɔnaɣa na pá tɔkǝna nǝɣǝsɛɛ, na pá maɣasǝɣɩ lʋm na pá nyɔɔkǝna laŋwakǝllɛ.
Paa laŋ tɔɣɔnaɣa na lʋm. Pɩɩ nɩɩ-wɛ na pa tasǝna pa ɩsɛ kɛ pa ɩsaɣatʋ tɔɔ.
Ḿpʋ́ɣʋ́ Ɩsɔ tɔma Ɩsekiyɛɛlɩ má sɩ: Yʋlʋ nyá kpaɣa hʋnʋɣʋ na ń looli nyá nyʋɣʋ na nyá tantʋɣʋ. Ɩlɛna ń caa sanǝya na ń maɣasɩ nyɔɔsɩ na ń tala-sǝɣɩ hɔɣɔlǝŋ paɣalɛ.
Waatʋ wei nyá hǝntʋɣʋ kʋyɛɛŋ ɩ́ tɛma, ɩlɛ ń kuu hɔɣɔlʋɣʋ kancaalaɣa nyǝŋkʋ na ń wɔ kɔkɔ kɛ ɩcatɛ hɛkʋ taa. Ɩlɛna ń kuu hɔɣɔlʋɣʋ naalɛ nyǝŋkʋ na ń lo-sǝɣɩ nyá laɣatɛ na ń cɔɔna ɩcatɛ. Ɩlɛna ń tasa hɔɣɔlʋɣʋ tooso nyǝŋkʋ kɛ kuuu tɔtɔ, na ń ŋmɩɩsɩ na heelim kpaɣa. Ɩlɛna má kpɛɛ ma laɣatɛ na má tʋ sɩ waalɩ.
Ɩlɛna ń cosi sɩ taa kɛ́ pǝcɔ, na ń hɔkɔ nyá tokonaa ntompee.
Pǝyele ɩlɛna ń cosi sɩ taa kɛ́ pǝcɔ, na ń wɔ kɔkɔ taa, na sɩ́ nyaɣa. Tǝnaɣa kɔkɔ ká lɩɩna na ká nyaɣa Ɩsɛɣɛlɩ nyǝ́ma.
Ḿpʋ́ɣʋ́ Tacaa Ɩsɔ má ma yɔɣɔtaa sɩ: Yosalɛm wei, maa sɩɩwa piitimnaa na pa tɛtʋ hɛkʋ taa tɔ, mpi ɩ ka tɛɛsǝna tɔɣɔlɛ.
Mpi tɔ, Yosalɛm nyǝ́ma wakǝla ma kiiŋ na ma kʋtʋtʋtʋ. Pa kʋ pa tɩ tɔm na pǝ kǝlɩ ɩsɩɩ mpa pa cɔɔna-wɛ tɔ. Mpi tɔ, pa kisa ma kiiŋ. Pa ta tǝŋ ma kʋtʋtʋtʋ.
Pǝ tɔɔ kɛ́ Tacaa Ɩsɔ yɔɣɔtaa sɩ: Timpi pa lapa ɩsaɣatʋ na pǝ́ kǝlɩ piitimnaa mpa pa cɔɔna-wɛ tɔ, pǝ́cɔ́ pa kisa ma kʋtʋtʋtʋ na ma kiiŋ tɔkʋɣʋ na pa tǝŋ piitim lɛmpɩ nyǝntʋ tɔ,
ma laŋlɛ ta hɛɛna-wɛ. Maa hʋʋna-wɛɣɛ piitimnaa mpɛ pa ɩsɛntaa.
Yosalɛm nyǝ́ma lakasɩ kǝla acaalǝtʋ. Pǝ tɔɔ kɛ́ maa hɔ pa ŋkpaŋʋɣʋ kɛ ɩsǝna tɔ, too tɔ, ma ta hɔnta mpʋ. Pǝyele ma kaa tɩɩ tasʋ ḿpʋ́ɣʋ́ hɔm.
Pǝ tɔɔ kɛ́ cɛcɛnaa ka tɔɣɔ pa piya, na piya náá tɔɣɔ sɩ caanaa kɛ Yosalɛm taa. Ye pǝ kaasa pa pʋlʋ, ma yele na heelim yasɩ-wǝɣɩ paa timpi. Ɩsǝna maa hʋʋna-wɛ tɔɣɔlɛ.
Tacaa sɩ: Maɣa Tacaa Ɩsɔ weesuɣu tʋ kɛ́. Timpi pa pilisa kɔtaɣa tǝlatɛ na pa tɩɩŋ na pa acaalǝtʋ tǝna tɔ, ma kaa tasa-wɛɣɛ nyɩɩlʋɣʋ, yaa má wɛɛna pa pǝtɔɔtǝlɛ, yaa ma hʋlɩ-wɛɣɛ suulu.
Yosalɛm yǝlaa hɔɣɔlǝŋ tooso taa kʋlʋmʋɣʋ ká sǝna yʋlʋkʋsǝkʋ na nyɔɣɔsɩ. Paa kʋ hɔɣɔlʋɣʋ lɛŋkʋ kɛ yoou taa kɛ́ pǝ cɔɔnaʋ ɩcatɛ tɔ. Ɩlɛna pǝ kaasɩ hɔɣɔlʋɣʋ lɛŋkʋ, ɩlɛna ma yele na heelim yasɩ-kʋ, na pǝ́ pona paa timpi. Ɩlɛna má tʋ pa waalɩ na laɣatɛ.
Maa mʋ-wɛ na pááná. Maa yele na a kpana a tɩ na má lɛɛtɩ-wɛ. Waatʋ ɩnǝɣɩ paa cɛkǝna sɩ maɣa Tacaa má yɔɣɔtǝna-wɛ na pááná.
Maa yele na ɩcatɛ pǝsɩ kpɛtɛ. Tɩɩ pǝsɩ mpusi pʋlʋɣʋ piitimnaa mpa pa cɔɔna-wɛ tɔ, na tɛɛlaa pa ɩsɛntaa.
Waatʋ ɩnǝɣɩ maa hʋʋna-wɛ na pááná sɔsɔɔna. Maa hɔ pa ŋkpaŋʋɣʋ na toŋ. Pǝyele paa pǝsɩ mpusi na fɛɛlɛ pʋlʋpʋ, mpi lɛlaa ka nyǝnǝɣǝna tɔ. Pɩɩ sʋsɩ piitimnaa mpa pa cɔɔna-wɛ tɔɣɔ watʋ. Maɣa Tacaa má yɔɣɔtǝɣǝna mpʋ.
Maa tɔ́-wɛɣɛ nyǝmá sɔtʋ nyǝna wena a kɛ́ nyɔɣɔsɩ tɔ, na pá sɩ́. Ɩlɛna má yele na pǝ́ kpiisi-wɛ. Mpi tɔ, maa sɔɔsɩ nyɔɣɔsɩ kɛ pa wahalanaa tɔɔ. Maa yɔkɩ pa tɔɣɔnaɣa tǝsɩɩlɛ.
Maa yele na nyɔɣɔsɩ na taalɛ wontu ɩsaɣatʋ lɩɩ-wɛ. Paa laŋ piya. Yʋlʋkʋsǝkʋ na yoou ka wakǝlɩ-wɛ. Maɣa Tacaa, má yɔɣɔtǝɣǝna.
Ḿpʋ́ɣʋ́ Tacaa heela-m sɩ:
Yʋlʋ nyá kɛɛsɩ nyá ɩsɛ na Ɩsɛɣɛlɩ nyǝ́ma pɔ́ɔ́ŋ tɔɔ na ń yɔɣɔtɩ ma tɔm.
Ɩsɛɣɛlɩ pɔ́ɔ́ŋ na pulasɩ na tɛtɛka na kacǝsɩ nyǝ́ma ɩ́ nɩɩ Tacaa Ɩsɔ tɔm. Maa yele na laɣatɛ kɔɔ mǝ tɔɔ, na má kpiisi mǝ tǝfɛɛnlɛnaa.
Maa yɔkɩ mǝ tǝkɔtǝlɛnaa, na mǝ ilim lɛɛsǝŋ wei ɩ́ laakɩ tɔ. Mǝ taa lɛlaa ka sɩ pa tɩɩŋ kʋlalaaŋ kila.
Maa sɩɩ mǝ sǝtaa kɛ mǝ tɩɩŋ kʋlalaaŋ kila, na má ŋmɩɩsɩ mǝ mʋwa na má cɔɔna-ɩ.
Mǝ acalɛɛ tǝna ká pǝsɩ ncaa kɛ́. Pɩɩ kpiisi mǝ tǝfɛɛnlɛnaa. Pɩɩ yele mǝ tǝkɔtǝlɛnaa na pǝ lɔ-wɛ. Pɩɩ yɔkɩ mǝ tɩɩŋ na ɩ́ saalɩ yem. Mǝ ilim lɛɛsǝŋ ká yɔkɩ na mǝ niŋ kʋlapǝm wakǝlɩ.
Mǝ taa paɣalɛ ká sɩ, ɩlɛna pǝ́cɔ́ ɩ́ cɛkǝna sɩ maɣalɛ Tacaa.
Paa na mpʋ maa yele mǝ taa kakaasaɣa. Pɛlɛ paa fiti laɣatɛ, paa wɛɛ piitimnaa taa. Waatʋ ɩnǝɣɩ maa yasɩ-wɛɣɛ piitimnaa taa.
Mǝ taa kakaasaɣa ka tɔɔsɩ ma tɔɔ kɛ́ piitimnaa taa, timpi pa kpa-wɛɣɛ yomle tɔ. Mpi tɔ, maa wakǝlɩ pa nyama wena a ta laɣana ma tike tɔ. Na pa ɩsɛ wena pa nyɩɩlǝna tɩɩŋ tɔm tɔ. Pa maɣamaɣa paa nyǝɣǝsǝna pa tǝɣɩ acaalǝtʋ nti pa lapa tɔ tǝ tɔɔ.
Waatʋ ɩnǝɣɩ paa nyɩ sɩ ma kɛ́ Tacaa. Ɩlɛ pǝ taɣa yem tɔɔ kɛ́ ma yelaa, na wahalanaa panɛ pá maɣana-wɛ na pǝ́ ciɣiti-wɛɣɛ mpʋ.
Ḿpʋ́ɣʋ́ Tacaa Ɩsɔ yɔɣɔtaa sɩ: Ɩ́ kpasɩ mpee na nɔɔhɛɛ na laŋwakǝllɛ. Mpi tɔ, Ɩsɛɣɛlɩ nyǝ́ma lapa ɩsaɣatʋ na acaalǝtʋ. Yoou na nyɔɣɔsɩ na kʋtɔŋ ká kʋ-wɛ.
Kʋtɔŋ ka kʋna pooluŋ tʋ, na yoou náá kʋ pǝcɔlɔ tʋ. Ɩlɛna wei ɩlɛ ɩ wɛɛ tɔ, kolontunaa ta ɩlɛ, na nyɔɣɔsɩ kʋ-ɩ. Maa yele na ma pááná kpa pa tɔɔ kɛ́ na pǝ́cɔ́ a hɛɛ.
Ɩ́ ka tɛ na ɩ́ nyɩ sɩ maɣalɛ Tacaa. Mpi tɔ, mǝ sǝtaa ká sɔɣɔtǝna mǝ tɩɩŋ kʋlalaaŋ na mǝ tǝkɔtǝlɛnaa. Paa pulasɩ kʋkʋlasɩ tɔɔ, na pɔ́ɔ́ŋ tɔɔ, na tɩɩŋ kʋlɔpǝŋ hɔtʋ tɛɛ. Tǝnawɛɣɛ ɩ́ wɔkaɣa mǝ tulaalʋnaa kɛ mǝ tɩɩŋ na sɔɔsʋŋ nyalaa.
Maa kʋsɩ niŋ na má kpiisi tɛtʋ tǝnaɣa. Paa leɣe ɩ́ wɛɛ, pǝ kpaɣaʋ wʋlaɣa tɛtʋ na ilim mpǝtǝŋ tɔɔ tɔ. Na pǝ́ polo Lipǝla ɩcatɛ kɛ ilim ntɔɣɔŋ tɔɔ tɔ. Waatʋ ɩnǝɣɩ yǝlaa ká cɛkǝna sɩ maɣalɛ Tacaa.
Ḿpʋ́ɣʋ́ Tacaa heela Ɩsekiyɛɛlɩ má sɩ:
Yʋlʋ nyá, heeli Ɩsɛɣɛlɩ tɛtʋ yǝlaa sɩ, mǝ tɛtʋ tǝna tǝnaɣa kɔŋ kɛlɛ.
Mǝ tomle talaa kɛlɛ nɔɔnɔɔ. Maa mʋ-mɛ na pááná. Maa kɛɛsǝna mǝ mpaaŋ na má hʋʋna-mɛ. Maa sʋkɩ-mɛɣɛ mǝ acaalǝtʋ tǝna.
Ma kaa wɛɛna mǝ pǝtɔɔtǝlɛ. Yaa ma hʋlɩ-mɛɣɛ suulu kɛ paa pǝ́cɔ́. Ama mǝ tɔntɛ na mǝ acaalǝtʋ tǝma wena ɩ́ lakaɣa tɔɣɔ pɩɩ fɛlɩ-mɛ. Ɩlɛna ɩ́ cɛkǝna sɩ maɣalɛ Tacaa.
Tacaa Ɩsɔ má ma yɔɣɔtǝɣɩ sɩ, wahala ɩkpamlɛ kɔŋ ɩ́ ta nata ɩ taka.
Pǝ tɛmaɣalɛ mpusi kantǝkaɣa nyǝŋ kɔŋna ntɛ́. Ɩ ka tii mǝ tɔɔ. Halɩ ɩ tapǝna ntɛ́.
Tɛtʋ yǝlaa waatʋ tapa. Laŋwakǝllɛ kʋyakʋ kpɛɣɛtaa. Laŋhʋlʋmlɛ kakiisasɩ tɛma pɔ́ɔ́ŋ taa.
Nɔɔnɔɔ kɛ́ maa mʋ-mɛ na pááná. Ma kaa yele na pǝ leeli. Maa hʋʋna-mɛɣɛ mǝ tɔntɛ na mǝ acaalǝtʋ tɔɔ na ma lɛɛtɩ-mɛ.
Ma kaa wɛɛna mǝ pǝtɔɔtǝlɛ. Yaa má hʋlɩ-mɛɣɛ suulu kɛ paa pǝ́cɔ́. Maa hʋʋna-mɛɣɛ mǝ tɔntɛ na mǝ acaalǝtʋ tɔɔ na má lɛɛtɩ-mɛ. Waatʋ ɩnǝɣɩ ɩ́ ká cɛkǝna sɩ maɣalɛ Tacaa. Má makǝna-mɛ.
Hʋʋlɛ kʋyakʋ taɣanǝɣǝna ntɛɣɛ kʋ tɩ. Kʋ kɛ́ wakǝlʋɣʋ nyǝŋkʋ kɛ́. Mʋsʋŋ tɔŋa tɔɔʋ, na kalampaanɩ náá hʋlǝɣɩ ɩ tɩ.
Mʋsʋŋ wɛ kɛ ɩsɩɩ kpátʋ́ɣʋ́ ŋku pa hɔŋna mǝ ŋkpaŋʋɣʋ kɛ mǝ ɩsaɣatʋ tɔɔ tɔ. Pʋlʋ ta kaasɩ-mɛ. Kɔkɔtɛ tɛma, ɩ́ fɛɩ paɣalɛ tɔtɔ. Nɔɣɔlʋ ɩɩ tasǝɣɩ-mɛɣɛ wiiu.
Waatʋ tɔŋna kɔntɛ. Wei ɩ yakɩ tɔ ɩ taa yɔɔlɩ. Pǝyele pɛɛtʋlʋ laŋlɛ náá taa wakǝlɩ. Mpi tɔ, Tacaa mʋ pááná na pa tǝnaɣa.
Paa pɛɛtʋlʋ wɛna ɩ weesuɣu ɩ kaa na ɩ kʋpɛɛtǝm. Mpi tɔ, nti pa nawa toosee taka taa na pá kɛɛsɩ yǝlaa mɛ mǝ wakǝlʋɣʋ tɔɔ tɔ, tǝ lakɩ kɛ́ tɩɩ saalǝɣɩ. Mǝ ɩsaɣatʋ nti ɩ́ lakɩ tɔ tǝ tɔɔ, mǝ taa nɔɣɔlʋ kaa wɛɛna weesuɣu.
Paa hʋlɩ akantǝlɛ na sɔɔlʋ pɩɩ. Ama nɔɣɔlʋ kaa polo yoou. Mpi tɔ, yǝlaa tǝnaɣa ma mʋna pááná.
Yoou wɛ awalɩ kɛ́, na nyɔɣɔsɩ na kʋtɔŋ kɛ tǝyaɣa taa. Ye wei ɩ́ kpawa taalɛ, pa kʋ-ɩ yoou taa. Wei ɩ́ saala ɩcatɛ taa, kʋtɔŋ na nyɔɣɔsɩ kʋ-ɩ.
Ɩlɛna mǝ taa mpa pǝ sɔɔwa tɔ ɩ́ seeki na ɩ́ kpaakɩ pɔɔŋ na sɔɣɔntʋ ɩsɩɩ tɛtɛka taa alukukunaa. Ɩ́ ka mɔlǝɣɩ mǝ kawalaɣa tɔɔ kɛ́.
Mǝ ŋkpalasɩ ka susi yem kɛ́ toma fɛɩ, na mǝ tʋna makɩ tǝma.
Ɩ́ ka suu lǝyaɣa wontu kɛ́ ɩsɩɩ fɔlǝtɔnaa taka, na sɔɣɔntʋ anaam pɩɩ-mɛ. Ɩ́ ka looli mǝ nyɔɔŋ na fɛɛlɛ tǝcʋkɩɩ.
Ɩ́ ka lɔ mǝ liɣitee kɛ hapɛɛ tɔɔ. Mǝ wʋla ka pǝsɩ-mɛɣɛ mpusi pʋlʋ. Mǝ liɣitee na mǝ wʋla kaa ya-mɛɣɛ Tacaa pááná kʋyakʋ wule. Ɩ́ kaa wɛɛna mpi ɩ́ ka tɔɣɔ na ɩ́ haɣa, yaa ɩ́ kʋna mǝ kʋnyɩɩlǝŋ tɔ. Mpi tɔ, mpʋ pǝ pɛtǝna-mɛɣɛ ɩsaɣatʋ taa.
Mǝ kacɔka wontu kɛ mǝ laŋa ká hɛɛnaa. Mǝ wontu ntǝɣɩ ɩ́ lupǝna mǝ acaalǝtʋ tɩɩŋ. Pǝ tɔɔ kɛ́ maa yele na ɩ́ lɩɩ-tǝɣɩ luɣu. Tacaa má ma yɔɣɔtǝna mpʋ.
Maa pɛtɩ-tǝɣɩ caɣalaa niŋ taa. Atɛ yǝlaa asaɣaa ka kuu-tɩ na pá pilisi-tɩ.
Maa ha-mɛɣɛ siɣile, na pá pilisi ma tǝyaɣa. Nmɩɩlaa ka sʋʋ ka taa na pá kuu ma wɛnaʋ.
Ɩ lu alukpala. Mpi tɔ, yʋlʋkʋlɛ suwa tɛtʋ. Mʋsʋŋ ná su ɩcatɛ taa.
Maa kɔna yǝlaa mpa pa kǝla ɩsaɣatʋ tɔ. Paa lɛɛkɩ mǝ tɛɛsɩ, na má sɩɩ tǝnaɣa kɛ kalampaanɩ nyǝ́ma toŋ. Paa pilisi mǝ lona katɛ nyǝna.
Wakǝlʋɣʋ kɔŋ na ɩ́ pɛɛkǝɣɩ nyʋɣʋ yapʋ ɩɩ naakɩ.
Wahalanaa tǝnǝɣɩ tǝma tɔɔ kɛ́. Laapaalǝnaa asaɣaa tɔm kɛ ɩ́ nɩɩkɩ paa kʋyakʋ ŋku. Na ɩ́ pɔɔsǝɣɩ Ɩsɔ kʋyɔɣɔtʋtʋ tɛlǝsǝlaa sɩ, pɛlɛ pá yɔɣɔtɩ nti pǝ hʋla-wɛ tɔ. Kɔtǝlaa ná tá nyɩ kiiu. Sɔsaa ná fɛɩna laɣatʋ tasʋɣʋ napǝlɩ.
Wulaʋ na wɛ lǝyaɣa taa kɛ́, na sɔɣɔntʋ náá pɩɩ awulumpiya. Ɩlɛna tɛtʋ yǝlaa náá seliɣi. Tacaa sɩ: Maa la-mɛɣɛ ɩsɩɩ mǝ tɔntɛ wɛɛ tɔ, na má hʋʋna-mɛ ɩsɩɩ ɩ́ mʋnaa tɔ. Ɩlɛna ɩ́ nyɩ sɩ maɣalɛ Tacaa.
Ḿpʋ́ɣʋ́ Ɩsɛɣɛlɩ nyǝ́ma kuuu pǝnaɣa naatoso nyǝŋka. Ɩsɔtʋ naatoso nyǝŋ kʋyakʋ kakpasɩ nyǝŋkʋ. Ma na Yuta sɔsaa tǝ wɛ ma tɛ́ na tǝ́ caɣaa. Ɩlɛna Tacaa Ɩsɔ toŋ tii ma tɔɔ.
Ma nyǝnaa ɩlɛ, ma ná pʋlʋɣʋlɛ, na pǝ ɩsɛntaa ɩsɩɩ yʋlʋ. Pǝ kpaɣaʋ ɩ tǝnaɣa na pǝ́ tii tɔ, pǝ kɛ́ kɔkɔ kɛ́. Pǝ mǝla kpaʋ tɔ, pǝ tee kɔkɔ kɛ́ ɩsɩɩ pa sota nyǝɣǝlʋɣʋ kʋsɛɛmʋɣʋ.
Ɩlɛna yʋlʋ ɩnɩ ɩ́ kʋsɩ niŋ taka, na ɩ́ kpa ma nyʋɣʋ nyɔɔsɩ. Mpʋɣʋlɛ Feesuɣu kpaɣa-m toosee taka taa. Kʋ tɛɛna-m Yosalɛm kɛ nɔnɔɣɔ ŋka ka wɛ ilim ntɔɣɔŋ tɔ ka kiŋ. Tǝnaɣa paa sɩɩwa tʋɣʋ ŋku kʋ kʋsǝɣɩ Tacaa ɩsɛsɛɛmlɛ tɔ.
Ɩlɛna má ná Ɩsɛɣɛlɩ Ɩsɔ teeli. Ɩsɩɩ maa tɛma-ɩ naʋ kɛ tɛtɛkǝlɛ taa tɔ.
Ḿpʋ́ɣʋ́ Ɩsɔ tɔma-m sɩ: Yʋlʋ nyá kʋsɩ ɩsɛ na ilim ntɔɣɔŋ tɔɔ. Ma kʋsa ɩsɛ na má nyǝnɩ tǝna tɔɔ, ɩlɛ ma ná ɩsɛsɛɛmlɛ tʋɣʋ kʋlalaaʋ ŋkʋɣʋlɛ, tǝnaɣa kɔtaɣa tǝlatɛ nɔnɔɣɔ.
Ɩlɛna ɩ́ tɔ-m sɩ: N nawa acaalǝtʋ nti Ɩsɛɣɛlɩ nyǝ́ma lakɩ sɩ ma hatǝlǝna ma tǝyaɣa tɔ? Ama n ka na acaalǝtʋ sɔsɔɔntʋ lɛntɩ tɔtɔ.
Ḿpʋ́ɣʋ́ ɩ pona-m Ɩsɔ tǝsɛɛlɛ taɣa ɩsɔtaa nyǝŋka nɔnɔɣɔ kiŋ. Ma nyǝnaa ɩlɛna má ná pʋ́ʋ́ɣʋ́ kɛ koluŋa tɔɔ.
Kɛlɛna ɩ tɔ-m sɩ: Yʋlʋ nyá tʋlɩ koluŋa kɛ pʋ́ʋ́ɣʋ́. Ɩlɛna ma tʋlɩ-kʋ.
Ntɛna ɩ́ tɔ-m sɩ: Sʋʋ na ń na acaalǝtʋ nti pa lakɩ cǝnɛ tɔ.
Ma sʋʋwa ɩlɛna má maɣana pa lǝsa koluŋa tɔɔ kɛ́ wontu nti tǝ tuuki tǝ lotu tɔɔ tɔ. Na wontu lɛntɩ nti tǝ kɛ́ acaalǝtʋ tɔ. Ɩsɛɣɛlɩ nyǝ́ma tɩɩŋ tǝna ka wɛ pǝ taa.
Ɩlɛna Ɩsɛɣɛlɩ nyǝ́ma sɔsaa nɩɩtoso na naanʋwa sǝŋa fotoonaa mpɛ pa ɩsɛntaa. Na pa taa kɛ́ Safaŋ pǝyalʋ Yasaniya. Na paa wei ɩ tɔka tulaalʋ cofolo kɛ ɩ niŋ taa, na nyɔɔsɩ kʋlǝɣɩ ɩsɔtaa.
Ḿpʋ́ɣʋ́ Tacaa tɔma-m sɩ: Yʋlʋ nyá ń nawa mpi mpi Ɩsɛɣɛlɩ sɔsaa mpɛ paa wei ɩ lakɩ ɩ kutuluɣu taa na ɩ nǝɣǝsǝna fotoonaa panɛ tɔ? Pa kʋyɔɣɔtʋtʋ ntɛ́ sɩ: Tacaa lɔwa tɛtʋ, ɩlɛ ɩɩ naakɩ-tʋ.
Ntɛna ɩ́ tasa sɩ: N ká ná acaalǝtʋnaa sɔsɔɔntʋ lɛntɩ nti pa lakɩ tɔ.
Ḿpʋ́ɣʋ́ ɩ pona-m Tacaa tǝyaɣa nɔnɔɣɔ, kɛ ilim ntɔɣɔŋ hɔɣɔlʋɣʋ tɔɔ. Ɩlɛna má maɣana alaa caɣaa na pá wiiki tʋɣʋ ŋku pa yaakaɣa sɩ, Tamusi*fa* tɔ kʋ sǝm. pa pona pa tɛ. Yǝlaa tɔŋ sɩ tʋɣʋ ŋkʋ kʋ kɛɛsǝɣɩ na kʋ sǝkɩ saa wei pá tɛŋ kʋmtʋ tɔ. Ɩlɛna pa taɣanɩ-kʋɣʋ lʋlʋɣʋ kɛ toomaɣa waatʋ. Alaa tɔŋna-kʋɣʋ wiiu ntɛ́ cǝnɛ sɩ kʋ sǝpa.
Ɩlɛna Ɩsɔ tɔ-m sɩ: N ká ná acaalǝtʋ sɔsɔɔntʋ lɛntɩ nti tǝ kǝla tǝnɛ tɔ.
Ḿpʋ́ɣʋ́ ɩ sʋʋna-m Tacaa tǝyaɣa taɣa pǝ taa nyǝŋka tɔɔ kɛ́ nɔnɔɣɔ na kɔtaɣa tǝlatɛ pa hɛkʋ taa. Tǝnaɣa ma maɣana apalaa napǝlǝɣɩ hiu na kakpasɩ. Apalaa mpɛ pa hawa Tacaa tǝsɛɛlɛ kɛ siɣile, na pá nyǝnǝɣǝna tɛʋ kite tɔɔ, na pá sɛɛkɩ ilim.
Ntɛna ɩ́ tɔ-m sɩ: Acaalǝtʋ nti Yuta nyǝ́ma lakɩ cǝnɛ ɩsǝntɔ tɔ pǝcɔɣɔlɛ? Pǝ wɛɛ sɩ pá suuli mʋsʋŋ kɛ tɛtʋ na pá kpaasǝɣɩ ma pááná na? Nyǝnɩ ɩsǝna pa kpaasʋɣʋ tʋɣʋ pǝliŋasɩ kɛ pa mɩɩna kiŋ tɔ?
Ma maɣamaɣa maa lana-wɛ na pááná kɛ́. Ma kaa hʋlɩ-wɛɣɛ suulu. Waatʋ wei paa kiisina nɔɔsɩ sɔsɔɔnsɩ kɛ ma ŋkpaŋŋ taa tɔ, ma kaa nɩɩ.
Mpʋɣʋlɛ ma nɩɩwa Tacaa mapa kapuka sɔsaɣa sɩ: Ɩcatɛ ŋkpaŋʋɣʋ hɔntaa tǝna ɩ́ kɔɔ. Paa wei ɩ́ tɔkɩ ɩ yoou wontu nti ɩ ka wakǝlǝna-wɛ tɔ na ɩ́ kɔɔ.
Ɩlɛna má ná apalaa naatoso lɩɩna ɩsɔtaa nɔnɔɣɔ. Ilim ntɔɣɔŋ hɔɣɔlʋɣʋ kɛ pa lɩɩnaa na pá tala. Na paa wei ɩ́ tɔka ɩ wontuɣu ŋku ɩ ká wakǝlǝna tɔ. Pa taa ka wɛ apalʋ nɔɣɔlʋ, na ɩ́ suuwa kpoŋkpontu toŋ nyǝntʋ wontu, na ɩ́ lɛɛwa ŋmaalaɣa kɛ ɩ tampala tɔɔ. Ɩlɛna apalʋ ɩnɩ ɩ́ kɔɔ na ɩ́ sǝŋ nyǝɣǝlʋɣʋ kʋsɛɛmʋɣʋ kɔtaɣa tǝlatɛ cɔlɔ.
Ḿpʋ́ɣʋ́ Ɩsɛɣɛlɩ Ɩsɔ teeli kʋla ɩsɔtaa taŋlʋ nɔɣɔlʋ wei ɩ tɔɔ ɩ ka wɛɛ tɔ. Ɩlɛna ɩ́ polo kutuluɣu nɔnɔkpete. Ḿpʋ́ɣʋ́ Tacaa yaa apalʋ wei ɩ ka suu kpoŋkpontu toŋ nyǝntʋ wontu na ɩ́ lɛɛ ŋmaalaɣa kɛ ɩ tampala tɔɔ tɔ.
Ɩlɛna ɩ́ tɔmɩ-ɩ sɩ: Polo Yosalɛm ɩcatɛ hɛkʋ taa. Yʋsɩ yǝlaa mpa pa tɔkɩ wahala na pá mɔlǝɣɩ acaalǝtʋ tǝna nti lɛlaa lakɩ tɔ tǝ tɔɔ tɔ, pa tokuŋ taa.
Ḿpʋ́ɣʋ́ ɩ heela lɛlaa na má nɩɩkɩ sɩ: Ɩ́ tǝŋ kancaalaɣa nyǝŋ waalɩ, na ɩ́ kʋ́ yǝlaa. Ɩ́ taa wɛɛna pa pǝtɔɔtǝlɛ. Pǝyele ɩ́ taa hʋlɩ-wɛɣɛ suulu.
Ɩ́ kʋ́ na ɩ́ kpiisi kʋkpatǝlaa, na ɩfepiya, na pɛɛlaa, na piya, na alaa. Ama ɩ́ taa kpǝtǝna mpa pa tokuŋ taa wɛ kʋyʋsʋm tɔ. Ɩlɛ ɩ́ caalǝna ma tǝyaɣa taa. Ḿpʋ́ɣʋ́ pa caalǝna apalaa sɔsaa mpa pa caɣa Ɩsɔ tǝyaɣa nɔnɔɣɔ tɔ.
Ɩ́ suuli ma tǝyaɣa kɛ sǝtaa na pǝ́ kpɛnna taasɩ tɔɔ. Ma tǝyaɣa ɩ́ pilisi, ɩ́ lɩɩ. Ḿpʋ́ɣʋ́ pa lɩɩwa na pá sʋʋ ɩcatɛ na pá kʋɣɩ tǝ taa yǝlaa na pá puki.
Pa tɔŋa kʋɣʋ na ma sǝŋa mpʋ. Ɩlɛna má hoti ma ɩsɛntɔɔ, na má má kapuka sɩ: Haɩ, Tacaa Ɩsɔ, n mʋɣʋ pááná kɛ ḿpʋ́ɣʋ́ katatǝlaɣa na Yosalɛm tɔ, n caa ń kpiisi Ɩsɛɣɛlɩ nyǝ́ma mpa pǝ kaasaa tɔ pa tǝna na?
Ntɛna ɩ́ cɔ-m sɩ: Ɩsɛɣɛlɩ nyǝ́ma na Yuta nyǝ́ma pa ɩsaɣatʋ kǝla tɔɔʋ. Tǝ yaɣataa kɛ́. Yʋlʋkʋlɛ suna tɛtʋ taa, kʋsiɣisim lapʋ fɛɩ ɩcatɛ taa. Mpi tɔ, pa kʋyɔɣɔtʋtʋ ntɛ́ sɩ Tacaa má, ma lɔ tɛtʋ, maa naakɩ pʋlʋ.
Pǝ tɔɔ kɛ́ ma kaa wɛɛna pa pǝtɔɔtǝlɛ. Yaa má hʋ́lɩ́-wɛɣɛ suulu. Maa mǝŋna pa nyɔɔŋ taa kɛ́ pa tǝma.
Mpʋɣʋlɛ apalʋ wei ɩ suu kpoŋkpontu toŋ nyǝntʋ wontu na ɩ́ lɛɛ ŋmaalaɣa kɛ ɩ tampala tɔɔ tɔ. Ɩ́lɛ́ ɩ cɔwa sɩ ma lapa nti n ka tʋ-m tɔ.
Ḿpʋ́ɣʋ́ ma nyǝnaɣa mpʋ, ɩlɛna má ná ɩsɔtɔnʋɣʋ kɛ ɩsɔtaa taŋlaa*fa* nyʋɣʋ taa. Na pʋlʋpʋ ɩsɩɩ kumte, na tǝ nyǝnʋɣʋ taa wɛ ɩsɩɩ liɣitee pǝlɛ pooku nyǝntɛ. pɛlɛ pa wɛ lona paɣalɛ taa. Ɩlɛna pǝ kaasɩ Selafɛŋnaa. Ɩsayii 6:2-3 taa tike kɛ pa yɔɣɔta pa tɔm.
Ɩlɛna Tacaa heeli apalʋ wei ɩ suu kpoŋkpontu toŋ nyǝntʋ wontu tɔ sɩ: Polo pɔpɔlɛɛ nna a wɛ ɩsɔtaa taŋlaa tɛɛ tɔ. Cosi kɔkɔ mamala wena a wɛ tǝna tɔ na a su nyá niŋ, na ń ŋmɩɩsɩ-yɛɣɛ ɩcatɛ taa. Ntɛna apalʋ ɩnɩ ɩ́ tɛɛ ma ɩsɛntaa tǝnɛ ɩnɩ.
Waatʋ wei apalʋ ɩnɩ ɩ pola mpʋ tɔ ɩsɔtaa taŋlaa wɛ Ɩsɔ tǝsɛɛlɛ ntɔɣɔŋ hɔɣɔlʋɣʋ tɔɔ. Ḿpʋ́ɣʋ́ ɩsɔŋmʋntʋ su Ɩsɔ tǝsɛɛlɛ taɣa ɩsɔtaa nyǝŋka tɔɔ.
Ḿpʋ́ɣʋ́ Tacaa teeli kʋla ɩsɔtaa taŋlaa mpɛ pa tɔɔ na ɩ́ polo Ɩsɔ tǝsɛɛlɛ nɔnɔɣɔ, na ɩ́ su taɣa. Ḿpʋ́ɣʋ́ ɩsɔŋmʋntʋ su Ɩsɔ tǝsɛɛlɛ taa.
Ntɛna ɩsɔtaa taŋlaa keŋ kɔkɔtɛ nɩɩ mpʋ, ɩsɩɩ Ɩsɔ toma tǝna tʋ yɔɣɔtaɣa. Halǝna taɣa awalɩ tɔɔ nyǝŋka.
Ḿpʋ́ɣʋ́ Tacaa tɔma apalʋ wei ɩ suu kpoŋkpontu toŋ nyǝntʋ wontu tɔ sɩ: Polo ń hee kɔkɔ kɛ ɩsɔtaa taŋlaa kiŋ kɛ pɔpɔlɛɛ tɛɛ. Ɩlɛna apalʋ polo na ɩ́ sǝŋ pɔpɔlɛɛ kiŋ.
Tǝnaɣa ɩsɔtaa taŋlaa mpɛ pa taa lɛlʋ kʋsa niŋ, na ɩ́ hee kɔkɔ na ɩ́ tʋ apalʋ ɩnɩ ɩ niŋ taa. Ɩ mʋwa ɩlɛna ɩ lɩɩ.
Pʋlʋpʋnaa ka wɛ kɛ́ ɩsɩɩ yʋlʋ ŋkpalasɩ taka kɛ́ ɩsɔtaa taŋlaa mpɛ pa keŋ tɛɛ.
Ma nyǝnaɣa mpʋ, ɩlɛna má ná pɔpɔlɛɛ liɣiti kɛ́ ɩsɔtaa taŋlaa kiŋ. Paa wei ɩ kiŋ na ɩ pɔpɔtɛ, na a nyǝnʋɣʋ taa nǝɣǝsǝna ɩsɩɩ liɣitee pǝlɛ nte tǝ wɛ atɔntɔɔtɛ tɔ.
A liɣitiɣi mpʋ a ka wɛna wɛɛtʋ kʋlʋmtʋ kɛ́. Paa pɔpɔtɛ nte tǝ nǝɣǝsǝna kɛ́ ɩsɩɩ tǝ wɛ lɛntɛ taa.
A kʋlǝɣɩ tɔntɛ tɔ, á caakɩ sɩ á mǝŋna hɔɣɔlǝŋ liɣiti ɩnɩ ɩ taa ŋku kʋ tɔɔ a tʋɣʋtǝɣɩ kɛ́ aa kɛɛsǝɣɩ. Na á mǝlǝɣǝna hɔɣɔlʋɣʋ ŋku ɩsɔtaa taŋlaa nyɔɔŋ siɣisinaa na pá hɔŋ-yɛ tɔ, aa kɛɛkɩ.
Tʋlʋŋasɩ waasa ɩsɔtaa taŋlaa mpɛ pa tǝnaɣa tǝwisiwisi na sɩ mʋɣɩ kɔkɔ. Pǝ kpaɣaʋ pa sika na pa ŋkpalasɩ na pa keŋ tɔ. Na pǝ́ waasɩ pɔpɔlɛɛ anɩ a liɣiti na pǝ́ cɔɔ na pǝ́ ta tɔ.
Ḿpʋ́ɣʋ́ ma nɩɩwa pa ha pɔpɔlɛɛ anǝɣɩ hǝtɛ sɩ kacuculaɣa.
Paa wei ɩ ɩsɛntaa ka wɛna pǝ mpaa kɛ́. Kancaalaɣa nyǝŋ ɩsɛntaa ka wɛ kɛ́ ɩsɩɩ ɩsɔtaa taŋlʋ. Naalɛ nyǝŋ nǝɣǝsǝna ɩsɩɩ yʋlʋ. Tooso nyǝŋ ɩsɛntaa ná wɛ ɩsɩɩ tɔɣɔlaɣa. Ɩlɛna liɣiti nyǝŋ ɩsɛntaa náá nǝɣǝsǝna hɛkǝlɛ.
Ḿpʋ́ɣʋ́ ɩsɔtaa taŋlaa mpɛ pa kʋlaa na pá tɛɛ ɩsɔtaa. Paa wɛ teitei kɛ́ na wontu nti maa nawa Kepaa pɔɣɔ nɔɣɔ tɔ.
Waatʋ wei pa tɛɛkɩ tɔ, pa pɔpɔlɛɛ anɩ a tǝŋǝɣɩ-wɛɣɛ. Paa pa hɛta pa keŋ sɩ pa kʋlǝɣɩ, pa pɔpɔlɛɛ tǝŋǝɣɩ-wɛɣɛ ḿpʋ́ɣʋ́.
Ye pa sǝŋǝɣɩ a sǝŋ, na pá kʋlǝɣɩ, ɩlɛ pa kpɛnna-yɛ. Mpi tɔ, wontu lǝmaɣasɛɛ ka wɛ pɔpɔlɛɛ anɩ a taa tɔtɔɣɔ.
Ḿpʋ́ɣʋ́ Tacaa teeli kʋla nɔnɔkpete, na pǝ́ mǝlɩ ɩsɔtaa taŋlaa tɔɔ.
Ɩsɔtaa taŋlaa hɛta pa keŋ kɛ́ na pá kʋlɩ tɛtʋ tɔɔ kɛ́ ma ɩsɛntaa na pana pa pɔpɔlɛɛ pa tɛɛ. Ɩlɛna pá polo pá sǝŋ Tacaa tǝyaɣa nɔnɔɣɔ na ilim tǝlɩɩlɛ tɔɔ. Ɩlɛna Ɩsɛɣɛlɩ Ɩsɔ teeli wɛ pa tɔɔ kɛ́ ɩsɔtaa.
Pa kɛ́ wontu nti maa nawa Ɩsɛɣɛlɩ Ɩsɔ tɛɛ kɛ́ Kepaa pɔɣɔ nɔɣɔ tɔɣɔ. Ɩlɛna má cɛkǝna sɩ pa kɛ́ ɩsɔtaa taŋlaa.
Paa wei ɩ ka wɛna ɩsɛntaa kɛ tɔm liɣiti kɛ́, na keŋ liɣiti. Na paa wei kɛ́ yʋlʋ ŋkpalasɩ.
Pa ɩsɛntaa ka nǝɣǝsǝna kɛ́ ɩsɩɩ mpa ma nawa Kepaa pɔɣɔ nɔɣɔ tɔ, pa maɣamaɣa. Paa wei ɩ siɣisa ɩsǝna tɔ ḿpʋ́ɣʋ́ ɩ siɣisaa.
Ḿpʋ́ɣʋ́ Tacaa Feesuɣu pona Ɩsekiyɛɛlɩ maɣa ilim tǝlɩɩlɛ nɔnɔɣɔ. Ɩlɛna má maɣana apalaa hiu na kakpasɩ kɛ tǝna. Ma nawa pa taa kɛ́ Asuu pǝyalʋ Yasaniya na Penaya pǝyalʋ Pelatiya.
Ḿpʋ́ɣʋ́ Tacaa heela-m sɩ: Yʋlʋ nyá, yǝlaa mpɛ pa maɣasǝɣǝna kawalaɣa tɔm na pa tasǝɣɩ laɣatʋ ɩsaɣatʋ kɛ Yosalɛm ɩcatɛ tǝnɛ tǝ taa.
Pa kʋyɔɣɔtʋtʋ ntɛ́ sɩ pa kaa tasa kutuluŋ ŋmaʋ halɩ pǝ́ polo laasaɣa tɔɔ. Ɩcatɛ pǝsǝna ɩsɩɩ tiipile, na taɣalɛ nantʋ.
Pǝ tɔɔ kɛ́ pǝ wɛɛ sɩ yʋlʋ pǝyaɣa má, ma yɔɣɔtɩ nti ma nawa pa tɔɔ tɔ.
Mpʋɣʋlɛ Tacaa Feesuɣu tii ma tɔɔ na kʋ tɔ-m sɩ yɔɣɔtɩ sɩ Tacaa yɔɣɔtaa sɩ: Ɩsɛɣɛlɩ nyǝ́ma mɛ, ma nyǝma mǝ taa hʋwɛɛ.
Ɩ lʋlǝsa yʋlʋkʋlɛ kɛ ɩcatɛ tǝnɛ tǝ taa. Ɩ́ suula sǝtaa kɛ hapɛɛ tɔɔ.
Pǝ tɔɔ kɛ́ Tacaa Ɩsɔ yɔɣɔtǝɣɩ sɩ mǝ sǝtaa mpa ɩ́ suula tǝ taa tɔɣɔlɛ nantʋ, na tǝ maɣamaɣa kɛ tiipile. Ɩlɛna pá lǝsɩ-mɛ na pá tɛɛna.
Maa yele na laɣatɛ nte tǝ tɔm wɛ-mɛɣɛ sɔɣɔntʋ tɔ tǝ́ kɔɔ mǝ tɔɔ. Tacaa Ɩsɔ yɔɣɔtǝɣǝna mpʋ.
Maa lǝsɩ-mɛɣɛ ɩcatɛ taa, na má tʋ-mɛɣɛ kpaɩ nyǝ́ma niŋ taa. Maa hʋʋna-mɛɣɛ.
Ɩsɛɣɛlɩ tɛtʋ toosi tɔɔ kɛ́ maa hʋʋna-mɛ, na má yele na pá kʋ-mɛ na laɣatɛ. Waatʋ ɩnǝɣɩ ɩ́ ká nyɩ sɩ maɣalɛ Tacaa.
Ɩcatɛ tǝnɛ tǝ kaa pǝsɩ mɛ ɩsɩɩ tiipile. Mɛ mǝ kaa pǝsɩ ɩsɩɩ tǝ taa nantʋ. Ama Ɩsɛɣɛlɩ tɛtʋ toŋa tɔɔ kɛ́ maa hʋʋna-mɛ.
Waatʋ ɩnǝɣɩ ɩ ka nyɩ sɩ maɣalɛ Tacaa. Ɩ́ tá tǝŋ ma kʋtʋtʋtʋ. Pǝ́cɔ́ ɩ tá tɔkɩ ma kiiŋ. Ama piitimnaa mpa pa cɔɔna-mɛ tɔ, pa nyǝntʋ kɛ ɩ tǝŋǝɣɩ.
Waatʋ wei ma tɔŋa Ɩsɔ kʋyɔɣɔtʋtʋ tɛlǝsʋɣʋ kɛ mpʋ tɔɣɔ Penaya pǝyalʋ Pelatiya sǝpa. Ḿpʋ́ɣʋ́ ma hota ma ɩsɛntɔɔ na má má kapuka sɩ: Haɩ, Tacaa, Ɩsɔ. N ka kʋ Ɩsɛɣɛlɩ nyǝ́ma tǝna mpa pǝ kaasaa tɔ?
Ḿpʋ́ɣʋ́ Tacaa heela-m sɩ:
Yʋlʋ nyá, nyá yǝlaa mpa pa kɛ́ Ɩsɛɣɛlɩ nyǝ́ma tɔ na nyá tɛɛtʋnaa Yosalɛm nyǝ́ma tasǝɣɩ laɣatʋ kɛ mpa kolontunaa kuuwa tɔ sɩ pá saalɩ tǝna. Mpi tɔ, taɣa Tacaa hawa tɛtʋ tǝnɛ sɩ tǝ́ pǝsɩ tá nyǝntʋ.
Pǝ tɔɔ tɔ, tɛlǝsɩ-wɛ sɩ, Tacaa Ɩsɔ má, ma yɔɣɔtaa sɩ: Paa ma yasa-wɛɣɛ tɛtʋ paɣalɛ taa, na pa wɛɛ pooluŋ kɛ piitimnaa hɛkʋ tɔ, ma wɛ pa kiŋ kɛ tǝnaɣa, ɩsɩɩ ma tǝyaɣa taa.
Pǝ tɔɔ kɛ́ n ká heeli-wɛ sɩ: Tacaa Ɩsɔ má, ma yɔɣɔtaa sɩ maa kpeɣeli-mɛɣɛ piitimnaa taa. Maa mǝŋna-mɛɣɛ timpi pɩɩ yasa-mɛ tɔ, na má ha-mɛɣɛ Ɩsɛɣɛlɩ tɛtʋ.
Tǝnaɣa ɩ́ ká polo na ɩ́ kʋ́ tɩɩŋ kʋlalaaŋ na acaalǝtʋ tǝna.
Maa tʋ-mɛɣɛ lǝmaɣasǝlɛ kʋlʋmtǝlɛ na hʋwɛɛ kʋfana. Maa lǝsɩ mǝ nyama wena a wɛ ɩsɩɩ pɛɛ tɔ, na má tʋ-mɛɣɛ nyama kʋpana.
Ɩlɛna ɩ́ tǝŋ ma kʋtʋtʋtʋ, na ɩ́ tɔkɩ ma kiiŋ. Ɩ́ ká pǝsɩ ma yǝlaa, na máá pǝsɩ mǝ Ɩsɔ.
Ama mpa pa sɔɔla tɩɩŋ na pa acaalǝtʋ tɔ, maa mǝŋna pa tǝma kɛ pa nyɔɔŋ taa. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ ɩsɔtaa taŋlaa hɛta keŋ, na pɔpɔlɛɛ tʋ pa waalɩ. Na Ɩsɛɣɛlɩ Ɩsɔ Tacaa teeli wɛ pa tɔɔ kɛ́ ɩsɔtaa.
Ɩsɔ teeli kʋla ɩcatɛ taa na ɩ́ polo pʋɣʋ ŋku kʋ wɛ ɩcatɛ ilim tǝlɩɩlɛ tɔ kʋ tɔɔ.
Ḿpʋ́ɣʋ́ Ɩsɔ Feesuɣu kpaɣa-m ma lǝmaɣasɛɛ taa. Ɩlɛna kʋ pona-m Ɩsɛɣɛlɩ nyǝ́ma mpa pa kpawa tɔ pa cɔlɔɣɔ Papiloni. Ɩlɛna ma toosee taka sɩɩ tǝnaɣa.
Ḿpʋ́ɣʋ́ ma kɛɛsa mpa kolontunaa kuu mpʋ tɔɣɔ tǝ tǝna nti Tacaa hʋla-m tɔ.
Ḿpʋ́ɣʋ́ Tacaa heela-m sɩ:
Yʋlʋ nyá, tɔɔ kʋllaa hɛkʋ taa kɛ́ n wɛɛ. Pa wɛna ɩsɛ paa naakɩ pʋlʋ. Pǝyele pa wɛna ŋkpaŋŋ, paa nɩɩkɩ natǝlɩ. Mpi tɔ, pa kɛ́ ŋkpantɛɛlǝŋ nyǝ́ma kɛ́.
Yʋlʋ nyá, taɣanɩ nyá wontu. Tɔ mpaaʋ kɛ ilim na pǝ ɩsǝlɛ kɛ pa ɩsɛntaa. Lɩɩ timpi n wɛ mpʋ tɔ na ń laɣasɩ tǝfatɛ. Ntanyɩ paa ná sɩ pa kɛ́ tɔɔ kʋllaa.
Lǝsɩ nyá wontu kɛ ilim taa, ɩsɩɩ mpaa tɔntʋ na pá naakɩ. Ɩlɛna ń tɛɛ tɔntɛ kɛ taanaɣa, ɩsɩɩ pa kuukuɣu yǝlaa kɛ yoou taa tɔ.
Tʋlɩ ɩcatɛ koluŋa kɛ pa ɩsɛntaa, na ń lǝsɩ nyá wontu na tǝna.
Ɩlɛna ń sǝɣǝlɩ-tɩ na ń lɩɩ ahoo. Takɩ nyá ɩsɛntɔɔ, taa nyǝnɩ atɛ. Ma caa kɛ́ sɩ ń wɛɛ Ɩsɛɣɛlɩ nyǝ́ma kɛ kʋhʋlʋm mpi pɩɩ kpaalɩ-wɛ tɔ.
Ḿpʋ́ɣʋ́ ma lapa ɩsɩɩ Tacaa heela-m tɔ. Ma lɩɩ ilim taa kɛ́, na ma wontu ɩsɩɩ mpaa tɔntʋ. Ɩlɛna taanaɣa má tʋlɩ koluŋa kɛ pʋ́ʋ́ɣʋ́ na niŋ. Na má lǝsɩ-tǝɣɩ ahoo taa na má hɔɣɔlɩ na pá naakɩ-m.
Tɛʋ fema ɩlɛna Tacaa tɔ-m sɩ:
Yʋlʋ nyá, tɔɔ kʋllaa Ɩsɛɣɛlɩ nyǝ́ma mpɛ, ɩsǝntɔ pa kaa laŋɩ-ŋ pɔɔsʋɣʋ sɩ pepeɣe n lakɩ mpʋ?
Ɩlɛ cɔ-wɛ sɩ: Tacaa kpaalǝɣǝna Yosalɛm wulaʋ na Ɩsɛɣɛlɩ nyǝ́ma mpa pa wɛ tǝna tɔ.
Heeli-wɛ sɩ n ka pǝsɩ kʋhʋlʋm mpi pǝ hʋlǝɣɩ-wɛ sɩ paa kuu-wɛ tɔ. Nti n lapa tɔ, ntɩ tɩɩ maɣanna-wɛ. Kolontunaa ka kuu-wɛ na pá tɛɛna yomle.
Paa tʋlɩ ɩcatɛ koluŋa kɛ pʋ́ʋ́ɣʋ́. Pa wulaʋ ká lɩɩ ahoo, na ɩ́ hɔɣɔla ɩ wontu na ɩ́ taka ɩ ɩsɛntɔɔ sɩ ɩ taa na tɛtʋ.
Tacaa sɩ maa nyǝpɩ-ɩ puluɣu na má kpa-ɩ kʋ taa. Maa pona-ɩ Papiloni nyǝ́ma tɛtʋ taa, ɩ kaa na. Pǝyele tǝnaɣa ɩ ká sɩ.
Ɩlɛna má yasɩ pa tǝna mpa pa cɔɔna-ɩ na pá sǝŋna-ɩ tɔ. Maa yasɩ pa taŋlaa na pa yoolaa kɛ paa le.
Maa yasɩ-wɛɣɛ piitimnaa taa kɛ́ tɛtʋ paɣalɛ taa. Waatʋ ɩnǝɣɩ paa nyɩ sɩ maɣalɛ Tacaa.
Ama maa yele na pa taa apalaa napǝlɩ pá fiti yoou, na nyɔɣɔsɩ na kʋtɔŋ. Pɛlɛ paa tɛlǝsǝna piitimnaa mpa pa taa paa polo tɔɣɔ pa acaalǝtʋ tɔm. Ɩlɛna pá cɛkǝna sɩ maɣalɛ Tacaa.
Ḿpʋ́ɣʋ́ Tacaa tɔma-m sɩ:
Yʋlʋ nyá, tɔɣɔ nyá tɔɣɔnaɣa na seluɣu, na ń nyɔɔ nyá lʋm na sɔɣɔntʋ na seluɣu.
Tɛlǝsɩ tɛtʋ yǝlaa sɩ Tacaa Ɩsɔ má ma yɔɣɔta Ɩsɛɣɛlɩ taa Yosalɛm nyǝ́ma tɔm sɩ, paa tɔɣɔ pa tɔɣɔnaɣa na sɔɣɔntʋ na pá nyɔɔ pa lʋm na seluɣu. Mpi tɔ, paa kpiisi pa tɛtʋ tǝna, na tǝ taa nyǝm tǝna kɛ tǝ taa yǝlaa mʋsʋŋ tɔɔ.
Paa yɔkɩ acalɛɛ sɔsɔɔna nna a taa yǝlaa suwa tɔ na pá kpiisi tɛtʋ. Waatʋ ɩnǝɣǝlɛ paa nyɩ sɩ maɣalɛ Tacaa.
Ḿpʋ́ɣʋ́ Tacaa pɔɔsa-m sɩ:
Yʋlʋ nyá, pepe tɔɔ kɛ́ pǝ pǝsa yǝlaa kɛ ɩtuule sɩ: Kʋyɛɛŋ tɛɛkɩ yem na Ɩsɔ kʋyɔɣɔtʋtʋ tɛlǝsǝlaa nawa ntiɣi toosee taka taa tɔ tɩɩ lakɩ?
Mpʋ tɔ, heeli-wɛ sɩ maɣa Tacaa Ɩsɔ ma yɔɣɔtǝɣɩ sɩ maa sɩɩ tǝnaɣa kɛ ɩtuule ntɛ́ tǝ tɔm kɛ Ɩsɛɣɛlɩ taa. Kʋyɛɛŋ tɔŋa kɔntɛ, toosee taka tǝna ká la kɛ́ ɩsɩɩ pa naakʋɣʋ-yɛ tɔ.
Mpi tɔ, pa kaa tasa pɔpɔtʋ toosee taka kɛ toosuɣu. Yaa pá naakɩ tɔm kʋtʋsʋtʋ kɛ Ɩsɛɣɛlɩ taa.
Pǝ taɣa pʋlʋ, Tacaa má, ma kaa su. Ye ma yɔɣɔta nti tɩɩ la kɛ́, tǝ kaa leeli. Tɔɔ kʋllaa mɛ, maa yɔɣɔtɩ tɔm na tǝ́ la. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, Ɩsɛɣɛlɩ nyǝ́ma sɩ nyá toosee ɩɩ lakɩ ɩsɩɩ n toosuɣu tɔ. Pǝyele ma tɔmnaa mpa n kpaalǝɣɩ tɔ, tǝ ta kɛ nɔɔnɔɔ nyǝntʋ.
Pǝ tɔɔ tɔ, tɛlǝsɩ-wɛ sɩ, Tacaa Ɩsɔ má, ma yɔɣɔtaa sɩ, ma kʋyɔɣɔtʋtʋ yoosuɣu kaa wɛɛna waatʋ. Tɩɩ yoosi kɛ́ ɩsɩɩ ma yɔɣɔtʋɣʋ tɔ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa heela-m sɩ:
Yʋlʋ nyá, heeli Ɩsɛɣɛlɩ nyǝ́ma mpa pa nyǝnǝɣɩ pa tǝɣɩ Ɩsɔ kʋyɔɣɔtʋtʋ tɛlǝsǝlaa tɔɣɔ ma tɔm. Pa maɣamaɣa pa nyǝntʋ kɛ pa kpaalǝɣɩ.
Ɩsɔ kʋyɔɣɔtʋtʋ tɛlǝsǝlaa kʋmɛlɛmǝŋ wei ɩ tǝŋǝɣɩ ɩ lǝmaɣasɛɛ na ɩɩ naakɩ pʋlʋ tɔ, ɩ tɔm wɛ waɩyo kɛ́.
Haɩ, Ɩsɛɣɛlɩ nyǝ́ma Ɩsɔ kʋyɔɣɔtʋtʋ tɛlǝsǝlaa wɛ teitei kɛ́ ɩsɩɩ taalɛ hasɩ kɛ ncaa taa.
Pa ta polo na pá taɣanɩ ɩcatɛ koluŋa pɔɣɔlɛɛ. Pǝyele pa ta ŋma koluŋa na pá cɔɔna Ɩsɛɣɛlɩ nyǝ́ma ɩcatɛ sɩ, pɩɩ kenti-wɛɣɛ Tacaa pááná yoou kʋyakʋ wule.
Pa toosee wɛ kpɛtɛ kɛ́, na pa nalaa kʋyɔɣɔtʋtʋ kɛ kaloolaɣa. Pa yɔɣɔtǝɣɩ sɩ Tacaa yɔɣɔtǝna. Pǝyele ɩ́lɛ́ ɩ ta tili-wɛ. Ɩlɛna pá tʋɣɩ pa taa sɩ, ɩ́lɛ́ ɩ ka la ɩsɩɩ pa yɔɣɔtʋɣʋ tɔ pǝ́cɔ́ kpɛtɛ.
Pa toosee wɛ kpɛtɛ kɛ́, na pa nalaa kʋyɔɣɔtʋtʋ kɛ kaloolaɣa. Pa yɔɣɔtǝɣɩ sɩ, Tacaa yɔɣɔtǝna. Pǝ́cɔ́ ma ta yɔɣɔtɩ.
Pǝ tɔɔ kɛ́ Tacaa Ɩsɔ má ma yɔɣɔtǝɣɩ sɩ: Ɩ́ yasa tɔm kpaɩ nyǝntʋ, ɩ́ kpaala kʋloolutu. Maa mʋ-mɛ na pááná.
Maa tʋ́ niŋ kɛ Ɩsɔ kʋyɔɣɔtʋtʋ tɛlǝsǝlaa mpa mɛ ɩ́ wɛna toosee kpaɩ nyǝna na ɩ́ naakɩ kaloolaɣa tɔm tɔ. Ɩ́ kaa wɛɛ ma yǝlaa kpekǝle tɔɔ. Pa kaa ŋmaa mǝ hǝla kɛ Ɩsɛɣɛlɩ nyǝ́ma nyǝna tɔɔ. Pǝyele ɩ́ kaa sʋʋ Ɩsɛɣɛlɩ tɛtʋ taa. Tǝnaɣa ɩ́ ká nyǝna sɩ maɣalɛ Tacaa Ɩsɔ.
Ɩ́ tolisiɣi ma yǝlaa kɛ́. Ɩlɛna ɩ́ heeliɣi yǝlaa sɩ pa hɛɛsaa sɩ pǝ caɣana-wɛ. Pǝyele pǝlɛ pǝ fɛɩ. Ma yǝlaa ŋmaakǝna koluŋa na mɩɩ hʋlǝsǝɣɩ-kɛ.
Heeli koluŋa hʋlǝsǝlaa mpɛ sɩ, heelim tɛʋ anaam nɔɣɔlʋ ɩ ká nɩɩ. Koluŋa ka hoti na tɛʋ tɔmpɛɛ nyǝkɩ-mɛ.
Waatʋ wei koluŋa ká ti, ɩlɛna pá pɔɔsɩ-mɛ sɩ, hʋlʋsʋɣʋ mpi ɩ́ ka hʋlǝsa-kɛ tɔ pǝ waasa we?
Pǝ tɔɔ kɛ́ Tacaa Ɩsɔ má ma yɔɣɔtǝɣɩ sɩ: Maa kɔna tɛʋ heelim na pááná. Tɛʋ anaam ka nɩɩ, na tɔmpɛɛ hoti na a wakǝlɩ pǝ tǝna.
Maa yɔkɩ koluŋa ŋka ɩ́ hʋlǝsa mpʋ tɔ. Kaa ti atɛ, na pǝ́ yele kite. Ɩlɛna mǝ tɔm tɛ ka ncaa taa.
Maa mʋ pááná na koluŋa na ka hʋlǝsǝlaa kɛ́. Halǝna má tala ma tǝnaɣa. Halɩ maa heeli-mɛ sɩ, koluŋa na ka hʋlǝsǝlaa pa fɛɩ tɔtɔ.
Ɩsɛɣɛlɩ Ɩsɔ kʋyɔɣɔtʋtʋ tɛlǝsǝlaa fɛɩ tɔtɔ. Mǝ kpaalaɣana nti ɩ́ naakɩ Yosalɛm tɔɔ tɔ, na ɩ́ tɔŋ sɩ hɛɛsʋɣʋ wɛɛ. Pǝyele kʋlɛ kʋ fɛɩ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa heela-m sɩ: Kɛɛsǝna Ɩsɛɣɛlɩ alaa tɔɔ. Pa kpaalǝɣɩ pa luɣu nyǝntʋ kɛ́. Kpaalɩ-wɛ sɩ mpusi kɔŋ.
Yʋlʋ nyá, heeli-wɛ sɩ Tacaa Ɩsɔ yɔɣɔtǝɣɩ sɩ mpusi wɛ alaa mpa mɛ ɩ́ nyalǝɣɩ saalasɩ na ɩ́ tʋɣɩ yǝlaa tǝna niŋ taa tɔ mǝ tɔɔ kɛ́. Na ɩ́ nyalǝɣɩ tɛkɛntɛnaa kɛ yǝlaa tǝna tɔɣɔ. Ɩ́ hʋʋ sɩ ɩ́ kpiliki ma yǝlaa kɛ mǝ niŋ taa, na mɛ mɩɩ lɩɩ tǝcʋŋŋ.
Ɩ́ kʋɣɩ ma nyʋɣʋ kɛ ma yǝlaa cɔlɔɣɔ. Tɔɣɔnaɣa pee ŋkute na mʋtʋ hɔɣɔlaɣa nyʋɣʋ tɔɔ kɛ́ ɩ́ lakɩ mpʋ. Tǝnaɣa ɩ́ kʋɣʋna yǝlaa mpa pǝ ta mʋna pá sɩ tɔ. Ɩlɛna ɩ́ yeki mpa pǝ ta mʋna pá wɛɛna weesuɣu tɔ. Ɩ́ tʋsǝɣɩ ma yǝlaa na pɛlɛ pá nɩɩkɩ kaloolaɣa tɔm.
Pǝ tɔɔ kɛ́ Tacaa Ɩsɔ má ma yɔɣɔtǝɣɩ sɩ: Maa tʋ mǝ saalasɩ nsi ɩ hɔkǝɣǝna lɛlaa tɔɣɔ niŋ. Maa lɛɛkɩ-sǝɣɩ mǝ kiŋ na má cǝlɩ. Maa waasɩ mpa ɩ́ kpawa tɔ.
Maa lɛɛkɩ mǝ tɛkɛntɛnaa na má waasɩ ma yǝlaa kɛ mǝ niŋ taa. Ɩ́ taa tasa wɛɛʋ ɩsɩɩ katɔsɩ. Ɩlɛna ɩ́ nyɩ sɩ maɣalɛ Tacaa.
Mpi tɔ, ɩ́ wakǝlǝɣɩ siɣisilaa laŋa na mǝ kaloolasɩ, pǝ́cɔ́ pǝ taɣa ma. Pǝyele ɩ́ sɔɔsǝɣɩ asaɣaa kɛ toŋ. Ɩɩ saŋ sɩ pɛlɛ pá laɣasɩ na pá wɛɛna weesuɣu.
Ɩ́ kaa tasa mǝ toosee kpaɩ nyǝna kɛ toosuɣu. Mpʋ tɔ, ɩ́ kaa tasa natǝlǝɣɩ naʋ. Maa ya ma yǝlaa kɛ mǝ niŋ taa. Waatʋ ɩnǝɣɩ ɩ́ ká cɛkǝna sɩ maɣalɛ Tacaa.
Ḿpʋ́ɣʋ́ Ɩsekiyɛɛlɩ tasaa sɩ: Kʋyakʋ nakʋlɩ Ɩsɛɣɛlɩ sɔsaa napǝlɩ pa kɔma ma kiŋ na pá caɣa.
Ɩlɛna Tacaa tɔ-m sɩ:
Yʋlʋ nyá, yǝlaa panɛ pa tɔka pa tɩɩŋ tɔm kɛ pa lotu taa kɛ́. Pa sɩɩ mpi pǝ sʋsa-wɛɣɛ kawalaɣa taa tɔɣɔ pa kiŋ. Ma kaa yele na pá pɔɔsɩ-m natǝlɩ.
Maa tɛlǝsɩ-wɛ sɩ, ye Ɩsɛɣɛlɩ tʋ wei ɩ tɔka ɩ tɩɩŋ tɔm kɛ ɩ lotu taa. Ye ɩ sɩɩ ɩ kiŋ kɛ mpi pɩɩ sʋsɩ-ɩ kawalaɣa taa tɔ. Ɩlɛna pʋntʋ kɔɔ sɩ ɩ yɔɣɔtǝɣǝna Ɩsɔ kʋyɔɣɔtʋtʋ tɛlǝsǝlʋ. Maɣa Tacaa, maa cɔna pʋntʋ kɛ ɩ lotu taa tɩɩŋ tuutuuma tɔm tɔɔ.
Ɩlɛna ma kʋcɔcɔtʋ ntɩ tǝ pǝsɩ Ɩsɛɣɛlɩ nyǝ́ma laŋa. Mpi tɔ, pa sɔɔla asilima tɩɩŋ kɛ́ na pá lɔ-m.
Pǝ tɔɔ kɛ́ pǝ wɛɛ sɩ, ma heeli Ɩsɛɣɛlɩ nyǝ́ma sɩ, Tacaa Ɩsɔ yɔɣɔtaa sɩ, pá lɔ tɩɩŋ na pá mǝlɩ. Pa há pá acaalǝtʋ tǝnaɣa siɣile.
Pǝ taɣa pʋlʋ, Ɩsɛɣɛlɩ nyǝ́ma tǝna na pǝ́ kpɛŋna caɣalaa. Ye wei ɩ́ hatǝlǝna-m na ɩ́ tɔka tɩɩŋ tɔm kɛ ɩ lotu taa. Ye ɩ sɩɩ mpi pɩɩ tusi-ɩ kawalaɣa taa tɔɣɔ ɩ kiŋ. Ɩlɛna pʋntʋ kɔɔ Ɩsɔ kʋyɔɣɔtʋtʋ tɛlǝsǝlʋ kiŋ sɩ ɩ pɔɔsǝɣɩ-m tɔm natǝlɩ. Ɩlɛ maɣa Tacaa, ma maɣamaɣa maa cɔna-ɩ.
Maa kʋlɩ pʋntʋ tɔɔ. Ɩ tɔm ka pǝsɩ yǝlaa kɛ ɩtuule, na ma kpiisi-ɩ ma yǝlaa taa. Ɩlɛna pá nyɩ sɩ maɣalɛ Tacaa.
Ye Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ɩ tʋsa ɩ tɩ, na ɩ́ yɔɣɔtɩ tɔm natǝlɩ. Maɣa Tacaa má tʋsǝna pʋntʋ. Maa tʋ-ɩ niŋ na má kpiisi-ɩ ma yǝlaa Ɩsɛɣɛlɩ nyǝ́ma taa.
Ɩsɔ kʋyɔɣɔtʋtʋ tɛlǝsʋlʋ ɩnɩ, na wei ɩ kɔma-ɩ pɔɔsʋɣʋ tɔ pa tǝna pa wakǝlǝna, na pa naalɛ pa nyɔɔŋ taa kɛ́ pɩɩ tɛ.
Ɩlɛ Ɩsɛɣɛlɩ nyǝ́ma kaa tasa tooluɣu na pá hatǝlǝna-m. Pǝ́cɔ́ pa kaa pilisi pa tɩ, na pa kawalaɣa tǝna. Paa pǝsɩ ma yǝlaa na maa pǝsɩ pa Ɩsɔ. Tacaa Ɩsɔ má ma yɔɣɔtǝɣǝna mpʋ.
Ḿpʋ́ɣʋ́ Ɩsekiyɛɛlɩ tasaa sɩ Tacaa heela-m sɩ:
Yʋlʋ nyá, ye ɩsɩɩ tɛtʋ natǝlɩ tǝ yǝlaa ta tɔkɩ ma tɔm kɛ teu ɩlɛna pá pǝntǝna-m. Maa tʋ pa tɔɔ kɛ́ niŋ na ma wakǝlɩ pa tɔɣɔnaɣa tǝsɩɩlɛ. Maa kɔna-wɛɣɛ nyɔɣɔsɩ, na má kpiisi tɛtʋ yǝlaa na tɔla.
Paa Nowee na Taniyɛɛlɩ na Soopu pa tooso paa wɛnna yǝlaa mpɛ pa hɛkʋ. Pa maɣamaɣa pa weesiŋ kɛ pa tampana tǝŋʋɣʋ ká waasɩ. Tacaa Ɩsɔ má ma yɔɣɔtǝna mpʋ.
Ye ma yelaa na taalɛ wontu ɩsaɣatʋ lɩɩ, tɩɩ kpiisi yǝlaa na pǝ́ yele tɛtʋ kɛ kpɛtɛ. Yǝlaa ka wɩɩ tǝ taa kɛ́ tǝŋnaʋ kɛ taalɛ wontu ntɩ tǝ tɔɔ.
Ɩlɛna yǝlaa tooso ɩnɩ ɩ́ wɛɛ tɛtʋ taa. Maɣa weesuɣu tʋ Tacaa, ma tuukina ma tɩ sɩ pa kaa pǝsɩ na pá ya apalʋpǝyaɣa yaa alʋpǝyaɣa. Pa nyɔɔŋ tike kɛ paa ya. Tɛtʋ ká pǝsɩ wʋlaɣa tɛtʋ nti tǝ taa nɔɣɔlʋ fɛɩ tɔ.
Yaa ma yelaa na yoou tii tɛtʋ ntɩ tǝ taa. Paa kpiisi yǝlaa na tɔla.
Ɩlɛna yǝlaa tooso ɩnɩ ɩ́ wɛɛ tǝ taa. Maɣa weesuɣu tʋ Tacaa, ma tuukina ma tɩ sɩ, pa kaa pǝsɩ na pá ya apalʋpǝyaɣa yaa alʋpǝyaɣa. Pa nyɔɔŋ tike kɛ paa ya.
Yaa maa kɔna kʋtɔŋ kɛ tɛtʋ ntɩ tǝ taa ma pááná ká huu pa tɔɔ na má tʋ-wɛɣɛ sǝm na má kpiisi yǝlaa na tɔla.
Ɩlɛna Nowee na Taniyɛɛlɩ na Soopu pá wɛɛ pa hɛkʋ taa. Maɣa weesuɣu tʋ Tacaa má tuukina ma tɩ sɩ pa kaa pǝsɩ na pá ya apalʋpǝyaɣa yaa alʋpǝyaɣa. Ama pa maɣamaɣa pa weesiŋ kɛ paa ya pa tampana tǝŋʋɣʋ tɔɔ.
Ḿpʋ́ɣʋ́ Tacaa Ɩsɔ yɔɣɔtaa sɩ, paa ma kɔna Yosalɛm yǝlaa tɔɔ kɛ́ wahalanaa sɔsaa mpɛ pa liɣiti ɩsɩɩ: Yoou, na nyɔɣɔsɩ, na taalɛ wontu ɩsaɣatʋ, na kʋsǝkʋ sɩ, pǝ́ kpiisi yǝlaa na tɔla.
Paa na mpʋ, pɩɩ kaasɩ yǝlaa mpa paa fiti tɔ. Apalʋpiya na alʋpiya ka lɩɩ pa taa. Paa tala mǝ kiŋ, ɩ ká ná pa tɔntɛ na pa kʋlapǝlɛ. Ɩlɛna pǝ́ hɛɛsɩ mǝ laŋa kɛ wahalanaa mpa ma yelaa na pá maɣana Yosalɛm tɔ pa tɔɔ. Na pǝ tǝna mpi ɩ ká kɔna tǝ taa tɔ pǝ tɔɔ.
Pɩɩ hɛɛsɩ mǝ laŋa kɛ waatʋ wei ɩ́ ká ná pa tɔntɛ na pa kʋlapǝlɛ tɔ. Ɩlɛ ɩ́ ká nyɩ sɩ pǝ taɣa yem tɔɔ kɛ́ ma lapa pǝ tǝna mpi ma lapa tǝ taa tɔ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa pɔɔsa-m sɩ:
Yʋlʋ nyá, tʋɣʋ ŋku pa yaa sɩ lɛsɛŋ tɔ, pepeɣe kʋ taasɩ tɛɛwa tɩɩŋ lɛlǝŋ nyǝŋsɩ?
Pa kaa kpaɣa pǝ tǝpǝyaɣa na pá saakɩ pʋlʋ. Yaa pá lǝsɩ kʋ tǝputiya na pá pusi ka tɔɔ kɛ́ wontu.
Ama kɔkɔ kɛ pa wɔkɩ sɩ tǝna. Pǝ kpaɣaʋ sɩ kila na pǝ́ sɩɩna sɩ nɔɔsɩ tɔ. Pepeɣe sɩ tasǝɣɩ waasʋɣʋ?
Anɩ waatʋ wei sɩɩ wɛ tǝcʋŋŋ tɔ, pa ta lana-sǝɣɩ pʋlʋ. Na saa wei kɔkɔ ka nyaɣa-sɩ ɩlɛ, ɩsǝnaɣalɛ. Tǝmlɛ nteɣe paa lana-sɩ tɔtɔ?
Pǝ tɔɔ kɛ́ Tacaa Ɩsɔ má ma yɔɣɔtǝɣɩ sɩ, ɩsɩɩ pa wɔkʋɣʋ lɛsɛŋ taasɩ kɛ kɔkɔ na pá yeki hɔtʋɣʋ taa tɩɩŋ lɛlǝŋ nyǝŋsɩ tɔ, mpʋ tɔtɔɣɔ maa hɔ Yosalɛm nyǝ́ma mɛ mǝ tike mǝ ŋkpaŋŋ.
Maa kuli ɩsǝlɛ na má nyǝnɩ-mɛ. Ɩ́ hʋʋ sɩ ɩ́ fita kɔkɔ kɛ́. Ɩlɛ ŋkɛ kaa nyaɣana-mɛ. Waatʋ ɩnǝɣɩ ɩ́ ká nyɩ sɩ, maɣalɛ Tacaa kɛ saa wei maa kʋlɩ mǝ tɔɔ tɔ.
Maa yele na tɛtʋ pǝsɩ wʋlaɣa nyǝntʋ nti tǝ taa nɔɣɔlʋ fɛɩ tɔ. Mpi tɔ, ɩ́ kisa ma tɔm tǝŋʋɣʋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Ɩsekiyɛɛlɩ tasaa sɩ, Tacaa heela-m sɩ:
Yʋlʋ nyá, hʋ́lɩ́ Yosalɛm kɛ ɩ acaalǝtʋ tɔm.
Tɛlǝsɩ Yosalɛm sɩ, maɣa Tacaa Ɩsɔ ma tɔma sɩ nyá tǝlɩɩlɛ ntɛ́ Kanaaŋ tɛtʋ taa. Tǝnaɣa pa lʋla-ŋ. Nyá caa kɛ Amolii tʋ kɛ́, na nyá too kɛ Hiti tʋ.
Pa ta sɛtɩ nyá cuɣute kɛ nyá lʋlʋɣʋ kʋyakʋ wule. Anɩ pa ta sɔ-ŋ lʋm sɩ pá tiiki-ŋ na tɔm na ń lɩɩ. Pǝyele pa ta takɩ-ŋ pɔɔŋ.
Nyá tɔm ta la nɔɣɔlʋɣʋ pǝtɔɔtǝlɛ. Nɔɣɔlʋ ta wii-ŋ na ɩ́ la-ŋ yaasinaa panɛ pa taa kʋlʋm. Ama pa lɔ-ŋ tawa taa kɛ́ nyá kʋyakʋ kʋlʋlʋɣʋ wule kɛ́. Mpi tɔ, pa taa kpaakaɣana-ŋ kɛ́.
Ma tɛɛkaɣana nyá kiŋ kɛ́ na má keesi n lʋkɩ nyá calǝm taa. Ɩlɛna ma sɛɛsɩ ɩsǝlɛ sɩ ń wɛɛna weesuɣu kɛ ń wɛɛna weesuɣu. Paa calǝm waasa nyá tɔɔ tɔ.
Ɩlɛna má yele na ń lʋlɩ na ń huki sɔsɔm tǝyomyom. N pɩɩwaɣa na ń yasǝlɩ na ń te teu. Nyá hǝla paɣalaa kɛ́ na nyá nyɔɔsɩ su. Ɩlɛna ń wɛ kpɛtɛ tǝyǝlǝyǝlɩ.
Ma tasa nyá kiŋ kɛ tɛɛnaʋ, ɩlɛna má ná sɩ, ń tapa acacaalɛ. Ɩlɛna má hɔ ma capa ntompǝle na má kenti nyá tapakpɛtɛ tɔɔ. Ḿpʋ́ɣʋ́ má sɩɩwa nɔɣɔ sɩ maa laɣana nyá tike. Ɩlɛna má na-ŋ tǝ pɛɛlɩ nɔɣɔ na ń pǝsɩ ma nyǝŋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ ma sɔ-ŋ lʋm, na má nyaalɩ calǝm mpi pɩɩ waasa nyá tɔɔ tɔ. Ɩlɛna má saɣalɩ-ŋ sɔɔsʋŋ nim.
Ɩlɛna má cɛlɛ-ŋ wontu nti pa sɔpa tɔ, na tɔnʋɣʋ nɔɔhuluŋ kʋpaŋ, na kponkpontu toŋ nyǝntʋ tampala, na pʋʋɣʋ kʋpaŋkʋ toko sɔsɔ.
Ḿpʋ́ɣʋ́ ma tʋ nyá tɔɔ kɛ́ kacɔka wontu. Ɩsɩɩ kpasɩ kɛ niŋ taa, na lɩɩlʋɣʋ kɛ nyá luɣu tɛɛ.
Na nyá mɩɩna tɔɔ kacɔka kukuule, na ŋkpaŋyapǝlasɩ. Na ntenuɣu kʋpaŋkʋ kɛ nyá nyʋɣʋ taa.
Nyá kacɔka wontu ntɛ́ wʋla, na liɣitee nyǝɣǝlʋɣʋ. Kususuutu ntɛ́ kponkpontu toŋ nyǝntʋ wontu, na pɔɔŋ kʋpaŋ, na nti pa sɔpa tɔ. Nyá tɔɣɔnaɣa ntɛ́ mʋlʋm kʋpam na tɩɩŋ nim. Mpʋ pǝ yelina na ń te sɔsɔm na ń mʋna kawulaɣa.
Ɩlɛna nyá hǝtɛ yaa piitimnaa taa kɛ́ nyá teu mpɩ pǝ tɔɔ. Mpi tɔ, n ka tɩɩ tewaɣa tǝkpapa kɛ kacɔka ŋka má lapa-ŋ tɔ ka tɔɔ. Maɣa Tacaa Ɩsɔ má yɔɣɔtǝna mpʋ.
Ḿpʋ́ɣʋ́ Tacaa tasaa sɩ: Ama Yosalɛm n hɔma nyá tɩ na nyá teu, na nyá hǝtɛ yaaʋ. N pǝsa apalaa tǝna alʋ. N ha nyá tǝɣɩ tɛɛlaa tǝna.
N lǝsa nyá wontu nti tǝ cɔlǝta teu tɔ. Ntǝɣɩ n lapǝna kacɔka kɛ nyá tǝfɛɛnlɛnaa, na ń la wasaŋkalǝtʋ kɛ pǝ tɔɔ. Yaasi ɩnɩ ɩ taka ta lata. Pǝyele ɩ kaa tɩɩ tasʋ lapʋ.
N kpaɣa wʋla na liɣitee nyǝɣǝlʋɣʋ kacɔka wontu nti ma ha-ŋ tɔ, na ń lu tɩɩŋ apalʋnyǝŋ, na ń lana wasaŋkalǝtʋ.
N kpaɣa nyá wontu kʋsɔpʋtʋ nti ma ha-ŋ tɔ, na ń takɩ tɩɩŋ ɩnɩ. N fɛɛna-ɩ ma nim na ma tulaalʋ.
Tɔɣɔnaɣa na mʋlʋm kʋpam na nim na tɩɩŋ nim kɛ ma tɔɔkaɣana-ŋ. Mpǝɣɩ n fɛɛnaa ɩsɩɩ tulaalʋ kʋpaŋ. Tacaa Ɩsɔ má ma yɔɣɔtǝna mpʋ.
N kpaɣa nyá pǝyalaa na nyá pɛɛlaa mpa n ka lʋla-m tɔ. N ha-wɛɣɛ tɩɩŋ sɩ ɩ́lɛ́ ɩ́ tɔɣɔ. Nyá wasaŋkalǝtʋ ntɩ tǝ ta tɔɔ kɛlɛ?
N laawa nyá pǝyalaa, na ń la-wɛɣɛ kɔtaɣa ŋka kɔkɔ lusa ka tǝna tɔ na tɩɩŋ hǝtɛ taa.
Nyá acaalǝtʋ na nyá wasaŋkalǝtʋ ntɩ tǝ taa, n ta tɔɔsɩ nyá pǝcaatʋ waatʋ. Saa wei n ka wɛ kpɛtɛ tǝyǝlǝyǝlɩ na ń lʋkɩ nyá calǝm taa tɔ.
Ḿpʋ́ɣʋ́ Tacaa Ɩsɔ yɔɣɔtaa sɩ: Yosalɛm, nyá tǝma asaɣɛɛ tǝna waalɩ, nyá tɔm wɛ waɩyo kɛ́ tǝkpataa.
N ŋmawa wasaŋkalǝtʋ kutuluŋ na tǝfɛɛnlɛnaa kɛ patǝmanaa tǝna taa.
Paa mpaaʋ ŋku kʋ nɔɣɔ kɛ n ŋmawa nyá tǝfɛɛnlɛnaa. N ha nyá tǝɣɩ tɛɛlaa tǝna. N lʋlǝsa nyá wasaŋkalǝtʋ, n wakǝla nyá teu.
N lapa wasaŋkalǝtʋ na Icipiti nyǝ́ma mpa pa kɛ́ nyá cɔlɔ nyǝ́ma alaafǝya nyǝ́ma tɔ. N kpaasa ma pááná na nyá nyǝsǝm tǝma paɣalɛ.
Pǝ tɔɔ kɛ́ ma kʋla nyá tɔɔ na toma. Ma pɛma-ŋ tɔɣɔnaɣa. Ma pɛta-ŋ kolontunaa Filiisi nyǝ́ma acalɛɛ nna nyá wasaŋkalǝtʋ tɔm wɛ fɛɛlɛ tɔ, pa niŋ taa.
N ta nyǝɣǝsɩ, ɩlɛna nyá na Asilii nyǝ́ma ɩ́ la wasaŋkalǝtʋ tɔtɔ. Paa na mpʋ nyá kʋnyɩɩlʋɣʋ ta sɩ.
N walǝsa nyá wasaŋkalǝtʋ kɛ Papiloni nyǝ́ma taatǝlaa tɛtʋ taa. Paa na mpʋ n ta nyǝɣǝsɩ-tɩ.
Ḿpʋ́ɣʋ́ Tacaa Ɩsɔ má ma yɔɣɔtaa sɩ: Ama Yosalɛm nyá n wɛna ɩcantʋ. N tɔmaɣa ɩsɩɩ wasaŋkalɩ sɔsɔ.
N ŋmaakaɣa wasaŋkalǝtʋ kutuluɣu kɛ paa mpaaʋ ŋku kʋ nɔɣɔ kɛ́. N ŋmaakaɣa pǝ tǝfɛɛnlɛ kɛ lona tǝna taa kɛ́. Pa taa fɛlǝɣɩ-ŋ ɩsɩɩ wasaŋkalǝnaa lɛlaa.
N wɛɛ kɛ́ ɩsɩɩ alʋ wasaŋkalɩ wei ɩ kisiɣi ɩ paalʋ na ɩ́ tǝŋǝɣɩ apalaa kpaɩ nyǝ́ma tɔ.
Wasaŋkalǝnaa tǝna wɛna pa kʋhaʋ kɛ́. Ama nyá mǝlaa kɛ́ na ń haakɩ nyá taŋnaa kɛ kʋcɔɔŋ. Ɩlɛna pá lɩɩkǝna paa timpi na pá kɔŋ nyá kiŋ.
Nyá na wasaŋkalǝnaa lɛlaa ɩ́ tá kaa. Mpi tɔ, nɔɣɔlʋ ɩɩ pɛɛkǝɣɩ-ŋ. Pǝyele nɔɣɔlʋ ɩɩ fɛlǝɣɩ-ŋ pǝ liɣitee. Nyá mǝlǝna na ń fɛlǝɣɩ apalaa kɛ tuluŋa.
Pǝ tɔɔ tɔ, wasaŋkalɩ, nɩɩ Tacaa kʋyɔɣɔtʋtʋ.
Tacaa Ɩsɔ yɔɣɔtǝɣɩ sɩ: N wakǝla nyá wɛnaʋ na ń hʋlɩ nyá tapakpɛtɛ kɛ nyá taŋnaa. Halǝna pǝ kpɛŋna nyá acaalǝtʋ tɩɩŋ tǝna kɛ wasaŋkalǝtʋ taa, na ń ha-ɩ nyá piya calǝm.
Pǝ tɔɔ tɔ, maa koti nyá taŋnaa mpa nyá na-wɛ ɩ nɩɩkaɣa leleŋ tɔɣɔ. Pǝ kpaɣaʋ pa tǝna mpa n sɔɔlaa tɔ, na mpa nyá taa kpaana tɔ. Maa kpeɣeli-wɛ na paa timpi. Paa kʋlɩ nyá tɔɔ, na má yele na pá ná nyá tapakpɛtɛ tǝna.
Maa hʋʋna-ŋ ɩsɩɩ pa hʋʋkʋɣʋna alaa wasaŋkalǝnaa, na mpa pa kʋɣɩ yǝlaa tɔ. Ɩsɛsɛɛmlɛ ká kpa-m na má mʋ́ pááná na má lǝsɩ nyá weesuɣu.
Maa tʋ-ŋ pa niŋ taa, na pá yɔkɩ nyá wasaŋkalǝtʋ kutuluɣu. Paa wakǝlɩ nyá tǝfɛɛnlɛnaa, na pá kuu nyá wontu na pá kpaɣa nyá kacɔka nyǝntʋ. Ɩlɛna pǝ yele-ŋ kpɛtɛ tǝyǝlǝyǝlɩ.
Paa yele na samaa kʋlɩ nyá tɔɔ. Paa yaɣa-ŋ pɛɛ, na pá sɔ-ŋ ŋmantaasɩ.
Paa nyaɣasɩ nyá tɛɛsɩ kɛ kɔkɔ, na pá hʋʋna-ŋ alaa tuutuuma ɩsɛntaa. Maa sɩɩ nyá wasaŋkalǝtʋ kɛ tǝnaɣa. Ɩlɛ n kaa tasa nɔɣɔlʋɣʋ fɛlʋɣʋ.
Maa lana-ŋ na pááná kɛ́, halǝna á hɛɛ. Ɩlɛna má lǝsɩ nyá ɩsɛsɛɛmlɛ kɛ nyá tɔɔ. Na nyá pááná tɛ, a kaa tasa huuu.
Mpi tɔ, ń ta tɔɔsɩ nyá pǝcaatʋ waatʋ tɔm. N kpaasa ma pááná na yaasinaa mpɛ pa tǝna. Maa mǝŋna nyá tɔntɛ ɩsaɣalɛ tǝnaɣa nyá nyʋɣʋ taa. Ɩlɛ n kaa tasa nyá kawalaɣa na nyá acaalǝtʋ ntǝɣɩ lapʋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tasaa sɩ: Atuwa tukilaa ká tukina Yosalɛm kɛ ɩtuule sɩ, toto wɛ ɩsǝna tɔ, ḿpʋ́ɣʋ́ pɛɛlɔ kpakǝɣɩ.
Yosalɛm n kɛ́ nyá too pɛɛlɔ kɛ́ tǝkpem. Nyá too ɩnɩ ɩ kisina ɩ paalʋ na ɩ piya. Ɩ wɛ teitei tɔtɔɣɔ ɩsɩɩ nyá kɔɣɔnaa mpa pa kisa pa paalaa na pa piya tɔ. Pa too ka kɛ́ Hiti tʋ kɛ́, pa caa kɛ Amolii tʋ.
Nyá kɔɣɔ wei ɩ wɛ ilim ntɔɣɔŋ tɔɔ tɔɣɔlɛ Samalii na ɩ pɛɛlaa. Nyá neu wei ɩ wɛ ilim mpǝtǝŋ tɔɔ tɔɣɔlɛ Sɔtɔm na ɩ pɛɛlaa.
Pǝ taɣa pǝcɔ tike kɛ n kɛɛna pɛlɛ pa tɔntɛ na pa acaalǝtʋ tǝma. Halɩ ń wakǝla nyá tɔntɛ taa na pǝ́ kǝlɩ-wɛ.
Tacaa Ɩsɔ má maɣa weesuɣu tʋ kɛ́. Yosalɛm nyá neu Sɔtɔm na ɩ pɛɛlaa pa ta la mpi Yosalɛm nyana nyá nyǝ́ma ɩ́ lapa tɔ.
Nyá neu Sɔtɔm kawalaɣa ntɛ́ sɩ, ɩ ka wɛ kalampaanɩ kɛ́, na ɩ wɛnaʋ tɔɔwa. Ɩ na ɩ pɛɛlaa paa nǝɣǝsǝɣɩ pʋlʋ. Ama ɩ taa waasǝɣɩ wahala tʋ yaa kʋnyɔntʋ.
Pa hɔma pa tɩ na pá lá acaalǝtʋ na má ná, ɩlɛna má kpiisi-wɛ.
Yosalɛm, Samalii ta la nyá ɩsaɣatʋ hɔɣɔlʋɣʋ. Nyá acaalǝtʋ kǝla paɣalɛ kɛ ɩ nyǝntʋ. Acaalǝtʋ tǝna nti n lapa tɔ, tǝ tɔɔ kɛ́ Sɔtɔm na Samalii pa pǝsa kʋpama.
Nyá wei nyá n kʋkaɣa nyá kɔɣɔ na nyá neu pa tɔm tɔ, ɩsaɣatʋ ntǝɣɩ nyá pǝsǝna nyá tǝɣɩ acaalʋɣʋ na pǝ́ kǝlɩ pɛlɛ. Ɩsaɣatʋ ntɩ tǝ fɛɛlɛ kɔmna ntɛɣɛ nyá tɔɔ. Mpʋ pǝ yekina na pɛlɛ pá kǝlɩ-ŋ siɣisuɣu. Pǝ wɛɛ kɛ́ sɩ pǝ liɣiti-ŋ na ń tɔɣɔ fɛɛlɛ. Mpi tɔ, má hʋlǝna sɩ pɛlɛ pa tewa.
Maa taɣanɩ pa acalɛɛ. Paa Sɔtɔm na ɩ cɔlɔ acalisi. Paa Samalii na ɩ cɔlɔ nyǝŋsɩ. Halɩ maa taɣanɩ-ŋ tɔtɔ ɩsɩɩ pɛlɛ.
Pɩɩ tʋ-ŋ fɛɛlɛ ɩlɛna pǝ́ kpaasɩ nyá kɔɣɔ na ɩ neu pa apalʋtʋ.
Nyá kɔɣɔ Sɔtɔm na ɩ pɛɛlaa paa mǝlɩ ɩsɩɩ pa wule taa. Nyá neu Samalii na ɩ́lɛ́ ɩ pɛɛlaa paa mǝlɩ ɩsɩɩ pa wule taa. Nyaɣa Yosalɛm nyana nyá piya ɩ́ ká mǝlɩ ɩsɩɩ mǝ wule taa.
Nyá neu Sɔtɔm tɔm ka wɛnna nyá nɔɣɔ taa kɛ́ tam kɛ nyá kalampaanɩ waatʋ.
Ɩlɛna pǝ́cɔ́ pǝ́ kuliɣi nyá ɩsaɣatʋ tɔɔ. Nyaɣa pǝ talaa sɩ Ɩtɔm acalɛɛ na pǝ cɔlɔ nyǝna pá woŋɩ-ŋ. Filiisi nyǝna náá tʋʋ-ŋ na pá footiɣɩ-ŋ paa hɔɣɔlʋɣʋ ŋku.
Nyá kawalaɣa na nyá acaalǝtʋ mǝla nyá nyʋɣʋ taa kɛlɛ. Tacaa má ma yɔɣɔtǝna mpʋ.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa lá-ŋ kɛ́ ɩsɩɩ n nyǝnʋɣʋ yem kɛ tuunaʋ, na ń yɔkɩ nɔɣɔ pɛɛlʋɣʋ tɔ.
Ama maa tɔɔsɩ nɔɣɔ ŋka má na-ŋ tǝ pɛɛla nyá pɛɛlʋtʋ waatʋ tɔ. Ma na-ŋ tɩɩ pɛɛlɩ tam tɔɔ nyǝŋka.
N ká tɔɔsɩ nyá tɔntɛ tɔm na fɛɛlɛ kpa-ŋ, saa wei nyá kɔɣɔnaa na nyá newaa paa kɔɔ nyá kiŋ tɔ. Maa ha-ŋ-wɛ na pá pǝsɩ nyá pɛɛlaa. Ɩlɛ pǝ taɣa nɔɣɔ pɛɛlʋɣʋ tɔɔ.
Ma na-ŋ tɩɩ pɛɛlɩ nɔɣɔ. Waatʋ ɩnǝɣɩ n ká nyɩ sɩ maɣalɛ Tacaa.
N ká tɔɔsɩ tete, na ń ká nyʋɣʋ na fɛɛlɛ. Pɩɩ liɣiti-ŋ kɛ́, n kaa kuli nɔɣɔ kɛ saa wei maa hɩɩsɩ nyá ɩsaɣatʋ tǝna tɔ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tasa Ɩsekiyɛɛlɩ maɣa heeluɣu sɩ:
Yʋlʋ nyá, sɛɛ Ɩsɛɣɛlɩ nyǝ́ma kɛ ɩsɔ.
Heeli-wɛ sɩ maɣa Tacaa Ɩsɔ ma yɔɣɔtaa sɩ, hɛkǝlɛ sɔsɔ nɔɣɔlʋ ɩ wɛnna ntɛ́. Ɩ keŋ tɔɔwa na ɩ hʋntʋ suwa na tǝ taɣalaa, na tǝ cɔlǝtaa. Ḿpʋ́ɣʋ́ ɩ kʋlaa na ɩ́ polo Lipaŋ tɛtʋ taa. Ɩlɛna ɩ́ kɔ tʋɣʋ sɔsɔɔʋ nakʋlɩ kʋ nyʋɣʋ taa.
Akpaalɛ nte tǝ kǝla kʋlʋɣʋ tɔɣɔ ɩ sɛtaa. Ḿpʋ́ɣʋ́ ɩ pona taatǝlɛ tɛtʋ natǝlɩ tǝ taa. Ɩlɛna ɩ́ sɩɩ yampaɣatǝlaa ɩcatɛ taa.
Pǝ waalɩ kɛ́ ɩ caa Ɩsɛɣɛlɩ tɛtʋ taa tʋɣʋ nakʋlɩ kʋ piliŋa. Ɩlɛna ɩ́ pona na ɩ́ sɔ taalɛ nte pa lukaa tɔ tǝ taa kɛ́ lʋm nɔɣɔ. Ɩsɩɩ tʋɣʋ ŋku kʋ sɔɔla lʋm tɔ.
Ḿpʋ́ɣʋ́ piliŋa ŋkɛ ka tɛɛwa na ká pǝsɩ tʋɣʋ ŋku pa yaa sɩ lɛsɛŋ tɔ. Ɩlɛna kʋ mɛɛlɩ, ɩlɛ kʋ ta kʋlɩ. Na kʋ wɛna hɛtʋ. Ntɛna kʋ piliŋasɩ ha sɩ ɩsɛ na hɛkǝlɛ tɔɔ, na kʋ lila kɛ ɩ tɛɛ. Na kʋ hɛlǝsǝɣɩ piliŋasɩ kʋfasɩ kɛ tam.
Hɛkǝlɛ sɔsɔ nɔɣɔlʋ ɩlɛ ɩ ka wɛɛ tɔtɔ, ɩ keŋ taɣalaa kɛ́ na ɩ hʋntʋ suwa teu. Ɩlɛna tʋɣʋ ŋkʋ kʋ lila na kʋ piliŋasɩ kɛɛsǝna hɛkǝlɛ ɩnɩ ɩ tɔɔ sɩ ɩ pǝlɩ-kʋɣʋ lʋm.
Tɛtʋ kʋpantʋ taa kɛ́ pa tuu-kʋɣʋ lʋm sɔsɔɔm kiŋ. Pa tuu-kʋɣʋ sɩ kʋ piliŋasɩ ɩ́ su teu, na kʋ́ lʋlɩ na kʋ́ pǝsɩ tʋɣʋ ŋku pa yaa sɩ, lɛsɛŋ tɔ kʋ kʋpaŋkʋ.
Ḿpʋ́ɣʋ́ Tacaa Ɩsɔ sɩ: Pɔɔsɩ-wɛ sɩ, tʋɣʋ ŋkʋ kɩɩ la ntɛ́? Kancaalaɣa hɛkǝlɛ kaa kpɛsɩ-kʋ na kʋ lila na ɩ́ kooli kʋ pee, na kʋna kʋ hatʋ tǝna pǝ wʋlɩ. Pǝ kaa wɛɛ sɩ pá lana toma kɛ sɔsɔm. Yaa yǝlaa tuutuuma ɩ́ wɛɛ na pǝ́cɔ́ pá kpɛsɩ-kʋ na kʋ lila.
Pa sɔ-kʋ yaa, ɩlɛ kɩɩ la ntɛ́? Ye ilim tǝlɩɩlɛ heelim*fa* mapa-kʋ, kʋ kaa wʋlɩ timpi taa kʋ nyɔ mpʋ tɔ? haŋaɣa tɔɣɔ. Pǝ lakɩ na tɩɩŋ na nyɩɩtʋ wʋlǝɣɩ.
Ḿpʋ́ɣʋ́ Tacaa tɔma-m sɩ:
Pɔɔsɩ tɔɔ kʋllaa tǝyaɣa nyǝ́ma mpɛ sɩ: Ɩ́ ta cɛkǝna tɔm ntɩ? Heeli-wɛɣɛ ɩsǝna Papiloni wulaʋ kɔma Yosalɛm, na ɩ́ kuu pa wulaʋ na ɩ waalɩ nyǝ́ma, na ɩ́ pona ɩ tɛ tɔ.
Ɩlɛna ɩ́ kpa kawulaɣa tǝyaɣa tʋ nɔɣɔlʋ na ɩ́ na-ɩ pá pɛɛlɩ nɔɣɔ, na ɩ́ yele na ɩ́lɛ́ ɩ sɩɩ nɔɣɔ na tuunaʋ. Ḿpʋ́ɣʋ́ ɩ tɛɛna tɛtʋ kʋpaɣalaa tǝna.
Mpʋ pǝ tisina Yuta kawulaɣa tǝfɛ, na ká wɩɩ kʋlʋɣʋ. Paa na mpʋ na pa tɔka pa na-ɩ pa nɔɣɔ pɛɛlʋɣʋ kɛ teu.
Mpʋɣʋlɛ wulaʋ kʋfalʋ ɩnɩ, ɩ kʋla wei ɩ kuu tɛtʋ yǝlaa kɛ mpʋ tɔ ɩ tɔɔ. Ɩlɛna ɩ́ tili Icipiti wulaʋ cɔlɔ sɩ, ɩ́lɛ́ ɩ́ ha-ɩ yoou kpaɣanǝŋ na pǝ yoolaa kɛ tuutuuma. Yʋlʋ wei ɩ lapa yaasi ɩnɩ tɔ, ɩ ka waa na ɩ́ fiti kɛlɛ? Timpi ɩ laalaa na ɩ́ wakǝlɩ pa nɔɣɔ pɛɛlʋɣʋ mpɩ tɔ, ɩ kaa tʋlɩ-tɩ.
Ntɛna Tacaa Ɩsɔ sɩ: Maɣa Ɩsɔ weesuɣu tʋ kɛ́. Ɩsɩɩ pʋntʋ ɩnɩ ɩ sǝpa wulaʋ wei ɩnɩ ɩ tʋ-ɩ kawulaɣa kɛ mpʋ tɔ ɩ tɛ Papiloni. Mpi tɔ, ɩ yɔka ɩ́ na wulaʋ ɩnɩ pa tuunaʋ na pa nɔɣɔ pɛɛlʋɣʋ.
Icipiti wulaʋ kaa pona yoolaa tuutuuma na sɔɔcɛnaa paɣalɛ. Ɩ kaa waasɩ-ɩ yoou taa kɛ́ waatʋ wei Papiloni nyǝ́ma ká lo hapɛɛ taka tɔ. Ɩcatɛ kite kɛ paa lo na pa huli pɔɔŋ sɩ pa kʋɣɩ yǝlaa tuutuuma.
Mpi tɔ, ɩ ta nyǝnɩ ɩ tuunaʋ kɛ pʋlʋ. Ɩ yɔka ɩ nɔɣɔ pɛɛlʋɣʋ. Pǝyele ɩnɩ ɩ ka yɔɣɔtǝna na ɩ́ sɩɩ, na ɩ́ la pǝ tǝna. Ɩ kaa tasa fituɣu.
Pǝ tɔɔ kɛ́ Tacaa Ɩsɔ má ma sɩɩwa sɩ, maɣa weesuɣu tʋ kɛ́. Tuunaʋ na nɔɣɔ pɛɛlʋɣʋ mpi ɩ nyǝna yem ɩsǝntɔ tɔ, ma hǝtɛ kɛ ɩ ka lapǝnaa. Maa mǝŋna pǝ tǝnaɣa ɩ nyʋɣʋ taa.
Maa nyǝpɩ-ɩ puluɣu na má kpa-ɩ ma katɔka taa. Maa pona-ɩ Papiloni na má hʋʋna-ɩ tɔm kɛ timpi ɩ ta nɩɩna-m tɔ.
Paa kʋ ɩ yoolaa taa selaa tǝna na laɣatɛ kɛ́. Pǝ kaasǝɣɩ mpa ɩlɛna pá yasɩ pɛlɛɣɛ tɛtʋ tǝna taa. Waatʋ ɩnǝɣɩ paa nyɩ sɩ maɣa Tacaa má yɔɣɔtǝna.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa caa tʋɣʋ sɔsɔɔʋ nyʋɣʋ taa piliŋa kʋfalaɣa. Maa pɛlɩ hatoo comcom nɔɣɔ taa nyǝŋka. Maa pona-kɛɣɛ pʋɣʋ kʋkʋlʋɣʋ nakʋlɩ kʋ tɔɔ na má sɔ-kɛ.
Ɩsɛɣɛlɩ pʋɣʋ kʋkʋlʋɣʋ nakʋlɩ kʋ tɔɔ kɛ́ maa sɔ-kɛ. Kaa pɩɩ teu na ká hɛlɩ piliŋasɩ na tʋɣʋ la sɔsɔɔʋ kʋpaŋkʋ na kʋ lʋlɩ pee. Ɩlɛna sumasɩ piitimnaa tǝna kɔɔ, na sɩ́ cakɩ kʋ ɩsotom taa na sɩ́ hɛɛsǝɣɩ.
Ɩlɛna taalɛ tɩɩŋ tǝna nyɩ sɩ maɣa Tacaa. Má pǝsǝɣǝna tʋɣʋ sɔsɔɔʋ kɛ tiika, na má pǝsɩ tiika kɛ tʋɣʋ sɔsɔɔʋ. Má yekina na tʋɣʋ lʋm nyǝŋkʋ wʋlɩ. Maa yele na kʋwʋlʋɣʋ náá wɛɛna lʋm. Maɣa Tacaa, má yɔɣɔtǝna. Maa la kɛ́ ɩsɩɩ ma yɔɣɔtaa tɔ.
Ḿpʋ́ɣʋ́ Tacaa pɔɔsa Ɩsekiyɛɛlɩ ma sɩ:
Pepe tɔɔ kɛ́ Ɩsɛɣɛlɩ nyǝ́ma tukiɣi ɩtuule sɩ, cɛcɛnaa sala lɛsɛŋ akaa. Ɩlɛna pa piya kela nyǝŋ?
Tacaa Ɩsɔ má ma yɔɣɔtǝna tuunaʋ sɩ, pǝ fɛɩ sɩ pá tasa ɩtuule ntɛɣɛ tukuɣu kɛ Ɩsɛɣɛlɩ taa.
Ma tǝnna yǝlaa tǝna weesiŋ. Paa cɛcɛnaa nyǝŋ, paa piya nyǝŋ. Wei ɩ lapa ɩsaɣatʋ tɔ, ɩnɩ ɩ ká sǝna pǝ sǝm.
Ye ɩsɩɩ yʋlʋ tǝŋǝɣɩ tampana, na ɩ́ lakɩ kʋpantʋ na ɩ́ siɣisaa.
Ɩɩ tɔkɩ laatʋ tɔɣɔnaɣa kɛ pulasɩ tɔɔ. Ɩɩ luŋiɣi Ɩsɛɣɛlɩ nyǝ́ma tɩɩŋ. Ɩɩ wakǝlǝɣɩ ɩ tɔɣɔntǝlɛ alʋ. Ɩɩ kpǝtǝɣǝna alʋ kɛ ɩ asilima kʋyɛɛŋ taa.
Ɩɩ muɣuliɣi, ɩɩ ŋmɩɩlǝɣɩ. Ɩ fɛlǝɣɩ ɩ kǝma. Ɩ haakɩ nyɔɣɔtʋnaa kɛ tɔɣɔnaɣa, na mpa pa wɛ kpɛla tɔɣɔ kʋtakǝm.
Ɩɩ kǝntǝɣɩ ɩ liɣitee sɩ ɩ́ hiki kasǝyaɣa yaa kawaaɣa. Ɩɩ lakɩ mpi pǝ ta siɣisi tɔ. Ama yǝlaa naalɛ ɩ lapa tɔm, ɩ tǝŋǝɣɩ tampana kɛ tǝ taa kɛ́.
Ɩlɛna ɩ́ tǝŋǝɣɩ ma kiiŋ, na ɩ́ lakɩ ma kʋtʋtʋtʋ na kʋpantʋ. Ɩlɛ ɩnɩ ɩ siɣisina ntɛ́. Yʋlʋ ɩsɩɩ mpʋ wɛɛkǝna weesuɣu kɛ́. Tacaa Ɩsɔ má ma yɔɣɔtǝna mpʋ.
Ye ɩsɩɩ pǝ tɛ yʋlʋ pǝyaɣa kɛ́ ŋmɩɩlʋ na ká kʋɣɩ yǝlaa. Yaa ka lapa yaasinaa panɛ pa taa nɔɣɔlʋ.
Ka kisa ka caa ɩkpatɛ kɛ tǝŋʋɣʋ, na ka tɔkɩ laatʋ tɔɣɔnaɣa kɛ pɔɔŋ taa. Ka wakǝla ka tɔɣɔntǝlɛ alʋ.
Ka muɣuliɣi wahala nyǝ́ma na kʋnyɔntʋnaa, na ká ŋmɩɩlǝɣɩ. Pǝ́cɔ́ kaa fɛlǝɣɩ ka kǝma. Ka luŋiɣi tɩɩŋ wei ɩ kɛ́ acaalǝtʋ kɛ mpʋ tɔ.
Ye yʋlʋ ɩsɩɩ mpʋ kǝntǝɣɩ ɩ liɣitee na ɩ́ pɛɛkǝɣɩ kawaaɣa, yaa kasǝyaɣa. Ɩ hʋʋkɩ sɩ ɩ ká wɛɛna weesuɣu na? Aaɩ, yoo. Ye ɩ lapa acaalǝtʋ ntɩ tǝ tǝna. Pǝ wɛɛ sɩ ɩ ɩsaɣatʋ ɩ́ mǝlɩ ɩ nyʋɣʋ taa kɛ́ na ɩ́ sɩ.
Ye ɩsɩɩ yʋlʋ wɛna pǝyalʋ kɛlɛ, na ɩ́ naakɩ ɩsaɣatʋnaa mpa ɩ caa lakɩ tɔ pa tǝna. Ɩlɛ ɩ ta tǝŋ ɩ ɩkpatɛ.
Ɩ kisa laatʋ tɔɣɔnaɣa tɔɣɔʋ kɛ pɔɔŋ tɔɔ. Ɩɩ luŋiɣi Ɩsɛɣɛlɩ nyǝ́ma acaalǝtʋ tɩɩŋ. Pǝyele ɩɩ wakǝlǝɣɩ ɩ tɔɣɔntǝlɛ alʋ.
Ɩɩ muɣuliɣi nɔɣɔlʋ, ɩɩ ŋmɩɩlǝɣɩ. Ɩɩ mʋɣɩ kǝmlɛ tʋ pʋlʋɣʋ tɔlʋma. Ɩ haakɩ tɔɣɔnaɣa kɛ nyɔɣɔtʋnaa, na ɩ́ haakɩ wontu kɛ mpa pa wɛ kpɛtɛ tɔ.
Ɩɩ lakɩ ɩsaɣatʋ. Ɩɩ pɛɛkǝɣɩ kawaaɣa yaa kasǝyaɣa. Ɩ tɔkǝɣɩ ma kʋtʋtʋtʋ na ɩ́ tǝŋǝɣɩ ma kiiŋ. Pʋntʋ wɛɛkǝna weesuɣu kɛ́, ɩɩ sǝkɩ ɩ caa ɩsaɣatʋ sǝm.
Ɩ caa muɣulina na ɩ́ ŋmɩɩlɩ, na ɩ́ la ɩsaɣatʋ kɛ ɩ yǝlaa hɛkʋ. Ɩnɩ ɩ ka sǝna ɩ ɩsaɣatʋ sǝm.
Ɩ́ pɔɔsǝɣɩ sɩ, pepe tɔɔ kɛ́ pǝyalʋ ɩɩ sǝkɩ cɛcɛ ɩsaɣatʋ sǝm? Mpi tɔ, ɩlɛ ɩ tǝŋa tampana kɛ́. Ɩ lapa kʋsiɣisim na ɩ́ tɔkɩ ma kiiŋ tǝna na ɩ́ lakɩ. Pǝ wɛɛ sɩ ɩ́ wɛɛna weesuɣu kɛ́.
Yʋlʋ wei ɩ lapa ɩsaɣatʋ tɔ ɩnɩ ɩ ka sǝna. Pǝyalʋ kaa sɩ cɛcɛ ɩsaɣatʋ sǝm. Pǝ́cɔ́ cɛcɛ ná kaa sɩ pǝyalʋ nyǝntʋ sǝm. Siɣisilu tɔkɩ ɩ siɣisuɣu fɔɔtɔ kɛ́. Ɩlɛna ɩsaɣaʋ náá tɔɣɔ ɩ ɩsaɣatʋ nyǝŋ.
Ye ɩsaɣaʋ lɔwa ɩ ɩsaɣatʋ nti ɩ lapa tɔ. Ɩlɛna ɩ́ tɔkǝɣɩ ma kʋsǝsɩɩtʋ na ɩ́ tǝŋǝɣɩ tampana na ɩ́ lakɩ kʋsiɣisim. Ɩ ká wɛɛna weesuɣu kɛ́, ɩ kaa sɩ.
Paa sɔɔ ɩ kawalaɣa tǝna tɔɔ kɛ́. Ɩ ka wɛɛna weesuɣu kɛ ɩsǝna ɩ tǝŋa tampana tɔ pǝ tɔɔ.
Ḿpʋ́ɣʋ́ Tacaa Ɩsɔ sɩ, pǝ taɣa ɩsaɣaʋ sǝm kɛ ma sɔɔlaa. Ama sɩ ɩ́ laɣasɩ tɔntɛ kɛ́ na ɩ́ wɛɛna weesuɣu.
Ye siɣisilu lɔwa ɩ siɣisuɣu na ɩ́ la kawalaɣa. Ɩlɛna ɩ́ kɛɛna ɩsaɣaʋ acaalǝtʋ, ɩ kaa wɛɛna weesuɣu tɔtɔ. Ɩsɔ ká sɔɔ ɩ siɣisuɣu tɔɔ kɛ́. Mpi tɔ, ɩ ha ɩ tǝɣɩ kawalaɣa na kʋpǝntʋɣʋ taa kɛ́. Pǝ tɔɔ kɛ́ ɩ ka sɩ.
Ɩsɛɣɛlɩ nyǝ́ma yɔɣɔtǝɣɩ sɩ Tacaa mpaaʋ ta siɣisi. Ɩlɛ ma pɔɔsǝɣɩ Ɩsɛɣɛlɩ nyǝ́ma sɩ, pǝ taɣa mpɛ pa mpaaʋ ta siɣisina ma nyǝŋkʋ kɛ?
Ye siɣisilu lɔwa ɩ siɣisuɣu na ɩ́ la kawalaɣa na ɩ́ sɩ ka sǝm. Ɩsaɣatʋ nti ɩ lapa mpʋ tɔ tǝ sǝm kɛ ɩ sǝpa.
Ye ɩsaɣaʋ yela ɩ ɩsaɣatʋ nti ɩ lapa tɔ, na ɩ́ tǝŋ tampana na siɣisuɣu. Ɩ ka wɛɛna weesuɣu.
Ye ɩ nawa sɩ ɩ wakǝlaa, ɩlɛna ɩ́ laɣasɩ, ɩ ká wɛɛna weesuɣu kɛ́, ɩ kaa sɩ́.
Ɩsɛɣɛlɩ nyǝ́ma tɔŋ sɩ Tacaa mpaaʋ ta siɣisi. Ɩlɛ pǝ taɣa mpɛ pa mpaaʋ ta siɣisina ma nyǝŋkʋ kɛ?
Pǝ tɔɔ kɛ́ Tacaa Ɩsɔ má ma yɔɣɔtaa sɩ maa hʋʋna paa Ɩsɛɣɛlɩ tʋ wei ɩsɩɩ ɩ tɔntɛ wɛɛ tɔ. Mpʋ tɔ, paa wei ɩ́ yele ɩ kawalaɣa ŋka ɩ lakɩ tɔ, na ɩ́ laɣasɩ. Pǝ taa kɔɔ na mǝ ɩsaɣatʋ yele na ɩ́ le.
Ɩ́ lɔ mǝ kawalaɣa tǝnaɣa pooluŋ. Ɩ́ laɣasɩ lǝmaɣasǝlɛ kʋfatɛ na hʋwɛɛ kʋfana. Pepe tɔɔ kɛ́ ɩ́ ka sɔɔlɩ sǝm?
Ɩsɔ Tacaa sɩ, ma ta sɔɔlɩ asaɣaa sǝm. Pǝ tɔɔ tɔ, ɩ́ lɔ mǝ ɩsaɣatʋ na ɩ́ laɣasɩ na ɩ́ wɛɛna weesuɣu.
Ḿpʋ́ɣʋ́ Tacaa heela Ɩsekiyɛɛlɩ má sɩ má ma kawǝyaɣa kɛ Ɩsɛɣɛlɩ nyǝ́ma awulumpiya tɔɔ sɩ:
Mǝ too ka kɛ́ tɔɣɔlaɣa ŋka ka wɛna ka mpaa kɛ tɔɣɔlasɩ taa tɔɣɔ. Tɔɣɔlasɩ kʋfasɩ hɛkʋ kɛ ka hǝntaa na ká tɔɔkɩ ka piya.
Ɩlɛna ká falǝsɩ ka piya taa lɛŋka na kɛlɛ ká pǝsɩ tɔɣɔlaɣa ɩfatɛ nte tǝ kpɛlǝma tǝ tɔɣɔnaɣa cǝlʋɣʋ, na tǝ́ liki yǝlaa tɔ.
Ḿpʋ́ɣʋ́ piitimnaa nɩɩ pa yɔɣɔtǝɣɩ ka tɔm, ɩlɛna pá kpa-kɛɣɛ katɔka taa, na pá tʋ ka mɩɩna taa kɛ́ kulaɣa taka, na pá pona-kɛɣɛ Icipiti tɛtʋ taa.
Tɔɣɔlaɣa alʋnyǝŋka ŋkɛ ka cɛkǝnaa sɩ ka tɛɛla kpɛtɛ. Ɩlɛna ká lǝsɩ ka piya taa lɛŋka na ká la-kɛɣɛ tɔɣɔlaɣa ɩfatɛ, kpelikpeka nyǝŋka.
Ɩlɛna ká na lɛŋsɩ pá tɔŋ. Ka kpɛlǝma ka tɔɣɔnaɣa cǝlʋɣʋ, na ka liki yǝlaa.
Ḿpʋ́ɣʋ́ ka yɔka pa acalɛɛ, na pa kawulaɣa tɛɛsɩ. Tɛtʋ taa yǝlaa ɩ́ nɩɩwa ka nyɩɩsʋɣʋ ɩlɛ pa sʋʋ seluɣu.
Ɩlɛna piitimnaa mpa pa cɔɔna-wɛ tɔ, pá lɩɩna pa tɛtʋ hɔɣɔlǝŋ taa na pá pɛɛlɩ nɔɣɔ kɛ ka tɔɔ. Pa nyǝpa-kɛɣɛ puluɣu na pá kpa-kɛɣɛ pa katɔka taa.
Ḿpʋ́ɣʋ́ pa tʋ kulaɣa taka kɛ ka mɩɩna taa. Ɩlɛna pá sʋsɩ-kɛɣɛ tɔɣɔlʋɣʋ sɔsɔɔʋ nakʋlɩ kʋ taa. Pǝ waalɩ kɛ́ pa pona-kɛɣɛ Papiloni wulaʋ. Ɩlɛna pá tǝkɩ-kɛɣɛ salǝka kɛ koluŋa ɩcatɛ taa. Sɩ pa taa tasa ka nɔɣɔ nɩɩʋ kɛ Ɩsɛɣɛlɩ pulasɩ taa.
Nyá too ka wɛ kɛ́ ɩsɩɩ lɛsɛŋ tʋɣʋ. Pa sɔ-kʋɣʋ lʋm nɔɣɔ na kʋ́ lɔ na kʋ́ lʋlɩ sɔsɔm kɛ lʋm katatǝlaɣa tɔɔ.
Kʋ piliŋasɩ ka wɛna alaafǝya kɛ́ na sɩ́ pǝsɩ kawulaɣa kpatǝŋ. Ɩlɛna sɩ́ pɩɩ na sɩ́ tɛɛ tɩɩŋ tɔɔ. Ḿpʋ́ɣʋ́ pa sama-kʋɣʋ kʋ piliŋasɩ paɣalɛ na kʋ kʋŋkʋlʋmǝŋ tɔɔ.
Tǝnaɣa pǝ kpɛsa-kʋ na pááná na pǝ́ pɛtɩ atɛ. Ilim tǝlɩɩlɛ heelim mapa kʋ pee na á wʋlɩ. Ɩlɛna kʋ piliŋasɩ kpelikpeka nyǝŋsɩ nsɩ sɩ́ pɛlɩ na sɩ́ wʋlɩ na kɔkɔ nyaɣa-sɩ.
Nɔɔnɔɔ wʋlaɣa tɛtʋ taa timpi lʋm fɛɩ na lʋkɔtʋ wɛɛ tɔɣɔ pa sɔ-kʋ.
Ḿpʋ́ɣʋ́ kɔkɔ lɩɩna kʋ taa na ká nyaɣa kʋ piliŋasɩ na kʋ pee. Kʋ fɛɩna piliŋasɩ alaafǝya nyǝnsɩ nsi sɩ kɛ́ kawulaɣa kpátʋ́ɣʋ́ tɔ. Kawǝyaɣa kanɛ ka wɛ kɛ́ ɩsɩɩ wula.
Ɩsɛɣɛlɩ nyǝ́ma kuuu pǝnaɣa naatosompɔɣɔlaɣa nyǝŋka ɩsɔtʋ kakpasɩ nyǝŋ kʋyakʋ naanʋwa nyǝŋkʋ wule, Ɩsɛɣɛlɩ sɔsaa taa napǝlɩ kɔma. Pa maɣana-m sɩ pa caakɩ pá nyɩ Ɩsɔ luɣu nyǝntʋ.
Ntɛna Tacaa Ɩsɔ heeli-m sɩ:
Ɩsekiyɛɛlɩ pɔɔsɩ Ɩsɛɣɛlɩ sɔsaa sɩ, maɣa ɩ́ kɔma naʋ na? Ma tuuki sɩ ma kɛ́ weesuɣu tʋ kɛ́. Ma kaa yele na ɩ́ ná-m. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa Ɩsɔ tasa-m heeluɣu sɩ: Ye n caa n hʋʋna-wɛɣɛ, n hʋʋna-wɛ, ɩlɛ heeli-wɛɣɛ pa caanaa acaalǝtʋ tǝma.
Heeli-wɛ sɩ, maɣa Tacaa Ɩsɔ ma yɔɣɔtaa sɩ, kʋyaŋku ma lǝsa Ɩsɛɣɛlɩ nyǝ́ma mɛ tɔ ma kpaasa niŋ na má sɩɩ Yakɔpʋ tǝyaɣa lʋlʋɣʋ nyǝ́ma kɛ nɔɣɔ na ma tuu. Ma hʋla-mɛɣɛ ma tǝɣɩ Icipiti tɛtʋ taa. Ma heela-mɛ na ɩsǝlɛ kʋsɛɛmlɛ sɩ, maɣalɛ mǝ Caa Ɩsɔ.
Kʋyakʋ ŋkʋɣʋ ma kpaasa niŋ na má heeli-mɛ na tuunaʋ sɩ, maa lǝsɩ-mɛɣɛ Icipiti tɛtʋ taa. Maa pona-mɛɣɛ tɛtʋ nti maa cɔɔwa na tǝ́ kǝla teu tɔ tǝ taa. Tǝ taa kɛ́ tɔɣɔnaɣa na kʋpantʋ tǝna tɔɔla yem tǝhɔ.
Halǝna ma heeli-mɛ sɩ, ɩ́ lɔ́ acaalǝtʋ nti ɩ́ nyǝnǝɣɩ na tǝ́ hɔŋ-mɛ tɔ. Ɩ́ taa pilisi mǝ tɩ na Icipiti tɩɩŋ. Maɣalɛ mǝ caa Ɩsɔ.
Ḿpʋ́ɣʋ́ ɩ́ kisa-m nɩɩnaʋ na ɩ́ kʋlɩ ma tɔɔ. Mǝ taa nɔɣɔlʋ ta lɔ acaalǝtʋ nti tǝ hɔŋ-mɛ tɔ. Pǝ́cɔ́ ɩ́ ta lɔ Icipiti tɩɩŋ. Ɩlɛna maa hiki hʋwɛɛ sɩ, maa lana-mɛ na pááná kɛ Icipiti tɛtʋ taa tǝnaɣa, halǝna a hɛɛ.
Paa na mpʋ ma hǝtɛ tɔɔ kɛ́ ma lapa mpʋ sɩ, pǝ́ taa kɔɔ na pǝ́ wakǝlɩ-tɛɣɛ piitimnaa mpa pa hɛkʋ ɩ́ wɛɛ tɔ. Pǝ́cɔ́ mpɛ ɩnɩ pa hɛkʋ kɛ ma hʋla-mɛɣɛ ma tɩ. Ɩlɛna má lǝsɩ-mɛɣɛ Icipiti tɛtʋ taa.
Ḿpʋ́ɣʋ́ ma lǝsa-mɛɣɛ Icipiti tɛtʋ taa. Ma tiika-mɛɣɛ wʋlaɣa tɛtʋ nti tǝ taa fɛɩ caɣaʋ tɔ.
Ma sɛɣɛsa-mɛɣɛ ma kiiŋ. Ma hʋla-mɛɣɛ ma kʋtʋtʋtʋ nti pǝ wɛɛ sɩ, yʋlʋ ɩ́ tɔkɩ na ɩ́ wɛɛna weesuɣu tɔ.
Ma ha-mɛɣɛ kʋyɛɛŋ kʋhɛɛsǝŋ sɩ, pǝ́ hʋ́lɩ́ sɩ, maɣa Tacaa má sɩɩna-mɛ na mǝ mpaa.
Ḿpʋ́ɣʋ́ Ɩsɛɣɛlɩ nyǝ́ma mɛ ɩ́ kʋla ma tɔɔ kɛ́ wʋlaɣa tɛtʋ taa. Ɩ́ kisa ma kiiŋ kɛ tǝŋʋɣʋ. Ɩ́ lɔ ma kʋtʋtʋtʋ nti yʋlʋ ka tǝŋ na ɩ́ wɛɛna weesuɣu tɔ. Ɩ́ wakǝla ma kʋyakʋ kʋhɛɛsʋɣʋ tǝnaŋnaŋ. Pǝ tɔɔ kɛ́ ma hʋʋwa ma taa sɩ, maa mʋ-mɛ na pááná tǝsǝɣǝsǝɣɩ kɛ wʋlaɣa tɛtʋ taa tǝna, na ma kpiisi-mɛ.
Paa na mpʋ ma hǝtɛ tɔɔ kɛ́ ma lapa mpʋ. Pǝ taa kɔɔ na pǝ́ wakǝlɩ-tɛɣɛ piitimnaa mpa pa taa ma lǝsa-mɛɣɛ Icipiti tɛtʋ taa tɔ.
Wʋlaɣa tɛtʋ taa tǝnaɣa ma kpaasa niŋ na má tuu sɩ, ma kaa pona-mɛɣɛ tɛtʋ kʋpantʋ nti maa ha-mɛ tɔ tǝ taa. Tɛtʋ ntɩ tǝ taa kɛ tɔɣɔnaɣa kʋpaŋka na kʋpantʋ tǝna tɔɔlaa tǝhɔ.
Mpi tɔ, ɩ́ lɔwa ma kʋtʋtʋtʋ na ɩ́ kisi ma kiiŋ kɛ tǝŋʋɣʋ. Ɩ́ wakǝla ma kʋyɛɛŋ kʋhɛɛsǝŋ. Pǝ taɣa pʋlʋ, ɩ́ nyɔkǝlǝna mǝ tɩɩŋ kʋlalaaŋ kɛ́.
Ama ma lapa mǝ pǝtɔɔtǝlɛ sɩ, má taa kpiisi-mɛ. Ɩlɛ ma ta wakǝlɩ-mɛɣɛ wʋlaɣa tɛtʋ taa.
Ḿpʋ́ɣʋ́ ma heela Ɩsɛɣɛlɩ nyǝ́ma piya kɛ wʋlaɣa tɛtʋ taa sɩ, ɩ́ taa tǝŋ mǝ caanaa kiiŋ. Ɩ́ taa tǝŋ pa kʋtʋtʋtʋ, na ɩ́ pilisi mǝ tɩ na pa tɩɩŋ.
Maɣalɛ mǝ Ɩsɔ Tacaa, ɩ́ tǝŋ ma kiiŋ. Ɩ́ paasǝna ma kʋtʋtʋtʋ, na ɩ́ lakɩ-tɩ.
Ɩ́ nyǝnɩ ma kʋyɛɛŋ kʋhɛɛsǝŋ kɛ ma nyǝŋ. Kʋyɛɛŋ ɩnɩ ɩ hʋlǝɣǝna má na-mɛ ta hɛkʋ sɩ, yǝlaa ɩ́ nyɩ sɩ, maɣalɛ mǝ Ɩsɔ Tacaa.
Ɩlɛna mɩɩ kʋlɩ ma tɔɔ, ɩ́ ta tǝŋ ma kiiŋ. Pǝ́cɔ́ ɩ́ ta paasǝna yaa ɩ́ tǝŋ ma kʋtʋtʋtʋ nti yʋlʋ ka tǝŋ na ɩ́ hiki weesuɣu tɔ. Ɩ́ wakǝla ma kʋyɛɛŋ kʋhɛɛsǝŋ. Ntɛna má hʋʋ ma taa sɩ, maa lana-mɛ na pááná kɛ wʋlaɣa tɛtʋ taa kɛ́, halǝna á hɛɛ.
Paa na mpʋ ma hǝtɛ tɔɔ, ma kpa ma tɩ sɩ, pǝ taa kɔɔ na pǝ́ wakǝlɩ, ma hǝtɛ. Pǝ taa wakǝlɩ-tɛɣɛ piitimnaa mpa pa taa maa lǝsa-mɛɣɛ Icipiti tɛtʋ taa tɔ.
Ḿpʋ́ɣʋ́ ma tasa niŋ kpaasʋɣʋ na má tuu wʋlaɣa tɛtʋ taa sɩ, maa yasɩ-mɛɣɛ tɛtʋnaa kpaɩ nyǝntʋ yǝlaanaa taa.
Mpi tɔ, ɩ́ taa lakɩ ma kʋtʋtʋtʋ. Pǝyele ɩ́ lɔɔkɩ ma kiiŋ. Ɩ́ wakǝlǝɣɩ ma kʋyɛɛŋ kʋhɛɛsǝŋ. Ɩ́ kɛɛsa mǝ ɩsɛ na mǝ caanaa tɩɩŋ kʋlalaaŋ tɔɔ.
Ma tʋna-mɛɣɛ kʋtʋtʋtʋ nti tǝ fɛɩ teu tɔ. Kiiŋ ɩnɩ ɩɩ haakɩ-mɛɣɛ weesiŋ.
Ɩlɛna ma yele na ɩ́ haakɩ mǝ kancaalaɣa piya kɛ mǝ tɩɩŋ na pǝ pilisiɣi-mɛ. Maa tʋ-mɛɣɛ sɔɣɔntʋ sɔsɔɔntʋ kɛ́ sɩ, ɩ́ cɛkǝna sɩ maɣalɛ Tacaa.
Ḿpʋ́ɣʋ́ Tacaa tɔma Ɩsekiyɛɛlɩ má sɩ: Yʋlʋ nyá, heeli Ɩsɛɣɛlɩ nyǝ́ma sɩ mǝ caanaa wakǝlǝna-m kɛ́. Mpi tɔ, pa kisa ma nyǝntʋ kɛ tɔkʋɣʋ.
Ma tiika-wɛ na má pona-wɛɣɛ tɛtʋ nti maa yɔɣɔtǝna tuunaʋ sɩ, maa ha-wɛ tɔ tǝ taa. Pa tala tǝna, ɩlɛna pá ná pulasɩ kʋkʋlasɩ tǝna, na hɔtʋ tǝna. Ɩlɛna pá fɛɛnǝɣɩ na pá lakɩ kɔtasɩ nsi sɩ kʋsǝɣɩ ma pááná tɔ. Pa wɔpa pa tulaalʋnaa, na pá liisiɣi pa sʋlʋm.
Ntɛna má pɔɔsɩ-wɛ sɩ: Tǝfɛɛnǝlɛ nte tǝ taa kɛ́ ɩ́ puki mpʋ? Pǝ kpaɣaʋ waatʋ ɩnɩ tɔɣɔ pa ha lona anɩ sɩ, tǝfɛɛnǝlɛnaa na pá yaakɩ-yɛɣɛ ḿpʋ́ɣʋ́ halǝna saŋa.
Tɛlǝsɩ Ɩsɛɣɛlɩ nyǝ́ma sɩ, Tacaa Ɩsɔ má ma yɔɣɔtǝɣɩ sɩ: Pǝ fɛɩ sɩ ɩ́ pilisi mǝ tɩ, ɩsɩɩ mǝ caanaa. Yaa ɩ́ tǝŋǝɣɩ mǝ acaalǝtʋ tɩɩŋ na ɩ́ laɣasǝɣɩ.
Timpi ɩ́ pilisiɣina mǝ tǝɣɩ mǝ tɩɩŋnaa kɛ halǝna saŋa tɔɣɔlɛ, mǝ kʋcɔɔŋ haʋ taa, na ɩsǝna ɩ́ lakɩ mǝ piya kɛ kɔtasɩ nsi kɔkɔ lusa sɩ tǝna tɔ. Ɩlɛna Ɩsɛɣɛlɩ nyǝ́ma hʋʋkɩ sɩ, maa yele na ɩ́ yɔɣɔtǝna-m? Tacaa Ɩsɔ tuuki sɩ: Ma kaa yele na ɩ́ yɔɣɔtǝna-m.
Ɩ́ kaa na mpi ɩ́ tɛɛlǝɣɩ tɔ. Mpi tɔ ɩ́ yɔɣɔtǝɣɩ sɩ, ɩ́ caa sɩ, ɩ́ wɛɛ ɩsɩɩ piitim, yaa tɛtʋ lɛntɩ yǝlaa kpeka. Ɩ́ caa ɩ́ luŋ tʋɣʋ na pǝlɛ.
Tacaa Ɩsɔ má ma yɔɣɔtǝɣɩ sɩ, ma tuuki sɩ maa tɔɣɔ mǝ tɔɔ kɛ́ kawulaɣa na toŋ sɔsɔɔŋ. Maa mʋ-mɛ na pááná.
Maa lǝsɩ-mɛɣɛ piitimnaa taa. Maa lǝsɩ-mɛɣɛ tɛtʋnaa mpa pa taa ɩ́ ká yawa tɔ. Maa kpeɣeli-mɛ na ma toŋ sɔsɔɔŋ, na má mʋ-mɛ na pááná.
Ɩlɛna ma pona-mɛɣɛ wʋlaɣa tɛtʋ taa, na ɩ́ hatǝlǝna piitimnaa, na má hʋʋna-mɛ na tǝ nyǝnǝɣɩ tǝma.
Teitei ɩsɩɩ ma hʋʋna mǝ caanaa kɛ Icipiti wʋlaɣa tɛtʋ taa tɔ. Ḿpʋ́ɣʋ́ maa hʋʋna-mɛ. Tacaa Ɩsɔ má ma yɔɣɔtǝna mpʋ.
Maa caalɩ-mɛ na ɩ́ wɛɛ ma kalǝkʋ. Ɩ́ ká tɔkɩ ma na-mɛ tá nɔɣɔ pɛɛlʋɣʋ.
Maa lǝsɩ mǝ taa kɛ́ mpa pa kʋla ma tɔɔ na pá tá nɩɩna-m tɔ. Na má lǝsɩ-mɛɣɛ tɛtʋnaa mpa pa taa ɩ́ caɣaa tɔ. Ama ɩ́ kaa mǝlɩ Ɩsɛɣɛlɩ tɛtʋ taa. Waatʋ ɩnǝɣɩ ɩ́ ká cɛkǝna sɩ maɣalɛ Tacaa.
Ḿpʋ́ɣʋ́ Tacaa Ɩsɔ yɔɣɔtaa sɩ paa Ɩsɛɣɛlɩ tʋ wei ɩ́ polo na ɩ́ luŋ ɩ tɩɩŋ. Ama pǝlɛ pǝ waalɩ kɛ́ ɩ́ ká nɩɩna-m. Ɩ́ kaa tasa ma hǝtɛ wakʋlʋɣʋ na mǝ kʋcɔɔŋ na mǝ tɩɩŋ.
Ma pʋɣʋ naŋŋ nyǝŋkʋ sɔsɔɔŋkʋ tɔɔ kɛ́ Ɩsɛɣɛlɩ nyǝ́ma mpa mɛ mǝ tǝna ɩ wɛ tɛtʋ taa tɔ, ɩ́ ká la-m tǝmlɛ. Tǝnaɣa maa mʋ-mɛɣɛ teu. Maa pɛɛkɩ mǝ kʋhaaŋ na mǝ kʋhalǝm kancaalaɣa kʋlʋlʋm, na pǝ tǝna mpi ɩ́ ká ha-m tɔ.
Maa mʋ-mɛɣɛ teu, ɩsɩɩ kɔtaɣa ŋka ka sɔɔsʋŋ wɛ teu tɔ. Waatʋ ɩnǝɣɩ maa lǝsɩ-mɛɣɛ tɛtʋnaa mpa pa taa maa yasa-mɛɣɛ piitimnaa hɛkʋ tɔ, na má kpeɣeli-mɛ. Ɩlɛna piitimnaa ná sɩ maɣa Ɩsɔ naŋŋtʋ.
Waatʋ wei ɩnɩ maa kɔna-mɛɣɛ Ɩsɛɣɛlɩ tɛtʋ nti maa kpaasa niŋ na má tuu sɩ, maa ha-tǝɣɩ mǝ caanaa tɔ, tǝ taa tɔɣɔ ɩ́ ká nyɩ sɩ, maɣa Tacaa.
Tǝnaɣa ɩ́ ká tɔɔsɩ mǝ tɔntɛ na mǝ lakasɩ tǝna nsi ɩ́ pilisina mǝ tɩ tɔ sɩ tɔm. Ɩlɛna ɩ́ nyǝɣǝsɩ mǝ tǝɣɩ acaalǝtʋ tǝna nti ɩ́ lapa tɔ tǝ tɔɔ.
Ḿpʋ́ɣʋ́ Tacaa yɔɣɔtaa sɩ: Ma hǝtɛ tɔɔ kɛ́ maa la. Ma kaa kɛɛsǝna mǝ tɔntɛ ɩsaɣalɛ na mǝ lakasɩ nsi sɩ fɛɩ teu tɔ. Waatʋ ɩnǝɣɩ Ɩsɛɣɛlɩ nyǝ́ma ká nyɩ sɩ, maɣalɛ Tacaa.
Ḿpʋ́ɣʋ́ Ɩsɔ tɔma Ɩsekiyɛɛlɩ má sɩ:
Yʋlʋ nyá, kɛɛsɩ nyá ɩsɛ na ilim mpǝtǝŋ hɔɣɔlʋɣʋ tɔɔ, na ń yɔɣɔtǝna-kʋ. Tɛlǝsɩ kʋ tawa hɔtʋŋ kɛ Ɩsɔ kʋyɔɣɔtʋtʋ.
Heeli ilim mpǝtǝŋ hɔtʋɣʋ kɛ Tacaa má ma kʋyɔɣɔtʋtʋ. Ma yɔɣɔtǝɣɩ sɩ maa tʋ-kʋɣʋ kɔkɔ. Kaa nyaɣa tɩɩŋ lʋm nyǝŋ tǝna na kʋwʋlǝŋ. Pʋlʋpʋ kaa teesi-kɛ. Kaa nyaɣa pǝ tǝnaɣa hatoo ilim mpǝtǝŋ kɛ́, halǝna pǝ ntɔɣɔŋ.
Yǝlaa tǝna ká nyɩ sɩ maɣa Tacaa. Ma tʋna kɔkɔ ŋkɛ, na pʋlʋpʋ kaa teesi-kɛ.
Ntɛna Ɩsekiyɛɛlɩ má, ma yɔɣɔtɩ sɩ: Haɩ, Tacaa, pa tɔŋ maɣa sɩ atuwa kɛ ma tukiɣi.
Ḿpʋ́ɣʋ́ Tacaa tɔma-m sɩ:
Yʋlʋ nyá, kɛɛsɩ nyá ɩsɛ na Yosalɛm ɩcatɛ tɔɔ. Yɔɣɔtɩ tǝ kɔtaɣa tǝlatɛnaa tɔɔ kɛ́ ɩsaɣatʋ. Yɔɣɔtɩ mpi pɩɩ maɣana Ɩsɛɣɛlɩ tɛtʋ tɔ.
Heeli Ɩsɛɣɛlɩ nyǝ́ma sɩ, maa kʋlɩ pa tɔɔ. Maa kpɛɛ ma laɣatɛ kɛ tǝ suɣute taa na má kʋ́ pa tǝna. Paa asaɣaa paa kʋpama.
Kʋpama na asaɣaa pa kpiisuɣu tɔɔ kɛ́ maa kpɛɛ ma laɣatɛ kɛ tǝ suɣute taa. Maa kʋ́ yǝlaa tǝnaɣa pǝ kpaɣaʋ ilim mpǝtǝŋ na pǝ ntɔɣɔŋ tɔɔ tɔ.
Yǝlaa tǝna ká nyɩ sɩ, maɣa Tacaa, ma kpɛɛ ma laɣatɛ kɛ tǝ suɣute taa. Tǝ kaa tasa mǝlʋɣʋ.
Yʋlʋ nyá, nyá laŋlɛ ɩ́ wakǝlɩ sɔsɔm. Wii pa tǝna pa ɩsɛntaa.
Ye pa pɔɔsa-ŋ sɩ: Pepe tɔɔ kɛ́ n mɔlǝɣɩ? Ɩlɛ ń cɔ sɩ, ma nɩɩwa tɔm ɩsaɣatʋ kɛ́. Tɩɩ la na yǝlaa laŋa wakǝlɩ. Paa susi ŋkpalasɩ kɛ yem, na pa apalʋtʋ hoo. Pa tʋna ká makɩ tǝma. Ntɩ tǝ talǝna ntɔ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Ɩsɔ tɔma Ɩsekiyɛɛlɩ má sɩ:
Yʋlʋ nyá, yɔɣɔtɩ sɩ, Ɩsɔ má ma yɔɣɔtaa sɩ, laɣatɛ laɣatɛ. Pa sala-tɛɣɛ na pá sotiti-tɛ.
Yǝlaa kʋɣʋ tɔɔ kɛ́ pa sala-tɛ. Pa sotita-tɛɣɛ sɩ tǝ́ teeki kɔkɔ. Tɩɩ pǝsɩ na tǝ́ yɔɔlɩ? Ma pǝyalʋ kawulaɣa kpátʋ́ɣʋ́ footiɣi tɩɩŋ tǝnaɣa.
Pa sotita-tɛɣɛ sɩ pá tɔkɩ-tɛɣɛ niŋ taa. Pa sala-tɛ na pá sotiti-tɛ sɩ kʋlʋ ɩ́ tɔkɩ ɩ niŋ taa.
Yʋlʋ nyá, ma kapuka na ń wii. Mpi tɔ, ma yǝlaa tɔɔ kɛ́ pa kpɛɛ laɣatɛ. Ɩsɛɣɛlɩ awulumpiya tǝna tɔɔ kɛ́ pa kpɛɛ-tɛ. Paa kʋ pa tǝnaɣa. Pǝ tɔɔ tɔ, kpa nyá laŋlɛ.
Pǝ kɛ́ maɣasʋɣʋ toŋ nyǝŋkʋ kɛ́. Tacaa má ma yɔɣɔtǝna mpʋ.
Yʋlʋ nyá, tɛlǝsɩ Ɩsɔ kʋyɔɣɔtʋtʋ na ń ma niŋ taa. Laɣatɛ ɩ́ ma tɔm naalɛ, na tɔm tooso. Laɣatɛ nte tǝ kʋɣɩ katatǝlaɣa tɔ ntɛ́ tǝ tǝŋǝɣǝna-wɛ.
Tǝ yɔkǝɣɩ yǝlaa apalʋtʋ kɛ́. Tǝ yeki na pá seliɣi. Tacaa má, ma sɩɩ laɣatɛ kʋkʋkʋlɛ kɛ paa nɔnɔɣɔ ŋkaɣa. Tǝ ŋmɛlǝsǝɣɩ na tǝ sɔɔlʋ pɩɩwa sɩ tǝ́ kʋ́.
Laɣatɛ lɔŋ nyǝntɛ ɩ lo nwaaŋ na mpǝlɛ. Tǝ kɛɛsɩ tǝ nɔɣɔ na hɔɣɔlǝŋ tǝna taa.
Tacaa má, maa ma niŋ taa tɔtɔ. Maa yele na ma pááná huu. Maɣa Tacaa, ma yɔɣɔtǝna mpʋ.
Ḿpʋ́ɣʋ́ Ɩsɔ tɔma Ɩsekiyɛɛlɩ má sɩ:
Yʋlʋ nyá, hɛɛ mpaaŋ naalɛ wei Papiloni wulaʋ ká tǝŋ na ɩ́ kɔnna ɩ laɣatɛ tɔ. Mpaaŋ ɩnɩ ɩ naalɛ ɩ lɩɩna tɛtʋ kʋlʋmtʋ taa kɛ́. Tʋ kʋyʋsʋm na pǝ́ hʋ́lɩ́-ɩ timpi paa mpaaʋ ŋku kʋ puki tɔ.
Hɛɛ mpaaʋ ŋku Papiloni yoolaa ká tǝŋ na pá tala Amoni nyǝ́ma ɩcatɛ Lapaa tɔ. Na ŋku paa tǝŋ na pá tala Yuta koluŋa ɩcatɛ Yosalɛm taa tɔ.
Papiloni wulaʋ takɩ mpatɛɛ taa, ɩlɛna ɩ́ sǝŋ na ɩ́ maɣasɩ pile. Ɩ ká ciɣiti nyǝ́ma kʋtɔtɔna. Ɩ ká pɔɔsɩ tɩɩŋ kʋlalaaŋ, na ɩ́ wiili pʋlʋpʋ hɔɔlɛ taa.
Ɩ maɣasaa ɩlɛna nyǝmlɛ kpa Yosalɛm. Ḿpʋ́ɣʋ́ tǝ hota ɩ niŋ ntɔɣɔŋ taa. Ɩ ha nɔɣɔ sɩ, pá sʋʋ ɩcatɛ taa na yoou kakiisasɩ. Pa sɩɩ yoou wontu kɛ nɔnɔɔsɩ, na pá lo hapɛɛ taka kɛ koloosi kila na pá hɛɛ lɔɔŋ.
Yosalɛm nyǝ́ma mɛ ɩ́ hʋʋkɩ sɩ, pile maɣasʋɣʋ mpɩ pǝ kaa kpa-mɛ. Mpi tɔ, paa tɛma-mɛɣɛ nɔɔsɩ sɩɩʋ. Ɩlɛ Papiloni wulaʋ ná hʋlǝɣɩ-mɛɣɛ mǝ tǝpǝntǝlɛ. Ɩ hʋlǝɣɩ-mɛ sɩ ɩ ká kuu-mɛ na ɩ́ tɛɛna.
Pǝ tɔɔ kɛ́ Tacaa Ɩsɔ yɔɣɔtǝɣɩ sɩ, ɩ́ tɔɔsǝɣɩ-m mǝ kawalaɣa tɔɔ. Pǝ́cɔ́ ɩ́ kuliɣi mǝ ɩsaɣatʋ tɔɔ, na ɩ́ hʋlǝɣɩ mǝ kʋpǝntǝŋ kɛ mǝ lakasɩ tǝna taa tɔ. Ɩ́ ta yele sɩ ɩ́ sɔɔ mǝ ɩsaɣatʋ tɔɔ tɔ, kolontunaa ká kuu-mɛ.
Ama pǝ kaasʋɣʋ Ɩsɛɣɛlɩ wulaʋ nyá tɔ, nyá kɛ́ waalɩ lɩɩlʋ sɔsɔ kɛ́. Waatʋ kɔŋ wei ɩ taa nyá tɔntɛ ɩsaɣalɛ ká sɩɩ tǝnaɣa tɔ.
Nti maɣa Tacaa Ɩsɔ ma hʋlǝɣɩ tɔɣɔlɛ sɩ, pɩɩ pɛ-ŋ mpi pǝ hʋlǝɣɩ sɩ, n kɛ́ awulumpu tɔ. Paa kɔɔlɩ nyá ntenuɣu. Paa kʋsɩ mpa pa pasa pa tɩ tɔ pa nyɔɔŋ. Ɩlɛna pá tisi mpa pa hɔŋ pa tɩ tɔ.
Maa pǝsɩ Yosalɛm ɩcatɛ kɛ ncaalɛ taa ncaalɛ. Paa yɔkɩ ɩcatɛ tǝna tǝmʋɣʋmʋɣʋ. Ama pǝ kaa la mpʋ na wei ɩ niŋ taa pa tʋ-tɛ tɔ, ɩ ta kɔnta kɛ́.
Ḿpʋ́ɣʋ́ Tacaa tɔma Ɩsekiyɛɛlɩ má sɩ: Tɛlǝsɩ Amoni nyǝ́ma kɛ tɔm ɩsaɣatʋ nti Ɩsɔ Tacaa, má, ma yɔɣɔta pa yaasi wei ɩ tʋʋkɩ Ɩsɛɣɛlɩ nyǝ́ma tɔ ɩ tɔɔ tɔ. Heeli-wɛ sɩ: Laɣatɛ wɛɛ, na tǝ sɔɔlʋ pɩɩwa sɩ tǝ́ kʋ-mɛ. Pa sotita-tɛ sɩ, tǝ́ teeki kɔkɔ na tǝ́ kʋ́ katatǝlaɣa.
Waatʋ wei mǝ taŋa toosee kʋkpeɣee, na kʋtɛlǝsǝtʋ pɔpɔtʋ nyǝntʋ tɔ. Laɣatɛ sɔɔlʋ pɩɩwa sɩ, tǝ́ sɛtɩ waalɩ lɩɩlaa na ɩsaɣalataa pa nyɔɔŋ. Pɔpɔtʋ fɛɩ leleŋ, mǝ tɔntɛ ɩsaɣalɛ tǝnaɣa waatʋ tapǝna ntɔ.
Ɩ́ mǝlǝna mǝ laɣalɛɛ kɛ a suɣula taa. Maa hʋʋna-mɛɣɛ tɛtʋ nti tǝ taa pǝ ŋma-mɛ tɔ.
Maa mʋ-mɛ na pááná sɔsɔɔna. Maa woso-yɛɣɛ mǝ tɔɔ ɩsɩɩ kɔkɔ. Maa tʋ-mɛɣɛ asaɣaa mpa pa nyǝ́ma wakǝlʋɣʋ tɔm tɔ pa niŋ taa.
Mǝ calǝm ká kpe tɛtʋ taa. Kɔkɔ ka nyaɣa-mɛ na pá sɔɔ mǝ tɔɔ. Mpi tɔ, maɣa Tacaa Ɩsɔ, má yɔɣɔtǝna.
Ḿpʋ́ɣʋ́ Tacaa tɔma-m sɩ:
Yʋlʋ nyá, taɣanɩ nyá tɩ na ń hʋʋna Yosalɛm ɩcatɛ nte tǝ taa yʋlʋkʋlaa suwa tɔ. Taa nyá, la na pá nyɩ pa acaalǝtʋ lakasɩ.
Tɛlǝsɩ-wɛ sɩ, mǝ kʋɣʋna ɩcatɛ yǝlaa. Mǝ taɣanǝɣǝna yǝlaa wakǝlʋɣʋ waatʋ. Ɩ́ luki tɩɩŋ kʋlalaaŋ na ɩ́ pilisiɣi mǝ tɩ.
Ɩ́ kʋ yǝlaa na ɩ́ pilisi mǝ tɩ na tɩɩŋ. Ɩlɛ mǝ tɔm ka sɩ. Mpʋ pǝ yelina na mǝ kʋyɛɛŋ pasa na mǝ pɩɩsɩ tɛ. Pǝ tɔɔ kɛ́ ma yelaa na piitimnaa tʋʋkɩ-mɛ. Tɛtʋ tǝna woŋiɣi-mɛɣɛ.
Mǝ cɔlɔ nyǝ́ma na hatǝlaɣa nyǝ́ma ka woŋ-mɛɣɛ. Mpi pǝ tɔɔ ɩ́ pilisa mǝ tɩ na mǝ tɛtɛlatǝtʋ sɔɔsǝɣɩ tɔ.
Ɩsɛɣɛlɩ awulumpiya lakǝna pa toŋ na pá kʋɣɩ yǝlaa kɛ ɩcatɛ taa.
Yǝlaa footiɣi pa caanaa na pa toonaa kɛ tɛtʋ taa. Pa muɣuliɣi mʋʋlaa na pá tɔkɩ suluwaa na leelaa ɩsɛ.
Pa nyǝnǝɣɩ yem kɛ́ ma kɔtaɣa tǝlatɛnaa. Pa wakǝlǝɣɩ ma kʋyɛɛŋ kʋhɛɛsǝŋ.
Ɩcatɛ taa yǝlaa mɛ ɩ́ ha mǝ tǝɣɩ caɣanaʋ taa. Ɩ́ kʋɣɩ tǝma na ɩ́ tɔkɩ kʋlalaam tɔɣɔnasɩ kɛ pulasɩ taa. Ɩ́ ha mǝ tǝɣɩ asilima tǝma taa.
Lɛlaa sʋʋkǝna pa caanaa alaa. Pa kpiki alaa lɛmpa kɛ pa ɩsɔtʋ naʋ waatʋ.
Lɛlaa ná lakɩ wasaŋkalǝtʋ na pa tɔɣɔntǝlɛnaa alaa. Ɩlɛna lɛlaa náá kekitiɣi pa saalǝnaa, yaa pa na mpa pa kaa caanaa tike yaa toonaa tike tɔ.
Tɛtʋ taa yǝlaa tisiɣi na pa fɛlǝɣɩ-wɛ na pa kʋɣɩ lɛlaa. Ɩ́ kǝntǝɣɩ mǝ liɣitee na ɩ́ taŋaa sɩ pá fɛlɩ-mɛ na pá tǝnɩ kasǝyaɣa sɔsɔɔŋka. Ɩ́ lɛɛkǝɣɩ mǝ tɔɣɔntǝlɛnaa na mʋsʋŋ na ɩ́ sɔɔkɩ mǝ caa Ɩsɔ tɔɔ.
Maa kʋsɩ kataŋa na Yosalɛm nyǝ́ma mɛ mǝ tɔɔ. Mpi tɔ, ɩ́ pɛɛkǝɣɩ kasǝyaɣa asilima nyǝŋka na ɩ́ lakɩ yʋlʋkʋlɛ.
Kʋyakʋ ŋku maa kʋlɩ mǝ tɔɔ tɔ, ɩ́ ka wɛɛna apalʋtʋ na toma na ɩ́ sǝŋ? Maa la nti ma yɔɣɔtaa tɔ.
Maa yasɩ-mɛɣɛ tɛtʋnaa mpa ɩ́ ta nyɩ tɔ pa piitimnaa taa. Mǝ asilima tǝma ka sɩɩ tǝnaɣa.
Ɩ́ ka wakǝlɩ mǝ tɩ na Mǝ ɩsaɣatʋ kɛ piitimnaa lɛlaa ɩsɛntaa. Ɩlɛna ɩ́ cɛkǝna sɩ maɣa Tacaa.
Ḿpʋ́ɣʋ́ Tacaa tɔma-m sɩ:
Yʋlʋ nyá, Ɩsɛɣɛlɩ nyǝ́ma pǝsa kɛ́ ɩsɩɩ nyǝɣǝtʋ nti pa ta taɣanɩ tɔ. Ɩsɩɩ liɣitee nyǝɣǝtʋ, na kʋsɛɛmtʋ, na kʋhʋlʋmtʋ, na nyǝɣǝlʋɣʋ maɣamaɣa, na sǝlǝpa nyǝŋkʋ ŋku pa sɩɩ kuluku taa sɩ, pa taɣanǝɣɩ tɔ.
Pǝ tɔɔ kɛ́ Tacaa má ma Ɩsɔ yɔɣɔtǝɣɩ sɩ: Mǝ tǝna ɩ́ wɛ kɛ́ ɩsɩɩ nyǝɣǝlʋɣʋ ŋku pa ta taɣanɩ tɔ. Ma kpeɣeliɣi-mɛɣɛ Yosalɛm taa.
Teitei ɩsɩɩ pa kpeɣeluɣu nyǝɣǝtʋ waanɩ waanɩ kɛ tǝntǝmlɛ kɛ kuluku taa, na pá huɣuti kɔkɔ na tǝ́ hoo tɔ. Ḿpʋ́ɣʋ́ maa kpeɣeli-mɛɣɛ ma pááná sɔsɔɔna taa na ɩ́ hoo.
Maa kpeɣeli-mɛɣɛ tǝntǝmlɛ kɛ. Maa woso mǝ tɔɔ kɛ́ ma pááná sɔsɔɔna kɔkɔ, na ɩ́ hoo Yosalɛm taa.
Ɩsɩɩ liɣitee nyǝɣǝtʋ hookuɣu kuluku kɔkɔ taa tɔ. Ḿpʋ́ɣʋ́ ɩ́ ka hoo ɩcatɛ taa. Waatʋ ɩnǝɣɩ ɩ́ ka nyɩ sɩ, maɣa Tacaa má mʋna pááná.
Ḿpʋ́ɣʋ́ ma tasaa sɩ Tacaa tɔma-m sɩ:
Yʋlʋ nyá, heeli Yosalɛm nyǝ́ma sɩ, mǝ ɩcatɛ wɛ kɛ́ ɩsɩɩ tɛtʋ nti tɛʋ ta nɩɩ tɔ. Ɩlɛ maa mʋ-tɩ na pááná, na tǝ́ wʋlɩ tǝkpaŋalaŋ ɩsɩɩ tɛtʋ nti tǝ laŋa lʋm tɔ.
Teitei ɩsɩɩ tɔɣɔlasɩ nyɩɩsʋɣʋ sɩ tɔɣɔnasɩ waalɩ tɔ. Ḿpʋ́ɣʋ́ mǝ nyʋɣʋ nyǝ́ma kʋɣɩ lɛlaa, na pá pǝsǝɣɩ alaa paɣalɛ kɛ leelaa, na pá kuuki liɣitee na wɛnaʋ.
Mǝ kɔtǝlaa ná yɔka ma kiiŋ. Pa wakǝlǝɣɩ ma kɔtaɣa tǝlatɛnaa. Paa faɣasǝɣɩ mpi pǝ wɛ tǝnaŋŋ na mpi pǝ kɛ́ kpaɩ nyǝm tɔ. Pǝyele pa ta nyɩ asilima nyǝm na mpi pǝ ta kɛ asilima pʋlʋ tɔ. Paa paasǝɣǝna ma kʋyɛɛŋ kʋhɛɛsǝŋ. Ɩlɛna pǝ́ kʋɣɩ ma nyʋɣʋ kɛ mǝ hɛkʋ.
Mǝ nyʋɣʋ nyǝ́ma ná wɛɛ kɛ́ ɩsɩɩ taalɛ hasɩ nsi sɩ cǝlǝɣɩ sɩ tɔɣɔnaɣa tɔ. Pa ŋmɩɩsǝɣɩ calǝm, pa tɛŋ yǝlaa, pa ŋmɩɩlǝɣɩ pa wɛnaʋ.
Mǝ Ɩsɔ kʋyɔɣɔtʋtʋ tɛlǝsǝlaa ná wɛɛ kɛ́ ɩsɩɩ lʋm mpi pa taakɩ kutuluɣu tɔɔ tɔ. Kpaɩ toosee kɛ pa naakɩ, na pá yɔɣɔtǝɣɩ kaloolaɣa tɔm. Pa tɔŋ sɩ: Tacaa Ɩsɔ yɔɣɔtaa. Pǝyele ma ta yɔɣɔtɩ natǝlɩ.
Mʋsʋŋ na ŋmɩɩlǝm kɛ yǝlaa lakɩ tɛtʋ tǝna taa. Pa cɔɔsǝɣɩ kʋnyɔntʋnaa na pá muɣuliɣi mʋʋlaa.
Ma pɛɛkǝɣɩ mǝ taa kɛ́ yʋlʋ wei ɩ sɔɔlʋ pɩɩwa sɩ ɩ́ ŋma koluŋa tɔ. Ɩ́ ká sǝŋ nɔnɔɣɔ na ɩ́ paasǝna tɛtʋ tǝna. Ɩ́ ká sǝlǝmɩ-m sɩ ma taa yɔkɩ ɩcatɛ. Ma ta na nɔɣɔlʋ.
Maa mʋ-mɛ na pááná sɔsɔɔna na má yele na mǝ lakasɩ mǝlɩ mǝ nyɔɔŋ taa. Ma pááná ká nyaɣa-mɛ ɩsɩɩ kɔkɔ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, alaa napǝlɩ paa wɛnna naalɛ, pa too kɛ kʋlʋm.
Ɩlɛna pá lá wasaŋkalǝtʋ kɛ Icipiti taa timpi paa wɛɛ tɔɣɔ pa pɛɛlʋtʋ waatʋ. Tǝnaɣa pa caala pa pɛɛlʋtʋ hǝla kɛ waɣalʋɣʋ, na pá ŋmakǝlɩ-yɛ.
Pa yaakaɣa kɔɣɔ sɩ, Ohola, ɩlɛɣɛlɛ Samalii tɛtʋ. Neu sɩ Oholipa, ɩlɛɣɛlɛ Yosalɛm. Má tǝnna-wɛ, na pá lʋlɩ-m apalʋpiya na alʋpiya.
Ama Ohola ná lapa wasaŋkalǝtʋ. Pǝyele má tǝnna-ɩ. Mpa n nyɩɩlaa tɔɣɔlɛ nyá cɔlɔ nyǝ́ma Asilii nyǝ́ma. Ḿpʋ́ɣʋ́ ń lǝsa pa taa kɛ́ taŋnaa.
Paa kɛ́ nyʋɣʋ nyǝ́ma kɛ́, na tɔm hʋʋlaa sɔsaa. Pa suukaɣa wontu kʋpampantʋ kɛ́. Paa kɛ́ ɩfepiya na pá tewa na pá cakɩ kpaɣanǝŋ.
Ḿpʋ́ɣʋ́ Ohola nyá luɣu lapa Asilii nyǝ́ma akewenaa sɔsaa mpɛ. N sɔɔla-wɛ, na ń pilisi nyá tɩ na pa tɩɩŋ.
Wasaŋkalǝtʋ nti ń lakaɣa Icipiti tɔɣɔ n tʋɣʋtaa. Tǝnaɣa pa caala nyá pɛɛlʋtʋ hǝla waɣalʋɣʋ. Ɩlɛna pá hǝntǝna-ŋ nyá pɛɛlʋtʋ taa, na pá pǝsɩ-ŋ wasaŋkalɩ.
Pǝ tɔɔ kɛ́ ma tʋ-ŋ nyá taŋnaa Asilii nyǝ́ma mpa nyá luɣu sʋʋ mpʋ tɔ pa niŋ taa.
Pɛlɛ pa kuu nyá pǝyalaa na nyá pɛɛlaa. Ɩlɛna pá wɔɣɔsɩ nyá wontu na pá kʋ-ŋ na laɣatɛ. Ɩsǝna pǝ hɔma nyá ŋkpaŋʋɣʋ sɩ alaa lɛlaa ɩ́ ná tɔɣɔlɛ.
Ohola neu Oholipa ná pǝ tǝnaɣa mpʋ. Ama ɩ kʋnyɩɩlǝŋ tɛlǝsa mpǝle. Oholipa nyá nyǝntʋ tɛɛ nyá kɔɣɔ nyǝntʋ.
Nyá cɔlɔ Asilii nyǝ́ma tɔm hʋʋlaa, na akewenaa sɔsaa. Pa suuwa wontu kʋpantʋ kɛ́ na pá kɛ́ ɩfepiya. Pa tewaɣa na pá cakɩ kpaɣanǝŋ, mpɛɣɛ n tǝŋaɣa.
Ḿpʋ́ɣʋ́ ma cɛkǝnaa sɩ, nyá pilisa nyá tɩ tɔtɔ. Mǝ naalɛ mǝ tɔntɛ lapa kʋlʋmtǝlɛ.
Oholipa ná sɔɔsa lɛntɩ kɛ nyá wasaŋkalǝtʋ tɔɔ. Kʋyakʋ nakʋlɩ n nawa pa lǝsa Papiloni nyǝ́ma fotoo na lʋm kʋsɛɛmǝm kɛ koluŋa tɔɔ.
Pa lǝla tampalanaa kɛ pa tɩɩsɩ taa. Pa tema nyɔɔŋ saalasɩ kʋwalasɩ, pa nǝɣǝsǝna ɩsɩɩ awulaa. Ɩsɩɩ Papiloni nyǝ́ma wɛʋ pa tɛ tɔ.
Waatʋ wei Oholipa n ná-wɛɣɛ kpakpaa tɔɣɔ ń nyɩɩla-wɛ. Ɩlɛna ń tili nyá tillaa kɛ pa tɛ.
Ḿpʋ́ɣʋ́ Papiloni nyǝ́ma pola nyá kiŋ na nyá na-wɛ ɩ́ kaa nyaalʋɣʋ. Na pá pilisi-ŋ na pa wasaŋkalǝtʋ. N pilisa nyá tǝɣɩ mpʋ, ɩlɛna nyá taa kpana-wɛ.
N ka pǝsa nyá tǝɣɩ wasaŋkalɩ kɛ́ tǝkeelee. N hʋla nyá tapakpɛtɛ kɛ yǝlaa. Halǝna ma nyǝɣǝsɩ-ŋ ɩsɩɩ ma nyǝɣǝsʋɣʋ nyá kɔɣɔ tɔ.
N lʋlǝsa nyá wasaŋkalǝtʋ kɛ́, na ń tɔɔsǝɣɩ ɩsǝna n lakaɣa nyá tǝɣɩ nyá pɛɛlǝtʋ waatʋ kɛ Icipiti tɔ.
Ḿpʋ́ɣʋ́ nyá luɣu sʋʋwa nyá taŋnaa mpa pa wɛna wasaŋkalǝtʋ luluɣu tɔ. Ɩsɩɩ kpaŋasɩ na kpaɣanǝŋ pǝ wɛʋ tɔ.
Oholipa, n tɔɔsa ɩsaɣatʋ nti n lapa nyá pɛɛlʋtʋ tɔ. Waatʋ ɩnǝɣɩ Icipiti nyǝ́ma waɣalaɣa nyá hǝla na pá ŋmakǝlǝɣɩ-yɛ.
Pǝ tɔɔ kɛ́ Tacaa Ɩsɔ yɔɣɔtǝɣɩ sɩ: Maa yele na nyá taŋnaa tǝna mpa nyá taa kpanaa tɔ, pá lɩɩna paa le na pá kʋlɩ nyá tɔɔ.
Pǝ kpaɣaʋ Papiloni ɩcatɛ, na Kalǝtee nyǝ́ma tǝna tɔ. Na Pekotɩ na Sowa na Kowa pǝ tɛtʋnaa nyǝ́ma. Asilii nyǝ́ma tǝna ká sɔɔsɩ pa tɔɔ. Maa kpeɣeli ɩfepiya telaa, na kʋfǝnɛɛnaa, na tɔm hʋʋlaa sɔsaa, na yoolaa, na akewenaa sɔsaa. Pa tǝna paa kɛ́ kpaɣanǝŋ caɣalaa kɛ́.
Paa lɩɩna ilim ntɔɣɔŋ tɔɔ kɛ́, na yoolaa tuutuuma na pa yoou kɛɛkɛnaa na pǝ wontu. Paa kenti pa tɔɔ kɛ́ kpalǝŋ, na yoou kahusi na pá ta-mɛɣɛ kotaɣa. Maa pɛtɩ Papiloni nyǝ́ma kɛ mǝ tɔm. Pɛlɛ paa kɛɛsǝna pa kiiŋ na pa hʋʋna-mɛ.
Maa mʋ-mɛ na pááná, na má yele na mǝ kolontunaa la-mɛ na mʋsʋŋ. Paa sɛtɩ mǝ mɩɩna, na mǝ ŋkpaŋŋ. Paa kʋ mǝ lʋlʋɣʋ nyǝ́ma na laɣatɛ. Ɩlɛna pa kuu mǝ pǝyalaa na mǝ pɛɛlaa. Ye pǝ kaasa mpa, ɩlɛ pa nyaɣasɩ-wɛɣɛ kɔkɔ na pa ɩsɛ.
Paa kuu mǝ wontu kʋsusuutu, na mǝ kacɔka nyǝntʋ tǝna.
Maa sɩɩ tǝnaɣa kɛ mǝ tɔntɛ ɩsaɣalɛ. Na mǝ wasaŋkalǝtʋ nti ɩ caala Icipiti taa tɔ. Ɩ kaa tasa Icipiti nyǝ́ma kɛ nyɩɩlʋɣʋ, yaa ɩ hʋʋ pa tɔm.
Pǝ taɣa pʋlʋ, maɣa Tacaa, ma yɔɣɔtǝɣǝna sɩ maa tʋ-mɛɣɛ mpa ɩɩ caakɩ na mǝ́ taa kpaana tɔ pa niŋ taa.
Taa haŋaɣa kɛ paa lana-mɛ, na pá kuu mǝ wɛnaʋ mpi ɩ́ kontina haŋaɣa tɔ, na pǝ́ yele-mɛɣɛ kpɛtɛ tǝyǝlǝyǝlɩ. Pɩɩ kuli mǝ tɛtɛlatǝtʋ na mǝ wasaŋkalǝtʋ ɩsaɣatʋ na pǝ fɛɛlɛ tɔɔ tǝyelele.
Ḿpʋ́ɣʋ́ paa la-mɛ. Mpi tɔ, ɩ́ lapa wasaŋkalǝtʋ na piitimnaa. Ɩ pilisa mǝ tɩ na pa tɩɩŋ.
Mǝ kɔɣɔ ɩkpatɛ kɛ ɩ́ tǝŋaa. Pǝ tɔɔ kɛ́ maa tʋ-mɛɣɛ wahala sɔsɔ na pááná*fa*. tʋwa pǝ hʋwɛɛ ɩsɩɩ Matiyee 20:22. Fǝlansɛɛ taa wɛɛ sɩ kɔpʋ kɛ́.
Tacaa Ɩsɔ má ma yɔɣɔtaa sɩ: Ɩ́ ká tɔɣɔ wahala sɔsɔ kɛ́. Wahala ɩnɩ ɩ walaa kɛ́ na ɩ limaa. Wahala ɩnɩ ɩ ka yelina na pá tʋʋkɩ-mɛ na pá woŋiɣi-mɛ. Wahala ɩnɩ ɩ tɔɔwa sɔsɔm kɛ́.
Nyá kɔɣɔ Samalii wahala ɩnɩ, ɩ ká wɩɩ-ŋ na ɩ́ kʋ-ŋ. Na ɩ́ wakǝlɩ-ŋ na ɩ́ tʋ-ŋ sɔɣɔntʋ.
N ká tɔɣɔ-ɩ kɛ́ na ń tɛmɩ-ɩ. N ká yɔkɩ-ɩ hɔɣɔlasɩ na sɩ́ hɛɛ nyá laŋlɛ taa. Mpi tɔ, maɣa Tacaa Ɩsɔ má yɔɣɔtǝna.
Pǝ tɔɔ kɛ́ Tacaa Ɩsɔ má ma yɔɣɔtaa sɩ: N sɔɔ ma tɔɔ. N lɔ-m na waalɩ tɔ, nyá wasaŋkalǝtʋ na nyá ɩsaɣatʋ ká mǝlɩ nyá nyʋɣʋ taa.
Ḿpʋ́ɣʋ́ Tacaa tɔma Ɩsekiyɛɛlɩ má sɩ: Yʋlʋ nyá, taɣanɩ nyá tɩ na ń hʋʋna Ohola na Oholipa. Pǝ wɛɛ sɩ ń kuli pa acaalǝtʋ tɔɔ kɛ́.
Pa kɛ́ alaa yʋlʋkʋlaa kɛ́, na wasaŋkalǝnaa. Tɩɩŋ asilima nyǝŋ tǝlaalɛ kɛ pa lapa wasaŋkalǝtʋ. Pa laa-ɩ pa pǝyalaa mpa paa lʋla-m tɔ.
Mpi pa tasa-m lapʋ tɔɣɔlɛ pa pilisa ma kɔtaɣa tǝlatɛ kɛ kʋyakʋ kʋlʋmʋɣʋ ŋkʋ. Pa wakǝla ma kʋyɛɛŋ kʋhɛɛsǝŋ.
Waatʋ wei pa laakaɣa pa piya kɛ tɩɩŋ tɔɣɔ, pa pola kʋyakʋ kʋlʋmʋɣʋ ŋkʋɣʋ ma kɔtaɣa tǝlatɛ na pá pilisi-tɛ.
Halǝna pá tili tillaa kɛ apalaa pooluŋ nyǝ́ma waalɩ. Pɛlɛ pa tɔɔ kɛ́ pa sɔwa lʋm, na pá tʋ́ cǝlaʋnaa na kacɔka wontu.
Ɩlɛna pá caɣa pa katonaa kʋpampama tɔɔ, na pa taapǝlǝnaa kɛ pa nɔɣɔ tɔɔ. Na pá sɩɩ ma tulaalʋ na nim kɛ pǝ tɔɔ.
Samaa wei ɩɩ hʋʋkɩ natǝlɩ tɔ, ɩ kɔma ɩ kiŋ na ɩ́ lakɩ kɔkɔtɛ. Sapaa wʋlaɣa tɛtʋ taa kɛ́ pa lɩɩnaa. Pa tʋwa Ohola na ɩ neu pa niŋ taa kɛ́ kpasɩ, na pa tema-wɛɣɛ nteniŋ kʋpampaŋ.
Mpʋɣʋlɛ ma pɔɔsa pa taa alʋ wei ɩ kpatǝla wasaŋkalǝtʋ taa tɔ sɩ: Nɔɔnɔɔ n ká lakɩ-tǝɣǝlɛ? Na paa kɔɔ nyá kiŋ na?
Ɩlɛna yǝlaa kɔɔ pa kiŋ ɩsɩɩ pa kɔŋʋɣʋ apalaa tǝna alaa kiŋ tɔ. Ḿpʋ́ɣʋ́ apalaa pukaɣa alaa sakala nyǝ́ma Ohola na Oholipa pa kiŋ.
Ama apalaa siɣisilaa ká hʋʋna-wɛ, ɩsɩɩ pa hʋʋkʋɣʋna wasaŋkalǝnaa, yaa mpa pa kʋɣɩ yǝlaa tɔ. Mpi tɔ, pa kɛ́ wasaŋkalǝnaa kɛ́, na yǝlaa calǝm wɛ pa niŋ tɔɔ.
Tacaa Ɩsɔ yɔɣɔtǝɣɩ sɩ: Maa yele na samaa kʋlɩ pa tɔɔ. Paa kuu pa wontu na sɔɣɔntʋ pɩɩ-wɛ.
Samaa ɩnɩ ɩ ká yaɣa-wɛɣɛ pɛɛ, na pá kʋ pa na pa pǝyalaa na pa pɛɛlaa na laɣalɛɛ, na pa nyaɣasɩ pa tɛɛsɩ kɛ kɔkɔ.
Ɩsǝna maa sɩɩ ɩsaɣatʋ tǝnaɣa kɛ tɛtʋ taa tɔɣɔlɛ. Ɩlɛna pǝ́ hʋlɩ alaa lɛlaa kɛ laɣatʋ na pá taa tǝŋ panɛ pa ɩkpatɛ.
Pa ɩsaɣatʋ ká mǝlɩ pa nyɔɔŋ taa. Paa sǝɣǝlɩ pa tɩɩŋ laaʋ kʋpʋntʋɣʋ. Waatʋ ɩnǝɣɩ paa nyɩ sɩ maɣalɛ Tacaa Ɩsɔ.
Ḿpʋ́ɣʋ́ Ɩsɛɣɛlɩ nyǝ́ma kuuu pǝnaɣa pɔɣɔlaɣafɛɩ naanʋwa nyǝŋka. Ɩsɔtʋ naanʋwa nyǝŋ, kʋyakʋ naanʋwa nyǝŋkʋ wule. Tacaa tɔma-m sɩ:
Yʋlʋ nyá tʋ kʋyakʋ ŋkʋɣʋ takǝlaɣa taa. Mpi tɔ, kʋ wule kɛ Papiloni wulaʋ ká sʋʋ Yosalɛm taa na ɩ́ lɛɛkɩ-tɛ.
Yɔɣɔtɩ yǝlaa tɔɔ kʋllaa mpɛɣɛ tɔm. Maɣa Tacaa Ɩsɔ má yɔɣɔtǝna-tɩ sɩ: Tǝsɩ tiyaɣa, tǝsɩ-kɛ na ń pǝlɩ ka taa kɛ́ lʋm.
Tʋ nantʋ cǝɣǝlǝŋ kʋpaŋ tǝna. Paa yule paa hamʋɣʋ, na ń suuli mʋwa kʋpana.
Kpaɣa kalǝkʋ taa heu kʋpampaŋ nantʋ. Tʋ taasɩ kɛ sɔsɔm kɛ tiyaɣa tɛɛ, na pǝ́ wasa teu. Mpi tɔ, pǝ wɛɛ sɩ mʋwa maɣamaɣa ɩ́ pɩɩ tɔtɔɣɔ.
Pǝ tɔɔ kɛ́ Tacaa Ɩsɔ, má ma yɔɣɔtǝɣɩ sɩ, yʋlʋkʋlɛ ɩcatɛ tɔm wɛ waɩyo kɛ́. Tǝ nǝɣǝsǝna kɛ́ ɩsɩɩ taanɩɩsɛ wei kɔkɔtaɣa kpawa, na ɩ nyaalʋɣʋ na katɛ tɔ. Lǝsɩ tiipile nantʋ kɛ cǝɣǝlʋɣʋ cǝɣǝlʋɣʋ. Pǝ taa sɔɔ paa kʋlʋmʋɣʋ.
Mpi pǝ tɔɔ tɔ, yǝlaa mpa Yosalɛm kʋwa tɔ, pa calǝm wɛ ɩcatɛ hɛkʋ taa kʋkpamʋɣʋ tɔɔ kɛ́ yem. Nɔɣɔlʋ ta pǝlɩ-wǝɣɩ atɛ sɩ pá takɩ-wǝɣɩ tɛtʋ.
Ma caawa sɩ ma hʋ́lɩ́ ma pááná sɔsɔɔna na má lɛɛtɩ. Ɩlɛna má ŋmɩɩsɩ ɩ calǝm kɛ kʋkpamʋɣʋ tɔɔ, na má yele-wǝɣɩ mpʋ sɩ nɔɣɔlʋ ɩ́ taa takɩ-wɩ.
Pǝ tɔɔ kɛ Tacaa Ɩsɔ má, ma yɔɣɔtǝɣɩ tǝfoo sɩ: Yʋlʋkʋlaa ɩcatɛ ntɛ́ tǝ tɔm wɛ waɩyo kɛ́. Mpi tɔ, maa tʋ́ tǝ taa kɛ́ kɔkɔ sɔsaɣa.
Tʋ́ taasɩ kɛ sɔsɔm na ń tʋ́ kɔkɔ, tǝsɩ nantʋ kɛ teu na ń tʋ tuusi pee. Mʋwa ɩ́ nyaɣa.
Tǝnɩ tiipile kpɛtɛ kɛ mamala tɔɔ na tǝ́ haŋ. Tǝ nyǝɣǝlʋɣʋ kʋsɛɛmʋɣʋ ɩ́ sɛɛ, na tǝ asilima hoo tǝ taa, na tǝ kɔkɔtaɣa nyaɣa.
Tǝkaasʋɣʋ tǝna wɛ kpɛtɛ kɛ́. Kɔkɔtaɣa kaa lɩɩ yem na pǝ ta kɛna kɔkɔ.
Yosalɛm nyǝ́ma kawalaɣa wɛ pa asilima taa kɛ́. Mpi tɔ, ma caakaɣa sɩ má hɩɩsɩ pa asilima. Ama pa fɛɩ tǝnaŋŋ, a kaa tasa hɩɩsʋɣʋ. Maa lana-wɛ na pááná kɛ́ halǝna á hɛɛ.
Maɣa Tacaa má yɔɣɔtǝna mpʋ. Maa la pǝ tǝnaɣa, ma kaa nyá. Pǝyele ma kaa wɛɛna pǝtɔɔtǝlɛ, yaa má tuli tapǝŋ. Pɩɩ hʋʋna-mɛɣɛ na pǝ́ kɛɛsǝna mǝ tɔntɛ na mǝ tǝma. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, maa yele na sǝm kɛlɩ wei ɩ hɛɛsǝɣɩ nyá laŋlɛ tɔ. Ɩlɛ pǝ fɛɩ sɩ ń caɣa lǝyaɣa yaa ń wii, yaa nyá ɩsǝlʋm ɩ́ tɩɩ lɩɩ.
Nmɛsɩ nyá laŋwakǝllɛ, taa caɣa lǝyaɣa. Ama te nyá nyʋɣʋ saalaɣa, na ń lɛɛ nyá ntaŋkpala. Taa takɩ nyá ɩsɛntɔɔ, pǝyele taa tɔɣɔ lǝyaɣa tɔɣɔnaɣa.
Ɩsekiyɛɛlɩ má, tanaŋ tɛɛ kɛ́ ma yɔɣɔtaɣana yǝlaa. Ɩlɛna taanaɣa ŋkɛ ka maɣamaɣa ma alʋ sɩ. Pǝ fema ɩlɛna má lá ɩsǝna Ɩsɔ hʋla-m tɔ.
Ntɛna yǝlaa pɔɔsɩ-m sɩ, má kɛɛsɩ-wɛɣɛ mpi ma lakɩ mpʋ tɔ pǝ kʋtoluɣu.
Mpʋɣʋlɛ ma cɔ-wɛ sɩ, Tacaa heela-m tɔm
sɩ má tɛlǝsɩ Ɩsɛɣɛlɩ nyǝ́ma. Ɩsɔ sɩ: Maa wakǝlɩ ma tǝsɛɛlɛ. Ntɛɣɛ pa hɔŋna pa tɩ na pá hʋlǝsǝɣǝna laŋa na pá sɔɔla-tɛ. Paa kʋ́ pa pɛɛlaa na pa pǝyalaa mpa pǝ yela Yosalɛm tɔ.
Pa kaa takɩ pa ɩsɛntɔɔ yaa pá tɔɣɔ lǝyaɣa tɔɣɔnaɣa.
Pa kaa hɛtɩ pa nyɔɔŋ saalasɩ, yaa pá wɔɣɔsɩ pa ntaŋkpala. Pa laŋa kaa wakǝlɩ, yaa pá wii. Ama pa ɩsaɣatʋ tɔɔ kɛ́ paa nǝɣǝsɩ na pá wiiki tǝma tɔɔ.
Ɩsekiyɛɛlɩ maɣa paa kɛɛsǝna na pá lá teitei ɩsɩɩ ma lapʋ tɔ. Waatʋ wei yaasinaa mpɛ paa la tɔ, paa nyɩ sɩ Ɩsɔ maɣalɛ Tacaa.
Ḿpʋ́ɣʋ́ Tacaa tɔma-m sɩ: Kʋyakʋ nakʋlɩ maa lǝsɩ Ɩsɔ tǝsɛɛlɛ nte tǝ kɛ́ mǝ kpʋlʋɣʋ tǝtʋlɛ na ɩ́ hʋlǝsǝɣɩ-tɛ na laŋa tɔ. Lonte ntɛɣɛ ɩ́ ka tɛɛlǝɣɩ na ɩ́ hɔŋna mǝ tɩ. Maa yele na ɩ́ laŋ mǝ pǝyalaa na mǝ pɛɛlaa tɔtɔ.
Ɩlɛ kʋyakʋ ŋkʋɣʋ wei pǝ sɔɔwa tɔ, ɩ ká se na ɩ́ kɔɔ na ɩ́ kɛɛsɩ-mɛɣɛ-tɩ.
Wʋlɛ ńtɛ́ tǝ maɣamaɣa kɛ mǝ nɔɣɔ ká kuli na ɩ́ yɔɣɔtǝna wei pǝ sɔɔwa tɔ. Ɩ́ kaa tasa sum ɩsɩɩ kamumuka. Ɩsekiyɛɛlɩ nyaa wɛɛna ɩsɩɩ kʋhʋlʋm. Ɩlɛna ɩ́ cɛkǝna sɩ maɣa Tacaa.
Ḿpʋ́ɣʋ́ Tacaa tɔma Ɩsekiyɛɛlɩ má sɩ:
Yʋlʋ nyá, kɛɛsɩ ɩsɛ na Amoni nyǝ́ma tɛtʋ tɔɔ. Yɔɣɔtɩ ɩsaɣatʋnaa mpa paa maɣana-wɛ tɔ, pa tɔm.
Tɛlǝsɩ-wɛ sɩ, maɣa Tacaa Ɩsɔ ma yɔɣɔtaa sɩ ɩ́ woŋaa na ɩ́ kpalǝsɩ kʋyaŋku ma kɔtaɣa tǝlatɛ wakǝlaa tɔ. Ɩ́ kpiisa Ɩsɛɣɛlɩ tɛtʋ. Kolontunaa kuu Yuta nyǝ́ma na pá tɛɛna.
Maa yele na ilim tǝlɩɩlɛ nyǝ́ma tɔɣɔ mǝ tɛtʋ. Paa siki pa tǝsʋʋlɛnaa na pá ká pa kalǝkǝŋ. Paa tɔɣɔ mǝ tɛtʋ kʋlʋlʋm, na pá nyɔɔ mǝ naalǝm.
Maa pǝsɩ mǝ ɩcatɛ sɔsɔɔlɛ Lapaa kɛ yooyoonaa tǝtɔɣɔlɛ. Mǝ tɛtʋ tǝna ka pǝsɩ heeŋ tǝhɛɛsǝlɛ. Ɩlɛna ɩ́ nyɩ sɩ maɣalɛ Tacaa.
Tacaa Ɩsɔ yɔɣɔtaa sɩ, mǝ laŋlɛ hɛɛna Ɩsɛɣɛlɩ tɛtʋ wahalanaa. Ɩ́ woŋaa na ɩ́ ŋmaalɩ na ɩ́ footi-wɛɣɛ katatǝlaɣa.
Maa tʋ-mɛɣɛ niŋ na má yele na piitimnaa lɛlaa lɛɛkɩ mǝ nyǝm tǝna. Maa kpiisi-mɛ tǝkpataa kɛ́ tɛtʋnaa lɛlaa taa. Ɩlɛna ɩ́ nyɩ sɩ maɣalɛ Tacaa.
Mpʋɣʋlɛ Tacaa Ɩsɔ tɔma sɩ: Mowapʋ na Seyii pǝ nyǝ́ma yɔɣɔtaa sɩ, Yuta yǝlaa wɛ teitei kɛ́ ɩsɩɩ piitim lɛmpɩ nyǝ́ma. Pa ta paɣatɩ.
Pǝ tɔɔ kɛ́ maa yele na kolontunaa tii acalɛɛ nna a wɛ Mowapʋ tɛtʋ toŋa tɔɔ tɔ a tɔɔ. Anɩ a kentina pa tɔɔ. Paa yɔkɩ-yɛɣɛ kʋlʋm kʋlʋm. Paa a taa wena a kǝla teu tɔ, ɩsɩɩ Pɛtɩ-Yesimɔtɩ, na Paalɩ-Meyɔŋ, na Kiliyatayim.
Maa yele na ilim tǝlɩɩlɛ tɔɔ tɔntaa tɔɣɔ Mowapʋ*fa* nyǝ́ma tɛtʋ. Ɩsɩɩ pa tɔɣɔʋ Amɔŋ nyǝ́ma nyǝntʋ tɔ. Halɩ nɔɣɔlʋ kaa kɔɔ ɩ́ tɔɔsɩ Mowapʋ nyǝ́ma mɛ mǝ tɔɔ.
Maa tǝŋ siɣisuɣu kɛ́ na má lana-mɛ. Ɩlɛna ɩ́ cɛkǝna sɩ maɣalɛ Tacaa.
Ḿpʋ́ɣʋ́ Tacaa Ɩsɔ tɔma sɩ: Ɩtɔm nyǝ́ma mɛ mǝ tasǝkǝlɛ ntɛ́, lɛɛtʋɣʋ mpi ɩ́ lɛɛta Yuta nyǝ́ma tɔ.
Maa tʋ-mɛɣɛ niŋ. Maa kʋ́ yǝlaa na wontu. Pɩɩ kpiisi-mɛɣɛ pǝ kpaɣaʋ Temaŋ ɩcatɛ, halǝna Tetaŋ nyǝntɛ tɔ.
Maa yele na Ɩsɛɣɛlɩ nyǝ́ma lɛɛtɩ Ɩtɔm nyǝ́ma mɛ na ma pááná. Ɩlɛna ɩ́ cɛkǝna ma lɛɛtʋɣʋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa Ɩsɔ tɔma sɩ: Mpi pǝ tɔɔ tɔ. Filiisi nyǝ́ma mɛ ɩ́ taɣana mǝ lɛɛtʋɣʋ. Ɩ́ lɛɛta Yuta nyǝ́ma, ɩ́ nyǝna-wɛɣɛ yem. Ɩ́ pɛɛkaa sɩ ɩ́ kpiisi-wɛ na taa haŋaɣa tam nyǝŋka.
Tacaa Ɩsɔ sɩ, maa tʋ́ Filiisi nyǝ́ma mɛɣɛ niŋ. Maa kpiisi mǝ tǝna mpa ɩ́ lɩɩna Kafǝtɔɔ tɛtʋ na ɩ́ caɣa teŋku nɔɣɔ tɔ.
Maa lɛɛtɩ-mɛɣɛ sɔsɔm, na má hɔ mǝ ŋkpaŋŋ na pááná. Waatʋ wei maa la-mɛɣɛ mpʋ tɔɣɔ ɩ́ ka nyɩ sɩ maɣalɛ Tacaa.
Ḿpʋ́ɣʋ́ Ɩsɛɣɛlɩ nyǝ́ma kuuu waalɩ, pǝnaɣa naanʋwa na kʋlʋmaɣa nyǝŋka. Ɩsɔtʋ kʋyakʋ kancaalaɣa nyǝŋkʋ wule. Tacaa heela Ɩsekiyɛɛlɩ má sɩ:
Yʋlʋ nyá, timpi Tiii nyǝ́ma woŋa Yosalɛm ɩcatɛ na pá kpalǝsɩ sɩ, yɛɛ, pǝ tɩɩ wakǝla ɩcatɛ nte tǝ taa yǝlaa tǝŋaɣana tɔ. Paa kpaɣa tǝ kʋlapǝlɛ, paa tasa toŋ sʋʋʋ. Mpi tɔ, Yosalɛm pǝsa ncaalɛ kɛ nɔɔnɔɔ.
Ma sǝŋa Tiii nyǝ́ma mɛ mǝ tɔɔ kɛ́. Maa yele na piitimnaa tuutuuma kʋlɩ mǝ tɔɔ, ɩsɩɩ teŋku lʋm huukuɣu tɔ.
Paa yɔkɩ Tiii ɩcatɛ koloosi, na pá hu mǝ atɛ na ɩsɔ kutuluŋ. Ɩlɛna má paalɩ ɩcatɛ tɛtʋ na pǝ́ yele atɛ kʋkpamʋɣʋ.
Tɩɩ pǝsɩ lonte nte tǝ taa tiina kpalaa leŋ pa puluŋ kɛ teŋku taa tɔ. Piitimnaa ká tɔɣɔna-tɛ. Mpi tɔ, maɣa Tacaa má yɔɣɔtǝna.
Ɩlɛna pá kʋ́ tǝ cɔlɔ acalɛɛ na laɣatɛ. Waatʋ ɩnǝɣɩ ɩ́ ka nyɩ sɩ maɣalɛ Tacaa.
Mpi tɔ, Tacaa Ɩsɔ yɔɣɔtaa kɛ́ sɩ: Maa yele na ilim ntɔɣɔŋ tɔɔ Papiloni wulaʋ Nepukanɛsaa, wei ɩ kɛ́ awulaa wulaʋ tɔ, ɩ́ na ɩ kpaɣanǝŋ na ɩ caɣalaa, na ɩ yoou kɛɛkɛnaa pá kpeɣeli na pá wɛɛ yǝlaa tuutuuma, na pá tii Tiii nyǝ́ma tɔɔ.
Paa kʋ́ acalɛɛ nna a cɔɔna Tiii ɩcatɛ kɛ teŋku kʋteŋ tɔɔ tɔ na laɣatɛ. Kolontunaa ká hɛɛ lɔɔŋ na pá lo hapɛɛ taka, na pá wɛɛ ɩsɩɩ koluŋa kʋkentaɣa.
Paa ma pa yoou ɩtuule kɛ mǝ ɩcatɛ koluŋa. Paa tusi mǝ atɛ na ɩsɔ kutuluŋ na pa yoou wontu.
Pa kpaɣanǝŋ tuutuuma mʋsʋɣʋ ká waasɩ mǝ tɔɔ. Ɩ caɣalaa na pa yoou kɛɛkɛnaa kɔkɔtɛ ká ciɣiti mǝ koloosi. Waatʋ ɩnǝɣɩ paa sʋʋna mǝ ɩcatɛ nɔnɔɔsɩ, ɩsɩɩ pa sʋʋkʋɣʋ ɩcatɛ nte pa lɛɛkaa tɔ tǝ taa tɔ.
Paa fɛlɩ mǝ hapɛɛ tǝna tɔɔ na pa kpaɣanǝŋ acʋwa. Paa kʋ́ mǝ ɩcatɛ yǝlaa na laɣatɛ. Paa pɛtɩ mǝ tǝlaalɛ akelenaa mpa pa hʋlǝɣɩ sɩ ɩ́ wɛna toŋ tɔɣɔ atɛ.
Ɩlɛna pá ŋmɩɩlɩ mǝ wɛnaʋ na pá kuu mǝ kataataɣa wontu. Paa yɔkɩ mǝ ɩcatɛ koluŋa, na pá tusi mǝ tɛɛsɩ kacɔka nyǝnsɩ. Paa pɛtɩ teŋku taa kɛ́ pɛɛ na pǝ taasɩ na pǝ tɛtʋ.
Maa sɩɩ tǝnaɣa kɛ mǝ yontu kɔkɔtɛ. Pa kaa tasa mǝ cǝmǝŋ taŋ kɛ nɩɩʋ.
Maa pǝsɩ mǝ ɩcatɛ kɛ kʋkpamʋɣʋ kpɛtɛ nyǝŋkʋ ŋku kʋ tɔɔ pa leŋ tiina puluŋ tɔ. Nɔɣɔlʋ kaa tasa-mɛɣɛ ŋmaʋ. Maɣa Tacaa Ɩsɔ, má yɔɣɔtǝna.
Ḿpʋ́ɣʋ́ Tacaa Ɩsɔ tɔma sɩ: Tiii ɩcatɛ nyá, paa wakǝlɩ-ŋ na pǝ́ kʋ́ nyá taa yǝlaa na pá mɔlǝɣɩ acufu ɩnɩ ɩ taa. Ɩlɛna teŋku nɔɣɔ acalɛɛ nyǝ́ma sʋʋ seluɣu.
Teŋku nɔɣɔ awulaa tǝna ká kʋlɩ pa kumlee tɔɔ. Paa wɔɣɔsɩ pa kawulaɣa tokonaa mpa pa sɔpa tɔ. Ɩlɛna sɔɣɔntʋ sɔsɔɔntʋ kpa-wɛ na pá caɣa atɛ, na pá seliɣi kʋtamsa. Mpi tɔ, pa laŋa wakǝlǝna ɩcatɛ ntɛ́.
Paa ma kawǝyaɣa kɛ ɩcatɛ ntɛ́ tǝ tɔm sɩ: Pʋwɛ, ɩcatɛ sɔsɔɔlɛ tǝlɛ. Pǝ wakǝla-tɛ, na pǝ́ kpiisi-tɛɣɛ teŋkunaa taa. Tǝ yǝlaa ka ŋmakǝla antulinya taa kɛ́. Mpa pa cɔɔna-tɛ tɔ pa nɩɩkaɣa tǝ sɔɣɔntʋ kɛ́.
Nɔɔnɔɔ teŋkunaa nɔɔsɩ yǝlaa seliɣi tǝ wakǝlʋɣʋ tɔɔ kɛ́. Ɩlɛna kʋtemiŋ pooluŋ nyǝŋ nyǝ́ma tɛɛ sʋʋkɩ tǝ saalʋɣʋ tɔɔ.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa pǝsɩ-tɛɣɛ ncaalɛ, ɩsɩɩ acalɛɛ lɛnna, nɔɣɔlʋ kaa caɣa. Maa yele na teŋku lumaŋ sɔsɔɔŋ lʋm lɩɩ na pǝ́ li-tɛ.
Maa tisi-tɛɣɛ hatoo atɛtǝlɛ taa na tǝ́ maɣana pɩɩsɩ tǝna sǝtaa. Tɩɩ caɣa tɛtʋ tɛɛ timpi nǝɣǝsǝna ɩsɩɩ lɔŋtaa ncaa tɔɣɔ, atɛtʋnaa mpa pa laala-tɛɣɛ sǝm tɔ, pa kiŋ. Tǝ kaa pǝsɩ na tǝ́ taɣanɩ mǝlʋɣʋ. Pǝyele nɔɣɔlʋ kaa tasa tǝ taa kɛ́ caɣalɛ, pǝ́cɔ́ tǝ kaa tɩɩ wɛɛna lonte kɛ weesuɣu nyǝ́ma taa.
Sɔɣɔntʋ ká pɩɩ yǝlaa na mpi pɩɩ maɣana-tɛ tɔ. Maa kpiisi-tɛ tǝkpataa. Tǝ kaa tasa wɛɛʋ, paa pɛɛkɩ-tɛ pa kaa keesi-tɛ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma Ɩsekiyɛɛlɩ má sɩ:
Yʋlʋ nyá, wii Tiii ɩcatɛ tɔɔ sɩ:
Hei, Tiii, nyá wei n wɛ teŋku nɔɣɔ, na nyá na teŋku taa tɛtʋnaa paɣalɛ ɩ́ lakɩ taatǝlɛ tɔ. Tacaa Ɩsɔ má ma yɔɣɔtǝɣɩ sɩ: N tɔŋaɣa sɩ n tewa tǝmammam ɩlɛ?
Nyá toosi ntɛ́ hatoo teŋku hɛkʋ taa. Nyá saakǝlaa saaka-ŋ teu kɛ́.
Senii pʋɣʋ tɩɩŋ kʋpaŋ kɛ ɩ́ saakǝna kpɩɩlʋɣʋ. Ɩ́ caa Lipaŋ tɩɩŋ kʋpaŋ na ɩ́ lá tesika sɔsaɣa.
Pasaŋ tɛtʋ tɩɩŋ kʋpaŋ kɛ ɩ́ saaka kpɩɩlǝŋ lɔɣɔlasɩ nsi pa hatǝɣǝna lʋm tɔ. Ɩ́ saaka kʋcacaɣaŋ na Kǝlɛɛkɩ tɛtʋ tɩɩŋ na ɩ́ tʋ pǝ tɔɔ kɛ́ tuu kela*fa*. sɔsɔɔm kɛ́.
Icipiti kpoŋkpontu toŋ nyǝntʋ kɛ ɩ́ lʋʋna mǝ kpɩɩlǝŋ pɔɔŋ na ɩ́ sɔ. Mǝ pɔɔŋ ɩnǝɣɩ pa nyǝŋna-mɛɣɛ pooluŋ. Sipili tɛtʋ pɔɔŋ wei pa sɛɛsaa na pá lii akpaayala tɔɣɔ ɩ́ taka mǝ kataataɣa wontu tɔɔ.
Sitɔŋ na Alǝfatɩ pǝ acalɛɛ yǝlaa ntɛ́ mǝ kpɩɩlǝŋ saalaa. Tiii nyǝntaa sɔsaa ntɛ́ kpɩɩlʋɣʋ paasǝnlaa.
Pipǝlɔsɩ ɩcatɛ yǝlaa mpa pa nyǝ́ma niŋ tǝma lapʋ na pá wɛ caŋǝm kɛ teu tɔ. Mpɛ pa paasaɣana kpɩɩlʋɣʋ pɔɣɔlʋɣʋ kɛ taɣanʋɣʋ. Teŋku kpɩɩlǝŋ sɔsɔɔŋ kɔŋaɣa mǝ tɛɣɛ. Ɩ taa yǝlaa yakɩ mǝ kataataɣa wontu.
Pɛɛsɩ na Lutɩ na Puti pǝ yoolaa lakaɣa nyá yoolaa kɛ tǝmlɛ. Mpɛ pa pusaɣana kpalǝŋ na yoou kahusi kɛ tǝsikilenaa taa. Mpʋ pǝ kʋsaɣana nyá nyʋɣʋ.
Mǝ maɣamaɣa mǝ yoolaa na Alǝfatɩ ɩcatɛ yǝlaa pa feŋaɣana mǝ koloosi. Na Kammatɩ yǝlaa náá feŋiɣi atɛ na ɩsɔ kutuluŋ. Ɩ́ pusaɣa mǝ kpalǝŋ kɛ koluŋa ŋka kaa cɔɔna-mɛ tɔ ka tɔɔ kɛ́. Pɛlɛ pa lakaɣana na mǝ teu sɔɔsǝɣɩ.
Tiii, nyá na Taasisi tɛtʋ nyǝ́ma ɩ́ lakaɣana taatǝlɛ. Mpi tɔ, n ka wɛna kʋpɛɛtǝm kɛ tuutuuma. Ɩlɛna pɛlɛ pá pɛɛtǝɣǝna-ŋ liɣitee nyǝɣǝtʋ, na nyǝɣǝlʋɣʋ na kʋsɛɛmʋɣʋ na kʋhʋlʋmʋɣʋ sǝlǝpa nyǝŋkʋ.
Halɩ Tiii nyá na Kǝlɛɛsɩ na Tupaalɩ na Mesɛkɩ pǝ tɛtʋ yǝlaa maɣamaɣa ɩ́ lakaɣa taatǝlɛ. Pɛlɛ pa laɣasaɣana-mɛɣɛ yomaa na nyǝɣǝlʋɣʋ kʋsɛɛmʋɣʋ wontu.
Tokaama nyǝ́ma ná kɔŋaɣana kɛɛkɛnaa kpaɣanǝŋ na asewa nyǝŋ. Na kpaŋasɩ camnanaa*fa* na pá pɛɛtǝɣǝna-mɛ. pǝ́ lʋlɩ mpi tɔ.
Mǝ na Tetaŋ tɛtʋ nyǝ́ma ɩ́ lakaɣana taatǝlɛ. Na tɛtʋnaa mpa lʋm cɔɔnaa tɔ pa paɣalɛ nyǝ́ma tɔtɔ. Pɛlɛ pa fɛlǝɣɩ-mɛɣɛ tuuŋ kela na taasɩ kʋkpɛɛtasɩ nasǝlɩ.
Ɩtɔm nyǝ́ma yakaɣa mǝ wontu paɣalɛ kɛ́, na pá fɛlǝɣɩ-mɛɣɛ liɣitee pɛɛ tiŋ atɔntɔɔtɛ na kʋsɛɛmlɛ, na pɔɔŋ wei pa lii akpaayala tɔ. Na wei pa sɔpa tɔ, na kpoŋkpontu toŋ nyǝntʋ pɔɔŋ, na pɔɣɔlasɩ.
Yuta na Ɩsɛɣɛlɩ pǝ yǝlaa pɛɛtaɣana-mɛɣɛ tɔɣɔnaɣa pee kɛ́, na tɩɩŋ na nim, na kɔɔlɛ.
Tamasɩ ɩcatɛ nyǝ́ma yakaɣa mǝ wontu paɣalɛ na mǝ kʋwɛnam paɣalɛ. Ɩlɛna pá fɛlǝɣɩ-mɛɣɛ Hɛlǝpɔŋ nyǝ́ma sʋlʋm, na Sahaa nyǝ́ma heeŋ hʋntʋ.
Hatoo Usalɩ ɩcatɛ taa kɛ́ taŋ na Yafaŋ pa piitimnaa pa yakaɣa mǝ kiŋ na pa pɛɛtǝɣǝna-mɛɣɛ nyǝɣǝlʋɣʋ ŋku pa lupa tɔ. Na tulaalʋ na nyɩɩtʋ sɔɔsʋŋ nyǝntʋ.
Kpaɣanǝŋ pɔɔŋ kɛ Tetaŋ nyǝ́ma pɛɛtaɣana-mɛ.
Mǝ na Laalupunaa na Ketaa tɛtʋ nyʋɣʋ nyǝ́ma ɩ́ lakaɣana taatǝlɛ, pɛlɛ pa yakaɣa mǝ wontu na pá fɛlǝɣɩ-mɛɣɛ ɩwɛɛsɩ, na heeŋ na pǝŋtʋlʋŋ.
Mǝ na Sapa taatǝlaa, na Lakǝma nyǝ́ma ɩ́ taataɣaana. Ɩlɛna pá laɣasǝɣɩ-mɛ na tulaalʋnaa kʋpampama, na liɣitee pɛɛ waanɩ waanɩ, na wʋla.
Mǝ na Halaŋ na Kanne na Ɩteni pa acalɛɛ yǝlaa ɩ́ lakaɣana taatǝlɛ. Halǝna Sapa na Asuu na Kilimatɩ pa acalɛɛ nyǝ́ma tɔtɔ.
Ɩ́ pɛɛtaɣana-wɛɣɛ kacɔka wontu. Na wontu nti pa lii akpaayala tɔ. Na nti pa sɔpa tɔ. Na pɔɔŋ wei pa pɔɔkɩ atɛ tɔ ɩ kʋcɔlɔcɔlǝŋ, na ŋmɩɩsɩ nsi pa lʋʋ teu tɔ.
Tiii kataataɣa wontu kɛ Taasisi kpɩɩlǝŋ sǝɣǝlaɣa. Wontu ka su mǝ tɛɣɛ ɩsɩɩ kpɩɩlʋɣʋ kɛ teŋku taa.
Mǝ kpɩɩlǝŋ saalaa pona-mɛɣɛ teŋku lumaŋ taa kɛ́. Ɩlɛna ilim tǝlɩɩlɛ heelim wakǝlɩ-mɛɣɛ tǝna.
Mǝ kʋwɛnam, na mǝ kataataɣa, na mǝ kʋpɛɛtǝm, na mǝ kpɩɩlǝŋ saalaa, na ɩ tǝma lataa, na mpa pa paasǝɣǝna-ɩ na pa taɣanǝɣɩ-ɩ tɔ. Mǝ taatǝlaa na mǝ yoolaa mpa pa wɛ mǝ tɛ na mǝ samaa tǝna. Paa hoti teŋku lumaŋ taa kɛ́ kʋyakʋ ŋku ɩ́ ka hoti tɔ.
Kpɩɩlǝŋ saalaa ká wii na teŋku nɔɣɔ caɣalaa náá seliɣi.
Ɩ saalaa tǝna ká lɩɩ pa kpɩɩlǝŋ taa, na ɩ taa tǝma lataa tǝna tii atɛ.
Ɩ́ ká wii Tiii ɩcatɛ tɔm na laŋwakǝllɛ sɔsɔɔlɛ. Ɩ́ ká pǝlɩ mǝ nyɔɔŋ taa kɛ́ tɛtʋ, na ɩ́ pilimi tɔlʋma taa.
Ɩ́ ká looli mǝ nyɔɔŋ, na ɩ́ suu mǝ lǝyaɣa wontu nti tǝ wɛ ɩsɩɩ fɔlǝtɔnaa taka tɔ. Ɩ́ ká wii mǝ ɩcatɛ tɔɔ, na laŋwakǝllɛ sɔsɔɔlɛ.
Ɩ́ ká wii lǝyaɣa wula na laŋpǝsǝlɛ sɔsɔɔlɛ. Ɩ́ ka ma laŋwakǝllɛ kawǝyaɣa sɩ: Tiii ɩcatɛ nyá n taa fɛɩna saala. Ama nɔɔnɔɔ pǝ wakǝla-ŋ teŋku hɛkʋ taa.
Waatʋ wei nyá tɔɣɔnasɩ lɩɩkaɣana teŋku taa tɔ, piitimnaa paɣalɛ kɛ pǝ calǝsaɣa. Nyá kʋwɛnam na nyá taatǝlɛ katatǝlaɣa tɔɔ, atɛ awulaa sʋʋ toŋ.
Nɔɔnɔɔ teŋku tɔɣɔ Tiii ɩcatɛ na tǝ kataataɣa wontu. Pǝ kpɛŋna pa tǝna mpa pa kotiɣi tǝ taa tɔ.
Teŋku nɔɣɔ yǝlaa tǝna wɛ sɔɣɔntʋ sɔsɔɔntʋ taa. Pa awulaa seliɣi na pa ɩsɛntaa wakǝlaa.
Piitimnaa taatǝlaa ká kpɛɛtǝɣɩ nyɔɔŋ na sɔɣɔntʋ kɛ Tiii tɔm. Mpi tɔ, mpi pǝ maɣana-tɛ tɔ pǝ tɔm wɛ sɔɣɔntʋ. Pǝ wakǝla-tɛɣɛ tam tɔɔ kɛ́.
Ḿpʋ́ɣʋ́ Tacaa tɔma-m sɩ:
Yʋlʋ nyá, heeli Tiii wulaʋ sɩ, maɣa Tacaa Ɩsɔ, ma yɔɣɔtǝɣɩ sɩ, Tiii wulaʋ, n hɔŋ nyá tɩ sɩ, nyaɣalɛ Ɩsɔ. N caɣa Ɩsɔ tǝcaɣalɛ kɛ teŋkunaa hɛkʋ. Pǝyele nyaɣa yʋlʋ kɛ́ n ta kɛ Ɩsɔ. Ɩlɛna ń nyǝnǝɣɩ Ɩsɔ luɣu nyǝntʋ kɛ nyá nyǝntʋ.
Tiii wulaʋ, ń hʋʋkɩ sɩ, n kǝla Taniyɛɛlɩ kɛ́.
Nyá lǝmaɣasɛɛ na nyá laɣatʋ tɔɔ, n kaawa wɛnaʋ. N nyǝka wʋla na liɣitee kɛ nyá kpancooŋ taa.
Nyá lǝmaɣasɛɛ sɔsɔɔna na nyá taatǝlɛ tɔɔ, n kaa wɛnaʋ. Ɩlɛna pǝ́ sʋsɩ-ŋ kalampaanɩ taa.
Pǝ tɔɔ kɛ́ Tacaa Ɩsɔ yɔɣɔtaa sɩ, n nyǝnǝɣɩ nyá tɩ ɩsɩɩ Ɩsɔ kɛ́.
Pǝ tɔɔ kɛ́ maa yele na yǝlaa mpa pa kǝla mʋsʋŋ tɔ. Pá kɔɔ nyá tɔɔ na pá sɛtɩ mpi n lapǝna nyá lǝmaɣasɛɛ kʋpana anɩ tɔ. Ɩlɛna pá wakǝlɩ nyá teu.
Mʋsʋŋ sǝm kɛ n ká sɩ teŋku hɛkʋ taa. Paa tisi-ŋ pǝlaaʋ taa.
Ye nyá kʋlaa kiŋ, n ka yɔɣɔtɩ sɩ n kɛ́ Ɩsɔ. Pǝyele n kɛ yʋlʋ na? N kɛ́ yʋlʋ kɛ́ nyá kʋlaa niŋ taa kɛ́, n ta kɛ Ɩsɔ.
N ká sɩ ma ta nyɩ ɩsɔnaa sǝm kɛ kpaɩ nyǝ́ma niŋ taa. Pǝ taɣa pʋlʋ, Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma Ɩsekiyɛɛlɩ má sɩ:
Yʋlʋ nyá, ma kawǝyaɣa kɛ Tiii wulaʋ tɔm. Tʋ-ɩ yontu sɩ, Ɩsɔ lǝmaɣasɛɛ sɔsɔɔna ka yelaa kɛ́ na ń wɛɛ wei yǝlaa kɛɛkǝna ɩ tǝma teu sɔsɔɔm taa na ɩ kacɔka taa tɔ.
Ɩsɔ taalɛ Ɩteni taa kɛ́ Tiii wulaʋ nyá n ka wɛɛ. N ka suuwa liɣitee pɛɛ anɩ a tǝna kɛ́. Ɩsɩɩ kʋsɛɛmlɛ cʋntʋ nyǝntɛ na kasasaŋa tiŋ toŋ nyǝŋ nyǝntɛ na atɔntɔɔtɛ nyǝntɛ na kʋkpɛɛtǝlɛ na pooku nyǝntɛ na nte tǝ wɛ pooku tǝlɛ tɔ na pooku kaaluula nyǝntɛ, na tiŋ atɔntɔɔtɛ nyǝntɛ. N tʋkaɣa kacɔka wontu nti pa lapǝna wʋla tɔ. Kʋyakʋ ŋku pǝ ŋma-ŋ tɔ kʋ tɔɔ kɛ́ pa taɣana-tɩ.
Ɩsɔ sɩ: Maa sɩɩ-ŋ kɛ́ ɩsɩɩ ɩsɔtaa taŋlʋ wei ɩ tee kɔkɔ na ɩ́ kɛ́ kentulu tɔ. Ma pʋɣʋ naŋŋ nyǝŋkʋ tɔɔ kɛ́ n ka wɛɛ. Na n tɔŋ pɛɛ wena a mʋɣɩ kɔkɔ tɔ a tɔɔ.
Hatoo waatʋ wei pa lʋla-ŋ tɔɣɔ nyá tɔntɛ wɛ teu. Halǝna kʋyakʋ ŋku pǝ kula nyá ɩsaɣatʋ tɔɔ tɔ.
Nyá taatǝlɛ tɔɔmǝŋ tɔɔ kɛ́ mʋsʋŋ na ɩsaɣatʋ haɣa-ŋ*fa*. Pǝ tɔɔ kɛ́ maa pǝsɩ-ŋ yem tʋ, na má tɔɣɔnɩ-ŋ Ɩsɔ pʋɣʋ tɔɔ. N kɛ́ ɩsɔtaa taŋlʋ kentulu kɛ́. Maa tɔɣɔnɩ-ŋ pɛɛ wena a teeki kɔkɔ tɔ a tɔɔ. haɣa-ŋ na ń pǝntɩ. Maa tɔɣɔnɩ-ŋ ma pʋɣʋ tɔɔ. Maa yele na ɩsɔtaa taŋlʋ kentulu nyá ń saalɩ yem kɛ́ pɛɛ wena á tee kɔkɔ tɔ a taa.
N lapa kalampaanɩ kɛ nyá teu tɔɔ. Nyá hikuɣu teeli wakǝla nyá lǝmaɣasɛɛ. Maa pɛtɩ-ŋ atɛ. Maa yele na awulaa lɛlaa nyǝnɩ-ŋ.
Nyá kawalaɣa paɣalɛ na nyá taatǝlɛ nte tǝ ta siɣisi tɔ pǝ lapa na ń pilisi nyá na Ɩsɔ mǝ tǝsulle. Maa lǝsɩ nyá taa kɛ́ kɔkɔ ŋka ka nyakɩ tɔ. Kaa nyaɣa-ŋ, na pǝ́ yele tɔlʋma kɛ atɛɣɛ nyá nalaa tǝna ɩsǝpǝle taa.
Sɔɣɔntʋ ka pɩɩ pa tǝna mpa pa nyǝma-ŋ piitimnaa taa tɔɣɔ nyá nyʋɣʋ tɔɔ. Pǝ taɣa pʋlʋ, pɩɩ wakǝlɩ-ŋ tam tɔɔ kɛ́, na ń pǝsɩ sɔɣɔntʋ pʋlʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, kɛɛsɩ ɩsɛ na Sitɔŋ ɩcatɛ tɔɔ. Heeli-tɛɣɛ Ɩsɔ má ma kʋyɔɣɔtʋtʋ.
Tacaa Ɩsɔ má ma yɔɣɔtaa sɩ: Maa kʋlɩ Sitɔŋ nyǝ́ma tɔɔ. Maa hʋ́lɩ́ ma teeli kɛ mǝ hɛkʋ. Maa hʋʋna-mɛ na má hʋ́lɩ́ ma tǝnaŋŋ wɛɛtʋ kɛ mǝ hɛkʋ. Waatʋ ɩnǝɣǝlɛ ɩ́ ká cɛkǝna sɩ maɣalɛ Tacaa.
Maa tʋ-mɛɣɛ kʋtɔŋ na calǝm kpe mǝ hapɛɛ tɔɔ. Laɣalɛɛ ká lɩɩna ɩcatɛ hɔɣɔlǝŋ tǝna, na sǝtaa hoti tǝ taa. Ɩlɛna ɩ́ cɛkǝna sɩ maɣalɛ Tacaa.
Ḿpʋ́ɣʋ́ Tacaa tɔma sɩ: Piitimnaa mpa pa cɔɔna Ɩsɛɣɛlɩ nyǝ́ma mɛ tɔ, pa kaa tasa-mɛɣɛ footuɣu. Pǝ́cɔ́ pa kaa tasa-mɛɣɛ sɔpʋ na pá kaalɩ-mɛ ɩsɩɩ sɔwa. Waatʋ ɩnǝɣɩ ɩ́ ká cɛkǝna sɩ, maɣa Tacaa.
Ḿpʋ́ɣʋ́ Tacaa Ɩsɔ sɩ: Maa lǝsɩ Ɩsɛɣɛlɩ nyǝ́ma mɛɣɛ timpi timpi ɩ́ yawa tɔ. Maa kpeɣeli-mɛ, ɩlɛna má hʋ́lɩ́ ma tǝnaŋŋ wɛɛtʋ kɛ mǝ hɛkʋ na piitimnaa ná. Ɩ́ ká caɣa tɛtʋ nti ma hawa ma tǝmlɛ tʋ Yakɔpʋ tɔ tǝ taa.
Ɩ́ ká caɣana hɛɛsʋɣʋ kɛ tǝna, na ɩ ŋmá tɛɛsɩ na ɩ tuu lɛsɛŋnaa. Waatʋ wei maa hʋʋna pa tǝna mpa pa cɔɔna-mɛ na pá footiɣi-mɛ tɔ ɩlɛna ɩ́ caɣana hɛɛsʋɣʋ. Pǝlɛɣɛ ɩ́ ká cɛkǝna sɩ maɣalɛ mǝ Ɩsɔ Tacaa.
Ḿpʋ́ɣʋ́ Tacaa yɔɣɔtǝna Ɩsekiyɛɛlɩ máɣá Ɩsɛɣɛlɩ nyǝ́ma kuuu pǝnaɣa naanʋwa nyǝŋka ɩsɔtʋ naanʋwa nyǝŋ, kʋyakʋ naanʋwa na naalɛ nyǝŋkʋ wule, na ɩ tɔ-m sɩ:
Yʋlʋ nyá, kɛɛsɩ nyá ɩsɛ na Icipiti wulaʋ tɔɔ. Yɔɣɔtɩ nti tɩɩ maɣana ɩ́ na ɩ tɛtʋ tǝna tɔ.
Tacaa Ɩsɔ má maa kʋlɩ Icipiti wulaʋ nyá nyá tɔɔ. N wɛɛ kɛ́ ɩsɩɩ nyɩɩʋ sɔsɔɔʋ ŋku kʋ hǝnta kʋ pusi taa tɔ. N hʋʋkɩ nyá taa sɩ, nyá maɣamaɣa n lapǝna Nili pɔɣɔ.
Maa tʋ nyá tamasɩ taa kɛ́ kulaɣa, na má matɩ Nili pɔɣɔ tiina na nyá sɛtʋ. Ɩlɛna má hɔ nyá na tiina tǝna kɛ pɔɣɔ ŋkɛ ka taa.
Maa lɔɣɔ nyá na nyá pusi sɔsɔɔnsɩ tiina kɛ wʋlaɣa tɛtʋ taa. N kaa pǝsɩ kʋlʋɣʋ, pǝ́cɔ́ nɔɣɔlʋ kaa kʋsɩ-ŋ. Maa ha-ŋ atɛ wontu na sumasɩ na ń pǝsɩ sɩ tɔɣɔnaɣa.
Ɩlɛna Icipiti nyǝ́ma mɛ mǝ tǝna ɩ́ cɛkǝna sɩ maɣa Tacaa. Mpi tɔ, mǝ waasʋɣʋ kɛ Ɩsɛɣɛlɩ nyǝ́ma, wɛɛ kɛ́ tǝwaʋ, ɩsɩɩ sǝsǝncaŋa.
Ɩsɛɣɛlɩ nyǝ́ma tɔka-ŋ pa niŋ taa, ɩlɛna ń pɛlɩ na ń cǝlɩ pa asǝŋkpeku tǝna, na ń yɔɔlɩ pa apalʋtʋ.
Pǝ tɔɔ kɛ́ Tacaa Ɩsɔ má ma yɔɣɔtǝɣɩ sɩ: Maa kɔna mǝ tɔɔ kɛ́ laɣatɛ na má kpiisi yǝlaa na tɔla.
Pɩɩ kpiisi Icipiti tɛtʋ yǝlaa, na pǝ́ yele-tǝɣɩ kpɛtɛ. Mpi tɔ, ɩ́ tɔma sɩ mǝ tǝnna Nili pɔɣɔ, sɩ mǝ lapǝna-kɛ́.
Pǝ tɔɔ kɛ́ maa kʋlɩ mǝ na mǝ pusi mǝ tɔɔ. Maa kpiisi mǝ tɛtʋ, na tǝ́ pǝsɩ ncaalɛ, nɔɣɔlʋ kaa wɛɛ. Pǝ kpaɣaʋ Mikitɔɔlɩ ɩcatɛ kɛ ilim ntɔɣɔŋ tɔɔ tɔ. Halǝna Asuwaŋ nyǝntɛ kɛ ilim mpǝtǝŋ tɔɔ, na pǝ polo Ɩtiyopii tɛtʋ toŋa.
Yʋlʋ yaa tɔtɛ natǝlɩ tǝ kaa fɛlɩ nɔɔhǝlɛ kɛ tɛtʋ ntɩ tǝ taa. Tɩɩ wɛɛ ḿpʋ́ɣʋ́ kpɛtɛ kɛ pɩɩsɩ nɩɩlɛ tǝcu. Pa kaa keesi yʋlʋ yaa tɔtɛ.
Maa la na Icipiti tɛtʋ pǝsɩ wʋlaɣa tɛtʋ. Pɩɩ tɛɛ wʋlaɣa tɛtʋnaa tǝna. Tǝ acalɛɛ ká pǝsɩ ncaa na pǝ́ kǝlɩ acalɛɛ lɛnna kɛ pɩɩsɩ nɩɩlɛ tǝcu. Pɩɩsɩ nsɩ sɩ taa kɛ́ maa cáálɩ́ Icipiti nyǝ́ma na pá yá piitimnaa kpaɩ nyǝ́ma taa.
Ḿpʋ́ɣʋ́ Tacaa Ɩsɔ yɔɣɔtaa sɩ: Pɩɩsɩ nɩɩlɛ tɛŋ, ɩlɛna má lǝsɩ Icipiti nyǝ́ma kɛ timpi timpi pa yawa tɔ, na má kpeɣeli-wɛ.
Maa laɣasɩ pa wɛɛtʋ. Maa yele na pá mǝlɩ pa maɣamaɣa pa tɛtʋ nti pa yaakɩ sɩ Patǝlɔsɩ tɔ tǝ taa. Ɩlɛna pa caalɩ kawulaɣa sǝkpelaɣa.
Pa kawulaɣa ká la sǝkpelaɣa kɛ lɛŋsɩ taa. Pa kaa tasa piitimnaa kɛ ŋmakǝlʋɣʋ. Maa pasa-wɛɣɛ na pá taa tɔɣɔ piitimnaa.
Ɩsɛɣɛlɩ nyǝ́ma kaa tasa-wɛɣɛ naani kɛ lapʋ, na pá tekiɣi-wɛ, na pá pǝntǝɣɩ. Ḿpʋ́ɣʋ́ paa cɛkǝna sɩ maɣa Tacaa.
Ḿpʋ́ɣʋ́ pǝnaɣa hiu na naatosompɔɣɔlaɣa nyǝŋka, ɩsɔtʋ kancaalaɣa nyǝŋ kʋyakʋ kancaalaɣa nyǝŋkʋ. Tacaa tɔma-m sɩ:
Yʋlʋ nyá, Papiloni wulaʋ Nepukanɛsaa tʋwa ɩ yoolaa kɛ tǝmlɛ sɔsɔɔlɛ kɛ Tiii nyǝ́ma tɔm taa kɛ́. Halǝna ɩ yoolaa tǝna nyɔɔŋ taa kpɛsɩ na pa asǝŋkpekiŋ liti. Ɩlɛ paa wulaʋ yaa ɩ yǝlaa, pa taa nɔɣɔlʋ ta waa kookalɩ wei pa lapa tɔ ɩ taa.
Pǝ tɔɔ kɛ́ maɣa Tacaa Ɩsɔ ma yɔɣɔtǝɣɩ sɩ maa ha Papiloni wulaʋ Nepukanɛsaa kɛ Icipiti tɛtʋ. Ɩ́lɛ́ ɩ ká kuu tǝ wontu na tǝ wɛnaʋ na pǝ́ yele-tǝɣɩ kpɛtɛ tǝkpataa. Icipiti tɛtʋ ká pǝsǝna Nepukanɛsaa yoolaa kʋfɛlʋɣʋ.
Tacaa Ɩsɔ sɩ, maɣa pa lapa tǝmlɛ kɛ Tiii tɛtʋ taa. Pǝ tɔɔ kɛ́ ma haakɩ-wɛɣɛ Icipiti tɛtʋ.
Waatʋ wei mpʋ ɩnɩ pɩɩ tala tɔ, maa sɔɔsɩ Ɩsɛɣɛlɩ nyǝ́ma kɛ apalʋtʋ. Ye pǝ kaasa Ɩsekiyɛɛlɩ nyá, ɩlɛ maa ha-ŋ toma na ń pǝsɩ na ń yɔɣɔtǝna Ɩsɛɣɛlɩ nyǝ́ma. Ɩlɛna pá wɛɛna naani sɩ, maɣa Tacaa.
Ḿpʋ́ɣʋ́ Tacaa tɔma-m sɩ:
Yʋlʋ nyá, tɛlǝsɩ Ɩsɔ kʋyɔɣɔtʋtʋ sɩ: Mǝ laŋa ɩ́ wakǝlɩ kʋyɛɛŋ wei ɩ kɔŋ tɔ ɩ tɔɔ.
Mpi tɔ, Tacaa pááná kʋyakʋ kpɛɣɛtaa kɛ́. Kʋ kɛ́ sǝkpɛtʋɣʋ anaam kʋyakʋ kɛ́. Piitimnaa tomle waatʋ kɛlɛ.
Yoou ká tii Icipiti nyǝ́ma tɔɔ. Yǝlaa ká sɩ na kolontunaa kuu pa wɛnaʋ, na pa tɛtʋ pǝsɩ ncaa. Halɩ pǝ sɔɣɔntʋ ká pɩɩ Ɩtiyopii nyǝ́ma na pɛlɛ pá seliɣi.
Pǝ kpaɣaʋ Ɩtiyopii nyǝ́ma, na Puti*fa* nyǝ́ma, na Lutɩ nyǝ́ma, na tɛtʋ hɔɣɔlǝŋ paɣalɛ nyǝ́ma, na Lipii nyǝ́ma tɔ. Halɩ pɩɩ kpɛnna nɔɣɔ pɛɛlʋɣʋ piya na pǝ́ kʋ́.
Ḿpʋ́ɣʋ́ Tacaa tɔma sɩ: Pɩɩ kpɛnna Icipiti sǝnlaa Mikitɔɔlɩ nyǝ́ma. Na ilim ntɔɣɔŋ, na pǝ mpǝtǝŋ tɔɔ kɛ Asuwaŋ nyǝ́ma na pǝ́ kʋ́ yoou taa. Ɩlɛna Icipiti nyǝ́ma tǝma kalampaanɩ tii tǝfɛ. Tacaa Ɩsɔ má ma yɔɣɔtǝna mpʋ.
Pɩɩ kpiisi mǝ tɛtʋ na pǝ́ kǝlɩ tɛtʋnaa tǝna. Mǝ acalɛɛ ká pǝsɩ ncaa.
Waatʋ wei maa tʋ́ Icipiti tɛtʋ kɛ kɔkɔ, na pǝ́ wakǝlɩ mǝ sǝnlaa tǝna tɔɣɔlɛ ɩ́ ká nyɩ sɩ maɣalɛ Tacaa.
Ma tillaa ká sʋʋ kpɩɩlǝŋ kɛ kʋyakʋ ŋkʋɣʋ. Paa polo na pá liɣiti Ɩtiyopii nyǝ́ma kɛ pa tǝpamm taa tǝna. Ɩlɛna pɛlɛ pá sʋʋ seluɣu, pǝ tɔŋna kɔntɛ kɛ́.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa yele na Papiloni wulaʋ Nepukanɛsaa kpiisi Icipiti nyǝ́ma tuutuuma.
Ɩ́ na ɩ yǝlaa mpa pa kǝla ɩsaɣatʋ tɔ paa pona. Paa kʋ Icipiti nyǝ́ma na pá suuli sǝtaa kɛ tɛtʋ na pá wakǝlɩ-tɩ.
Maa yele na Icipiti pɔɣɔ pusi sǝkpesi nyɔɔ. Maa tʋ́ pa tɛtʋ kɛ asaɣaa niŋ taa. Maa yele na tǝ wakǝlɩ na pǝ́ kpɛnna tǝ taa nyǝm tǝna. Maɣa Tacaa má yɔɣɔtǝna mpʋ.
Ḿpʋ́ɣʋ́ Tacaa Ɩsɔ tasaa sɩ: Maa kpiisi tɩɩŋ na kʋlalaam tǝnaɣa Mamfi ɩcatɛ taa. Pa kaa tasa tɛtʋ tɔkʋlʋ nɔɣɔlʋɣʋ naʋ kɛ tǝ taa. Ɩlɛna má tʋ́ tǝ yǝlaa taa kɛ́ sɔɣɔntʋ sɔsɔɔntʋ.
Maa kpiisi Patǝlɔsɩ ɩcatɛ. Maa sɔ kɔkɔ kɛ Sowaŋ nyǝntɛ na má hʋʋna No nyǝ́ma.
Maa mʋ́ pááná sɔsɔɔna na Siŋ ɩcatɛ nyǝ́ma. Koluŋa ɩcatɛ nte tǝ taŋa Icipiti nyǝ́ma tɔɣɔlɛ. Ɩlɛna má kpiisi No ɩcatɛ yǝlaa tuutuuma.
Maa sɔ Icipiti nyǝ́ma kɛ kɔkɔ. Ɩlɛna sɔɣɔntʋ kpa Siŋ nyǝ́ma. Paa tʋlɩ No ɩcatɛ koluŋa kɛ pʋ́ʋ́ɣʋ́ na lʋm watɩ-tɛ.
Paa kʋ́ Oŋ na Pi-pesɛtɩ pǝ acalɛɛ ɩfepiya na laɣatɛ. Ɩlɛna pá kuu yǝlaa tǝna na pá tɛɛna.
Kʋyakʋ ŋkʋɣʋ maa pɛlɩ Icipiti nyǝ́ma kawulaɣa kpatǝŋ. Maa sɩɩ pa kalampaanɩ kɛ́ tǝnaɣa. Sǝkpɛtʋɣʋ ká nyala Tapanɛɛsɩ ɩcatɛ taa. Paa kuu hɔɣɔlʋɣʋ ŋkʋ kʋ yǝlaa tǝna na pá tɛɛna.
Ḿpʋ́ɣʋ́ maa hʋʋna Icipiti nyǝ́ma. Ɩlɛna pá cɛkǝna sɩ maɣalɛ Tacaa.
Ḿpʋ́ɣʋ́ Tacaa yɔɣɔtǝna-m Ɩsɛɣɛlɩ nyǝ́ma kuuu waalɩ pǝnaɣa naanʋwa na kʋlʋm nyǝŋka ɩsɔtʋ kancaalaɣa nyǝŋ kʋyakʋ naatosompɔɣɔlaɣa nyǝŋkʋ wule kɛ ɩ yɔɣɔtǝna-m sɩ:
Yʋlʋ nyá, ma pɛla Icipiti wulaʋ ŋkpalǝŋa. Nɔɣɔlʋ ta tʋ-ɩ kɔɔlɛ, yaa ɩ́ hɔkɔ-ɩ sɩ, pǝ́ waa na ká mǝlɩ ɩsǝna kaa wɛɛ tɔ. Na ká lá toŋ sɩ ɩ́ pǝsɩ na ɩ́ yoo.
Pǝ tɔɔ kɛ́ Tacaa Ɩsɔ má, ma yɔɣɔtǝɣɩ sɩ, maa yoona Icipiti wulaʋ. Maa sɛtɩ ɩ ŋkpalasɩ naalɛ, kʋpaŋka na kʋpɛlaɣa ŋkɛ. Laɣatɛ ka lɩɩ ɩ niŋ taa na tǝ́ hoti.
Maa yasɩ Icipiti nyǝ́ma kɛ piitimnaa taa. Paa sʋʋ tɛtʋnaa paɣalɛ taa.
Maa yele na Papiloni wulaʋ nyɔɔ toŋ na má cɛlɛ-ɩ ma laɣatɛ. Ama maa pɛlɩ Icipiti wulaʋ ŋkpalasɩ na ɩ́ mɔlǝɣɩ na ɩ́ sǝkɩ ɩ kolontu kiŋ.
Maa ha Papiloni wulaʋ kɛ toŋ na ɩ́ pǝsɩ Icipiti wulaʋ kɛ ɩcam. Waatʋ wei ɩ́lɛ́ ɩ ká kʋlɩ Icipiti tɔɔ tɔɣɔlɛ paa nyɩ sɩ maɣalɛ Tacaa.
Maa yasɩ Icipiti nyǝ́ma kɛ piitimnaa taa, na pá sʋʋ tɛtʋnaa paɣalɛ taa. Waatʋ ɩnǝɣɩ paa nyɩ sɩ maɣalɛ Tacaa.
Ɩsɛɣɛlɩ nyǝ́ma kuuu pǝnaɣa naanʋwa na kʋlʋm nyǝŋka. Ɩsɔtʋ tooso nyǝŋ kʋyakʋ kancaalaɣa nyǝŋkʋ wule. Tacaa tɔma Ɩsekiyɛɛlɩ má sɩ:
Yʋlʋ nyá, pɔɔsɩ Icipiti wulaʋ na ɩ samaa mpa pa tɔɔ ɩ tɔkɩ kawulaɣa tɔ sɩ, aweɣe má kɛɛsǝna-wɛɣɛ pa toŋ sɔsɔɔŋ tɔm taa?
Pa nǝɣǝsǝna kɛ́ ɩsɩɩ Silii nyǝ́ma. Pɛlɛ pa wɛ kɛ́ ɩsɩɩ Lipaŋ tʋɣʋ sɔsɔɔʋ ŋku kʋ kʋla sɔsɔm tɔ. Kʋ piliŋasɩ tewaɣa na sɩ́ tokiɣina ɩsɔŋmʋntʋ na sɩ́ wɛna ɩsotom kʋpam.
Lʋmnaa ka pɩɩsǝna tʋɣʋ ŋkʋ. Pʋ́ʋ́ɣʋ́ sɔsɔɔʋ sɛɛlaa lʋm yekina na kʋ pɩɩ. Sɛɛlaa mpɛ pa pusi lʋm kpeŋaɣana timpi tʋɣʋ ŋkʋ kʋ wɛɛ tɔ.
Pǝ tɔɔ kɛ́ kʋ kǝla tɩɩŋ lɛlǝŋ tǝnaɣa kʋŋkʋlʋmǝŋ. Kʋ piliŋasɩ hɛla teu na sɩ́ lɔ́ tǝkpimm, kɛ lʋm sɔsɔɔm mpi pɩɩ yelaa na kʋ́ pɩɩ tɔ pǝ tɔɔ.
Kʋ piliŋasɩ tɔɔ kɛ́ sumasɩ tǝna tʋkaɣa sɩ tana. Taalɛ wontu tǝna na lʋlǝɣɩ kʋ tɛɛ. Na piitimnaa tuutuuma náá wɛ́ kʋ ɩsotom taa.
Kɩɩ kʋla tʋɣʋ kɛ́ na kʋ́ tewa, na kʋ piliŋasɩ hɛla teu. Mpi tɔ, lʋm sɔsɔɔm taa kɛ́ kʋ lila kama.
Paa Ɩsɔ taalɛ maɣamaɣa taa tʋɣʋ nakʋlɩ kʋ ta tɛɛ-kʋ. Nakʋlɩ kʋ piliŋasɩ ɩɩ kɛɛsǝɣǝna kʋ nyǝŋsɩ kɛ paa teu tɔm taa, yaa pʋlʋpʋ taa.
Ma tʋ-kʋɣʋ piliŋasɩ kʋpampansɩ kɛ́. Halǝna ma taalɛ Iteni taa tɩɩŋ tǝna lakaɣa-kʋɣʋ ɩsɛsɛɛmlɛ.
Mpʋɣʋlɛ Tacaa Ɩsɔ sɩ: Pǝ tɔɔ kɛ́ má yɔɣɔtǝɣɩ pǝnɛntaa sɩ, tʋɣʋ ŋkʋ kʋ pɩɩwa, halǝna kʋ́ kalǝsǝna ɩsɔŋmʋntʋ. Ɩlɛna kʋ kalampaanɩ pɩɩkɩ na ɩ́ puki.
Pǝ tɔɔ kɛ́ ma lɔ-kʋ. Ma tʋ́-kʋɣʋ wulaʋ wei ɩ kǝla toŋ kɛ tɛtʋ taa tɔ ɩ niŋ taa. Ɩ́lɛ́ ɩ́ lana-kʋɣʋ ɩsǝna kʋ ɩsaɣatʋ wɛɛ tɔ.
Ḿpʋ́ɣʋ́ mʋʋlaa mʋsʋŋtʋnaa sɔsaa sɛta-kʋ na pá lɔ. Kʋ piliŋasɩ na kʋ akpaa pɛlaa na sɩ́ hoti tɛtʋ tǝna tɛtɛka na pulasɩ taa. Ɩlɛna yǝlaa tǝna mpa pa caɣa kʋ ɩsotom taa tɔ, pɛlɛ pá lɩɩ na pá sé.
Ḿpʋ́ɣʋ́ sumasɩ waanɩ waanɩ piitimnaa caɣa kʋ taaʋ tɔɔ. Taalɛ wontu ná tawa tǝ lona kɛ kʋ piliŋasɩ tɛɛ.
Pǝ lapa ḿpʋ́ɣʋ́ sɩ, tɩɩŋ wei tɛʋ nɩɩkɩ teu, na lʋm takɩ-ɩ na ɩ́ pɩɩkɩ na ɩ́ kalǝsǝɣǝna ɩsɔŋmʋntʋ tɔ, ɩ́ taa sa ɩ tǝɣɩ ɩ kʋŋkʋlʋmǝŋ tɔɔ. Pǝ taɣa pʋlʋ, tɩɩŋ na yǝlaa pǝ tʋ́-wɛɣɛ sǝm kʋlʋmǝm kɛ́. Paa tɛ na pá saalɩ yem na pá sʋʋ atɛtǝlɛ taa, na pá maɣana mpa pa hǝnta tǝna tɔ.
Ḿpʋ́ɣʋ́ Tacaa Ɩsɔ yɔɣɔtaa sɩ, kʋyaŋkʋ tʋɣʋ sɔsɔɔʋ sʋʋ atɛtǝlɛ taa tɔ, ma tʋ́ kʋŋmaŋmam tǝnaɣa lǝyaɣa taa kɛ́. Na má sǝŋsɩ tɛtʋ tɛɛ sɛɛlaa tǝnaɣa kʋ tɔɔ, paa tasǝɣɩ kpem. Maa yele na sǝkpɛtʋɣʋ nyala Lipaŋ pɔɔŋ tɔɔ, na tɩɩŋ tǝna lontili.
Waatʋ wei ma yelaa sɩ tʋɣʋ kʋnɛ kʋ́ hoti na kʋ́ tii atɛtǝlɛ taa kɛ́ lɛlaa kiŋ tɔ. Piitimnaa nɩɩwa kʋ hotuɣu mpɩ, ɩlɛna sɔɣɔntʋ kpa-wɛ na pá seliɣi. Ḿpʋ́ɣʋ́ Iteni taalɛ tɩɩŋ kʋpampaŋ, na Lipaŋ nyǝŋ wei lʋm takaɣa teu na ɩ́ wɛ atɛtǝlɛ taa tǝna tɔ, ɩ laŋa hɛɛwa.
Pa tǝna pa wɛnna atɛtǝlɛ taa tǝnaɣa mpa pa sǝpǝna laɣatɛ tɔ pa kiŋ. Mpɛ ɩnɩ pa waasaɣana-kʋ na pá wɛ kʋ ɩsotom taa kɛ́ piitimnaa taa.
Ɩsɔ taalɛ Iteni taa tʋɣʋ nakʋlɩ kɩɩ kɛɛsǝɣǝna tʋɣʋ ŋkʋɣʋ sɔsɔɔntʋ na teu. Paa na mpʋ, maa tusi-kʋ na kʋ́ sʋʋ tɛtʋ tɛɛ. Na kʋ na ma ta nyɩ ɩsɔnaa, na yoou kʋ́ mpa tɔ pá caɣa. Ɩsǝna Icipiti wulaʋ na ɩ waalɩ samaa paa tɛɛsǝna tɔɣɔlɛ. Maɣa Tacaa Ɩsɔ má yɔɣɔtǝna mpʋ.
Ḿpʋ́ɣʋ́ Ɩsɛɣɛlɩ nyǝ́ma kuuu pǝnaɣa naanʋwa na naalɛ nyǝŋka ɩsɔtʋ naanʋwa na naalɛ nyǝŋ kʋyakʋ kancaalaɣa nyǝŋkʋ wule. Tacaa tɔma Ɩsekiyɛɛlɩ má sɩ:
Yʋlʋ nyá, ma kawǝyaɣa kɛ Icipiti wulaʋ. Icipiti wulaʋ, n ka wɛɛ kɛ́ ɩsɩɩ tɔɣɔlaɣa kʋfalaɣa kɛ piitimnaa taa. Yaa ɩsɩɩ nyɩɩʋ kɛ teŋkunaa taa. N ŋmaakɩ pusi taa kɛ́ na ń cʋɣʋtǝɣɩ sɩ lʋm na nyá nɔɔhɛɛ, na ń pʋɣʋtǝɣɩ-wɩ.
Tacaa Ɩsɔ má ma yɔɣɔtǝɣɩ sɩ: Waatʋ wei piitimnaa kotiɣi, ɩlɛna má hɛtɩ ma puluɣu kɛ nyá tɔɔ na kʋ́ kpa-ŋ na pá hɔ-ŋ na pá pona-ŋ kʋteŋ tɔɔ.
Na má lɔɣɔ-ŋ atɛ. Ɩlɛna tɛtʋ tǝna taalɛ wontu kɔɔ na tǝ́ tɔɣɔ nyá nantʋ.
Maa ŋmɩɩsɩ nyá nantʋ kʋkaasǝtʋ kɛ pɔɔŋ tɔɔ na tɛtɛka taa.
Na má ŋmɩɩsɩ nyá calǝm kɛ tɛtʋ tɔɔ. Pɩɩ su tɛtɛka na pǝ́ waasɩ pɔɔŋ tɔɔ.
Waatʋ wei pɩɩ sɩɩ nyá tǝnaɣa ɩlɛna má teesi ɩsɔtʋlʋŋasɩ na ɩsɔtʋ. Maa takɩ ilim tɔɔ kɛ́ ɩsɔŋmʋntʋ na ɩsɔtɔnʋɣʋ yu.
Maa teesi ɩsɔtaa kɔkɔsɩ kɛ nyá tɔɔ. Sǝkpɛtʋɣʋ ká nyala tɛtʋ taa. Maɣa Tacaa Ɩsɔ má yɔɣɔtǝna mpʋ.
Piitimnaa paɣalɛ laŋa ká wakǝlɩ. Waatʋ wei paa nɩɩ nyá tǝnaɣa tɔm tɔ. Halɩ pǝ kpɛnna tɛtʋnaa mpa n taa nyɩ tɔ.
Paa haa nɔɔsɩ na mpi pɩɩ maɣana-ŋ tɔ pǝ tɔm. Pa awulaa sɔsaa ká sele. Waatʋ wei paa ná ma kʋsa ma laɣatɛ kɛ pa nyɔɔŋ taa tɔ. Kʋyaŋku n ká hoti tɔ, paa wei ɩ ká seliɣi tam kɛ́, ɩ maɣamaɣa ɩ weesuɣu tɔɔ kɛ́.
Ḿpʋ́ɣʋ́ Tacaa Ɩsɔ yɔɣɔtaa sɩ: Papiloni wulaʋ yoolaa tii nyá tɔɔ kɛ́.
Maa kɔna yoolaa taa yoolaa. Mpa pa kǝla yǝlaa tǝnaɣa yoou tɔɣɔ. Paa kʋ́ nyá yǝlaa tuutuuma. Paa wakǝlɩ Icipiti nyǝ́ma kalampaanɩ.
Maa kʋ tɔla wena a tǝna ɩ́ wɛna tɔɣɔ mǝ pɔɣɔ sɔsaɣa nɔɣɔ. Yǝlaa nɔɔhɛɛ yaa tɔla acʋwa kaa tasa lʋm kɛ cʋɣʋtʋɣʋ.
Maa yele na mǝ lʋmnaa caɣa tǝtiɣitiɣi. Mǝ́ pusi ká kpeŋ tǝpamm ɩsɩɩ nim. Tacaa Ɩsɔ má ma yɔɣɔtǝna mpʋ.
Maa kpiisi Icipiti tɛtʋ yǝlaa, na tǝ nyǝm tǝna. Icipiti tɛtʋ ká pǝsɩ wʋlaɣa tɛtʋ. Ɩlɛ ɩ́ ká nyɩ sɩ maɣa Tacaa.
Wula nna piitimnaa alaa ka wii Icipiti tɛtʋ na tǝ samaa tɔɔ tɔɣɔlɛ. Tacaa má ma yɔɣɔtǝna mpʋ.
Ɩsɛɣɛlɩ nyǝ́ma kuuu pǝnaɣa naanʋwa na naalɛ nyǝŋka ɩsɔtʋ naanʋwa na naalɛ nyǝŋ kʋyakʋ naanʋwa na kakpasɩ nyǝŋkʋ wule, Tacaa tɔma-m sɩ:
Yʋlʋ nyá, wii Icipiti nyǝ́ma tɔɔ. Pǝ́ tisi pá na piitimnaa sɔsaa lɛlaa kɛ atɛtǝlɛ taa. Timpi sǝtaa tiiki tɔ.
Pɔɔsɩ-wɛ sɩ: Ɩ́ hʋʋ sɩ, ɩ́ tɛɛ lɛlaa kɛ teu kɛ? Ɩ́ tii, na mǝ na cefelinaa mpa pa sǝpa yoou taa tɔ ɩ́ hǝntɩ.
Paa kʋ́ Icipiti nyǝ́ma kɛ yoou taa. Pa tɛma laɣalɛɛ kɛ kpɛɛʋ. A ká kʋ́ Icipiti wulaʋ yoolaa tǝna.
Yoolaa taa akanaa mpa pa sǝŋaɣana-mɛ tɔ. Paa yɔɣɔtɩ-mɛɣɛ atɛtǝlɛ taa sɩ: Halɩ cefelinaa mpa pa sǝpa yoou taa tɔ, pa tiiki cǝnɛ sɩ pa hǝntɩ tá hɛkʋ.
Tǝnaɣa pa pima Asilii wulaʋ. Ɩ samaa pǝlaaŋ cɔɔna ɩ nyǝŋkʋ. Yoou taa kɛ́ pa tǝnaɣa mpʋ pa sǝpa.
Atɛtǝlɛ hɔɣɔlʋɣʋ ŋku kʋ kǝla lumaŋ tɔ kʋ taa kɛ́ pa pǝlaaŋ wɛɛ. Mpɛ pa pǝlaaŋ ɩ tʋ́ pa wulaʋ nyǝŋkʋ kɛ hɛkʋ. Mpɛ pa nyaasaɣana antulinya taa. Waatʋ ɩnǝɣɩ pa wɛna pa ɩsɛ. Yoou taa kɛ́ pa sǝpa pa tǝna.
Tǝnaɣa Ɩlam hǝntaa, na ɩ yoolaa cɔɔna ɩ pǝlaaʋ. Pa tǝnaɣa mpʋ laɣatɛ kʋna-wɛ, na pá hoti na pá sɩ́. Yǝlaa ma ta nyɩ ɩsɔnaa mpɛ, pa tiina ntɛɣɛ atɛtǝlɛ lumaŋ taa. Pǝyele mpɛ pa nyaasaɣana antulinya taa kɛ́ saa wei pa wɛna pa weesiŋ tɔ. Pa fɛɛlɛ fɛɩ mǝla pa tɔɔ. Pá na mpa pa tiiwa pǝlaaʋ taa tɔ.
Pa sɩɩwa ɩ tǝhǝntǝlɛ kɛ mpa pa kʋwa tɔ pa hɛkʋ. Pǝ cɔɔnaʋ ɩ pǝlaaʋ tɔ, ɩ yoolaa tuutuuma pǝlaaŋ wɛnna. Laɣatɛ kʋna ma ta nyɩ ɩsɔnaa mpɛ ɩnɩ pa tǝna. Pǝyele mpɛ pa nyaasaɣana antulinya taa kɛ́ saa wei pa wɛna pa weesiŋ tɔ. Pa fɛɛlɛfɛɩ mǝla pa tɔɔ. Pá na mpa pa tiiwa pǝlaaʋ taa tɔ. Pa tǝcaɣalɛ ntɛ́ sǝtaa mpa pa sǝpa yoou taa tɔ pa hɛkʋ.
Tǝnaɣa Mesɛkɩ na Tupaalɩ pǝ tɛtʋnaa awulaa, na pa yoolaa ná wɛɛ tɔtɔ. Pa yoolaa pǝlaaŋ tʋ-wɛɣɛ hɛkʋ. Yoou taa kɛ́ ma ta nyɩ ɩsɔnaa mpɛ pa tǝna pa sǝpa. Pǝyele mpɛ pa nyaasaɣana antulinya taa. Waatʋ ɩnǝɣɩ paa wɛna pa ɩsɛ.
Ma ta nyɩ ɩsɔnaa mpa ɩnɩ pa sǝpa yoou taa kɛ́ mpʋ tɔ, pa ta pi-wɛɣɛ yoolaa kɔŋkɔŋ taa. Mpɛ ɩnɩ pa tiina atɛtǝlɛ taa, na pá suuwa pa yoou wontu. Ɩlɛna pá tʋ́ pa nyɔɔŋ kɛ pa laɣalɛɛ. Pa kawalaɣa ká mǝlɩ pa mʋwa tɔɔ kɛ́. Mpi tɔ, mpɛ pa nyaasaɣana antulinya taa kɛ́ saa wei pa wɛna pa weesiŋ tɔ.
Icipiti nyǝ́ma ká sɩ ḿpʋ́ɣʋ́. Paa pi-wɛɣɛ ma ta nyɩ ɩsɔnaa mpa pa sǝpa yoou taa tɔ pa kɔŋkɔŋ taa.
Tǝnaɣa Ɩtɔm nyǝ́ma na pa awulaa na pa awulumpiya wɛɛ tɔtɔ. Paa na pa akaɩtʋ ntɩ tǝ tǝna tɔ, pa lapǝna-wɛɣɛ teitei kɛ ɩsɩɩ mpa pa sǝpa yoou taa tɔ. Pa na ma ta nyɩ ɩsɔnaa kɛ pa kpɛnta pim kɛ tɛtʋ tɛɛ.
Ilim ntɔɣɔŋ tɔɔ piitimnaa nyɔɔŋ nyǝ́ma wɛ tǝna tɔtɔɣɔ, na pǝ kpɛŋna Sitɔŋ nyǝ́ma. Ma ta nyɩ ɩsɔnaa mpɛ paa kɛ́ akanaa kɛ́, na pá nyaasǝɣɩ antulinya. Ama nɔɔnɔɔ fɛɛlɛ pɩɩwa pa na lɛlaa mpa pa sǝpa yoou taa tɔ.
Waatʋ wei Icipiti wulaʋ ká ná mpɛ ɩnɩ pa tǝna tɔ. Ɩ laŋlɛ ká pasa hɛɛʋ kɛ ɩ na ɩ yoolaa, na ɩ samaa mpa pa sǝpa yoou taa tɔ pa tɔɔ. Tacaa Ɩsɔ má ma yɔɣɔtǝna mpʋ.
Tacaa sɩ: Maa yelaa kɛ́ na Icipiti wulaʋ nyaasɩ antulinya taa. Ama nɔɔnɔɔ paa pi ɩ maɣamaɣa na ɩ yoolaa kɛ ma ta nyɩ ɩsɔnaa mpa yoou kʋwa tɔ pa hɛkʋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa heela-m sɩ:
Yʋlʋ nyá, pɔɔsɩ Ɩsɛɣɛlɩ nyǝ́ma sɩ: Waatʋ wei ma tisiɣi yoou kɛ tɛtʋ natǝlɩ tǝ taa tɔ. Tǝ yǝlaa kpaakɩ pa taa kɛ feŋlu kɛ́.
Saa wei ɩ́lɛ́ ɩ nɩɩkɩ yoou taŋ, ɩlɛna ɩ́ hʋlɩ tutuɣu na ɩ́ heeli yǝlaa.
Yʋlʋ ɩ́ nɩɩwa tutuɣu na ɩ́ ta paasǝna na kolontu tuti-ɩ na ɩ́ kʋ-ɩ. Ɩ sǝm tɔm mǝlǝɣɩ ɩ maɣamaɣa ɩ nyʋɣʋ taa kɛ́.
Ɩ liɣituɣu kʋna-ɩ. Mpi tɔ, ɩ nɩɩwa kpaalʋɣʋ. Ɩlɛ ɩ ta kena-wɩ. Ye ɩ ka paasǝnaa, halɩ ɩ ka yapa ɩ weesuɣu.
Ama ye feŋlu nawa yoou na ɩ́ tá hʋlɩ tutuɣu na yǝlaa nɩɩ, ɩlɛna yoou kʋ nɔɣɔlʋ. Ɩlɛ pǝ kɛ́ feŋlu ɩsaɣatʋ kɛ́. Ɩ nyʋɣʋ taa kɛ́ sǝtʋ sǝm mǝlǝɣɩ.
Ḿpʋ́ɣʋ́ Tacaa tɔma-m sɩ: Nyaɣa ma kpa feŋlu sɩ ń tɛlǝsǝɣɩ Ɩsɛɣɛlɩ nyǝ́ma kɛ asolanaa. Pǝ wɛɛ sɩ, ń nɩɩ ma tɔm nti tǝ lɩɩkǝna ma nɔɣɔ taa tɔ. Tɛlǝsɩ-wɛɣɛ-tɩ.
Ye ɩsɩɩ ma yɔɣɔtaa sɩ, ɩsaɣaʋ ka sɩ. Ɩlɛna nyaa kisi-ɩ tɛlǝsʋɣʋ sɩ, ɩ́ laɣasɩ tɔntɛ. Ɩsaɣaʋ ɩnɩ ɩ ká sɩ yaa. Ɩlɛ nyá nyʋɣʋ taa kɛ́ ɩ sǝm mǝlǝɣɩ.
Ama ye ma kpaala ɩsaɣaʋ ɩnɩ na ɩ́ kisi laɣasʋɣʋ. Ɩsɩɩ ɩ sǝpa, ɩ ɩsaɣatʋ ntɩ tǝ tɔɔ. Ama pǝ kaa wɛɛ nyá tɔm.
Ḿpʋ́ɣʋ́ Tacaa tɔma-m sɩ: Yʋlʋ nyá, pɔɔsɩ Ɩsɛɣɛlɩ nyǝ́ma sɩ ɩsɩɩ ɩ́ yooki yontu sɩ, mǝ ɩsaɣatʋ nɩɩ-mɛ na tǝ́ yeki na ɩ́ tɛŋ taasɩ na? Halǝna ɩ́ pɔɔsǝɣɩ mǝ tɩ sɩ ɩsǝnaɣa ɩ́ ká hikina weesuɣu?
Heeli-wɛ sɩ, maɣa Tacaa Ɩsɔ weesuɣu tʋ kɛ́. Ma ta sɔɔlɩ sɩ ɩsaɣaʋ ɩ́ sǝna ɩ ɩsaɣatʋ. Ama ma caa kɛ́ sɩ ɩ́ laɣasɩ tɔntɛ na ɩ́ hiki weesuɣu. Ɩsɛɣɛlɩ nyǝ́ma mɛ ɩ́ yele mǝ mpaaʋ ɩsaɣaʋ na ɩ́ mǝlɩ. Pepe tɔɔ kɛ́ ɩ́ sɔɔla sǝm?
Ḿpʋ́ɣʋ́ Tacaa tɔma-m sɩ: Yʋlʋ nyá, heeli ma yǝlaa Ɩsɛɣɛlɩ nyǝ́ma sɩ, ye siɣisilu sʋʋ ɩsaɣatʋ lapʋ. Ɩ kʋpantʋ kʋpǝntʋ kaa waasɩ-ɩ ɩ ɩsaɣatʋ kʋyakʋ wule. Pǝyele ɩsaɣaʋ ɩsaɣatʋ ná kaa wakǝlɩ-ɩ kʋyaŋku ɩ yeki-tɩ tɔ. Na ye tampana tǝŋlʋ sʋʋwa ɩsaɣatʋ lapʋ. Pǝ kaa kenti ɩ weesuɣu tɔɔ sɩ, ɩ ka nɩɩna Ɩsɔ kɛ́ lɔŋ.
Ye ma heela siɣisilu sɩ, ɩ ká wɛɛna weesuɣu. Ɩlɛna ɩ́ sʋʋ ɩsaɣatʋ lapʋ kɛ ɩ siɣisuɣu tɔɔ. Maa sɔɔ ɩ siɣisuɣu mpɩ pǝ tɔɔ. Ɩlɛna ɩ́ sɩ́ ɩsaɣatʋ nti ɩ lapa mpʋ tɔ tǝ tɔɔ.
Ye ma heela ɩsaɣaʋ sɩ ɩ ká sɩ. Ɩlɛna ɩ́lɛ́ ɩ́ lɔ ɩ ɩsaɣatʋ na ɩ́ tǝŋǝɣɩ tampana. Ye ɩ lakɩ kʋsiɣisim, ɩ kaa sɩ.
Ye ɩ mǝlǝna mpi ɩ ka kpaɣa tɔlʋma tɔ, na mpi ɩ ŋmɩɩlaa tɔ. Ye ɩ kisa ɩsaɣatʋ, ɩlɛna ɩ́ tɔkɩ kiiŋ wei ɩ haakɩ weesuɣu tɔ, ɩ kaa sɩ. Ama ɩ ká wɛɛna weesuɣu kɛ́.
Pa kaa tɔɔsɩ ɩ kʋpǝntǝŋ wei ɩ ka lapa tɔ ɩ taa kʋlʋmʋɣʋ tɔɔ. Mpi tɔ, ɩ tǝŋǝɣɩ tampana na ɩ́ lakɩ kʋsiɣisim kɛ́. Ɩ ká wɛɛna weesuɣu.
Ḿpʋ́ɣʋ́ Tacaa tɔma-m sɩ: Ma yǝlaa yɔɣɔtǝɣɩ sɩ, ma mpaaŋ ta siɣisi. Ɩlɛ pa nyǝŋ ta siɣisina.
Ye siɣisilu yela ɩ siɣisuɣu na ɩ́ lakɩ ɩsaɣatʋ, ɩ ká sɩ pǝ sǝm.
Ye ɩsaɣaʋ lɔwa ɩ ɩsaɣatʋ na ɩ́ tǝŋǝɣɩ tampana. Ye ɩ lakɩ kʋsiɣisim ɩ ká wɛɛna weesuɣu kɛ pǝ tɔɔ.
Ɩsɛɣɛlɩ nyǝ́ma mɛ ɩ́ tɔŋ sɩ, Tacaa má ma mpaaʋ ta siɣisi. Ɩlɛ maa hʋʋna paa mǝ taa wei kɛ́ ɩsɩɩ pʋntʋ tɔma tɔ.
Ḿpʋ́ɣʋ́ Ɩsɛɣɛlɩ nyǝ́ma kuuu pǝnaɣa, naanʋwa na naalɛ nyǝŋka, ɩsɔtʋ naanʋwa nyǝŋ kʋyakʋ kakpasɩ nyǝŋkʋ wule. Yosalɛm tʋ nɔɣɔlʋ ɩ fitaa, na ɩ́ kɔɔ Ɩsekiyɛɛlɩ má ma kiŋ. Ɩlɛna ɩ́ heeli-m sɩ: Pa lɛɛka Yosalɛm ɩcatɛ.
Ama Tacaa ka tɛma-m haʋ kɛ toma kɛ taanaɣa. Ɩ tʋ ma nɔɣɔ taa kɛ́ ɩ tɔm, na pǝ́cɔ́ kʋfeŋ tanaŋ na selu ɩnɩ ɩ́ kɔŋ. Saa wei ɩ kɔma tɔ ma ta kɛ kamumuka tɔtɔ. Ma pǝsǝɣɩ na má yɔɣɔtɩ.
Ḿpʋ́ɣʋ́ Tacaa heela-m sɩ:
Yǝlaa mpa pa wɛ Yosalɛm ncaa taa tɔ pa yɔɣɔtǝɣɩ sɩ Apǝlaham naa wɛ ɩ tike kɛ́. Paa na mpʋ Tacaa ta kisi-ɩ tɛtʋ tǝnɛɣɛ haʋ. Kacaŋfana ta mpa ta kǝla paɣalɛ tɔ?
Pǝ tɔɔ tɔ, heeli-wɛ sɩ, Tacaa Ɩsɔ má ma tɔma sɩ: Ɩ́ tɔkɩ nantʋ nti pa ta lɛntɩ tɔ. Ɩ́ laakɩ tɩɩŋ na ɩ́ kʋɣɩ yǝlaa. Ɩlɛna ɩ́ tɛɛlǝɣɩ sɩ mǝ tǝnna tɛtʋ na?
Anɩ mǝ yoou wontu kɛ ɩ́ tɛɛlǝɣɩ. Ɩ́ lakɩ acaalǝtʋ na wasaŋkalǝtʋ na mǝ tɔɣɔntǝlɛnaa alaa. Ɩlɛna ɩ́ hʋʋkɩ sɩ mǝ tǝnna tɛtʋ na?
Heeli-wɛ sɩ: Maɣa Tacaa Ɩsɔ ma tɔma sɩ ma kɛ́ weesuɣu tʋ kɛ́. Yoou ka kʋ mpa pa wɛ ncaa taa tɔ. Mpa pɛlɛ pa wɛ tawa taa tɔ paa pǝsɩ taalɛ wontu tɔɣɔnaɣa. Mpa pa wɛ hɔtʋ taa na kʋkpamǝŋ pɔɔŋ taa tɔ, pɛlɛ paa sǝna kʋsǝkʋ.
Maa kpiisi tɛtʋ, na tǝ́ pǝsɩ wʋlaɣa nyǝntʋ. Tǝ toŋ wei tǝ yǝlaa lakaɣana kalampaanɩ tɔ, ɩ ka saalɩ yem. Ɩsɛɣɛlɩ pɔ́ɔ́ŋ ká wɛɛ ɩsɩɩ pa lɔ-ɩ. Nɔɣɔlʋ kaa tasa ɩ taa kɛ́ kpaʋ.
Maa kpiisi Ɩsɛɣɛlɩ nyǝ́ma tɛtʋ, na tǝ́ pǝsɩ wʋlaɣa nyǝntʋ. Pɩɩ hɔ mǝ ŋkpaŋʋɣʋ kɛ acaalǝtʋ nti ɩ́ lapa tɔ tǝ tɔɔ. Waatʋ ɩnǝɣɩ ɩ́ ka cɛkǝna sɩ maɣa Tacaa.
Ḿpʋ́ɣʋ́ Tacaa tɔma-m sɩ: Yʋlʋ nyá, yǝlaa yɔɣɔtǝɣǝna ntɛɣɛ ma tɔm. Pa tǝŋǝɣɩ koloosi, na kutuluŋ nɔnɔɔsɩ. Paa wei na ɩ taapalʋ kɛ́, na pá heeliɣi tǝma sɩ: Tǝ́ polo tǝ́ nɩɩ Tacaa tɔm.
Ɩlɛna pá kotiɣi nyá kiŋ sɩ pa nɩɩkɩ ma Tɔm. Ama paa lakɩ nti n yɔɣɔtǝɣɩ tɔ. Mpi pǝ wɛ-wɛɣɛ teu na pá caakɩ tɔɣɔ pa lakɩ.
Ɩsɔ wɛ-wɛɣɛ ɩsɩɩ yonyoolu kʋpaŋ wei ɩ yontu wɛ leleŋ, na pá makɩ wontu kɛ teu tɔ. Pa nɩɩkɩ ɩ tɔm yaa, paa lakɩ-tɩ.
Waatʋ wei salǝkanaa panɛ paa kɔɔ tɔ. Pǝyele pa tɩɩ kpɛɣɛta kɔntɛ kɛ́. Waatʋ ɩnǝɣɩ ɩ́ ká cɛkǝna sɩ Ɩsɔ kʋyɔɣɔtʋtʋ tɛlǝsʋlʋ ka wɛ mǝ hɛkʋ.
Ḿpʋ́ɣʋ́ Tacaa heela-m sɩ:
Yʋlʋ nyá, Tɛlǝsɩ Ɩsɛɣɛlɩ tiikilaa kɛ kpaalʋɣʋ mpi ma kpaalǝɣɩ-wɛ tɔ pǝ tɔm. Ɩsɛɣɛlɩ tiikilaa tɔm wɛ waɩyo kɛ́. Pɩɩ wɛɛ kɛ́ sɩ kalǝkǝŋ kɛ tiikilaa ɩ́ paasǝna. Ɩlɛna mɩɩ mǝlɩ na ɩ́ paasǝɣǝna mǝ tɩ.
Ɩ́ nyɔɔwa naalǝm na ɩ́ lʋʋ hʋntʋ kɛ wontu. Ɩ́ lapa kɔtaɣa kɛ tɔla nim nyǝna. Ama ɩɩ tiikiɣi kalǝkǝŋ.
Ɩ́ ta kpaasɩ heeŋ acamaa apalʋtʋ. Ɩ́ ta la kɔɔlɛ kɛ wei ɩ fɛɩna alaafǝya tɔ. Ɩ́ ta hɔkɔ wei ɩ wɛna hiŋ tɔ. Pǝyele ɩ́ ta keeti wei ɩ hɛlaɣaa tɔ. Pǝ́cɔ́ ɩ́ ta pɛɛkɩ kʋlepiŋ. Ama ɩ́ ŋmakǝla-ɩ kɛ́ na mʋsʋŋ na toŋ.
Tɔla anɩ alɛ a laŋa tiikilu ɩlɛna á ya, na a pǝsɩ taalɛ wontu ɩsaɣatʋ tǝna tɔɣɔnaɣa.
Ma kalǝkʋ ya yem kɛ́ tɛtʋ tǝna taa. Kʋ cɔɔkɩ pɔ́ɔ́ŋ na pulasɩ taa. Nɔɣɔlʋ ɩɩ nǝɣǝsǝɣɩ kʋ tɔm, yaa ɩ́ pɛɛkɩ-kʋ.
Pǝ tɔɔ kɛ́ Ɩsɛɣɛlɩ tiikilaa mɛ, ɩ ke ŋkpaŋŋ na ɩ́ nɩɩ Tacaa kʋyɔɣɔtʋtʋ.
Maɣa Tacaa Ɩsɔ weesuɣu tʋ kɛ́. Ma heeŋ laŋa tiikilu, na ɩ́ wɛ lɛɛkǝlaa niŋ taa. Ɩ pǝsa taalɛ wontu tɔɣɔnaɣa. Mpi pǝ tɔɔ tɔ, ma tiikilaa yela heeŋ paasǝnaʋ kɛ́. Ɩlɛna pá paasǝɣǝna pa tɩ.
Pǝ tɔɔ tɔ, Ɩsɛɣɛlɩ tiikilaa ɩ nɩɩ ma tɔm.
Maɣa Tacaa Ɩsɔ, ma heeliɣi-mɛ sɩ maa kʋlɩ mǝ tɔɔ. Maa lɛɛkɩ ma heeŋ kɛ mǝ niŋ taa. Ma kaa yelina-mɛɣɛ-ɩ, ɩlɛ ɩ́ kaa tasa mǝ tǝɣɩ tiikuɣu. Maa hɛtɩ ma heeŋ kɛ mǝ niŋ taa, ɩ kaa wɛɛ mǝ tɔɣɔnaɣa.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa tiiki ma kalǝkʋ kɛ ma maɣamaɣa na má paasǝna-kʋ.
Maa kpeɣeli-kʋ, ɩsɩɩ tiikilu lakʋɣʋ ɩ kalǝkʋ kɛ waatʋ wei kʋ ya yem yem tɔ. Maa polo na má pɛɛkɩ ma tɔla kɛ timpi a yawa tɔ. Kʋyakʋ ŋkʋ kʋ kɛ́ sǝkpɛtʋɣʋ kʋyakʋ sɔsɔɔʋ kɛ́.
Maa lǝsɩ-mɛɣɛ tɛtʋnaa kpaɩ nyǝ́ma na yǝlaanaa taa. Maa kpeɣeli-mɛɣɛ mǝ tɛtʋ taa. Ɩlɛna má tiiki-mɛɣɛ Ɩsɛɣɛlɩ pulasɩ taa. Maa tǝŋ lɔɔŋ na timpi timpi pǝ wɛ caɣaʋ tɔ.
Maa pona-mɛɣɛ nyɩɩtʋ kʋpantʋ taa. Ɩ́ ká tɔɣɔ Ɩsɛɣɛlɩ pulasɩ taa. Tǝnaɣa ɩ́ ká caɣa na ɩ́ tɔkɩ nyɩɩtʋ kʋlɛkǝlɛkǝtʋ.
Máá tiikina ma kalǝkʋ na má pona-kʋɣʋ tǝhɛɛsǝlɛ. Maɣa Tacaa Ɩsɔ, ma yɔɣɔtǝna.
Maa pɛɛkɩ wei ɩ lepa tɔ. Maa keeti kʋhɛlǝŋ na má hɔkɔ wei pǝ kʋwa tɔ. Maa ha alaafǝya kɛ wei pǝ wɩɩkɩ tɔ. Siɣisuɣu kɛ maa tǝŋ na má tiikina-ɩ. Ama maa kpiisi ɩ taa alaafǝya nyǝŋ na nim nyǝŋ.
Ḿpʋ́ɣʋ́ Tacaa tasaa sɩ: Maɣa Tacaa Ɩsɔ. Maa faɣa kalǝkʋ tɔla taa. Maa faɣa ɩwaaŋ na pǝŋtʋlʋŋ.
Mǝ laŋa ta hʋlʋmɩ sɩ ɩ́ tiiki nyɩɩtʋ kʋpantʋ taa. Ɩlɛna ɩ́ fɛlǝɣɩ nɔɔhɛɛ kɛ mǝ nyɩɩtʋ kʋkaasǝtʋ. Mǝ laŋa ta hʋlʋmǝna lʋm cǝlɩ cǝlɩ nyǝm nyɔɔʋ, ɩlɛna ɩ́ cʋɣʋtǝɣɩ kʋkaasǝm na mǝ nɔɔhɛɛ.
Ɩlɛna ma heeŋ lɛlǝŋ tɔkɩ nyɩɩtʋ nti pa fɛlaa tɔ. Na ɩ́ nyɔɔkɩ lʋm mpi pa cʋɣʋtaa tɔ.
Pǝ tɔɔ kɛ́ maɣa Tacaa Ɩsɔ ma tɔŋ sɩ, maa hʋʋna heeŋ kʋyasǝlǝŋ na wei ɩ tɛma taasɩ tɔ.
Mpi tɔ, mǝ asǝŋkpekiŋ na mǝ hǝŋ kɛ ɩ́ tusina heeŋ acamaa. Ɩ́ yɔka-ɩ hǝŋ na ɩ́ tɔɣɔnɩ-ɩ kalǝkʋ taa.
Pǝ tɔɔ kɛ́ maa waasɩ ma heeŋ na pá taa tasa-ɩ kuuu. Ɩlɛna má hʋʋna pá na ma heeŋ.
Maa lǝsɩ ma kalǝkʋ kɛ tiikilu kʋlʋm, na ɩ́ tiiki-kʋ. Pʋntʋ ɩnǝɣǝlɛ ma tǝmlɛ tʋ Tafiiti. Ɩnɩ ɩ ka pǝsǝna kʋ tiikilu na ɩ́ tiiki-kʋ.
Maɣa Tacaa, maɣalɛ mǝ Ɩsɔ, na ma tǝmlɛ tʋ Tafiiti kɛ awulumpu. Tacaa má ma yɔɣɔtǝna mpʋ.
Tacaa sɩ má na ma kalǝkʋ tɩɩ pɛɛlɩ hɛɛsʋɣʋ nɔɣɔ. Maa kpiisi taalɛ wontu kɛ tɛtʋ taa. Tɔla ká caɣana a tǝɣɩ wʋlaɣa tɛtʋ taa. A ka tooki hɔtʋ tɛɛ.
Maa yele na ɩ́ caɣa na ɩ́ cɔɔ ma pulaɣa naŋŋ nyǝŋka. Maa yele na tɛʋ nɩɩkɩ-mɛɣɛ kʋ waatʋ. Pɩɩ wɛɛ koolee kʋpana tɛʋ kɛ́.
Tɩɩŋ ká lʋlɩ pee, na tɛtʋ náá lʋlɩ. Pɩɩ caɣana paa wei, na má cɛ-mɛɣɛ mǝ ŋmakǝllaa niŋ taa. Waatʋ ɩnǝɣɩ ɩ́ ká cɛkǝna sɩ maɣalɛ Tacaa.
Piitimnaa kaa tasa-mɛɣɛ kuuu. Pǝyele atɛ taalɛ wontu ɩsaɣatʋ kaa tasa-mɛɣɛ tɔɣɔʋ. Ɩ ka caɣana mǝ tǝɣɩ, nɔɣɔlʋ kaa cɔɔsɩ-mɛ.
Maa tʋ-mɛɣɛ tɩɩŋ taalɛ nte tǝ hǝtɛ yaawa teu tɔɣɔ. Nyɔɣɔsɩ kaa tasa-mɛɣɛ kʋɣʋ kɛ tɛtʋ taa. Pǝ́cɔ́ ɩ́ kaa tɔɣɔ fɛɛlɛ kɛ piitimnaa taa.
Waatʋ ɩnǝɣɩ ɩ́ ká nyɩ sɩ maɣa Tacaa Ɩsɔ. Ma wɛ ma yǝlaa waalɩ, na pa kɛ́ ma nyǝ́ma Ɩsɛɣɛlɩ nyǝ́ma. Tacaa Ɩsɔ má ma yɔɣɔtǝna mpʋ.
Ɩ́ kɛ́ ma yǝlaa kalǝkʋ kɛ́, na má tiikiɣi-mɛ. Maɣalɛ mǝ Ɩsɔ Tacaa, má yɔɣɔtǝna mpʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, kɛɛsɩ ɩsɛ na Seyii pʋɣʋ tɔɔ. Yɔɣɔtɩ nti tɩɩ maɣana-kʋ tɔ.
Heeli-kʋ sɩ, Tacaa Ɩsɔ má ma yɔɣɔtaa sɩ, maa kʋlɩ nyá tɔɔ. Maa tʋ-ŋ niŋ, na má pǝsɩ-ŋ wʋlaɣa tɛtʋ nti tǝ taa nɔɣɔlʋ fɛɩ tɔ.
Maa pǝsɩ nyá acalɛɛ kɛ ncaa. Nɔɣɔlʋ kaa wɛɛ. Ɩlɛna pǝ́cɔ́ n nyɩ sɩ ma kɛ́ Tacaa.
Mpi tɔ, Seyii nyǝ́ma ka haɣana Ɩsɛɣɛlɩ nyǝ́ma kɛ pááná kɛ tam tɔɔ kɛ́. Halǝna pá kʋ-wɛɣɛ yoou taa kɛ́ kʋyakʋ ŋku pɛlɛ pa tɔntɛ ɩsaɣalɛ pɩɩwa teu tɔ.
Pǝ tɔɔ kɛ́ maɣa Tacaa Ɩsɔ weesuɣu tʋ. Maa tʋ-wɛɣɛ sǝm na pǝ́ lɛɛtɩ-wɛ. Timpi pa ta kisi lɛlaa kʋɣʋ tɔ, pǝ tɔɔ kɛ́ mpɛ paa sɩ.
Maa kpiisi Seyii pʋɣʋ nyá. N ká pǝsɩ wʋlaɣa tɛtʋ nti tǝ taa nɔɣɔlʋ fɛɩ tɔ. Maa kʋ potaa na kɔntaa.
Maa sɔɣɔtɩ yoou taa sǝtaa kɛ pɔɔŋ na pulasɩ tɔɔ. Paa wɛɛ tɛtɛka na lʋmpʋŋ tǝna taa.
Maa kpiisi ma yǝlaa tǝna. Pɩɩ yele mǝ acalɛɛ kɛ kpɛtɛ kɛ tam tɔɔ. Waatʋ ɩnǝɣɩ ɩ́ ká nyɩ sɩ maɣa Tacaa.
Mpi pǝ tɔɔ maa la mpʋ tɔɣɔlɛ sɩ, ɩ́ mapa laŋlɛ na ɩ́ yɔɣɔtɩ sɩ, ma kaa lɛɛkɩ Yuta na Ɩsɛɣɛlɩ pa tɛtʋ, na tǝ́ pǝsɩ ma nyǝntʋ. Pǝyele Tacaa má ma wɛnna tɛtʋnaa mpɛ pa taa.
Maɣa Tacaa Ɩsɔ weesuɣu tʋ kɛ́. Pááná sɔsɔɔna wena ɩ́ lapǝna-wɛ tɔ, anǝɣɩ maa lana-mɛ na má hʋʋna-mɛ. Ɩlɛna má hʋ́lɩ́ ma tǝɣɩ pa hɛkʋ taa.
Waatʋ ɩnɩ ɩ́ ká nyɩ sɩ maɣa Tacaa, ma nɩɩwa kʋtʋɣʋ ŋku ɩ́ tʋʋwa Ɩsɛɣɛlɩ pɔ́ɔ́ŋ tɔ. Sɩ pǝ kpiisa pɔ́ɔ́ŋ na ɩ́ pǝsɩ mǝ tɔɣɔnaɣa.
Ɩ́ kpaasa mǝ tǝɣɩ ma tɔɔ na mǝ kʋyɔɣɔtʋtʋ. Ɩ́ yɔɣɔta-m kalampaanɩ tɔmnaa mpa tɔ, ma nɩɩwa.
Ḿpʋ́ɣʋ́ Tacaa Ɩsɔ yɔɣɔtaa sɩ, maa kpiisi-mɛ. Tɛtʋnaa mpa pa cɔɔna-mɛ tɔ, pa laŋa ká hʋlʋmɩ.
Seyii na Ɩtɔm pulasɩ mɛ, pɩɩ kpiisi mǝ tɛtʋ tǝna. Mpi tɔ, waatʋ wei pǝ kpiisa Ɩsɛɣɛlɩ tɛtʋ na tǝ́ pǝsɩ ncaalɛ tɔ, mǝ laŋa hʋlʋmaa. Waatʋ ɩnǝɣɩ antulinya ka cɛkǝna sɩ maɣa Tacaa.
Ḿpʋ́ɣʋ́ Tacaa tɔma-m sɩ: Yʋlʋ nyá, yɔɣɔtɩ nti tɩɩ maɣana Ɩsɛɣɛlɩ pɔ́ɔ́ŋ tɔ. Heeli-ɩ sɩ ɩ́ nɩɩ Tacaa kʋyɔɣɔtʋtʋ.
Pǝ taɣa pʋlʋ, kolontunaa woŋa-mɛ na pá kpalǝsɩ. Ɩ́ tɔma sɩ Ɩsɛɣɛlɩ lɔŋtaa pɔ́ɔ́ŋ pǝsa mǝ nyǝŋ.
Pǝ tɔɔ kɛ́ ma caakɩ sɩ, ma heeli Ɩsɛɣɛlɩ nyǝ́ma. Ma nawa sɩ paa timpiɣi yǝlaa nyɩɩlǝna Ɩsɛɣɛlɩ pɔ́ɔ́ŋ. Halǝna piitimnaa kpaɩ nyǝ́ma lɛɛkɩ-ɩ. Pa tʋʋkǝna-mɛ na pá woŋiɣina-mɛɣɛ pǝ tɔm.
Tɛlǝsɩ Ɩsɛɣɛlɩ pɔ́ɔ́ŋ kɛ ma tɔm. Pɔ́ɔ́ŋ ɩ́ nɩɩ Tacaa Ɩsɔ má ma nɔɔsɩ sɩɩʋ tɔm. Ma sɩɩwa ma nɔɔsɩ nsǝɣɩ pulasɩ, na lɔɔŋ, na tɛtɛka. Paa ncaa na acalɛɛ, nna yǝlaa lɩɩwa na pá lɔ tɔ. Pǝ waasa piitimnaa mpa pa cɔɔna-mɛ na pá woŋ-mɛ tɔɣɔ.
Tacaa Ɩsɔ má ma yɔɣɔtǝɣɩ sɩ, ma wɛna ma yǝlaa ɩsɛsɛɛmlɛ kɛ́. Pǝ tɔɔ kɛ́ ma yɔɣɔtǝɣǝna piitimnaa na Ɩtɔm nyǝ́ma tǝna. Mǝ hana mǝ tǝɣɩ ma tɛtʋ na ɩ́ kuu tǝ kʋlʋlʋm na laŋhʋlʋmlɛ. Ɩ́ nyǝnǝɣɩ-m yem kɛ́.
Pǝ tɔɔ kɛ́ pǝ wɛɛ sɩ má yɔɣɔtɩ Ɩsɛɣɛlɩ tɛtʋ tɔm. Má heeli pɔɔŋ na pulasɩ na lɔɔŋ na tɛtɛka kɛ ma tɔm. Maɣa Tacaa, Ɩsɔ, ma yɔɣɔtaa sɩ, ɩsɛsɛɛmlɛ na pááná sɔsɔɔna kɛ ma yɔɣɔtǝɣǝna. Mpi tɔ, piitimnaa kʋtʋɣʋ wɛ mǝ tɔɔ.
Pǝ tɔɔ kɛ́ maɣa Tacaa Ɩsɔ, ma yɔɣɔtǝɣǝna tuunaʋ, sɩ piitimnaa mpa pa cɔɔna Ɩsɛɣɛlɩ nyǝ́ma tɔ, pɛlɛ paa tɔɣɔ fɛɛlɛ kɛ mpʋ tɔtɔ.
Waatʋ ɩnǝɣɩ Ɩsɛɣɛlɩ nyǝ́ma mɛ mǝ pɔ́ɔ́ŋ taa tɩɩŋ ká nɛɣɛtɩ na ɩ́ lʋlɩ-wɛɣɛ pee. Mpi tɔ, yaasinaa mpɛ pa kpɛɣɛtaa kɛ́.
Maa paasǝna-mɛ na má feŋ mǝ tɔɔ. Maa hala mǝ tɛtʋ na má tuu.
Maa yele na Ɩsɛɣɛlɩ nyǝ́ma mɛ mǝ tɛtʋ tǝna taa yǝlaa huki sɔsɔm, na ɩ́ mǝlɩ acalɛɛ taa. Mpi tɔ, maa yele na ɩ́ taɣanɩ ŋmaʋ kɛ mpi pɩɩ yɔkaa tɔ.
Yǝlaa na tɔla ká huki paa timpiɣi. Paa wɛɛ paɣalɛ na pá wɛɛna lʋlʋɣʋ nyǝ́ma. Paa huki tɛtʋ taa kɛ́ ɩsɩɩ pɩɩ wɛʋ tɔ. Maa sɔɔsɩ-mɛɣɛ tɛtʋnaa na pǝ́ kǝlɩ ɩsɩɩ lɔŋtaa. Waatʋ ɩnǝɣɩ ɩ ka nyɩ sɩ maɣa Tacaa.
Maa yele na ma yǝlaa mɛ ɩ́ tɔ́ tɛtʋ taa kɛ́ paa timpi. Tɛtʋ ká pǝsɩ mǝ nyǝntʋ. Mǝ piya kaa tasa sǝm kɛ tǝ taa.
Ḿpʋ́ɣʋ́ Tacaa Ɩsɔ yɔɣɔtaa sɩ: Piitimnaa lɛlaa tɔŋ mɛ sɩ ɩ́ kɛ́ yʋlʋtɔɣɔlaa. Ɩ́ pɛma mǝ maɣamaɣa mǝ piitim kɛ piya.
Pǝ tɔɔ tɔ, ɩ́ kaa tasa yǝlaa kɛ tɔɣɔʋ. Pǝ́cɔ́ ɩ́ kaa tasa mǝ maɣamaɣa mǝ piitim kɛ piya pɛm. Tacaa Ɩsɔ má ma yɔɣɔtǝna mpʋ.
Ma kaa yele na ɩ́ tasa nɩɩʋ kɛ piitimnaa kʋtʋɣʋ. Pǝyele pa kaa tʋ-mɛɣɛ fɛɛlɛ. Pǝ́cɔ́ pa kaa tasa mǝ piitim kɛ kʋɣʋ. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tɔma-m sɩ:
Yʋlʋ nyá, Ɩsɛɣɛlɩ nyǝ́ma mɛ mǝ tɔntɛ na mǝ lakasɩ pilisa mǝ tɛtʋ nti tǝ taa ɩ ká wɛɛ tɔɣɔ. Ɩsɩɩ alʋ asilima kɛ ɩ ɩsɔtʋ naʋ waatʋ.
Tǝnaɣa ma mʋ-mɛ na pááná. Mpi tɔ, ɩ́ kʋwa yǝlaa kɛ tɛtʋ taa. Ɩlɛna ɩ́ pilisi-tɩ na tɩɩŋ.
Ḿpʋ́ɣʋ́ ma hʋʋna-mɛ ɩsɩɩ mǝ tɔntɛ na mǝ tǝma wɛɛ tɔ. Ɩlɛna má yasɩ-mɛɣɛ piitimnaa taa kɛ́ tɛtʋnaa taa.
Ɩ́ tala piitimnaa mpɛ pa tɛ́, ɩlɛna ɩ́ wakǝlɩ ma hǝtɛ naŋŋ wɛɛtʋ. Halǝna yǝlaa yɔɣɔtǝɣɩ sɩ: Tacaa yǝlaa kɛ́. Ɩ tɛtʋ taa kɛ́ pa lɩɩnaa.
Ɩlɛna má maɣasɩ sɩ, má taɣanɩ timpi Ɩsɛɣɛlɩ nyǝ́ma tʋʋ ma hǝtɛ kɛ piitimnaa lɛlaa tɛ́ tɔ.
Pǝ tɔɔ kɛ́ pǝ wɛɛ sɩ, má heeli Ɩsɛɣɛlɩ nyǝ́ma. Tacaa, Ɩsɔ, yɔɣɔtǝɣɩ sɩ: Pǝ taɣa mǝ tɔɔ kɛ́ ma lakɩ mpi ma caa lapʋ tɔ. Ama ma hǝtɛ tǝnaŋŋ wɛɛtʋ, nti ɩ́ wakǝla waatʋ wei ɩ ka wɛ piitimnaa lɛlaa tɛ́ tɔ, tǝ tɔɔ kɛ́.
Ɩ́ wakǝla ma hǝtɛ sɔsɔɔlɛ kɛ piitimnaa taa. Ɩlɛ maa taɣanɩ-tɛ. Waatʋ wei maa taɣanɩ-tɛ na mǝ nɔɣɔ na ɩ́ naakɩ, ɩlɛna ɩ́ cɛkǝna sɩ maɣalɛ Tacaa Ɩsɔ má ma yɔɣɔtǝna mpʋ.
Maa lǝsɩ-mɛɣɛ piitimnaa taa, na tɛtʋnaa taa na má mǝŋna-mɛɣɛ mǝ tɛ.
Maa yɔɣɔlɩ mǝ tɔɔ kɛ́ lʋm naŋŋ nyǝm, na ɩ́ wɛɛ tǝnaŋŋ. Maa nyaalɩ mǝ ɩsaɣatʋ tǝna na tǝ́ hɩɩsɩ. Maa lǝsɩ tɩɩŋ kʋlalaaŋ tǝnaɣa mǝ hɛkʋ taa.
Maa tʋ-mɛɣɛ nyama kʋfana. Maa tʋ́ mǝ taa kɛ́ lǝmaɣasǝlɛ kʋfatɛ. Maa lǝsɩ mǝ nyama wena a wɛ ɩsɩɩ pɛɛ tɔ, na má tʋ́-mɛɣɛ nyama kʋpana.
Maa tʋ ma lǝmaɣasǝlɛ kɛ mǝ taa. Maa yele na ɩ́ tɔkɩ ma kʋtʋtʋtʋ na ma kiiŋ.
Ɩ́ ka caɣa tɛtʋ nti ma hawa mǝ caanaa tɔ tǝ taa. Ɩ́ ka wɛɛ ma yǝlaa na maa wɛɛ mǝ Ɩsɔ.
Ɩlɛna má kpiisi mǝ asilima tǝna. Maa yele na mǝ tɔɣɔnaɣa lʋlɩ teu. Nyɔɣɔsɩ kaa tasa-mɛɣɛ lɩɩʋ.
Maa yele na tɩɩŋ kʋlʋlʋm huki. Tɛtʋ ká lʋlɩ tɔɣɔnaɣa. Ɩlɛ ɩ́ kaa tasa nyɔɣɔsɩ fɛɛlɛ kɛ tɔɣɔʋ kɛ piitimnaa taa.
Waatʋ ɩnǝɣɩ Ɩ́ ka tɔɔsɩ mǝ tɔntɛ ɩsaɣalɛ tɔɔ. Ɩ́ ka tɔɔsɩ mǝ lakasɩ nsi sɩ fɛɩ teu tɔ sɩ tɔɔ. Ɩlɛna mǝ maɣamaɣa ɩ́ nyǝɣǝsɩ mǝ tɩ. Mpi tɔ, ɩ́ lapa ɩsaɣatʋ na acaalǝtʋ.
Ɩ́ nyɩ sɩ pǝ taɣa mǝ tɔɔ kɛ́ ma lakɩ mpʋ. Ɩsɛɣɛlɩ nyǝ́ma mǝ tɔntɛ fɛɛlɛ ɩ́ kpa-mɛ na ɩ́ ká nyɔɔŋ.
Ḿpʋ́ɣʋ́ Tacaa Ɩsɔ yɔɣɔtaa sɩ: Kʋyakʋ ŋku maa kpiisi mǝ ɩsaɣatʋ tɔ. Maa kʋsɩ mǝ ncaa na mǝ acalɛɛ huki.
Tɛtʋnaa mpa pɩɩ wakǝlaa na tɛɛlaa naakɩ tɔ. Paa taɣanɩ-wɛɣɛ halǝm.
Halɩ yǝlaa ká tɔ sɩ, tɛtʋ nti pɩɩ wakǝlaa tɔ, tǝ pǝsa ɩsɩɩ Ɩsɔ taalɛ Iteni. Na acalɛɛ nna paa yɔkaa na á pǝsɩ ncaa tɔ, pa taɣana-yɛ na á pǝsɩ koloosi acalɛɛ na yǝlaa caɣa.
Na piitimnaa mpa pa cɔɔna-mɛ tɔ, paa ná sɩ, maɣa Tacaa ma taɣana ŋmaʋ kɛ mpi pɩɩ yɔkaa tɔ. Ma tuu mpi pɩɩ wakǝlaa tɔ. Maɣa Tacaa, má yɔɣɔtǝna, maa la ɩsɩɩ ma yɔɣɔtaa tɔ.
Ḿpʋ́ɣʋ́ Tacaa Ɩsɔ yɔɣɔtaa sɩ: Maa yele tɔtɔ na Ɩsɛɣɛlɩ nyǝ́ma mɛ ɩ́ yaa-m sɩ má waasɩ-mɛ. Maa cɔ-mɛ na má yele na ɩ́ huki ɩsɩɩ tɔla kɛ kalǝkʋ taa.
Yǝlaa ká su acalɛɛ ncaa taa kɛ teitei, ɩsɩɩ kalǝkǝŋ wei pa ha Ɩsɔ tɔ. Ɩlɛna pá pukina-ɩ Yosalɛm kɛ acima sɔsɔɔna waatʋ. Ɩlɛ ɩ́ ka nyɩ sɩ maɣalɛ Tacaa.
Ḿpʋ́ɣʋ́ Tacaa toŋ tii ma tɔɔ. Ɩlɛna ɩ Feesuɣu tɛɛna-m ma lǝmaɣasɛɛ taa tǝleŋŋ. Ḿpʋ́ɣʋ́ kʋ pona-m tɛtɛkǝlɛ sɔsɔɔlɛ nte mʋwa waasaa tɔ tǝ hɛkʋ taa.
Ɩlɛna pǝ́ cɔɔna-m-yɛ na pǝ́ tá. A paɣalɛ ka wɛ sɔɣɔntʋ kɛ́ na á wʋlaa.
Mpʋɣʋlɛ Tacaa pɔɔsa-m sɩ: Yʋlʋ nyá, mʋwa anɩ á pǝsǝɣɩ na á kʋlɩ na á feesiɣi? Ntɛna má cɔ sɩ: Tacaa Ɩsɔ, nyá tike ń nyǝmna.
Ɩlɛna ɩ́ tɔ-m sɩ: Yɔɣɔtɩ a tɔm. Sɩ mʋwa kʋwʋlɛɛ mɛ, ɩ́ nɩɩ Tacaa Ɩsɔ tɔm.
Heeli-yɛ sɩ, maa tʋ mǝ taa kɛ́ feesuɣu na ɩ́ feesiɣi.
Maa tʋ-mɛɣɛ hola na nantʋ na tɔnʋɣʋ. Maa tʋ-mɛɣɛ weesuɣu na ɩ́ feesiɣi. Waatʋ ɩnǝɣɩ ɩ́ ká nyɩ sɩ maɣalɛ Tacaa.
Ḿpʋ́ɣʋ́ ma yɔɣɔtǝna mʋwa ɩsɩɩ Tacaa heela-m tɔ. Ɩlɛ ma nɩɩ kɔkɔtɛ natǝlǝɣǝlɛ. Ɩlɛna á seliɣi na á sʋʋ tǝmaɣa kpǝtǝnaʋ.
Ma nyǝnaɣa mpʋ, ɩlɛ pǝ tʋ-yɛɣɛ hola ntɛ́ na nantʋ náá sʋʋ matʋɣʋ. Ɩlɛna tɔnʋɣʋ takɩ tǝ tɔɔ. Ɩlɛ pǝ taa feesiɣi kɛ́.
Ḿpʋ́ɣʋ́ Tacaa tɔma sɩ: Yɔɣɔtǝna feesuɣu. Heeli-kʋ sɩ, lɩɩna antulinya hɔɣɔlǝŋ tǝna. Kɔɔ na ń woso heelim kɛ yǝlaa mpɛ pa tɔɔ na pá sʋʋ feesuɣu.
Ma yɔɣɔta teitei ɩsɩɩ Tacaa heela-m tɔ. Ɩlɛna pá fé na pá kʋlɩ na pá sǝŋ pa nɔɔhɛɛ tɔɔ. Paa kɛ́ yoolaa samaa tuutuuma kɛ́.
Ḿpʋ́ɣʋ́ Tacaa heela-m sɩ: Mʋwa anɛ a tɔm nǝɣǝsǝna Ɩsɛɣɛlɩ nyǝ́ma nyǝntʋ kɛ́. Pa heela-m sɩ mpɛ pa lepaɣa. Pa mʋwa wʋlaa, paa tasǝɣɩ pʋlʋɣʋ tɛɛlʋɣʋ.
Heeli-wɛ sɩ, Tacaa yɔɣɔtaa sɩ: Maa kuli ma yǝlaa pǝlaaŋ na pá lɩɩ. Maa mǝŋna-mɛɣɛ Ɩsɛɣɛlɩ tɛtʋ taa.
Maa kuli ma yǝlaa Ɩsɛɣɛlɩ nyǝ́ma pǝlaaŋ. Saa wei maa lǝsɩ-mɛ tɔɣɔ ɩ́ ka nyɩ sɩ maɣalɛ Tacaa.
Maa tʋ́ mǝ taa kɛ́ ma feesuɣu. Ɩ́ ká wɛɛna weesuɣu, na má mǝŋna-mɛɣɛ mǝ tɛtʋ taa. Waatʋ ɩnǝɣɩ ɩ́ ká nyɩ sɩ, maɣa Tacaa Ɩsɔ, ma yɔɣɔtaa na má lá. Tacaa má ma yɔɣɔtǝna mpʋ.
Ḿpʋ́ɣʋ́ Tacaa tɔma Ɩsekiyɛɛlɩ má sɩ:
Yʋlʋ nyá, kpaɣa tǝhɔɣɔlaɣa. Nmaa ka tɔɔ sɩ: Yuta na Ɩsɛɣɛlɩ nyǝ́ma mpa pa wɛ kawulaɣa kanɛ ka taa tɔ. Kpaɣa tǝhɔɣɔlaɣa lɛŋka. Nmaa kɛlɛ ka tɔɔ sɩ: Ɩfǝlayim na Ɩsɛɣɛlɩ nyǝ́ma mpa pa wɛ kawulaɣa kanɛ ka taa tɔ.
Ɩlɛna ń kpɛntɩ-sɩ, na sɩ wɛɛ ɩsɩɩ kʋlʋmaɣa. Pǝ wɛɛ sɩ, sɩ pǝsɩ kʋlʋmaɣa kɛ ma niŋ taa.
Waatʋ wei nyá nyǝ́ma ká pɔɔsɩ-ŋ sɩ, ń sɛɣɛsɩ-wɛɣɛ pǝ hʋwɛɛ,
ɩlɛna ń cɔ-wɛ sɩ, Tacaa Ɩsɔ sɩ: Ma kpakǝɣɩ tǝhɔɣɔlaɣa ŋka ka kɛ́ Yosɛɛfʋ, na ka wɛ Ɩfǝlayim niŋ taa na Ɩsɛɣɛlɩ nyǝ́ma mpa pa wɛ kawulaɣa kanɛ ka taa tɔ, pa nyǝŋka tɔ. Ɩlɛna má kpɛntɩ-kɛɣɛ tǝhɔɣɔlaɣa ŋka ka kɛ Yuta nyǝŋka tɔ ka tɔɔ. Ɩlɛna sɩ pǝsɩ kʋlʋmaɣa kɛ ma niŋ taa.
Tɔkɩ tǝhɔɣɔlasɩ nsi sɩ tɔɔ n ŋmaawa mpʋ tɔɣɔ nyá niŋ taa, na pa tǝna pá naakɩ.
Ɩlɛna ń tɛlǝsɩ-wɛ sɩ, Tacaa, Ɩsɔ má ma yɔɣɔtaa sɩ: Maa lǝsɩ Ɩsɛɣɛlɩ nyǝ́ma mɛɣɛ piitimnaa mpa pa taa ɩ́ wɛɛ tɔ. Maa kpeɣeli-mɛ na má mǝŋna-mɛɣɛ mǝ tɛtʋ taa.
Maa kpɛntɩ-mɛɣɛ piitim kʋlʋmǝm kɛ tɛtʋ taa. Ɩ́ ká wɛɛna mǝ tǝnaɣa wulaʋ kʋlʋm kɛ Ɩsɛɣɛlɩ pɔɔŋ taa. Ɩ́ kaa tasa piitimnaa naalɛ yaa kawulasɩ naalɛɣɛ wɛɛʋ.
Ɩ́ kaa tasa mǝ tǝɣɩ pilisuɣu na piitimnaa tɩɩŋ, yaa pa acaalǝtʋ, yaa pa kawalasɩ tǝna. Maa lǝsɩ-mɛɣɛ lona tǝna nna a taa ɩ́ ka wɛɛ na ɩ́ pǝntǝna-m tɔɣɔ. Maa taɣanɩ-mɛ na ɩ́ pǝsɩ ma yǝlaa, na má wɛɛ mǝ Ɩsɔ.
Ma tǝmlɛ tʋ Tafiiti ká lana mǝ wulaʋ. Ɩ́ ká wɛɛna mǝ tǝnaɣa tiikilu kʋlʋm. Ɩ́ ka tǝŋ ma kʋtʋtʋtʋ, na ɩ́ tɔkǝɣɩ ma kiiŋ na ɩ́ lakɩ-ɩ.
Ɩ́ ká wɛɛ tɛtʋ nti ma hawa ma tǝmlɛ tʋ Yakɔpʋ tɔ tǝ taa. Tǝnaɣa mǝ caanaa ka caɣaa. Ɩ́ ka caɣa tǝ taa na mǝ piya náá caɣa tɔtɔ. Pɛlɛ pa piya piya ká caɣa tɔtɔɣɔ tam tɔɔ. Ma tǝmlɛ tʋ Tafiiti ká tɔɣɔna mǝ tɔɔ kɛ́ kawulaɣa kɛ tam tɔɔ.
Ma na-mɛ tɩɩ pɛɛlɩ hɛɛsʋɣʋ nɔɣɔ na ká wɛɛ tam tɔɔ. Ɩlɛna má mǝŋna-mɛɣɛ mǝ tɛtʋ taa, na má yele na ɩ́ huki. Na má ŋmá ma tǝyaɣa kɛ mǝ hɛkʋ taa, na ká wɛɛ tam tɔɔ.
Ma tǝcaɣalɛ ká wɛɛ mǝ hɛkʋ taa kɛ́. Maa wɛɛ mǝ Ɩsɔ, na mɩɩ wɛɛ ma yǝlaa.
Waatʋ ɩnǝɣɩ piitimnaa ká nyɩ sɩ, maɣalɛ Tacaa. Má lapǝna Ɩsɛɣɛlɩ nyǝ́ma na pa mpaa. Waatʋ ɩnǝɣɩ ma tǝcaɣalɛ ká wɛɛ mǝ hɛkʋ kɛ tam tɔɔ.
Ḿpʋ́ɣʋ́ Tacaa tɔma-m sɩ:
Yʋlʋ nyá, kɛɛsɩ nyá ɩsɛ na wulaʋ Kɔkɩ wei ɩ tɔkɩ Makɔkɩ tɛtʋ tɔɔ kɛ́ kawulaɣa tɔ ɩ tɔɔ. Tɛlǝsɩ-ɩ ma kalǝnaʋ. Ɩnɩ ɩ kɛna Mesɛkɩ na Tupaalɩ pa acalɛɛ nyʋɣʋ tʋ.
Tacaa Ɩsɔ yɔɣɔtǝɣɩ sɩ: Maa kʋlɩ Kɔkɩ tɔɔ. Ɩnɩ ɩ kɛna Mesɛkɩ na Tupaalɩ pa nyʋɣʋ tʋ.
Maa tʋ ɩ nɔɣɔ taa kɛ́ kulaɣa. Maa hɔ ɩ́ na ɩ kpaɣanǝŋ caɣalaa, na má lǝsǝna toma kɛ tɛtʋ taa. Pa kɛ́ yoolaa tuutuuma kɛ́. Pa suuwa wontu kʋpantʋ, na pá tɔka kpalǝŋ na laɣalɛɛ.
Pɛɛsɩ na Ɩtiyopii na Puti pa tɛtʋ yoolaa tǝna. Paa tɔkɩ kpalǝŋ na pá pá yoou kahusi na pá tǝŋ Kɔkɩ.
Komɛɛ tɛtʋ yoolaa, na Pɛtɩ-Tokaama tɛtʋ nyǝ́ma kɛ ilim ntɔɣɔŋ tɔɔ. Paa tǝŋ nyá waalɩ, na piitimnaa lɛlaa yǝlaa paɣalɛ tɔtɔ.
Taɣanɩ nyá tɩ na nyá sɔɔlʋ pɩɩ. Nyá na nyá samaa tuutuuma wei ɩ wɛ nyá waalɩ tɔ, wɛɛ pa nyʋɣʋ tʋ.
Pǝ wɛɛ pɩɩ kɔɔ, ɩlɛna kʋyakʋ nakʋlɩ má tʋ-ŋ kʋtʋtʋtʋ. N ká polo na ń watɩ tɛtʋ nti tǝ yǝlaa fita yoou, na pá lɩɩ piitimnaa paɣalɛ taa, na pá koti Ɩsɛɣɛlɩ pɔ́ɔ́ŋ wei pɩɩ kpiisa hatoo lɔŋ, na pǝ́ yele-ɩ kpɛtɛ tɔ ɩ tɔɔ. Yǝlaa mpa ɩnɩ paa lǝsɩ ḿpʋ́ɣʋ́ piitimnaa lɛlaa taa tɔ, paa caɣana pa tǝɣɩ tǝkpataa.
Nyana nyá yoolaa na nyá waalɩ nyǝ́ma tuutuuma ɩ́ ká tii pa tɔɔ kɛ́ ɩsɩɩ tɛʋ heelim, na ɩ́ takɩ pa tɛtʋ ɩsɩɩ ɩsɔŋmʋntʋ.
Ḿpʋ́ɣʋ́ Tacaa Ɩsɔ yɔɣɔtaa sɩ, kʋyakʋ ŋkʋɣʋ hʋwɛɛ paɣalɛ ká kɔɔ nyá lǝmaɣasɛɛ taa. Ɩlɛna ń maɣasɩ nyá taa kɛ́ ɩsaɣatʋ.
N ká maɣasɩ nyá taa sɩ n kpaakɩ yǝlaa mpa pa caɣana hɛɛsʋɣʋ tɔ. Pa acalɛɛ fɛɩ koloosi. Pǝ́cɔ́ pa ta tǝkɩ-yɛ na maŋkuulinaa.
Nyá sɩ n ká tii yǝlaa mpa pa taɣana pa ncaa kɛ ŋmaʋ tɔ pa tɔɔ na ń kuu pa nyǝm. Anɩ pa caɣa pa tɛɛsɩ taa kɛ́ na pá huki. Pa hika kalǝkǝŋ na wɛnaʋ. Pa lɩɩ piitimnaa taa na pá caɣa antulinya hɛkʋ taa.
Sapaa na Tetaŋ pǝ tɛtʋ yǝlaanaa, na Taasisi taatǝlaa na pa awulumpiya tǝna ká pɔɔsɩ-ŋ tɔm. Paa pɔɔsɩ-ŋ sɩ wontu kuuu tɔɔ kɛ́ n taɣana nyá yoolaa na? N kɔma sɩ ń kuuki wʋla na liɣitee na kalǝkǝŋ na wɛnaʋ sɩ, nyá wontu kukukuutu ɩ tɔɔ sɔsɔm na?
Ḿpʋ́ɣʋ́ Tacaa tɔma-m sɩ: Heeli Kɔkɩ sɩ, maɣa Tacaa Ɩsɔ, ma yɔɣɔtaa sɩ, kʋyakʋ ŋku ma yǝlaa ká caɣana pa tɩ tɔ n ka nyɩ.
Maa lɩɩ ma tɛtʋ taa kɛ́ ilim ntɔɣɔŋ tɔɔ tǝna. Na ma waalɩ kɛ́ piitimnaa tǝna yoolaa. Pa caɣa pa tǝnaɣa kpaɣanǝŋ, na pá lá yoolaa sɔsaa.
Kɔkɩ ká kɔɔ na ɩ́ tii ma yǝlaa Ɩsɛɣɛlɩ nyǝ́ma tɔɔ na ɩ́ takɩ pa tɛtʋ ɩsɩɩ ɩsɔŋmʋntʋ. Mpʋ ɩnɩ pɩɩ tɛ na pǝ́ lá tǝnaɣa waatʋ. Kɔkɩ kɛ maa tili na ɩ́ watɩ ma tɛtʋ. Ɩlɛna piitimnaa nyɩ sɩ maɣa Ɩsɔ naŋŋtʋ. Nti ma caa sɩ má hʋlɩ-wɛ na Kɔkɩ nɔɣɔ tɔɣɔlɛ.
Ḿpʋ́ɣʋ́ Tacaa Ɩsɔ yɔɣɔtaa sɩ: Kɔkɩ tɔm kɛ ma yɔɣɔtaɣa hatoo lɔŋtaa. Ma tǝmlɛ nyǝ́ma Ɩsɛɣɛlɩ Ɩsɔ kʋyɔɣɔtʋtʋ tɛlǝsǝlaa nɔɔsɩ kɛ ma yɔɣɔtǝnaa. Pa kpaala pɩɩsɩ paɣalɛ taa sɩ, maa tili nɔɣɔlʋ na ɩ́ yoona pa yǝlaa.
Ama kʋyakʋ ŋku Kɔkɩ ká kpa Ɩsɛɣɛlɩ tɛtʋ tɔɔ tɔ. Ma pááná sɔsɔɔna ká huuna-ɩ. Maɣa Tacaa Ɩsɔ, má yɔɣɔtǝna.
Ma pááná sɔsɔɔna kɛ má tuukina. Tɛtʋ ká sele katatǝlaɣa kɛ kʋyakʋ ŋkʋ kʋ taa.
Teŋku tiina na sumasɩ na taalɛ wontu na atɛ kʋtutuutu. Pǝ kpɛnna yǝlaa tǝna mpa pa wɛ tɛtʋ tɔɔ tɔ. Paa sele ma ɩsɛntaa. Pɔ́ɔ́ŋ na kʋkpamǝŋ kʋkʋlʋŋ ká yɔkɩ na koluŋa tǝna hoti atɛ.
Maa nyaasɩ-mɛ na yaasinaa paɣalɛ. Mǝ yoolaa ká kʋ tǝma. Maɣa Tacaa, má yɔɣɔtǝna.
Maa tʋ-mɛɣɛ kʋtɔmǝŋ sɔsɔɔŋ na mǝ yǝlaa sɩ. Maa yele na tɛʋ sɔsɔɔʋ na tɔmpɛɛ na kɔkɔ pǝ́ nɩɩ mǝ yoolaa, na lɛlaa tuutuuma tɔɔ.
Maa yele na piitimnaa tuutuuma na ma sɔsɔɔntʋ na ma tǝnaŋŋ wɛɛtʋ. Ɩlɛna pá cɛkǝna sɩ maɣa Tacaa.
Ḿpʋ́ɣʋ́ Tacaa tɔma-m sɩ: Yʋlʋ nyá, tɛlǝsɩ Mesɛkɩ na Tupaalɩ pǝ yǝlaa nyʋɣʋ tʋ sɔsɔ Kɔkɩ sɩ, maa kʋlɩ nyá tɔɔ.
Maa caalɩ-ŋ na ń lɩɩ ma tɛtʋ taa kɛ́ ilim ntɔɣɔŋ tɔɔ tǝna. N ka polo na ń yoona Ɩsɛɣɛlɩ nyǝ́ma pɔ́ɔ́ŋ.
Maa yoona-ŋ na nyá tɔɔʋ pɛlɩ nyá niŋ mpǝtǝŋ taa. Nyá nyǝmá ka lɩɩ nyá ntɔɣɔŋ taa na á hoti.
Ɩlɛna pá kʋ́ nyá na nyá yoolaa na nyá taapalaa samaa kɛ Ɩsɛɣɛlɩ pɔ́ɔ́ŋ taa. Maa yele na sumasɩ na taalɛ wontu tɔɣɔ-mɛ.
Taalɛ kɛ ɩ́ ká sɩ, ɩsɩɩ Tacaa Ɩsɔ yɔɣɔtʋɣʋ tɔ.
Tacaa sɩ, maa sɔ kɔkɔ kɛ Makɔkɩ tɛtʋ taa. Tǝnaɣa yǝlaa caɣa tǝpamm kɛ teŋku nɔɣɔ. Pʋlʋpʋ ɩɩ pɛkǝlǝɣɩ-wɛ. Tǝnaɣa yǝlaa tǝna ká nyǝna sɩ, maɣalɛ Tacaa Ɩsɔ.
Maa hʋ́lɩ́ ma hǝtɛ naŋŋ wɛɛtʋ kɛ ma yǝlaa Ɩsɛɣɛlɩ nyǝ́ma. Ma kaa yele na pá tasa-mɛɣɛ pilisuɣu. Ɩlɛna piitimnaa nyɩ sɩ maɣalɛ Tacaa Ɩsɔ, Ɩsɛɣɛlɩ nyǝ́ma naŋŋtʋ.
Yaasinaa mpɛ paa kɔɔ kɛ́. Halɩ pa tɩɩ tɛma caalʋɣʋ. Kʋyakʋ ŋkʋ kʋ tɔm kɛ maa yɔɣɔtaa. Tacaa Ɩsɔ yɔɣɔtǝna mpʋ.
Ɩsɛɣɛlɩ nyǝ́ma ká lɩɩ pa acalɛɛ taa. Paa lu kɔkɔ na pá nyaɣasɩ pa kolontunaa yoou wontu. Paa kpalǝŋ sɔsɔɔŋ na sǝkpeŋ, na tɔɔŋ na nyǝmá. Nmantaasɩ sɔsɔɔnsɩ na sǝkpesi, ká kpaasǝna kɔkɔ ŋkɛ ká toŋ kɛ pɩɩsɩ naatosompɔɣɔlaɣa.
Ɩ́ kaa tasa tǝpǝyaɣa caaʋ kɛ taalɛ. Yaa ɩ́ sɛtɩ-kɛɣɛ hɔtʋɣʋ taa. Mpi tɔ, yoou wontu kɛ ɩ́ ká taɣanǝɣǝna kɔkɔ. Ɩ́ ká kuu kolontunaa wontu tǝnaɣa. Ɩsɩɩ pɛlɛ paa kuu mǝ nyǝntʋ tɔ. Tacaa Ɩsɔ má ma yɔɣɔtǝna mpʋ.
Mpʋɣʋlɛ Tacaa sɩ: Kʋyakʋ ŋkʋɣʋ maa há Kɔkɩ kɛ tɛtʋ kɛ Ɩsɛɣɛlɩ taa na pá pimi-ɩ. Tɛtʋ ntɩ tɩɩ wɛɛ tɔntaa tɛtɛkǝlɛ taa kɛ teŋku kʋsǝpʋ ilim tǝlɩɩlɛ tɔɔ. Halɩ pǝlaaʋ ŋkʋ kɩɩ tǝkɩ mpatɔntaa mpaaʋ. Tǝnaɣa paa pi Kɔkɩ na ɩ yoolaa samaa. Ɩlɛna pá ha lonte ntɛɣɛ hǝtɛ sɩ, Kɔkɩ na ɩ samaa pa tɛtɛkǝlɛ.
Ɩsɔtʋnaa naatosompɔɣɔlaɣa tǝcu kɛ Ɩsɛɣɛlɩ nyǝ́ma ká pi Kɔkɩ-wɛ. Ɩlɛna pǝ́ nyaalɩ tɛtʋ asilima.
Hɔɣɔlʋɣʋ ŋkʋ kʋ yǝlaa tǝna ká lana pǝ tǝmlɛ ntɛ́. Kʋyakʋ ŋkʋɣʋ maa hʋ́lɩ́ ma tǝɣɩ mǝ hɛkʋ na teeli, na mǝ nyʋɣʋ kʋlɩ. Tacaa Ɩsɔ má ma yɔɣɔtǝna mpʋ.
Paa lǝsɩ yǝlaa na pá cɔɔ tɛtʋ kɛ ɩsɔtʋnaa naatosompɔɣɔlaɣa tǝcu, hɛɛsʋɣʋ fɛɩ. Paa pɛɛkɩ sǝtaa tǝna, na pá pi-wɛ na pǝ́ nyaalɩ tɛtʋ asilima.
Paa cɔɔ tɛtʋ tǝnaɣa tǝpaɩpaɩ. Ye pa nawa yʋlʋ kɛ timpi, ɩlɛ pa kaa kaŋmaaɣa kɛ ɩ tɔɔ. Pintaa ká tǝŋǝɣɩ na pá kuuki. Ɩlɛna pá pukina Kɔkɩ na ɩ samaa pa tɛtɛkǝlɛ taa, na pá piŋ.
Halɩ paa yaa ɩcatɛ natǝlɩ sɩ Hamona. Samaa kɛ pa yaa mpʋ na pa tɛ́ taa. Pǝlɛ pǝ waalɩ kɛ́ pɩɩ nyaalɩ tɛtʋ asilima.
Ḿpʋ́ɣʋ́ Tacaa Ɩsɔ tɔma-m sɩ: Yʋlʋ nyá, yaa sumasɩ na taalɛ wontu na ń tɛlǝsɩ-tɩ. Tǝ́ lɩɩ paa timpi, na tǝ́ kɔɔ acima wena ma lakɩ-tɩ tɔ. Pǝ kɛ́ kɔtaɣa sɔsɔɔŋka kɛ pɔ́ɔ́ŋ taa kɛ́. Tɩɩ tɔɣɔ nantʋ na tǝ́ nyɔɔ calǝm.
Tɩɩ tɔɣɔ akanaa nantʋ. Tɩɩ nyɔɔ atɛ nyʋɣʋ nyǝ́ma calǝm. Nyʋɣʋ nyǝ́ma mpɛɣɛ pa lapǝna kɔtaɣa kɛ ɩwaaŋ, na ɩwɛɛsɩ, na pǝŋtʋlʋŋ, na Pasaŋ tɛtʋ naaŋ kʋfaŋ nim nyǝŋ lonte taa.
Wontu ka tɔɣɔ nantʋ nim na tǝ́ haɣa. Tɩɩ nyɔɔ calǝm na pǝ́ kʋ-tǝɣɩ sʋlʋm nyǝm. Kɔtaɣa ŋka ma lakɩ-mɛ tɔ ka wule kɛ pɩɩ la mpʋ.
Wontu ntɩ tɩɩ tɔɣɔ kpaɣanǝŋ na ɩ caɣalaa, na akanaa na yoolaa nantʋ na tǝ́ haɣa. Tacaa Ɩsɔ má ma yɔɣɔtǝna mpʋ.
Maa hʋ́lɩ́ ma toŋ kɛ piitimnaa taa. Paa ná ɩsǝna ma hʋʋkɩ ma hʋʋlɛ, na ɩsǝna ma hɔŋ pa ŋkpaŋŋ tɔ.
Pǝ kpaɣaʋ nɔɔnɔɔ tɔ, Ɩsɛɣɛlɩ nyǝ́ma ká cɛkǝna sɩ, maɣalɛ mǝ Ɩsɔ Tacaa, halǝna tam tɔɔ.
Piitimnaa ká cɛkǝna sɩ, Ɩsɛɣɛlɩ nyǝ́ma mɛ mǝ ɩsaɣatʋ tɔɔ kɛ́ pǝ kuu-mɛ. Ɩ́ ta tɔkɩ Ɩsɔ Tɔm kɛ teu, ɩlɛna ɩ́ ha-mɛɣɛ siɣile. Ɩ tʋ-mɛɣɛ mǝ kolontunaa niŋ taa, na pɛlɛ pá kʋ-mɛ.
Ma ha-mɛɣɛ siɣile kɛ́. Ma lapa-mɛ ɩsɩɩ mǝ asilima na mǝ kawalaɣa wɛɛ tɔ.
Ḿpʋ́ɣʋ́ Tacaa Ɩsɔ yɔɣɔtaa sɩ: Ma wɛna ma hǝtɛ ɩsɛsɛɛmlɛ kɛ́. Maa wɛɛna Ɩsɛɣɛlɩ nyǝ́ma tǝna pǝtɔɔtǝlɛ. Maa kɔna Yakɔpʋ yǝlaa mpa kolontunaa ka kuuwa tɔ.
Waatʋ wei ɩ́ ká caɣa mǝ tɛtʋ taa, na ɩɩ nyanna pʋlʋ tɔ. Pǝyele nɔɣɔlʋ kaa wakǝlɩ mǝ laŋa. Ɩlɛna ɩ́ sɔɔ mǝ fɛɛlɛ tɔɔ. Na ɩsǝna ɩ́ taa tɔkɩ ma tɔm kɛ teu tɔ pǝ tɔɔ.
Maa lǝsɩ-mɛɣɛ piitimnaa taa. Maa cɔɔ mǝ kolontunaa acalɛɛ, na má kpeɣeli-mɛ. Waatʋ ɩnǝɣɩ ɩ́ ká nyǝnɩ-m Ɩsɔ naŋŋtʋ kɛ piitimnaa paɣalɛ ɩsɛntaa.
Ɩlɛ ɩ́ ká nyɩ sɩ maɣalɛ mǝ Ɩsɔ Tacaa. Má lapǝna na pá kuu-mɛ na pá tɛɛna. Maa kpeɣelina-mɛɣɛ mǝ tɛtʋ taa. Ma kaa yele mǝ taa nɔɣɔlʋɣʋ tǝna.
Ma kaa tasa-mɛɣɛ siɣile haʋ. Ama maa tʋ́ Ɩsɛɣɛlɩ nyǝ́ma taa kɛ́ ma feesuɣu kɛ́. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Ɩsɛɣɛlɩ nyǝ́ma kuuu pǝnaɣa hiu na kakpasɩ nyǝŋka, ɩsɔtʋ kancaalaɣa nyǝŋ kʋyakʋ naanʋwa nyǝŋkʋ*fa*. Yosalɛm ɩcatɛ lɛɛkʋɣʋ pǝnaɣa naanʋwa na liɣiti nyǝŋka. Tacaa Ɩsɔ toŋ tii ma tɔɔ na ɩ́ pona-m tǝna.
Ɩsɔ lapa na pǝ́ la-m toosee taka, na ɩ́ tɛɛna-m Ɩsɛɣɛlɩ tɛtʋ taa. Ḿpʋ́ɣʋ́ pǝ sɩɩ-m pʋɣʋ kʋkʋlʋɣʋ nakʋlɩ kʋ tɔɔ. Na má ná kutuluŋ na ilim mpǝtǝŋ tɔɔ, ɩsɩɩ ɩcatɛ.
Ɩsɔ pona-m tǝna, ɩlɛna má ná apalʋ nɔɣɔlʋ. Ɩ nǝɣǝsǝna kɛ́ ɩsɩɩ nyǝɣǝlʋɣʋ kʋsɛɛmʋɣʋ. Na ɩ́ tɔka ɩ niŋ taa kɛ́ kpoŋkpontu toŋ nyǝntʋ natǝlɩ tǝ ŋmǝnaɣa. Na kpátʋ́ɣʋ́ kʋmaɣasʋɣʋ, na ɩ́ sǝŋa nɔnɔɣɔ.
Ntɛna apalʋ ɩnɩ ɩ yaa-m sɩ: Yʋlʋ nyá, nyǝnɩ teu na ń ké ŋkpaŋʋɣʋ na ń nɩɩ nti ma caa-ŋ heeluɣu tɔ. Mpi tɔ, pǝ kɔna-ŋ cǝnɛɣɛ sɩ n ná. Pǝ waalɩ ɩlɛna ń heeli Ɩsɛɣɛlɩ nyǝ́ma kɛ mpi n nawa tɔ.
Mpi ma naakaɣa tɔɣɔlɔ: Koluŋa cɔɔna tǝyaɣa kɛ́, na ká tá. Ɩlɛna apalʋ nɔɣɔlʋ náá tɔka kpátʋ́ɣʋ́ kʋmaɣasʋɣʋ kɛ ɩ niŋ taa. Kʋ taɣalǝŋ kɛ mɛɛtǝlǝnaa tooso*fa*. Ḿpʋ́ɣʋ́ ɩ maɣasa koluŋa waŋ na ka kʋŋkʋlʋmǝŋ. Ɩlɛna pǝ́ lɩɩ mɛɛtǝlǝnaa tooso tooso. kɛ pa maɣasǝɣɩ. Ama Lǝkpa taa paa maɣasǝɣɩ mpʋ.
Ɩlɛna ɩ́ polo ilim tǝlɩɩlɛ tɔɔ nɔnɔɣɔ. Ḿpʋ́ɣʋ́ ɩ kpa kumlee, na ɩ́ maɣasɩ nɔnɔkpete lumaŋ, na pǝ́ lɩɩ mɛɛtǝlǝnaa tooso.
Taŋlaa kutuluŋ mala tǝtɛɛlɛ hɛkʋ taa nyǝntɛ nɔnɔɣɔ kɛ́. Kutuluŋ taɣalǝŋ na ɩ waŋ ka wɛ mɛɛtǝlǝnaa tooso tooso kɛ́. Koloosi nsi sɩ faɣa kutuluŋ ɩnɩ tɔ, sɩ yasǝlaɣa ná wɛ mɛɛtǝlǝnaa tooso na hɔɣɔlʋɣʋ hɔɣɔlʋɣʋ. Nɔnɔɣɔ nakǝlɩ kɛlɛ ka taɣalǝŋ wɛ mɛɛtǝlǝnaa tooso. Kɛlɛɣɛ n tɛɛkɩ na pǝ́cɔ́ ń tala kutuluɣu ŋku kʋ sǝŋa Ɩsɔ tǝyaɣa ɩsɛntaa tɔ.
Ḿpʋ́ɣʋ́ apalʋ ɩnɩ ɩ maɣasa pǝ taa kutuluɣu ŋkʋ. Kʋ lumaŋ ka wɛ mɛɛtǝlǝnaa liɣiti, na kʋ koloosi yasǝlaɣa kɛ mɛɛtǝlɩ kʋlʋm. Nɔnɔɣɔ na pǝ taa tɔɔ kutuluɣu ntɛ́ ŋku kʋ kǝla Ɩsɔ tǝyaɣa kɛ kpǝtǝnaʋ tɔ.
<range>
Ilim tǝlɩɩlɛ nɔnɔɣɔ taŋlaa kutuluŋ naatoso ka wɛ teitei kɛ́. Ɩlɛna ɩ́ tʋ́ mpaaʋ kɛ hɛkʋ, tooso na cǝnɛ tooso na cǝnɛ. Koloosi nsi sɩ faɣa hɛkʋ taa tɔ, sǝlɛ sɩ yasǝlaɣa náá wɛ teitei kɛ́.
Ḿpʋ́ɣʋ́ apalʋ ɩnɩ ɩ maɣasa patǝma wei ɩ tɔɔ nɔnɔɣɔ tʋlǝɣɩ tɔ. Ɩlɛna pǝ́ lɩɩ mɛɛtǝlǝnaa kakpasɩ. Tǝtɛɛlɛ hɛkʋ taa nyǝntɛ waŋ tǝna kpɛnta mɛɛtǝlǝnaa naatoso na hɔɣɔlʋɣʋ.
Taŋlaa kutuluŋ waŋ na ɩ taɣalǝŋ ka wɛ teitei kɛ́. Mɛɛtǝlǝnaa tooso tooso. Na koluŋa kaɣa tǝtɛɛlɛ kɔŋkɔmǝŋ naalɛ tɔɔ na ka kʋŋkʋlʋmǝŋ wɛ mɛɛtǝlɩ hɔɣɔlʋɣʋ.
Ɩlɛna apalʋ ɩnɩ ɩ́ maɣasɩ pǝ kpaɣaʋ taŋlaa kutuluŋ ɩnɩ ɩ taa lɛŋkʋ koluŋa, na pǝ sɩɩna lɛŋkʋ nyǝŋka, na tǝtɛɛlɛ na cǝnɛ tɔɔ. Ɩlɛna pǝ́ lɩɩ mɛɛtǝlǝnaa naanʋwa na naalɛ na hɔɣɔlʋɣʋ.
Ḿpʋ́ɣʋ́ ɩ maɣasa tɔtɔɣɔ kutuluɣu ŋku kʋ wɛ mɛɛtǝlǝnaa naanʋwa tɔ kʋ waŋ. Ɩsɔ tǝyaɣa taɣa ka tʋ́ kutuluɣu ŋkʋɣʋ hɛkʋ kɛ́.
Pǝ kpaɣaʋ kancaalaɣa nɔnɔɣɔ kɛ awalɩ tɔɔ koluŋa halǝna kutuluɣu awalɩ tɔɔ koluŋa, na pǝ́ polo tǝnaɣa kanɛ tɔ. Ɩlɛna pǝ́ lɩɩ mɛɛtǝlǝnaa hiu na kakpasɩ.
Paa kama puluŋ kɛ taŋlaa kutuluŋ ɩnɩ ɩ pǝtolee tɔɔ na awalɩ tɔɔ kɛ́. Na koloosi kʋkaɣasɩ na kutuluɣu nyǝŋsɩ taa. Pa tʋla-yɛɣɛ na á cɔɔ nɔnɔɣɔ na á ta. Ɩlɛna pá lǝsɩ paaŋ fotoonaa kɛ pǝ taa tɔɔ koluŋa tɔɔ.
Ḿpʋ́ɣʋ́ apalʋ ɩnɩ ɩ pona-m Ɩsɔ kutuluɣu taɣa awalɩ nyǝŋka tɔɔ. Paa hǝla-kɛɣɛ teu kɛ́ na naŋŋ hiu na naanʋwa tʋ-kɛɣɛ hɛkʋ.
Pa hǝla hǝlǝtʋ ntǝɣɩ na tǝ́ cɔɔ nɔnɔɔsɩ tǝna. Ɩlɛ awalɩ tɔɔ nyǝntʋ kǝla kʋlʋɣʋ.
Ḿpʋ́ɣʋ́ apalʋ ɩnɩ ɩ maɣasa taɣa waŋ. Pǝ kpaɣaʋ kancaalaɣa nɔnɔɣɔ tɔ halǝna pǝ́ sɩɩna pǝ taa tɔɔ taɣa koluŋa. Ɩlɛna pǝ́ lɩɩ mɛɛtǝlǝnaa nɩɩlɛ na naanʋwa. Ilim tǝlɩɩlɛ tɔɔ kɔŋkɔŋ kɛ ɩ caalǝnaa. Ɩlɛna ɩ́ tǝkǝna pǝ ntɔɣɔŋ tɔɔ nyǝŋkʋ.
Ɩlɛna ɩ́ maɣasɩ ilim ntɔɣɔŋ tɔɔ nɔnɔɣɔ. Kɛlɛ ka nyǝnǝɣǝna awalɩ tɔɔ taɣa tɔɔ kɛ́. Ka waŋ na ka taɣalǝŋ kɛ ɩ maɣasaa.
Nɔnɔɣɔ ŋkɛ kaa wɛna taŋlaa kutuluŋ naatoso kɛ́. Tooso na kɔŋkɔŋ kʋnɛ, na tooso na kʋnɛ. Koloosi yasǝlaɣa na kutuluɣu waŋ, pɩɩ wɛ teitei kɛ́, ɩsɩɩ ilim tǝlɩɩlɛ tɔɔ nɔnɔɣɔ nyǝnsɩ. Nɔnɔɣɔ taɣalǝŋ tǝna kpɛnta mɛɛtǝlǝnaa hiu na kakpasɩ. Ka waŋ kɛ mɛɛtǝlǝnaa naanʋwa na naalɛ na hɔɣɔlʋɣʋ.
Kutuluɣu na pǝtolee na pǝ pááŋ fotoonaa wɛ teitei kɛ́, ɩsɩɩ nɔnɔɣɔ lɛŋka nyǝ́ma. Yʋlʋ tɔŋ kumlee naatosompɔɣɔlaɣa kɛ, ɩlɛna ɩ́ kpa ilim ntɔɣɔŋ tɔɔ nɔnɔɣɔ.
Nkɛ ɩnɩ ka ɩsɛntaa, lɛŋka wɛɛ ŋka yʋlʋ sʋʋkɩ na ɩ tala pǝ taa taɣa tɔɔ tɔ. Ɩsɩɩ pɩɩ wɛʋ na ilim tǝlɩɩlɛ tɔɔ tɔ. Ḿpʋ́ɣʋ́ apalʋ ɩnɩ ɩ maɣasa nɔnɔɔsɩ nsɩ sɩ hɛkʋ taa waŋ. Ɩlɛna pǝ́ lɩɩ mɛɛtǝlǝnaa nɩɩlɛ na naanʋwa.
Ɩlɛna ɩ́ pona-m ilim mpǝtǝŋ tɔɔ hɔɣɔlʋɣʋ, na má ná nɔnɔɣɔ kʋfalaɣa. Ḿpʋ́ɣʋ́ ɩ maɣasa taŋlaa kutuluŋ, na koloosi na naŋ. Ɩlɛna pǝ́ lɩɩ teitei ɩsɩɩ ɩ ka maɣasʋɣʋ kancaalaɣa nyǝŋsɩ tɔ.
Tǝna tɔtɔ, pǝtolee ka wɛɛ kɛ́. A cɔɔna kutuluɣu nɔnɔɣɔ. A wɛ teitei na ilim ntɔɣɔŋ na pǝ mpǝtǝŋ nyǝna. Nɔnɔɣɔ taɣalǝŋ tǝna kpɛnta mɛɛtǝlǝnaa hiu na kakpasɩ. Ka waŋ kɛ mɛɛtǝlǝnaa naanʋwa na naalɛ na hɔɣɔlʋɣʋ.
Kumlee naatosompɔɣɔlaɣa kɛ yʋlʋ tɔŋ na ɩ́ kpa nɔnɔɣɔ ŋkɛ. Ka wɛnna kutuluɣu sɔsɔɔʋ ɩsɛntaa kɛ́. Paa lǝsa pááŋ fotoonaa kɛ tǝtɛɛlɛ hɛkʋ taa nyǝntɛ kɔŋkɔmǝŋ tɔɔ kɛ́.
Nɔnɔɣɔ lɛŋka ka wɛ kanɛ ɩnɩ ka ɩsɛntaa, ŋka yʋlʋ sʋʋkɩ na ɩ́ tala pǝ taa taɣa tɔɔ tɔ. Apalʋ ɩnɩ ɩ maɣasa ilim mpǝtǝŋ tɔɔ nɔnɔɔsɩ nsɩ sɩ hɛkʋ taa. Ɩlɛna pǝ́ lɩɩ mɛɛtǝlǝnaa nɩɩlɛ na naanʋwa.
Ḿpʋ́ɣʋ́ apalʋ ɩnɩ ɩ tǝŋna-m ilim mpǝtǝŋ nɔnɔɣɔ. Ɩlɛna ɩ́ sʋʋna-m pǝ taa taɣa tɔɔ. Ɩ maɣasa nɔnɔɣɔ ŋkɛ, ɩlɛna ka taɣalǝŋ na ka waŋ wɛɛ teitei na awalɩ tɔɔ koluŋa nɔnɔɣɔ.
Taŋlaa kutuluŋ na hɛkʋ taa koluŋa, na naŋ pǝ taɣalǝŋ na pǝ waŋ ka wɛ teitei kɛ́, ɩsɩɩ nɔnɔɔsɩ lɛŋsɩ. Ɩlɛna pǝtolee cɔɔna naŋ na á tá. Nɔnɔɣɔ taɣalǝŋ tǝna ka wɛ mɛɛtǝlǝnaa hiu na kakpasɩ. Ka waŋ kɛ mɛɛtǝlǝnaa naanʋwa na naalɛ na hɔɣɔlʋɣʋ.
Naŋ taa kɛ́ n tǝŋǝɣǝna na ń tala awalɩ taɣa tɔɔ. Paa lǝsa pááŋ fotoonaa kɛ pǝ taa koluŋa tɔɔ kɛ́. Kumlee pǝlefɛɩ kɛ yʋlʋ kpaakɩ na ɩ́ tala kutuluɣu taa.
<range>
Ḿpʋ́ɣʋ́ apalʋ ɩnɩ ɩ tǝŋna-m ilim tǝlɩɩlɛ nɔnɔɣɔ. Ɩlɛna tǝ́ sʋʋ pǝ taa taɣa tɔɔ. Ɩ maɣasa nɔnɔɣɔ, ɩlɛna ɩ́ maɣana sɩ kana kancaalaɣa nyǝŋsɩ waŋ na sɩ taɣalǝŋ pǝ wɛ teitei.
Taŋlaa kutuluŋ na hɛkǝŋ taa koloosi, na naŋ taɣalǝŋ na pǝ waŋ ka wɛ teitei kɛ́, ɩsɩɩ nɔnɔɔsɩ lɛŋsɩ. Na pǝtolee cɔɔna naŋ ŋkʋ kʋ nɔnɔɣɔ. Nɔnɔɣɔ ŋkɛ ka taɣalǝŋ tǝna kpɛnta mɛɛtǝlǝnaa hiu na kakpasɩ. Ka waŋ kɛ mɛɛtǝlǝnaa naanʋwa na naalɛ na hɔɣɔlʋɣʋ.
Naŋ taa kɛ́ yʋlʋ tǝŋǝɣǝna na ɩ́ tala awalɩ taɣa tɔɔ. Paa lǝsa pááŋ fotoonaa kɛ pǝ taa koluŋa tɔɔ kɛ́. Ɩlɛna pǝ tǝŋ hɛkʋ taa tǝtɛɛlɛ kɔŋkɔmǝŋ tɔɔ. Kumlee pǝlefɛɩ kɛ yʋlʋ kpaa na ɩ́ sʋʋ.
Apalʋ ɩnɩ ɩ pona-m ilim ntɔɣɔŋ tɔɔ nɔnɔɣɔ, ɩlɛna ɩ́ maɣasɩ kɛlɛ. Ka waŋ na ka taɣalǝŋ ka wɛ teitei kɛ́ ɩsɩɩ lɛŋsɩ.
Nɔnɔɣɔ ŋkɛ kɛlɛ ka wɛna taŋlaa kutuluŋ tɔtɔ. Hɛkʋ taa koluŋa na naŋ na pǝtolee cɔɔ-kʋ na pǝ́ tá. Ka taɣalǝŋ tǝna wɛ mɛɛtǝlǝnaa hiu na kakpasɩ. Ka waŋ kɛ mɛɛtǝlǝnaa naanʋwa na naalɛ na hɔɣɔlʋɣʋ.
Naŋ taa kɛ́ n tǝŋǝɣǝna na ń lɩɩ awalɩ taɣa tɔɔ. Ɩlɛna pá lǝsɩ pááŋ fotoonaa kɛ pǝ taa koluŋa tɔɔ. Na tǝtɛɛlɛ kɛ hɛkʋ taa. Kumlee pǝlefɛɩ kɛ yʋlʋ kpaa na pǝ́cɔ́ ɩ́ sʋʋ.
Kutuluɣu nakʋlɩ kɩɩ wɛ ilim ntɔɣɔŋ tɔɔ nɔnɔɣɔ ɩsɛntaa. Tǝnaɣa pa nyaalaɣa tɔla wena pa kʋkaɣa na pá lakɩ kɔtaɣa ŋka kɔkɔ lusa ka tǝna tɔ.
Taapǝlǝnaa naalɛ ka wɛ naŋ ŋkʋ kʋ kɔŋkɔmǝŋ naalɛ tɔɔ kɛ́ koluŋa kite kɛ́ tǝkpam. Taapǝlǝnaa mpɛ pa tɔɔ kɛ́ pa kʋkaɣa kɔtaɣa tɔla. Ɩsɩɩ kɔtaɣa ŋka kɔkɔ lusa ka tǝna tɔ, na ɩsaɣatʋ hɩɩsʋɣʋ nyǝŋsɩ.
Taapǝlǝnaa liɣiti ka wɛ naŋ waalɩ tɔɔ tɔtɔ. Ye n pukina ilim ntɔɣɔŋ nɔnɔɣɔ tǝsʋʋlɛ, n naakɩ-wɛɣɛ. Naalɛ na kɔŋkɔŋ kʋnɛ, naalɛ na kʋnɛ.
Taapǝlǝnaa pǝlefɛɩ tɔɔ kɛ́ pa kʋkaɣa kɔtaɣa tɔla. Liɣiti na nɔnɔɣɔ kɔŋkɔŋ kʋnɛ, na liɣiti na kʋnɛ.
Pǝ́cɔ́ pǝ́ kaasɩ kɔtaɣa ŋka kɔkɔ lusa ka tǝna tɔ. Kɛlɛ ka taapǝlǝnaa pɛɛ nyǝ́ma kɛ liɣiti tɔtɔ. Paa wei ɩ taɣalǝŋ sɛka mɛɛtǝlɩ kʋlʋm kɛ pǝ́cɔ́. Na ɩ waŋ kɛ mpʋ tɔtɔ. Pa kʋŋkʋlʋmǝŋ kɛ mɛɛtǝlɩ na hɔɣɔlʋɣʋ hɔɣɔlʋɣʋ. Taapǝlǝnaa mpɛ pa tɔɔ kɛ́ pa sɩɩkaɣa wontu nti pa lakǝna kɔtaɣa ŋka kɔkɔ lusa ka tǝna tɔ. Na kɔtasɩ lɛŋsɩ.
Pa lapa caŋǝm kɛ taapǝlǝnaa mpɛ pa ntompee tɔɔ kɛ́, na pá cɔɔ na pá tá. Pa tɔɔ kɛ́ pa sɩɩkaɣa kɔtaɣa nantʋ.
Ḿpʋ́ɣʋ́ apalʋ ɩnɩ ɩ pona-m pǝ taa taɣa tɔɔ. Naŋŋ naalɛ ka wɛ tǝnaɣa. Lɛŋkʋ ka wɛ ilim ntɔɣɔŋ nɔnɔɣɔ kiŋ. Ɩlɛna kʋ́ ha ilim mpǝtǝŋ kɛ siɣile. Lɛŋkʋ kɛ ilim mpǝtǝŋ nɔnɔɣɔ kiŋ. Ɩlɛna kʋ́ ha siɣile kɛ ilim ntɔɣɔŋ.
Ɩlɛna ɩ́ heeli-m sɩ: Naŋ ŋku kʋ kɛɛsǝna ilim mpǝtǝŋ tɔɔ tɔ. Kʋ kɛ́ kɔtǝlaa mpa pa lakɩ Ɩsɔ tǝyaɣa taa kɛ́ tǝmlɛ tɔ pa nyǝŋkʋ kɛ́.
Ama ŋku kʋlɛ kʋ kɛɛsǝna ilim ntɔɣɔŋ tɔɔ tɔ. Kʋlɛɣɛlɛ kɔtǝlaa mpa pa paasǝɣǝna kɔtaɣa tǝlatɛ tɔ pa nyǝŋkʋ. Ɩlɛna ɩ́ tasa sɩ, Lefii nyǝ́ma taa ɩlɛ, Satɔkɩ tǝyaɣa nyǝ́ma tike ka wɛnna mpaaʋ sɩ, pá sʋʋ Ɩsɔ tǝyaɣa taa na pá la ɩ tǝmlɛ.
Ḿpʋ́ɣʋ́ apalʋ ɩnɩ ɩ maɣasa pǝ taa taɣa. Ka waŋ na ka taɣalǝŋ ka wɛ teitei kɛ́. Paa kɔŋkɔŋ ŋkuɣu mɛɛtǝlǝnaa nɩɩlɛ na naanʋwa. Ɩlɛna kɔtaɣa tǝlatɛ kɛ Ɩsɔ tǝyaɣa ɩsɛntaa.
Ḿpʋ́ɣʋ́ apalʋ ɩnɩ ɩ sʋʋna-m Ɩsɔ tǝyaɣa nɔnɔɣɔ sakaɣa tɛɛ. Ɩ maɣasa sakaɣa akelenaa tɔ, paa wei ɩ yasǝlaɣa wɛ mɛɛtǝlǝnaa naalɛ na hɔɣɔlʋɣʋ kɛ́. Nɔnɔɣɔ waŋ kɛ mɛɛtǝlɩ kʋlʋm na hɔɣɔlʋɣʋ.
Nɔnɔɣɔ sakaɣa taɣalǝŋ wɛ mɛɛtǝlǝnaa naanʋwa na waŋ kɛ mɛɛtǝlǝnaa naatoso. Kumlee naanʋwa kɛ yʋlʋ kpaakɩ na ɩ́ sʋʋ. Ɩlɛna akelenaa naalɛ tʋwa nɔnɔɣɔ kɛ hɛkʋ.
Ḿpʋ́ɣʋ́ apalʋ ɩnɩ ɩ pona-m Ɩsɔ tǝyaɣa kutuluɣu sɔsɔɔʋ taa. Ɩlɛna ɩ́ maɣasɩ-kʋ́. Koloosi tʋwa tǝtɛɛlɛ kɛ hɛkʋ kɛ́. Sǝlɛ sɩ waŋ wɛ mɛɛtǝlǝnaa tooso.
Nɔnɔɣɔ waŋ ka wɛ mɛɛtǝlǝnaa kakpasɩ kɛ́. Hɔɣɔlʋɣʋ kʋnɛɣɛ mɛɛtǝlǝnaa naalɛ na kʋnɛɣɛ mpʋ tɔtɔ. Ɩsɔ tǝyaɣa maɣamaɣa taɣalǝŋ ka wɛ mɛɛtǝlǝnaa hiu kɛ́. Ka waŋ kɛ mɛɛtǝlǝnaa naanʋwa.
Pǝ waalɩ, ɩlɛna ɩ́ sʋʋ lɔlɔ naŋ taa na ɩ́ maɣasɩ nɔnɔɣɔ. Ka nɔnɔkpete lumaŋ wɛ mɛɛtǝlɩ kʋlʋm na waŋ kɛ mɛɛtǝlǝnaa tooso. Ka kɔŋkɔmǝŋ tɔɔ kpɩɩsǝŋ kɛ mɛɛtǝlǝnaa tooso na hɔɣɔlʋɣʋ.
Ɩlɛna ɩ́ maɣasɩ kutuluɣu maɣamaɣa na kʋ waŋ na kʋ taɣalǝŋ wɛ teitei kɛ́ mɛɛtǝlǝnaa naanʋwa naanʋwa. Ḿpʋ́ɣʋ́ ɩ heela-m sɩ tǝnaɣalɛ katɛ taa katɛ tǝcaɣalɛ.
Ḿpʋ́ɣʋ́ apalʋ ɩnɩ ɩ maɣasa Ɩsɔ tǝyaɣa pǝ taa koluŋa. Ka kpɩɩsǝŋ wɛ mɛɛtǝlǝnaa tooso. Ɩlɛna pá ŋmá kutuluŋ na pǝ́ cɔɔ na pǝ́ tá. Ɩ waŋ wɛ mɛɛtǝlǝnaa naalɛ.
Kutuluŋ kʋsɔɣɔŋ ɩnɩ ɩ ka kɛ́ atɛ na ɩsɔ kutuluŋ kɛ tǝma tɔɔ kɛ́. Paa ŋku kʋ wɛna naŋŋ hiu na naanʋwa. Paa naŋ ŋku kɩɩ wɛ awalɩ tɔɔ koluŋa taa kɛ́. Ɩlɛ pǝ taɣa Ɩsɔ tǝyaɣa koluŋa taa.
Koluŋa walǝɣǝna ɩsɔtaa kɛ́. Ɩlɛna pǝ sɔɔsǝɣɩ paa atɛ na ɩsɔ kutuluɣu ŋkuɣu waŋ na pǝ puki. Ḿpʋ́ɣʋ́ pǝ wɛɛ na pǝ́ cɔɔ Ɩsɔ tǝyaɣa na pǝ́ tá. Pǝ tɔɔ kɛ́ ye n kpaakɩ, naŋŋ sɔɔsǝɣɩ waŋ na ɩ́ kpaakɩ. Pǝ kpaɣaʋ kancaalaɣa atɛ na ɩsɔ kutuluɣu tɔ. Yʋlʋ pǝsǝɣɩ na ɩ́ polo hɛkʋ taa nyǝŋkʋ. Ɩlɛna ɩ́ tɛɛ ŋku kʋ wɛ ɩsɔtaa tɔ.
Ḿpʋ́ɣʋ́ ma cɛkǝnaa sɩ, Ɩsɔ tǝyaɣa kutuluŋ wei ɩ cɔɔna-kɛɣɛ mpʋ tɔ, ɩ kǝla kʋlʋɣʋ, ɩsɩɩ mɛɛtǝlǝnaa tooso.
Kɔŋkɔŋ taa kutuluŋ ɩnɩ, ɩ waalɩ tɔɔ koluŋa yasǝlaɣa wɛ mɛɛtǝlǝnaa naalɛ na hɔɣɔlʋɣʋ. Lonte nte pǝ yela kpɛtɛ tɔ,
na kutuluŋ lɛlǝŋ pǝ hɛkʋ taa, mɛɛtǝlǝnaa naanʋwa ka wɛnna na pǝ́ cɔɔ Ɩsɔ tǝyaɣa.
Kutuluŋ ɩnɩ ɩ nɔnɔɔsɩ naalɛ tʋlaɣaana koluŋa taa tɔɔ kɛ́. Nɔnɔɣɔ lɛŋka na ilim ntɔɣɔŋ tɔɔ. Lɛŋka na pǝ mpǝtǝŋ tɔɔ. Koluŋa ŋkɛ ka yasǝlaɣa ka wɛ mɛɛtǝlǝnaa naalɛ na hɔɣɔlʋɣʋ kɛ́ na pǝ cɔɔ na pǝ́ tá.
Kutuluɣu nakʋlɩ kɩɩ sǝŋa Ɩsɔ tǝyaɣa ilim tǝtʋlɛ tɔɔ kɛ́ koluŋa kite. Kʋ taɣalǝŋ wɛ mɛɛtǝlǝnaa nɩɩlɛ na kakpasɩ. Kʋ waŋ kɛ hiu na naanʋwa. Kʋ koloosi yasǝlaɣa kɛ mɛɛtǝlǝnaa naalɛ na hɔɣɔlʋɣʋ.
Apalʋ ɩnɩ ɩ maɣasa Ɩsɔ tǝyaɣa. Ɩlɛna ka taɣalǝŋ lɩɩ mɛɛtǝlǝnaa nɩɩlɛ na naanʋwa. Koluŋa na kutuluɣu ŋku kʋ sǝŋa ilim tǝtʋlɛ tɔɔ tɔ, kʋ koloosi taɣalǝŋ ka wɛ mɛɛtǝlǝnaa nɩɩlɛ na naanʋwa tɔtɔɣɔ.
Ɩsɔ tǝyaɣa hɔɣɔlʋɣʋ ŋku kʋ kɛɛsǝna ilim tǝlɩɩlɛ tɔɔ tɔ, na kɔŋkɔmǝŋ tɔɔ patǝmanaa waŋ ka wɛ mɛɛtǝlǝnaa nɩɩlɛ na naanʋwa.
Apalʋ ɩnɩ ɩ maɣasa tɔtɔɣɔ Ɩsɔ tǝyaɣa waalɩ kutuluɣu taɣalǝŋ. Pǝ na patǝmanaa mpa pa wɛ kɔŋkɔmǝŋ ɩnɩ ɩ naalɛ ɩ tɔɔ tɔ. Pǝ kpɛnta mɛɛtǝlǝnaa nɩɩlɛ na naanʋwa.
Paa saaka kpoŋkpolonaa kɛ́. Ɩlɛna pá matɩ Ɩsɔ tǝyaɣa kpaaŋ na pǝ naŋ sɔsɔɔʋ na lɔlɔ nyǝŋkʋ taa. Na pǝtolee nna pa tʋ puluŋ tɔ na sakasɩ. Na pǝ́ cɔɔ atɛ na ɩsɔ kutuluŋ ɩnɩ ɩ tooso na pǝ́ tá. Pǝ tǝna pɩɩ kɛ́ kpoŋkpolonaa kɛ́. Pǝ kpaɣaʋ atɛ na pǝ́ sɩɩna pǝtolee tɔ. Ɩlɛna pá tǝnɩ pǝtolee anɩ a maɣamaɣa kɛ kpoŋkpolonaa.
Ɩsɔ tǝyaɣa waalɩ, na ka taa tɔɔ nɔnɔɣɔ kʋsʋsʋʋɣa, halǝna lɔlɔ naŋ tɔ, paa lǝsa koloosi tɔɔ kɛ́,
ɩsɔtaa taŋlaa na paaŋ pǝ fotoonaa. Fotoonaa ka sita tǝma taa kɛ́. Paaʋ fotoo, na ɩsɔtaa taŋlaa naalɛ fotoo, na pǝ́ polo mpʋ. Ɩsɔtaa taŋlaa mpɛ pa ɩsɛntaa wɛ tɔm naalɛ naalɛ.
Yʋlʋ ɩsɛntaa nyǝnǝɣɩ paaʋ kʋnɛ na cǝnɛɣɛ. Na tɔɣɔlaɣa ɩsɛntaa náá nyǝnǝɣɩ kʋnɛ na cǝnɛ. Ḿpʋ́ɣʋ́ pǝ wɛɛ na pǝ́ cɔɔ Ɩsɔ tǝyaɣa na pǝ́ tá.
Paa lǝsa ɩsɔtaa taŋlaa na paaŋ fotoonaa kɛ́. Pǝ kpaɣaʋ koluŋa kite tɛɛ tɔɣɔ, halǝna nɔnɔɔsɩ nyʋɣʋ taa.
Naŋ sɔsɔɔʋ akelenaa taɣalǝŋ na pǝ waŋ ka wɛ teitei kɛ́. Ɩlɛna katɛ taa katɛ náá nǝɣǝsǝna
kɔtaɣa tǝlatɛ. Tǝlɛɣɛ pa saaka kpoŋkpolonaa. Tǝ kʋŋkʋlʋmǝŋ wɛ mɛɛtǝlɩ kʋlʋm na hɔɣɔlʋɣʋ. Tǝ waŋ kɛ mpʋ. Tǝ wɛna ŋkuluŋasɩ na nɔɔhɛɛ. Tǝ kɔŋkɔmǝŋ tɔɔ kɛ́ kpoŋkpolonaa. Mpʋɣʋlɛ apalʋ ɩnɩ ɩ heela-m sɩ: Taapǝlɩ wɛnna Tacaa ɩsɛntaa.
Ɩsɔ tǝyaɣa nɔnɔɣɔ ka wɛna kʋtǝkʋɣʋ kɛ́. Ɩlɛna katɛ taa katɛ tǝcaɣalɛ na tǝ nyǝŋkʋ.
Paa nɔnɔɣɔ ŋka kaa wɛna kampʋnaa naalɛ kɛ́. Ɩlɛna pá tʋlǝɣɩ na pá tǝkǝɣɩ.
Ɩlɛna pá lǝsɩ kutuluɣu sɔsɔɔʋ kampʋ tɔɔ kɛ́ fotoonaa. Ɩsɔtaa taŋlaa na pǝ paaŋ kʋlʋmǝŋ ɩnɩ ɩ fotoonaa kɛ paa lǝsaa ɩsɩɩ koloosi tɔɔ. Ɩlɛna pá ká pǝ taa tɔɔ kpaaŋ nɔnɔɣɔ nyʋɣʋ taa kɛ́ sakaɣa taka kɛ́ kpoŋkpolonaa.
Kpaaŋ ŋkʋ kʋ koloosi naalɛ tɔɔ ka wɛ pǝtolee. A tɔɔ na puluŋ, na pá lǝsɩ pááŋ fotoonaa tɔtɔ.
Ḿpʋ́ɣʋ́ apalʋ ɩnɩ ɩ lɩɩna-m awalɩ tɔɔ taɣa tɔɔ. Ɩlɛna ɩ́ pona-m kutuluŋ wei ɩ wɛ ilim ntɔɣɔŋ tɔɔ tɔ. Koluŋa na Ɩsɔ tǝyaɣa waalɩ kutuluɣu pǝ kiŋ ntɛ́.
Ilim ntɔɣɔŋ tɔɔ kutuluŋ ɩnɩ, ɩ taɣalǝŋ ka wɛ mɛɛtǝlǝnaa nɩɩlɛ na naanʋwa kɛ́. Ɩ waŋ kɛ mɛɛtǝlǝnaa hiu na kakpasɩ.
Kutuluɣu ŋkʋ kʋ hɔɣɔlʋɣʋ lɛŋkʋ nyǝnaɣa, ɩkpatɛ nte tǝ waŋ wɛ mɛɛtǝlǝnaa naanʋwa tɔɣɔ. Tǝlɛ tǝ cɔɔ Ɩsɔ tǝyaɣa kɛ́. Ɩlɛna kʋ hɔɣɔlʋɣʋ lɛŋkʋ náá nyǝnǝɣɩ awalɩ tɔɔ taɣa kumte. Kʋ atɛ na ɩsɔ kutuluŋ ɩnɩ ɩ tooso, ɩ wɛna sakasɩ kɛ tǝma tɔɔ kɛ́.
Pǝ taa tɔɔ taɣa hɔɣɔlʋɣʋ tɔɔ kɛ mpʋŋ ɩsɛntaa, ɩkpatɛ natǝlɩ tǝ wɛɛ na tǝ waŋ kɛ mɛɛtǝlǝnaa kakpasɩ. Tǝ taɣalǝŋ kɛ mɛɛtǝlǝnaa nɩɩlɛ na naanʋwa. Ilim ntɔɣɔŋ tɔɔ kɛ́ kutuluŋ ɩnɩ ɩ nɔnɔɔsɩ ka wɛnnaa.
Ɩsɔtaa kutuluŋ sɛka waŋ kɛ pǝtɛɛ nyǝŋ. Mpi tɔ, sakasɩ ŋmɩɩsa-ɩ kɛ́, na pǝ́ kǝlɩ hɛkʋ taa nyǝŋ, na pǝtɛɛ nyǝŋ.
Kutuluɣu ŋkʋ kʋ atɛ na ɩsɔ kutuluŋ tooso, ka wɛna sakasɩ kɛ tǝma tɔɔ kɛ́. Ɩlɛ pa ta tʋ-ɩ akelenaa ɩsɩɩ kutuluŋ lɛlǝŋ. Pǝ tɔɔ kɛ́ kutuluŋ ŋmɩɩna ḿpʋ́ɣʋ́ atɛ tɔɔ na pǝ́ kpaakɩ.
Mpʋŋ ɩnɩ ɩ koloosi nsi sɩ wɛnna awalɩ tɔɔ taɣa tɔɔ hɔɣɔlʋɣʋ tɔ, sɩ taɣalǝŋ ka wɛ mɛɛtǝlǝnaa hiu na kakpasɩ kɛ́.
Mpi tɔ, kutuluŋ ɩnɩ ɩ maɣamaɣa ɩ taɣalǝŋ ka wɛ mɛɛtǝlǝnaa hiu na kakpasɩ kɛ́. Ɩlɛna kutuluŋ wei ɩ wɛnna Ɩsɔ tǝyaɣa hɔɣɔlʋɣʋ tɔ ɩ taɣalǝŋ kɛ mɛɛtǝlǝnaa nɩɩlɛ na naanʋwa.
Kutuluŋ ɩnɩ ɩ pǝtɛɛ ka wɛ nɔnɔɣɔ na ilim tǝlɩɩlɛ tɔɔ. Ye n lɩɩna awalɩ tɔɔ taɣa tɔɔ nyǝŋka, ŋkɛɣɛ n sʋʋkǝna.
Taɣa koluŋa tǝcaallɛ kɛ nɔnɔɣɔ ŋkɛ ka wɛɛ. Kutuluŋ ka wɛ ilim mpǝtǝŋ tɔɔ, na ɩ́ nyǝnǝɣɩ koluŋa. Na kutuluɣu ŋku kʋ wɛ Ɩsɔ tǝyaɣa waalɩ tɔ.
Ɩkpatɛ natǝlɩ tɩɩ wɛ kutuluŋ ɩnɩ ɩ kiŋ. Kutuluŋ ɩnɩ ɩ́ sǝŋʋɣʋ na ɩ waŋ na ɩ taɣalǝŋ na ɩ nɔnɔɔsɩ, ka nǝɣǝsǝna ilim ntɔɣɔŋ tɔɔ nyǝŋ kɛ́.
Mpʋ tɔtɔɣɔ pɩɩ wɛɛ, na ilim mpǝtǝŋ tɔɔ kutuluɣu nɔnɔɔsɩ. Timpi ɩkpatɛ ntɛ tǝ caalaa tɔɣɔ nɔnɔɣɔ ka wɛɛ. Na ká nyǝnǝɣɩ Ɩsɔ na yǝlaa pa tǝsulle koluŋa. Ilim tǝlɩɩlɛ tɔɔ kɛ́ pa sʋʋkaɣana.
Ḿpʋ́ɣʋ́ apalʋ ɩnɩ ɩ heela-m sɩ, ilim ntɔɣɔŋ na pǝ mpǝtǝŋ tɔɔ kutuluŋ wei ɩ nyǝnǝɣɩ taɣa tɔ ɩ kɛ́ Ɩsɔ nyǝŋ kɛ́. Kɔtǝlaa mpa pa sʋʋkɩ Ɩsɔ kutuluŋ taa tɔ, ɩ taa kɛ́ pǝ wɛɛ sɩ pá tɔɣɔ Ɩsɔ tɔɣɔnaɣa. Ɩ taa tɔtɔɣɔ pǝ wɛɛ sɩ, pá sɩɩ Ɩsɔ nyǝm. Ɩsɩɩ kʋhaʋ na kɔtaɣa ŋka pa lapa ɩsaɣatʋ tɔɔ tɔ. Na taɣanʋɣʋ nyǝŋka. Mpi tɔ, pǝ kɛ́ Ɩsɔ lonte kɛ́.
Ye kɔtǝlaa mpa pa laalaa na pá sʋʋ Ɩsɔ lonte taa tǝna. Pǝ fɛɩ sɩ pá lɩɩna taɣa tɔɔ nɔnɔɣɔ. Pǝ wɛɛ sɩ, pá yele tǝnaɣa wontu nti pa suuwa na pá lana Tacaa tǝmlɛ tɔɣɔ. Ɩlɛna pá suu lɛntɩ na pá polo timpi samaa kotaa tɔ.
Ḿpʋ́ɣʋ́ apalʋ ɩnɩ ɩ tɛma Ɩsɔ tǝyaɣa taa tɔɔ kɛ́ maɣasʋɣʋ. Ɩlɛna ɩ́ yaa-m na tǝ́ lɩɩna ilim tǝlɩɩlɛ nɔnɔɣɔ. Ɩlɛna ɩ́ naalɩ maɣasʋɣʋ kɛ ɩkpatɛ nte tǝ cɔɔna Ɩsɔ tǝyaɣa tɔ.
Camlʋɣʋ kɛ ɩ maɣasaɣana. Nkʋɣʋ ɩ nyǝmna ilim tǝlɩɩlɛ tɔɔ hɔɣɔlʋɣʋ taɣalǝŋ. Hɔɣɔlʋɣʋ ŋkʋ kɩɩ wɛ mɛɛtǝlǝnaa ŋmʋnʋɣʋ na nɩɩlɛ na naanʋwa (250).
Ḿpʋ́ɣʋ́ ɩ maɣasa ilim ntɔɣɔŋ tɔɔ hɔɣɔlʋɣʋ. Na pǝ mpǝtǝŋ tɔɔ nyǝŋkʋ, na pǝ tʋtʋlɛ nyǝŋkʋ. Ɩlɛna pǝ taɣalǝŋ lɩɩ kʋlʋm. Paa hɔɣɔlʋɣʋ ŋkuɣu mɛɛtǝlǝnaa ŋmʋnʋɣʋ na nɩɩlɛ na naanʋwa (250).
<range>
<range>
Ɩsǝna ɩ maɣasa koluŋa ŋka ka cɔɔna Ɩsɔ tǝyaɣa tɔ, ka kɔŋkɔmǝŋ liɣiti tɔɣɔlɛ. Koluŋa ŋkɛ ka taɣalǝŋ na ka waŋ ka wɛ teitei kɛ́. Paa kɔŋkɔŋ ŋkuɣu mɛɛtǝlǝnaa ŋmʋnʋɣʋ na nɩɩlɛ na naanʋwa (250). Koluŋa ŋkɛ kaa faɣana yǝlaa tǝna tǝcaɣalɛ na Ɩsɔ nyǝntɛ.
Ḿpʋ́ɣʋ́ apalʋ ɩnɩ ɩ pona-m ilim tǝlɩɩlɛ tɔɔ nɔnɔɣɔ.
Ɩlɛna má ná Ɩsɛɣɛlɩ Ɩsɔ teeli lɩɩna ilim tǝlɩɩlɛ tɔɔ na ɩ́ kɔŋ. Pǝ kɔkɔtɛ ka wɛ kɛ́ ɩsɩɩ teŋku nyǝntɛ, na pǝ́ naakɩ tɛtʋ tɔɔ.
Toosee taka wei ma na ɩsǝntɔ tɔ a wɛɛ kɛ́ ɩsɩɩ wena maa tɛma naʋ tɔ. Maa nawa alɛ a taa sɩ Ɩsɔ kɔma sɩ ɩ wakǝlǝɣɩ Yosalɛm. Yaa nna maa toosaa sɩ, ma wɛ Kepaa pɔɣɔ sɔsaɣa kʋteŋ tɔɔ tɔ. Ḿpʋ́ɣʋ́ ma hota ma nɔɣɔ tɔɔ.
Ɩlɛna Tacaa teeli sʋʋna nɔnɔɣɔ na ɩ́ caɣa Ɩsɔ tǝyaɣa taa.
Ntɛna Ɩsɔ Feesuɣu kpaɣa-m ma lǝmaɣasɛɛ taa na kʋ́ sʋʋna-m pǝ taa taɣa tɔɔ. Ɩlɛna má ná sɩ Tacaa teeli sɔsɔ tɔŋa suɣu kɛ Ɩsɔ tǝyaɣa.
Ḿpʋ́ɣʋ́ ma nɩɩwa nɔɣɔlʋ yɔɣɔtǝɣǝna-m hatoo Ɩsɔ tǝyaɣa taa. Yʋlʋ wei ɩ ka sʋʋna-m pǝ taa tɔ, ɩ wɛ ma kɔŋkɔŋ taa kɛ́ tam kɛ́.
Ɩlɛna Tacaa tɔ-m sɩ: Yʋlʋ nyá, nyǝnɩ, ma kumte lonte ntɔ. Timpi maa sɩɩ ma nɔntaalʋɣʋ tɔɣɔlɛ. Maa caɣa Ɩsɛɣɛlɩ nyǝ́ma hɛkʋ kɛ tam tɔɔ kɛ́. Pana pa awulaa pa kaa tasa ma hǝtɛ sɔsɔɔlɛ pilisuɣu na pa wasaŋkalǝtʋ. Yaa pa pi pa awulaa mpa pa sǝkɩ tɔɣɔ tǝna.
Ma nɔnɔkpelee cɔlɔɣɔ awulaa mpɛ pa ŋmaakɩ pa nyǝna. Koluŋa kʋlʋmaɣa wɛnna má na-wɛ tá hɛkʋ taa. Ḿpʋ́ɣʋ́ pa pilisina ma hǝtɛ sɔsɔɔlɛ na pa acaalǝtʋ tǝma. Pǝ tɔɔ kɛ́ ma kpiisa-wɛ na pááná.
Pǝnɛntaa Ɩsɛɣɛlɩ nyǝ́ma ká hatǝlǝna-m pa wasaŋkalǝtʋ. Na pa awulaa sɔsaa mpa pa sǝkɩ tɔ. Ɩlɛna má wɛɛ pa hɛkʋ kɛ tam tɔɔ.
Mpʋɣʋlɛ Tacaa tɔma Ɩsekiyɛɛlɩ má sɩ: Kɛ́ɛ́sɩ́ Ɩsɔ tǝyaɣa tɔm kɛ Ɩsɛɣɛlɩ nyǝ́ma. Pá maɣasɩ ɩsǝna ka wɛɛ tɔ, na pa ɩsaɣatʋ tɔm kpa-wɛɣɛ fɛɛlɛ.
Ye pa kʋlapʋtʋ lapa-wɛɣɛ fɛɛlɛ, ɩlɛ hʋ́lɩ́-wɛɣɛ ɩsǝna pa pɩɩ Ɩsɔ tǝyaɣa na pǝ́cɔ́ pá ŋma-kɛ tɔ. Na ɩsǝna pa faɣa kutuluŋ tɔ. Na nɔnɔɔsɩ kʋsʋsʋʋsɩ na kʋlǝlɩɩsɩ. Na ɩsǝna Ɩsɔ tǝyaɣa tǝna wɛɛ tɔ tǝsokoloko. Nmaa na ń hʋ́lɩ́-wɛ na pá náná pa ɩsɛ kɛ kiiŋ na kʋsǝsɩɩtʋ nti pǝ wɛɛ sɩ pá tɔkɩ tɔ. Ɩlɛna pá tǝŋ-tɩ na pá lakɩ-tɩ.
Ɩsɔ tǝyaɣa kʋsǝsɩɩtʋ sɔsɔɔntʋ ntɛ́. Ɩkpatɛ nte tǝ cɔɔna Ɩsɔ tǝyaɣa ŋkɛɣɛ pʋɣʋ nyʋɣʋ taa tɔ, pǝ wɛɛ sɩ pá nyǝnɩ-tɛɣɛ Ɩsɔ nyǝntɛ kɛ́.
Ɩsǝna pa maɣasa kɔtaɣa tǝlatɛ tɔɣɔlɔ. Maɣasǝlaɣa ŋka ka wɛ mɛɛtǝlɩ hɔɣɔlʋɣʋ tɔɣɔ pa maɣasǝnaa. Lɔɔʋ ŋku paa hɛɛwa na pǝ́ cɔɔ kɔtaɣa tǝlatɛ na pǝ ta-tɛ tɔ, kʋ lumaŋ ka wɛ mɛɛtǝlɩ hɔɣɔlʋɣʋ, na kʋ waŋ kɛ mpʋ tɔtɔ. Ɩlɛna pá ŋmá pʋlʋ ɩsɩɩ kumte, na pǝ́ kʋlɩ ɩsɩɩ mpiiu na pǝ́ cɔɔ lɔɔʋ ŋkʋ na pǝ́ tá. Ye pǝ kaasa kɔtaɣa tǝlatɛ kʋŋkʋlʋmǝŋ ɩlɛ,
pǝ kpaɣaʋ kɔtaɣa tǝlatɛ atɛ tɔɔ, na pǝ́ sɩɩna tǝ nyʋɣʋ taa tɔ tǝ kʋŋkʋlʋmǝŋ wɛ mɛɛtǝlɩ kʋlʋm, na tǝ waŋ kɛ mɛɛtǝlɩ hɔɣɔlʋɣʋ. Pǝ kpaɣaʋ nɔɔhɛɛ sǝkpena na pǝ polo sɔsɔɔna tɔ. Pǝ taɣalǝŋ wɛ mɛɛtǝlɩ kʋlʋm na pǝ waŋ kɛ mɛɛtǝlɩ hɔɣɔlʋɣʋ.
Kɔtaɣa tǝlatɛ tɔɔ mǝsaɣa na atɛ, pǝ kʋŋkʋlʋmǝŋ ka wɛ mɛɛtǝlǝnaa naalɛɣɛ. Na hǝlǝŋasɩ kɛ pǝ ŋkuluŋasɩ liɣiti taa.
Mǝsaɣa waŋ na ka taɣalǝŋ ka wɛ teitei kɛ́. Paa kɔŋkɔŋ ŋkuɣu mɛɛtǝlǝnaa naatoso.
Nɔɔhɛɛ waŋ na a taɣalǝŋ ka wɛ teitei kɛ́. Mɛɛtǝlǝnaa naatosompɔɣɔlaɣa mpɔɣɔlaɣa. Kɔtaɣa tǝlatɛ ntompee wena a cɔɔwa na á tá tɔ a waŋ wɛ mpiiu kʋlʋmʋɣʋ. Lɔɔʋ náá cɔɔ na kʋ́ tá, kʋlɛ kʋ waŋ tɔtɔɣɔ mpiiu. Kɔtaɣa tǝlatɛ ńtɛ́ tǝ tǝkpalɛ kɛɛsǝna ilim tǝlɩɩlɛ tɔɔ kɛ́.
Ḿpʋ́ɣʋ́ Tacaa Ɩsɔ tɔma Ɩsekiyɛɛlɩ má sɩ: Yʋlʋ nyá, nɩɩ. Ma sɩɩkɩ-ŋ kʋsǝsɩɩtʋ. Paa tǝŋ-tǝɣɩ saa wei kɔtaɣa tǝlatɛ ká tɛ ŋmaʋ tɔ. Waatʋ ɩnǝɣɩ paa la tǝ tɔɔ kɛ́ kɔtaɣa ŋka kɔkɔ lusa ka tǝna tɔ. Na pá ŋmɩɩsǝɣɩ tǝ tɔɔ kɛ́ tɔla calǝm.
N ká cɛla latǝcɛ kɛ Lefii kɔtǝlaa mpa pa kɛ́ Satɔkɩ lʋlʋɣʋ nyǝ́ma tɔ. Pa tike kɛ ma ha mpaaʋ sɩ pá la Tacaa Ɩsɔ maɣa tǝmlɛ. Paa la latǝcɛ kɛ kɔtaɣa na má hɩɩsɩ pa ɩsaɣatʋ.
Kpaɣa latǝcɛ ɩnɩ ɩ calǝm na ń taa-wǝɣɩ kɔtaɣa tǝlatɛ hǝlǝŋasɩ liɣiti. Na tǝ ntompee ŋkuluŋasɩ taa, na pǝ cɔɔ-yɛ na pǝ́ tá. Ɩlɛ pǝ hɩɩsa kɔtaɣa tǝlatɛ asilima ntɛ́. Ɩlɛna tǝ́ pǝsɩ Ɩsɔ nyǝntɛ.
Ɩlɛna ń pona ɩsaɣatʋ hɩɩsʋɣʋ kɔtaɣa latǝcɛ ɩnǝɣɩ Ɩsɔ lonte nte pa lǝsaa tɔ tǝ taa, na ń wɔpɩ-ɩ kɔkɔ. Ɩlɛ pǝ taɣa Ɩsɔ tǝyaɣa taa.
Kʋyakʋ naalɛ nyǝŋkʋ wule ɩlɛna ń la pǝŋtʋlʋɣʋ ŋku kʋ tiili tá caamɩ tɔɣɔ ɩsaɣatʋ hɩɩsʋɣʋ kɔtaɣa. Na pǝ́ hɩɩsɩ kɔtaɣa tǝlatɛ asilima. Ɩsɩɩ paa tɛm-tɛɣɛ hɩɩsʋɣʋ na latǝcɛ tɔ.
N tɛŋ asilima hɩɩsʋɣʋ, ɩlɛna ń la kɔtaɣa kɛ latǝcɛ kʋfalʋ, na ɩwaaʋ ŋku kʋ tiili tá caamɩ tɔ.
Ɩlɛna ń hʋlɩ tɔla anǝɣɩ Tacaa. Kɔtǝlaa ká tʋ́ a tɔɔ kɛ́ tɔm. Paa la-yɛɣɛ kɔtaɣa ŋka kɔkɔ lusa ka tǝna tɔ.
Paa kʋyakʋ ŋkuɣu paa la ɩsaɣatʋ hɩɩsʋɣʋ kɔtaɣa. Pǝ waalɩ kɛ́ latǝcɛ na ɩwaaʋ ŋku kʋ tiili ta caamɩ tɔ. Halǝna kʋyɛɛŋ naatosompɔɣɔlaɣa.
Kʋyɛɛŋ naatosompɔɣɔlaɣa tǝcu kɛ́ paa hɩɩsɩ kɔtaɣa tǝlatɛ asilima, na pá pǝsɩ-tɛɣɛ Ɩsɔ nyǝntɛ. Ɩlɛna pǝ́cɔ́ pá tʋlɩ-tɛ.
Kʋyɛɛŋ ɩnɩ ɩ tɛɛkɩ, na pǝ́ kpaɣa kʋyakʋ pǝlefɛɩ nyǝŋkʋ na pǝ́ puki, ɩlɛna kɔtǝlaa la mǝ nyʋɣʋ tɔɔ kɛ́ kɔtaɣa ŋka kɔkɔ lusa ka tǝna tɔ. Na nɔɣɔ kʋlʋmaɣa kpɛntʋɣʋ nyǝŋka. Ɩlɛna Ɩsɔ laŋlɛ hɛɛna-mɛ. Tacaa má ma yɔɣɔtǝna mpʋ.
Ḿpʋ́ɣʋ́ apalʋ ɩnɩ ɩ pona-m Ɩsɔ tǝyaɣa awalɩ tɔɔ nɔnɔɣɔ. Nka ka wɛnna ilim tǝlɩɩlɛ tɔɔ tɔ, ɩlɛ ka tǝkaa.
Ḿpʋ́ɣʋ́ Tacaa heela-m sɩ: Nɔnɔɣɔ ŋkɛ kaa tǝkɩ ḿpʋ́ɣʋ́. Nɔɣɔlʋ kaa tǝŋna tǝna, yaa ɩ́ tɩɩ tʋlɩ-kɛ. Mpi tɔ, tǝnaɣa Ɩsɛɣɛlɩ nyǝ́ma Ɩsɔ Tacaa sʋʋnaa. Ɩlɛ kaa tǝkɩ ḿpʋ́ɣʋ́.
Ama ye pǝ kaasa awulumpu, ɩ́lɛ́ ɩ pǝsǝɣɩ na ɩ́ caɣa Tacaa kiŋ tǝna, na ɩ́ tɔɣɔ tɔɣɔnaɣa. Ɩlɛ kpaaŋ nɔnɔɣɔ mpaaʋ kɛ ɩ ka sʋʋna, na ɩ lɩɩna tǝna tɔtɔ.
Ḿpʋ́ɣʋ́ apalʋ ɩnɩ ɩ sʋʋna-m na ilim ntɔɣɔŋ nɔnɔɣɔ, kɛ Ɩsɔ tǝyaɣa kɔŋkɔŋ taa. Ma nyǝnaɣa mpʋ, ɩlɛ Tacaa teeli suwa ɩ tǝyaɣa ntɛ́. Ntɛna má hoti ma ɩsɛntɔɔ.
Ɩlɛna Tacaa tɔ-m sɩ: Yʋlʋ nyá, la laakalɩ. Nyǝnna nyá ɩsɛ, na ń nɩɩna nyá ŋkpaŋŋ kɛ pǝ tǝna mpi maa kɛɛsɩ-ŋ Tacaa tǝyaɣa kʋsǝsɩɩtʋ tǝna, na pǝ kɔtaɣa tɔɔ tɔ. Na ń la laakalɩ na Ɩsɔ tǝyaɣa nɔnɔɔsɩ kʋsʋsʋʋsɩ na kʋlǝlɩɩsɩ tɔm.
Tɛlǝsɩ tɔɔ kʋllaa Ɩsɛɣɛlɩ nyǝ́ma mpɛ sɩ, maɣa Tacaa Ɩsɔ, má nyǝɣǝsa mǝ acaalǝtʋ tǝma wena ɩ́ lapa tɔ.
Ɩ́ sʋsa kpaɩ nyǝ́ma mpa pa ta nyɩ-m tɔɣɔ ma tǝyaɣa taa. Ɩlɛna ɩ́ pilisiɣi ma tǝyaɣa kɛ waatʋ wei ɩ́ lakɩ-m kɔtaɣa kɛ tɔɣɔnaɣa, na nantʋ nim nyǝntʋ, na calǝm tɔ. Ḿpʋ́ɣʋ́ ɩ́ pilisina ma tǝyaɣa. Mǝ acaalǝtʋ kʋlapʋtʋ kɛ ɩ́ yɔkǝna má na mɛ tá nɔɣɔ pɛɛlʋɣʋ.
Ɩ́ tá paasǝna ma tǝmlɛ kɛ ma tǝyaɣa taa kɛ́ mǝ maɣamaɣa. Ama kpaɩ nyǝ́ma kɛ ɩ́ yelinaa, na pɛlɛ pá lakɩ-tɛɣɛ mǝ lonte.
Tacaa Ɩsɔ má sɩ, kpaɩ tʋ kʋtapɛlʋɣʋ ŋku kʋ ta nyɩ-m tɔ kʋ kaa sʋʋ ma tǝyaɣa taa. Paa pʋntʋ wɛ Ɩsɛɣɛlɩ nyǝ́ma hɛkʋ taa.
Tacaa sɩ: Pǝ kaasʋɣʋ Lefii nyǝ́ma mpa mɛ mǝ kisa-m tɔ, saa wei Ɩsɛɣɛlɩ nyǝ́ma mɛ ɩ́ toolaa na ɩ́ ha-m siɣile tɔ, mǝ tǝŋa mǝ tɩɩŋ kɛ́. Mǝ nyɔɔŋ taa kɛ́ mǝ ɩsaɣatʋ salǝka ká maɣana.
Tǝmlɛ nte ɩ́ ká pǝsɩ na ɩ́ lá-m tɔɣɔlɛ ma tǝyaɣa nɔnɔɔsɩ taŋʋɣʋ, na ka taa tǝma lapʋ. Ɩsɩɩ samaa kɔtaɣa ŋka kɔkɔ lusa ka tǝna tɔ, na kɔtasɩ lɛŋsɩ tɔla lɛntʋɣʋ. Ɩlɛna ɩ́ lakɩ samaa ɩnǝɣɩ tǝma.
Mǝ tɛɛ Ɩsɛɣɛlɩ samaa kɛ nɔɣɔ kɛ tɩɩŋ tɔm taa. Halɩ ɩ́ tusi-wɛɣɛ ɩsaɣatʋ taa. Maa yele-mɛ, na ɩ́ sǝɣǝlɩ mǝ ɩsaɣatʋ salǝka.
Ɩ́ kaa kpǝtǝna-m sɩ ɩ́ lakɩ kɔtǝlaa tǝmlɛ natǝlɩ. Yaa ɩ́ tokina ma wontu katɛ nyǝntʋ, yaa katɛ taa katɛ nyǝntʋ. Mɩɩ sǝɣǝlǝna mǝ fɛɛlɛ fɛɩ. Na acaalǝtʋ tǝma wena ɩ́ lapa tɔ a salǝka.
Tǝma lɛnna wena a wɛ lapʋ kɛ Ɩsɔ tǝyaɣa taɣanʋɣʋ tɔm taa tɔ, a tike kɛ ɩ́ ká la.
Ḿpʋ́ɣʋ́ Tacaa má ma yɔɣɔtaa sɩ: Pǝ kaasa Satɔkɩ pǝyalaa kɔtǝlaa Lefii nyǝ́ma tɔ. Mǝ tɔka tǝsulle kʋsǝsɩɩtʋ kɛ́. Paa saa wei Ɩsɛɣɛlɩ nyǝ́ma toolaa na pa hatǝlǝna-m tɔ. Mǝ tike ɩ́ ká kpǝtǝna-m, na ɩ́ la-m tǝmlɛ. Ɩ́ ká cɛlɛ-m nantʋ nim na pǝ calǝm. Tacaa Ɩsɔ má ma yɔɣɔtǝna mpʋ.
Mɩɩ sʋʋna tǝsulle na ɩ́ kpǝtǝna ma taapǝlɩ. Ɩ́ ká wɛɛ ma tǝmlɛ taa, na ɩ́ paasǝna ma tǝmlɛ.
Kpoŋkpontu toŋ nyǝntʋ wontu kɛ ɩ́ ká suu. Ɩlɛna pǝ́cɔ́ ɩ́ sʋʋna pǝ taa taɣa nɔnɔɣɔ. Ɩ́ taa suu heeŋ hʋntʋ pʋlʋ kɛ waatʋ wei ɩ́ lakɩ pǝ taa taɣa tǝma tɔ. Paa Ɩsɔ tǝyaɣa taa nyǝna.
Ɩ́ ká te mǝ nyɔɔŋ kɛ kpoŋkpontu toŋ nyǝntʋ saalasɩ, na ɩ́ tɔɣɔlɩ pǝ takasɩ. Ama ɩ́ kaa lǝlɩ tampalanaa, pǝ taa kɔɔ na ɩ́ tii haŋaɣa.
Ye ɩ́ lɩɩkɩ sɩ ɩ́ puki yǝlaa kiŋ kɛ awalɩ tɔɔ taɣa tɔɔ ɩlɛ ɩ́ wɔɣɔsɩ mǝ wontu nti ɩ́ lapǝna kɔtaɣa kɛ mpʋ tɔ. Na ɩ́ sɩɩ-tǝɣɩ tǝsulle kutuluŋ taa, na ɩ́ kpaɣa wontu lɛntɩ. Pǝ taa kɔɔ na samaa pilisi kɔtaɣa wontu ntɩ.
Kɔtǝlaa ɩ́ kaa looli mǝ nyɔɔŋ, yaa ɩ́ yele na nyɔɔsɩ su. Ama ɩ́ ká kɔ-sǝɣɩ tǝtetete.
Kɔtʋlʋ nɔɣɔlʋ ɩ kaa nyɔɔ sʋlʋm na pǝ́cɔ́ ɩ́ sʋʋ pǝ taa taɣa tɔɔ.
Pǝyele kɔtʋlʋ kaa kpaɣa alʋ leelu kɛ yem, yaa alʋ wei pa tɔɣɔnaa tɔ. Ɩsɛɣɛlɩ nyǝ́ma piitim taa pɛɛlɔ wei ɩ ta nyǝnta apalʋ tɔɣɔ pǝ wɛɛ sɩ kɔtʋlʋ ɩ́ kpaɣa. Yaa ye kɔtʋlʋ lɛlʋ sǝpa na ɩ́ yele leelu, ɩlɛ ɩnɩ ɩ́ kpaɣa.
Pǝ wɛɛ sɩ kɔtǝlaa mɛ ɩ́ sɛɣɛsɩ ma yǝlaa. Ɩ́ faɣa Ɩsɔ nyǝm na kpaɩ nyǝm. Ɩ́ hʋ́lɩ́-wɛ na pá nyɩ naŋŋ nyǝm, na asilima nyǝm pǝ faɣaʋ.
Mpi pǝ kɛ́ hʋʋlɛ tɔm ɩlɛ, mɩɩ tǝŋna siɣisuɣu. Ɩ́ ká hʋʋkǝna na pǝ́ kɛɛsǝna ma kʋsǝsɩɩtʋ. Ɩ́ tɔkɩ ma kiiŋ na ma kʋtʋtʋtʋ kɛ ma acimanaa taa. Ɩ́ nyǝnɩ kʋyɛɛŋ kʋhɛɛsǝŋ kɛ ma nyǝŋ.
Pǝ fɛɩ sɩ kɔtʋlʋ ɩ́ kpǝtǝna sǝtʋ na ɩ́ pilisi ɩ tɩ. Ye pǝ taɣa ɩ caa, yaa ɩ too, yaa ɩ pǝyaɣa. Yaa ɩ taalʋ, yaa ɩ neu, yaa ɩ kɔɣɔ. Yaa ɩ neu alʋ nyǝŋ wei ɩ ta saata tɔ.
Ye pǝ maɣana kɔtʋlʋ kɛ mpʋ, ɩ́ la nyʋɣʋ tɔɔ asilima kɛɛlʋɣʋ kɔtaɣa. Ɩ́ taŋ na kʋyɛɛŋ naatosompɔɣɔlaɣa tɛɛ na pǝ́cɔ́ ɩ́ sʋʋ ɩ tǝmlɛ taa.
Kʋyaŋku ɩ mǝlǝɣɩ tǝsulle taɣa pǝ taa nyǝŋka tɔɔ tɔ, ɩ ka la kɔtaɣa na pǝ́ hɩɩsɩ ɩ ɩsaɣatʋ. Tacaa Ɩsɔ má ma yɔɣɔtǝna mpʋ.
Kɔtǝlaa kpancoou ntɛ́ má. Ɩ́ kaa wɛɛna mǝ paa nyǝm napǝlǝɣɩ Ɩsɛɣɛlɩ taa. Maɣalɛ mǝ paa nyǝm.
Mǝ tɔɣɔnaɣa ntɛ́ kʋhaaŋ, na tɔla nna pa lakɩ kɔtaɣa sɩ pǝ́ hɩɩsɩ ɩsaɣatʋ tɔ. Pǝ tǝna mpi pa sɩɩwa sɩ, ma nyǝm kɛ Ɩsɛɣɛlɩ taa tɔ, mɩɩ tɔɣɔna.
Kɔtǝlaa tǝnna kʋmtʋ kancaalaɣa nyǝntʋ hɔɣɔlǝŋ, na mpi Ɩsɛɣɛlɩ nyǝ́ma lǝsa-m pa wɛnaʋ taa tɔ. Yǝlaa ká cɛla kɔtǝlaa kɛ pa mʋlʋm kʋpampam. Ɩlɛna má kooli pa tɛɛsɩ kɛ kʋpantʋ.
Ama kɔtǝlaa kaa tɔɣɔ wontu kʋsǝpʋtʋ yaa nti pʋlʋpʋ kʋwa tɔ. Paa sumaɣa paa wontuɣu ŋku.
Ḿpʋ́ɣʋ́ Tacaa yɔɣɔtaa sɩ: Ye ɩ́ talǝɣɩ Ɩsɛɣɛlɩ kpeka kɛ tɛtʋ ɩlɛ ɩ́ lǝsɩ hɔɣɔlʋɣʋ nakʋlɩ na ɩ́ ha-m. Hɔɣɔlʋɣʋ ŋkʋ kʋ taɣalǝŋ ká wɛɛ kilomɛɛtǝlǝnaa naanʋwa na naalɛ na hɔɣɔlʋɣʋ. Kʋ waŋ kɛ kilomɛɛtǝlǝnaa kakpasɩ. Ɩlɛna tɛtʋ ntɩ tǝ́ pǝsɩ Ɩsɔ nyǝntʋ tǝkpataa.
Ɩlɛna ɩ́ cosi ɩsɔ tǝsɛɛlɛ tɛtʋ kɛ tǝ taa. Tǝ taɣalǝŋ na tǝ waŋ ká wɛɛ teitei. Paa kɔŋkɔŋ ŋkuɣu mɛɛtǝlǝnaa ŋmʋnʋɣʋ na nɩɩlɛ na naanʋwa (250). Na pǝ́ yele ɩkpatɛ na pǝ́ cɔɔ na pǝ́ tá tɛtʋ ntɩ. Tǝlɛ tǝ waŋ ká wɛɛ mɛɛtǝlǝnaa hiu na kakpasɩ.
Tɛtʋ ntɩ tǝ taa kɛ́ ɩ́ ká maɣasɩ na ɩ́ lǝsɩ kilomɛɛtǝlǝnaa naanʋwa na naalɛ na hɔɣɔlʋɣʋ. Tǝ waŋ kɛ kilomɛɛtǝlǝnaa kakpasɩ. Tǝnaɣa ɩ́ ká ŋmá Ɩsɔ tǝyaɣa. Lonte ntɛ́ tǝ kɛna lonte katɛ nyǝntɛ.
Hɔɣɔlʋɣʋ ŋkʋ kʋ kɛ́ Ɩsɔ lonte katɛ nyǝntɛ kɛ́. Pǝ sɩɩ-kʋ na kʋ mpaa kɛ kɔtǝlaa mpa pa lakɩ Tacaa tǝmlɛ kɛ Ɩsɔ tǝyaɣa taa tɔɣɔ. Lonte ntɛ́ tǝ taa tǝnaɣa ɩ́ ká lǝsɩ lona nna a taa ɩ́ ká ŋmá mǝ tɛɛsɩ na Ɩsɔ tǝyaɣa tɔ.
Tɛtʋ nti tǝ taɣalǝŋ wɛ kilomɛɛtǝlǝnaa naanʋwa na naalɛ na hɔɣɔlʋɣʋ, na tǝ waŋ kɛ kilomɛɛtǝlǝnaa kakpasɩ tɔ tǝ kɛ́ Lefii kɔtǝlaa nyǝntʋ kɛ́. Mpɛ pa paasǝɣǝnana Ɩsɔ tǝyaɣa taa tǝmlɛ kʋpantɛ. Paa wɛɛna tǝ taa kɛ́ acalɛɛ wena a taa paa caɣa tɔɣɔ.
Ɩlɛna pá maɣasɩ tɛtʋ ntɩ tǝ taa tɔtɔɣɔ ɩtaɣalaʋ tɔɔ kɛ́ kilomɛɛtǝlǝnaa naanʋwa na naalɛ na hɔɣɔlʋɣʋ na waŋ tɔɔ kɛ́ kilomɛɛtǝlǝnaa naalɛ na hɔɣɔlʋɣʋ. Ɩlɛna ɩ́ ŋmá ɩcatɛ nte tǝ taa Ɩsɛɣɛlɩ nyǝ́ma ká wɛɛna mpaaʋ sɩ pá caɣa tɔ.
Paa kaasɩ awulumpu kɛ lonte kɛ Tacaa tɛtʋ na ɩcatɛ nyǝntʋ kɔŋkɔmǝŋ naalɛ tɔɔ. Tɛtʋ ntɩ tɩɩ kpaɣa hatoo Metitelanee teŋku kɛ́. Pǝ kpaɣaʋ ilim tǝtʋlɛ tɔɔ, halǝna Ɩsɛɣɛlɩ tɛtʋ ilim tǝlɩɩlɛ tɔɔ toŋa. Tǝ taɣalǝŋ ká wɛɛ teitei na paa kpekǝle nte tǝ nyǝntʋ.
Ɩlɛ awulumpiya ká wɛɛna pa maɣamaɣa pa tɛtʋ kɛ Ɩsɛɣɛlɩ taa. Pa kaa tasa Tacaa yǝlaa kɛ muɣuluɣu. Paa yelina tɛtʋ kakaasaɣa kɛ Ɩsɛɣɛlɩ nyǝ́ma.
Ḿpʋ́ɣʋ́ Tacaa Ɩsɔ má ma yɔɣɔtaa sɩ: Ɩsɛɣɛlɩ awulumpiya mɛ ɩ́ tɛlǝsa mpǝle. Pǝ wɛɛ sɩ ɩ́ kisi mʋsʋŋ na ŋmakǝlʋɣʋ. Ɩ́ tǝŋ tampana na kʋsiɣisim. Ɩlɛna ɩ́ yele ma yǝlaa wɛnaʋ kɛ lɛɛkʋɣʋ. Tacaa má ma yɔɣɔtǝna mpʋ.
Pǝ wɛɛ sɩ ɩ́ wɛɛna sanǝyanaa mpa pa siɣisaa tɔ. Ɩ́ wɛɛna pee nyǝm maɣasǝlaɣa kʋsiɣisaɣa ŋka pa yaa sɩ ɩfaa tɔ, na lʋm nyǝm nyǝŋka kʋsiɣisaɣa ŋka pa yaa sɩ paatɩ tɔ.
Maɣasǝlasɩ ɩfaa na paatɩ pa tɔɔʋ ka wɛɛ teitei kɛ́. Paa ŋka kaa tɔɣɔ ɩsɩɩ maɣasǝlaɣa ŋka pa yaa sɩ homɛɛ tɔ ka hɔɣɔlǝŋ naanʋwa taa kʋlʋmʋɣʋ. Maɣasǝlaɣa homɛɛ kɛ paa kɛɛsǝna ɩsǝna maɣasǝlasɩ nsɩ sɩ tɔkɩ tɔ.
Pa liɣitee nyǝɣǝlʋɣʋ ŋku pa yaa sɩ kɛɛlaa tɔ, kʋlɛ kʋ tɔm hiu maɣana ŋku pa yaa sɩ sikǝlɩ tɔ kʋ tɔm kʋlʋm. Ɩlɛna sikǝlǝnaa nɩɩtoso náá maɣana ŋku pa yaa sɩ miini tɔ kʋ tɔm kʋlʋm.
Ɩsǝna paa lǝsǝɣɩ pa kʋhaaŋ tɔɣɔlɔ. Hɔɣɔlǝŋ nɩɩtoso taa kʋlʋmʋɣʋ kɛ paa wei ɩ ká ha ɩ tɔɣɔnaɣa pee nyǝŋka.
Ye ɩ́ maɣasǝɣɩ mǝ nim, maɣasǝlaɣa ŋka pa yaa sɩ paatɩ tɔɣɔ ɩ́ ká maɣasǝna. Paatɩ tɔm naanʋwa lakǝna homɛɛ kʋlʋm. Maɣasǝlaɣa ŋka pa yaa koo tɔ, na ŋka pa yaa sɩ homɛɛ tɔ sɩ teitei kɛ́. Paatɩ hɔɣɔlǝŋ naanʋwa taa kʋlʋmʋɣʋ kɛ ɩ́ ká lǝsɩ.
Ɩsɛɣɛlɩ nyǝ́ma kalǝkǝŋ taa ɩlɛ, heeŋ yaa pǝ́ŋ ŋmʋnʋɣʋ (200) taa kɛ́ pǝ wɛɛ sɩ pá lǝsɩ Ɩsɔ kʋhaʋ kɛ kʋlʋm. Mpi pa lǝsǝɣɩ mpʋ tɔɣɔ paa la tɔɣɔnaɣa kʋhaʋ kɔtaɣa. Yaa ŋka kɔkɔ lusaa tɔ, yaa nɔɣɔ kʋlʋmaɣa kpɛntʋɣʋ nyǝŋka sɩ pǝ́ hɩɩsɩ pa ɩsaɣatʋ. Tacaa má ma yɔɣɔtǝna mpʋ.
Ɩsɛɣɛlɩ tɛtʋ yǝlaa tǝna ká kɔnna kʋhaʋ ŋkʋ. Ɩlɛna pá cɛla pa tɛtʋ awulumpiya.
Awulumpiya ká caana kɔtasɩ nsi kɔkɔ lusa sɩ tǝna tɔ sɩ wontu na sʋlʋm kʋliisim kɛ acimanaa waatʋ. Ɩsɩɩ ɩsɔtʋ kʋfalʋ na kʋyakʋ kʋhɛɛsʋɣʋ. Na lɛnna nna a kotiɣi Ɩsɛɣɛlɩ nyǝ́ma tɔ. Mpɛ paa caana kʋpǝntǝŋ taɣanʋɣʋ kɔtasɩ na kʋhaaŋ. Na kɔtasɩ nsi kɔkɔ lusa sɩ tǝna tɔ. Na nɔɣɔ kʋlʋmaɣa kpɛntʋɣʋ nyǝŋsɩ. Ɩlɛna Ɩsɔ nyǝnɩ Ɩsɛɣɛlɩ nyǝ́ma pǝtɔɔtǝlɛ na ɩ́ hɩɩsɩ pa ɩsaɣatʋ.
Ḿpʋ́ɣʋ́ Tacaa yɔɣɔtaa sɩ: Ɩsɔtʋ kancaalaɣa nyǝŋ kʋyakʋ kancaalaɣa nyǝŋkʋ wule, paa la kɔtaɣa kɛ latǝcɛ wei ɩ tiili tá caamɩ tɔ. Ɩlɛna pǝ́ nyaalɩ Ɩsɔ tǝyaɣa asilima.
Kɔtʋlʋ ká kpaɣa kɔtaɣa kpǝntɛ ńtɛ́ tǝ calǝm. Na ɩ́ taa-wǝɣɩ Ɩsɔ tǝyaɣa nɔnɔɣɔ tɔɔ. Na kɔtaɣa tǝlatɛ ŋkuluŋasɩ taa. Na pǝ taa tɔɔ taɣa nɔnɔɣɔ tɔɔ.
Pǝ takɩ ɩsɔtʋ kʋyakʋ naatosompɔɣɔlaɣa nyǝŋkʋ ɩlɛna pá lá mpʋ tɔtɔɣɔ mpa pa pǝntaa na pa ta nyɩ yaa pǝ yʋkǝna-wɛ tɔ. Ɩlɛ pǝ kɛɛla Ɩsɔ tǝyaɣa asilima ntɛ́.
Ɩsɔtʋ kancaalaɣa nyǝŋ kʋyɛɛŋ naanʋwa na liɣiti wule kɛ paa tɔɣɔ Tɛɛʋ acima. Kʋyɛɛŋ naatosompɔɣɔlaɣa kɛ paa tɔɣɔ acima anɩ na potopotonaa mpa pa taa kʋkʋsʋm fɛɩ tɔ.
Awulumpu ká la latǝcɛ kɛ kɔtaɣa kɛ acima kʋyakʋ kancaalaɣa nyǝŋkʋ wule. Ɩ na ɩcatɛ tǝna yǝlaa pa ɩsaɣatʋ hɩɩsʋɣʋ tɔɔ kɛ́ ɩ ká la-kɛ́.
Pǝ kaasɩ ɩlɛ, acima kʋyɛɛŋ naatosompɔɣɔlaɣa ɩnɩ ɩ taa tɔtɔɣɔ ɩ ka la kɔtaɣa ŋka kɔkɔ lusa ka tǝna tɔɣɔ latǝcɛnaa naatosompɔɣɔlaɣa, na ɩwaaŋ naatosompɔɣɔlaɣa. Ɩlɛna ɩ́ la paa kʋyakʋ ŋkuɣu pǝŋtʋlʋɣʋ kɛ ɩsaɣatʋ hɩɩsʋɣʋ kɔtaɣa.
Na ɩ́ ha tɔɣɔnaɣa pee nyǝŋka ɩsɩɩ kiloonaa hiu na naanʋwa. Ɩlɛna ɩ́ sɔɔsɩ nim liitilinaa naatoso kɛ paa kɔtaɣa latǝcɛ na ɩwaaʋ ŋku kʋ tɔɔ.
Pǝ takɩ ɩsɔtʋ naatosompɔɣɔlaɣa nyǝŋ kʋyakʋ naanʋwa na kakpasɩ acima wule, ɩlɛna awulumpu la kɔtaɣa na kʋhaʋ kɛ teitei. Ɩsɩɩ ɩ ka lapʋ Tɛɛʋ acima waatʋ tɔ. Acima kʋyɛɛŋ naatosompɔɣɔlaɣa ɩnɩ ɩ taa kɛ́ ɩ ká la paa kʋyakʋ ŋkuɣu ɩsaɣatʋ hɩɩsʋɣʋ kɔtasɩ kʋlʋmasɩ nsɩ. Na nsi kɔkɔ lusa sɩ tǝna tɔ. Na tɔɣɔnaɣa pee na nim pǝ kʋhaʋ tɔtɔ.
Ḿpʋ́ɣʋ́ Tacaa Ɩsɔ yɔɣɔtaa sɩ: Pǝ taa tɔɔ taɣa nɔnɔɣɔ ŋka ka wɛnna ilim tǝlɩɩlɛ tɔɔ tɔ, kaa tǝkɩ ḿpʋ́ɣʋ́ tǝmlɛ kʋyɛɛŋ naatoso taa kɛ́. Ama paa tʋlɩ-kɛɣɛ kʋyakʋ kʋhɛɛsʋɣʋ na ɩsɔtʋ kʋfalʋ kʋyakʋ wule.
Awulumpu sʋʋkǝna awalɩ tɔɔ taɣa tɔɔ ɩlɛna ɩ́ faɣana kutuluɣu ŋku kʋ kpǝtǝna nɔnɔɣɔ tɔ kʋ taa. Na ɩ́ sǝŋ nɔnɔkeelasɩ tǝnaɣa, saa wei kɔtǝlaa lakɩ awulumpu ɩnɩ ɩ kɔtasɩ nsi kɔkɔ lusa sɩ tǝna tɔ. Na nɔɣɔ kʋlʋmaɣa kpɛntʋɣʋ nyǝnsɩ. Ɩlɛna ɩ́ hǝntɩ atɛɣɛ nɔnɔkpete na pǝ́cɔ́ ɩ́ tɛɛ. Pǝ fɛɩ sɩ pá tǝkɩ nɔnɔɣɔ na pǝ́cɔ́ pǝ taanɩ.
Ye pǝ tala kʋyakʋ kʋhɛɛsʋɣʋ na ɩsɔtʋ kʋfalʋ acima. Tɛtʋ yǝlaa ká kɔɔ nɔnɔkpete cǝnɛ, na pá sɛɛ-m. Maɣa Tacaa.
Ɩwaaʋ kʋlʋmʋɣʋ na ɩwɛɛsɩ naatoso, wei ɩ tiili tá caamɩ tɔɣɔ, awulumpu ká la kɔtaɣa ŋka kɔkɔ lusa ka tǝna tɔ. Tacaa kɛ ɩ ka la kɔtaɣa ŋkɛɣɛ kʋyakʋ kʋhɛɛsʋɣʋ wule.
Ɩlɛna ɩ́ kɔna tɔɣɔnaɣa pee kʋhaʋ. Ɩsɩɩ kiloonaa hiu na naanʋwa kɛ ɩwaaʋ tɔɔ. Ye pǝ kaasa ɩwɛɛsɩ tɔɔ ɩlɛ ɩ kɔna tɔɣɔnaɣa pee kʋhaʋ kɛ ɩsǝna ɩ hʋʋ sɩ pǝ mʋnaa tɔ. Ɩlɛna ɩ́ sɔɔsɩ nim liitilinaa naatoso kɛ tɔɣɔnaɣa pee kiloonaa hiu na naanʋwa tɔɔ.
Ɩsɔtʋ kʋfalʋ acima wule ɩ ka la kɔtaɣa kɛ latǝcɛ. Na ɩwɛɛsɩ naatoso, na ɩwaaʋ kʋlʋmʋɣʋ. Pǝ tǝnaɣa mpʋ pɩɩ wɛɛ tɔla nna a tiili tá caamɩ tɔ.
Ɩlɛna ɩ́ tǝnɩ tɔɣɔnaɣa pee kʋhaʋ ɩsɩɩ kiloonaa hiu na naanʋwa. Paa latǝcɛ wei na paa ɩwaaʋ ŋku kʋ tɔɔ kɛ ɩ tǝnǝɣɩ mpʋ. Ye pǝ kaasa ɩwɛɛsɩ, ɩlɛ ɩ ha tɔɣɔnaɣa pee kɛ ɩsǝna ɩ hʋʋ sɩ pǝ wɛ teu tɔ. Ɩlɛna ɩ́ tǝnɩ nim liitilinaa naatoso kɛ tɔɣɔnaɣa pee kiloonaa hiu na naanʋwa tɔɔ.
Mpaaʋ kʋlʋmʋɣʋ kɛ awulumpu ká tǝŋ na ɩ́ sʋʋ na ɩ́ lɩɩ. Kutuluɣu ŋku kʋ kpǝtǝna nɔnɔɣɔ tɔ, kʋ taa kɛ́ ɩ ká faɣana.
Waatʋ wei Ɩsɛɣɛlɩ yǝlaa ká sʋʋ Ɩsɔ sɛɛʋ kɛ acima kʋyɛɛŋ taa tɔ. Mpa paa sʋʋna ilim ntɔɣɔŋ tɔɔ nɔnɔɣɔ na pá sɛɛ-ɩ tɔ, ilim mpǝtǝŋ tɔɔ nyǝŋka kɛ paa lɩɩna. Mpa pɛlɛ pá sʋʋna pǝ mpǝtǝŋ tɔɔ nyǝŋka, ɩlɛ pa lɩɩna pǝ ntɔɣɔŋ tɔɔ nyǝŋka. Yʋlʋ kaa lɩɩna nɔnɔɣɔ ŋka ɩ sʋʋnaa tɔ, kʋfalaɣa kɛ ɩ ká tǝŋ.
Awulumpu na tɛtʋ yǝlaa paa kpɛntǝna sʋʋʋ na pá kpɛntɩ lɩɩʋ.
Ye pǝ tala acima yaa waatʋnaa sɔsaa, tɔɣɔnaɣa kʋhaʋ ká wɛɛ ɩsɩɩ kiloonaa hiu na naanʋwa kɛ́, paa kɔtaɣa latǝcɛ na pǝ ɩwaaʋ ŋku kʋ tɔɔ kɛ́. Ye pǝ kaasa ɩwɛɛsɩ ɩlɛ, paa wei ɩ ká sɩɩna ɩ kʋhaʋ tɔɔmǝŋ. Ɩlɛna pá tǝnɩ nim liitilinaa naatoso, kɛ tɔɣɔnaɣa pee kiloonaa hiu na naanʋwa tɔɔ.
Ye ɩsɩɩ awulumpu caakɩ luɣu kʋlʋmʋɣʋ kɔtaɣa lapʋ kɛ Tacaa, paa ŋka kɔkɔ lusa ka tǝna tɔ. Yaa nɔɣɔ kʋlʋmaɣa kpɛntʋɣʋ nyǝŋka. Pǝ wɛɛ sɩ pá tʋlɩ-ɩ ilim tǝlɩɩlɛ tɔɔ nɔnɔɣɔ kɛ́. Ɩlɛna ɩ́ ha ɩ kʋhaaŋ ɩnɩ, ɩsɩɩ pa lakʋɣʋ kʋyakʋ kʋhɛɛsʋɣʋ wule tɔ. Ye ɩ tɛma tɛɛʋ, ɩlɛ pa tǝkɩ nɔnɔɣɔ.
Paa ɩfemle nte, paa la Tacaa kɛ pǝnaɣa kʋlʋmaɣa ɩwǝyaɣa ŋka ka tiili ta caamɩ tɔɣɔ kɔtaɣa ŋka kɔkɔ lusa ka tǝna tɔ. Tanaŋ tanaŋ kɛ paa lakɩ-sɩ.
Paa ha Tacaa kɛ tɔɣɔnaɣa kʋhaʋ tɔtɔɣɔ mʋlʋm maɣasǝlasɩ naalɛ kɛ ḿpʋ́ɣʋ́ paa tanaŋ ŋku. Ɩlɛna pá siti mʋlʋm mpɩ na nim liitilinaa naalɛ. Paa ɩfemle nte tǝ tɔɣɔnaɣa kʋhaʋ kʋnɛ, kɩɩ wɛɛ ḿpʋ́ɣʋ́ tam tɔɔ kɛ́, kʋ kaa sɩ.
Paa tanaŋ ŋkuɣu paa la ɩwǝyaɣa, na mʋlʋm, na nim kɛ kɔtaɣa ŋka kɔkɔ lusa ka tǝna tɔ.
Ḿpʋ́ɣʋ́ Tacaa yɔɣɔtaa sɩ: Ye awulumpu ha ɩ nyǝm napǝlǝɣɩ ɩ pǝyalaa taa nɔɣɔlʋ, pǝ pǝsa pǝyalʋ ɩnɩ na ɩ piya piya pa nyǝm kɛ tam tɔɔ kɛ́.
Ama ye awulumpu cosa ɩ nyǝm, na ɩ́ ha ɩ tǝmlɛ nyǝ́ma taa nɔɣɔlʋ ɩ tɔkɩ-wǝɣɩ mpʋ, halǝna ɩ cɛpʋ pǝnaɣa. Ɩlɛna pǝ taɣanɩ mǝlʋɣʋ kɛ awulumpu nyǝm. Mpi awulumpu hawa ɩ maɣamaɣa ɩ piya tɔ pǝ tike pǝ kɛna pɛlɛ pa nyǝm.
Pǝ fɛɩ sɩ, awulumpu ɩ́ lɛɛkɩ yǝlaa taa nɔɣɔlʋɣʋ pʋntʋ nyǝm. Ɩ maɣamaɣa ɩ nyǝm kɛ ɩ ká cɛla ɩ pǝyalaa. Ɩlɛ Ɩsɔ yǝlaa taa nɔɣɔlʋ kaa hatǝlǝna ɩ nyǝm.
Ḿpʋ́ɣʋ́ apalʋ ɩnɩ ɩ tǝŋna-m tǝsʋʋlɛ nte tǝ wɛ nɔnɔɣɔ kiŋ tɔɔ tɔ. Ɩlɛna tǝ́ sʋʋ kɔtǝlaa kutuluŋ taa. Ɩlɛna tǝ kɛɛna ilim ntɔɣɔŋ tɔɔ kɛ́ kɔtǝlaa lonte. Patǝma nɔɣɔlʋ ɩ ka wɛ lɔlɔ kɛ́ ilim tǝtʋlɛ tɔɔ.
Ɩlɛna ɩ́ hʋlɩ-m sɩ: Cǝnɛɣɛ kɔtǝlaa ká tǝsɩ tɔla nna pa lapa kɔtaɣa sɩ pǝ́ taɣanɩ pa ɩsaɣatʋ tɔ a nantʋ. Tǝna tɔtɔɣɔ paa tǝsɩ kʋhaaŋ. Pa taa lǝsɩ kɔtaɣa nyǝm mpǝɣɩ awalɩ taɣa tɔɔ. Pǝ taa kɔɔ na samaa pilisi Ɩsɔ nyǝm.
Ḿpʋ́ɣʋ́ ɩ lɩɩna-m awalɩ tɔɔ taɣa tɔɔ. Ɩlɛna ɩ́ cɔɔna-m taɣa ŋkuluŋasɩ liɣiti taa. Paa ŋkuluŋa ŋka kaa wɛna taɣa kɛ́.
Nkuluŋasɩ taa taasɩ nsɩ sɩ wɛ pǝcɔ pǝcɔɣɔ. Sɩ waŋ na sɩ taɣalǝŋ kɛ teitei. Taɣalǝŋ wɛ mɛɛtǝlǝnaa hiu. Waŋ kɛ mɛɛtǝlǝnaa naanʋwa na kakpasɩ.
Pɛɛ koluŋa cɔɔna paa taɣa ŋkaɣa. Ɩlɛna mǝsasɩ cɔɔna koluŋa ŋkɛ na pǝ́ tá.
Ḿpʋ́ɣʋ́ apalʋ ɩnɩ ɩ heela-m sɩ, mǝsasɩ nsi sɩ tɔɔ Ɩsɔ tǝyaɣa tǝmlɛ nyǝ́ma tǝsǝɣɩ tɔla nna yǝlaa lapa kɔtasɩ tɔ, a nantʋ tɔɣɔlɛ.
Ḿpʋ́ɣʋ́ apalʋ ɩnɩ ɩ mǝlǝna-m Ɩsɔ tǝyaɣa nɔnɔɣɔ, ɩlɛna má ná lʋm lɩɩkǝna nɔnɔɣɔ tɛɛ, na ilim tǝlɩɩlɛ tɔɔ. Ɩsɔ tǝyaɣa na ilim ntɔɣɔŋ tɔɔ kɛ́ lʋm kpeŋaɣana. Ɩlɛna pǝ́ mǝlǝɣǝna kɔtaɣa tǝlatɛ, na ilim mpǝtǝŋ tɔɔ.
Ḿpʋ́ɣʋ́ ɩ lɩɩna-m na ilim ntɔɣɔŋ nɔnɔɣɔ. Tǝ kɛɛna awalɩ tɔɔ nɔnɔɣɔ ŋka ka siɣisina ilim tǝlɩɩlɛ tɔɔ tɔ, na lʋm tɔŋa kpente na kɔŋkɔŋ ntɔɣɔŋ nyǝŋkʋ tɔɔ.
Ɩlɛna ɩ́ mǝŋna ilim tǝlɩɩlɛ tɔɔ, na ɩ́ tɔka ŋmǝnaɣa. Ɩlɛna ɩ́ maɣasǝna-kɛɣɛ mɛɛtǝlǝnaa nasǝlɛ na nɩɩnʋwa (500) kɛ hɔɣɔlʋɣʋ ŋkʋ kʋ tɔɔ. Pǝ waalɩ kɛ́ ɩ tɛsǝna-m na lʋm. Pǝlɛ pǝ́ sɩɩna ma nɔɔsɛ.
Ḿpʋ́ɣʋ́ ɩ tasa maɣasʋɣʋ kɛ mɛɛtǝlǝnaa nasǝlɛ na nɩɩnʋwa (500). Ɩlɛna ɩ́ tɛsǝna-m lʋm, na pǝlɛ pǝ sɩɩna ma tʋna. Ɩ tasa maɣasʋɣʋ kɛ mɛɛtǝlǝnaa nasǝlɛ na nɩɩnʋwa (500) tɔtɔ. Ɩ tasa-m lʋm tɛsǝnaʋ, ɩlɛna pǝ́ kpa ma tǝnaɣa.
Ḿpʋ́ɣʋ́ ɩ tasa maɣasʋɣʋ kɛ mɛɛtǝlǝnaa nasǝlɛ na nɩɩnʋwa (500). Ɩlɛ lʋm mpɩ pǝlɛ pǝ kǝla lumaŋ, ma ta pǝsɩ tɛsʋɣʋ. Pǝ kɛ́ lɔɔʋ kɛ́, na ye pǝ taɣa yaʋ nɔɣɔlʋ kaa pǝsɩ tɛsʋɣʋ.
Ḿpʋ́ɣʋ́ ɩ pɔɔsa-m sɩ: Yʋlʋ nyá, n nawa teu na? Ɩlɛna ɩ́ pona-m kpeeŋa na ɩ́ taɣanɩ-m mǝŋnaʋ kɛ lɔɔʋ nɔɣɔ.
Ɩlɛna má paasǝna sɩ, tɩɩŋ nyala sɔsɔm kɛ lɔɔʋ ŋkʋ kʋ kʋtemiŋ naalɛ tɔɔ.
Ḿpʋ́ɣʋ́ apalʋ ɩnɩ ɩ heela-m sɩ: Lɔɔʋ kʋnɛ kʋ lʋm kpeŋ ilim tǝlɩɩlɛ hɔɣɔlʋɣʋ tɔɔ kɛ́. Yaatanɩ tɛtɛkǝlɛ kɛ pǝ tǝŋǝɣɩ, na pǝ tiiki teŋku kʋsǝpʋ taa, na pǝ́ taɣanǝɣɩ-wɩ.
Ɩlɛna lʋm taa weesuɣu nyǝm tǝna wɛɛna weesuɣu, kɛ paa timpi lɔɔʋ ŋkʋ kʋ lʋm ka tala tɔ. Waatʋ ɩnǝɣɩ tiina ka huki. Pǝ taɣa pʋlʋ, teŋku lʋm ka taɣanɩ. Ye lɔɔʋ ŋkʋ kʋ lʋm ɩ́ tala timpi, weesuɣu lakɩ kɛ́.
Pǝ kpaɣaʋ hatoo Aŋ-Ketii, na pǝ́ polo Aŋ-Aŋkǝlayim tɔ. Tiina kpalaa ká tʋɣɩ pa puluŋ kɛ́, na pá leŋ teŋku kʋteŋ tɔɔ. Paa kpa tiina waanɩ waanɩ kɛ́ ɩsɩɩ teŋku sɔsɔ taa.
Ama lʋcaɣam na lɩɩna ná kaa taɣanɩ. Pɩɩ pǝsɩ tɔm lona kɛ́.
Tɩɩŋ kʋlʋlʋŋ waanɩ waanɩ ká nyɔ lɔɔʋ kʋtemiŋ tɔɔ. Ɩ hatʋ kaa lontili paa pǝlee, na ɩ́ lʋlǝɣɩ pee kɛ tam tɔɔ. Paa ɩsɔtʋ wei kɛ paa kooliɣi ɩ kʋlʋlʋm. Mpi tɔ, tǝsulle tɛɛ kɛ́ lʋm lɩɩkǝna na pǝ́ kpeŋ ɩ tɛɛ. Paa tɔkɩ ɩ pee kɛ́, na pá waasǝɣǝna pa tǝɣɩ ɩ hatʋ.
Ḿpʋ́ɣʋ́ Tacaa Ɩsɔ yɔɣɔtaa sɩ: Tɛtʋ nti paa tala Ɩsɛɣɛlɩ kpeka naanʋwa na naalɛ tɔ tǝ toosi ntɔ. Tɔm naalɛɣɛ paa cɛla Yosɛɛfʋ kpekǝle nyǝ́ma.
Teitei kɛ́ paa tala-tɩ. Mpi tɔ, má yɔɣɔtaa kɛ́ na tuunaʋ na má sɩɩ sɩ, ma haakɩ-tǝɣɩ pa cɔsɔnaa. Ɩlɛ tǝ pǝsa pa kpancoou kɛ́.
Tɛtʋ ilim ntɔɣɔŋ tɔɔ toŋa, kpakǝɣɩ Metitelanee teŋku. Ɩlɛna ká tǝŋ hapǝlɛ nte tǝ tǝŋǝɣǝna Hetǝlɔŋ na Lepo-Hamatɩ na Setatɩ pǝ acalɛɛ taa tɔ.
Pǝ waalɩ ɩlɛna ká lɩɩ Pelota na Sipǝlayim pǝ acalɛɛ. Anɩ a wɛnna Tamasɩ na Hamatɩ tɛtʋ pǝ hɛkʋ taa. Na Hasɛɛ-Tikoŋ ɩcatɛ nte tǝ kpǝtǝna Haʋlaŋ tɛtʋ toŋa tɔ.
Toŋa ŋkɛ kaa polo teŋku Metitelanee. Halǝna Hasaa-Ɩnaŋ tɛtʋ kɛ ilim tǝlɩɩlɛ tɔɔ. Ɩlɛna ká mǝlɩ Tamasɩ na Hanatɩ pa tɛtʋ. Ɩsǝna toŋa ka wɛɛ ilim ntɔɣɔŋ tɔɔ tɔɣɔlɛ.
Ilim tǝlɩɩlɛ tɔɔ toŋa ká lɩɩ lonte nte tǝ wɛ Tamasɩ na Haʋlaŋ pa hɛkʋ tɔ. Ɩlɛna ká tǝŋ Yaatanɩ tɛtɛkǝlɛ kɛ Kalaatɩ na Ɩsɛɣɛlɩ tɛtʋ pǝ hɛkʋ taa. Kaa polo timpi pa yaa sɩ Tamaa tɔɣɔ teŋku kʋsǝpʋ. Ɩsǝna toŋa ká wɛɛ ilim tǝlɩɩlɛ tɔɔ tɔɣɔlɛ.
Ilim mpǝtǝŋ tɔɔ toŋa ɩlɛ kaa lɩɩ timpi pa yaa sɩ Tamaa tɔɣɔ Melipa lʋm na Katɛɛsɩ pǝ tɛtʋ cɔlɔ. Ɩlɛna ká mǝlɩ Icipiti tɛtʋ lɔɔʋ. Halǝna Metitelanee teŋku. Ɩsǝna toŋa ká wɛɛ ilim mpǝtǝŋ tɔɔ tɔɣɔlɛ.
Ilim tǝtʋlɛ tɔɔ nyǝŋka ɩlɛ, teŋku Metitelanee kɛlɛ toŋa. Pǝ kpaɣaʋ ilim mpǝtǝŋ tɔɔ tɔ, halǝna Lepo-Hamatɩ kɛ ilim ntɔɣɔŋ tɔɔ. Ɩsǝna ilim tǝtʋlɛ tɔɔ nyǝŋka ka wɛɛ tɔɣɔlɛ.
Ɩsɛɣɛlɩ kpeka nyǝ́ma kɛ ɩ́ ká tala tɛtʋ ntɩ.
Tɛtɛ kɛ́ ɩ́ ká tɔ́ na ɩ́ talǝna-tɩ. Ɩlɛ ɩ́ taa sɔɔ mʋʋlaa mpa pa wɛ mǝ hɛkʋ taa na pa lʋla piya kɛ mǝ tɛtʋ taa tɔ. Pǝ wɛɛ kɛ́ sɩ ɩ́ la-wɛɣɛ teitei ɩsɩɩ Ɩsɛɣɛlɩ nyǝ́ma. Ɩlɛna pɛlɛ pá hiki pa paa tete kɛ Ɩsɛɣɛlɩ kpeka taa.
Paa wei ɩ ká hiki ɩ paa tete kɛ Ɩsɛɣɛlɩ kpekǝle nte tǝ taa ɩ ká caɣa tɔ. Tacaa Ɩsɔ má ma sɩɩna mpʋ.
Ɩsɛɣɛlɩ kpeka nyǝ́ma hǝla ntɔ, na pa tɛtʋnaa. Taŋ kpekǝle nyǝ́ma tɛtʋ wɛ ilim ntɔɣɔŋ tɔɔ kɛ́. Tǝ mala hapǝlɛ nte tǝ tǝŋǝɣǝna Hetǝlɔŋ na Lepo-Hamatɩ na Hasaa-Ɩnaŋ pǝ tɛtʋnaa taa tɔ. Ɩlɛna pǝ polo Tamasɩ, na Hamatɩ pǝ tɛtʋnaa cɔlɔ. Ɩlɛna ká polo ká lɩɩ ilim tǝlɩɩlɛ toŋa. Halɩ Metitelanee teŋku na ilim tǝtʋlɛ tɔɔ.
Taŋ tɛtʋ ná tǝŋa ilim kɛ ɩtaɣalaʋ tɔɔ kɛ́, halǝna Asɛɛ kpekǝle nyǝntʋ.
Asɛɛ tɛtʋ ɩtaɣalaʋ tɔɔ kɛ́ Nɛfǝtali nyǝntʋ wɛɛ.
Ɩlɛna Manasee tɛtʋ náá wɛɛ Nɛfǝtali nyǝntʋ ɩtaɣalaʋ tɔɔ.
Ɩfǝlayim tɛtʋ wɛ Manasee nyǝntʋ ɩtaɣalaʋ tɔɔ kɛ́.
Ɩlɛna Lupɛŋ tɛtʋ náá wɛɛ Ɩfǝlayim nyǝntʋ ɩtaɣalaʋ tɔɔ.
Ɩlɛna Yuta tɛtʋ kɛ Lupɛŋ nyǝntʋ ɩtaɣalaʋ tɔɔ.
Pǝ kpaɣaʋ Yuta tɛtʋ ɩtaɣalaʋ tɔɔ kɛ́ ilim tǝlɩɩlɛ na pǝ tǝtʋlɛ tɔ, ɩ́ ká kaasɩ tɛtʋ na tǝ taɣalǝŋ wɛɛ teitei ɩsɩɩ paa kpekǝle nte tǝ nyǝntʋ. Tǝ taɣalǝŋ ká wɛɛ kilomɛɛtǝlǝnaa naanʋwa na naalɛ na hɔɣɔlʋɣʋ. Ɩlɛna ɩ́ ŋmá tǝ hɛkʋ taa kɛ́ Ɩsɔ na yǝlaa pa tǝsulle.
Tacaa tɛtʋ taɣalǝŋ ká wɛɛ kilomɛɛtǝlǝnaa naanʋwa na naalɛ na hɔɣɔlʋɣʋ. Tǝ waŋ kɛ kilomɛɛtǝlǝnaa naanʋwa.
Tɛtʋ hɔɣɔlʋɣʋ ŋku pa cɛla kɔtǝlaa tɔ, kɩɩ taɣalɩ kilomɛɛtǝlǝnaa naanʋwa na naalɛ na hɔɣɔlʋɣʋ kɛ́. Pǝ kpaɣaʋ ilim tǝlɩɩlɛ na pǝ polo pǝ tǝtʋlɛ tɔ. Ɩlɛna ɩ́ maɣasɩ kilomɛɛtǝlǝnaa kakpasɩ kɛ pǝ kpaɣaʋ ilim ntɔɣɔŋ na pǝ mpǝtǝŋ tɔ. Na ɩ́ sǝŋsɩ Ɩsɔ na yǝlaa pa tǝsulle kɛ hɛkʋ taa.
Tɛtʋ hɔɣɔlʋɣʋ ŋkʋ, kɩɩ pǝsɩ Satɔkɩ lʋlʋɣʋ nyǝ́ma kɔtǝlaa mpa pa kpa kɔtʋɣʋ tɔ pa nyǝntʋ kɛ́. Pa lapa Tacaa tǝmlɛ kɛ teu kɛ́. Pa ta la ɩsɩɩ Lefii nyǝ́ma mpa pa lɔwa Ɩsɔ kɛ́ waatʋ wei Ɩsɛɣɛlɩ nyǝ́ma toolaa tɔ.
Pǝ tɔɔ kɛ́ paa ha-wɛɣɛ kelika naŋŋ nyǝŋka. Nka pa cosa Ɩsɛɣɛlɩ nyǝ́ma tɛtʋ tɔɔ kɛ́ Lefii nyǝ́ma toŋa kiŋ tɔ.
Lefii nyǝ́ma nyǝntʋ ká wɛɛ teitei kɛ́ ɩsɩɩ kɔtǝlaa nyǝntʋ. Tǝ tǝna tǝ taɣalǝŋ ká wɛɛ kilomɛɛtǝlǝnaa naanʋwa na naalɛ na hɔɣɔlʋɣʋ. Tǝ waŋ kɛ kilomɛɛtǝlǝnaa kakpasɩ.
Pǝ fɛɩ sɩ yʋlʋ ɩ́ laɣasɩ tɛtʋ ntɩ na pʋlʋ. Yaa ɩ́ pɛɛtɩ-tɩ, yaa ɩ́ kɛɛ-tǝɣɩ nɔɣɔlʋ. Pǝ taɣa pʋlʋ, tǝ kǝla tɛtʋ tǝnaɣa sɔsɔɔntʋ kɛ Ɩsɛɣɛlɩ taa. Mpi tɔ, tǝ kɛ́ Tacaa nyǝntʋ tɔ se.
Tɛtʋ ká kaasɩ Ɩsɔ nyǝntʋ cɔlɔ tǝna. Tǝ waŋ wɛ kilomɛɛtǝlǝnaa naalɛ na hɔɣɔlʋɣʋ. Tǝlɛ tǝ ta kɛ Ɩsɔ nyǝntʋ. Ɩcatɛ nyǝntʋ kɛ́ sɩ yǝlaa ɩ́ caɣa. Ɩlɛna pá ŋmá ɩcatɛ kɛ hɛkʋ taa.
Tǝ taɣalǝŋ na tǝ waŋ ká wɛɛ teitei kɛ́. Mɛɛtǝlǝnaa iyisi naalɛ na ŋmʋnʋɣʋ na nɩɩlɛ na naanʋwa (2250) kɛ́ paa kɔŋkɔŋ ŋku.
Paa yele ɩkpatɛ na tǝ́ cɔɔna ɩcatɛ na tǝ́ tá. Tǝ waŋ ká wɛɛ mɛɛtǝlǝnaa nɩɩnʋwa na hiu na kakpasɩ (125).
Pɩɩ kaasɩ Tacaa tɛtʋ tɔɔ kɛ́ hɔɣɔlʋɣʋ. Kʋ taɣalǝŋ kɛ kilomɛɛtǝlǝnaa kakpasɩ, na ɩcatɛ ilim tǝlɩɩlɛ tɔɔ. Na kilomɛɛtǝlǝnaa kakpasɩ tɔtɔɣɔ ilim tǝtʋlɛ tɔɔ. Tɛtʋ ntɩ tǝ taa kɛ́ paa hiki tɔɣɔnaɣa na pa cɛla ɩcatɛ yǝlaa.
Paa Ɩsɛɣɛlɩ kpekǝle tʋ wei ɩ wɛ ɩcatɛ taa te. Ɩ pǝsǝɣɩ na ɩ́ hala-tɩ.
Tacaa tɛtʋ na ɩcatɛ nyǝntʋ, pǝ kʋkpɛntʋɣʋ tǝna taɣalǝŋ na pǝ waŋ wɛ teitei kɛ́. Paa kɔŋkɔŋ ŋkuɣu kilomɛɛtǝlǝnaa naanʋwa na naalɛ na hɔɣɔlʋɣʋ.
Pɩɩ kaasɩ ntiɣi Ɩsɔ tɛtʋ na ɩcatɛ nyǝntʋ hɛkʋ taa tɔ, awulumpu nyǝntʋ ntɛ́. Tɩɩ pɔ ḿpʋ́ɣʋ́ na tǝ́ tǝŋ lɛntǝnaa. Tǝ taɣalǝŋ ká wɛɛ kilomɛɛtǝlǝnaa naanʋwa na naalɛ na hɔɣɔlʋɣʋ. Tɩɩ yoosina ilim tǝlɩɩlɛ tɔɔ toŋa. Ɩlɛna tǝ́ polo Metitelanee teŋku kɛ ilim tǝtʋlɛ tɔɔ. Tacaa tɛtʋ na tǝsulle ká wɛɛ tɛtʋ nti tǝ wɛna tǝ paa kɛ mpʋ tɔ, tǝ hɛkʋ taa kɛ́.
Lefii nyǝ́ma tɛtʋ na ɩcatɛ pɩɩ faɣa awulumpu tɛtʋ kɛ hɔɣɔlǝŋ naalɛɣɛ. Tɩɩ tǝŋ Yuta tɛtʋ na ilim ntɔɣɔŋ tɔɔ, na Pɛncamɛɛ nyǝntʋ na pǝ mpǝtǝŋ tɔɔ.
Kpeka lɛnna na a tɛtʋnaa ntɔ cǝnɛ. Pɛncamɛɛ tɛtʋ tǝnaɣa ntɛ́ pǝ kpaɣaʋ ilim tǝlɩɩlɛ tɔɔ toŋa tɔ. Na pǝ́ polo Metitelanee teŋku na ilim tǝtʋlɛ tɔɔ tɔ.
Pɛncamɛɛ nyǝntʋ tǝŋa ilim kɛ ɩtaɣalaʋ tɔɔ kɛ́. Tǝ kɔŋkɔŋ taa kɛ́ Simiyɔŋ tɛtʋ wɛɛ.
Ɩsakaa nyǝntʋ kɛ Simiyɔŋ nyǝntʋ kɔŋkɔŋ taa.
Na Sapulɔŋ tɛtʋ kɛ Ɩsakaa nyǝntʋ kɔŋkɔŋ taa.
Na Katɩ nyǝntʋ kɛ Ɩsakaa tɛtʋ kɔŋkɔŋ taa.
Katɩ nyǝ́ma toŋa ŋka ka wɛ ilim mpǝtǝŋ tɔɔ tɔɣɔlɛ tɛtʋ toŋa. Nkɛ ka kpaɣana Tamaa kɛ ilim tǝlɩɩlɛ tɔɔ. Ɩlɛna ká polo Melipa na Katɛɛsɩ tɛtʋ lʋm cɔlɔ. Pǝ waalɩ ɩlɛna ká tǝŋ Icipiti lɔɔʋ halǝna Metitelanee teŋku.
Ḿpʋ́ɣʋ́ paa tala Ɩsɛɣɛlɩ kpeka kɛ tɛtʋ na tɛtɛ tɔʋ. Paa kpekǝle nte tɩɩ wɛɛna tǝ lonte kɛ tɛtʋ taa. Tacaa Ɩsɔ sɩɩna mpʋ.
Ɩsǝna Yosalɛm ɩcatɛ nɔnɔɔsɩ naanʋwa na naalɛ ká wɛɛ tɔɣɔlɔ. Ɩsɛɣɛlɩ nyǝ́ma kpeka hǝla kɛ paa ha paa nɔnɔɣɔ ŋka. Koluŋa taɣalǝŋ ká wɛnna ilim ntɔɣɔŋ tɔɔ kɛ́ mɛɛtǝlǝnaa iyisi naalɛ na ŋmʋnʋɣʋ na nɩɩlɛ na naanʋwa (2250). Koluŋa ŋkɛ ka tɔɔ ka wɛɛ nɔnɔɔsɩ tooso. Lupɛŋ nɔnɔɣɔ na Yuta nyǝŋka na Lefii nyǝŋka.
<range>
Ilim tǝlɩɩlɛ tɔɔ hɔɣɔlʋɣʋ koluŋa taɣalǝŋ ká wɛɛ mɛɛtǝlǝnaa iyisi naalɛ na ŋmʋnʋɣʋ na nɩɩlɛ na naanʋwa (2250). Koluŋa ŋkɛ ka tɔɔ ka wɛɛ nɔnɔɔsɩ tooso tɔtɔ. Yosɛɛfʋ nɔnɔɣɔ na Pɛncamɛɛ nyǝŋka na Taŋ nyǝŋka.
Ilim mpǝtǝŋ tɔɔ koluŋa taɣalǝŋ ká wɛɛ teitei kɛ́ ɩsɩɩ lɛŋsɩ. Koluŋa ŋkɛ ka nɔnɔɔsɩ ka wɛɛ tooso. Simiyɔŋ nɔnɔɣɔ, na Ɩsakaa nyǝŋka na Sapulɔŋ nyǝŋka.
Ilim tǝtʋlɛ tɔɔ hɔɣɔlʋɣʋ taɣalǝŋ ká wɛɛ teitei kɛ́ na lɛlǝŋ. Koluŋa ŋkɛ ka nɔnɔɔsɩ ká wɛɛ tooso tɔtɔ. Katɩ nɔnɔɣɔ, na Asɛɛ nyǝŋka, na Nɛfǝtali nyǝŋka.
Ɩcatɛ koluŋa tǝna taɣalǝŋ kpɛnta mɛɛtǝlǝnaa iyisi pɔɣɔlaɣafɛɩ naanʋwa (9000). Pǝ kpaɣaʋ waatʋ ɩnɩ tɔɣɔ paa ha ɩcatɛ kɛ hǝtɛ sɩ: Tacaa wɛ cǝnɛ.
Yuta wulaʋ Sowakim kawulaɣa pɩɩsɩ tooso nyǝŋka taa, Papiloni wulaʋ Nepukanɛsaa na ɩ yoolaa pa pola Yosalɛm ɩcatɛ kɛ yoonaʋ. Ɩlɛna pá ta-tɛ.
Ḿpʋ́ɣʋ́ Tacaa tʋwa Yuta wulaʋ Sowakim kɛ pa niŋ taa. Pa kpa salǝkatʋnaa, na pá kpaɣa Ɩsɔ tǝsɛɛlɛ taa wontu lɛntǝnaa, na pá kpeena na pá sɩɩ pa tɩɩŋ kutuluɣu kpancoou taa.
Ḿpʋ́ɣʋ́ wulaʋ Nepukanɛsaa tɔma ɩ kawulaɣa tǝyaɣa nyǝ́ma nyʋɣʋ tʋ Asepenasɩ sɩ: Lǝsɩ Ɩsɛɣɛlɩ awulumpiya. Yaa mpa pa nyɔɔŋ kʋlaa tɔ, pa ɩfepiya napǝlɩ.
Mpa pa sǝŋa teu na pa ɩsɛntaa lɩɩwa, na pá lapa ceu tɔ. Pǝ tɛ yǝlaa ká wɛɛna nyǝm na laɣatʋ kɛ́. Na pa pǝsǝɣɩ na pá lá wulaʋ tǝyaɣa taa kɛ́ tǝmlɛ. Ɩlɛna pá hʋ́lɩ́-wɛɣɛ Papiloni tɔm na pǝ ŋmaatʋ
kɛ pɩɩsɩ tooso. Wulaʋ tɔɣɔnaɣa kɛ paa tɔkɩ na pá nyɔɔkɩ ɩ sʋlʋm. Pǝlɛ pǝ waalɩ ɩlɛna pá sʋʋ ɩ tǝmlɛ taa.
Yuta kpekǝle nyǝ́ma ka sita ɩfepiya mpɛ pa taa kɛ́. Mpɛɣɛlɛ Taniyɛɛlɩ, na Hananiya, na Mikayɛɛlɩ, na Asaliya.
Ḿpʋ́ɣʋ́ kawulaɣa tǝyaɣa nyǝ́ma nyʋɣʋ tʋ laɣasa-wɛɣɛ hǝla. Taniyɛɛlɩ kɛlɛ Pɛlǝtasaa, na Hananiya sɩ Satǝlakɩ, na Mikayɛɛlɩ sɩ Mesakɩ, na Asaliya sɩ Apɛtɩ-Neko.
Ama Taniyɛɛlɩ ná kisaa tǝsaɣasaɣa sɩ ɩnɩ ɩ kaa pilisi ɩ tɩ na wulaʋ kʋtɔɣɔʋ na sʋlʋm mpɩ. Ɩlɛna ɩ́ sǝlǝmɩ kawulaɣa tǝyaɣa nyǝ́ma nyʋɣʋ tʋ sɩ, ɩ́ taa caalɩ-ɩ na wulaʋ tɔɣɔnaɣa na ɩ sʋlʋm mpɩ.
Ḿpʋ́ɣʋ́ Ɩsɔ lapa na apalʋ ɩnɩ ɩ́ hʋlɩ Taniyɛɛlɩ kɛ pɛɛlɛɛ, na ɩ́ nɩɩ ɩ tɔm.
Paa na mpʋ, ɩ́lɛ́ ɩ cɔ-ɩ sɩ: Ta caa wulaʋ maɣamaɣa sɩɩna mǝ tɔɣɔnaɣa na mǝ kʋnyɔnyɔɔm. Ɩlɛ ma nyaŋ kɛ́ sɩ pǝ́ taa kɔɔ na mǝ saalanaa tɛɛ-mɛɣɛ alaafǝya. Ɩlɛ pɩɩ la na wulaʋ lǝsɩ ma weesuɣu.
Ḿpʋ́ɣʋ́ Taniyɛɛlɩ pola wei Asepenasɩ ka kpawa sɩ ɩ́ feŋ ɩ́ na ɩ taapalaa pa tɔɔ tɔ ɩ kiŋ, na ɩ́ tɔmɩ-ɩ sɩ:
Maɣasɩ-tʋɣʋ cɛlʋɣʋ kɛ tuusi hatʋ na lʋm kɛ kʋyɛɛŋ naanʋwa.
Pǝlɛ pǝ waalɩ, ɩlɛna ń nyǝnɩ tá na tá saalanaa. Mpa pa tɔkɩ wulaʋ tɔɣɔnaɣa tɔ, ta alaafǝyanaa. Ɩlɛ n ká nyɩ ɩsǝna n ká la tɔ.
Ḿpʋ́ɣʋ́ ɩ tisa nti pa sǝlǝma-ɩ tɔ. Ɩlɛna ɩ́ maɣasɩ-wɛɣɛ ḿpʋ́ɣʋ́ kʋyɛɛŋ naanʋwa.
Kʋyɛɛŋ kɔma na ɩ́ tala naanʋwa, ɩlɛ feŋlu nawaɣalɛ sɩ Taniyɛɛlɩ pa kǝla pa taapalaa kɛ alaafǝya na yasǝlaɣa. Pǝyele pɛlɛ pa tɔkaɣana wulaʋ tɔɣɔnaɣa.
Pǝ tɔɔ kɛ́ feŋlu yela-wɛɣɛ wulaʋ tɔɣɔnaɣa kɛ cɛlʋɣʋ na ɩ́ tʋɣɩ-wɛɣɛ tuusi hatʋ tike.
Ḿpʋ́ɣʋ́ Ɩsɔ ha ɩfepiya mpɛ pa liɣiti kɛ́ tɔm katɛ nyǝntʋ cɛkǝnaʋ, na laɣatʋ, na takǝlaɣa nyǝm. Taniyɛɛlɩ ná sɛɣɛsaɣa toosee waanɩ waanɩ hʋwɛɛ.
Kʋyakʋ ŋku wulaʋ ka sɩɩwa tɔ kʋ tapa. Ɩlɛna Asepenasɩ pona ɩfepiya mpɛ pa tǝnaɣa wulaʋ sɩ ɩ́ maɣasɩ-wɛ.
Ḿpʋ́ɣʋ́ ɩ́lɛ́ ɩ yɔɣɔtǝna ɩfepiya mpɛ pa tǝna. Ama ɩ ta na pa taa napǝlɩ, ɩsɩɩ Taniyɛɛlɩ na ɩ taapalaa. Ḿpʋ́ɣʋ́ ɩ tʋ-wɛɣɛ ɩ tǝmlɛ taa.
Paa tɔm katɛ nyǝntʋ ntiɣi ɩ pona-wɛ pa nyǝŋ-tǝɣɩ. Ɩlɛna ɩ́ ná sɩ Taniyɛɛlɩ pa kǝla tʋwaa, na cele tɔm nalaa, mpa pa tǝna pa wɛ ɩ kawulaɣa taa tɔɣɔ tɔm naanʋwa.
Taniyɛɛlɩ ka wɛ wulaʋ tǝmlɛ taa kɛ́ ḿpʋ́ɣʋ́. Halǝna pǝnaɣa ŋka Pɛɛsɩ wulaʋ Silusi lɛɛka Papiloni ɩcatɛ tɔ.
Ḿpʋ́ɣʋ́ Nepukanɛsaa toosa toosee kɛ ɩ kawulaɣa pǝnaɣa naalɛ nyǝŋka taa. Toosee anɩ a pɛkǝla-ɩ na ɩ́ maɣasɩ tom na ɩ́ wɩɩ.
Ɩlɛna ɩ́ yele na pá koti tʋwaa, na cele tɔm nalaa na pee pɔɔsǝlaa na ɩsɔtʋlʋŋasɩ tɔm nyǝntaa sɩ, pá heeli-ɩ ɩ toosee.
Pa kotaa ɩlɛna ɩ́ tɔ-wɛ sɩ: Ma toosaa kɛ́ na pǝ́ pɛkǝlɩ-m sɔsɔm. Ɩlɛ ma caa sɩ ɩ́ kɛɛsɩ-m ma toosee anɩ.
Ḿpʋ́ɣʋ́ pa cɔ-ɩ na Alaamee tɔm taa sɩ: Haɩ, ta caa wulaʋ, mǝ na tɛtʋ*fa*. Heeli-tʋɣʋ nyá toosee anɩ, ɩlɛna taa kɛɛsɩ-ŋ a hʋwɛɛ. wɛɛ sɩ wulaʋ ɩ wɛɛ tam.
Ntɛna wulaʋ sɩ: Ye ɩ́ tá heeli-m ma toosee, na a hʋwɛɛ paa tɔɔsɩ mǝ nantʋ na kpatasɩ. Ɩlɛna mǝ tɛɛsɩ pǝsɩ ncaa.
Ama ye ɩ́ heela-m-yɛ na a hʋwɛɛ, maa la-mɛɣɛ kʋcɔɔŋ sɔsɔɔŋ. Maa kʋsɩ mǝ nyɔɔŋ. Mpʋ tɔ, ɩ́ yɔɣɔtɩ.
Ḿpʋ́ɣʋ́ pa lɛla cɔʋ sɩ: Haɩ, ta caa wulaʋ. Heeli-tʋɣʋ nyá toosee anɩ. Ɩlɛna taa sɛɣɛsɩ-ŋ a hʋwɛɛ.
Ntɛna wulaʋ cɔ sɩ: Ma nawa tǝkpataa sɩ, ɩ́ caa kɛ́ sɩ ɩ́ kɛɛ tɔm na ɩ́ hiki waatʋ. Ɩlɛna ɩ́ taɣanɩ mǝ tɩ na ɩ́ heeli-m pɔpɔtʋ, na pǝ́ laɣasɩ ma kʋsǝsɩɩtʋ. Mpʋ tɔ, pǝ wɛɛ kɛ́ sɩ ɩ́ heeli-m ma toosee anɩ. Ɩlɛ tǝnaɣa maa nyǝna sɩ ɩ́ pǝsǝɣɩ na ɩ́ sɛɣɛsɩ-m a hʋwɛɛ tɔtɔ. Ye pǝ taɣa mpʋ, maa kpɛntɩ mǝ tǝnaɣa kpátʋ́ɣʋ́ kʋlʋmʋɣʋ.
<range>
Ḿpʋ́ɣʋ́ pa cɔ wulaʋ sɩ: Nɔɣɔlʋ fɛɩ atɛ cǝnɛ wei ɩ pǝsǝɣɩ na ɩ́ heeli-ŋ nti n pɔɔsǝɣɩ tɔ. Pǝyele too tɔ, wulaʋ sɔsɔ yaa toŋ tʋ nɔɣɔlʋ ɩ ta pɔɔsǝta tɔm tǝnɛ tǝ taka kɛ́ tʋʋ, yaa pee nalʋ, yaa nyǝntʋ nɔɣɔlʋ.
Nti n pɔɔsǝɣɩ tɔ, tǝ wɛ katɛ. Ye pǝ taɣa tɩɩŋ wei ɩ fɛɩ yǝlaa hɛkʋ tɔ, ɩ paasi nɔɣɔlʋ fɛɩ wei ɩ pǝsǝɣɩ na ɩ́ cɔ-ŋ-tɩ tɔ.
Tǝnaɣa pǝ haŋa wulaʋ na ɩ́ mʋ pááná kɛ sɔsɔm. Ɩlɛna ɩ́ tɔ sɩ, pá kʋ Papiloni nyǝntaa tǝna.
Ḿpʋ́ɣʋ́ pa kpaalaa sɩ, pá kʋ́ nyǝntaa tǝna. Na pá pɛɛkɩ Taniyɛɛlɩ na ɩ taapalaa tɔtɔ sɩ pa kʋɣʋ-wɛ.
Wulaʋ taŋlaa nyʋɣʋ tʋ Aliyɔkɩ tʋ mpaaʋ sɩ, ɩ puki Papiloni nyǝ́ma kʋɣʋ. Ɩlɛna Taniyɛɛlɩ yɔɣɔtǝna-ɩ tǝpamm na lǝmaɣasɛɛ.
Ɩ pɔɔsa-ɩ kɛ́ sɩ: Pepe tɔɔ kɛ́ wulaʋ salǝka wɛ toŋ kɛ mpʋ? Ḿpʋ́ɣʋ́ Aliyɔkɩ kɛɛsa-ɩ-tɩ.
Ɩlɛna Taniyɛɛlɩ polo wulaʋ kiŋ na ɩ́ sǝlǝmɩ-ɩ sɩ: Ha-m waatʋ na má heeli-ŋ nyá toosee, na a hʋwɛɛ.
Ḿpʋ́ɣʋ́ Taniyɛɛlɩ pola tǝyaɣa kɛ kpakpaa, na ɩ́ heeli tɔm ntǝɣɩ ɩ taapalaa Hananiya na Mikayɛɛlɩ na Asaliya
na ɩ́ tɔ-wɛ sɩ: Ɩ́ wiina ɩsɔtaa Ɩsɔ, na ɩ́ la na tǝ cɛkǝna toosee anɩ. Pǝ taa kɔɔ na pá kʋ ta na Papiloni nyǝntaa.
Ḿpʋ́ɣʋ́ pǝ hʋla Taniyɛɛlɩ kɛ kʋŋmɛsǝtʋ tǝnɛ ɩnǝɣɩ toosee taa kɛ́ ahoo. Ɩlɛna ɩ́ sa ɩsɔtaa Ɩsɔ sɩ:
Tǝ́ sa Ɩsɔ kɛ́ tam tɔɔ. Ɩnǝɣǝlɛ lǝmaɣasɛɛ tʋ na toŋ tʋ.
Ɩnɩ ɩ laɣasǝɣǝna yǝlaa waatʋnaa. Ɩ caɣasǝɣɩ awulaa na ɩ́ kʋsǝɣɩ-wɛ. Na ɩ́ haakɩ lǝmaɣasɛɛ nyǝ́ma kɛ lǝmaɣasɛɛ na pá cɛkǝɣǝna.
Ɩnɩ ɩ kuliɣina kʋŋmɛsǝm sɔsɔɔm tɔɔ. Ɩ naaakɩ sǝkpɛtʋɣʋ taa, ɩ wɛ nyaalǝm taa.
Ma caanaa Ɩsɔ ma sama-ŋ. Nyá hana-m lǝmaɣasɛɛ na toŋ. Mʋ ta kʋsǝlǝmʋtʋ na tǝ nyɩ wulaʋ toosee.
Pǝlɛ pǝ waalɩ kɛ́ Taniyɛɛlɩ pola Aliyɔkɩ kiŋ. Ɩnǝɣɩ wulaʋ ka tʋwa sɩ ɩ́ kʋ Papiloni nyǝntaa. Ɩ pola ɩ kiŋ na ɩ́ tɔmɩ-ɩ sɩ: Yele nyǝntaa mpɛ. Ama pona-m wulaʋ kiŋ na má heeli-ɩ ɩ toosee kʋsɛɣɛsǝtʋ.
Ḿpʋ́ɣʋ́ Aliyɔkɩ pona Taniyɛɛlɩ kɛ wulaʋ tɛɣɛ kpakpaa. Ɩlɛna Aliyɔkɩ tɔ wulaʋ sɩ: Ta caa, ma hika Yuta nyǝ́ma taa kɛ́ nɔɣɔlʋ. Ɩnɩ ɩ ka heelina-ŋ nyá toosee hʋwɛɛ.
Ḿpʋ́ɣʋ́ wulaʋ pɔɔsa Taniyɛɛlɩ wei pa cuɣusaa sɩ Pɛlǝtasaa tɔ sɩ: Tampana n pǝsǝɣɩ na ń kɛɛsɩ-m ma toosee na a hʋwɛɛ na?
Ntɛna Taniyɛɛlɩ sɩ: Ta caa, nyǝntʋ, yaa pee nalʋ, yaa tʋʋ, yaa ɩsɔtʋlʋŋasɩ tɔm nyǝntaa kaa pǝsɩ na pá nyɩ-tɩ na pá heeli-ŋ.
Ama Ɩsɔ wɛ ɩsɔtaa na ɩ́ kuliɣi kʋŋmɛlǝm tɔɔ. Ɩnɩ ɩ hʋlǝna-ŋ mpi pɩɩ tɛ na pǝ́ lá tɔ. Ta caa, n hǝntaa, ɩlɛna ń kpaɣa hʋwɛɛ na ń kalǝɣɩ nyá kawulaɣa loosi. Ɩlɛna Ɩsɔ wei ɩnɩ ɩ kuliɣi kʋŋmɛlǝm tɔɔ tɔ, ɩ́ hʋlɩ-ŋ mpi pɩɩ la tɔ.
<range>
Ɩnɩ ɩ kulina-m pǝ tɔɔ sɩ má heeli-ŋ nyá toosee. Ɩlɛna ń cɛkɛna mpi pǝ cɔɔsǝɣɩ-ŋ nyá hʋwɛɛ taa tɔ. Tɔfɔ pǝ taɣa ɩsɩɩ ma tɛɛ lɛlaa kɛ nyǝm se.
N toosaa kɛ́ sɩ, n na yʋlʋ lɛɛsʋɣʋ anaam nɔɣɔlʋ na kʋ nyǝnʋɣʋ na sɔɣɔntʋ. Pǝ́cɔ́ kʋ tee kɔkɔ kɛ sɔsɔm.
Kʋ nyʋɣʋ kɛ wʋla maɣamaɣa kɛ́. Kʋ laŋlɛ na kʋ ŋkpalasɩ kɛ liɣitee nyǝɣǝlʋɣʋ. Kʋ lotu na kʋ tala kɛ nyǝɣǝlʋɣʋ kʋsɛɛmʋɣʋ.
Na kʋ nɔɔhɛɛ kɛ nyǝɣǝlʋɣʋ maɣamaɣa. Kʋ nɔntaalǝŋ sita tiili-wɛɣɛ nyǝɣǝlʋɣʋ, tiili-wɛɣɛ cʋɣʋ.
N nyǝnaɣa, ɩlɛna pǝ́ lǝsɩ pǝlɛ natǝlɩ na pulaɣa tɔɔ na tǝ́ polo tǝ́ yaɣa kʋ nɔɔhɛɛ timpi sita nyǝɣǝlʋɣʋ na cʋɣʋ tɔ, na tǝ́ putiti-yɛ.
Ḿpʋ́ɣʋ́ lɛɛsʋɣʋ ŋkʋ kʋ hota kpakpaa. Na cʋɣʋ na nyǝɣǝlʋɣʋ maɣamaɣa na nyǝɣǝlʋɣʋ kʋsɛɛmʋɣʋ, na liɣitee nyǝɣǝlʋɣʋ na wʋla pǝ yɔkɩ tǝnaŋnaŋ. Ɩlɛna heelim kpaɣa pǝ tǝna ɩsɩɩ lɔɔtʋ. Ḿpʋ́ɣʋ́ pǝlɛ nte tǝ yaɣa lɛɛsʋɣʋ ŋkʋ tɔ tǝ lapa pʋɣʋ sɔsɔɔʋ na tǝ́ su antulinya tǝna.
Ta caa, nn naakɩ toosee anǝɣǝlɛɛ? Maa heeli-ŋ pǝ hʋwɛɛ.
Nyaɣalɛ lɛɛsʋɣʋ nyʋɣʋ wʋla nyǝŋkʋ ŋkʋ. Nyá kǝlǝna awulaa tǝna. Ɩsɔtaa Ɩsɔ hana-ŋ kawulaɣa na toŋ na teeli. Ɩ tʋ nyá niŋ taa kɛ́ atɛ nyǝm, paa yǝlaa, paa wontu.
<range>
Nyá waalɩ kawulaɣa kaa tala nyá nyǝŋka. Pǝlɛ pǝ waalɩ tooso nyǝŋka wɛnna ɩsɩɩ nyǝɣǝlʋɣʋ kʋsɛɛmʋɣʋ, kaa tɔɣɔ antulinya tǝna.
Liɣiti nyǝŋka ká wɛɛ toŋ ɩsɩɩ nyǝɣǝlʋɣʋ maɣamaɣa, ŋku kʋ yɔkǝɣɩ pǝ tǝna tɔ. Kaa yɔkɩ kawulasɩ tǝna na ká faɣa-sǝɣɩ hɔɣɔlasɩ.
Nɔntaalǝŋ na nɔmpee na sita tiiliɣi nyǝɣǝlʋɣʋ, na tiiliɣi cʋɣʋ tɔ, ḿpʋ́ɣʋ́ kawulaɣa ŋkɛ kaa wɛɛ tɔm naalɛ. Kaa wɛɛna toŋ ɩsɩɩ nyǝɣǝlʋɣʋ, na ɩcantʋ ɩsɩɩ cʋɣʋ.
<range>
Na ɩsɩɩ n naʋ nyǝɣǝlʋɣʋ sitina cʋɣʋ tɔ ḿpʋ́ɣʋ́ yǝlaa ka maɣasɩ sɩ pá kpɛntɩ piitim kʋlʋmǝm na akpaɣalɛ taa. Ama pǝ kaa la, teitei ɩsɩɩ nyǝɣǝlʋɣʋ na cʋɣʋ pǝ ta tamsɩ tɔ.
Kawulasɩ nsɩ sɩ waatʋ taa kɛ́ Ɩsɔ ká kʋsɩ tam tɔɔ nyǝŋka nakǝlɩ. Kaa yɔkɩ sɩ tǝna na sɩ́ saalɩ yem. Nakǝlɩ ka kaa kpa ka tɔɔ.
Nkɛɣɛlɛ pǝlɛ nte n nawa pǝ lǝsa pulaɣa tɔɔ tɔ. Ntɛ tǝ yɔkǝna lɛɛsʋɣʋ ŋkʋ kʋ nyǝɣǝtʋ, na cʋɣʋ, na wʋla. Ɩsɔ Sɔsɔ lapǝna na ń nyɩ mpi pɩɩ la tɔ. Toosee anɩ a wɛ tampana. A kʋsɛɣɛsǝtʋ kaa saalɩ.
Ḿpʋ́ɣʋ́ wulaʋ Nepukanɛsaa hǝnta Taniyɛɛlɩ kɛ atɛ. Ɩlɛna ɩ́ tɔ sɩ: Ɩ́ fɛɛnɩ Taniyɛɛlɩ na ɩ́ wɔpɩ-ɩ tulaalʋnaa.
Na ɩ́ tasa sɩ: Tampana mǝ Ɩsɔ kɛlɛ tɩɩŋ na awulaa tǝna Ɩsɔ. Ɩ kuliɣi kʋŋmɛlǝm tɔɔ, ɩsɩɩ n pǝsʋɣʋ na ń heeli-m tɔ.
Pǝlɛ pǝ waalɩ kɛ́ wulaʋ kʋsa Taniyɛɛlɩ nyʋɣʋ. Ɩ lapa-ɩ kʋcɔɔŋ kʋpaŋ paɣalɛ. Ɩ cɛla-ɩ Papiloni tɛtʋ tǝna hɔɣɔlʋɣʋ taɣanʋɣʋ na ɩ́ sɩɩ-ɩ nyǝntaa tǝna sɔsɔ.
Ḿpʋ́ɣʋ́ Taniyɛɛlɩ sǝlǝma wulaʋ kɛ nɔɣɔ na ɩ́ cɛla Satǝlakɩ, na Mesakɩ, na Apɛtɩ-Neko kɛ Papiloni taɣanʋɣʋ. Ɩlɛna Taniyɛɛlɩ náá saalɩ wulaʋ tǝyaɣa taa.
Ḿpʋ́ɣʋ́ wulaʋ Nepukanɛsaa lupa wʋla kɛ yʋlʋ lɛɛsʋɣʋ. Kʋ taɣalǝŋ wɛ mɛɛtǝlǝnaa hiu na naanʋwa, na kʋ waŋ kɛ mɛɛtǝlǝnaa tooso. Ɩlɛna ɩ́ sǝŋsɩ-kʋɣʋ Papiloni tɛtʋ hɔɣɔlʋɣʋ taa kɛ́ Tula tɛtɛkǝlɛ taa.
Ɩlɛna ɩ́ yaa ɩ tɛtʋ tǝna hɔɣɔlǝŋ nyɔɔŋ nyǝ́ma. Pǝ kpaɣaʋ awulumpiya, na kʋmataŋnaa sɔsaa, na kʋfǝnɛɛnaa. Na laɣatʋ tasǝlaa, na liɣitee paasǝnlaa, na hʋʋlaa, na kiiŋ nyǝntaa, na tɛtʋ hɔɣɔlǝŋ nyɔɔŋ nyǝ́ma tǝna tɔ. Ɩ yaa-wɛɣɛ sɩ pá polo lɛɛsʋɣʋ ŋkʋ kʋ sɛɛʋ tʋlʋɣʋ.
Ḿpʋ́ɣʋ́ pa tǝna pa kota lɛɛsʋɣʋ ŋkʋ kʋ kiŋ.
Ɩlɛna kpaallʋ kiisina nɔɣɔ sɔsaɣa sɩ: Piitimnaa yǝlaa na nsǝma tǝna, ɩ́ ke ŋkpaŋŋ na ɩ́ nɩɩ yoo.
Ye waatʋ wei ɩ́ nɩɩwa tutuɣu, na hǝlaɣa, na saŋkʋ, na cǝmʋɣʋ, na kitiko, na wontu ntɩ tǝ tǝna. Pǝ wɛɛ sɩ ɩ́ hǝntɩ atɛɣɛ, na ɩ́ sɛɛ wulaʋ wʋla lɛɛsʋɣʋ ŋkʋ.
Ye wei ɩ́ kisaa, paa pɛtɩ pʋntʋ kɛ kpakpaa kɛ kɔkɔ sɔsɔɔŋka taa.
Pǝ tɔɔ kɛ́ waatʋ wei yǝlaa nɩɩwa tutuɣu, na hǝlaɣa, na saŋkʋ, na cǝmʋɣʋ, na kitiko, na wontu ntɩ tǝ tǝna tǝ taŋ tɔ, ḿpʋ́ɣʋ́ pa tǝna pa luŋaa na pá sɛɛ wulaʋ wʋla lɛɛsʋɣʋ ŋkʋ.
Ḿpʋ́ɣʋ́ Papiloni nyǝ́ma napǝlɩ pa pola wulaʋ kiŋ. Ɩlɛna pá kuli Yuta nyǝ́ma waalɩ.
Pa sʋʋ wulaʋ kiŋ, ɩlɛna pá sɛɛ-ɩ sɩ: Ta caa, wulaʋ, mǝna tɛtʋ.
Ɩsɩɩ n sɩɩwa sɩ, ye tǝ nɩɩ tutuɣu, na hǝlaɣa, na saŋkʋ, na cǝmʋɣʋ, na kitiko, na wontu ntɩ tǝ tǝna. Pǝ wɛɛ sɩ yǝlaa tǝna ɩ́ hǝntɩ atɛɣɛ na pá sɛɛ nya wʋla lɛɛsʋɣʋ na?
Ye wei ɩ́ kisaa paa pɛtɩ pʋntʋ kɛ kpakpaa kɛ kɔkɔ sɔsɔɔŋka taa?
Pǝyele Yuta nyǝ́ma Satǝlakɩ, na Mesakɩ, na Apɛtɩ-Neko mpa n tʋ Papiloni tɛtʋ hɔɣɔlʋɣʋ taɣanʋɣʋ tɔ, pa ta tɔkɩ nyá kʋsǝsɩɩtʋ. Pa kisa nyá tɩɩŋ na nyá wʋla lɛɛsʋɣʋ tǝmlɛ.
Ḿpʋ́ɣʋ́ pááná kpa wulaʋ kɛ sɔsɔm na ɩ́ tɔ sɩ, pá kɔna-wɛ. Ɩlɛna pá pona-wɛɣɛ-ɩ.
Na ɩ́ pɔɔsɩ-wɛ sɩ: Satǝlakɩ, na Mesakɩ, na Apɛtɩ-Neko. Ɩ́ kisa ma tɩɩŋ na ma wʋla lɛɛsʋɣʋ pǝ tǝmlɛ lapʋ yaa?
Pǝnɛntɛ ɩ́ taɣanɩ mǝ tɩ. Ye waatʋ wei ɩ́ nɩɩ tutuɣu, na hǝlaɣa, na saŋkʋ, na cǝmʋɣʋ, na kitiko, na wontu ntɩ tǝ tǝna. Ɩlɛ ɩ́ hǝntɩ atɛ na ɩ́ sɛɛ lɛɛsʋɣʋ ŋku ma sǝŋsaa tɔ. Ye pǝ taɣa mpʋ, paa pɛtɩ-mɛɣɛ kpakpaa kɛ kɔkɔ sɔsɔɔŋka taa. Ɩlɛna má ná sɩ tʋɣʋ ŋku kɩɩ lǝsɩ-mɛ?
Ḿpʋ́ɣʋ́ Satǝlakɩ, na Mesakɩ, na Apɛtɩ-Neko, pa cɔ wulaʋ sɩ: Haɩ, ta caa, tɩɩ nɔkǝɣɩ na tǝ́ taɣanɩ ta tɩ tɔm.
Paa na mpʋ, ta Ɩsɔ wei ɩ tǝmlɛ tǝ lakɩ tɔ, ɩ pǝsǝɣɩ na ɩ́ lǝsɩ-tʋɣʋ kɔkɔ sɔsɔɔŋka taa. Ɩ ká waasɩ-tʋɣʋ nyá niŋ taa.
Pǝyele, paa ɩ́lɛ́ ɩ ta tɩɩ la mpʋ, tǝ kaa la nyá tɩɩŋ tǝmlɛ. Tǝ kaa sɛɛ nyá wʋla lɛɛsʋɣʋ ŋku n sǝŋsaa tɔ.
Tǝnaɣa pááná kpa wulaʋ kɛ sɔsɔm, na ɩ́ kpɛɛ-wɛɣɛ ɩsɛ. Ɩlɛna ɩ́ tɔ sɩ: Ɩ́ haŋsɩ kɔkɔ sɔsɔɔŋka kɛ tɔm naatosompɔɣɔlaɣa.
Ḿpʋ́ɣʋ́ ɩ tɔma ɩ yoolaa alaafǝya nyǝ́ma napǝlɩ sɩ: Ɩ́ hɔkɔ-wɛ, na ɩ́ pɛtɩ ka taa.
Tǝnaɣa pa hɔka-wɛɣɛ kpakpaa, na pa tɔlɔɔsɔnaa na pa capanaa na pa kpaɩnaa. Ɩlɛna pá pɛtɩ-wɛɣɛ kɔkɔ taa.
Paa haŋsa-kɛɣɛ teu kɛ́ ɩsɩɩ wulaʋ ka sɩɩʋ tɔ. Halǝna ká kʋ mpa pa pɛta mpɛ ɩnɩ pa toosoɣo ka taa tɔ.
Ḿpʋ́ɣʋ́ Satǝlakɩ na Mesakɩ na Apɛtɩ-Neko pa hota kɔkɔ sɔsɔɔŋka taa na pa kʋhɔkʋm.
Ḿpʋ́ɣʋ́ sɔɣɔntʋ kpa wulaʋ. Ɩlɛna ɩ́ kʋlɩ tǝkpaka na ɩ́ pɔɔsɩ ɩ waalɩ nyǝ́ma sɩ: Ɩsɩɩ yǝlaa kʋhɔkaa toosoɣo tǝ pɛta kɔkɔ taa? Ɩlɛna pá cɔ-ɩ sɩ: Ḿpʋ́ɣʋ́, ta caa.
Ntɛna ɩ́ má kapuka sɩ: Ma naakɩ yǝlaa liɣiti kɛ́ ka taa. Pa ta hɔkɔ-wɛ, pǝ́cɔ́ pa tɔŋ kaa nyakɩ-wɛ. Na liɣiti nyǝŋ nǝɣǝsǝna ɩsɩɩ ɩsɔtaa tillu.
Pǝlɛ pǝ waalɩ, ɩlɛna wulaʋ kpǝtǝna kɔkɔ ŋkɛ ka nɔɣɔ. Ḿpʋ́ɣʋ́ ɩ yaawa sɩ: Ɩsɔ sɔsɔ tǝmlɛ nyǝ́ma, Satǝlakɩ, na Mesakɩ, na Apɛtɩ-Neko yoou. Ɩ́ lɩɩ na ɩ́ kɔɔ. Ɩlɛna pá lɩɩ kɔkɔ taa kɛ́ kpakpaa.
Ḿpʋ́ɣʋ́ wulaʋ akewenaa tǝna kotaa na pá wiili-wɛ. Ɩlɛna pá ná sɩ kɔkɔ ta nyaɣa pa tiili. Paa pa nyɔɔsɩ yaa pa wontu. Pǝyele pa tɔɔ maɣamaɣa fɛɩ kɔkɔ sɔŋ.
Ḿpʋ́ɣʋ́ wulaʋ tɔma sɩ: Ma sama Satǝlakɩ, na Mesakɩ, na Apɛtɩ-Neko pa Ɩsɔ. Ɩnɩ ɩ tilina ɩ ɩsɔtaa tillu na ɩ́ ya ɩ yǝlaa. Mpi tɔ, pa tisa pa yuŋ kɛ ɩ tɔɔ kɛ́. Pa mʋ sǝm na pá kisi ma kʋyɔɣɔtʋtʋ. Sɩ pa kaa sɛɛ tʋɣʋ na pá yele pa Ɩsɔ.
Pǝ tɔɔ kɛ́ ma kpaalǝɣɩ ma kawulaɣa tǝna taa piitimnaa. Ye wei ɩ́ tʋʋwa panɛ ɩnɩ pa Ɩsɔ, paa tɔɔsɩ pʋntʋ nantʋ na kpatasɩ. Pǝ́cɔ́ ɩ tǝyaɣa ká mǝlɩ ncaalɛ. Mpi tɔ, Ɩsɔ nɔɣɔlʋ ɩ fɛɩ, na ɩ́ yakɩ yǝlaa ɩsɩɩ ɩnɛ.
Ḿpʋ́ɣʋ́ wulaʋ sɔɔsa pa nyɔɔŋ kʋsʋɣʋ kɛ Papiloni tɛtʋ taa.
Ḿpʋ́ɣʋ́ Nepukanɛsaa ŋmaa takǝlaɣa kɛ piitim na nsǝma tǝna yǝlaa mpa pa wɛ antulinya tǝna taa tɔ na ɩ́ sɛɛ-wɛ sɩ: Alaafǝya wɛɛ?
Ma caa ma kɛɛsɩ-mɛɣɛ piti tǝma sɔsɔɔna wena Ɩsɔ Sɔsɔ lapa-m tɔ.
Ɩ piti tǝma tɔɔwaɣa. A wɛ toŋ. Ɩ kawulaɣa wɛ tam tɔɔ.
Nepukanɛsaa má, ma caɣa ma kawulaɣa tǝyaɣa taa. Ma tɔkaɣa kɛ́ na má nyɔɔkɩ na má suma.
Ḿpʋ́ɣʋ́ ma hǝnta ahoo naalɩ na má toosi. Sɔɣɔntʋ kpa-m, na pǝ́ pǝsɩ ma laŋlɛ.
Ḿpʋ́ɣʋ́ ma yaa Papiloni nyǝntaa tǝna sɩ pá heeli-m ma toosee anɩ a hʋwɛɛ.
Kɛlɛna tʋwaa na ɩsɔtʋlʋŋasɩ tɔm nyǝntaa na pee nalaa na topotopo nyǝ́ma pa kɔɔ na má heeli-wɛɣɛ toosee anɩ. Ama pa ta pǝsɩ na pá sɛɣɛsɩ-m a hʋwɛɛ.
Waalɩ waalɩ kɛ́ Taniyɛɛlɩ wei ɩ wɛna Ɩsɔ Naŋŋtʋ lǝmaɣasǝlɛ na pa cuɣusa-ɩ ma tʋɣʋ hǝtɛ sɩ Pɛlǝtasaa tɔ ɩ kɔma.
Ḿpʋ́ɣʋ́ ma heela-ɩ ma toosee. Ma sɩ: Tʋwaa wulaʋ Pɛlǝtasaa, ma nyǝmá sɩ, n wɛna Ɩsɔ Naŋŋtʋ lǝmaɣasǝlɛ. Tɔm kʋŋmɛlǝtʋ natǝlɩ tɩɩ cɔɔsǝɣɩ-ŋ. Ɩlɛ sɛɣɛsɩ-m ma toosee anɩ a hʋwɛɛ.
Ma hǝntaa kɛ́, ɩlɛna má toosi sɩ: Tʋɣʋ sɔsɔɔŋkʋ nakʋlɩ kʋ sǝŋa antulinya hɛkʋ taa.
Ḿpʋ́ɣʋ́ kʋ lapa toŋ na kʋ kpa ɩsɔtaa tǝliɣiliɣi. Pa naakɩ-kʋɣʋ antulinya tǝnasɩ tǝna taa kɛ́.
Kʋ hatʋ ka suwaɣa na kʋ lʋla pee kɛ sɔsɔm. Taalɛ wontu cɔɔsaɣa kʋ ɩsotom taa kɛ́. Sumasɩ na tʋkaɣa sɩ tana kɛ kʋ piliŋasɩ tɔɔ. Weesuɣu nyǝm tǝna hikaɣa pǝ tɔɣɔnaɣa na kʋ kiŋ.
Pǝ tasaa ɩlɛ, ma ná ɩsɔtaa tillu nɔɣɔlʋ ɩ tiina ɩsɔtaa kɛlɛ.
Ḿpʋ́ɣʋ́ ɩ kiisina nɔɣɔ sɔsaɣa sɩ: Ɩ́ hu tʋɣʋ ŋkʋ, na ɩ́ sɛtɩ kʋ piliŋasɩ. Ɩ́ kpiisi kʋ hatʋ, na ɩ́ ŋmɩɩsɩ kʋ pee. Wontu na sumasɩ ɩ́ se kʋ tɛɛ.
Ama ɩ́ yele kʋ kite na tǝ lila kɛ tɛtʋ taa. Ɩ́ hɔkɔ kʋ kite ntɛ na nyǝɣǝlʋɣʋ maɣamaɣa, na kʋsɛɛmʋɣʋ pǝ alukpala, kɛ taalɛ nyɩɩtʋ hɛkʋ taa na aŋkpǝlɛɛ sɔ-tɛ. Kite ńtɛ́ tǝ tɔɣɔ nyɩɩtʋ ɩsɩɩ hʋntʋ wontu.
Pá lǝsɩ tǝ yʋlʋtʋ lǝmaɣasǝlɛ na pá tʋ-tɛɣɛ wontuɣu nyǝntɛ. Tǝ́ wɛɛ ḿpʋ́ɣʋ́ pɩɩsɩ naatosompɔɣɔlaɣa.
Ɩsɔtaa tillaa kɔnna tɔm tǝnɛ ɩnɩ. Antulinya yǝlaa tǝna ɩ nyɩ sɩ, ɩsɔtaa Ɩsɔ tǝnna yǝlaa kawulasɩ tǝna. Ɩ́ nɔka paa yʋlʋ sǝkpelu ɩ tʋ-ɩ.
Ma toosee anǝɣǝlɛ. Ma kawulaɣa taa nyǝntaa tǝna ta pǝsɩ na pá heeli-m a hʋwɛɛ. Ɩlɛ ma nyǝmá sɩ Pɛlǝtasaa, n wɛna Ɩsɔ Naŋŋtʋ lǝmaɣasǝlɛ. N ká pǝsɩ na ń heeli-m-yɛ.
Ḿpʋ́ɣʋ́ Taniyɛɛlɩ wei pa cuɣusaa sɩ, Pɛlǝtasaa tɔ, ɩ laakalɩ pǝsaa. Pǝ pɛkǝla-ɩ ɩ hʋwɛɛ taa kɛ́ laasaɣa tɔɔ. Ntɛna wulaʋ ma má tɔmɩ-ɩ sɩ: Ma toosee anɩ a tɔm ɩ́ taa pɛkǝlɩ-ŋ. Ɩlɛna ɩ́ cɔ-m sɩ: Haɩ, ta caa, toosee anɩ á pǝsɩ nyá kolontunaa nyǝntʋ.
Tʋɣʋ sɔsɔɔŋkʋ toŋ nyǝŋkʋ ŋku n na kʋ kpa mpʋ tǝliɣiliɣi tɔ, pa naakaɣa-kʋɣʋ antulinya tǝnasɩ tǝna taa kɛ́.
Kʋ hatʋ ka suwaɣa na kʋ́ lʋla pee kɛ sɔsɔm. Taalɛ wontu cɔɔsaɣa kʋ ɩsotom taa kɛ́. Sumasɩ ná tʋkaɣa sɩ tana kɛ kʋ piliŋasɩ tɔɔ. Weesuɣu nyǝm tǝna hikiɣi pǝ tɔɣɔnaɣa na kʋ kiŋ.
Ta caa, nyaɣalɛ tʋɣʋ ŋkʋ. Nyá lapǝna sɔsɔ na ń la toŋ na ń pɩɩ na ń kalǝsǝna ɩsɔtaa. N ŋmakǝla antulinya tǝnasɩ tǝnaɣa.
Pǝlɛ pǝ waalɩ n nawa ɩsɔtaa tillu tiina ɩsɔtaa na ɩ́ tɔ sɩ, pá hu-kʋ na pá wakǝlɩ-kʋ. Ama pá yele kite na tǝ lila kɛ tɛtʋ taa. Ɩlɛ pá hɔkɔ-tɛ na nyǝɣǝlʋɣʋ maɣamaɣa, na kʋsɛɛmʋɣʋ alukpala kɛ taalɛ nyɩɩtʋ hɛkʋ taa. Aŋkpǝlɛɛ ɩ́ sɔ-tɛ, na tǝ na wontu pá kaa taalɛ nyɩɩtʋ kɛ pɩɩsɩ naatosompɔɣɔlaɣa.
Wulaʋ, nyá toosee anɩ a hʋwɛɛ ntɛ́ sɩ, ɩsɔtaa Ɩsɔ ká paasǝna-ŋ.
Paa tɔɣɔnɩ-ŋ yǝlaa hɛkʋ. Nyana taalɛ wontu ɩ́ ka kaa tǝcaɣalɛ na ń tɔkɩ nyɩɩtʋ ɩsɩɩ naaŋ. Aŋkpǝlɛɛ ká sɔ-ŋ na ń wɛɛ ḿpʋ́ɣʋ́ pɩɩsɩ naatosompɔɣɔlaɣa. Ɩlɛna pǝ́cɔ́ ń nyɩ sɩ ɩsɔtaa Ɩsɔ tǝnna yǝlaa kawulasɩ tǝna. Ye ɩ nɔka wei ɩ tʋ-ɩ.
Tɔm nti pa yɔɣɔtaa sɩ pá yele kite tɔ. Tǝlɛɣɛlɛ sɩ, ye n kɔma na ń cɛkǝna sɩ Ɩsɔ kɛlɛ pǝ tǝna pǝ tʋ. Ɩlɛ n mǝlɩ nyá kawulaɣa taa.
Ta caa wulaʋ, pǝ tɔɔ tɔ, tɔkɩ laɣatʋ nti ma tasǝɣɩ-ŋ tɔ. Lɔ ɩsaɣatʋ, na ń tǝŋ kʋsiɣisim. Wɛɛna acamaa pǝtɔɔtǝlɛ na nyá laŋhʋlʋmlɛ ká leeli.
Ḿpʋ́ɣʋ́ pǝ lapa teitei ɩsɩɩ Taniyɛɛlɩ ka kɛɛsaa tɔ.
Pǝnaɣa sikaa ɩlɛna kʋyakʋ nakʋlɩ wulaʋ cɔɔkɩ ɩ kawulaɣa kutuluɣu nyʋɣʋ taa kɛ́ Papiloni.
Ɩlɛna ɩ má, ɩ laŋlɛ taa na ɩ́ tɔ sɩ: Má ŋmana ma kawulaɣa ɩcatɛ sɔsɔɔlɛ Papiloni ɩnɛ. Ma lapa ḿpʋ́ɣʋ́ sɩ ma toŋ na ma sɔsɔɔntʋ, na ma teeli ɩ́ ná.
Ɩ nɔɣɔ ta tiita atɛ, ɩlɛ ɩ nɩɩ pǝ yɔɣɔtǝna ɩsɔtaa kɛlɛ sɩ: Wulaʋ Nepukanɛsaa, nɩɩ teu yoo. Paa tɛ na pá lɛɛkɩ-ŋ nyá kawulaɣa ŋkɛ.
Paa tɔɣɔnɩ-ŋ yǝlaa hɛkʋ. Nyana taalɛ wontu ɩ́ ká kaa tǝcaɣalɛ. N ká tɔkɩ nyɩɩtʋ ɩsɩɩ naaŋ. Halǝna pɩɩsɩ naatosompɔɣɔlaɣa. Ɩlɛna pǝ́cɔ́ ń nyɩ sɩ ɩsɔtaa Ɩsɔ tǝnna yǝlaa kawulasɩ tǝna. Ye ɩ nɔka wei ɩ tʋ-ɩ.
Ḿpʋ́ɣʋ́ pǝ lapa ḿpʋ́ɣʋ́ kpakpaa. Ɩlɛna pá tɔɣɔnɩ Nepukanɛsaa kɛ yǝlaa hɛkʋ, na ɩ́ tɔɣɔ nyɩɩtʋ ɩsɩɩ naaŋ. Aŋkpǝlɛɛ sɔ-ɩ, halǝna ɩ nyɔɔsɩ pɩɩ ɩsɩɩ hɛkǝlɛnaa hʋntʋ, na ɩ sǝkpaŋ ɩsɩɩ sumasɩ.
Pɩɩsɩ naatosompɔɣɔlaɣa tɛɛwa ɩlɛna Nepukanɛsaa má ma kʋsɩ ɩsɛ na ɩsɔtaa. Ḿpʋ́ɣʋ́ ma lǝmaɣasɛɛ mǝlaa, na má sɛɛ Ɩsɔ sɩ: Haɩ, ɩsɔtaa Ɩsɔ, ma sama-ŋ. Ma sɛɛ Ɩsɔ Tacaa nyá. Nyá kawulaɣa wɛ tam tɔɔ kɛ́. Nyá sɔsɔɔntʋ kaa sɩɩ tǝnaɣa.
Antulinya yǝlaa tǝna ta haŋna-ŋ. N lakǝna pa na ɩsɔtaa tillaa kɛ ɩsǝna n caa tɔɣɔ. Nɔɣɔlʋ ɩɩ pɔɔsǝɣɩ-ŋ natǝlǝɣɩ pǝ taa.
Ḿpʋ́ɣʋ́ ma lǝmaɣasɛɛ mǝla-m. Ɩlɛna pá mǝlǝna-m ma kawulaɣa, na ka teeli, na ma teu na ma sɔsɔɔntʋ. Ntɛna ma waalɩ nyǝ́ma na ma akewenaa sɔsaa koti ma kiŋ. Ɩlɛna pá taɣanɩ-m ma kawulaɣa taa kɛ́ sɩɩʋ na ká kǝlɩ ɩsɩɩ kaa wɛʋ tɔ.
Pǝ tɔɔ kɛ́ Nepukanɛsaa má ma saŋ, na má pʋɣʋlǝɣɩ na má tʋɣɩ teeli kɛ ɩsɔtaa Wulaʋ. Ɩnɩ ɩ tǝŋǝɣǝna tampana kɛ pǝ tǝna pǝ taa na ɩ́ lakɩ kʋsiɣisim. Ɩ tisiɣi wei ɩ hɔŋ ɩ tɩ tɔɣɔ.
Ḿpʋ́ɣʋ́ kʋyakʋ nakʋlɩ wulaʋ Pɛlǝsasaa lapa acima sɔsɔɔna. Ɩ akewenaa sɔsaa iyaɣa (1000) kɛ ɩ lapa-yɛ na ɩ́ na-wɛ pá nyɔɔ sʋlʋm.
Pǝ kɛɛsaa ɩlɛna sʋlʋm cɔɔ wulaʋ ɩsɛntaa. Tǝnaɣa ɩ tilaa na pá kɔna wʋla na liɣitee nyǝɣǝlʋɣʋ poosiyanaa. Wontu ntǝɣɩ ɩ caa Nepukanɛsaa ka lɛɛka Yosalɛm ɩsɔ tǝsɛɛlɛ taa. Ḿpʋ́ɣʋ́ ɩ́ na ɩ akewenaa sɔsaa na ɩ alaa, na ɩ saalaa, pa nyɔɔna wontu ntǝɣɩ sʋlʋm.
<range>
Ɩlɛna pá talǝɣɩ pa tɩɩŋ kʋlalaaŋ. Wʋla na nyǝɣǝlʋɣʋ maɣamaɣa, na pǝ kʋsɛɛmʋɣʋ kɛ paa lupa tɩɩŋ ɩnɩ. Pa saaka lɛlǝŋ kɛ taasɩ na pɛɛ.
Ḿpʋ́ɣʋ́ ntantakʋ lɩɩwa kpakpaa. Ɩlɛna kʋ ŋmaakɩ fǝtǝla kiŋ kɛ kawulaɣa kutuluɣu koluŋa kʋhʋlʋmaɣa tɔɔ.
Wulaʋ ná mpʋ, ɩlɛna sɔɣɔntʋ kpa-ɩ na ɩ́ seliɣi. Halǝna ɩ tʋna makǝna tǝmaɣa kpakpakpa.
Ḿpʋ́ɣʋ́ ɩ mapa kapuka sɩ pá kɔna Papiloni ɩsɔtʋlʋŋasɩ nyǝntaa, na nyǝntaa na pee nalaa. Pɛlɛ pa kɔma ɩlɛna ɩ́ tɔ-wɛ sɩ: Ye wei ɩ́ kala ŋmaatʋ tǝnɛ na ɩ́ heeli-m tǝ hʋwɛɛ. Paa suu pʋntʋ kɛ toŋ toko, na pa tʋ-ɩ wʋla lɩɩlʋɣʋ. Ɩlɛna pá sɩɩ-ɩ kawulaɣa tǝcaɣalɛ tooso nyɛntɛ taa.
Ɩlɛna pa tǝna pá maɣasɩ. Ama pa ta pǝsɩ na pá kala ŋmaatʋ ntɩ na pá heeli wulaʋ kɛ tǝ hʋwɛɛ.
Tǝnaɣa wulaʋ laŋlɛ sɔɔsa wakǝlʋɣʋ na ɩ akewenaa sɔsaa laŋa náá cɛ.
Ḿpʋ́ɣʋ́ wulaʋ too nɩɩwa ɩ́ na ɩ akewenaa pa makɩ kapusi kɛ ŋmaatʋ ntɩ tǝ tɔm. Ɩlɛna ɩ́ sʋʋ pa kiŋ na ɩ́ sɛɛ ɩ pǝyalʋ sɩ: Mǝ na tɛtʋ. Sɔɣɔntʋ ɩ́ taa kpa-ŋ na pǝ́ wakǝlɩ nyá laŋlɛ.
Apalʋ nɔɣɔlʋ ɩ wɛ nyá kawulaɣa taa, ɩ wɛna Ɩsɔ Naŋŋtʋ lǝmaɣasǝlɛ. Halɩ nyá caa Nepukanɛsaa waatʋ taa kɛ́ pa ná yʋlʋ ɩnɩ. Ɩ kɛ́ cɛkǝnlʋ, na laɣatʋ, pǝyele pǝ ha-ɩ nyǝm. Ḿpʋ́ɣʋ́ nyá caa kpa-ɩ tʋwaa, na ɩsɔtʋlʋŋasɩ tɔm nyǝntaa, na nyǝntaa, na pee nalaa pa nyʋɣʋ tʋ.
Ɩ hǝtɛ ntɛ́ Taniyɛɛlɩ, ɩlɛna nyá caa cuɣusɩ-ɩ sɩ Pɛlǝtasaa. Ɩ wɛna lǝmaɣasǝlɛ kɛ́, na pǝ́ kǝlɩ lɛlaa. Ɩ nyǝmaɣa na ɩ́ sɛɣɛsǝɣɩ toosee hʋwɛɛ. Ɩ kpekiɣi asǝsɩɩna, na ɩ́ kuliɣi kʋŋmɛlǝm tɔɔ na ɩ́ heeliɣi. Yaa-ɩ, ɩ ká kala-ŋ ŋmaatʋ ntɩ.
Ḿpʋ́ɣʋ́ pa kɔna Taniyɛɛlɩ kɛ kpakpaa, na wulaʋ pɔɔsɩ-ɩ sɩ: Nyaɣalɛ Taniyɛɛlɩ wei ma caa kɔnna Yuta tɔ?
Pa yɔɣɔta nyá tɔm na má nɩɩ sɩ, n wɛna Ɩsɔ lǝmaɣasǝlɛ na nyǝm na n cɛkǝɣǝna na pǝ́ kǝlɩ lɛlaa.
Pa kɔna-m nyǝntaa na ɩsɔtʋlʋŋasɩ nyǝntaa sɩ pá kala ŋmaatʋ tǝnɛ na pá heeli-m tǝ hʋwɛɛ pa ta pǝsɩ.
Ma nɩɩwa sɩ n pǝsǝɣɩ na ń cɔ tɔm tǝna. N kuliɣi kʋŋmɛlǝm tɔɔ, na ń heeliɣi. Mpʋ tɔ, ye n kala ŋmaatʋ tǝnɛ na ń sɛɣɛsɩ-m tǝ hʋwɛɛ. Paa suu-ŋ toŋ toko, na pá tʋ-ŋ wʋla lɩɩlʋɣʋ. Paa sɩɩ-ŋ kawulaɣa tǝcaɣalɛ tooso nyǝntɛ taa.
Ḿpʋ́ɣʋ́ Taniyɛɛlɩ cɔ wulaʋ sɩ: Ma sama, ta caa. Ɩlɛ sɩɩ nyá kʋcɔɔŋ, yaa ń ha wei n nɔkaa tɔ. Paa na mpʋ maa kala-ŋ ŋmaatʋ ntɩ na má heeli-ŋ tǝ hʋwɛɛ.
Ɩsɔtaa Ɩsɔ sɔsɔ ka kpana nyá caa Nepukanɛsaa kɛ wulaʋ sɔsɔ na ɩ́ tʋ-ɩ teeli.
Na pǝ́ la na piitimnaa na nsǝma tǝna yǝlaa nyaŋna-ɩ na pá seliɣi. Ye ɩ nɔkǝna wei ɩ kʋ ɩ́lɛ́, na ɩ́ sɔɔla wei ɩ yele ɩ́lɛ́. Ɩ kʋsaɣa mpa ɩ caa tɔ pa nyɔɔŋ, na ɩ́ tisiɣi mpa ɩ luɣu fɛɩ tɔ.
Ama ɩ hɔma ɩ tɩ na ɩ́ la kalampaanɩ. Ɩlɛna pǝ tʋ-ɩ wontuɣu lǝmaɣasǝlɛ. Pa kʋsa-ɩ ɩ kumte tɔɔ na ɩ teeli sɩ́ tǝkpataa. Pa tɔɣɔna-ɩ yǝlaa hɛkʋ na ɩ́ na taalɛ kpaŋasɩ pá kaa tǝcaɣalɛ. Ɩ tɔɣɔ nyɩɩtʋ ɩsɩɩ naaŋ, na aŋkpǝlɛɛ sɔ-ɩ. Halǝna waatʋ wei ɩ nyǝmá sɩ, ɩsɔtaa Ɩsɔ sɔsɔ tǝnna yǝlaa kawulasɩ tǝna, ɩ́ nɔka wei ɩ tʋ-ɩ.
<range>
Ama ɩ pǝyalʋ nyá, nyá nyǝmá ḿpʋ́ɣʋ́ teu. Paa na mpʋ n ta pasa nyá tɩ na ń tʋ Ɩsɔ kɛ́ teeli.
N kpaasa nyá tǝɣɩ ɩsɔtaa Ɩsɔ tɔɔ kɛ́. Mpi tɔ, n yelaa na pá lǝsɩ Ɩsɔ tǝsɛɛlɛ nyǝnasɩ. Halǝna nyana nyá akewenaa sɔsaa, na nyá alaa na nyá saalaa, ɩ́ nyɔɔna sʋlʋm. Ɩlɛna ɩ́ tala mǝ tɩɩŋ wei pa lupǝna liɣitee nyǝɣǝlʋɣʋ na wʋla, na nyǝɣǝlʋɣʋ maɣamaɣa, na pǝ kʋsɛɛmʋɣʋ tɔ. Paa mǝ tɩɩŋ wei pa saaka taasɩ, na pɛɛ, na ɩɩ naakɩ, na ɩɩ nɩɩkɩ, pǝyele ɩ ta nyɩ pʋlʋ tɔ. N pɛma Ɩsɔ wei ɩ tɔka nyá weesuɣu kɛ ɩ niŋ taa tɔɣɔ teeli.
Pǝ tɔɔ kɛ́ ɩ yelaa na ntantakʋ ŋmaa mpʋ
Sɩ: Mene mene tekel u paasǝn.
Tɔm pee anɩ a hʋwɛɛ ntɔ. Mene hʋwɛɛ wɛɛ sɩ, Ɩsɔ kala nyá kawulaɣa kʋyɛɛŋ, na ɩ́ sɩɩ ka tǝnaɣa.
Tekel, hʋwɛɛ wɛɛ sɩ, ɩ maɣasa-ŋ sanǝya tɔɔ na ɩ́ ná sɩ, n fɛɩ yuŋ.
Paasǝn hʋwɛɛ wɛɛ sɩ, ɩ tala nyá kawulaɣa na ɩ́ cɛla Mete nyǝ́ma na Pɛɛsɩ nyǝ́ma.
Tǝnaɣalɛ wulaʋ sɩ, pá suu Taniyɛɛlɩ kɛ toŋ toko na pá tʋ-ɩ wʋla lɩɩlʋɣʋ. Ɩlɛna pá kpaalɩ sɩ paa sɩɩ-ɩ kawulaɣa tǝcaɣalɛ tooso nyǝntɛ taa.
Ḿpʋ́ɣʋ́ pa kʋ Papiloni wulaʋ Pɛlǝtasaa kɛ ahoo anɩ.
Ɩlɛna Mete wulaʋ Taliyusi mʋ kawulaɣa kɛ ɩ lʋlʋɣʋ pǝnaɣa nɩɩtoso na naalɛ nyǝŋka taa.
Ḿpʋ́ɣʋ́ Taliyusi faɣa ɩ tɛtʋ kɛ hɔɣɔlǝŋ nɩɩnʋwa na hiu (120). Ɩlɛna ɩ́ kpa pǝ nyɔɔŋ nyǝ́ma.
Ntɛna ɩ́ kpa sɔsaa napǝlǝɣɩ naalɛ na pǝ́ tǝlǝna Taniyɛɛlɩ sɩ pá feŋiɣi sɔsaa mpɛ pa tɔɔ, na wulaʋ pʋlʋ ɩ́ taa wakǝlɩ.
Ama Taniyɛɛlɩ ná tɛɛ mpɛ ɩnɩ na nyɔɔŋ nyǝ́ma kɛ lǝmaɣasǝlɛ tǝcaɣacaɣa. Ɩlɛna wulaʋ hʋʋ sɩ ɩ ká kpa-ɩ ɩ kawulaɣa tǝna paasǝnlʋ.
Ḿpʋ́ɣʋ́ pa na nyɔɔŋ nyǝ́ma mpɛ pa pɛɛka ɩsǝna paa la na pá hiki Taniyɛɛlɩ tɔ. Paa kawulaɣa tɔm natǝlɩ tǝ taa, ɩlɛna pá wɩɩ. Mpi tɔ, Taniyɛɛlɩ lakaɣa ɩ tǝmlɛ kɛ teu kɛ́ ɩ ta cɔlǝsɩ natǝlɩ.
Mpʋɣʋlɛ yǝlaa mpɛ sɩ, ye pǝ taɣa Taniyɛɛlɩ ɩsɔ sɛɛʋ kiiŋ taa tǝ kaa hiki tǝwaanlɛ.
Ɩlɛna pá polo wulaʋ kiŋ na pá sɛɛ-ɩ sɩ: Wulaʋ, nyana tɛtʋ.
Nyá kawulaɣa tǝna taa akewenaa sɔsaa tǝna caa sɩ, ń kpaalǝna toŋ sɩ, ye wei ɩ luŋa tʋɣʋ, yaa yʋlʋ nɔɣɔlʋ kɛ kʋyɛɛŋ hiu na naanʋwa taa, ye pǝ taɣa wulaʋ nyá, pá pɛtɩ pʋntʋ kɛ tɔɣɔlasɩ pʋ́ʋ́ɣʋ́ taa.
Mpʋ tɔ, mʋ kʋsǝsɩɩtʋ ntɩ. Nmaa-tɩ na ń tʋ niŋ. Nɔɣɔlʋ ɩ́ taa kpɛɛsɩ-tɩ. Mpi tɔ, Mete nyǝ́ma na Pɛɛsɩ nyǝ́ma pa kiiu ɩɩ laɣasǝɣɩ.
Ḿpʋ́ɣʋ́ wulaʋ Taliyusi mʋ tɔm ntɩ na ɩ́ tʋ niŋ.
Taniyɛɛlɩ kutuluɣu ka kɛ atɛ na ɩsɔtaa nyǝŋkʋ kɛ́ na kʋ pǝtote tʋlǝna Yosalɛm ɩcatɛ tɔɔ. Tǝnaɣa ɩ kpaakaɣa na ɩ́ luŋiɣi akula na ɩ́ saŋ ɩ Ɩsɔ. Ɩ sǝlǝmaɣa-ɩ paa kʋyakʋ ŋkuɣu tɔm tooso kɛ́. Ɩ nɩɩwa wulaʋ tɔm ntɩ, ɩlɛna ɩ́ polo Ɩsɔ sǝlǝmʋɣʋ ɩsɩɩ ɩ́ tɩɩ lakɩ tɔ.
Ḿpʋ́ɣʋ́ ɩ kolontunaa mpɛ pa pola kpakpaa, na pá maɣana ɩ tɔŋna sǝlǝmʋɣʋ na ɩ́ yaakɩ Ɩsɔ.
Ɩlɛna pá polo wulaʋ kiŋ na pá tɔ sɩ: Ɩsɩɩ n ŋmaawa na ń sɩɩ sɩ, ye wei ɩ sǝlǝma Ɩsɔ nɔɣɔlʋ, yaa yʋlʋ nɔɣɔlʋ, kɛ kʋyɛɛŋ hiu na naanʋwa taa, na pǝ́ tá kɛ́ nyá, paa pɛtɩ pʋntʋ kɛ tɔɣɔlasɩ pʋ́ʋ́ɣʋ́ taa? Wulaʋ sɩ: Ɛɛnna. Mete nyǝ́ma na Pɛɛsɩ nyǝ́ma kiiu ɩɩ laɣasǝɣɩ mɛɛ.
Ntɛna pá heeli-ɩ sɩ: Mpa pa kɔmna Yuta tɔ pa taa wei pa yaa sɩ Taniyɛɛlɩ tɔ ɩɩ nyǝnǝɣɩ nyana nyá kiiu kɛ pʋlʋ se. Halɩ tɔm toosoɣo ɩ́lɛ́ ɩ sǝlǝmǝɣɩ ɩ Ɩsɔ kɛ́ paa kʋyakʋ ŋku.
Wulaʋ nɩɩwa sɩ Taniyɛɛlɩ, ɩlɛna ɩ laŋlɛ wakǝlɩ. Ḿpʋ́ɣʋ́ ɩ maɣasaa sɩ ɩ́ waasɩ-ɩ. Halǝna ilim tʋɣʋ.
Ḿpʋ́ɣʋ́ yǝlaa mpɛ pá mǝla ɩ kiŋ na pa pɔɔsɩ-ɩ na ɩsǝlɛ kʋsɛɛmlɛ sɩ: Ntɔŋ n nyǝmá teu sɩ Mete nyǝ́ma na Pɛɛsɩ nyǝ́ma pa kiiu ɩɩ laɣasǝɣɩ?
Ḿpʋ́ɣʋ́ wulaʋ yelaa na pá kɔna Taniyɛɛlɩ na pá pɛtɩ-ɩ tɔɣɔlasɩ pʋ́ʋ́ɣʋ́ taa. Ɩlɛna ɩ́ tɔmɩ-ɩ sɩ: Nyá Ɩsɔ wei ɩ tǝmlɛ n sɛɛsǝna ɩsǝlɛ tɔ, ɩ tike ɩ pǝsǝɣǝna na ɩ́ ya-ŋ.
Ɩlɛna pa tǝkɩ pǝlɛ kɛ tɔɣɔlasɩ pʋ́ʋ́ɣʋ́ ŋkʋ kʋ nɔɣɔ. Ḿpʋ́ɣʋ́ wulaʋ na akewenaa sɔsaa pa yʋsa pǝlɛ tɔɔ sɩ nɔɣɔlʋ ɩ́ taa tʋlɩ.
Ḿpʋ́ɣʋ́ wulaʋ mǝla ɩ tǝyaɣa na ɩ́ sʋʋ mpʋ. Ɩ ta kpǝtǝna ɩ alaa taa nɔɣɔlʋ. Pǝyele ɩ keela tom.
Pǝ kɔma ɩsɩɩ pǝ nyaalǝɣɩ, ɩlɛna wulaʋ kʋlɩ lɔŋ na ɩ́ polo tɔɣɔlasɩ pʋʋɣʋ nɔɣɔ.
Ɩ kpǝtǝna-kʋ, ɩlɛna ɩ́ yaa Taniyɛɛlɩ na laŋwakǝllɛ na ɩ́ pɔɔsɩ sɩ: O oo Taniyɛɛlɩ. Ɩsɔ Weesuɣu tʋ wei ɩ tǝmlɛ n lakǝna ɩsǝlɛ kʋsɛɛmlɛ tɔ. Ɩ pǝsaa na ɩ́ waasɩ-ŋ tɔɣɔlasɩ sǝkpaŋ taa?
Ɩlɛna Taniyɛɛlɩ cɔ, na ɩ́ sɛɛ wulaʋ sɩ: Ta caa, nyana tɛtʋ.
Ma Ɩsɔ tila ɩsɔtaa tillu na ɩ́ tǝkɩ tɔɣɔlasɩ nɔɔsɩ, sɩ ta la-m pʋlʋ. Mpi tɔ, ma ta wakǝlǝna-ɩ. Pǝ́cɔ́ ma ta pǝntǝna nyá tɔtɔ.
Tǝnaɣa wulaʋ laŋlɛ hʋlʋma katatǝlaɣa, na ɩ́ tɔ sɩ, pá lǝsɩ Taniyɛɛlɩ. Ḿpʋ́ɣʋ́ pa lǝsa-ɩ. Paa hiŋaɣa, ka fɛɩ ɩ tɔɔ. Mpi tɔ, Taniyɛɛlɩ tɛma Ɩsɔ na ɩ taa kɛ́.
Ɩlɛna wulaʋ yele na pá kpa yǝlaa mpa pa kuu Taniyɛɛlɩ nɔɔhɛɛ tɛɛ tɔ. Ɩlɛna pá pɛtɩ pá na pa alaa na pa piya kɛ tɔɣɔlasɩ pʋʋɣʋ taa. Na tɔɣɔlasɩ te-wɛ na sɩ́ salɩ pa mʋwa, na pa ta tɩɩ tiita atɛ.
Pǝlɛ pǝ waalɩ kɛ́ wulaʋ Taliyusi ŋmaa takǝlaɣa kɛ piitim na nsǝma tǝna yǝlaa, mpa pa wɛ antulinya tǝna taa tɔ sɩ: Ma sɛɛ-mɛ.
Ma sɩɩkɩ ma kawulaɣa tǝna taa kɛ́ kʋsǝsɩɩtʋ. Paa wei ɩ́ nyana Taniyɛɛlɩ Ɩsɔ na ɩ́ se-ɩ. Mpi tɔ, ɩnǝɣǝlɛ Ɩsɔ Weesuɣu tʋ na ɩ wɛ tam tɔɔ. Ɩ kawulaɣa kaa tɛ na ɩ sɔsɔɔntʋ ká wɛɛ ḿpʋ́ɣʋ́ tam tɔɔ.
Ɩnɩ ɩ hɛtǝɣǝna na ɩ́ waasǝɣɩ. Ɩ lakɩ piti tǝma kɛ ɩsɔtaa na atɛ. Ɩnɩ ɩ waasǝna Taniyɛɛlɩ kɛ tɔɣɔlasɩ nɔɣɔ taa.
Ḿpʋ́ɣʋ́ Taniyɛɛlɩ nyʋɣʋ kʋla Taliyusi kawulaɣa waatʋ taa, na Pɛɛsɩ wulaʋ Silusi waatʋ tɔtɔ.
Ḿpʋ́ɣʋ́ Papiloni wulaʋ Pɛlǝtasaa kawulaɣa pǝnaɣa, kancaalaɣa nyǝŋka taa, Taniyɛɛlɩ hǝntaa na ɩ́ toosi toosee.
Ɩlɛna ɩ́ ŋmaa-yɛ. Taniyɛɛlɩ toosaa kɛ́ sɩ: Heelim lɩɩna antulinya tǝna taa, na pǝ́ laŋtǝɣɩ teŋku sɔsɔ.
Ḿpʋ́ɣʋ́ taalɛ wontu sɔsɔɔntʋ liɣiti lɩɩna teŋku taa. Tɩɩ faɣana tǝmaɣa.
Kancaalaɣa nyǝŋkʋ nǝɣǝsǝna tɔɣɔlaɣa. Ɩlɛna kʋ wɛna hɛkǝlɛ keŋ. Ḿpʋ́ɣʋ́ pa kpɛsa kʋ keŋ ɩnɩ. Ɩlɛna pá kʋsɩ-kʋ, na pá sǝŋsa-kʋɣʋ kʋ nɔɔhɛɛ naalɛ tɔɔ ɩsɩɩ yʋlʋ. Ḿpʋ́ɣʋ́ pa tʋ-kʋɣʋ yʋlʋ lǝmaɣasɛɛ.
Naalɛ nyǝŋkʋ ná nǝɣǝsǝna taalɛ wontuɣu ɩsaɣaʋ nakʋlɩ. Na kʋ sǝŋa kʋ nɔɔhɛɛ tooso tɔɔ kɛ́ kɔŋkɔŋ. Ɩlɛna kʋ tɔka sǝntaasɩ tooso na kʋ kela. Na pá yɔɣɔtǝɣɩ-kʋ sɩ, kʋ́ kʋlɩ na kʋ́ li nantʋ.
Pǝlɛ pǝ waalɩ kɛ́ ma ná lɛŋkʋ, na kʋ́ nǝɣǝsǝna ɩsɩɩ kpou. Kʋ siɣile waalɩ kɛ́ keŋ liɣiti ɩsɩɩ sumaɣa, na kʋ nyɔɔŋ kɛ liɣiti. Ɩlɛna pá tʋ-kʋɣʋ toŋ.
Ḿpʋ́ɣʋ́ ma na wontuɣu liɣiti nyǝŋkʋ. Kʋ wɛ sɔɣɔntʋ kɛ sɔsɔm, na kʋ toma fɛɩna taka. Kʋ wɛna nyǝɣǝlʋɣʋ kela sɔsɔɔna kɛ́. Kʋ tɔkɩ na kʋ́ fɛlǝɣɩ nɔɔhɛɛ kɛ mpi pǝ kaasaa tɔ. Kʋ ta nǝɣǝsǝna wontu nti tǝ tɔm tǝ tɛma kɛɛsʋɣʋ tɔ. Kʋ hǝŋ wɛ naanʋwa.
Ḿpʋ́ɣʋ́ ma na hǝlʋɣʋ sǝkpeluɣu lɩɩwa hɛkʋ taa, na kʋ́ kpɛsɩ ɩ taa tooso. Kɩɩ wɛna ɩsɛ kɛ́ ɩsɩɩ yʋlʋ, na kʋ nɔɣɔ yɔɣɔtǝɣɩ kalampaanɩ tɔm.
Ḿpʋ́ɣʋ́ ma na pa sɩɩwa kumlee. Ɩlɛna Tam tɔɔ tʋ nɔɣɔlʋ ɩ caɣa. Ɩ wontu hʋlʋmaa kɛ́ tǝlaɩlaɩ. Ɩ nyɔɔsɩ wɛ ɩsɩɩ kpoŋkpomʋlʋm maɣamaɣa. Ɩ kumte mʋkaɣa kɔkɔ kɛ́, na tǝ pɔpɔlɛɛ wɛ ɩsɩɩ mamala.
Kɔkɔ lɩɩkaɣa tǝ tɛɛ na ká kpeŋ ɩsɩɩ pɔɣɔ kɛ ɩ ɩsɛntaa. Yǝlaa kɛ iyisi iyisi sǝŋa ɩ kiŋ na pa taa lɛlaa lakɩ-ɩ tǝmlɛ. Ḿpʋ́ɣʋ́ hʋʋlaa caɣaa na pá hɛtɩ takǝlasɩ.
Ma nyǝnaɣa wontuɣu ŋku kʋ hǝlʋɣʋ yɔɣɔtaɣa kalampaanɩ tɔm kɛ mpʋ tɔ, ɩlɛna má na pa kʋ-kʋ, na pá pɛtɩ kɔkɔ taa sɩ kʋ́ nyaɣa.
Ḿpʋ́ɣʋ́ pa lɛɛka wontu lɛntɩ toma. Ama pa sɔɔsa-tǝɣɩ weesuɣu kɛ pǝcɔɣɔ waatʋ nɔɣɔlʋ ɩ tɔɔ.
Pǝ waalɩ kɛ́ ma nawa nɔɣɔlʋ na ɩsɔŋmʋntʋ kɔŋna-ɩ. Ɩ nǝɣǝsǝna yʋlʋ pǝyaɣa. Ḿpʋ́ɣʋ́ ŋmʋntʋ ntɩ tǝ pona-ɩ na tǝ́ kpǝtǝna-ɩ Tam tɔɔ tʋ ɩnɩ.
Ḿpʋ́ɣʋ́ pa ha-ɩ toŋ na teeli na kawulaɣa. Sɩ piitimnaa tǝna, na nsǝma yǝlaa, ɩ́ lapɩ-ɩ tǝmlɛ. Ɩ toŋ ká wɛɛ tam kɛ́, na ɩ kawulaɣa kaa tɛ.
Ḿpʋ́ɣʋ́ Taniyɛɛlɩ tɔma sɩ: Ma toosee kpa-m sɔɣɔntʋ, na pǝ pɛkǝlɩ-m ma taa.
Ɩlɛna ma kpǝtǝna mpa paa wɛ tǝna tɔ, pa taa nɔɣɔlʋ. Ɩlɛna má pɔɔsɩ-ɩ pǝ tǝna pǝ tampana, na ɩ́lɛ́ ɩ kɛɛsɩ-m pǝ hʋwɛɛ.
Sɩ taalɛ wontu sɔsɔɔntʋ liɣiti ɩnǝɣǝlɛ, antulinya kawulasɩ nsi sɩɩ kɔɔ tɔ.
Pǝlɛ pa waalɩ kɛ́ ɩsɔtaa Ɩsɔ sɔsɔ yǝlaa ká tɔɣɔ kawulaɣa kɛ tam tɔɔ.
Pǝ waalɩ kɛ́ ma luɣu lapa sɩ, má nyɩ wontuɣu liɣiti nyǝŋkʋ tampana. Kɩɩ wɛ sɔɣɔntʋ kɛ sɔsɔm kɛ́. Kʋ ta nǝɣǝsǝna lɛntɩ. Kʋ kela kɛ nyǝɣǝlʋɣʋ kɛ́. Kʋ sǝkpaŋ kɛ nyǝɣǝlʋɣʋ kʋsɛɛmʋɣʋ. Kʋ tɔkɩ kɛ́ na kʋ fɛlǝɣɩ nɔɔhɛɛ kɛ mpi pǝ kaasaa tɔ.
Ma nyǝna tɔtɔɣɔ kʋ hǝŋ naanʋwa. Na ɩ taa lɛŋkʋ ŋku kʋ nyɔwa na kʋ kpɛsɩ tooso tɔ. Kɩɩ wɛna ɩsɛ kɛ́ na nɔɣɔ. Kʋ yɔɣɔtaɣa kalampaanɩ tɔm na kʋ kǝla lɛlǝŋ.
Tǝnaɣa kʋ yoona Ɩsɔ yǝlaa, kʋ caakaɣa-wɛɣɛ kǝlʋɣʋ.
Ḿpʋ́ɣʋ́ Tam tɔɔ tʋ kɔma na ɩ́ ha ɩsɔtaa Ɩsɔ sɔsɔ yǝlaa kɛ tampana. Pa kawulaɣa tɔɣɔʋ waatʋ talaa kɛlɛ.
Ɩlɛna ɩ́ kilisi-m wontuɣu liɣiti nyǝŋkʋ ŋkʋ kʋ hʋwɛɛ sɩ, ŋkʋɣʋlɛ atɛ kawulaɣa liɣiti nyǝŋka ŋka ka ta nǝɣǝsǝna lɛŋsɩ tɔ. Kaa tɔɣɔ atɛ yǝlaa tǝna, na ká fɛlɩ-wɛ na ká yɔkɩ-wɛ.
Hǝŋ naanʋwa kɛlɛ, ka taa awulaa mpa paa tɔkɩ na pá kaasǝɣɩ tǝma tɔ. Naanʋwa na kʋlʋm nyǝŋ wei ɩ ta nǝɣǝsǝna kancaalaɣa nyǝ́ma tɔ, ɩ ká tɔɣɔ ɩ nyǝŋka kɛ pɛlɛ pa waalɩ, na ɩ́ tɔɣɔnɩ pa taa tooso.
Ɩ ka tʋʋ ɩsɔtaa Ɩsɔ sɔsɔ na ɩ́ ŋmakǝlɩ ɩ yǝlaa. Ɩ ká maɣasɩ ɩ taa sɩ ɩ́ laɣasɩ Ɩsɔ kiiŋ na ɩ acimanaa. Ɩ ká ŋmakǝlɩ Ɩsɔ yǝlaa kɛ pɩɩsɩ tooso na hɔɣɔlʋɣʋ.
Pǝlɛ pǝ waalɩ paa hʋʋna-ɩ na pá lɛɛkɩ ɩ toŋ. Paa wakǝlɩ-ɩ tam tɔɔ.
Paa lɛɛkɩ atɛ awulaa sɔsɔɔntʋ na pa toŋ. Paa cɛla ɩsɔtaa Ɩsɔ sɔsɔ yǝlaa. Yǝlaa mpɛ pa kawulaɣa ká wɛɛna tam tɔɔ, na ŋmakǝllaa tǝna ká nɩɩna-wɛ na pá lakɩ-wɛɣɛ tǝmlɛ.
Tɔm ntɩ tǝ tǝnaɣa ntɔ. Ḿpʋ́ɣʋ́ pǝ pɛkǝla-m ma hʋwɛɛ taa kɛ́ sɔsɔm. Ɩlɛna má maɣasǝɣɩ-tǝɣɩ ma taa.
Ḿpʋ́ɣʋ́ Taniyɛɛlɩ má, ma tasa toosuɣu kɛ wulaʋ Pɛlǝtasaa kawulaɣa pǝnaɣa tooso nyǝŋka taa.
Ma toosaa kɛ́ sɩ, ma wɛ Ɩlam tɛtʋ hɔɣɔlʋɣʋ taa. Koluŋa ɩcatɛ sɔsɔɔlɛ Susi taa kɛlɛ ma sǝŋa Wulayi pɔɣɔ nɔɣɔ.
Ɩlɛna má ná ɩwaaʋ sǝŋa pɔɣɔ ŋkɛ ka nɔɣɔ, na kʋ wɛna hǝŋ kʋtaɣalǝŋ. Ama ɩ taa lɛŋkʋ ta nyɔ lɔŋ pǝyele kʋ kǝla lɛŋkʋ.
Ḿpʋ́ɣʋ́ kʋ sʋʋ yɔkʋɣʋ kɛ ilim tǝtʋlɛ na pǝ ntɔɣɔŋ na pǝ mpǝtǝŋ hɔɣɔlǝŋ. Wontuɣu nakʋlɩ kʋ ta pǝsɩ na kʋ́ taŋ-kʋ. Pǝ́cɔ́ nɔɣɔlʋ ta pǝsɩ na ɩ́ ya mpa kʋ yɔkǝɣɩ mpʋ tɔ. Kʋ lakaɣa ɩsǝna kʋ luɣu wɛɛ tɔɣɔ, na kʋ toŋ sɔɔsǝɣɩ.
Ma tɔŋna mpi ma nawa mpʋ tɔ pǝ tɔm maɣasʋɣʋ kɛ mpʋ. Ɩlɛ ma tuta pǝŋtʋlʋɣʋ lɩɩna ilim tǝtʋlɛ tɔɔ kɛlɛ. Kʋ tɔŋaɣa heelim tɔɔ kɛ́ lɔŋlɔŋ kɛ́ na kʋ́ cɔɔkɩ tɛtʋ. Kʋ wɛna hǝlʋɣʋ toŋ nyǝŋkʋ nakʋlǝɣɩ kʋ ɩsɛ hɛkʋ taa.
Ḿpʋ́ɣʋ́ kʋ kpǝtǝna hǝŋ naalɛ ɩwaaʋ ŋku ma na kʋ sǝŋa pɔɣɔ nɔɣɔ tɔ. Ɩlɛna kʋ pukina kʋ tɔɔ na sewa na kʋ toŋ tǝna.
Kʋ tala-kʋ ɩlɛna kʋ niki-kʋɣʋ yɔkʋɣʋ halǝna kʋ pɛlɩ kʋ hǝŋ naalɛ. Ɩwaaʋ ta pǝsɩ-kʋ pǝ́cɔ́ nɔɣɔlʋ ta waasɩ-kʋ. Ɩlɛna pǝŋtʋlʋɣʋ hu-kʋɣʋ atɛ na kʋ́ fɛlɩ-kʋɣʋ nɔɔhɛɛ.
Ḿpʋ́ɣʋ́ kʋ lapa toŋ kɛ sɔsɔm. Kʋ toma pɩɩ teu ɩlɛna kʋ hǝlʋɣʋ sɔsɔɔʋ ŋkʋ kʋ pɛlɩ kpakpaa. Ɩlɛna hǝŋ toŋ nyǝŋ liɣiti nyɔ kʋ lonte taa. Na ɩ́ nyǝnǝɣǝna antulinya hɔɣɔlǝŋ tǝna taa.
Ḿpʋ́ɣʋ́ hǝlʋɣʋ sǝkpeluɣu nakʋlɩ kʋ nyɔ hǝŋ ɩnɩ ɩ taa lɛŋkʋ tɔɔ. Ɩlɛna kʋ́ pɩɩ sɔsɔm na kʋ́ tala ilim tǝlɩɩlɛ na pǝ ntɔɣɔŋ tɔɔ na tɛtʋ kʋpantʋ tɔɔ.
Ḿpʋ́ɣʋ́ kʋ kpa ɩsɔtʋlʋŋasɩ kiŋ na kʋ́ pɛtɩ lɛŋsɩ kɛ atɛ na kʋ fɛlɩ-sǝɣɩ nɔɔhɛɛ.
Ɩlɛna kʋ́ kpa ɩsɔtʋlʋŋasɩ caa tɔɔ. Kʋ kʋwa ɩ tanaŋ na taanaɣa kɔtasɩ na kʋ́ yɔkɩ ɩ Ɩsɔ tǝsɛɛlɛ.
Ḿpʋ́ɣʋ́ pa tʋ ɩsɔtaa yǝlaa na kɔtaɣa tam nyǝŋka kɛ kʋ niŋ taa kɛ́ kʋ ɩsaɣatʋ tɔɔ. Ɩlɛna kʋ́ fɛlɩ tampana Ɩsɔ sɛɛʋ kɛ nɔɔhɛɛ, na kʋ́ waa kʋ tǝma taa.
Ḿpʋ́ɣʋ́ ma nɩɩ ɩsɔtaa tillu nɔɣɔlʋ ɩ yɔɣɔtaɣa. Ɩlɛna lɛlʋ pɔɔsɩ-ɩ sɩ: Pǝlee kɛ́ paa tasa kɔtaɣa kɛ lapʋ? Na pá taɣanɩ Ɩsɔ tǝsɛɛlɛ na pá fɛlɩ ɩsɔtʋlʋŋasɩ kɛ nɔɔhɛɛ?
Ḿpʋ́ɣʋ́ ɩ cɔ-ɩ sɩ: Tanaŋ na taanasɩ iyisi naalɛ, na ŋmʋnʋɣʋ nɩɩnʋwa (2300) waalɩ. Pǝlɛ pǝ waalɩ kɛ́ paa taɣanɩ Ɩsɔ tǝsɛɛlɛ.
Waatʋ wei Taniyɛɛlɩ má, ma toosa mpʋ, na má pɛɛkǝɣɩ ma toosee anɩ a hʋwɛɛ ɩlɛ, ma tuta nɔɣɔlʋɣʋlɛ ma ɩsɛntaa na ɩ́ nǝɣǝsǝna yʋlʋ.
Na má nɩɩ nɔɣɔlʋ kpɛɛsa-ɩ na pɔɣɔ wulayi waalɩ sɩ: Kapǝyɛɛ, sɛɣɛsɩ-ɩ toosee anɩ a hʋwɛɛ.
Ḿpʋ́ɣʋ́ ɩsɔtaa tillu ɩnɩ ɩ kpǝtǝna-m na sɔɣɔntʋ kpa-m. Ɩlɛna má hoti ma nɔɣɔ tɔɔ. Ntɛna ɩ́ tɔ-m sɩ: Yʋlʋ pǝyaɣa, nɩɩ teu yooo. Toosee anɛ a kɛ́ antulinya tɛm tɔm kɛ́.
Ɩ yɔɣɔtaɣana-m mpʋ, ɩlɛna ma ɩsɛ pili na má ká nyʋɣʋ. Ɩlɛna ɩ́ kʋsɩ-m na ɩ́ sǝŋsɩ-m.
Ḿpʋ́ɣʋ́ ɩ tɔma-m sɩ: Maa heeli-ŋ mpi pɩɩ kɔɔ Ɩsɔ pááná waatʋ tɔ. Mpi tɔ, pa tɛma a waatʋ sɩɩʋ kɛ́.
Ɩwaaʋ ŋku n nawa na kʋ wɛna hǝŋ naalɛ tɔ, kʋ kɛ́ Mete nyǝ́ma na Pɛɛsɩ nyǝ́ma pa awulaa kɛ́.
Pǝŋtʋlʋɣʋ ná kɛ́ Kǝlɛɛkɩ kawulaɣa. Kʋ ɩsɛ hɛkʋ taa hǝlʋɣʋ sɔsɔɔŋkʋ ŋkʋɣʋlɛ kancaalaɣa wulaʋ.
Kʋ hǝlʋɣʋ sɔsɔɔŋkʋ ŋkʋ kʋ pɛlaa, na hǝŋ liɣiti wei ɩ nyɔ kʋ lonte taa tɔɣɔlɛ, kawulasɩ nsi sɩɩ tɛ na sɩ kʋlɩ piitim mpɩ pǝ taa tɔ. Ama sɩ kaa hiki toma kɛ mpʋ.
Ye pǝ tala pa kawulasɩ tɛm waatʋ na pa ɩsaɣatʋ pɩɩwa teu wulaʋ acilaɣatʋ tʋ na kalampaanɩ tʋ nɔɣɔlʋ ɩ ká kʋlɩ.
Ɩ toma ká sɔɔsɩ, ɩlɛ pǝ kaa lɩɩna ɩ maɣamaɣa ɩ kiŋ. Ɩ ká wakǝlɩ sɔsɔm kɛ́ pǝ kaa wɛɛ nyǝnʋɣʋ, na ɩ́ waakɩ ɩ kʋlapǝm tǝna taa. Halǝna ɩ́ kpɛnna toŋtʋnaa na Ɩsɔ yǝlaa na ɩ́ kʋ́.
Ɩ acilaɣatʋ katatǝlaɣa kɛ ɩ ka tʋsǝna yǝlaa. Ɩ kalampaanɩ kɛ́ ɩ ká kʋna yǝlaa paɣalɛ mpa pa hʋʋ sɩ pa caɣana pa tɩ tɔ. Halǝna ɩ́ kʋlɩ Awulaa Wulaʋ tɔɔ. Waatʋ ɩnǝɣɩ pɩɩ wakǝlɩ-ɩ, pǝ kaa lɩɩna yʋlʋ kiŋ.
Tanaŋ na taanasɩ nsɩ sɩ tɔm wɛ tampana kɛ́. Ɩlɛ sɩɩ-tǝɣɩ nyá taa. Mpi tɔ, tǝ waatʋ tatata.
Ḿpʋ́ɣʋ́ pǝ yɔɔla-m na pǝ́ pǝsɩ-m kʋtɔntʋ kɛ wɛɛ paɣalɛ. Pǝ cɛpa ma tɔɔ, ɩlɛna má mǝlɩ wulaʋ tǝmlɛ taa. Toosee anɩ a wakǝla ma laŋlɛ kɛ ḿpʋ́ɣʋ́ ma ta cɛkǝna-yɛ.
Mete tʋ Aselusi pǝyalʋ Taliyusi, wei ɩ tɔɣɔ Papiloni tɛtʋ tɔ, ɩ kawulaɣa
pǝnaɣa kancaalaɣa nyǝŋka taa kɛ́ Taniyɛɛlɩ má, ma kala Ɩsɔ Tɔm takǝlasɩ taa. Ma cɛkǝnaa sɩ pɩɩsɩ nɩɩtoso na naanʋwa kɛ́ Yosalɛm ɩcatɛ ká wɛɛ ncaalɛ. Ḿpʋ́ɣʋ́ Tacaa ka heela Ɩsɔ kʋyɔɣɔtʋtʋ tɛlǝsʋlʋ Selemii.
Ḿpʋ́ɣʋ́ ma laŋlɛ wakǝlaa, na má suu lǝyaɣa wontu fɔlǝtɔnaa taka. Na má pǝlɩ ma nyʋɣʋ taa kɛ́ tɔlʋma na má hɔkɔ nɔɣɔ. Ɩlɛna má kɛɛsɩ ɩsɛ na Tacaa Ɩsɔ tɔɔ, na má sǝlǝmǝɣɩ-ɩ na má wiikina-ɩ.
Ḿpʋ́ɣʋ́ ma hʋla ma Ɩsɔ Tacaa kɛ ma yǝlaa ɩsaɣatʋ. Na má sǝlǝmɩ-ɩ sɩ, Tacaa Ɩsɔ Sɔsɔ wei nyá tǝ seekɩ na ń tɔkǝɣɩ nyá nɔɣɔ sɩɩʋ tɔ. N hʋlǝɣɩ suulu kɛ mpa pa sɔɔlǝɣɩ-ŋ na pá tɔkǝɣɩ nyá kiiŋ tɔɣɔ.
Tǝ wakǝlaa kɛ́ na tǝ́ pǝsɩ asaɣaa. Tǝ kʋla nyá tɔɔ na tǝ́ kisi nyá kiiŋ.
Tǝ ta nɩɩna nyá kʋyɔɣɔtʋtʋ tɛlǝsǝlaa mpa pa kpaalǝna nyá hǝtɛ kɛ tá awulaa, na tá sɔsaa, na tá caanaa, na tá piitim tǝna yǝlaa tɔ.
Tacaa, nyaɣalɛ tampana tʋ, taɣalɛ tasǝkǝlɛ nyǝ́ma. Pǝ kpaɣaʋ Yuta yǝlaa, na Yosalɛm nyǝ́ma, na Ɩsɛɣɛlɩ nyǝ́ma, na pǝcɔlɔ nyǝ́ma, na pooluŋ nyǝ́ma mpa pa wɛ acalɛɛ wena a taa n ka tɔɣɔna-wɛɣɛ ɩsaɣatʋ nti pa lapa-ŋ tɔ tǝ tɔɔ tɔ.
Tacaa, tana ta awulaa na tá sɔsaa, na tá caanaa ntɛ́ tasǝkǝlɛ nyǝ́ma.
Tacaa Ɩsɔ, n wɛna yʋlʋ pǝtɔɔtǝlɛ. N ka wii-tʋɣʋ timpi tǝ kʋla nyá tɔɔ tɔ.
Tǝ ta nɩɩ nyá kiiŋ wei nyá tǝmlɛ nyǝ́ma, nyá kʋyɔɣɔtʋtʋ tɛlǝsǝlaa tɛlǝsa-tʋ tɔ.
Ɩsɛɣɛlɩ nyǝ́ma tǝna yɔka nyá kiiŋ, pa kisa nyá nɔɣɔ nɩɩʋ. Ɩlɛna mpusinaa na wahalanaa mpa pa tɔm nyá tǝmlɛ tʋ Moisi ŋmaawa ɩ kiiŋ takǝlaɣa taa tɔ, pá watɩ-tʋɣʋ timpi tǝ pǝntǝna-ŋ tɔ.
N kɔna Yosalɛm tɔɔ kɛ́ wakǝlʋɣʋ sɔsɔɔŋkʋ ŋku kʋ taka pa ta nata antulinya tǝna taa tɔ. Ɩsɩɩ n ka kpaalʋɣʋ tá na tá awulaa na tá sɔsaa tɔ.
Wahala ɩnɩ ɩ maɣana-tʋɣʋ ɩsɩɩ Moisi ŋmaawa ɩ kiiŋ takǝlaɣa taa tɔ. Paa na mpʋ tɔ, tǝ ta nɩɩta ta ɩsaɣatʋ sɔŋ kɛ halǝna saŋa sɩ tǝ́ paasǝna nyá tampana.
Pǝ tɔɔ kɛ́ n yelaa na wahala ɩnɩ ɩ́ kɔɔ-tʋ. Mpi tɔ, n tǝŋǝɣɩ tampana kɛ nyá kʋlapǝm tǝna taa kɛ́. Ama tá ta nɩɩna nyá nɔɣɔ.
Tacaa Ɩsɔ, nyá lǝsǝna-tʋɣʋ Icipiti tɛtʋ taa. Ɩlɛna nyá toma sɔsɔɔna na nyá hǝtɛ yaakɩ halǝna saŋa. Ama tá tá nɩɩna-ŋ ɩlɛna tá tɔm sɩ.
Tana tá caanaa tá ɩsaɣatʋ tɔɔ kɛ́ Yosalɛm na nyá yǝlaa wɛ fɛɛlɛ taa kɛ́ mpa pa cɔɔna-tʋ tɔ pa hɛkʋ taa. Ɩlɛ hɛɛsɩ nyá pááná kɛ nyá pulaɣa naŋŋ nyǝŋka ɩcatɛ Yosalɛm tɔɔ kɛ́ nyá suulu sɔsɔ tɔɔ.
Haɩ, ta Ɩsɔ, nɩɩ ma sǝlǝmʋɣʋ na ma wiinaʋ. Nyǝnna suulu kɛ nyá tǝsɛɛlɛ nte tǝ yɔkaa tɔɣɔ nyá sɔɔlʋɣʋ tɔɔ.
Ma Ɩsɔ ke ŋkpaŋʋɣʋ na ń na ɩsǝna tá na nyá ɩcatɛ tǝ wakǝlaa tɔ. Pǝ taɣa ta teu tɔɔ kɛ́ tǝ wiikina-ŋ. Ama nyá sɔɔlʋɣʋ sɔsɔɔŋkʋ tɔɔ kɛ́.
Haɩ, Tacaa, ke ŋkpaŋʋɣʋ na ń nɩɩ tá sǝlǝmʋɣʋ na ń wii-tʋ. Ma Ɩsɔ paasǝna nyá ɩcatɛ na nyá yǝlaa kɛ lɔŋ kɛ nyá suulu tɔɔ.
Ma tɔŋna sǝlǝmʋɣʋ na má tisiɣi má na Ɩsɛɣɛlɩ yǝlaa tá ɩsaɣatʋ. Na má wiikina-ɩ Ɩsɔ tǝsɛɛlɛ tɔm kɛ mpʋ
tɔɣɔ ɩsɔtaa tillu Kapǝyɛɛ wei maa nawa toosee taa tɔ ɩ kʋla hʋntʋ kɛ lɔŋ na ɩ́ kpǝtǝna-m taanaɣa kɔtaɣa lapʋ waatʋ.
Ɩlɛna ɩ́ sɛɣɛsɩ-m Ɩsɔ kʋyɔɣɔtʋtʋ tɛlǝsʋlʋ tɔm nti maa kalaa tɔ. Ɩlɛna ɩ́ tɔ-m sɩ: Ma kɔmaɣa sɩ ma kilisiɣi-ŋ tǝ hʋwɛɛ.
N caala sǝlǝmʋɣʋ tɔ, Tacaa heela-m tɔm sɩ má heeli-ŋ. Mpi tɔ, ɩ sɔɔla-ŋ kɛ́. Ke ŋkpaŋʋɣʋ kɛ teu na ń nɩɩ toosee anɩ a hʋwɛɛ.
Nyá ɩcatɛ na nyá yǝlaa pa tɔɔ kɛ́ pa sɩɩ pɩɩsɩ nɩɩtoso na naanʋwa kɛ tɔm naatosompɔɣɔlaɣa. Pa lapa ḿpʋ́ɣʋ́ sɩ pá hɛɛsɩ kiiu yɔkʋɣʋ na ɩsaɣatʋ lapʋ. Pa wii-wɛ na pá tǝŋ siɣisuɣu tam nyǝŋkʋ, na toosee. Ɩlɛna Ɩsɔ kʋyɔɣɔtʋtʋ tɛlǝsʋlʋ tɔm yoosi, na pá taɣanɩ ɩsɔ tǝsɛɛlɛ.
Pǝ wɛɛ sɩ ń nyɩ na ń cɛkǝna sɩ, pǝ kpaɣaʋ waatʋ wei pa kpaalaa sɩ, paa taɣanɩ Yosalɛm kɛ ŋmaʋ tɔ, na pǝ́ polo nyʋɣʋ tʋ wei pa pǝla nim na pá kpa tɔ ɩ kɔntɛ tɔ. Pǝ wɛ pɩɩsɩ naatosompɔɣɔlaɣa kɛ tɔm naatosompɔɣɔlaɣa kɛ́. Pǝlɛ pǝ paasi, pɩɩsɩ naatosompɔɣɔlaɣa tɔm nɩɩtoso na naalɛ taa kɛ́ paa taɣanɩ ɩcatɛ ŋmaʋ na tǝ koluŋa. Ama pǝ waatʋnaa ka wɛɛ katɛ kɛ́.
Waatʋnaa mpɛ pa waalɩ kɛ́ paa kʋ apalʋ nɔɣɔlʋɣʋ mʋsʋŋ. Apalʋ ɩnɩ paa pǝla-ɩ nim kɛ́ na pá kpa-ɩ nyʋɣʋ tʋ. Wulaʋ nɔɣɔlʋ na ɩ yoolaa paa watǝna ɩcatɛ, ɩsɩɩ lʋm na pá wakǝlɩ-tɛ na ɩsɔ tǝsɛɛlɛ. Ḿpʋ́ɣʋ́ ɩ na ɩ yoolaa pa wakǝlǝɣɩ ɩsɩɩ pǝ sɩɩwa tɔ.
Ɩ ká caalɩ yǝlaa paɣalɛ kɛ pɩɩsɩ naatosompɔɣɔlaɣa taa. Ɩ ká la na pá yele kɔtasɩ lapʋ kɛ ɩsɔ tǝsɛɛlɛ taa kɛ́ pɩɩsɩ nsɩ sɩ hɛkʋ taa. Ɩ ká la acaalǝtʋ tǝma kɛ lɔŋlɔŋ. Halǝna pǝ́ tala ɩnɩ ɩ wakǝlʋɣʋ ɩsɩɩ Ɩsɔ ka sɩɩʋ tɔ.
Pɛɛsɩ nyǝ́ma wulaʋ Silusi kawulaɣa pǝnaɣa tooso nyǝŋka taa. Taniyɛɛlɩ wei pa cuɣusaa sɩ Pɛlǝtasaa tɔ, ɩ toosa toosee naalɩ. A kɛ́ tampana kɛ́. Ama wahalanaa sɔsaa tɔm kɛ a kɛɛsǝɣɩ. Ḿpʋ́ɣʋ́ ɩ maɣasa a tɔm kɛ ɩ taa na ɩ́ cɛkǝna-yɛ na ɩ́ kɛɛsɩ.
Ḿpʋ́ɣʋ́ laŋwakǝllɛ sɔsɔɔlɛ kpa Taniyɛɛlɩ má. Ɩlɛna má wii ma yǝlaa tɔɔ kɛ́ cimaasǝnaa tooso.
Maa tɔkɩ tɔɣɔnaɣa kʋpaŋka nakǝlɩ yaa nantʋ. Pǝ́cɔ́ sʋlʋm ɩɩ sʋʋkɩ ma nɔɣɔ taa. Pǝyele maa saɣalǝɣɩ nim, halǝna cimaasǝnaa tooso ɩnɩ ɩ tɛ.
Ḿpʋ́ɣʋ́ ma sǝŋa pɔɣɔ sɔsaɣa Tikili nɔɣɔ kɛ ɩsɔtʋ kancaalaɣa nyǝŋ, kʋyɛɛŋ hiu na liɣiti wule.
Ma kʋsa ma ɩsɛ ɩlɛna má ná yʋlʋ nɔɣɔlʋ na ɩ́ suu kponkpontu toŋ nyǝntʋ natǝlɩ tǝ wontu na ɩ́ lǝla wʋla kʋpaŋ tampala.
Na ɩ tɔnʋɣʋ mʋɣɩ kɔkɔ ɩsɩɩ pǝlɛ nte tǝ pɛɛkʋɣʋ wɛ katɛ tɔ. Ɩ ɩsɛntaa nyǝɣǝsǝɣɩ kɛ́ ɩsɩɩ tɛʋ, na ɩ ɩsǝpee wɛ ɩsɩɩ kɔkɔ mʋkʋɣʋ tɔ. Ɩ ŋkpalasɩ nǝɣǝsǝna ɩsɩɩ pa sotuɣu nyǝɣǝlʋɣʋ kʋsɛɛmʋɣʋ tɔ. Na ɩ nɔɣɔ yuŋ wɛ ɩsɩɩ kʋyakʋ kɔkɔtɛ.
Ma tike ma nana mpʋ. Ma na mpa tɔ, pɛlɛ pa ta na pʋlʋ. Ama sɔɣɔntʋ kpana-wɛɣɛ sɔsɔm, na pá se na pá ŋmɛlɩ.
Pǝ yela-m na má tɔŋna yaasi sɔsɔ ɩnǝɣɩ nyǝnʋɣʋ. Ɩlɛna pǝ́ yɔkɩ ma mʋwa taa, na ma ɩsɛntaa hʋlʋmɩ tǝfatata.
Ḿpʋ́ɣʋ́ yʋlʋ ɩnɩ ɩ kula ɩ nɔɣɔ tɔɔ sɩ ɩ yɔɣɔtǝɣɩ. Ɩlɛna ma ɩsɛ pili na má hoti ma nɔɣɔ tɔɔ.
Ḿpʋ́ɣʋ́ niŋ nɩɩlɩ ɩ kʋsa-m, na má luŋ ma tʋna na ma niŋ tɔɔ na má seliɣi.
Ɩlɛna yʋlʋ ɩnɩ ɩ́ heeli-m sɩ: Taniyɛɛlɩ, Ɩsɔ luɣu wɛ-ŋ kɛ́. Kʋlɩ na ń ke ŋkpaŋŋ na má heeli-ŋ. Ɩsɔ tila-m nyá cɔlɔɣɔ. Ɩlɛna má kʋlɩ na má tɔŋna seluɣu.
Ḿpʋ́ɣʋ́ ɩ heela-m sɩ: Taniyɛɛlɩ, taa nyá. Pǝ kpaɣaʋ hatoo kʋyaŋku n pasa nyá tɩ tɔ, nyá luɣu lapa sɩ ń cɛkǝna kʋŋmɛlǝtʋ tɔɣɔ Ɩsɔ mʋ nyá sǝlǝmʋɣʋ. Ɩlɛna ɩ́ kʋsɩ-m sɩ má kɔɔ má heeli-ŋ.
Ama Pɛɛsɩ kawulaɣa ɩsɔtaa tillu kaɣata-m kʋyɛɛŋ hiu na kʋlʋmʋɣʋ. Halǝna ɩsɔtaa tillaa nyʋɣʋ nyǝ́ma taa lɛlʋ, Mikayɛɛlɩ kɔɔ ma kiŋ kɛ Pɛɛsɩ timpi maa saalaa tɔ, na ɩ́ waasɩ-m.
Nɔɔnɔɔ ma kɔmaɣa sɩ ma heeliɣi-ŋ mpi pɩɩ maɣana nyá yǝlaa kɛ cele tɔ. Mpi tɔ, ntǝɣɩ n nawa mpʋ.
Waatʋ wei ɩsɔtaa tillu ɩnɩ ɩ heelaɣa-m tɔm tǝnɛ tɔ. Ma sumaɣa tǝtiɣitiɣi, na nyʋɣʋ kamna atɛ.
Ḿpʋ́ɣʋ́ yʋlʋ wei maa nawa tɔ, ɩ tokina ma ntompee. Ɩlɛna má pǝsɩ na má kuli nɔɣɔ na má heeli-ɩ sɩ: Tacaa, nyá tɔm kpa-m sɔɣɔntʋ kɛ sɔsɔm na ma mʋwa taa yɔkɩ.
Ma ta tala má yɔɣɔtǝna-ŋ. Mpi tɔ, ma fɛɩ toma, pǝ́cɔ́ ma feesiŋ lipa.
Mpʋɣʋlɛ ɩ tasa-m tokinaʋ na ɩ́ ha-m toma.
Ɩlɛna ɩ́ heeli-m sɩ: Alaafǝya tɔm kɛ́. Ɩsɔ luɣu wɛ-ŋ kɛ́. Taa nyana pʋlʋ. Tɔkɩ nyá tɩ. Ɩ tɔŋna-m ḿpʋ́ɣʋ́ yɔɣɔtǝnaʋ, ɩlɛna má yoo toŋ na má tɔ sɩ: Tacaa, yɔɣɔtɩ. Mpi tɔ, n ha-m toma.
Ɩlɛna ɩ́ heeli-m sɩ: Ma kɔma nyá kiŋ kɛ́ sɩ ma kɛɛsǝɣɩ-ŋ nti pa ŋmaa tampana takǝlaɣa taa tɔ. Pǝ́cɔ́ pǝ wɛɛ sɩ má polo má yoona Pɛɛsɩ kawulaɣa ɩsɔtaa tillu. Ye ma kǝla ɩ́lɛ́ Kǝlɛɛkɩ nyǝŋ ká kɔɔ. Ye pǝ taɣa ɩsɔtaa tillu Mikayɛɛlɩ wei ɩ taŋǝɣɩ nyá yǝlaa tɔ ɩ paasi, nɔɣɔlʋ ɩɩ sǝŋna-m.
<range>
Ma maɣamaɣa maa sǝna ɩlɛɣɛ, Mete tʋ Taliyusi kawulaɣa pǝnaɣa kancaalaɣa nyǝŋka taa kɛ́.
Ḿpʋ́ɣʋ́ ɩsɔtaa tillu tɔma sɩ: Maa heeli-ŋ tampana tɔm. Pɛɛsɩ awulaa sɔsaa tooso ká tɔkɩ kawulaɣa kɛ́ na pá kaasǝɣɩ tǝma. Kantǝkaɣa nyǝ́ma ká kǝlɩ kancaalaɣa nyǝ́ma kɛ wɛnaʋ. Ɩlɛna liɣiti nyǝŋ kuu pǝ tǝna na ɩ́ kʋlɩ Kǝlɛɛkɩ kawulaɣa tɔɔ.
Ama yoolu nɔɣɔlʋ ɩ ká tɔɣɔna Kǝlɛɛkɩ kawulaɣa sɔsaɣa, na ɩ́ lakɩ ɩsǝna ɩ sɔɔlaa tɔ.
Ɩ kawulaɣa pɩɩkɩ teu, ɩlɛna ká faɣa tɔm liɣiti. Ɩlɛna yǝlaa lɛlaa tala-kɛ. Ɩlɛ pa kaa wɛɛna toma ɩsɩɩ kancaalaɣa nyǝŋ.
Ilim mpǝtǝŋ wulaʋ ká la toma kɛ sɔsɔm yaa. Ama ɩ kʋpaɣalaa taa nɔɣɔlʋ ká kǝlɩ-ɩ na ɩ́ lɛɛkɩ kawulaɣa.
Pɩɩsɩ ká cɔɔ pǝcɔ, ɩlɛna Icipiti wulaʋ na Silii nyǝŋ pá pɛɛlɩ nɔɣɔ. Icipiti nyǝŋ ká ha Silii nyǝŋ kɛ ɩ pɛɛlɔ. Ama pǝ kaa taaŋɩ. Alʋ ɩnɩ na ɩ paalʋ, na ɩ pǝyaɣa, na ɩ caa paa sɩ.
Ɩlɛna alʋ ɩnɩ ɩ calaɣa tʋ nɔɣɔlʋ, ɩ́ kpaɣa ɩ caa lonte. Ɩlɛna ɩ́ polo pa koloosi acalɛɛ taa, na ɩ́ yoona-wɛ na ɩ́ kǝlɩ-wɛ.
Halɩ ɩ ká kuu pa tɩɩŋ na pa wontu nti pa lupa wʋla na liɣitee nyǝɣǝtʋ tɔ, na ɩ́ pona Icipiti. Ɩlɛna yoou hɛɛ pɩɩsɩ paɣalɛ.
Ɩlɛna Silii wulaʋ yoona Icipiti nyǝŋ, na ɩ́ kpisi-ɩ na ɩ́ mǝlɩ ɩ tɛtʋ taa.
Ama ɩ pǝyalaa ká koti yoolaa kɛ tintika tintika kɛ sɔsɔm. Pa taa lɛlʋ na ɩ yoolaa paa watɩ kolontunaa ɩsɩɩ lʋm. Ɩlɛna ɩ́ mǝlɩ, na pá taɣanɩ pa tɔɔ kɛ́ kʋlʋɣʋ. Halǝna pá tana-wɛɣɛ wulaʋ koluŋa ɩcatɛ.
Pááná ká kpa Icipiti wulaʋ. Ɩlɛna ɩ́ kpaɣa ɩ yoolaa na ɩ́ kpa Silii nyǝ́ma tɔɔ. Paa kǝlɩ-wɛ, na pá kpa pa yoolaa tuutuuma.
Paa na Icipiti wulaʋ ka kʋwa pa taa kɛ́ yoolaa iyisi iyisi, na ɩ́ hɔ ɩ tɩ tɔ, ɩ kaa la aka.
Pɩɩsɩ cɔɔ pǝcɔ ɩlɛna Silii wulaʋ kpaɣa yoolaa kʋfama. Pɛlɛ pa kǝla kʋpǝma kɛ paɣalɛ, na pa yoou wontu tǝna. Na pá polo Icipiti nyǝ́ma waalɩ.
Waatʋ ɩnɩ ɩ taa kɛ́ paɣalɛ ká kʋlɩ Icipiti nyǝ́ma tɔɔ. Halɩ nyá yǝlaa taa mʋsʋntʋnaa ká kʋlɩ ɩ tɔɔ sɩ, pa yoosiɣi ɩsǝna n nawa toosee taa tɔ. Ama paa kpisi.
Ɩlɛna Silii wulaʋ tuusi na ɩ́ tá koluŋa ɩcatɛ, na pá lo hapǝlɛ na pá lɛɛkɩ-tɛ. Icipiti yoolaa ká kpisi, paa pa taa akanaa maɣamaɣa, pɛlɛ pa taa fɛɩna toŋ.
Silii nyǝ́ma ká la ɩsǝna pa nɔkaa tɔɣɔ. Nɔɣɔlʋ kaa taŋ-wɛ, halɩ paa kpɛnna Ɩsɛɣɛlɩ nyǝ́ma. Paa ŋmakǝlɩ-wɛ na pá wakǝlǝɣɩ-wɛ.
Paa maɣasɩ pa taa sɩ pá na Icipiti wulaʋ pá pɛɛlɩ nɔɣɔ na pá hikina-ɩ na tǝna. Halɩ paa ha-ɩ pa pɛɛlɔ. Ama pǝ kaa la.
Pǝlɛ pǝ paasi ɩ́ ká kɛɛsǝna Kǝlɛɛkɩ tɛtʋnaa mpa pa wɛ teŋku nɔɣɔ tɔ pa tɔɔ. Ama wulaʋ nɔɣɔlʋ ɩ ká sǝŋsɩ-ɩ. Ɩlɛ ɩ ká lǝsɩ ɩ nyǝm na ɩ́ tʋ ɩ niŋ taa.
Ɩlɛna ɩ́ mǝlǝna ɩ koloosi acalɛɛ tɔɔ na ɩ́ kǝlɩ-ɩ na ɩ́ sɩ na pǝ́ saalɩ.
Wulaʋ wei ɩ ká lɛɛtɩ ɩ lonte taa tɔ ɩ́lɛ́ ɩ ká sɩɩ lampuu mʋlʋ kɛ Ɩsɛɣɛlɩ taa. Ama pɩɩ la wɛɛ naalɛ ɩlɛna pǝ kʋ-ɩ. Ama pǝ kaa wɛɛ yoou taa yaa pa muɣula-ɩ.
Yʋlʋ wei paa tʋɣʋna na ɩ ta nǝɣǝsǝna kawulaɣa tɔɣɔlʋ tɔ. Ɩnɩ ɩ ká caɣana ɩ lonte. Hɛɛsʋɣʋ waatʋ kɛ ɩ ká kɔɔ na ɩ́ lɛɛkɩ kawulaɣa na acilaɣatʋ.
Ɩ ká kʋ yoolaa tǝnaɣa na pǝ kpɛŋna Ɩsɔ yǝlaa nyʋɣʋ tʋ. Nɔɣɔlʋ kaa kpa ɩ tɔɔ.
Yǝlaa ká polo ɩ kiŋ sɩ ɩ́ na-wɛ pá pɛɛlɩ nɔɣɔ. Ama ɩnɩ ɩ ká muɣuli-wɛ. Paa na ɩ yǝlaa fɛɩ paɣalɛ tɔ, ɩ toŋ ká sɔɔsǝɣɩ tam kɛ́.
Hɛɛsʋɣʋ waatʋ kɛ ɩ ká cɔɔ tɛtʋ taa. Ɩ ká la mpi ɩ caanaa taa la tɔ, ɩsɩɩ wontu kuuu na tǝ talʋɣʋ. Halɩ ɩ ká maɣasɩ ɩsɩɩ ɩ tii koloosi acalɛɛ tɔɔ. Ama pǝ kaa taaŋɩ kɛ́.
Ɩ toŋ na ɩ apalʋtʋ tɔɔ ɩ na ɩ yoolaa tuutuuma paa polo Icipiti wulaʋ waalɩ. Ama ɩ́lɛ́ ɩ yoolaa kǝla ɩnɩ ɩ nyǝ́ma kɛ toŋ na paɣalɛ. Paa yoona-ɩ na pá kpisi-ɩ. Mpi tɔ, acilaɣatʋ kɛ paa lana-wɛ.
Ɩ na mpa pa kaa nyǝnaɣa tɔ, mpɛ paa lɩɩna ɩ waalɩ. Ɩlɛna ɩ yoolaa ya na pa taa paɣalɛ sɩ.
Pǝlɛ pǝ waalɩ kɛ́ awulaa naalɛ mpɛ paa ciiki acɛsaacɛsaa ciikuɣu. Ama pǝ kaa la. Mpi tɔ, pǝ ta tata tǝnaɣa waatʋ na pǝ́cɔ́.
Silii wulaʋ ka mǝlǝɣɩ ɩ tɛtʋ taa na toŋ sɔsɔɔŋ. Ɩlɛna ɩ́ tʋ ɩ taa sɩ ɩ ká wakǝlɩ yǝlaa mpa na Ɩsɔ pa pɛɛla nɔɣɔ tɔ pa ɩsɔ sɛɛʋ.
Pǝ waalɩ kɛ́ ɩ ká watɩ Icipiti tɔtɔ. Ama pǝ kaa lana-ɩ ɩsɩɩ pɩɩ lapʋ tɔ.
Lom nyǝ́ma ká kɔnna pa kpɩɩlǝŋ na pá yoona-ɩ. Ɩ ká lɔ ɩ apalʋtʋ na ɩ́ se na ɩ́ mǝlɩ. Ɩlɛna ɩ́ mʋ pááná na ɩ́ kpɛntǝna mpa pa lɔ Ɩsɔ tɔ. Ɩlɛna ɩ́ wakǝlɩ yǝlaa mpa na Ɩsɔ pa pɛɛla nɔɣɔ tɔ pa ɩsɔ sɛɛʋ.
Ɩ ká tili ɩ yoolaa na pá polo pá pilisi Ɩsɔ tǝsɛɛlɛ. Paa sǝŋsɩ tanaŋ na taanaɣa kɔtasɩ na pá siki pa acaalǝtʋ tʋɣʋ.
Ɩ ká tolisi ɩsɔ sɛɛʋ taa acamaa na ɩ acilaɣatʋ. Ɩlɛ ɩ kaa pǝsɩ ɩsǝlɛ sɛɛsǝlaa.
Ama mpa pa kǝla laɣatʋ kɛ pa taa tɔ, paa sɛɣɛsɩ lɛlaa paɣalɛ. Pɩɩ la wɛɛ naalɛ, ɩlɛna pá kʋ́ pa taa lɛlaa, na pá wɔ lɛlaa kɛ kɔkɔ. Paa tʋ lɛlaa kɛ salǝka, na pá lɛɛkɩ lɛlaa wontu.
Pǝcɔ tike kɛ paa sǝna-wɛɣɛ pa wahalanaa taa. Mpi tɔ, mǝnaafikitʋ kɛ paɣalɛ sɔɔsaɣana pa tɔɔ.
Laɣatʋnaa mpɛ pa taa lɛlaa ká sɩ. Pa sǝm mpɩ pɩɩ taɣanna yǝlaa na pá wɛɛ teu tǝnaŋŋ. Halǝna tǝnaɣa waatʋ. Mpi tɔ, waatʋ wei pa sɩɩwa tɔ ɩ ká kɔɔ.
Ama Silii wulaʋ ka la ɩsǝna pǝ maɣa-ɩ tɔɣɔ. Ɩ ká maɣasɩ ɩ taa sɩ ɩ kǝla tɩɩŋ tǝna. Halǝna ɩ́ kpa Ɩsɔ maɣamaɣa tɔɔ. Ḿpʋ́ɣʋ́ ɩ ka la, halǝna waatʋ wei Ɩsɔ ká hɔ ɩ ŋkpaŋʋɣʋ tɔ. Ɩsǝna Ɩsɔ sɩɩkɩ tɔ mpʋ pǝ lakǝna.
Ɩ ká nyǝnɩ yem kɛ́ ɩ caanaa tɩɩŋ na alaa tʋɣʋ Talamusi. Ɩ ká hɔ ɩ tǝɣɩ na ɩ́ footi tɩɩŋ tǝna.
Paa na mpʋ ɩ ká laa koloosi acalɛɛ tʋɣʋ ŋku ɩ caanaa taa nyɩ tɔ. Halǝna ɩ́ ha-kʋɣʋ wʋla na nyǝɣǝlʋɣʋ kʋsɛɛmʋɣʋ na liɣitee pɛɛ na wontu kʋpantʋ.
Tʋɣʋ ŋkʋ kʋ toŋ kɛ ɩ ká yoona koloosi acalɛɛ na ɩ́ kʋsɩ kʋ tǝŋlaa nyɔɔŋ. Ɩ ká kpa pa taa paɣalɛ kɛ nyʋɣʋ nyǝ́ma, na ɩ́ ha-wɛɣɛ tɛtʋnaa.
Icipiti wulaʋ ká kʋlɩ Silii nyǝŋ tɔɔ kɛ́ tǝnaɣa waatʋ. Ama Silii nyǝŋ ká sǝŋɩ-ɩ na ɩ yoou kɛɛkɛnaa, na kpaɣanǝŋ na pǝ kpɩɩlǝŋ kɛ paɣalɛ. Ɩ ká watɩ tɛtʋnaa ɩsɩɩ pɔɣɔ lʋm.
Ɩ ká tii Ɩsɛɣɛlɩ tɛtʋ tɔɔ na ɩ́ kʋ yǝlaa iyisi naanʋwa. Ama Ɩtɔm na Mowapʋ pǝ yǝlaa na Amoni yoolaa sɔsaa ká fiti.
Ɩ ká tʋ niŋ kɛ acalɛɛ paɣalɛ tɔɔ. Icipiti tɛtʋ kaa fiti paa pǝcɔ.
Ɩ ká kuu Icipiti wʋla na liɣitee nyǝɣǝlʋɣʋ na kacɔka wontu. Ɩ ká ŋmakǝlɩ Lipii na Ɩtiyopii nyǝ́ma.
Ɩ ká nɩɩ sɩ ilim tǝlɩɩlɛ na pǝ ntɔɣɔŋ nyǝ́ma kɔma-ɩ yoonaʋ. Ɩlɛna ɩ́ mǝlɩ pa waalɩ na pááná na ɩ́ kʋ paɣalɛ.
Ɩ ká siki ɩ kawulaɣa cokǝle kɛ teŋku na pʋɣʋ Siyɔŋ pa hɛkʋ taa. Timpi tɛtʋ kǝla teu tɔ. Pǝlɛ pǝ waalɩ kɛ́ pɩɩ tala ɩ tǝnaɣa. Pǝyele nɔɣɔlʋ kaa waasɩ-ɩ.
Ḿpʋ́ɣʋ́ ɩsɔtaa tillu heela-m tɔtɔ sɩ: Waatʋ ɩnǝɣǝlɛ ɩsɔtaa tillu sɔsɔ Mikayɛɛlɩ wei ɩ taŋǝɣɩ ma yǝlaa tɔ ɩ ká kʋlɩ. Wahala wei too yǝlaa kʋlaa pa ta nata tɔ, ɩ ká kɔɔ waatʋ ɩnɩ. Ɩlɛna pǝ ya ma yǝlaa mpa pa hǝla wɛ weesuɣu takǝlaɣa taa tɔ pa nyɔɔŋ.
Mpa pa tooki tɔ, pa taa paɣalɛ ká fe. Lɛlaa ká hiki weesuɣu ŋku kɩɩ tɛŋ tɔ. Ɩlɛna lɛlaa kɛ fɛɛlɛ sɔsɔɔlɛ tam nyǝntɛ.
Laɣatʋnaa mpa paa sɛɣɛsa yǝlaa samaa kɛ tampana tǝŋʋɣʋ tɔm tɔ paa te kɔkɔ ɩsɩɩ ɩsɔtʋlʋŋasɩ kɛ tam tɔɔ.
Tɔʋ, Taniyɛɛlɩ, sɩɩ tɔm tǝnɛɣɛ nyá taa. Nmaa-tǝɣɩ takǝlaɣa taa na ń taalɩ ka tɔɔ. Yʋsɩ-kɛ halǝna tǝnaɣa waatʋ. Paɣalɛ ka kala-kɛ na pá sɔɔsɩ nyǝm.
Ḿpʋ́ɣʋ́ Taniyɛɛlɩ má, ma nawa ma toosee anɩ a taa kɛ́ apalaa lɛlaa kɛ naalɛ. Lɛlʋ sǝŋa pɔɣɔ kʋteŋ na cǝnɛ na lɛlʋ na cǝnɛ.
Ḿpʋ́ɣʋ́ pa taa lɛlʋ pɔɔsa ɩsɔtaa tillu wei ɩ suu kponkpontu toŋ nyǝntʋ wontu na ɩ́ sǝŋa pɔɣɔ nɔɣɔ tɔ sɩ: Pǝlee kɛ́ piti tǝma anɛ a ka tɛ?
Ḿpʋ́ɣʋ́ ɩsɔtaa tillu kpaasa ɩ niŋ na ɩsɔ na ɩ́ tɔ sɩ: Ma tuuna Tam tɔɔ Ɩsɔ hǝtɛ taa. A ká taaŋɩ pɩɩsɩ tooso na hɔɣɔlʋɣʋ. Waatʋ wei paa hɛɛsɩ Ɩsɔ yǝlaa kɛ ŋmakǝlʋɣʋ tɔɣɔ mpʋ ɩnɩ pɩɩ tɛ.
Ma nɩɩ tɔm tǝnɛ, ɩlɛ ma ta cɛkǝna-tɩ. Pǝ tɔɔ kɛ́ ma pɔɔsa ma sɔsɔ sɩ ɩsǝnaɣa pɩɩ tɛna?
Ḿpʋ́ɣʋ́ ɩ cɔ-m sɩ: Taniyɛɛlɩ, taa nǝɣǝsɩ. Mpi tɔ, pǝ wɛɛ sɩ pá ŋmɛsɩ tɔm ntǝɣɩ, na pá yʋsɩ halǝna tǝnaɣa waatʋ.
Maɣasǝŋ ká taɣanɩ yǝlaa paɣalɛ na pá te. Ama asaɣaa na kaa cɛkǝna. Ɩlɛna pá ká nyʋɣʋ kɛ tǝ taa. Ɩlɛna laɣatʋnaa náá cɛkǝna.
Pǝ kpaɣaʋ waatʋ wei pa sǝŋsa tanaŋ na taanaɣa kɔtasɩ na pá siki tʋɣʋ tɔ. Pǝ kʋyɛɛŋ wɛ iyaɣa na ŋmʋnʋɣʋ na nɩɩnaasa na naanʋwa (1290).
Leleŋ nɩɩlʋ ntɛ́ wei ɩ ka kaasɩ ɩ tɩ na ɩ́ taŋ na ɩ́ tala kʋyɛɛŋ iyaɣa na ŋmʋnʋɣʋ nɩɩnʋwa na hiu na naanʋwa na kakpasɩ (1335) tɔ.
Ye nyá ɩlɛ, kaasɩ nyá tɩ na ń sʋʋ pʋ́ʋ́ɣʋ́ na ń hɛɛsɩ. Pǝlɛ pǝ waalɩ n ká fe na Ɩsɔ ká ha-ŋ nyá kasǝyaɣa.
Takǝlaɣa kanɛ ka taa kɛ́ pa kɛɛsa tɔm. Tacaa ka heelina-tǝɣɩ Peeli pǝyalʋ Osee. Sowasɩ pǝyalʋ Solopʋwam wei ɩ ka kɛ Ɩsɛɣɛlɩ wulaʋ tɔ ɩ pɔɔlɛ taa kɛ́ Tacaa kɛɛsa Osee kɛ tɔm ntɩ. Waatʋ kʋlʋm ɩnɩ ɩ taa tɔtɔɣɔ, Osiyasɩ na Yotam na Ahasɩ na Ɩsekiyasɩ, pɛlɛ pa tɔkaɣa kawulaɣa kɛ Yuta taa, na pá kaasǝɣɩ tǝma.
Tɔm kancaalaɣa nyǝntʋ nti Tacaa heela Osee tɔɣɔlɛ sɩ: Polo na ń kpaɣa apalaa tǝna alʋ nɔɣɔlʋ. Ɩ piya ɩ́ tǝŋ sɩ too ɩkpatɛ. Mpi tɔ, Ɩsɛɣɛlɩ nyǝ́ma tǝna kisa Tacaa maɣa, na pá ha pa tǝɣɩ tɩɩŋ laaʋ taa.
Ḿpʋ́ɣʋ́ Osee polaa na ɩ́ kpaɣa Tipilayim pɛɛlɔ Komɛɛ. Ɩlɛna alʋ ɩnɩ ɩ lʋlɩ-ɩ apalʋpǝyaɣa.
Ḿpʋ́ɣʋ́ Tacaa tɔma Osee sɩ: Ha-kɛ sɩ, Sisilee. Mpi tɔ, pǝ kaasa pǝcɔ maa lɛɛtɩ Yehu lʋlʋɣʋ nyǝ́ma kɛ yʋlʋkʋlɛ nte pa lapa Sisilee tɔ tǝ tɔɔ. Ɩlɛna má sɩɩ Ɩsɛɣɛlɩ kawulaɣa tǝnaɣa.
Maa wakǝlɩ pa yoolaa toŋ kɛ Sisilee tɛtɛkǝlɛ taa kɛ́ kʋyakʋ ŋkʋ.
Komɛɛ tasa hɔɣɔ haɣaʋ, ɩlɛna ɩ́ lʋlɩ apalʋpǝyaɣa, na Tacaa heeli Osee sɩ: Ha-kɛ sɩ, Pǝtɔɔtǝlɛ fɛɩ. Pǝ hʋwɛɛ ntɛ sɩ Tacaa má ma kaa nyǝnɩ pa pǝtɔɔtǝlɛ na má hʋlɩ-wɛɣɛ suulu.
Ama ma kaa la ḿpʋ́ɣʋ́ Yuta nyǝ́ma. Halɩ pa Ɩsɔ Tacaa má, maa waasɩ-wɛɣɛ. Ma paa fɛɩna yoou yaa tɔɔʋ, yaa laɣatɛ, yaa yoou kpaɣanǝŋ, yaa ɩ caɣalaa.
Komɛɛ tisa Pǝtɔɔtǝlɛ fɛɩ, ɩlɛna ɩ́ kpaɣa hɔɣɔ na ɩ́ lʋlɩ apalʋpǝyaɣa.
Ɩlɛna Tacaa heeli Osee sɩ: Ha-kɛ sɩ, Pa ta kɛ ma nyǝ́ma. Mpi tɔ, Ɩsɛɣɛlɩ nyǝ́ma ta kɛ ma yǝlaa, na má tá kɛ́ pa Ɩsɔ.
Ama kʋyakʋ nakʋlɩ Ɩsɛɣɛlɩ nyǝ́ma ká la paɣaʋ kɛ sɔsɔm. Paa wɛɛ ɩsɩɩ lʋm nɔɣɔ kanyǝŋa. Halɩ pa kaa pǝsɩ pa kalʋɣʋ. Waatʋ ɩnɩ Ɩsɔ weesuɣu tʋ má ma kaa tasa yɔɣɔtʋɣʋ sɩ, pa ta kɛ ma yǝlaa. Maa yaa-wɛɣɛ ma pǝyalaa kɛ́.
Ɩlɛna Yuta na Ɩsɛɣɛlɩ pá kpɛntɩ na pá kpa wulaʋ kʋlʋm, na pá pǝsɩ tɛtʋ nyǝ́ma. Sisilee cele kʋyakʋ sɔsɔɔŋkʋ ntɛ́.
Tacaa sɩ ɩ́ ha mǝ tɛɛtʋnaa apalʋnyǝma sɩ: Pa kɛ ma nyǝ́ma, na alʋnyǝ́ma sɩ: Pǝtɔɔtǝlɛ wɛɛ.
Ḿpʋ́ɣʋ́ Tacaa yɔɣɔtaa sɩ: Ɩ́ kalǝna mǝ too Ɩsɛɣɛlɩ, ɩ́ taa yele-ɩ. Mpi tɔ, ɩ ta kɛ ma alʋ tɔtɔ, pǝ́cɔ́ ma ta kɛ ɩ paalʋ. Ɩ́ hɩɩsɩ tɛtɛlatǝtʋ cacaasɩ kɛ ɩ ɩsɛntaa, na ɩ́ lǝsɩ wasaŋkalǝtʋ kɛ ɩ taa.
Ye pǝ taɣa mpʋ, maa yele-ɩ kpɛtɛ tǝyǝlǝyǝlɩ, ɩsɩɩ kʋyaŋku pa lʋla-ɩ tɔ. Maa yele na ɩ tɛtʋ pǝsɩ wʋlaɣa nyǝntʋ na tǝ wʋlɩ na ɩ́ sǝna lʋkɔtʋ.
Ma fɛɩna ɩ piya pǝtɔɔtǝlɛ. Mpi tɔ, sɩ tǝŋa ɩ ɩkpatɛ kɛ́.
Pǝyele sɩ too kʋɣɩ ɩ tɩ nyʋɣʋ kɛ́ na tɛtɛlatǝtʋ. Halɩ ɩ kpaalǝɣɩ tam sɩ, ɩnɩ ɩ ka tǝŋ ɩ taŋnaa mpa pa haakɩ-ɩ tɔɣɔnaɣa na lʋm tɔ. Paa na ɩ kʋtakǝm na ɩ kʋtɔɣɔlǝm na nim na sʋlʋm.
Ama Tacaa má, maa tǝkɩ-ɩ mpaaʋ na sɔwa kalaa. Maa ŋma koluŋa na má cɔɔna-ɩ na ɩ́ taa tasa lɩɩʋ.
Ɩ ká maɣasɩ ɩsɩɩ ɩ́ pɛɛkɩ ɩ taŋnaa na ɩ tǝŋ pa waalɩ, kpɛtɛ. Waatʋ ɩnǝɣǝlɛ ɩ ká tɔ sɩ: Pǝ wɛɛ sɩ má mǝlɩ ma paalʋ kancaalaɣa nyǝŋ. Mpi tɔ, ma nɩɩkaɣa tǝnaɣa leleŋ na pǝ kǝlɩ nɔɔnɔɔ.
N taa cɛkǝna sɩ, Ɩsɔ má, ma cɛlaɣana-ŋ kʋtɔɣɔʋ, na sʋlʋm, na nim, na má sʋsɩ-ŋ toŋ, na má ha-ŋ liɣitee na wʋla. Ɩlɛna ń kpaɣa na ń lakǝna tʋɣʋ Paalɩ kɛ tǝmlɛ.
Pǝ tɔɔ kɛ́ maa lɛɛkɩ ma tɔɣɔnaɣa, na ma sʋlʋm kɛ kʋmtʋ waatʋ. Ɩlɛna ma lɛɛkɩ kponkpontu toŋ nyǝntʋ na heeŋ hʋntʋ, na ń laŋ nyá kʋtakǝm na nyá kʋtɔɣɔlǝm na ń lɩɩ kpɛtɛ.
Nyá taŋnaa ɩsɛntaa kɛ́ maa wɔɣɔsɩ nyá wontu, pa taa nɔɣɔlʋ kaa kpesi.
Maa yele na nyá laŋhʋlʋmlɛ, na nyá ɩsɔtʋ kʋfalʋ acimanaa, na nyá kʋyɛɛŋ kʋhɛɛsǝŋ, na nyá kɔtasɩ lɛnsǝnaa pǝ́ sɩɩ tǝnaɣa.
Ɩlɛna nyɩɩtʋ lɛɛkɩ nyá tɩɩŋ tawa nna n tɔŋaɣa sɩ nyá taŋnaa kʋfɛlʋɣʋ tɔ, na taalɛ wontu náá tɔɣɔ.
Maa hɔ nyá ŋkpaŋʋɣʋ kɛ timpi n sɔɔ ma tɔɔ tɔ pǝ tɔɔ. Pǝyele n laakɩ Paalǝnaa, na ń lakɩ kacɔka na ń tǝŋǝɣɩ nyá taŋnaa.
Ḿpʋ́ɣʋ́ Tacaa yɔɣɔtaa sɩ: Maa taɣanɩ ma alʋ kɛ mʋɣʋ na má pona-ɩ wʋlaɣa tɛtʋ taa, na má na-ɩ tǝ́ la acacaalɛ faaci.
Ɩlɛna ɩ́ tǝŋɩ-m na luɣu kʋlʋmʋɣʋ ɩsɩɩ ɩ pɛɛlǝtʋ waatʋ. Yaa ɩsɩɩ ɩ Icipiti lɩɩʋ saa. Waatʋ ɩnǝɣɩ maa cɛlɛ-ɩ ɩ lɛsɛŋ tɩɩŋ. Ɩlɛna laŋpǝsǝlɛ tɛtɛkǝlɛ pǝsɩ ɩsɩɩ tɛɛlʋɣʋ nɔnɔɣɔ.
Ḿpʋ́ɣʋ́ Tacaa yɔɣɔtaa sɩ: Kʋyaŋkuɣu Ɩsɛɣɛlɩ n ka yaa-m nyá paalʋ, n kaa tasa-m yaaʋ kɛ nyá Sɔsɔ Paalɩ.
Maa lǝsɩ nyá nɔɣɔ taa kɛ́ Paalɩ na tɩɩŋ lɛlǝŋ hǝla, n kaa tasa-yɛɣɛ yaaʋ.
Ɩlɛna má na taalɛ wontu, na sumasɩ, na atɛ nyamanyamanaa tǝ́ pɛɛlɩ nɔɣɔ sɩ wontu ntɩ tǝ taa la ma yǝlaa kɛ pʋlʋ. Ɩlɛna ma kpiisi tɛtʋ tɔɔ kɛ́ yoou wontu tǝna, na pǝ́ yele na ma yǝlaa hɛɛsɩ tǝpamm.
Ɩsɛɣɛlɩ ma na-ŋ ta akpaɣalɛ ka wɛɛ tam kɛ ḿpʋ́ɣʋ́. Maa sɔɔlɩ-ŋ na má tǝŋǝɣɩ tampana, na má paasǝɣǝna-ŋ teu.
Ma kaa laɣasɩ. Ɩlɛna pǝ́cɔ́ ń nyɩ sɩ ma kɛ́ Tacaa.
Kʋyaŋkuɣu maa mʋ mǝ kʋsǝlǝmʋtʋ, na ɩsɔtɔnʋɣʋ kʋsǝlǝmʋtʋ. Ɩlɛna ɩsɔtɔnʋɣʋ náá mʋ tɛtʋ kʋsǝlǝmʋtʋ,
na tɛtʋ náá mʋ tɔɣɔnaɣa na tɩɩŋ pǝ kʋsǝlǝmʋtʋ. Kʋhalǝm mpɩ pǝlɛ pɩɩ mʋ Sisilee kʋsǝlǝmʋtʋ. Ɩsɔ tuuki kɛ pa yaa Sisilee na pa tɛ taa.
Maa mǝŋna Pǝtɔɔtǝlɛ fɛɩ nyaɣa tɛtʋ taa, na má wɛɛna nyá pǝtɔɔtǝlɛ. Maa heeli Pa ta kɛ ma nyǝ́ma nyá sɩ n kɛ́ ma nyǝŋ, na ń yaa-m sɩ nyá Ɩsɔ.
Ḿpʋ́ɣʋ́ Tacaa heela-m sɩ: Tasa nyá alʋ kɛ kpaɣaʋ. Paa ɩ mǝla apalaa tǝna alʋtʋ taa tɔ. Ma sɔɔla ḿpʋ́ɣʋ́ Ɩsɛɣɛlɩ nyǝ́ma kɛ́ na pá tǝŋǝɣɩ tɩɩŋ na pá sɔɔla pǝ lɛsɛŋ kakalasɩ.
Ma mʋwa ma alʋ na liɣitee nyǝɣǝtʋ naanʋwa na kakpasɩ, na tɔɣɔnaɣa pee saakǝnaa naatoso.
Ma heela-ŋ sɩ: Caɣa na pǝ taaŋɩ, taŋɩ-m na ń yele wasaŋkalǝtʋ. Ma maɣamaɣa maa taŋɩ-ŋ mpʋ tɔtɔ.
Mpʋ ɩnǝɣɩ Ɩsɛɣɛlɩ nyǝ́ma mɛ ɩ́ ká caɣa, ɩ́ kaa wɛɛna wulaʋ na paasǝnlʋ. Yaa kɔtasɩ na kɔtǝlaa toko wei pa pɔɔsǝɣǝna Tacaa kɛ tɔm tɔ, yaa tǝlaalɛ.
Ɩ́ ká tɛ na ɩ́ mǝlɩ mǝ tɛtʋ taa, na ɩ́ mǝlǝna mǝ Ɩsɔ na mǝ wulaʋ Tafiiti lʋlʋɣʋ tʋ tɔɔ. Ɩ́ ká nyana Tacaa má na máá kooli-mɛɣɛ kʋpantʋ.
Ɩsɛɣɛlɩ nyǝ́ma mɛ, ɩ́ nɩɩ Tacaa tɔm, ɩ hʋʋkǝna-mɛ sɩ, yʋlʋ kʋpaŋ yaa kʋpantʋ latʋ nɔɣɔlʋ ɩ fɛɩ. Nɔɣɔlʋ ɩɩ tasǝɣɩ ɩnǝɣɩ nyǝnʋɣʋ kɛ Ɩsɔ.
Yǝlaa tǝŋsǝɣɩ tǝmaɣa mpusinaa kɛ́, na pá muɣuliɣi tǝma. Pa kʋɣɩ tǝma, na pá ŋmɩɩlǝɣɩ, na pá lakɩ wasaŋkalǝtʋ, na yʋlʋkʋlɛ kɛ kʋtamsa.
Pǝ tɔɔ kɛ́ wʋlaɣa ká la tɛtʋ taa na yǝlaa tǝna na wahala na pǝ́ kpɛnna taalɛ wontu na sumasɩ. Halɩ teŋku taa tiina maɣamaɣa ká saalɩ yem.
Ḿpʋ́ɣʋ́ Tacaa tɔma sɩ: Pǝ taɣa yǝlaa tǝnaɣa yem kɛ́ maa pɔɔsɩ yaa maa kalǝna. Ama kɔtǝlaa kɛ ma hʋʋkǝna.
Ilim na pǝ ɩsǝlɛ kɛ pɩɩ tuuli kɔtǝlaa mɛ. Ɩlɛna pǝ tuuli mǝ na mǝ taapalaa Ɩsɔ kʋyɔɣɔtʋtʋ tɛlǝsǝlaa kɛ ahoo, na má kʋ mǝ piitim tǝna. Mpɩ pǝ wɛnna ɩsɩɩ toto.
Ma yǝlaa ta nyɩ-m, ɩlɛna pá sǝkɩ. Paa na mpʋ kɔtǝlaa mǝ tá sɔɔlɩ sɩ ɩ́ nyɩ-m. Halǝna ɩ́ sɔɔ ma kʋsǝsɩɩtʋ. Pǝ tɔɔ kɛ́ ɩ́ kaa tasa ma kɔtǝlaa kɛ lapʋ, maa sɔɔ mǝ piya tɔɔ.
Ɩsǝna kɔtǝlaa mɛ ɩ́ hukaa tɔ mpʋ ɩnǝɣɩ ɩ́ wakǝlǝna-m. Ɩlɛ maa kɔɔlɩ mǝ teeli na má taa-mɛɣɛ fɛɛlɛ.
Ma yǝlaa ɩsaɣatʋ kʋhaaŋ kɛ ɩ́ sʋʋkǝna cǝncǝmǝŋ. Mpi ɩ́ nyɩɩlǝɣɩ tɔɣɔlɛ sɩ pɛlɛ pá lakɩ ɩsaɣatʋ.
Mpi pǝ maɣana ma yǝlaa tɔ pɩɩ maɣana-mɛ tɔtɔ. Maa hɔ mǝ ŋkpaŋʋɣʋ kɛ mǝ tɔntɛ ɩsaɣalɛ tɔɔ. Maa fɛlɩ-mɛɣɛ ɩsaɣatʋ nti ɩ́ lapa tɔ.
Ɩ́ ká li, ama ɩ́ kaa haɣa. Ɩ́ ká ha mǝ tǝɣɩ wasaŋkalǝtʋ taa. Ama ɩ́ kaa na piya. Mpi tɔ, ɩ́ lɔ Tacaa maɣa na ma kiiŋ na ɩ́ paasǝna tɩɩŋ.
Wasaŋkalǝtʋ na sʋlʋm kʋfam pǝsa ma yǝlaa nyɔɔŋ kɛ́.
Tʋɣʋ kʋsaakʋɣʋ kɛ ma yǝlaa mɛ ɩ́ sǝlǝmǝɣɩ. Taakukulaɣa heeliɣina-mɛɣɛ kʋŋmɛsǝtʋ. Laatʋ heelim mapa-mɛ na pǝ́ yasɩ-mɛ, na ɩ́ faɣana mǝ Ɩsɔ má.
Ɩ́ laakɩ pulasɩ nyɔɔŋ taa, na ɩ́ wɔkɩ tulaalʋnaa kɛ hɔtʋ tɛɛ ɩsotom kʋpam taa. Pǝ tɔɔ kɛ́ mǝ pɛɛlaa ká la apalaa tǝna alaa, na mǝ poolaa náá la wasaŋkalǝtʋ.
Ɩlɛ pǝ taɣa pɛlɛ pa ŋkpaŋʋɣʋ kɛ maa hɔ. Ama cɛcɛnaa mɛ mǝ maɣamaɣa mǝ nyǝŋkʋ kɛ maa hɔ. Mpi tɔ, ɩ́ pona wasaŋkalǝnaa kɛ kpeeŋa na ɩ́ tɔɣɔ kɔtaɣa tɔɣɔnaɣa. Pa tuka ɩtuule sɩ: Yǝlaa mpa paa cɛkǝɣǝna tɔ pa lepaɣa.
Ye Ɩsɛɣɛlɩ nyǝ́ma laakɩ tɩɩŋ, ɩlɛ Yuta nyǝ́ma náá taa kɛɛna-wɛ. Ɩ́ taa polo Kilikaa, yaa Petɛɛlɩ. Tǝnaɣa yǝlaa pǝsǝna tǝlaalɛnaa, na pá tuukina Tacaa.
Ɩsɛɣɛlɩ nyǝ́ma kǝla nyalam nyalam, ɩsɩɩ naʋ alʋnyǝŋ wei ɩ kisa akuɣu kpátʋ́ɣʋ́ tɔ. Ɩlɛ pepe tɔɔ kɛ́ Tacaa ká paasǝna-mɛ ɩsɩɩ ɩwɛɛsɩ nsi pa pukina tǝtiikile kʋpantɛ taa tɔ?
Ɩfǝlayim nyǝ́ma tǝŋǝɣɩ tɩɩŋ kɛ́, yele-wɛ.
Pa ta tɩɩ yelita sʋlʋm nyɔɔʋ, ɩlɛna pá sʋʋ wasaŋkalǝtʋ taa kɛ́ yaʋ. Pa nyʋɣʋ nyǝ́ma luɣu sʋʋwa fɛɛlɛ fɛɩ kɛ́.
Kacuculaɣa ká paalǝna-wɛ, na pa kɔtasɩ tɔm la-wɛɣɛ fɛɛlɛ.
Ḿpʋ́ɣʋ́ Tacaa tɔma sɩ: Kɔtǝlaa na Ɩsɛɣɛlɩ paasǝnlaa na wulaʋ tǝyaɣa nyǝ́ma mɛ, ɩ́ nɩɩ teu. Pɩɩ wɛɛ kɛ́ sɩ ɩ́ feŋ na pǝ́ tɔ teu. Paa na mpʋ, ɩlɛna mɩɩ pǝsɩ ma yǝlaa ɩsɩɩ katɔka, yaa puluɣu kɛ Misipa, kɛ Tapɔɔ pʋɣʋ tɔɔ,
na ɩsɩɩ pʋ́ʋ́ɣʋ́ anaam kɛ Sitim. Ama maa sɛɣɛsɩ mǝ tǝna na ɩ́ ná na ɩ́ tisi.
Ma nyǝmá Ɩsɛɣɛlɩ tɔm kɛ́, tǝ fɛɩ-m sǝkpɛtʋɣʋ. Mǝ tusina Ɩfǝlayim nyǝ́ma kɛ laatʋ na pǝ wasaŋkalǝtʋ taa. Ɩlɛna pǝ́ tɛɛ mǝ tǝna.
Ɩsɛɣɛlɩ nyǝ́ma mǝ kʋlapǝlɛ ta ha-mɛɣɛ mpaaʋ sɩ ɩ́ mǝlɩ mǝ Ɩsɔ má ma kiŋ. Laatʋ lǝmaɣasǝlɛ wɛnna mǝ taa na ɩ́ yǝɣɩ-m.
Mpi Ɩsɛɣɛlɩ nyǝ́ma mɛ ɩ́ hʋlǝsǝna laŋlɛ tɔ mpɩ pǝ hʋlǝɣǝna mǝ wɛɛtʋ. Mǝ ɩsaɣatʋ copina-mɛ na pǝ́ kpɛnna Yuta nyǝ́ma.
Ɩ́ pona mǝ tɔla sɩ ɩ́ lakɩ kɔtaɣa, ɩlɛna ɩ́ kɔɔ-m yɔɣɔtǝnaʋ. Ama ɩ́ ta maɣana-m. Mpi tɔ, ma yela-mɛ.
Ɩ́ yela-m na ɩ́ lʋlɩ kpaɩ piya. Mǝ ɩcatɛ ka pǝsɩ ncaalɛ pǝ kaa tala ɩsɔtʋ.
Ḿpʋ́ɣʋ́ Tacaa tasaa sɩ: Ɩ́ hʋlɩ apalʋtutuɣu kɛ Kipeya, na akantǝlɛ kɛ Lama. Ɩ́ yaɣa apalʋkakiisasɩ kɛ Petɛɛlɩ. Pɛncamɛɛ, la laakalɩ kɛ nyá waalɩ.
Ɩsɛɣɛlɩ nyǝ́ma ká wakǝlɩ yem kɛ ŋkpaŋʋɣʋ hɔm wule. Nti ma kpaalǝɣɩ-mɛɣɛ ɩsǝntɔ tɔ, tǝ wɛ tampana kɛ́.
Yuta nyʋɣʋ nyǝ́ma ná laɣasǝɣɩ tɛtʋ toosi kɛ́. Ama ma pááná ká huu mǝ tɔɔ ɩsɩɩ pɔɣɔ lʋm.
Ɩ́ muɣula Ɩsɛɣɛlɩ nyǝ́ma, ɩ́ ta ha-wɛɣɛ pa tampana. Mpi tɔ, ɩ́ caakaɣa sɩ ɩ́ tǝŋ mǝ kʋsǝsɩɩtʋ.
Maa kpa-mɛɣɛ ɩsɩɩ calǝmʋla, na Yuta nyǝ́ma ɩsɩɩ sǝmola.
Mǝ naalɛ ɩ́ cɛkǝnaa sɩ ɩ́ fɛɩna alaafǝya. Ntɛna Ɩsɛɣɛlɩ nyǝ́ma tili Asilii wulaʋ sɔsɔ kiŋ na pá yɔɣɔtǝna-ɩ. Ama ɩ́lɛ́ ɩ kaa pǝsɩ mǝ sǝnaʋ. Halɩ ḿpʋ́ɣʋ́ ɩ ká waa-mɛ.
Pǝ taɣa pʋlʋ, Tacaa ma, ma kpana Yuta na Ɩsɛɣɛlɩ ɩsɩɩ tɔɣɔlaɣa. Ye ma kpa ma tɔɣɔnaɣa ma tɛɛna kɛ́, nɔɣɔlʋ fɛɩna toma sɩ ɩ́ lɛɛkɩ-m.
Mpʋ tɔ, maa mǝlɩ ma tɛ, halǝna yǝlaa cɛkǝna pa ɩsaɣatʋ na pá kɛɛsǝna ma tɔɔ. Ye pa sʋʋ wahala taa, paa pɛɛkɩ-m kɛ́. Tacaa má ma yɔɣɔtǝna mpʋ.
Waatʋ ɩnǝɣǝlɛ Ɩsɛɣɛlɩ nyǝ́ma ká tɔ sɩ: Tǝ mǝlǝɣɩ Tacaa nyá nyá tɔɔ. Nyá kʋna-tʋ. Ɩlɛ n ká hɔkɔ ta hiŋ na ń waa-tʋ,
na ń ha-tʋɣʋ weesuɣu. Pǝ kaasa kʋyɛɛŋ naalɛ, ɩlɛna ń kʋsɩ-tʋɣʋ tooso nyǝŋkʋ taa.
Mpʋ tɔ, tǝ sɛɛsɩ ɩsǝlɛ kɛ teu na tǝ́ nyɩ Tacaa. Ɩsɩɩ ilim lɩɩkʋɣʋ tanaŋ na tɛʋ náá nɩɩ toomaɣa tɔ. Mpʋ tɔtɔɣɔ Tacaa sǝnaʋ tɔm wɛ naani.
Waatʋ ɩnǝɣɩ Tacaa ká pɔɔsɩ ɩ tɩ sɩ: Ɩsǝnaɣa maa tɛna Yuta na Ɩsɛɣɛlɩ pa tɔm? Anɩ pa luɣu ɩɩ laa-m lɩɩʋ kɛ́ ɩsɩɩ tanaŋ ɩhunte, yaa cɔlɔʋ saalʋɣʋ tɔ.
Pǝ tɔɔ kɛ́ ma yookina-wɛ na Ɩsɔ kʋyɔɣɔtʋtʋ tɛlǝsǝlaa waasʋ. Ma kpaalǝɣɩ-wɛ sɩ paa kʋ mǝ tǝna. Ma kʋsɔɔlǝm naa teu kɛ́ tǝcɛɩcɛɩ ɩsɩɩ ilim.
Ma caa kɛ́ sɩ yǝlaa ɩ́ nyɩ-m na pá lakɩ kʋpantʋ. Pǝlɛ pǝ kǝla kɔtasɩ nsi kɔkɔ lusa sɩ tǝna tɔ.
Teitei ɩsɩɩ yǝlaa tǝna lapʋ tɔ, ḿpʋ́ɣʋ́ mǝ ta tɔkɩ ɩsǝna ɩ́ ká sɩɩ mǝ nɔɔsɩ tɔ.
Kalaatɩ ná kɛ́ asaɣaa ɩcatɛ kɛ, na pá kʋɣɩ yǝlaa.
Kɔtǝlaa kpekǝle ná pǝsa yʋlʋkʋlaa kɛ́. Pa cɛŋǝɣɩ yǝlaa kɛ Sikɛm mpaaʋ taa. Mpi tɔ, pa ha pa tǝɣɩ kawalaɣa taa kɛ́.
Ma nawa acaalǝtʋ kɛ Ɩsɛɣɛlɩ piitim taa. Tɩɩŋ kɛ pa laakɩ na pá pilisiɣi tǝma.
Pǝ kaasa Yuta nyǝ́ma tɔ, ma tʋ mǝ hʋʋlɛ pǝlɛ kɛ́.
Saa wei ma tʋɣɩ ma taa sɩ maa taɣanɩ Ɩsɛɣɛlɩ nyǝ́ma tɔ, pǝ kuliɣi mǝ ɩsaɣatʋ na mǝ mʋsʋŋ tɔɔ kɛ́. Mpi tɔ, ɩ́ lakɩ puɣusuɣu tǝma kɛ́, na ɩ́ ŋmɩɩlǝɣɩ tɛɛsɩ taa, na mpatɔntaa.
Ɩɩ hʋʋkɩ sɩ ma nyǝmá mǝ ɩsaɣatʋ tɔɔ. Nɔɔnɔɔ tǝ salǝka kɛlɛ ɩ́ tɔkɩ na má naakɩ.
Kawalaɣa kɛ yǝlaa cɛtǝɣǝna wulaʋ na ɩ waalɩ nyǝ́ma, na pá wɛ laŋhʋlʋmlɛ taa.
Ɩ kɛ wasaŋkalǝnaa kɛ mǝ tǝnaɣa. Ɩ wɛɛ kɛ́ ɩsɩɩ potopotonaa tuɣuluɣu, ŋku pa haŋsaa na pá yele kɔkɔ tikuɣu na pá nuɣutiɣi somtu tɔ, halǝna tǝ kpa.
Ye pa tɔkɩ wulaʋ acima ɩ waalɩ nyǝ́ma nyɔɔkɩ kɛ́ na pá haɣa. Sʋlʋm kʋɣɩ-wɛ, ɩlɛna pá sʋʋ yem yem yɔɣɔtaɣa.
Pa cakɩ wulaʋ acaɣa kɛ́ na pá haŋa ɩsɩɩ kɔkɔ. Ahoo yuɣi, ɩlɛna pá hɛɛ. Kʋfeŋ ɩlɛna pá kʋlɩ ɩ tɔɔ.
Pa tǝna pa hakɩ pááná kɛ́. Ɩlɛna pá kʋɣɩ pa awulaa kɛ kʋlʋm kʋlʋm. Pǝ́cɔ́ pa taa nɔɣɔlʋ ta yaa-m sɩ má sǝna-ɩ.
Ɩsɛɣɛlɩ nyǝ́ma ɩ́ matǝna piitimnaa lɛmpǝnaa kɛ́. Ɩ́ lapaɣa ɩsɩɩ pɛtɛpɛtaɣa ŋka pa ta pǝsɩ na ká nyaɣa tɔ.
Kpaɩ nyǝ́ma nyɔɔkǝna mǝ toŋ, na ɩ́ kpatǝlǝɣɩ, na mǝ nyɔɔŋ hʋlǝmǝɣɩ, ɩ́ ta cɛkǝna.
Mpi Ɩsɛɣɛlɩ nyǝ́ma mɛ ɩ́ hʋlǝsǝna laŋa tɔ, mpɩ pǝ hʋlǝɣǝna mǝ wɛɛtʋ. Ma yǝlaa mǝ kalampaanɩ kʋɣʋna mǝ tɔm. Paa na mpʋ ɩɩ pɛɛkǝɣɩ sɩ ɩ́ mǝlɩ ma kiŋ.
Ɩfǝlayim nyǝ́ma ɩ́ pǝsa ɩsɩɩ alukuku kʋmɛlɛŋ kɛ́. Halɩ ɩ́ yaa Icipiti nyǝ́ma na Asilii nyǝ́ma sɩ pá waasɩ-mɛ.
Ye ɩ́ puki mpʋ, maa kpa-mɛɣɛ ma puluɣu taa kɛ́ teitei ɩsɩɩ sumasɩ, na má hɔ mǝ ŋkpaŋŋ, ɩsɩɩ maa kpaalʋɣʋ-mɛ tɔ.
Ɩsɩɩ ɩ́ seekuɣu-m mpʋ tɔ, ɩ́ lepaɣa. Maa wakǝlɩ-mɛɣɛ ɩ́ kʋlʋɣʋ ma tɔɔ kɛ mpʋ tɔ pǝ tɔɔ kɛ́. Ma caakaɣa mǝ waasʋɣʋ kɛ́. Ama mǝ ɩsɔsɛɛʋ kɛ kaloolaɣa kɛ́.
Ɩ́ wiiki yem kɛ́ na ɩ́ pilimiɣi na ɩ́ hɛɛtǝɣɩ mǝ tɩ. Ama ɩɩ tɛŋ mǝ taa, na ɩ́ sǝlǝmǝɣɩ-m tɔɣɔnaɣa pǝ́cɔ́ ɩ́ kʋlǝɣɩ ma tɔɔ.
Anɩ ma sʋsǝna-mɛɣɛ toŋ. Ɩlɛna ma kʋcɔɔʋ pǝsɩ ɩkpatǝlɛ.
Ɩ́ kisa ma tɔɔ kɛ́ mǝlǝnaʋ, na ɩ́ yɔɔlǝɣɩ apalʋtʋ ɩsɩɩ tɔɔʋ kpaɩ nyǝŋkʋ. Mǝ kolontunaa ká kʋ mǝ sɔsaa kɛ pa kalampaanɩ tɔɔ. Ɩlɛna pǝ́ waasɩ Icipiti nyǝ́ma na pɛlɛ pa paana-mɛ.
Ḿpʋ́ɣʋ́ Tacaa tɔma sɩ: Ɩ́ hʋlɩ apalʋtutuɣu. Kolontu tii ma tɛtʋ tɔɔ kɛ́ ɩsɩɩ yepeleku. Mpi tɔ, Ɩsɛɣɛlɩ nyǝ́ma ɩ́ yɔka ma kiiu, na ɩ́ wakǝlɩ má na-mɛ tá nɔɣɔ pɛɛlʋɣʋ.
Ɩlɛna ɩ́ wiina-m sɩ, mɛɣɛ Ɩsɛɣɛlɩ nyǝ́ma, ɩ́ nyǝma-m sɩ maɣa mǝ Ɩsɔ.
Ɩ́ lɔwa tampana tɔɣɔ kolontu ka tɔɣɔnɩ-mɛ.
Ɩ́ kpaakɩ awulaa, na pa waalɩ nyǝ́ma, ɩɩ pɔɔsǝɣɩ-m natǝlɩ. Mǝ liɣitee na mǝ wʋlanaa kɛ ɩ́ kpakǝɣɩ na ɩ́ lɔɔkɩ yem sɩ, ɩ́ luki tɩɩŋ. Pǝ tɔɔ kɛ́ paa wakǝlɩ-mɛ.
Samalii nyǝ́ma mɛ, ɩ lɔ mǝ wʋla naʋle. Ɩ́ kpaasǝɣɩ ma pááná kɛ́. Waatʋ wei kɛ́ ɩ́ ká yele ɩsaɣatʋ na má yele-mɛɣɛ kalǝnaʋ?
Ɩsɛɣɛlɩ koolu lapǝna mǝ naʋle ńtɛ́. Tǝ fɛɩna Ɩsɔ pʋlʋpʋ. Pǝ tɔɔ kɛ́ tɩɩ yɔkɩ.
Timpi ɩ́ tuukuɣu heelim tɔ, ɩsɩɩ ɩ kʋma kacuculaɣa. Teitei ɩsɩɩ pa tukuɣu ɩtuule tɔ sɩ: Ye tɔɣɔnaɣa ta tʋ nyɔɔŋ mʋlʋm fɛɩ. Paa mʋlʋm tɩɩ wɛɛ, caɣalaa ká tɔɣɔna-wɩ.
Ɩsɛɣɛlɩ nyǝ́ma mɛ, mǝ tɔm tɛma. Ɩ wɛ piitimnaa taa kɛ́ ɩsɩɩ tiyaɣa ŋka paa lakǝna tɔ.
Pepe tɔɔ kɛ́ ɩ́ pola Asilii, ɩsɩɩ taalɛ kpaŋaɣa ŋka ka yɛlǝɣɩ ka tɩ tɔɔ tɔ, sɩ pá waasɩ-mɛ? Halǝna ɩ́ ha kʋhaaŋ sɩ ɩ́ hiki cewaa? Ɩ́ tá kisi ŋmakǝlʋɣʋ, ɩsɩɩ taalɛ kpaŋasɩ suwe?
Paa ɩ haakɩ lɛlaa kɛ kʋhaaŋ tɔ, mǝ kpeɣeluɣu waatʋ kɔmna ntɔ. Pǝ kaasa pǝcɔ, ɩ́ ká tɔɣɔ wahala, na sǝɣǝla nna wulaʋ sɔsɔ ká sʋkɩ-mɛ tɔ.
Ɩ́ ŋmawa kɔtaɣa tǝlatɛnaa kɛ sɔsɔm sɩ ɩ́ pǝntǝɣɩ. Mǝ kɔtasɩ tǝlatɛnaa yelina na ɩ́ pǝntǝɣɩ.
Paa maa ŋmaa-mɛɣɛ laɣatʋ tasʋɣʋnaa kɛ tɔm ɩsǝna, ɩ́ kaa paasǝna.
Luluɣu tɔɔ kɛ́ ɩ́ lakɩ mǝ kɔtasɩ. Ama maa mʋɣɩ. Mpi tɔ, maa sɔɔkɩ mǝ ɩsaɣatʋ tɔɔ. Ɩsɩɩ ma pona-mɛɣɛ Icipiti na pǝ́ hɔ mǝ ŋkpaŋʋɣʋ.
Ɩsɛɣɛlɩ nyǝ́ma mɛ, ɩ́ sɔɔwa mǝ ŋmalʋ tɔɔ, na ɩ́ ŋma mǝ tǝɣɩ kutuluŋ kʋpaŋ. Yuta nyǝ́ma ná ŋma koloosi na pá cɔɔna acalɛɛ tuutuuma. Ama ɩsɩɩ ma wɔpa mǝ acalɛɛ na mǝ kutuluŋ kʋpaŋ kɛ kɔkɔ.
Ɩsɛɣɛlɩ nyǝ́ma ɩ́ taa yɔɔlǝɣǝna kʋmtʋ ɩsɩɩ piitimnaa lɛlaa. Mpi tɔ, ɩ́ lɔwa mǝ Ɩsɔ na ɩ́ tǝŋǝɣɩ tɩɩŋ. Pǝ́cɔ́ ɩ́ sɔɔla kʋfɛlʋɣʋ asilima nyǝŋkʋ kɛ tǝfallɛnaa taa.
Ama mǝ tɔɣɔnaɣa pee na mǝ nim, na mǝ sʋlʋm kʋfam mpi ɩ́ taŋaa tɔ, pǝ ta kɛ mǝ nyǝm.
Ɩ kaa pǝsɩ na ɩ́ caɣa Tacaa tɛtʋ taa. Pǝ wɛɛ sɩ ɩ́ mǝlɩ Icipiti, yaa Asilii na ɩ́ tɔɣɔ asilima tɔɣɔnaɣa.
Ɩ́ kaa pǝsɩ na ɩ́ la Tacaa kɛ kɔtasɩ, yaa ɩ́ liisi-ɩ sʋlʋm na ɩ laŋlɛ hɛɛ. Mǝ tɔɣɔnaɣa ká pǝsɩ-mɛɣɛ lǝyaɣa nyǝŋka kɛ́. Wei ɩ́ tɔɣaa ɩ pǝsɩ asilima pʋlʋ. Mǝ nyɔɣɔsɩ tike kɛ mǝ tɔɣɔnaɣa ká kʋ. Ɩ́ kaa sʋʋna-kɛɣɛ Ɩsɔ tǝsɛɛlɛ taa.
Ɩsǝnaɣa ɩ́ ká la Tacaa acima kʋyakʋ sɔsɔɔʋ wule?
Ye pǝ wakǝla mǝ ɩcatɛ na ɩ́ cɔɔsɩ Icipiti taa, pɛlɛ paa pi-mɛɣɛ Mamfi ɩcatɛ taa. Ɩlɛna mǝ liɣitee nyǝɣǝtʋ wontu wakǝlɩ, na nyɩɩtʋ na sɔwa pǝ nyala tǝ taa.
Tacaa hʋʋlɛ waatʋ tapǝna ntɔ, ɩ ká fɛlɩ-mɛ. Mɛ sɩ Ɩsɔ kʋyɔɣɔtʋtʋ tɛlǝsʋlʋ ná sʋʋ kpaŋʋɣʋ, na yʋlʋ wei Ɩsɔ yɔɣɔtǝnaa tɔ ɩ lakɩ yɛlɛyɛlɛ. Ɩlɛ mǝ ɩsaɣatʋ na mǝ kʋwakǝlǝm kǝlǝna tɔɔʋ na pǝ wɛ mpʋ.
Ɩsɔ kʋyɔɣɔtʋtʋ tɛlǝsʋlʋ wei ɩ́ yaakɩ kpaŋtʋ tɔ ɩ́ na Ɩsɔ pa feŋiɣina Ɩsɛɣɛlɩ tɔɔ. Ɩsɩɩ ɩ nyǝkʋɣʋ sumasɩ kɛ katɔŋmɩɩsɩ tɔ, ḿpʋ́ɣʋ́ ɩ lakɩ Ɩsɔ kʋyɔɣɔtʋtʋ tɛlǝsʋlʋ maɣa paa timpi. Paa Ɩsɔ tǝsɛɛlɛ taa yǝlaa, pa nyǝnǝɣɩ-m pa kolontu kɛ́.
Mǝ ɩsaɣatʋ nti ɩ́ ka lapa Kipeya tɔɣɔ ɩ́ tɔkaa. Ɩlɛ Tacaa kaa sɔɔ tǝ tɔɔ. Ɩ ka yele na ɩ́ ná pǝ naʋ.
Ḿpʋ́ɣʋ́ Tacaa yɔɣɔtaa sɩ: Ɩsɛɣɛlɩ nyǝ́ma ka wɛ-m lɔŋ kɛ́ ɩsɩɩ yʋlʋ hikuɣuu lɛsɛŋ pǝle kʋpampantɛ kɛ wʋlaɣa tɛtʋ taa tɔ. Pǝyele na ma nyǝnǝɣɩ mǝ caanaa ɩsɩɩ fiki kalaalaɣa. Ama ɩ́ tǝŋa tʋɣʋ ɩsaɣaʋ Paalɩ-Peyɔɔ*fa*. Ɩlɛna ɩ́ pǝsɩ acaalǝtʋ nyǝ́ma kɛ teitei ɩsɩɩ kʋ wɛɛ tɔ. Tʋɣʋ kʋlalaaʋ hǝtɛ kɛ.
Mǝ yǝlaa teeli ká kʋlɩ hʋntʋ ɩsɩɩ sumaɣa. Ɩ́ kaa tasa husi haɣaʋ, ḿpʋ́ɣʋ́ pɩɩ lakɩ lʋlʋɣʋ.
Paa ɩ́ pǝsaa na ɩ́ hiki piya napǝlɩ, ɩsɩɩ ma kpiisa sɩ tǝna na sɩ ta lata yǝlaa. Ye ma ha-mɛɣɛ siɣile mǝ tɔm tɛma.
Ma nawa Ɩsɛɣɛlɩ nyǝ́ma, na pá sǝŋa lonte kʋpantɛ taa ɩsɩɩ Tiii nyǝ́ma. Ama paa pona pa piya kɛ kʋlaa ɩsɛntaa kɛ́.
Ḿpʋ́ɣʋ́ Osee tɔma sɩ: Tacaa, pepeɣe n ká hɔna yǝlaa panɛ pa ŋkpaŋʋɣʋ? La na pa alaa husi lɩɩkɩ, na hǝlǝm nyɔɔ pa hǝla taa.
Ḿpʋ́ɣʋ́ Tacaa tɔma sɩ: Kilikaa kɛ ma nawa mǝ ɩsaɣatʋ tǝna. Ɩlɛna ma mʋna-mɛɣɛ pááná. Maa tɔɣɔnɩ-mɛɣɛ ma tɛɣɛ mǝ tǝma asaɣɛɛ tɔɔ. Mǝ nyʋɣʋ nyǝ́ma tǝna kʋlǝɣɩ ma tɔɔ kɛ́. Ma kaa tasa-mɛɣɛ sɔɔlʋɣʋ.
Pǝ hika-mɛ na mǝ lila tǝna wʋlɩ. Ɩ́ kaa tasa pǝle kɛ lʋlʋɣʋ. Paa na mǝ alaa tasa piya lʋlʋɣʋ, ma kʋɣɩ sɩ tǝnaɣa.
Ḿpʋ́ɣʋ́ Osee tɔma sɩ: Ma Ɩsɔ luɣu fɛɩ-mɛ tɔtɔɣɔ timpi ɩ́ kisa-ɩ nɩɩnaʋ tɔ. Ɩ́ ká la cɔɔlaa kɛ piitimnaa lɛlaa taa kɛ́.
Ɩsɛɣɛlɩ nyǝ́ma mɛ ɩ́ ka wɛ kɛ́ ɩsɩɩ tɩɩŋ wei pa yaa sɩ lɛsɛŋ tɔ ɩ taalɛ kʋpantɛ, nte tǝ lʋlǝɣɩ teu tɔ. Ɩsǝna ɩ́ lʋlaɣa tɔɣɔ ɩ́ lʋlǝsaɣa tǝlaalɛnaa na tɩɩŋ. Ɩlɛna ɩ́ taɣanǝɣɩ-ɩ teitei, ɩsɩɩ pa taɣanʋɣʋ ɩcatɛ tɔ.
Yǝlaa mɛ ɩ́ kɛ́ pɔpɔtʋnaa kɛ hatoo mǝ taa kɛ́. Pǝ tɔɔ kɛ́ Tacaa ká yɔkɩ mǝ tǝlaalɛnaa, na mǝ ɩsaɣatʋ mǝlɩ mǝ nyɔɔŋ taa.
Ɩ́ ká yɔɣɔtɩ kɛ́ sɩ: Ye tǝ fɛɩna wulaʋ, tǝ ta sɛɛ Tacaa tɔɣɔ. Ye ɩ́lɛ́ ɩ fɛɩ pepeɣe pǝ kʋ-tʋ?
Mǝ yɔɣɔtaɣa na mǝ tuunaʋ katatǝlaɣa taka. Pǝyele kʋtamsa kɛ́ ɩ́ pɛɛla pɔpɔtʋ nɔɔsɩ. Siɣisuɣu wakǝlaa kɛ́, ɩsɩɩ kpaŋkalaɣalaɣa nyɔɔkʋɣʋ kʋtɔɣɔʋ taa tɔ.
Samalii nyǝ́ma ná luŋiɣi wʋla naʋle nte tǝ wɛ Petɛɛlɩ tɔ. Ɩlɛna kɔtǝlaa na yǝlaa pá seliɣi na pá caɣa tǝ lǝyaɣa. Mpi tɔ, tǝ yuŋ caa kʋlʋɣʋ kɛ mǝ hɛkʋ kɛ́.
Paa pona wʋla naʋle ntɛ tǝ maɣamaɣa kɛ Asilii kɛ́, na pá ha wulaʋ sɔsɔ. Pɩɩ pasa Ɩsɛɣɛlɩ nyǝ́ma mɛɣɛ sɔsɔm kɛ́, na ɩ́ tɔɣɔ fɛɛlɛ kɛ yaasi ɩnɩ ɩ tɔɔ.
Samalii nyá tɔm tɛma. Pǝ tala nyá wulaʋ tǝnaɣa kɛ́ ɩsɩɩ lʋm kpaɣa taaʋ.
Pǝ kpiisa Petɛɛlɩ tǝlaalɛnaa mpa pa tʋsa Ɩsɛɣɛlɩ nyǝ́ma tɔ pa tǝna, na sɔwa nyɔ. Waatʋ ɩnǝɣɩ ɩ́ ká wiikina pɔ́ɔ́ŋ sɩ ɩ́ takɩ-mɛ na pulasɩ sɩ sɩ nyǝkɩ-mɛ.
Hatoo Ɩsɛɣɛlɩ nyǝ́ma mɛ ɩ́ lapʋ mǝ kaanɩɩtʋ ntiɣi Kipeya tɔ, ɩ́ ta laɣasɩ. Ɩlɛ pǝ wɛɛ kɛ́ sɩ kolontu ɩ́ naŋ-mɛɣɛ tǝna.
Maa yele na piitimnaa hɔ mǝ ŋkpaŋʋɣʋ, kɛ mǝ ɩsaɣatʋ kʋlɛlǝtʋ ntɩ tǝ tɔɔ.
Ɩ́ ka wɛ kɛ́ ɩsɩɩ naʋ alʋnyǝŋ kʋfalʋ wei pa falǝsaa na ɩ́ makɩ kʋtɔɣɔʋ tɔ. Tacaa nawa sɩ ɩ luɣu kii teu. Ɩlɛna ɩ́ nyɩɩlɩ sɩ ɩ tʋɣɩ-ɩ akuɣu kpátʋ́ɣʋ́. Yuta ka lukiɣi, na Ɩsɛɣɛlɩ náá taɣanǝɣɩ.
Ɩ́ tuu kʋsiɣisim na ɩ́ kʋ sɔɔlʋɣʋ. Ɩ́ toosi taalɛ kʋfatɛ. Pǝ talaa sɩ ɩ́ kɛɛsǝna Tacaa má ma tɔɔ na má kɔɔ na má kooli-mɛɣɛ kʋpantʋ.
Ama ɩsaɣatʋ kɛ mǝ halaa na ɩ́ kʋŋ-tɩ, na ɩ́ tɔɣɔ kaloolaɣa pǝle. Yoou kɛɛkɛnaa na yoolaa tuutuuma kɛ ɩ́ lakaɣa na ɩ́ taakɩ.
Pǝ tɔɔ kɛ́ pɩɩ wiisina-mɛɣɛ yoou taa, na pǝ́ kpiisi mǝ koloosi acalɛɛ tǝna. Teitei ɩsɩɩ Mowapʋ wulaʋ Salǝmaŋ ka yoona Pɛtɩ-Apɛɛlɩ nyǝ́ma na ɩ́ naŋtɩ totonaa na pa piya tɔ,
ḿpʋ́ɣʋ́ maa lana-mɛɣɛ mǝ ɩsaɣatʋ katatǝlaɣa tɔɔ. Mǝ wulaʋ tomle ntɛ́ tanaŋ tɛɛ.
Ḿpʋ́ɣʋ́ Tacaa tɔma sɩ: Waatʋ wei Ɩsɛɣɛlɩ n ka kɛ́ ɩfepu tɔ, maa sɔɔla-ŋ kɛ́. Halǝna má yaa-ŋ ma pǝyaɣa, na má lǝsɩ-ŋ Icipiti taa.
Ma tɔŋna-ŋ yaaʋ, ɩlɛna nyaa seeki-m na ń laakɩ Paalɩ na tɩɩŋ lɛlǝŋ. Ɩlɛna n wɔkɩ-ɩ kɔtaɣa tulaalʋ.
Pǝyele má tɔkǝna nyá niŋ na má hɔ-ŋ taataa. Ama n ta nyǝnna tǝna.
Ma sɔɔla-ŋ kɛ́, na má paasǝna-ŋ tǝpamm, na má waɣalǝɣɩ-ŋ, ɩsɩɩ cɛcɛ lakʋɣʋ ɩ pǝyaɣa tɔ. Ma sopa nyá tɛɛ, na má haakɩ-ŋ tɔɣɔnaɣa.
Icipiti nyǝ́ma kaa tasa-mɛɣɛ yomle kpaʋ yaa. Ama Asilii nyǝ́ma ká ŋmakǝlǝna-mɛɣɛ timpi ɩ́ kisa ma kiŋ kɛ kɔntɛ tɔ.
Pǝ tɔɔ kɛ́ yoou ka wɛɛ mǝ acalɛɛ taa, na kʋ wakǝlɩ a kʋkentim. Ɩsɛɣɛlɩ nyǝ́ma kʋmaɣasǝm kasǝyaɣa ntɛ́.
Ma yǝlaa caakɩ-m kisuɣu na pá yaakɩ-wɛ na Ɩsɔ tɔɔ, paa nɩɩkɩ.
Ɩsǝnaɣa maa pǝsɩ na má lɔ Ɩsɛɣɛlɩ na pǝ saalɩ? Na má wakǝlɩ-ŋ ɩsɩɩ ma lapʋ Atǝma, na Sepoyim pǝ acalɛɛ tɔ? Tɔfɔ pɩɩ wakǝlɩ ma laŋlɛ na má nyasa ma tǝɣɩ kela.
Ma kaa tasa Ɩfǝlayim nyǝ́ma kɛ wakǝlʋɣʋ. Mpi tɔ, ma kɛ́ Ɩsɔ Naŋŋ tʋ kɛ́, ma ta kɛ yʋlʋ.
Ɩsɔ ká yaa ɩ yǝlaa mpa pa kuuwa na pá tɛɛna hatoo teŋku waalɩ tɔ na pá kɔɔ. Teitei ɩsɩɩ tɔɣɔlaɣa wiikuɣu na ká kotiɣi ka piya tɔ.
Ɩ́ ka lɩɩ Icipiti na Asilii kɛ lɔŋ, ɩsɩɩ sumpɩʋpɩʋ, yaa alukuku kʋlʋɣʋ tɔ. Ɩlɛna má mǝŋna-mɛɣɛ mǝ tɛ. Tacaa má, ma yɔɣɔtǝna mpʋ.
Ḿpʋ́ɣʋ́ Tacaa tɔma sɩ: Kaloolaɣa tike kɛ Ɩsɛɣɛlɩ nyǝ́ma mɛ ɩ́ lakɩ-m na ɩ́ puɣusuɣu-m tam. Ama Yuta ná tamsǝna Naŋŋ tʋ má.
Ɩsɛɣɛlɩ nyǝ́ma haakɩ Icipiti nyǝ́ma kɛ nim sɩ pá hii camtɛ. Mǝ na Asilii nyǝ́ma ɩ́ pɛɛlǝɣɩ nɔɔsɩ. Ɩ́ lʋlǝsǝɣɩ mǝ kaloolaɣa, na mǝ mʋsʋŋ tǝma kɛ paa kʋyakʋ ŋku. Ama mǝ camtɛ kaa kǝlɩ heelim kɛ́ leeluɣu.
Tacaa má maa hʋʋna Yuta nyǝ́ma mɛɣɛ. Maa paasǝna Yakɔpʋ lʋlʋɣʋ nyǝ́ma mɛɣɛ mǝ tɔntɛ ɩsaɣalɛ tɔɔ. Maa yele na ɩ́ tɔɣɔ mǝ ɩsaɣatʋ salǝka.
Hatoo toto lotu taa kɛ́ Yakɔpʋ nyá n caala nyá tɛɛtʋ tɔɔ kɛ́ kʋlʋɣʋ. Pǝ kɔɔ na nyá na Ɩsɔ ɩ́ lʋ waatʋ wei nyá ɩsɛ nyaalaa tɔ.
Nyá na ɩsɔtaa tillu ɩ́ lʋpa na ń kǝlɩ ɩ́lɛ́. Ɩlɛna ń wii na ń sǝlǝmɩ-ɩ sɩ ɩ́ kooli-ŋ kʋpantʋ. N pola Petɛɛlɩ, ɩlɛna Tacaa lɩɩ nyá tɔɔ na ɩ́ heeli-ŋ sɩ:
Maɣalɛ Toma tǝna tʋ Tacaa.
Maa yele na ń mǝlɩ cǝnɛ. Ama pǝ wɛɛ sɩ ń tǝŋ tampana na ń lakɩ kʋpantʋ kɛ́. Tʋ nyá Ɩsɔ má, ma tike kɛ naani.
Ɩsɛɣɛlɩ nyǝ́ma ɩ́ tɔka mǝ niŋ taa kɛ́ mǝ sanǝya ɩsaɣaʋ kɛ́, ɩsɩɩ taatǝlaa. Ɩ́ sɔɔla kamuɣulaɣa.
Ɩ́ tɔŋ sɩ mǝ hikuɣu kɛ mǝ tǝmlɛ sote kɛ́, pǝ taɣa kawalaɣa tɔm. Ɩlɛ ɩsaɣatʋ fɛɩ toŋ sʋʋʋ taa se. Pǝ taɣa kʋpantʋ kɛ tǝna.
Ntɛna Tacaa sɩ: Hatoo ɩ́ wɛʋ Icipiti taa tɔɣɔ ma kɛ́ mǝ Ɩsɔ. Ɩlɛ maa yele na ɩ́ mǝlɩ coka taa caɣalɛ, ɩsɩɩ mǝ acima waatʋnaa.
Ɩsɔ kʋyɔɣɔtʋtʋ tɛlǝsǝlaa kɛ ma heeliɣi ma tɔm. Ma hʋlǝɣɩ-mɛɣɛ ma luɣu nyǝntʋ, na má sɛɛ-mɛɣɛ ɩsɔnaa kɛ toosee taka taa sɩ, pá tɛlǝsɩ-mɛ.
Kalaatɩ nyǝ́ma mǝ pǝsa asaɣaa kpitikpitinaa kɛ́. Sǝm kɛ pǝ kaasǝna-mɛ. Naaŋ kataasɩ kɛ ɩ́ haakaɣa kʋhaaŋ kɛ Kilikaa. Ama mǝ kɔtasɩ tǝlatɛ pǝsa halǝm taa kaŋmaasɩ huwa.
Yakɔpʋ ka cɔɔsa Mesopotami tɛtʋ taa, na ɩ́ pǝsɩ lɛlʋ ntiɣilu kɛ alʋ tɔɔ.
Ama Ɩsɔ kʋyɔɣɔtʋtʋ tɛlǝsʋlʋ kɛ Ɩsɔ tilaa sɩ ɩ́ lǝsɩ Ɩsɛɣɛlɩ nyǝ́ma mɛɣɛ Icipiti taa. Kʋlʋm ɩnǝɣɩ ɩ tʋwa sɩ ɩ́ tiiki ɩ yǝlaa.
Ɩsɛɣɛlɩ yǝlaa mɛ ɩ́ yɔɔla Tacaa apalʋtʋ, na ɩ́ wakǝlɩ ɩ laŋlɛ tǝnaŋnaŋ. Ama ɩ́lɛ́ ɩ ká lɛɛtɩ-mɛɣɛ mǝ fɛɛlɛ. Ɩ ká mǝlǝna mǝ yʋlʋkʋlɛ kɛ mǝ nyɔɔŋ taa kɛ́.
Ɩfǝlayim kpekǝle nyǝ́ma mɛ ɩ́ ka ŋmakǝlaɣana Ɩsɛɣɛlɩ taa, na ɩ́ yɔɣɔtǝɣɩ na yǝlaa tǝna tɛɛ sʋʋkǝna-mɛ. Ama ɩ́ kʋ mǝ tɩ tɔm na tɩɩŋ laaʋ, ɩlɛna ɩ́ sɩ.
Paa na mpʋ, ɩ́ kama nyʋɣʋ kɛ mǝ ɩsaɣatʋ taa kɛ́. Ɩ́ luki mǝ liɣitee nyǝɣǝtʋ kɛ tʋɣʋ lɛɛsʋɣʋ. Pǝyele koolu lupina nawee lɛɛsǝŋ ɩnɩ. Ɩlɛna mɛ sɩ ɩ́ waɣalǝɣɩ-ɩ na ɩ́ laakɩ-ɩ.
Pǝ tɔɔ kɛ́ Ɩ́ ka saalɩ yem, ɩsɩɩ tanaŋ ɩhunte. Yaa aŋkpǝlɛɛ, yaa lɔɔtʋ kʋlʋɣʋ tɔɣɔnaɣa tǝmatɛ tɔ. Yaa ɩsɩɩ nyɔɔsɩ lɩɩkʋɣʋna kutuluɣu lɔpʋtʋ taa tɔ.
Ḿpʋ́ɣʋ́ Tacaa yɔɣɔtaa sɩ: Má kɛna mǝ Ɩsɔ kɛ hatoo ɩ́ lɩɩʋ Icipiti taa tɔ. Ɩ́ ta nata nɔɣɔlʋ na ɩ́ nǝɣǝsǝna-m. Pǝyele nɔɣɔlʋ fɛɩ na ɩ́ waasǝɣɩ ɩsɩɩ má.
Má feŋna mǝ tɔɔ kɛ́ wʋlaɣa tɛtʋ taa kɛ́ timpi nikaɣa fɛɩ mpʋ tɔ.
Ɩ́ hikaa na ɩ́ haɣa. Ɩlɛna ɩ́ sʋʋ kalampaanɩ taa, na ɩ́ sɔɔ ma tɔɔ.
Pǝ tɔɔ kɛ́ ma pǝsa mǝ tǝna, ɩsɩɩ tɔɣɔlaɣa yaa kpou wei ɩ papa mpaaʋ taa tɔ.
Ma kʋla mǝ tɔɔ kɛ́, ɩsɩɩ pa kpakʋɣʋ taalɛ wontuɣu ɩsaɣaʋ pǝyaɣa tɔ. Maa cǝlɩ-mɛ na má li-mɛ, ɩsɩɩ tɔɣɔlaɣa. Taalɛ wontu ká cǝlɩ-mɛ tǝyɔtɔyɔtɔ.
Ɩ́ lɔ ma wei pɩɩ wɛɛ sɩ má waasɩ-mɛ tɔ, pǝ tɔɔ kɛ́ pǝ wakǝla-mɛɣɛ mpʋ.
Mǝ sǝlǝmǝna-m sɩ má kpa-mɛɣɛ wulaʋ na paasǝnlaa. Pɛlɛ pa tɛmna we? Pá ya-mɛ ɩlɛ.
Pááná kɛ ma kpana-mɛɣɛ wulaʋ, na kʋlʋmɛɛ anǝɣɩ maa tɔɣɔnǝna-ɩ.
Pa ŋmaa Ɩsɛɣɛlɩ nyǝ́ma mɛ mǝ tasǝkǝlɛ tǝnaɣa, na pá ŋmɛsɩ teu.
Ɩ́ nǝɣǝsǝna kɛ́ ɩsɩɩ ahʋlʋm kʋmɛlɛŋ lʋlʋɣʋ takʋɣʋ na ɩ́ kisi lɩɩʋ tɔ.
Ama ma kaa lɛɛkɩ-mɛɣɛ sǝm nɔɣɔ taa, na má ya-mɛɣɛ atɛtǝlɛ taa. Pǝ tɔɔ tɔ, sǝm nyá kʋ-wɛ. Atɛtǝlɛ, nyaa li-wɛ. Ma fɛɩna mǝ pǝtɔɔtǝlɛ.
Paa Ɩsɛɣɛlɩ nyǝ́ma ɩ́ ká lɛɛsɩ mǝ tɛɛtʋnaa hɛkʋ. Maa yele na kolontunaa lɩɩ mǝ tɔɔ kɛ́. Hilimatɛ nyɔɔkʋɣʋ hila na lɔkɔnaa kɛ ɩsǝna tɔ, ḿpʋ́ɣʋ́ pɛlɛ pa kuu mǝ kpancoou tǝna.
Pǝ wɛɛ sɩ Samalii nyǝ́ma mɛ ɩ́ tɔɣɔ mǝ ɩsaɣatʋ salǝka kɛ́. Mpi tɔ, ɩ́ kʋla ma tɔɔ. Paa kʋ mǝ na mǝ piya kɛ yoou taa, na pá tʋlɩ mǝ ahontonaa lotu.
Ḿpʋ́ɣʋ́ Tacaa yɔɣɔtaa sɩ: Ɩsɛɣɛlɩ nyǝ́ma ɩ́ mǝlɩ mǝ Ɩsɔ Tacaa ma ma kiŋ. Mpi tɔ, mǝ ɩsaɣatʋ pɛta-mɛɣɛ.
Ɩlɛ ɩ́ laɣasɩ na ɩ́ mǝlɩ ma kiŋ na ɩ́ wiina-m sɩ: Taɣanɩ-tʋɣʋ ta ɩsaɣatʋ, na ń mʋ ta sɛɛtʋ ɩsɩɩ kʋhaaŋ.
Pǝ taɣa Asilii ká waasǝna-tʋ. Pǝ́cɔ́ tǝ kaa tasa yoou kpaɣanǝŋ kɛ naani tʋɣʋ. Tǝ kaa tasa tɩɩŋ ɩnǝɣɩ luŋuɣu ɩsɩɩ ta Ɩsɔ nyá. Mpi tɔ, nyá tike n wɛnna katayǝlaɣa pǝtɔɔtǝlɛ.
Ɩlɛna Tacaa sɩ: Ye ɩ́ mǝlǝna ma tɔɔ, maa taɣanɩ mǝ ɩsaɣatʋ. Maa kʋ ma pááná kɛ mǝ tɔɔ na má sɔɔlɩ-mɛɣɛ teu.
Maa wɛɛ Ɩsɛɣɛlɩ nyǝ́ma ɩsɩɩ cɔlɔʋ kʋpaŋkʋ kpaakʋɣʋ tɔ. Nyɩɩtʋ ká tʋ hɛtʋ, na Lipaŋ tʋɣʋ sɔsɔɔʋ ka lila.
Ɩ́ ká hɛlɩ piliŋasɩ kɛ teu ɩsɩɩ tʋɣʋ ŋku pa yaa sɩ olifi tɔ. Mǝ sɔɔsʋŋ ká nyala ɩsɩɩ Lipaŋ hɔtʋɣʋ.
Ɩ́ ká kɔɔ na má kenti mǝ tɔɔ na ɩ́ hala tɔɣɔnaɣa na pǝ́ lá teu. Ɩ́ ka tʋ hɛtʋ ɩsɩɩ lɛsɛŋ taalɛ, na mǝ hǝtɛ yaa ɩsɩɩ Lipaŋ sʋlʋm.
Mǝ na tɩɩŋ kʋlalaaŋ ɩ́ kaa we? Má mʋɣʋna mǝ sǝlǝmǝŋ na má feŋiɣi mǝ tɔɔ. Ma wɛ-mɛɣɛ ɩsɩɩ tʋɣʋ ŋku kʋ hatʋ ɩɩ tɔɔkɩ tɔ. Má haakǝna-mɛɣɛ mǝ tawa kʋlʋlʋm.
Yʋlʋ wei ɩ kɛ́ laɣatʋ na nyǝntʋ tɔ ɩ́ cɛkǝna tɔm tǝnɛ. Tacaa mpaaʋ hʋlǝɣǝna weesuɣu na alaafǝya. Tampana tǝŋlaa pǝsǝɣɩ na pá tǝŋ-kʋ. Ama tɔɔ kʋllaa ná hotiɣi.
Tɔm nti Tacaa heela Petuyɛlɩ pǝyalʋ Sowɛɛlɩ tɔɣɔlɔ.
Yuta nyǝ́ma na pǝ sɔsaa mɛ, ɩ́ tʋ ŋkpaŋŋ na ɩ́ nɩɩ. Too tɔ, yaasi ɩnɛ ɩ tɛma kɔntɛ kɛ mǝ caanaa waatʋ yaa mǝ waatʋ taa?
Ɩ́ kɛɛsǝɣɩ-tǝɣɩ mǝ piya na pɛlɛ pa kɛɛsɩ-tǝɣɩ pa nyǝŋsɩ. Ɩlɛna pɛlɛ pá kɛɛsɩ pa waalɩ nyǝ́ma.
Tɔɣɔlaa tɔm liɣiti ka tɔɣɔna mǝ hatǝmʋtʋ. Sonsompee ɩ́ kpisa mpi ɩlɛ kʋtoloŋ náá tɔɣɔ. Kʋtoloŋ ɩ́ kpisa mpi ɩlɛ kahʋsɩ náá tɔɣɔ. Kahʋsɩ ɩ́ kpisa mpi ɩlɛ cǝlǝŋ náá tɔɣɔ.
Sʋlʋnyɔɔlaa mɛ, ɩ́ fe, na mǝ laŋa wakǝlɩ na ɩ́ wii. Mpi tɔ, pǝ lǝsa-wǝɣɩ mǝ nɔɣɔ taa ɩlɛ ɩ́ laŋa sʋlʋm.
Piitim tuutuuma lɩɩ ma tɛtʋ taa, na pǝ toŋ wɛ sɔɣɔntʋ. Pǝ tamasɩ na pǝ kela wɛ ɩsɩɩ tɔɣɔlaɣa.
Pǝ kpaala ta lɛsɛŋ na ta fikinaa tɩɩŋ. Pǝ kɔɔla tɔna na pǝ́ yele tʋɣʋ na kʋ hʋlʋmaa.
Ɩ́ wii ɩsɩɩ asaalʋ kʋfalʋ cakʋɣʋ ɩ paalʋ lǝyaɣa tɔ.
Pǝ tɔɣɔ tawa tǝna na pǝ wakǝlɩ tɛtʋ laŋlɛ. Pǝ tɔɔ kɛ́ paa tasǝɣɩ kɔtaɣa tɔɣɔnaɣa pee na sʋlʋm na nim ponaʋ kɛ Ɩsɔ tǝsɛɛlɛ taa. Kɔtǝlaa ná caɣa lǝyaɣa.
<range>
Hataa na lɛsɛŋ tawa nyǝ́ma wiiki. Mpi tɔ, tɔɣɔnasɩ pee nyǝŋsɩ saala yem.
Lɛsɛŋ tɩɩŋ wʋlaa. Fikinaa tɩɩŋ na kʋlʋlʋŋ lɛlǝŋ tǝna lontilaa. Yǝlaa laŋhʋlʋmlɛ tǝna saala yem.
Kɔtaɣa tǝlatɛ kɔtǝlaa, mɛ mpa ɩ kɛ́ Ɩsɔ tǝmlɛ lataa tɔ. Ɩ́ suu mǝ lǝyaɣa wontu ɩsɩɩ fɔlǝtɔnaa taka na ɩ́ wii, ɩ́ hǝntǝna laŋwakǝllɛ. Mpi tɔ, paa tasǝɣɩ ponaʋ kɛ Tacaa tǝsɛɛlɛ taa kɛ́ kɔtaɣa tɔɣɔnaɣa pee na sʋlʋm.
Ɩ́ la kotuɣu sɔsɔɔʋ. Ɩ́ kpeɣeli sɔsaa na yǝlaa tǝna kɛ tá Ɩsɔ Tacaa tǝsɛɛlɛ taa. Ɩ́ hɔkɔ nɔɔsɩ na ɩ́ wiina-ɩ.
Haɩ, waɩyo! Tacaa hʋʋlɛ kʋyakʋ kpɛɣɛtaa. Wʋlɛ ntɛɣɛ Ɩsɔ Toma tǝna tʋ ká wakǝlɩ.
Ta ɩsɛntaa tǝnaɣa ta tɔɣɔnaɣa ká saalɩ yem tǝ kaa pǝsɩ pʋlʋ. Laŋhʋlʋmlɛ na aŋmaala ká lɩɩ ta Ɩsɔ tǝyaɣa taa.
Mǝtutuuna mɔɔna tɛtʋ tɛɛ. Tɔɣɔnaɣa pee nyǝŋka fɛɩ tɔtɔ. Pǝ yela kpeeŋ kɛ kpɛtɛ na ɩ́ yɔkɩ.
Tɔla fɛɩna nyɩɩtʋ, na á wiiki, na á cɔɔkɩ yem. Heeŋ maɣamaɣa ná tɛma taasɩ.
Tacaa, nyaɣa ma wiikina. Mpi tɔ, wʋlaɣa tɛtʋ taa nyɩɩtʋ na tɩɩŋ tǝna nyaɣaa kɛ́ ɩsɩɩ kɔkɔ.
Taalɛ wontu maɣamaɣa ná kɛɛsa ɩsɛ na nyá tɔɔ kɛ́. Mpi tɔ, pusi tǝna nyɔɔwa na nyɩɩtʋ wʋlɩ. Kɔkɔ nyaɣa wʋlaɣa tɛtʋ nyɩɩtʋ.
Ɩ́ hʋlɩ tutuɣu kɛ Ɩsɔ pʋɣʋ naŋŋ nyǝŋkʋ Siyɔŋ taa. Tɛtʋ nyǝ́ma mɛ, ɩ́ sele. Mpi tɔ, Tacaa hʋʋlɛ kʋyakʋ kpɛɣɛtaa kɛ́.
Kʋ kɛ́ ɩsɔŋmʋntʋ kʋyakʋ ŋku kʋ yuwa tɔɣɔ. Kʋ kɛ́ sǝkpɛtʋɣʋ kʋyakʋ kɛ́. Piitim sɔsɔɔm toŋ nyǝm kpaakɩ kɛ́ ɩsɩɩ tefemle nyaalǝm nyaalʋɣʋ pɔ́ɔ́ŋ tɔɔ tɔ. Too tɔ, pa ta nata pǝ taka kɛ́ waatʋnaa mpa pa tɛɛwa tɔ. Pǝyele pa kaa na pǝ taka kɛ́ waatʋnaa mpa paa kɔɔ tɔ pa taa.
Piitim mpɩ pǝ nɔɣɔ tɔɔ wɛ kɛ ɩsɩɩ kɔkɔ kʋmʋmʋka. Na pǝ waalɩ náá wɛ ɩsɩɩ kɔkɔ ŋka ka nyakɩ tɔ. Ye pǝ ta tata timpi, pǝ wɛ tǝlɛkʋlɛkʋ kɛ́ ɩsɩɩ Ɩteni taalɛ. Ye pǝ tɛɛwa ɩlɛ pǝ yele kpɛtɛ, piitim mpɩ pɩɩ sɔɔkɩ pʋlʋ.
Pǝ wɛ kɛ́ ɩsɩɩ kpaɣanǝŋ, na pǝ́ seeki ɩsɩɩ kpaɣanǝŋ caɣalaa.
Pǝ kʋlǝɣɩ pʋɣʋ tɔɔ kɛ́ na pǝ́ tɛlǝsɩ lɛŋkʋ tɔɔ. Pǝ wiiki kɛ́ ɩsɩɩ yoou kɛɛkɛnaa, yaa nyɩɩʋ sɔsɔɔʋ mʋkʋɣʋ tɔ. Pǝ wɛ kɛ́ ɩsɩɩ yoolaa sɔsaa tɛɛkʋɣʋ yoou tɔ.
Ye pǝ kpɛɣɛtaa sɔɣɔntʋ pɩɩ yǝlaa tǝnaɣa na pá seliɣi.
Pǝ tɔŋ kɛ́ ɩsɩɩ akanaa na pǝ́ kpaakɩ koloosi ɩsɩɩ yoolaa. Pʋlʋpʋ ɩɩ kɛɛ-wɩ.
Paa wei na ɩ mpaaʋ kɛ́, nɔɣɔlʋ ɩɩ kaɣatǝɣɩ lɛlʋ. Paa nyǝmá kɛ pa tɔ-wɛ pa tɛɛ kɛ́. Pʋlʋpʋ ɩɩ yasǝɣɩ pa caŋa.
Pǝ tiiki ɩcatɛ tɔɔ kɛ́ na pǝ́ seeki koloosi tɔɔ. Pǝ kpaakɩ kutuluŋ tɔɔ na pǝ́ sʋʋkǝna pǝtolee ɩsɩɩ ŋmɩɩlaa.
Tɛtʋ na ɩsɔtɔnʋɣʋ pǝ seliɣi pǝ nɔɣɔ tɔɔ kɛ́. Ɩlɛna ilim na ɩsɔtʋ na ɩsɔtʋlʋŋasɩ pǝ́ sɩ tǝkpitii.
Tacaa nɔɣɔ nɩɩkɩ kɛ́ ɩsɩɩ tɛʋ hʋla kɛ ɩ yoolaa nɔɣɔ tɔɔ na pá wɛ tuutuuma na pa toŋ wɛ sɔɣɔntʋ. Pa lakɩ nti ɩ tʋɣʋ-wɛ tɔ. Mpi tɔ, Tacaa hʋʋlɛ kʋyakʋ wɛ sɔɣɔntʋ kɛ́. Nɔɣɔlʋ kaa fiti kʋ wule.
Ḿpʋ́ɣʋ́ Tacaa yɔɣɔtaa sɩ: Pǝ na pǝ mpʋ tɔ, pǝnɛntɛ ɩ́ pǝsǝɣɩ tɔtɔ na ɩ́ mǝlɩ ma kiŋ na lotu kʋlʋmtʋ. Ɩ́ hɔkɔ nɔɔsɩ, ɩ́ pǝlɩ ɩsǝlʋm na ɩ́ wiina-m.
Pǝ taɣa mǝ wontu kɛ pǝ wɛɛ sɩ ɩ́ cǝlɩ. Ama mǝ laŋa kɛ pɩɩ wɛɛ sɩ á wakǝlɩ. Pǝ wɛɛ kɛ́ sɩ ɩ́ mǝlɩ mǝ Ɩsɔ Tacaa má ma kiŋ. Mpi tɔ, ma sɔɔlǝɣɩ yǝlaa kɛ́ na má wɛna pa pǝtɔɔtǝlɛ. Maa mʋɣɩ pááná kɛ lɔŋ, ma kʋpantʋ fɛɩ tǝnaɣa. Maa lɔɔkɩ ɩsǝna ma tʋ ma taa sɩ maa nyǝŋsɩ mǝ ɩsɛ tɔ.
Ntanyɩ maa laɣasɩ hʋwɛɛ na má katɩ-mɛɣɛ kʋpantʋ. Ɩlɛna mɩɩ la-m kɔtasɩ kɛ mǝ tɔɣɔnaɣa pee na sʋlʋm.
Ɩ́ hʋlɩ tutuɣu kɛ Siyɔŋ taa. Ɩ́ koti yǝlaa tǝnaɣa kotuɣu sɔsɔɔʋ. Pǝ kpaɣaʋ kʋkpatǝlaa na ɩfepiya, na ahʋlʋmnaa. Halɩ akpaɣalaa maɣamaɣa ká lɩɩ pa naŋŋ taa. Pa tǝna pá hɔkɔ nɔɔsɩ.
<range>
Tacaa tǝmlɛ lataa kɔtǝlaa ɩ́ wii Ɩsɔ tǝsɛɛlɛ nɔnɔɣɔ na kɔtaɣa tǝlatɛ pǝ hɛkʋ taa. Ɩ́ tɛkɩ Ɩsɔ kɛ́ niŋ, na ɩ́ nyǝnɩ ta pǝtɔɔtǝlɛ. Ɩ́ taa tʋ-tʋɣʋ fɛɛlɛ. Pǝ taa kɔɔ na kpaɩ nyǝ́ma woŋiɣi-tʋ sɩ: Pa Ɩsɔ ɩnɩ ɩ wɛ le sɩ ɩ́ sǝna-wɛ?
Ḿpʋ́ɣʋ́ Tacaa nyá luɣu taɣana lapʋ kɛ nyá tɛtʋ. N wɛna tǝ yǝlaa pǝtɔɔtǝlɛ.
N nɩɩ ta wiinaʋ na ń tɔ sɩ, n ká ha-tʋɣʋ tɔɣɔnaɣa pee na sʋlʋm, na nim, na pǝ tɔlǝna-tʋ Sɩ n kaa tasa yeluɣu na kpaɩ nyǝ́ma woŋ-tʋ.
N ká tɔɣɔnɩ ta kolontunaa mpa pa kɔmna ilim ntɔɣɔŋ tɔɔ tɔ. N ká pona-wɛɣɛ pooluŋ kɛ wʋlaɣa tɛtʋ taa. N ká tǝŋsɩ pa nɔɣɔ tɔɔ nyǝ́ma kɛ tɔm teŋku lʋm. Ɩlɛna pa waalɩ nyǝ́ma kɛ teŋku Metitelanee lʋm. Pa sǝtaa sɔŋ ká nyala paa timpi. Mpi tɔ, n lapa tǝma sɔsɔɔna kɛ́.
Tɛtʋ, taa nyá, nyá laŋlɛ ɩ́ hʋlʋmɩ. Mpi tɔ, Tacaa lakǝna tǝma sɔsɔɔna.
Taalɛ wontu ɩ́ taa nyá. Nyɩɩtʋ ká nyala wʋlaɣa tɛtʋ tɛtɛka taa, na tɩɩŋ náá lʋlɩ ɩ pee. Tɩɩŋ wei pa yaa sɩ fikinaa na lɛsɛŋnaa tɔ pɩɩ susi tǝyʋʋʋ.
Siyɔŋ nyǝ́ma ɩ́ ŋmaalɩ mǝ Ɩsɔ Tacaa tɔɔ. Mpi tɔ, ɩ ká yele na tɛʋ nɩɩ-mɛɣɛ kʋ waatʋ. Kancaalaɣa tɛʋ na kantǝkaɣa nyǝŋkʋ ká nɩɩ-mɛɣɛ teitei, ɩsɩɩ hatoo lɔŋ taa.
Tɔɣɔnaɣa pee tǝmatɛnaa suwa. Sʋlʋm na nim pǝlɛ pǝ su hɛɛsɩ.
Ḿpʋ́ɣʋ́ Tacaa tɔma sɩ: Maa lɛɛtɩ-mɛɣɛ mǝ tɔɣɔnasɩ. Paa nsi sonsompee na kʋtoloŋ na kahʋsɩ na cǝlǝŋ ka tɔɣa pɩɩsɩ liɣiti tɔ.




























Tacaa Ɩsɔ kula tɔm tɔɔ na ɩ́ heeli Yuta ɩcatɛ Tɛkʋwa tiikulu Amɔɔsɩ. Tɔm ntɩ tǝ kɛ́ Ɩsɛɣɛlɩ kawulaɣa tɔm kɛ́. Ɩsɔ yɔɣɔta-tǝɣɩ na pɩɩsɩ naalɛ siki na pǝ́cɔ́ tɛtʋ seliɣi. Yuta wulaʋ Osiyasɩ na Ɩsɛɣɛlɩ nyǝŋ Solopʋwam, wei ɩ kɛ́ Sowasɩ pǝyalʋ tɔ pa pɔɔlɛ taa kɛ Ɩsɔ yɔɣɔta tɔm ntɩ sɩ:
Tacaa mʋ pááná, na ɩ nɔɣɔ nɩɩ Siyɔŋ pʋɣʋ taa kɛ́ Yosalɛm, ɩsɩɩ tɔɣɔlaɣa wula. Tɔla tǝtɔɣɔlɛnaa nyɩɩtʋ wʋlaa, na Kamɛɛlɩ pʋɣʋ nyɩɩtʋ lontili.
Ḿpʋ́ɣʋ́ Tacaa yɔɣɔtaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Silii ɩcatɛ sɔsɔɔlɛ nyǝ́ma mɛ. Ɩlɛna pǝ tɩɩ kǝlǝna ɩsǝna ɩ́ kʋwa Kalaatɩ nyǝ́ma kɛ mʋsʋŋ na naaŋ akuŋ tɔ. Pǝ tɔɔ kɛ́ ma kaa laɣasɩ nti ma tɛma sɩɩʋ kɛ mǝ tɔɔ tɔ.
Maa nyaɣasɩ kɔkɔ kɛ mǝ awulaa, Hasayɛlɩ na Pɛnɩ-Hatatɩ pa tɛɛsɩ.
Maa pɛlɩ Silii ɩcatɛ Tamasɩ kampʋnaa kʋkalǝsǝŋ. Ɩlɛna kolontu sʋʋ na ɩ́ kʋ mǝ wulaʋ na ɩ yǝlaa. Mpi tɔ, ɩsaɣatʋ heele taa kɛ́ ɩ́ yɔɔlǝɣɩ. Ye pǝ kaasa mǝ tɛtʋ tǝna ɩlɛ paa kuu-mɛ na pá tɛɛna Kiii.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Kasa Filiisi nyǝ́ma mɛ. Ɩlɛna pǝ tɩɩ kǝlǝna ɩsǝna ɩ́ kuu acalɛɛ tǝcu yǝlaa, na ɩ́ pɛɛtǝna-yɛɣɛ Ɩtɔm nyǝ́ma tɔ. Pǝ tɔɔ kɛ́ ma kaa laɣasɩ nti ma tɛma sɩɩʋ kɛ mǝ tɔɔ tɔ.
Maa nyaɣasɩ kɔkɔ kɛ Kasa ɩcatɛ, na tǝ kutuluŋ kʋpaŋ.
Maa kpiisi Asǝtɔtɩ nyǝ́ma na Asǝkalɔŋ nyǝ́ma wulaʋ. Ɩlɛna má niki Ɩkoloŋ nyǝ́ma tɔɔ. Pǝ kaa kaasɩ Filiisi nyǝ́ma taa kɛ́ nɔɣɔlʋ. Tacaa Ɩsɔ má, ma yɔɣɔtǝna mpʋ.
Ḿpʋ́ɣʋ́ Tacaa tasaa tɔtɔ sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Tiii Fenisii nyǝ́ma mɛ. Ɩlɛna pǝ tɩɩ kǝlǝna ɩsǝna ɩ́ ta tɔkɩ nɔɣɔ ŋka mǝ na Ɩsɛɣɛlɩ nyǝ́ma ɩ́ ká pɛɛlaa tɔ. Halǝna ɩ́ kuu acalɛɛ tǝcu yǝlaa na ɩ́ pɛɛtǝna Ɩtɔm nyǝ́ma tɔ. Pǝ tɔɔ kɛ́ ma kaa laɣasɩ nti ma sɩɩwa mǝ tɔɔ tɔ.
Maa nyaɣasɩ mǝ ɩcatɛ Tiii na tǝ kawulaɣa tɛɛsɩ kʋpaŋsɩ kɛ kɔkɔ.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Ɩtɔm nyǝ́ma. Ɩlɛna pǝ tɩɩ kǝlǝna ɩsǝna ɩ́ tɔɣɔna mǝ tɛɛtʋnaa Ɩsɛɣɛlɩ nyǝ́ma na laɣatɛ tɔ. Halɩ ɩ́ kisi pa pǝtɔɔtǝlɛ nyǝnʋɣʋ sɩ ɩ́ kʋ́ mǝ pááná. Ɩlɛna ɩ́ tɔkɩ-wɛ na mǝ taa kɛ́ tam. Pǝ tɔɔ kɛ́ ma kaa laɣasɩ nti ma sɩɩwa mǝ tɔɔ tɔ.
Maa nyaɣasɩ mǝ ɩcatɛ Temaŋ na pa kawulaɣa tɛɛsɩ kʋpaŋsɩ nsi sɩ wɛ Posǝla ɩcatɛ taa tɔɣɔ kɔkɔ. Mpi tɔ, tǝnaɣa mǝ awulaa sɔsaa ka wɛɛ.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Amoni nyǝ́ma. Ɩlɛna pǝ tɩɩ kǝlǝna ɩsɩɩ ɩ́ yasʋɣʋ Kalaatɩ ahontonaa lotu tɔ. Ɩ́ lapa ḿpʋ́ɣʋ́ sɩ ɩ́ walǝsǝɣɩ mǝ tɛtʋ. Pǝ tɔɔ kɛ́ ma kaa laɣasɩ nti ma sɩɩwa mǝ tɔɔ tɔ.
Maa nyaɣasɩ kɔkɔ kɛ mǝ ɩcatɛ sɔsɔɔlɛ Lapa, na pǝ nyaɣa mǝ kawulaɣa tɛɛsɩ kʋpaŋsɩ. Yoou wula na kʋ kakiisasɩ na kʋ kacuculaɣa taa kɛ maa la mpʋ.
Paa kpa mǝ wulaʋ kɛ yomle na pǝ́ kpɛnna ɩ waalɩ nyǝ́ma. Tacaa Ɩsɔ yɔɣɔtǝna mpʋ.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Mowapʋ nyǝ́ma mɛ, Ɩlɛna pǝ tɩɩ kǝlǝna ɩsǝna ɩ́ wɔpa Ɩtɔm wulaʋ mʋwa na ɩ́ la kaɣalʋ tɔ. Pǝ tɔɔ kɛ́ ma kaa laɣasɩ nti ma sɩɩwa mǝ tɔɔ tɔ.
Maa nyaɣasɩ Mowapʋ tɛtʋ kɛ kɔkɔ, na mǝ kawulaɣa tɛɛsɩ kʋpaŋsɩ nsi sɩ wɛ Keliyo ɩcatɛ taa tɔ. Paa yaɣa yoou kakiisasɩ na pǝ tutuuŋ na Mowapʋ nyǝ́ma sɩ.
Maa kʋ mǝ wulaʋ na ɩ waalɩ nyǝ́ma tǝna. Tacaa Ɩsɔ má ma yɔɣɔtǝna mpʋ.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Yuta nyǝ́ma mɛ. Ɩlɛna pǝ tɩɩ kǝlǝna ɩsǝna ɩ́ kisa ma kʋsɛɣɛsǝtʋ, na ɩ́ yele ma kʋsǝsɩɩtʋ tɔkʋɣʋ tɔ. Ɩ́ tǝŋa tɩɩŋ na pǝ́ tolisi-mɛ, ɩsɩɩ pɩɩ lapʋ mǝ cɔsɔnaa tɔ. Pǝ tɔɔ kɛ́ ma kaa laɣasɩ nti maa sɩɩwa mǝ tɔɔ tɔ.
Maa nyaɣasɩ mǝ tɛtʋ na mǝ kawulaɣa tɛɛsɩ kʋpaŋsɩ nsi sɩ wɛ Yosalɛm ɩcatɛ taa tɔ.
Ḿpʋ́ɣʋ́ Tacaa tasaa sɩ: Pǝ taɣa ɩsaɣatʋ kʋlʋmtʋ kɛ ma kalǝɣǝna Ɩsɛɣɛlɩ yǝlaa mɛ. Pǝ tɔɔ kɛ́ ma kaa yele nti ma sɩɩwa mǝ tɔɔ tɔ. Ɩlɛna pǝ tɩɩ kǝlǝna ɩsǝna ɩ́ pɛɛtǝɣɩ yǝlaa kʋpama sɩ, pa ta pǝsɩ pa kǝma fɛlʋɣʋ tɔ. Ɩ́ pɛɛtǝɣɩ kʋnyɔntʋnaa kɛ ntaŋkpala maɣamaɣa nyʋɣʋ tɔɔ.
Ɩ́ fɛlǝɣɩ acamaa kɛ nɔɔhɛɛ, na ɩ́ pɛŋ kʋnyɔntʋnaa kɛ pa tampana kɛ hʋʋlɛ taa. Pǝyele cɛcɛ na pǝyaɣa pa kaakɩ alʋ kʋlʋm, na pǝ́ kʋɣɩ ma nyʋɣʋ.
Wontunaa mpa ɩ́ lɛɛka kʋnyɔntʋnaa kiŋ kɛ tɔlʋma tɔ, pa tɔɔ kɛ́ ɩ́ hǝntǝɣɩ mǝ tɩɩŋ kutuluŋ taa na, ɩ́ nyɔɔkɩ sʋlʋm mpi ɩ lɛɛka-wɛ tɔ.
Pǝyele mǝ tɔɔ kɛ́ ma kʋwa Amolii nyǝ́ma tǝnaŋnaŋ. Paa taɣalaa kɛ́ ɩsɩɩ koomasɩ, na pá wɛ alaafǝya ɩsɩɩ hɛlɛmǝŋ.
Pǝlɛ pǝ paasi, ma lǝsǝna-mɛɣɛ Icipiti tɛtʋ taa. Pɩɩsɩ nɩɩlɛ tǝcu kɛ maa wɛ mǝ waalɩ kɛ wʋlaɣa tɛtʋ taa. Halǝna ɩ́ lɛɛkɩ Amolii nyǝ́ma tɛtʋ.
Pǝ waalɩ kɛ́ ma kpa mǝ pǝyalaa taa kɛ́ Ɩsɔ kʋyɔɣɔtʋtʋ tɛlǝsǝlaa. Ma lǝsa pa taa lɛlaa na pá ha-m pa tɩ na pá sɩɩ nɔɔsɩ sɩ pa kaa nyɔɔ sʋlʋm. Yaa ma cɛsǝɣɩ, Ɩsɛɣɛlɩ nyǝ́ma mɛ?
Ama ɩ́ haɣasa-wɛɣɛ-wɩ. Ɩlɛna ɩ́ kaɣatɩ ma kʋyɔɣɔtʋtʋ tɛlǝsǝlaa sɩ pá taa yɔɣɔtɩ ma tɔm.
Maa tǝlǝkɩ-mɛ ɩsɩɩ kɛɛkɛ sǝɣǝlʋɣʋ tɔɣɔnaɣa pee kɛ sɔsɔm na ɩ́ naŋtɩ yʋlʋ tɔ.
Halɩ pɩɩ la tɩ falǝsʋlʋ kʋpaŋ kɛ katɛ sɩ ɩ́ tʋlɩ-tɩ. Aka kaa wɛɛna toŋ. Yoolaa taa yoolu kaa hiki weesuɣu.
Tɔtɔlʋ kʋpaŋ kaa sǝŋ, na kpaɣanʋ caɣalʋ na selu kʋpaŋ kaa lɩɩ-tɩ.
Yoolaa nɔɣɔ tʋ maɣamaɣa ká lɔ ɩ wontu na ɩ́ kuu-tɛɣɛ niŋ kpɛtɛ. Tacaa má, ma yɔɣɔtǝna mpʋ.
Ḿpʋ́ɣʋ́ Tacaa tasaa sɩ: Ɩsɛɣɛlɩ nyǝ́ma mpa mɛ ma lǝsa Icipiti tɔ, mɛɣɛ ma yɔɣɔtǝɣɩ tɔm tǝnɛ.
Mǝ tike kɛ ma sɔɔla atɛ yǝlaa tǝna taa na má lǝsɩ. Pǝ tɔɔ kɛ́ maa pɔɔsɩ-mɛɣɛ ɩsaɣatʋ tǝna nti ɩ́ lakɩ tɔ.
Yǝlaa naalɛ ká kaa mpaaʋ na pa ta maɣasɩ kʋ tɔm?
Tɔɣɔlaɣa ka nyɩɩsɩ yem kɛ́ hɔtʋɣʋ taa na ká tá hiki tɔɣɔnaɣa? Ye tɔɣɔlaɣa pǝyaɣa ta kpa pʋlʋ, kaa kiisi yem kɛ́ ka tantɛ taa?
Sumaɣa ka tii yem kɛ́ apaɩ taa na ká tá na toolee? Yaa puluɣu ká kpǝtɩ yem na kʋ ta puu pʋlʋ?
Paa hʋlɩ apalʋtutuɣu kɛ yem na yǝlaa kaa nya? Yaa wahala ká tii ɩcatɛ taa kɛ́ yem na Tacaa má ma ta kɔna-ɩ?
Mpʋ tɔ, ye tɔɣɔlaɣa ɩ́ nyɩɩsaa aweɣe sɔɣɔntʋ kaa kpa? Yaa ye Tacaa má ma yɔɣɔtǝna ɩlɛ pa kisi ma tɔm tɛlǝsʋɣʋ? Pɔpɔtʋ fɛɩ leleŋ, Ɩsɔ Tacaa má ma kaa la pʋlʋ na má ŋmɛsɩ Ɩsɔ kʋyɔɣɔtʋtʋ tɛlǝsǝlaa.
<range>
Tacaa sɩ: Ɩ kpaalɩ Asǝtɔtɩ na Icipiti pǝ kawulasɩ kutuluŋ nyɔɔŋ taa. Yǝlaa ɩ́ kpeɣeli Samalii pulasɩ taa, na ɩ́ ná ɩsaɣatʋ sɔsɔɔntʋ na mʋsʋŋ wei pa lakɩ tɔ.
Pa ta nyɩ mpi pa yaa yaasi kʋpaŋ tɔ. Mpi pa lɛɛkǝɣɩ mʋsʋŋ na pá ŋmɩɩlǝɣɩ tɔɣɔ pa nyǝka pa kawulasɩ tɛɛsɩ taa.
Pǝ tɔɔ kɛ́ kolontu ka nyala mǝ tɛtʋ. Ɩ ká yɔkɩ mǝ koloosi na ɩ́ kuu mǝ wontu.
Ḿpʋ́ɣʋ́ Tacaa yɔɣɔtaa sɩ: Teitei ɩsɩɩ tɔɣɔlaɣa kpaakʋɣʋ heu na tiikulu hiki nɔŋkpaasɩ yaa ŋkpaŋʋɣʋ titite kɛ aseeta tɔ, ḿpʋ́ɣʋ́ pɩɩ la Samalii nyǝ́ma na pa kpelasɩ kʋpaŋsɩ.
Ḿpʋ́ɣʋ́ Tacaa Ɩsɔ Toma tǝna tʋ kpaalaa sɩ: Ɩ́ tɛlǝsɩ Yakɔpʋ lʋlʋɣʋ nyǝ́ma sɩ
kʋyakʋ nakʋlɩ maa kɔɔ Ɩsɛɣɛlɩ nyǝ́ma mɛɣɛ lɛɛtʋɣʋ kɛ mǝ ɩsaɣatʋ. Maa wakǝlɩ Petɛɛlɩ tǝlaalɛnaa, na má kpɛsɩ kɔtaɣa tǝlatɛ hǝlǝŋasɩ.
Maa yɔkɩ toŋtʋnaa lʋŋlɛ kutuluŋ, na yoluma nyǝŋ. Pa kutuluŋ wei pa lapa kacɔka na tuuŋ kela tɔ, na pa atɛ na ɩsɔ kutuluŋ na ɩ́ pǝsɩ ncaa. Tacaa má, ma yɔɣɔtǝna mpʋ.
Ḿpʋ́ɣʋ́ Tacaa yɔɣɔtaa sɩ: Samalii alaa mpa mɛ ɩ yasǝlaa tǝlǝpǝlǝpɩ ɩsɩɩ Pasaŋ nyǝ́ma naaŋ tɔ, ɩ́ ke ŋkpaŋŋ na ɩ́ nɩɩ. Ɩ́ lɛɛkǝɣɩ acamaa, na ɩ́ muɣuliɣi kʋnyɔntʋnaa. Ɩlɛna ɩ́ tɔŋ mǝ paalaa sɩ pá cɛ sʋlʋm na ɩ́ nyɔɔ.
Tacaa Ɩsɔ má, ma tuuna ma hǝtɛ naŋŋ nyǝntɛ sɩ, kʋyakʋ ŋku paa lǝsɩ mǝ nɔɣɔ na mǝ suka ɩsɩɩ kulaɣa na tinte tɔ, kʋ tɔŋa kɔntɛ.
Paa lǝsɩ-mɛ na ɩcatɛ koluŋa kafɛɛŋ. Paa pona-mɛɣɛ ilim ntɔɣɔŋ tɔɔ. Tacaa má, ma yɔɣɔtǝna mpʋ.
Ḿpʋ́ɣʋ́ Tacaa tɔma sɩ: Ɩsɛɣɛlɩ nyǝ́ma mɛ, ɩ́ cɛsɩ na ɩ́ puki Petɛɛlɩ yaa Kilikaa sɩ ɩ́ lakɩ Ɩsɔ kɛ́ tǝmlɛ, na ɩ́ tɔŋna-m pǝntǝnaʋ kɛ mpʋ. Ɩ́ ha mǝ kʋhaaŋ kɛ paa tanaŋ ŋku, ɩlɛna ɩ́ kɔna mǝ kʋhaham kɛ tooso nyǝŋkʋ wule, pǝyele ɩ́ wakǝlǝna-m.
Ɩ́ ha mǝ sɛɛtʋ kʋhaʋ na mǝ kʋkʋsʋm potopotonaa. Ɩ́ kpaalǝna nɔɣɔ sɔsaɣa sɩ ɩ́ haakɩ-m luɣu kʋlʋmʋɣʋ kʋcɔɔʋ na paa wei ɩ́ nɩɩ. Ɩsaɣatʋ ntǝɣɩ ɩ sɔɔlaa. Ɩsɔ Tacaa má, ma yɔɣɔtǝna mpʋ.
Ḿpʋ́ɣʋ́ Tacaa yɔɣɔtaa sɩ: Ma yelaa na nyɔɣɔsɩ lɩɩ mǝ acalɛɛ taa, na ɩ́ laŋ sɩ ɩ́ suu mǝ nɔɣɔ pʋʋɣʋ. Paa na mpʋ ɩ́ tá mǝlǝna ma tɔɔ. Tacaa má ma yɔɣɔtǝɣǝna mpʋ.
Ma pɛma-mɛɣɛ tɛʋ kɛ waatʋ wei mǝ kʋhalǝm nyɩɩla-kʋ tɔ. Ma ha ɩcatɛ lɛntɛ kɛ tɛʋ na má pɛ lɛntɛ. Ma yelaa na taalɛ lɛntɛ lʋlɩ teu na lɛntɛ náá wʋlɩ lʋm laŋʋɣʋ tɔɔ.
Acalɛɛ naalɛ yaa tooso pukaɣa kʋlʋmtǝlɛ kiŋ sɩ á hiki lʋm na á nyɔɔ. Paa na mpʋ pɩɩ takɩ-yɛ. Pǝyele ɩ́ tá mǝlǝna ma tɔɔ. Tacaa má ma yɔɣɔtǝna mpʋ.
Ma yelaa na kulaɣa na kpɛɛlǝm pǝ́ kʋ mǝ kʋtɔɣɔŋ, na kʋtoloŋ tɔɣɔ mǝ tɩɩŋ tawa paɣalɛ. Paa na mpʋ ɩ́ tá mǝlǝna ma tɔɔ. Tacaa má ma yɔɣɔtǝna mpʋ.
Ma yelaa na kʋsǝkʋ kʋ mǝ tɔla ɩsɩɩ maa lapʋ Icipiti kɛ Moisi waatʋ taa tɔ. Na má yele na kolontu la sakasaka kɛ mǝ ɩfepiya kɛ yoou taa, na ɩ́ kuu mǝ kpaɣanǝŋ. Na sǝtaa sɔŋ nyala mǝ tǝsikile taa na pǝ́ nɩɩ-mɛ. Paa na mpʋ ɩ́ tá mǝlǝna ma tɔɔ. Tacaa má ma yɔɣɔtǝna mpʋ.
Ma wakǝla pǝ tǝnaɣa mǝ tɛ ɩsɩɩ maa lapʋ Sɔtɔm na Kɔmɔɔ tɔ. Ɩlɛna mǝ taa lɛlaa fiti ɩsɩɩ pa lǝsʋɣʋ tǝputuɣu kɛ kɔkɔ taa tɔ. Paa na mpʋ ɩ́ tá mǝlǝna ma tɔɔ. Tacaa má ma yɔɣɔtǝna mpʋ.
Pǝ tɔɔ kɛ́ Ɩsɛɣɛlɩ nyǝ́ma mɛ ɩ ká na ɩsǝna maa lana-mɛ tɔ. Ɩlɛ ɩ́ taɣanɩ mǝ tɩ na ɩ́ sulu-m.
Ma lapǝna pɔ́ɔ́ŋ, na heelim, na má hʋlɩ yǝlaa kɛ mpi mpi ma luɣu wɛ lapʋ tɔ. Ma pǝsǝɣɩ ilim kɛ ahoo, na má tɔŋ tɛtʋ comcom nɔɔsɩ taa. Maɣa Pǝ tǝna pǝ tʋ Tacaa Ɩsɔ má, ma yɔɣɔtǝna mpʋ.
Ɩsɛɣɛlɩ nyǝ́ma ɩ́ nɩɩ mǝ sǝm wula:
Ɩsɛɣɛlɩ wɛ kɛ́ ɩsɩɩ pɛɛlɔ wei ɩ sǝpa tɔ. Ɩɩ tasǝɣɩ kʋlʋɣʋ. Pǝ́cɔ́ nɔɣɔlʋ kaa kʋsɩ-ɩ.
Mpi tɔ, Tacaa Ɩsɔ yɔɣɔta Ɩsɛɣɛlɩ tɔm sɩ: Ye yǝlaa iyaɣa (1000) pola yoou, nɩɩnʋwa (100) tike ka mǝlǝna. Ye nɩɩnʋwa (100) polǝna, naanʋwa kɛ pɩɩ sɔɔ.
Tacaa yɔɣɔtaa sɩ: Ɩ kɔɔ ma kiŋ na má ha-mɛɣɛ weesuɣu.
Ama ɩ́ taa polo Petɛɛlɩ, na Kilikaa, na Pɛɛsepa acalɛɛ tǝkɔtǝlɛnaa. Pǝ taɣa pʋlʋ, paa kuu Kilikaa nyǝ́ma, na pá kpiisi Petɛɛlɩ nyǝ́ma.
Yosɛɛfʋ lʋlʋɣʋ nyǝ́ma mɛ, ye ɩ́ caa weesuɣu, pǝ wɛɛ sɩ Tacaa kɛ ɩ́ pɛɛkɩ. Tɔfɔ tɔɔ, ɩ́lɛ́ ɩ ká pǝsɩ kɛ́ ɩsɩɩ kɔkɔ na ɩ́ nyaɣa pǝ tǝnaɣa Petɛɛlɩ. Nɔɣɔlʋ kaa pǝsɩ ka teesuɣu.
Waɩyo, ɩ́ laɣasǝɣɩ tampana na ɩsaɣatʋ, na ɩ́ muɣuliɣi tampana nyǝ́ma.
Tacaa lapǝna ɩsɔtʋlʋŋasɩ kɛ waanɩ waanɩ. Ɩnɩ ɩ laɣasǝɣǝna sǝkpɛtʋɣʋ kɛ nyaalǝm, na nyaalǝm kɛ sǝkpɛtʋɣʋ. Na ɩ́ hɔŋ teŋku lʋm na ɩ́ pǝlǝɣɩ tɛtʋ tɔɔ. Ɩ hǝtɛ ntɛ́ Tacaa.
Ɩnɩ ɩ kʋɣʋna toŋtʋnaa na ɩ́ lakɩ pa koloosi acalɛɛ kɛ ncaa.
Mǝ taa kpaakǝna tampana yɔɣɔtʋlʋ kɛ hʋʋlɛ taa kɛ́, na wei ɩ hʋlǝɣɩ-mɛɣɛ mǝ tǝwakǝllɛ tɔ.
Ɩ́ muɣuliɣi acamaa na ɩ́ ŋmɩɩlǝɣɩ pa kʋhalǝm. Pǝ tɔɔ kɛ́ ɩ́ kaa nɩɩ mǝ kutuluŋ kʋpaŋ leleŋ. Pǝ́cɔ́ ɩ́ kaa tǝŋ mǝ lɛsɛŋnaa kʋpama sʋlʋm.
Maa sɔɔkɩ mǝ ɩsaɣatʋ tuutuuma taa natǝlɩ. Ɩ́ muɣuliɣi yʋlʋpaŋ na ɩ́ mʋɣɩ kʋcɔɔŋ. Ɩlɛna ɩ́ kʋɣɩ acamaa tɔm kɛ hʋʋlɛ taa.
Tasǝkǝlɛ tʋɣʋ waatʋ kɔlɔ ɩnɛ. Pǝ tɔɔ kɛ́ laɣatʋnaa suma sɩ pǝ́ taa kɔɔ pǝ na-wɛ.
Ɩ́ yele ɩsaɣatʋ na ɩ́ la kʋpantʋ. Ɩlɛna Pǝ tǝna pǝ tʋ Ɩsɔ wɛɛ mǝ waalɩ kɛ́ tampana, ɩsɩɩ ɩ yɔɣɔtʋɣʋ tɔ.
Ɩ́ kisi ɩsaɣatʋ na ɩ́ sɔɔlɩ kʋpantʋ, na ɩ́ tǝŋǝɣɩ tampana kɛ hʋʋlɛ taa. Ntanyɩ Pǝ tǝna pǝ tʋ Ɩsɔ ká wii Yosɛɛfʋ lʋlʋɣʋ kakaasaɣa pǝtɔɔtǝlɛ.
Ḿpʋ́ɣʋ́ Pǝ tǝna pǝ tʋ Ɩsɔ Tacaa yɔɣɔtaa sɩ: Paa nɩɩ lǝyaɣa wula kɛ nɔnɔɔsɩ tɛɛ. Yǝlaa ká makɩ kapusi kɛ hapɛɛ tǝna tɔɔ sɩ: Mpusi wei kɛlɛ, mpusi wei kɛlɛ? Paa yaa hataa na wiilaa kɛ wiiu.
Waatʋ wei maa kɔɔ yǝlaa kɛ fɛlʋɣʋ tɔ, lǝyaɣa wula ká nɩɩ lɛsɛŋ tawa tǝna taa.
Tacaa kʋyakʋ sɔsɔɔʋ taŋlaa mɛ, pǝ taɣa nyaalǝm kɛ ɩ́ ká ná kʋ wule yoo. Ama sǝkpɛtʋɣʋ kɛ́.
Teitei ɩsɩɩ yʋlʋ seekuɣu tɔɣɔlaɣa, na ɩ́ sulina ka camna, ɩlɛna ɩ́ sʋʋ tǝyaɣa na ɩ́ teesina koluŋa. Ɩlɛna tʋm nyasa-ɩ tɔ.
Tacaa kʋyakʋ sɔsɔɔʋ ká wɛɛ ḿpʋ́ɣʋ́. Kʋ ta kɛ nyaalǝm nyǝŋkʋ. Ama sǝkpɛtʋɣʋ kɛ́.
Ḿpʋ́ɣʋ́ Tacaa tɔma sɩ: Ma taa kpaana mǝ kɔtasɩ na mǝ kotuŋ kɛ́.
Mǝ kɔtasɩ nsi kɔkɔ nyaɣa sɩ tǝna tɔ na mǝ tɔɣɔnaɣa nyǝŋsɩ lɩɩ-m sɔŋ. Maa tɩɩ caa mǝ nawee nim nyǝna.
Ɩ́ yele kokoole kɛ ma ŋkpaŋŋ taa sɩ ɩ́ yooki-m yontu. Maa caa má nɩɩ mǝ cǝmǝŋ taŋ.
Pǝ kǝla teu sɩ ɩ́ yele na tampana wɛɛ mǝ hɛkʋ, ɩsɩɩ pɔɣɔ sɔsaɣa ŋka kaa nyɔɔkɩ tɔ.
Ɩsɛɣɛlɩ nyǝ́ma mɛ, pɩɩsɩ nɩɩlɛ wei ɩ́ tɔma wʋlaɣa tɛtʋ taa tɔ ɩ́ lapa-m kɔtasɩ na?
Ntɔŋ mǝ tɩɩŋ Sakutɩ na Kewaŋ wei ɩ́ saaka mǝ tɩ tɔɣɔ ɩ́ ka tɔkaa na ɩ́ laakɩ?
Pǝ tɔɔ kɛ́ maa yele na pá pona-mɛɣɛ Tamasɩ ɩcatɛ waalɩ kɛ Asilii tɛtʋ taa. Pǝ tǝna pǝ tʋ Ɩsɔ má, ma yɔɣɔtǝna mpʋ.
Felentunaa mpa mɛ ɩ tɔkɩ Siyɔŋ pʋɣʋ na Samalii pulaɣa tɔɔ kɛ́ kawulaɣa na naani tɔ, mǝ tɔm wɛ waɩyo kɛ́. Mɛɣɛlɛ piitim sɔsɔɔm taa acɛpa na mɛɣɛlɛ Ɩsɛɣɛlɩ nyǝ́ma tǝna laɣatʋ tasǝlaa.
Ɩ́ polo Kalǝne na Hamatɩ ɩcatɛ sɔsɔɔlɛ, na Filiisi nyǝ́ma tɛɣɛ Katɩ, na ɩ́ na Asilii nyǝ́ma tɔɣɔ pa tɛtʋ. Ɩ ta tɛɛ mpɛ ɩnǝɣɩ pʋlʋ, paa na pa tɛtʋ ta haŋna mǝ nyǝntʋ tɔ.
Mǝ lʋkɩ kɛlɛ sɩ mpusi kʋyakʋ ɩ́ polo pooluŋ. Sɛsɛ ɩlɛ mǝ mʋsʋŋ tɔŋna-kʋɣʋ yaaʋ.
Ɩ́ caɣa mǝ kpelasɩ kʋpaŋsɩ nsi pa taɣanna tuuŋ kela tɔ sɩ tɔɔ, na ɩ́ nyasǝɣɩ heeŋ na nawee nim nyǝna nantʋ.
Ɩ́ kiisiɣina mǝ cǝmǝŋ sɩ ɩ́ yookɩ yontu. Pǝyele ɩ́ kɛɛkǝna Tafiiti na ɩ́ luki yontu.
Ɩ́ tɛŋ sʋlʋm na ŋkpaaŋ, na ɩ́ tʋɣɩ tulaalʋnaa kʋpampama. Ama mǝ paa fɛɩna ɩsǝna Ɩsɛɣɛlɩ kawulaɣa wakǝlaa tɔ.
Pǝ tɔɔ kɛ́ ma kpaalǝɣɩ nɔɔnɔɔ sɩ ɩ́ ká wɛɛ mpa pa kpa yomle tɔ pa kancaalaɣa nyǝ́ma. Felentunaa acima sɩɩ tǝnaɣa.
Ḿpʋ́ɣʋ́ Pǝ tǝna pǝ tʋ Ɩsɔ Tacaa tɔma sɩ: Ma tuuna ma tɩ sɩ ma nyǝɣǝsa Ɩsɛɣɛlɩ nyǝ́ma kalampaanɩ kɛ́. Maa caakɩ mǝ kutuluŋ kʋpampaŋ. Maa tʋ mǝ kolontunaa niŋ taa kɛ́ mpi pǝ wɛ Samalii taa tɔ.
Ye pǝ kaasa yǝlaa naanʋwa kɛ tǝyaɣa taa, pɛlɛ paa sɩ.
Paa wei ɩ́ pola ɩ sǝtʋ kpaɣaʋ sɩ ɩ piŋ, na ɩ́ maɣana pǝ kaasa nɔɣɔlʋ kɛ naŋ lɛŋkʋ taa. Ɩ́ ka pɔɔsɩ-ɩ sɩ: Nyana nɔɣɔlʋɣʋ? Ɩlɛna pʋntʋ sɩ: Aaɩ. Ɩlɛ sǝtʋ kpaɣalʋ ká tǝkɩ-ɩ sɩ, su. Taa yaa Tacaa hǝtɛ na ɩ́ nyɩ sɩ yʋlʋ wɛ cǝnɛ.
Pǝ taɣa pʋlʋ, ye Tacaa ɩ́ yɔɣɔtaa, kutuluŋ sɔsɔɔŋ na sǝkpeŋ ká yɔkɩ ɩ tǝnaɣa.
Wulee kpaɣanǝŋ kpaɣa asewa kɛ kʋkpamʋɣʋ tɔɔ? Yaa ɩ́ na pa hala kʋ tɔɔ na naaŋ? Ɩlɛ pepe tɔɔ kɛ́ mǝ laɣasǝɣɩ tampana na ɩsaɣatʋ, na a kʋlʋlʋm pǝsǝɣɩ nyaŋ pʋlʋ?
Na mǝ laŋa hɛɛwa sɩ ɩ́ lɛɛka ɩcatɛ kpaɩ nyǝntɛ, na ɩ hɔŋ mǝ tɩ sɩ mǝ toma tɔɔ kɛ́ ɩ́ lɛɛka toŋ ɩcatɛ.
Ḿpʋ́ɣʋ́ Pǝ tǝna pǝ tʋ Ɩsɔ Tacaa tɔma sɩ: Maa yele na piitim napǝlɩ pǝ kʋlɩ na pǝ hʋlɩ-mɛɣɛ pǝ toŋ. Pǝ kpaɣaʋ Lepo-Hamatɩ kɛ Ɩsɛɣɛlɩ tɛtʋ ilim ntɔɣɔŋ tɔ, halǝna Alapa lɔɔʋ kɛ ilim mpǝtǝŋ tɔɔ.
Ḿpʋ́ɣʋ́ Tacaa Ɩsɔ lapa na má toosi sɩ pa tɛma wulaʋ kʋmtʋ kancaalaɣa nyǝntʋ, na pǝ́ kaasɩ kʋfatʋ. Ɩlɛna Ɩsɔ tisi kutoloŋ ɩsɩɩ ɩsɔŋmʋntʋ.
Waatʋ wei kutoloŋ tɛma tɛtʋ tǝna taa nyɩɩtʋ kɛ niisuɣu, ɩlɛna má wiina-ɩ sɩ: Haɩ, Tacaa Ɩsɔ, wii nyá yǝlaa. Pa kǝla pǝciiu, paa sɩ.
Ɩlɛna ɩ́ laɣasɩ hʋwɛɛ na ɩ́ tɔ sɩ: Tǝlɛ tǝ kaa la.
Ḿpʋ́ɣʋ́ Ɩsɔ Tacaa lapa na má tasa toosuɣu sɩ, kɔkɔ ntɛ́ ɩ hʋʋkaɣana yǝlaa, na ká nyakɩ teŋku lʋm na tɛtʋ.
Ntɛna má wiina-ɩ sɩ Haɩ, Tacaa, yele mpʋ. Tɔfɔ Ɩsɛɣɛlɩ nyǝ́ma kǝla pǝciiu, paa sɩ.
Kɛlɛna ɩ́ laɣasɩ na ɩ́ tɔ sɩ: Tǝlɛ tǝ kaa la.
Ḿpʋ́ɣʋ́ Tacaa lapa na má tasa toosuɣu sɩ, ɩ sǝŋa koluŋa tɔɔ kɛlɛ na ɩ́ tɔka kʋmaɣasʋɣʋ kɛ ɩ niŋ taa.
Ɩlɛna ɩ́ pɔɔsɩ-m sɩ: Amɔɔsɩ, weɣe n naakɩ ma niŋ taa? Ma sɩ: Kʋmaɣasʋɣʋ. Mpʋɣʋlɛ sɩ: Ma caa ma maɣasɩ ma yǝlaa kɛ́ na má ná sɩ pa siɣisaa yaa pa ta siɣisi. Mpi tɔ, ma kaa hɩɩsɩ pa kawalaɣa.
Maa wakǝlɩ Ɩsɛɣɛlɩ nyǝ́ma tǝkɔtǝlɛnaa, na má kʋ wulaʋ Solopʋwam lʋlʋɣʋ nyǝ́ma na laɣatɛ.
Ḿpʋ́ɣʋ́ Petɛɛlɩ kɔtʋlʋ Amasiya heela Ɩsɛɣɛlɩ wulaʋ Solopʋwam sɩ: Amɔɔsɩ na ɩ yǝlaa pa pɛɛla nɔɣɔ kɛ nyá tɔɔ kɛ Ɩsɛɣɛlɩ taa cǝnɛɣɛ, na ɩ kʋyɔɣɔtʋtʋ maɣamaɣa wakǝlǝɣɩ Ɩsɛɣɛlɩ tɛtʋ.
Halɩ ɩ yɔɣɔtaa sɩ: Paa kʋ-ŋ, ɩlɛna pá kuu Ɩsɛɣɛlɩ nyǝ́ma na pá pona-wɛɣɛ pooluŋ.
Ḿpʋ́ɣʋ́ Amasiya tɔma Amɔɔsɩ sɩ: Toosee tʋ nyá, lɩɩ cǝnɛ na ń kpe Yuta na ń tɛlǝsǝɣɩ nyá Ɩsɔ kʋyɔɣɔtʋtʋ kɛ tǝna, na ń tɔkǝna.
Ama yele-tǝɣɩ Petɛɛlɩ cǝnɛ. Mpi tɔ, pǝ kɛ́ kawulaɣa Ɩsɔ tǝsɛɛlɛ sɔsɔɔlɛ kɛ́.
Mpʋɣʋlɛ Amɔɔsɩ cɔ-ɩ sɩ: Paa fɛlǝɣɩ-m ma Ɩsɔ kʋyɔɣɔtʋtʋ tɛlǝsʋɣʋ tɔɔ. Ama tɔla kɛ ma tɔɔkɩ na má halǝɣɩ tɩɩŋ.
Ma kalǝkʋ waalɩ kɛ́ Tacaa yaa-m. Ntɛna ɩ́ tɔ-m sɩ má polo má kpaalɩ ɩ tɔm kɛ ɩ yǝlaa Ɩsɛɣɛlɩ kawulaɣa nyǝ́ma kɛ ilim ntɔɣɔŋ tɔɔ.
Ḿpʋ́ɣʋ́ nyá kisina-m sɩ ma taa kpaalɩ-tɩ. Pǝ tɔɔ kɛ́ Tacaa sɩ má tɛlǝsɩ-ŋ sɩ
nyá alʋ ká pǝsɩ apalaa tǝna alʋ kɛ ɩcatɛ taa, na pá kʋ nyá piya kɛ yoou taa. Ɩlɛna nyaa sɩ ma ta nyɩ ɩsɔnaa tɛtʋ taa, na pá pona Ɩsɛɣɛlɩ nyǝ́ma kɛ tɛtʋ pooluŋ nyǝntʋ taa kɛ́ tǝlasɩ.
Ḿpʋ́ɣʋ́ Tacaa lapa na ma tasa toosuɣu. Tɩɩŋ pee kʋpǝpɩɩna na tɔkʋ ntɛ́ ma nawa.
Ɩlɛna ɩ́ pɔɔsɩ-m sɩ: Pepeɣe n naakɩ, Amɔɔsɩ? Ma sɩ Tʋɣʋ pee wena a pɩɩwa tɔ a tɔkʋ. Mpʋɣʋlɛ sɩ: Ma yǝlaa Ɩsɛɣɛlɩ nyǝ́ma pɩɩwaɣa, pa tala pa tǝnaɣa. Ma kaa tasa-wɛɣɛ wiiu.
Ma heela-wɛ sɩ: Ɩsɔ Tacaa ma, ma hʋʋlɛ kʋyakʋ wule, kawulaɣa tǝyaɣa taa yontu ká pǝsɩ wula. Ɩlɛna sǝtaa sɔɣɔtɩ, na pǝ́ suma tiɣitiɣi.
Ḿpʋ́ɣʋ́ Tacaa tɔma sɩ: Mpa mɛ mǝ fɛlǝɣɩ kʋnyɔntʋnaa kɛ nɔɔhɛɛ, na ɩ́ kʋɣɩ tɛtʋ taa wahala nyǝ́ma,
ɩlɛna ɩ́ tɔŋ sɩ ɩsɔtʋ kʋfalʋ acima ɩɩ tɛŋ lɔŋ sɩ tǝ́ taatɩ. Aaɩyee sɩ, kʋyakʋ kʋhɛɛsʋɣʋ naa tɛŋ lɔŋ sɩ tǝ lǝsɩ tɔɣɔnaɣa pee na tǝ́ pasa maɣasǝlaɣa. Ɩlɛna tǝ́ kpaasɩ ka liɣitee. Na tǝ́ lu sanǝyanaa kʋmuɣullaa,
na tǝ́ kpɛŋǝɣǝna toolee na tǝ́ pɛɛtǝɣɩ. Ye kʋnyɔntʋ ta pǝsɩ na ɩ́ fɛlɩ-mɛɣɛ ntaŋkpala liɣitee, ɩlɛ ɩ́ kpa-ɩ yomle.
Ḿpʋ́ɣʋ́ Tacaa tuuwa sɩ: Na tɛtʋ nti ɩ́ hɔŋna mǝ tɩ ɩsǝntɔ tɔ, ma kaa sɔɔ mǝ lakasɩ sǝnɛ.
Pǝ tɔɔ kɛ́ tɛtʋ ká sele, na tǝ taa yǝlaa tǝna caɣa lǝyaɣa. Tɩɩ kpaakɩ na tǝ́ tiiki ɩsɩɩ Nili pɔɣɔ lʋm.
Ḿpʋ́ɣʋ́ Tacaa Ɩsɔ tasaa sɩ: Kʋyaŋkuɣu maa yele na ilim tʋ pǝ sikuɣu waatʋ. Ɩlɛna sǝkpɛtʋɣʋ nyala tɛtʋ tǝna tɔɔ.
Maa pǝsǝna mǝ acima kɛ lǝyaɣa, na mǝ laŋhʋlʋmlɛ yontu pǝsɩ wula. Na yǝlaa tǝna looli pa nyɔɔŋ ɩsɩɩ lǝyaɣa na pá suu lǝyaɣa wontu ɩsɩɩ fɔlǝtɔnaa taka, ɩsɩɩ pǝyaɣa ɩkpamlɛ sǝpǝna. Ɩlɛna pǝ tǝnaɣa mpʋ pǝ́ pǝsɩ laŋwakǝllɛ kʋyakʋ.
Ḿpʋ́ɣʋ́ Tacaa tɔma sɩ: Maa kɔna wahala kɛ kʋyakʋ nakʋlɩ. Wahala ɩnǝɣǝlɛ sɩ ma kʋyɔɣɔtʋtʋ nɩɩʋ kʋnyɩɩlʋɣʋ ká kpa yǝlaa, na pǝ kǝlɩ ɩsɩɩ nyɔɣɔsɩ yaa lʋkɔtʋ kʋkʋɣʋ-wɛ tɔ.
Paa cɔɔ yem kɛ́ tɛtʋ tǝna, na pá pɛɛkǝɣɩ sɩ pá nɩɩ ma tɔm, ama pa kaa na.
Kʋyaŋkuɣu lʋkɔtʋ ká kʋ ɩfepiya akpala nyǝ́ma, na pɛɛlaa kʋpama, na pá pi-wɛ.
Na mpa pa tuukina Samalii tʋɣʋ, yaa Taŋ nyǝŋkʋ yaa Pɛɛsepa nyǝŋkʋ tɔ. Pa tǝna paa hoti, pa kaa tasa kʋlʋɣʋ.
Ḿpʋ́ɣʋ́ ma na Tacaa na ɩ́ sǝŋa kɔtaɣa tǝlatɛ tɔɔ na ɩ́ tɔŋ sɩ: Ɩ́ yɔkɩ Ɩsɔ tǝsɛɛlɛ akele nyʋɣʋ na pǝ ciɣiti kutuluɣu tǝna kite. Maa yɔkɩ akelenaa, na pá hoti yǝlaa tɔɔ na pǝ́ kʋ-wɛ. Ɩlɛna yoou náá kʋ mpa pɩɩ kaasɩ tɔ, nɔɣɔlʋ kaa fiti.
Paa pa tii atɛtǝlɛ taa, maa lǝsɩ-wɛɣɛ tǝna. Paa pa kpa ɩsɔtaa ɩsɩɩ ma tisa-wɛ.
Paa Kamɛɛlɩ pʋɣʋ taa kɛ́ pa ŋmɛla-m, ɩsɩɩ ma kula pa tɔɔ na má kpa-wɛ. Paa pa sewa na pá sʋʋ lʋm tɛɛ maɣamaɣa, maa yele na lʋm tɛɛ tʋm nyasa-wɛɣɛ tǝna.
Ye kolontunaa pona-wɛ, maa yele na pá kʋ-wɛɣɛ tǝna. Ma kaa tasa-wɛɣɛ waasʋɣʋ, ɩsɩɩ ma kpiisa-wɛ.
Ye Toma tǝna tʋ Ɩsɔ Tacaa táka mpǝle kɛ tɛtʋ tɔɔ, tǝ kpaa kɛ́ na tǝ́ tiiki, ɩsɩɩ Nili pɔɣɔ lʋm. Ɩlɛna tǝ yǝlaa tǝna caɣa lǝyaɣa.
Ɩsɔ pama ɩsɔtɔnʋɣʋ kɛ tɛtʋ tɔɔ kɛ́. Ɩ lapa ɩ tǝcaɣalɛ kɛ ɩsɔtɔnʋɣʋ nyʋɣʋ taa. Ɩ hɔŋ teŋku lʋm na ɩ́ pǝlǝɣɩ-wǝɣɩ tɛtʋ tɔɔ. Ɩ hǝtɛ ntɛ́ Tacaa.
Ḿpʋ́ɣʋ́ Tacaa tɔma sɩ: Ɩsɛɣɛlɩ nyǝ́ma mɛ, ɩ́ tá tɛɛ Ɩtiyopii nyǝ́ma se. Ɩsǝna ma lǝsa-mɛɣɛ Icipiti tɔ, ḿpʋ́ɣʋ́ ma lǝsa Filiisi nyǝ́ma kɛ Kǝlɛɛtɩ, na má lǝsɩ Silii nyǝ́ma kɛ Kiii.
Ma nawa mǝ kawulaɣa tasǝkǝlɛ, ɩlɛna má tʋ ma taa sɩ maa kpiisi-mɛɣɛ tɛtʋ tɔɔ. Paa na mpʋ ma kaa kpiisi Yakɔpʋ lʋlʋɣʋ nyǝ́ma tǝna tǝkpataa.
Maa yasɩ-mɛɣɛ piitimnaa lɛmpǝnaa hɛkʋ. Pɩɩ kpiisi mǝ taa asaɣaa mpa paa tisiɣi sɩ mpusinaa ká maɣana-mɛ tɔɣɔ yoou taa. Ɩsɩɩ pa lintuɣuu tɔɣɔnaɣa pee na pǝ́ yeki pɛɛ tɔ.
<range>
Ḿpʋ́ɣʋ́ Tacaa tɔma sɩ: Kʋyakʋ nakʋlɩ maa kʋsɩ Tafiiti ɩcatɛ ncaalɛ na má tɔ pɔɣɔlɛɛ. Maa ŋma ɩcatɛ ntɛ ɩsɩɩ tɩɩ wɛʋ lɔŋ tɔ.
Ɩlɛ Ɩsɛɣɛlɩ nyǝ́ma ká taɣanɩ mʋɣʋ kɛ Ɩtɔm tɛtʋ na tǝ cɔlɔ tɛtʋ nti tǝ kɛ́ Tacaa nyǝntʋ tɔ. Tacaa má, ma yɔɣɔtǝna. Maa la ḿpʋ́ɣʋ́ teitei.
Ḿpʋ́ɣʋ́ Tacaa tasaa sɩ: Pɩɩ kɔɔ na hataa halǝɣɩ, pǝ kaa leeli, ɩlɛna pá kʋ. Paa tuu, pǝ kaa leeli, na lɛsɛŋ kooluɣu tala. Ɩlɛna sʋlʋm kʋfam kpe pɔ́ɔ́ŋ tɔɔ na pǝ fɛɣɛnɩ pulasɩ tǝna.
Waatʋ ɩnǝɣɩ maa cɛ Ɩsɛɣɛlɩ nyǝ́ma mɛɣɛ mǝ yomle taa. Ɩ́ ka taɣanɩ mǝ acalɛɛ nna pɩɩ kpiisaa tɔɣɔ ŋmaʋ na ɩ́ caɣa. Ɩlɛna ɩ́ hala na ɩ́ tɔɣɔ, na ɩ́ sɔ tɩɩŋ wei pa yaa sɩ lɛsɛŋnaa tɔ na ɩ́ nyɔɔ pǝ sʋlʋm.
Maa sɩɩ ma yǝlaa mɛɣɛ tɛtʋ nti ma ha-mɛ tɔ tǝ taa. Nɔɣɔlʋ kaa tasa-mɛɣɛ tɔɣɔnʋɣʋ tɔtɔ. Tacaa mǝ Ɩsɔ má, ma yɔɣɔtǝna mpʋ.
Tɔm nti Tacaa Ɩsɔ kulaa na ɩ́ hʋlɩ Apitiyaasɩ sɩ, ɩ́ yɔɣɔtɩ Ɩtɔm tɛtʋ nyǝ́ma tɔɔ tɔɣɔlɔ. Pa tila tillu kɛ piitimnaa hɛkʋ. Tǝ nɩɩ ɩ yɔɣɔta Tacaa tɔm sɩ: Ɩ́ kʋlɩ, na tǝ́ yoona Ɩtɔm nyǝ́ma.
Ḿpʋ́ɣʋ́ Tacaa yɔɣɔta Ɩtɔm sɩ: Maa la-ŋ waalɩ tʋ kɛ piitimnaa lɛlaa taa. Paa nyǝnɩ-ŋ yem.
N caɣa hatoo kʋkpamǝŋ hɛkʋ, timpi nɔɣɔlʋ ɩɩ takɩ tɔ. Kalampaanɩ kʋɣʋ-ŋ sɩ, nɔɣɔlʋ kaa lǝsɩ-ŋ tǝna.
Paa n ká kpa ɩsɔtaa ɩsɩɩ hɛkǝlɛ, na ń tʋ nyá tantɛ kɛ ɩsɔtʋlʋŋasɩ taa, ɩsɩɩ ma tisa-ŋ tǝna. Tacaa má, ma yɔɣɔtǝna mpʋ.
Ye ŋmɩɩlaa sʋʋ nyá tɛɣɛ ahoo, paa kuu pǝ tǝna mpi pa pǝsǝɣɩ tɔɣɔ, na pǝ́ yele-ŋ kpɛtɛ. Ye kʋntaa sʋʋ nyá taalɛ taa, kumkum tike kɛ pɩɩ kaasɩ-ŋ.
Ɩsaʋ nyǝ́ma mɛ, mǝ kolontunaa yasa mǝ wɛnaʋ taa na pá kuu-wɩ.
Mǝna mpa ɩ ka pɛɛla nɔɔsɩ tɔ, pa tɔɣɔnǝɣɩ-mɛɣɛ mǝ tɛtʋnaa taa kɛ́. Mǝ cewaa lɩɩkɩ mǝ waalɩ. Mǝ taapalaa na ŋmakǝlɩɣɩ-mɛ. Mǝna mpa ɩ́ ka kaawa nyǝnaɣa tɔ, pa sʋʋ-mɛɣɛ katɔsɩ nyǝpʋ. Pa tʋʋkɩ-mɛ sɩ ɩ́ fɛɩ lǝmaɣasɛɛ.
Tacaa má, ma tʋ ma taa sɩ, maa kpiisi Ɩtɔm laɣatʋnaa tǝnaɣa kʋyakʋ ŋkʋ. Maa kpiisi mǝ laɣatʋ tǝna.
Sɔɣɔntʋ ká kpa Temaŋ ɩcatɛ yoolaa. Paa kʋ Ɩtɔm yoolaa tǝna.
Ḿpʋ́ɣʋ́ Tacaa yɔɣɔtaa sɩ: Pɩɩ kpiisi Ɩtɔm nyǝ́ma mɛ. Fɛɛlɛ ka pɩɩ-mɛɣɛ teu. Mpi tɔ, ɩ́ kʋ́ mǝ tɛɛtʋnaa Yakɔpʋ lʋlʋɣʋ nyǝ́ma, na ɩ́ kuu pa wontu.
Waatʋ wei kolontunaa kǝla-mɛ, na pá sʋʋ mǝ ɩcatɛ taa tɔ, ɩ ka wɛ tǝna. Halɩ pa tɔ tɛtɛ kɛ́ Yosalɛm wɛnaʋ tɔɔ tɔ, mǝ na-wɛɣɛ.
Pǝ taa mʋna sɩ, ɩ́ sʋʋ pa ɩcatɛ taa, na mǝ ɩsɛntaa hɛtǝna pa wahala. Ɩ́ kpasa amʋkʋɣʋ na pa hotuɣu, na ɩ́ tʋʋ-wɛɣɛ pa kʋnyɔntɔɣɔlɛ waatʋ. Halǝna ɩ́ kuu pa wɛnaʋ ɩsɩɩ pa kolontunaa.
<range>
Ɩ́ sǝŋa mpahɛla na ɩ́ kʋɣɩ selaa. Yaa ɩ́ tʋɣɩ-wɛɣɛ pa kolontunaa niŋ taa kɛ́ pa wahala wule.
Kʋyakʋ ŋku Tacaa ká hʋʋna yǝlaa tɔ kʋ kpɛɣɛtaa kɛ́. Ɩsaɣatʋ nti ɩ́ lapa tɔ, tɩɩ mǝlɩ mǝ nyɔɔŋ taa. Paa lana-mɛ ɩsɩɩ mǝ lapǝnaʋ-wɛ tɔ.
Ḿpʋ́ɣʋ́ Tacaa tasaa sɩ: Ɩsɛɣɛlɩ nyǝ́ma mɛ, ɩ́ tɛma ma pááná kɔpʋ nyɔɔʋ kɛ ma pʋɣʋ naŋŋ nyǝŋkʋ tɔɔ. Yǝlaa lɛlaa ná kaa tɛ a nyɔɔʋ. Paa nyɔɔ-yɛɣɛ ḿpʋ́ɣʋ́, ɩlɛna pǝ́ kpiisi-wɛ na pá saalɩ yem.
Ama mpa pɩɩ kaasɩ tɔ paa cɔɔsɩ Siyɔŋ pʋɣʋ taa. Kɩɩ pǝsɩ Ɩsɔ pʋɣʋ. Yakɔpʋ lʋlʋɣʋ nyǝ́ma ká lɛɛkɩ tɛtʋ kɛ tǝ mʋlaa niŋ taa.
Ɩlɛna Yakɔpʋ na Yosɛɛfʋ pa lʋlʋɣʋ nyǝ́ma pǝsɩ ɩsɩɩ kɔkɔ, na ká nyaɣa Ɩsaʋ lʋlʋɣʋ nyǝ́ma ɩsɩɩ nyɩɩtʋ. Pɩɩ wakǝlɩ-wɛ tǝnaŋnaŋ, pǝ kaa sɔɔ paa kʋlʋm. Tacaa má, ma yɔɣɔtǝna mpʋ.
Yuta nyǝ́ma ká tɔɣɔna Ɩtɔm tɛtʋ na ilim mpǝtǝŋ tɔɔ. Paa tɔɣɔ Filiisi nyǝ́ma tɛtʋ hɔɣɔlʋɣʋ tɛtɛkǝlɛ, na Ɩfǝlayim nyǝ́ma tɛtʋ kɛ Samalii. Ɩlɛna Pɛncamɛɛ nyǝ́ma náá tɔɣɔ Kalaatɩ.
Ɩsɛɣɛlɩ nyǝ́ma mpa pa kuuwa na pá tɛɛna tɔ, pa taa yoolaa kʋpama ká lɛɛkɩ Fenisii tɛtʋ. Halǝna pǝ polo Salɛpǝta ɩcatɛ. Yosalɛm nyǝ́ma mpa pa kuuwa na pá wɛ Sefalatɩ tɔ, pɛlɛ paa tɔɣɔ ilim mpǝtǝŋ tɔɔ acalɛɛ.
Pa kɛ́ akanaa kɛ́. Paa nyɔkǝlɩ Siyɔŋ pʋɣʋ na pá caɣa tǝna. Paa tɔɣɔ Ɩtɔm nyǝ́ma tɔɔ. Tacaa ká tɔɣɔna ɩ yǝlaa tɔɔ kɛ́ kawulaɣa.
Ḿpʋ́ɣʋ́ kʋyakʋ nakʋlɩ Tacaa heela Amitayi pǝyalʋ Yonaasɩ sɩ:
Kʋlɩ na ń polo Ninifi ɩcatɛ sɔsɔɔlɛ na ń kpaalɩ-tɛ. Ma nyǝɣǝsa tǝ ɩsaɣatʋ.
Ɩlɛna Yonaasɩ kʋlɩ sɩ ɩ́ seeki Tacaa. Pǝ tɔɔ kɛ́ ɩ tiiwa kpɩɩlǝŋ teesaŋ kɛ Yopee. Ɩ maɣana kpɩɩlʋɣʋ sɔsɔɔʋ ŋku kʋ puki Taasisi tɔ. Ɩlɛna ɩ́ fɛlɩ kʋ liɣitee na ɩ́ sʋʋ sɩ ɩ́ puki tǝna.
Ḿpʋ́ɣʋ́ Tacaa lapa na heelim sɔsɔɔm ma teŋku tɔɔ. Kacuculaɣa sɔsaɣa kʋlǝna na ká caa kpɩɩlʋɣʋ yɔkʋɣʋ sɩ lʋm ɩ́ tɔɣɔ-wɛ.
Ntɛna sɔɣɔntʋ sɔsɔɔntʋ kpa kpɩɩlʋɣʋ saalaa. Ɩlɛna pá yaakɩ pa tɩɩŋ hǝla. Na pá lǝsǝɣɩ wontu na pá pɛtǝɣɩ lʋm taa sɩ pǝ́ la kpɩɩlʋɣʋ tǝfʋŋafʋŋa. Ama Yonaasɩ ná tiiwa kpɩɩlʋɣʋ naŋ lɛŋkʋ taa na ɩ́ tooki sɔsɔm.
Ḿpʋ́ɣʋ́ kpɩɩlʋɣʋ saalaa nyʋɣʋ tʋ pola Yonaasɩ kiŋ na ɩ́ pɔɔsɩ-ɩ sɩ: Nyá tooki yaa? Kʋlɩ na ń yaa nyá tʋɣʋ. Ntanyɩ kɩɩ waasɩ-tʋ, na tǝ́ taa sɩ́.
Ḿpʋ́ɣʋ́ kpɩɩlʋɣʋ saalaa yaa tǝma sɩ: Ɩ́ kɔɔ na tǝ́ tɔ tɛtɛ na tǝ́ nyɩ wei ɩ kɔna-tʋɣʋ mpusi ɩnɛ tɔ. Ḿpʋ́ɣʋ́ pa tɔ tɛtɛ ɩlɛna pǝ kpa Yonaasɩ.
Ntɛna pá tɔmɩ-ɩ sɩ: Heeli-tʋɣʋ mpi pǝ kɔna mpusi ɩnɛ tɔ. Nyá tɛɣɛ le. Nyá piitim kɛ mpi. Nyá kʋlapǝlɛ kɛ nte?
Ḿpʋ́ɣʋ́ ɩ cɔ-wɛ sɩ: Ma kɛ́ Hepǝla tʋ kɛ́. Ɩsɔtaa Ɩsɔ Tacaa wei ɩ lapa tɛtʋ na teŋku tɔɣɔ ma sɛɛkɩ.
Ɩlɛna ɩ́ kɛɛsɩ-wɛ sɩ ɩnɩ ɩ seeki Tacaa. Ntɛna sɔɣɔntʋ sɔsɔɔntʋ kpa mpɛ ɩnɩ. Kɛna pá pɔɔsɩ-ɩ sɩ: Pepe tɔɔ kɛ́ n lapa mpʋ?
Na ɩsǝnaɣa tɩɩ la-ŋ na pǝ́cɔ́ teŋku hɛɛ? Mpi tɔ, lʋm pááná tɔŋna sɔɔsʋɣʋ kɛ́.
Ɩlɛna ɩ́ cɔ-wɛ sɩ: Ɩ́ pɛtɩ-m teŋku taa, ɩlɛna lʋm hɛɛ. Mpi tɔ, ma nyǝmá sɩ má kɔnna kacuculaɣa sɔsaɣa kanɛɣɛ mǝ tɔɔ.
Mpʋɣʋlɛ kpɩɩlʋɣʋ saalaa maɣasa saaʋ ɩsɩɩ paa tala kʋteŋ, pa ta pǝsɩ. Mpi tɔ, teŋku pááná tɔŋna sɔɔsʋɣʋ kɛ́.
Ɩlɛna pá sǝlǝmɩ Tacaa sɩ: Haɩ, taa kʋ-tʋɣʋ yʋlʋ ɩnɛ ɩ weesuɣu tɔɔ. Pǝyele taa yele na ɩ calǝm tɔm mǝlɩ tá nyɔɔŋ taa. Mpi tɔ, Tacaa nyá, n lakɩ mpi n sɔɔlaa tɔɣɔ.
Ntɛna pá kpaɣa Yonaasɩ na pá pɛtɩ teŋku taa na lʋm hɛɛ kpakpaa.
Ḿpʋ́ɣʋ́ Tacaa tɔm kpa yǝlaa mpɛɣɛ sɔɣɔntʋ kɛ sɔsɔm. Ɩlɛna pá lapɩ-ɩ kɔtasɩ na pá sɩɩ pa nɔɔsɩ sɩ paa sɛɛ-ɩ.
Ḿpʋ́ɣʋ́ Tacaa lapa na tinte sɔsɔɔlɛ natǝlɩ kɔɔ na tǝ́ li Yonaasɩ. Ḿpʋ́ɣʋ́ ɩ caɣa tǝ lotu taa kɛ́ kʋyɛɛŋ tooso na ahoo tooso.
Ɩlɛna ɩ́ sǝlǝmɩ ɩ Ɩsɔ Tacaa kɛ tinte lotu taa sɩ:
Tacaa, ma yaa-ŋ ma wahala taa na ń nɩɩ. Ma kiisa atɛtǝlɛ taa na ń nɩɩ ma nɔɣɔ.
N pɛta-m lʋhǝyaɣa taa kɛ́ teŋku hɛkʋ taa. Lʋm kʋlaa ɩsɩɩ koloosi na pǝ́ ta-m, lʋm koloosi tɛɛkɩ ma tɔɔ kɛ́ kʋlʋm kʋlʋm.
Maa hʋʋwa sɩ n tɔɣɔna-m kɛ́, ma kaa tasa nyá tǝsɛɛlɛ kɛ naʋ.
Lʋm lipa-m na pǝ́ taŋɩ-m tɔɣɔʋ. Pǝ lipa-m na sǝsǝncaasɩ hɔkɔ ma nyʋɣʋ.
Ma tiiwa halǝna má tala pɔɔŋ kila. Atɛtǝlɛ nɔnɔɔsɩ tǝkaɣa ma tɔɔ kɛ́ tam tɔɔ. Ama ma Ɩsɔ Tacaa nyá, n lǝsa-m na weesuɣu.
Waatʋ wei ma lǝsaɣa caakaɣa lɩɩʋ kɛ ma tɔnʋɣʋ taa tɔ. Ma tisaɣa feesuɣu ɩlɛna má tɔɔsɩ nyá tɔɔ. Ɩlɛna ń mʋ ma sǝlǝmʋɣʋ kɛ nyá tǝsɛɛlɛ taa.
Mpa pa laakɩ tɩɩŋ tɔ pa laŋǝɣɩ nyʋɣʋ yapʋ kɛ́.
Ama maa sɛɛ-ŋ kɛ́. Maa la-ŋ nyana tǝmlɛ sɛɛtʋ kɔtasɩ, Maa yoosi ɩsɩɩ maa sɩɩʋ nɔɣɔ tɔ. Mpi tɔ, Tacaa nyaɣalɛ nyʋɣʋ yatʋ.
Ḿpʋ́ɣʋ́ Tacaa tɔma tinte sɩ tǝ́ polo tǝ́ tɔ Yonaasɩ kɛ kʋteŋ tɔɔ.
Ḿpʋ́ɣʋ́ Tacaa tasa Yonaasɩ kɛ heeluɣu kɛ tɔm naalɛ nyǝm sɩ:
Kʋlɩ na ń polo Ninifi ɩcatɛ sɔsɔɔlɛ ńtɛ́. Kpaaalɩ-tɛɣɛ tɔm nti maa heela-ŋ tɔ.
Ḿpʋ́ɣʋ́ ɩ kʋlaa na ɩ́ polo Ninifi, ɩsɩɩ Tacaa yɔɣɔtaa tɔ. Ɩcatɛ ńtɛ́ tɩɩ wala katatǝlaɣa kɛ́. Pɩɩ wɛɛ sɩ kʋyɛɛŋ tooso kɛ yʋlʋ ɩ́ tɔ na pǝ́cɔ́ ɩ́ tɛsɩ-tɛ.
Ama Yonaasɩ ná tɔma tǝ taa kɛ́ kʋyakʋ kʋlʋmʋɣʋ. Ɩ tɔŋaɣa tɔ na ɩ́ kiisiɣi kɛ́ sɩ: Pǝ kaasa kʋyɛɛŋ kɛ nɩɩlɛ, na pá wakǝlɩ Ninifi ɩcatɛ.
Ḿpʋ́ɣʋ́ ɩcatɛ nyǝ́ma tǝna, pǝ kpaɣaʋ sɔsaa na pǝ sǝkpema tɔ. Pa laŋa wakǝlaa, na pá mʋ Ɩsɔ tɔm ntɩ na pá hɔkɔ nɔɔsɩ. Ɩlɛna pá takɩ lǝyaɣa wontu ɩsɩɩ fɔlǝtɔnaa taka sɩ pǝ́ hʋlɩ sɩ pa laɣasaa.
Ḿpʋ́ɣʋ́ tɔm ntɩ tǝ tala Ninifi wulaʋ. Ɩlɛna ɩ́ kʋlɩ ɩ kʋmte tɔɔ. Ḿpʋ́ɣʋ́ ɩ́ wɔɣɔsa kawulaɣa kpaɩ na laŋwakǝllɛ na ɩ́ takɩ lǝyaɣa wontu ɩsɩɩ fɔlǝtɔ taka. Ɩlɛna ɩ́ caɣa tɔlʋma taa.
Ḿpʋ́ɣʋ́ ɩ́ na ɩ waalɩ nyǝ́ma pa kpaalaa sɩ, yǝlaa na tɔla pá taa tǝŋ lʋm yaa tɔɣɔnaɣa.
Pa laŋa ɩ́ wakǝlɩ na pá takɩ lǝyaɣa wontu ɩsɩɩ fɔlǝtɔnaa taka na pá wiina Ɩsɔ na ɩsǝlɛ kʋsɛɛmlɛ. Pá lɩɩ pa mpaaʋ ɩsaɣaʋ taa, pá yele pa ɩsaɣatʋ kʋlapʋtʋ.
Ntanyɩ Ɩsɔ ká hɛɛsɩ ɩ pááná sɔsɔɔna, ɩlɛ pa kaa sɩ́.
Ḿpʋ́ɣʋ́ Ɩsɔ nawa pa kʋlapʋtʋ ntɩ. Na ɩsǝna pa yela pa ɩsaɣatʋ tɔ. Ɩlɛna ɩ́ yele ɩsǝna ɩ ka hʋʋwa sɩ ɩ ká la-wɛ tɔ.
Ḿpʋ́ɣʋ́ Yonaasɩ laŋlɛ ta hɛɛna ɩsǝna Tacaa hʋla Ninifi nyǝ́ma kɛ suulu kɛ mpʋ tɔ. Ntɛna ɩ́ mʋ pááná kɛ sɔsɔm.
Halǝna ɩ́ yɔɣɔtɩ Tacaa sɩ: Aŋhaa, pǝ taɣa ntǝɣɩ maa hʋʋwa ma taa kɛ́ maa wɛʋ ma tɛ tɔ? Pǝ maɣamaɣa pǝ tɔɔ kɛ́ ma seekaɣa sɩ ma tɛɛ Taasisi. Mpi tɔ, ma nyǝmá sɩ n wɛna yǝlaa pǝtɔɔtǝlɛ. N hʋlǝɣɩ suulu, na ń lakɩ kʋpantʋ kɛ sɔsɔm. Nyá sɔɔlʋ pɩɩwa sɩ ń taa lɛɛtɩ.
Pǝ tɔɔ tɔ, Tacaa kpaɣa-m. Sǝm kǝla-m weesuɣu kɛ teu.
Ntɛna Tacaa pɔɔsɩ Yonaasɩ sɩ nyá pááná mʋɣʋ maɣaa?
Ḿpʋ́ɣʋ́ Yonaasɩ lɩɩ ɩcatɛ taa. Ɩlɛna ɩ́ tuusina ilim tǝlɩɩlɛ tɔɔ kɛ́ pǝcɔ. Ntɛna ɩ́ siki cokǝle na ɩ́ caɣa tǝ ɩsotom taa. Ɩlɛna ɩ́ taŋaa sɩ ɩ naakɩ ɩsǝna ɩcatɛ ká tɛna tɔ.
Ḿpʋ́ɣʋ́ Tacaa lapa na aloolaɣa nakǝlɩ ká nyɔ. Ka pɩɩ tʋɣʋ ɩlɛna ká lapɩ-ɩ ɩsotom, na ká hɛɛsɩ ɩ pááná. Ɩlɛna ɩ laŋlɛ hɛɛna-kɛɣɛ sɔsɔm.
Ama tɛʋ fema, ɩlɛna Tacaa kɔna sonsompǝle. Ḿpʋ́ɣʋ́ tǝ tɔɣɔ aloolaɣa ŋkɛɣɛ tefemle na ká wʋlɩ.
Ɩlɛna Tacaa kɔna tɛʋ kite heelim kʋhaŋǝm kɛ ilim kpaʋ. Pǝ nyaɣa Yonaasɩ nyʋɣʋ ɩlɛna ɩ tɔnʋɣʋ hoo na ɩ́ cɛɛ fiɣinuɣu. Tǝnaɣalɛ Yonaasɩ koolaa sɩ: Sǝm kǝla-m weesuɣu kɛ teu.
Ḿpʋ́ɣʋ́ Tacaa pɔɔsa Yonaasɩ sɩ: Nyá pááná mʋɣʋ maɣa aloolaɣa ŋkɛ ka tɔm taa? Ɩlɛna Yonaasɩ cɔ sɩ: Ma pááná mʋɣʋ maɣaa kɛ́ halǝna sǝm.
Ntɛna Tacaa sɩ: Nyá tá tɔɣɔ aloolaɣa ŋkɛ ka wahala nɔɣɔlʋ. Ahoo kɛ ká nyɔwa, na ká sɩ́ ahoo lɛnna. Paa na mpʋ n wɛna ka pǝtɔɔtǝlɛ.
Pǝ tɔɔ kɛ́ maa wɛɛna Ninifi ɩcatɛ sɔsɔɔlɛ ńtɛ́ tǝ pǝtɔɔtǝlɛ. Tǝ taa yʋlʋnyɔɔŋ kǝla iyisi nɩɩnʋwa na hiu (120000). Pa ta nyɩ pa ntɔɣɔŋ na pa mpǝtǝŋ pǝ faɣaʋ. Pǝyele tǝ taa tɔla wɛ paɣalɛ.
Ḿpʋ́ɣʋ́ Tacaa tʋ Molɛsɩ tʋ Misee taa kɛ́ ɩ tɔm. Yuta awulaa Yotam na Ahasɩ na Ɩsekiyasɩ pa waatʋnaa taa kɛ́ Ɩsɔ tʋwa ɩ tɔm ntǝɣɩ Misee taa. Ḿpʋ́ɣʋ́ Misee yɔɣɔta Yosalɛm na Samalii pa acalɛɛ tɔm.
Tɛtʋ yǝlaa mɛ mǝ tǝna ɩ́ ke ŋkpaŋŋ. Tacaa ká lɩɩ ɩ tǝcaɣalɛ na ɩ́ tii pɔ́ɔ́ŋ comcom nɔɣɔ taa. Ɩ ká kɔɔ na ɩ́ kɛɛsɩ mǝ ɩsaɣatʋ tǝna.
<range>
Na pɔ́ɔ́ŋ hooki na ɩ́ suuliɣi tɛtɛka, ɩsɩɩ kɔkɔ nyakʋɣʋ keetu na tǝ́ hooki tɔ, yaa lʋm kpeŋuɣu tontoŋa tɔɔ tɔ.
Ɩsɛɣɛlɩ nyǝ́ma wakǝlaa na pá pǝntǝna Ɩsɔ tɔɣɔ pǝ lakɩ mpʋ. Samalii ɩcatɛ sɔsǝna Ɩsɛɣɛlɩ nyǝntɛ sɩ tǝ́ kʋlɩ Ɩsɔ tɔɔ. Na Yosalɛm náá sʋsɩ Yuta kɛ laatʋ taa.
Ḿpʋ́ɣʋ́ Tacaa tɔma sɩ: Pǝ tɔɔ kɛ́ maa yele na Samalii pǝsɩ ncaalɛ huɣule. Nyá pɛɛ ká pilimi na a tii tɛtɛkǝlɛ taa, na pǝ́ yele kpɛtɛ na tʋmǝŋ nyɔ.
Paa yɔkɩ nyá tɩɩŋ kʋlalaaŋ tǝnaɣa hɔɣɔlasɩ. Paa wɔ kɔkɔ kɛ kʋcɔɔŋ wei paa lapa tɩɩŋ wasaŋkalǝnaa tɔ. Pǝ yeki nyǝɣǝtʋ ɩlɛna kolontunaa kpaɣa na pá fɛlɩ wasaŋkalǝnaa lɛlaa.
Ḿpʋ́ɣʋ́ Misee tɔma sɩ: Ye ma tɔɔsa naasʋɣʋ mpɩ pǝ tɔm, ma laŋlɛ wakǝlǝɣɩ kɛ́. Ɩlɛna má casǝɣɩ kapusi ɩsɩɩ sʋnsʋmʋɣʋ, na má salǝmǝɣɩ na ma luɣu tɛɛ lɛɛlɩ ɩsɩɩ taataanaa, na má wɔɣɔsɩ ma wontu na má tɔŋ nɔɔhɛɛ kpɛtɛ.
Samalii kaa fiti sǝm, halɩ pɩɩ tatɩ Yuta tɛtʋ ɩcatɛ Yosalɛm timpi ma yǝlaa wɛɛ tɔ, pǝ nɔnɔɔsɩ.
Ɩ́ tɔkɩ mǝ ɩsǝlʋm kɛ Ako. Ɩ́ taa heeli sǝm tɔm ntǝɣɩ ta kolontunaa Katɩ ɩcatɛ nyǝ́ma. Ɩ́ caɣa lǝyaɣa kɛ Pɛtɩ-Lǝyafǝla: Mʋsʋɣʋ tǝyaɣa kɛ pa yaa mpʋ.
Safii ɩcatɛ nyǝ́ma: Ɩcatɛ kʋpantɛ kɛ pa yaa mpʋ, mɩɩ wɔɣɔsɩ mǝ wontu na ɩ́ tɛɛ yomle na fɛɛlɛ. Saanaa ɩcatɛ nyǝ́ma: Ɩcatɛ lɩɩʋ kɛ pa yaa mpʋ, pɛlɛ pa ta tala pá lɩɩ. Pɛtɩ-Sɛɛlɩ: Koluŋa ɩcatɛ kɛ pa yaa mpʋ, ɩcatɛ ɩɩ kentiɣi tǝ yǝlaa tɔɔ, na pá wiiki lǝyaɣa wula.
Malo ɩcatɛ nyǝ́ma: Laŋwakǝllɛ ɩcatɛ kɛ pa yaa mpʋ, pɛlɛ pa nyaŋ sɩ pa nyʋɣʋ yapʋ tɔm ká saalɩ. Wahala wei Tacaa kɔnaa tɔ ɩ tala Yosalɛm ɩcatɛ kiŋ, kɛ tǝ nɔnɔɣɔ.
Lakisi ɩcatɛ nyǝ́ma: Paa kǝlǝɣɩ kɛ́ pa yaa mpʋ, ɩ́ kpɛɛlɩ mǝ kpaɣanǝŋ na ɩ́ se. Ɩ́ kɛɛna Ɩsɛɣɛlɩ nyǝ́ma kaanɩɩtʋ. Ɩ́ sʋsɩ Yosalɛm nyǝ́ma kɛ Ɩsɔ tɔɔ kʋlʋɣʋ taa.
Pǝ tɔɔ kɛ́ Yuta nyǝ́ma mɛ, ɩ́ kaa tasa na ɩ́ tɩ Molɛsɩ-Katɩ ɩcatɛ: Katɩ tǝnna kɛ pa yaa mpʋ. Akasipɩ ɩcatɛ nyǝ́ma: Puɣusuɣu kɛ pa yaa mpʋ, pɛlɛ pa kaa sǝna Ɩsɛɣɛlɩ awulaa.
Malesa ɩcatɛ nyǝ́ma: Kǝllʋ ɩcatɛ kɛ pa yaa mpʋ. Tacaa ká tasa-mɛɣɛ kǝllʋ niŋ taa kɛ́ tʋɣʋ. Na Ɩsɛɣɛlɩ wulaʋ ká ŋmɛlɩ Atulam kʋkpamʋɣʋ pʋ́ʋ́ɣʋ́ taa: Wulaʋ kʋkpamʋɣʋ kɛ pa yaa mpʋ
Yosalɛm nyǝ́ma ɩ́ looli mǝ nyɔɔŋ ɩsɩɩ yepelekunaa, ɩ́ wii mǝ piya tɔɔ. Mpi tɔ, paa kpaɣa-wɛ na pá tɛɛna yomle kɛ pooluŋ.
Yǝlaa hǝntǝɣɩ na pá maɣasǝɣɩ ɩsaɣatʋ, pǝ nyaalǝɣɩ ɩlɛna pá lakɩ-tǝɣɩ waatʋ wei pa wɛna pǝ mpaaʋ tɔ. Pǝ yǝlaa tɔm wɛ waɩyo kɛ́.
Ye tawa yaa tɛɛsɩ kɛ pa nyɩɩlaa pa lɛɛkɩ. Pa lakǝna mʋsʋŋ kɛ yǝlaa na pa wɛnaʋ.
Pǝ tɔɔ kɛ́ Tacaa yɔɣɔtaa sɩ: Ma taɣanǝɣɩ ɩsaɣatʋ kɛ mǝ nyʋɣʋ tɔɔ. Ɩ́ kaa fiti-tɩ, pǝ́cɔ́ ɩ́ ká tɔŋ kɛ́ na ɩ́ kama nyɔɔŋ. Mpi tɔ, wahala kʋyɛɛŋ kɔŋna.
Waatʋ ɩnǝɣɩ ɩ́ ká wiiki na lɛlaa maɣasǝɣɩ-mɛ sɩ: Ɩsɔ kpiisa-mɛ tǝnaŋnaŋ, na ɩ́ cɛla mǝ tɛtʋ kɛ mǝ kolontunaa. Pǝ ta kaasɩ-mɛɣɛ pʋlʋ.
Mǝ taa nɔɣɔlʋ kaa hiki ɩ paa nyǝm kɛ tɛtʋ nti Tacaa yǝlaa ká taɣanɩ talʋɣʋ tɔ tǝ taa.
Lɛlaa ná sɔɔ pa nyǝntʋ tɔɔ, na pá tɔŋ má sɩ má su, sɩ ma kǝlǝɣɩ kakalaɣa. Sɩ fɛɛlɛ kaa tɔɣɔ mpɛ.
Halǝna pá tɔŋ sɩ Ɩsɔ kaa mʋ pááná kɛ lɔŋ na ɩ́ la mpɛɣɛ mpʋ. Mpa pa tɔŋ kʋsiɣisim taa tɔ, pa tike kɛ ma heeliɣi tɔm kʋpantʋ.
Ama Tacaa yɔɣɔtǝɣɩ mǝ tɔm sɩ: Hatoo lɔŋ kɛ ɩ́ pǝsǝɣɩ ma yǝlaa kolontunaa. Ɩ́ lɛɛkǝɣɩ yʋlʋpama mpa pa lɩɩna yoou na alaafǝya tɔ, pa saɣatanaa kɛ mʋsʋŋ.
Ɩ́ tɔɣɔnǝɣɩ pa alaa kɛ pa tɛ. Ɩ́ tɔŋ sɩ ɩ́ lɛɛkǝɣɩ pa piya kɛ kʋpantʋ nti Ɩsɔ ha-wɛ tɔ.
Ɩ́ polo ɩ́ tɛɛ yoo, mǝ hɛɛsʋɣʋ tɛmaɣa. Wahalanaa taŋa-mɛɣɛ mǝ ɩsaɣatʋ tɔɔ kɛ́.
Ɩsɔ kʋyɔɣɔtʋtʋ tɛlǝsǝlaa tɛtɛlataa mpa pa cɔɔkɩ yem, na pá looliɣi-mɛ sɩ ɩ́ ká yá sʋlʋmnaa taa tɔɣɔ ɩ́ caakɩ.
Ḿpʋ́ɣʋ́ Tacaa tɔma sɩ: Maa kpeɣeli Ɩsɛɣɛlɩ kakaasaɣa mɛ ɩsɩɩ heeŋ kɛ tǝtǝkǝlɛ, yaa tǝtɔɣɔlɛ taa na ɩ́ caɣana mǝ tɩ.
Máá hɛɛna-mɛɣɛ yomle nɔnɔɣɔ, na ɩ́ pǝsɩ na ɩ́ fiti. Maɣalɛ mǝ wulaʋ, máá tiikina-mɛ.
Ḿpʋ́ɣʋ́ Misee pɔɔsa Ɩsɛɣɛlɩ nyʋɣʋ nyǝ́ma sɩ: Pǝ taɣa mǝ nyǝntɛ ntɛ́ sɩ ɩ́ tǝŋ tampana?
Ama ɩ́ kisa kʋpantʋ, na ɩ́ sɔɔlɩ ɩsaɣatʋ. Ɩ́ tɔɔkǝna mǝ tǝɣɩ ma yǝlaa na ɩ́ litiɣi pa tɔnǝŋ. Ɩ́ kɔɔlǝɣɩ pa nantʋ na pǝ yeki mʋwa. Ɩ́ cɔtǝɣɩ-wɛ na ɩ́ hiisiɣi ɩsɩɩ nantʋ nti paa tʋ tiipile taa tɔ.
<range>
Pǝ tɔɔ kɛ́ paa ɩ́ wiina Tacaa sɩ ɩ́ waasɩ-mɛ, ɩ́lɛ́ ɩ kaa cɔ. Ɩ ká ha-mɛɣɛ siɣile kɛ mǝ ɩsaɣatʋ tɔɔ kɛ́.
Tacaa yɔɣɔtǝɣɩ Ɩsɔ kʋyɔɣɔtʋtʋ tɛlǝsǝlaa mpa pa tʋsǝɣɩ ɩ yǝlaa tɔ sɩ: Ye ɩ́ hikiɣi na ɩ́ mʋlǝɣɩ, ɩlɛ waatʋ ɩnǝɣǝlɛ ɩ́ heeliɣi alaafǝya tɔm. Ye ɩ́ laŋaa, ɩlɛ ɩ́ kpaalǝɣɩ yooŋ kɔntɛ tɔm.
Mpʋ tɔ, mǝ toosee tɛma. Ahoo ká yu mǝ tɔɔ. Cele tɔm naʋ sɩɩ tǝnaɣa. Sǝkpɛtʋɣʋ ká nyalǝna mǝ tɔɔ ɩsɩɩ ilim tʋwa, ɩ́ kaa na pʋlʋ.
Cele tɔm nalaa tǝna ká ka nyɔɔŋ na fɛɛlɛ. Mpi tɔ, Ɩsɔ ɩɩ cɔɔkɩ-mɛ.
Misee sɩ: Ama má ɩlɛ Tacaa ha maɣa ɩ Feesuɣu. Ma wɛna toŋ na má tǝŋǝɣɩ siɣisuɣu na má wɛna apalʋtʋ, na má kuliɣi ɩsɛɣɛlɩ nyǝ́ma kawalaɣa tɔɔ.
Ɩsɛɣɛlɩ nyʋɣʋ nyǝ́ma mɛɣɛ ma wɛna. Ɩ́ kisiɣi siɣisuɣu tǝŋʋɣʋ, na ɩ́ pɛŋ tampana kɛ a nyǝ́ma.
Ɩ́ ŋmaakɩ Yosalɛm na muɣuluɣu na yʋlʋkʋlɛ.
Kʋhaʋ tɔɔ kɛ́ hʋʋlaa ná paasǝɣǝna tɔm. Kɔtǝlaa ná mʋɣʋ kʋfɛlʋɣʋ na pǝ́cɔ́ pá sɛɣɛsǝɣɩ. Ɩsɔ kʋyɔɣɔtʋtʋ tɛlǝsǝlaa ná kpaalǝɣɩ liɣitee tɔɔ. Ɩlɛna paa na mpʋ pá yaakɩ pa tǝɣɩ Tacaa nyǝ́ma. Halɩ pa tɔŋ sɩ: Ɩsɔ wɛ ta waalɩ kɛ́, mpusi nɔɣɔlʋ ɩ kaa maɣana tʋ.
Mɩɩ yelina na Siyɔŋ ɩcatɛ pǝsɩ halǝm. Na Yosalɛm náá pǝsɩ pɛɛ kaŋmaaɣa. Tɩɩŋ ká waasɩ Ɩsɔ tǝsɛɛlɛ pulaɣa.
Kʋyakʋ nakʋlɩ Ɩsɔ tǝsɛɛlɛ pulaɣa ká tɛɛ lɛnsɩ tǝnaɣa kʋŋkʋlʋmǝŋ. Waatʋ ɩnǝɣɩ piitimnaa ká kpa ka tɔɔ kɛ́ tuutuuma.
Paa heeli tǝma sɩ: Tǝ́ kpa Ɩsɛɣɛlɩ Ɩsɔ Tacaa tǝyaɣa kɛ pulaɣa tɔɔ, na ɩ́ hʋlɩ-tʋɣʋ ɩ mpaaʋ na tǝ́ tǝŋ-kʋ. Mpi tɔ, Siyɔŋ kɛ Tacaa tɔm lɩɩkǝna.
Ɩ ká hʋʋna yǝlaa paɣalɛ na ɩ́ faɣasɩ piitimnaa toŋ nyǝm, paa mpi pǝ wɛ pooluŋ tɔ. Na pá mǝŋna pa laɣalɛɛ na pa ŋmantaasɩ na pá lu akuŋ na asantǝnaa. Piitim napǝlɩ pǝ kaa yoona lɛmpɩ, pǝ́cɔ́ yoou falǝsʋɣʋ kaa tɩɩ wɛɛ tɔtɔ.
Paa wei ɩ ká halǝna hɛɛsʋɣʋ kɛ ɩ tɩɩŋ tawa, nɔɣɔlʋ kaa nyaasɩ-ɩ. Toma tǝna tʋ Tacaa yɔɣɔtǝna mpʋ.
Tɩɩŋ kɛ piitimnaa lɛlaa ná laakɩ. Ama Tacaa tá Ɩsɔ kɛ́ Ɩsɛɣɛlɩ nyǝ́ma tá, tá sɛɛkɩ na tǝ́ tǝŋǝɣɩ tam tɔɔ.
Ḿpʋ́ɣʋ́ Tacaa yɔɣɔtaa sɩ: Kʋyakʋ nakʋlɩ maa mʋ mpa pa ŋkpaŋʋɣʋ ma hɔma na má yele na pǝ́ kʋ-wɛ tɔ. Maa mǝlǝna mpa pa kuuwa tɔ, na má pǝsɩ-wɛɣɛ piitim toŋ nyǝm. Maa tɔɣɔ pa tɔɔ kɛ́ kawulaɣa kɛ Siyɔŋ pʋɣʋ taa kɛ́ waatʋ ɩnɩ, halǝna pǝ́ polo tam tɔɔ.
<range>
Yosalɛm, nyá wei nyá pǝsa ɩsɩɩ tiikilaa kalǝkǝŋ tǝfeŋle tɔ, pɩɩ tʋ-ŋ nyá toŋ kawulaɣa nyǝŋ. N ká mǝlɩ ɩcatɛ sɔsɔɔlɛ, ɩsɩɩ n ka wɛʋ tɔ.
Yosalɛm yǝlaa mɛ ɩ́ fɛɩna wulaʋ, mǝ tɔm tasǝlaa sǝpa. Pǝ tɔɔ kɛlɛ ɩ́ makɩ kapusi na ɩ́ salǝmǝɣɩ ɩsɩɩ wʋsasɩ tala ahonto?
Siyɔŋ nyǝ́ma mɛ ɩ́ Salǝmɩ na ɩ́ wii ɩsɩɩ alʋllʋ. Mpi tɔ, pɩɩ lǝsɩ-mɛɣɛ ɩcatɛ taa kɛ́, na ɩ́ polo taalɛ, halǝna Papiloni. Tǝnaɣa Tacaa ká waasɩ-mɛ, na ɩ́ lɛɛkɩ-mɛɣɛ mǝ kolontunaa niŋ taa.
Piitimnaa paɣalɛ tɛma kotuɣu kɛ mǝ tɔɔ. Ɩlɛna pá tɔŋ sɩ, Yosalɛm ɩ́ pilisi na pá paana ɩ ncaa.
Yǝlaa mpɛ pa ta nyɩ nti Tacaa lǝsaa na ɩ́ sɩɩ tɔ. Ɩ caa kɛ́ sɩ ɩ́ kpeɣeli-wɛ ɩsɩɩ mǝhɔwa kɛ timpi ɩ́ ká ma-wɛ tɔ.
Yosalɛm yǝlaa mɛ ɩ́ kʋlɩ na ɩ́ hɔ pa ŋkpaŋŋ. Maa ha-mɛɣɛ toŋ, ɩsɩɩ naʋ wei ɩ wɛna nyǝɣǝlʋɣʋ hǝŋ tɔ. Yaa nyǝɣǝlʋɣʋ kʋsɛɛmʋɣʋ acʋwa tɔ. Ɩ́ ká kʋ piitimnaa paɣalɛ. Ɩlɛna ɩ́ sɩɩ Tɛtʋ tǝna tʋ Tacaa maɣa wɛnaʋ sɔsɔɔm mpi ɩ́ ká kuu tɔ.
Pǝnɛntɛ Yosalɛm yǝlaa mɛ ɩ́ kpeɣeli na ɩ́ hɛɛtɩ mǝ tɩ na laŋwakǝllɛ. Pa tɔŋa-mɛɣɛ kotaɣa tam kɛ́. Pa makɩ Ɩsɛɣɛlɩ wulaʋ ɩsɛntaa kɛ kpátʋ́ɣʋ́.
Ḿpʋ́ɣʋ́ Tacaa tɔma sɩ: Pɛtǝlɛhɛm ɩcatɛ nyaɣa Ɩfǝlata taa, n kɛ́ Yuta acalɛɛ taa sǝkpete kɛ́. Ama nyá taa kɛ́ maa lǝsɩ wei ɩ ká tiiki Ɩsɛɣɛlɩ nyǝ́ma na ma hǝtɛ tɔ. Pʋntʋ ɩnɩ ɩ lʋlʋɣʋ hoolaɣa lɩɩ sɔsaa taa kɛ́.
Tacaa ká lɔ ɩ yǝlaa, halǝna pǝ́ tala waatʋ wei alʋ nɔɣɔlʋ ɩ ká lʋlɩ pǝyaɣa tɔ. Mpa pɩɩ sɔɔ mpa pa kuuwa tɔ pa taa tɔ, pɛlɛ paa kɔɔ na pá sɔɔsɩ Ɩsɛɣɛlɩ nyǝ́ma lɛlaa tɔɔ.
Pǝyaɣa ŋkɛ, ka Ɩsɔ Tacaa toŋ kɛ kaa tiikina Ɩsɛɣɛlɩ nyǝ́ma na pá caɣana pa tɩ. Mpi tɔ, antulinya yǝlaa tǝna ká yɔɣɔtǝɣɩ ka pǝsʋɣʋ tɔm kɛ́.
Nkɛ kaa yelina na tǝ́ hɛɛsɩ. Paa Asilii nyǝ́ma kɔma na pá watɩ tá tɛtʋ na pá sʋʋ tá tɛɛsɩ taa. Tɩɩ kʋsɩ tá nyʋɣʋ nyǝ́ma tuutuuma, na pá polo pa tɔɔ.
Paa lɛɛkɩ Nimloti Asilii nyǝ́ma na toŋ. Paa waasɩ-tʋɣʋ pa niŋ taa kɛ́ waatʋ wei pɛlɛ paa tɛsɩ tá kaŋmaaɣa na pá watɩ-tʋ tɔ.
Ɩsɛɣɛlɩ nyǝ́ma kakaasaɣa ka wɛɛ piitimnaa lɛlaa taa ɩsɩɩ cɔlɔʋ. Yaa tɛʋ ŋku Tacaa yeki na kʋ nɩɩkɩ na pǝ́ tá lɩɩna yʋlʋ toŋ taa tɔ.
Paa wɛɛ toŋ kɛ́, ɩsɩɩ tɔɣɔlaɣa kɛ taalɛ wontu hɛkʋ, yaa heeŋ kalǝkʋ taa. Paa timpiɣi pa tɔŋ pa kpiki pa tɔɣɔnaɣa kɛ́, na pá cǝlɩ, nɔɣɔlʋ ɩɩ lɛɛkǝɣɩ-wɛ.
Ɩsɛɣɛlɩ kpa nyá kolontunaa tǝna na n cǝlɩ-wɛ.
Ḿpʋ́ɣʋ́ Tacaa yɔɣɔtaa sɩ: Kʋyakʋ nakʋlɩ kɩɩ kɔɔ, ŋku kʋ taa maa kʋ mǝ kpaɣanǝŋ na má wakǝlɩ mǝ yoou kɛɛkɛnaa tɔ.
Maa yɔkɩ mǝ acalɛɛ na mǝ koloosi nyǝna.
Maa wakǝlɩ nyá topotopo tǝma, halɩ pa kaa na nyá tɛɣɛ tʋ́ʋ́.
Maa yɔkɩ mǝ tɩɩŋ na pɛɛ kʋlalaana. Ɩ́ kaa tasa luŋuɣu kɛ wontunaa mpa ɩ́ lupa mǝ maɣamaɣa tɔ.
Maa kpɛsɩ mǝ tʋɣʋ alʋnyǝŋkʋ Asǝtatɩ tesika kʋlalaaɣa, na má yɔkɩ mǝ acalɛɛ.
Maa mʋ pááná sɔsɔɔna, na má lɛɛtɩ piitimnaa mpa paa tʋɣʋna-m tɔ.
Ḿpʋ́ɣʋ́ Misee tɔma sɩ: Ɩ́ ke ŋkpaŋŋ na ɩ́ nɩɩ Tacaa tɔm. Ɩ́ kʋlɩ na ɩ́ wiina pɔ́ɔ́ŋ na pulasɩ na sɩ́ nɩɩ mǝ nɔɣɔ.
Pɔ́ɔ́ŋ, na tɛtʋ kite nyá wei nn ciɣitiɣi tɔ. Ɩ́ nɩɩ sɩ Tacaa kalǝɣǝna ɩ yǝlaa na ɩ́ pɔɔsǝɣɩ-wɛɣɛ pa kʋlapʋtʋ sɩ:
Ma yǝlaa mɛ, ɩsaɣatʋ ntiɣi ma lapa mɛ? Wenteɣe ma tʋ-mɛ na tǝ́ tɛɛ-mɛ? Ɩ́ cɔ-m.
Anɩ ma cɛpa-mɛɣɛ mǝ yomle taa kɛ́ Icipiti. Ma lǝsa-mɛ na má kpa Moisi na Alɔŋ na Malǝyam, na pá paasǝna-mɛ.
Ɩ́ tɔɔsɩ ɩsaɣatʋ nti Mowapʋ wulaʋ Palakɩ caakaɣa-mɛɣɛ lapʋ tɔ, na nti Peyɔɔ pǝyalʋ Palaam cɔ-ɩ tɔ. Ɩ́ tɔɔsɩ ɩsǝna ma tɛsǝna-mɛɣɛ Yaatanɩ pɔɣɔ tɔ. Sitim na Kilikaa pa hɛkʋ kɛ ma lapa-mɛɣɛ kʋpantʋ.
Ɩ́ pɔɔsǝɣɩ mǝ tɩ sɩ ye ɩ́ kɔŋ Tacaa Toma tǝna tʋ sɛɛʋ, pǝnaɣa kʋlʋmaɣa kʋlʋmaɣa naaŋ kɛ ɩ́ ká lapɩ-ɩ kɔtaɣa ŋka kɔkɔ nyaɣa ka tǝna tɔ,
yaa ɩwaaŋ tuutuuma, na nim kɛ sɔsɔm, yaa mǝ kancaalaɣa piya kɛ ma taŋaa sɩ ɩ́ la-m kɔtaɣa na pǝ́cɔ́ má taɣanɩ mǝ ɩsaɣatʋ na?
Pa sɛɣɛsa-mɛɣɛ ɩsǝna ma caakɩ sɩ ɩ́ tǝŋ tampana tɔ. Ɩlɛna ɩ́ lakɩ tǝmaɣa kʋpantʋ na ɩ́ pasa mǝ tɩ na mana-mɛ tǝ́ tɔŋ.
Yuta yǝlaa mɛ mpa mǝ tǝna ɩ́ kota ɩcatɛ taa tɔ ɩ́ nɩɩ. Mɛɣɛ ma yɔɣɔtǝɣǝna na ma waasǝɣɩ mpa pa wɛna ma sɔɣɔntʋ tɔ.
Pǝ fɛɩ-m teu sɩ asaɣaa ɩ́ kaa pa tɛɛsɩ taa kɛ́ pa ŋmɩɩlǝm wɛnaʋ, na pá lakǝna. Maa caakɩ mǝ mpusi maɣasǝlaɣa kʋtʋsaɣa.
Ma kaa hʋlɩ suulu kɛ yǝlaa mpa pa lakǝna sanǝyanaa mpa pa ta tǝŋ tɔ.
Mʋsʋŋ akpaa kɛ ɩcatɛ tǝnɛ tǝ toŋtʋnaa tǝŋǝɣɩ. Mǝ tǝna ɩ́ kɛ́ tʋsʋlaa.
Tɔʋ, ma naala-mɛɣɛ lapʋ ntɛ́ mpi pɩɩ wakǝlɩ-mɛ tɔɣɔ mǝ ɩsaɣatʋ tɔɔ.
Ɩ́ ká tɔɣɔ ɩ́ kaa haɣa, paa wiliɣi nyɔɣɔsɩ kɛ mǝ tɛɣɛ tam. Paa mpiɣi ɩ́ ká ŋmɛsɩ ɩsɩɩ ma kɔna yoou na kʋ wakǝlɩ-wɩ.
Ɩ́ ká tuu ɩ́ kaa kʋ, Ɩ́ ká mʋlɩ nim, ɩ́ kaa lana-wɩ. Ɩ́ ká puu sʋlʋm ɩ́ kaa nyɔɔ-wɩ.
Wulaʋ Omili na ɩ pǝyalʋ Akapɩ, na ɩ piitim pa ɩkpatɛ ɩsaɣalɛ kɛ ɩ́ tɔkaa tǝkem na ɩ́ tǝŋǝɣɩ. Pǝ tɔɔ kɛ́ maa yele na mǝ ɩcatɛ pǝsɩ ncaalɛ na pá woŋiɣi-mɛ. Ɩ́ ká tɔɣɔ ma yǝlaa tǝna fɛɛlɛ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ yɔɣɔtaa sɩ: Waɩyo, ma wɛ kɛ́ ɩsɩɩ pa tɛŋʋɣʋ tʋɣʋ kooluɣu na yʋlʋ polo kʋ tɛɛ na ɩ́ laŋ tɔ.
Pǝ ta kaasɩ yʋlʋ kʋpaŋ kɛ tɛtʋ taa. Yʋlʋkʋlɛ tɔm na tǝma cɛŋʋɣʋ tike kɛ pa lakɩ.
Pa kɛ́ cɛcɛnaa kɛ ɩsaɣatʋ lapʋ taa kɛ́. Akewenaa ná pɛɛkǝɣǝna pa sipanaa. Hʋʋlaa ná lakɩ kʋcɔɔŋ tɔɔ. Toŋtʋnaa ná yɔɣɔtǝɣɩ nti tǝ maɣa-wɛ tɔ na pá kpɛntǝɣɩ nɔɔsɩ.
Pa taa kʋpaŋ wɛɛ kɛ́ ɩsɩɩ sɔwa tʋɣʋ. Ɩlɛna tampana tǝŋlʋ náá wɛɛ ɩsɩɩ sɔwa tiikiya. Mǝ wahala kʋyakʋ ŋku Ɩsɔ kʋyɔɣɔtʋtʋ tɛlǝsǝlaa kpaalaa tɔɣɔlɔ. Ɩ́ ká tǝŋ ŋku?
Ɩ́ taa tɛ mǝ taa na mǝ asǝmaa na mǝ cewaa. Ɩ́ taa tɩɩ kuli nɔɣɔ kɛ mǝ alaa kiŋ.
Halɩ pǝyalʋ tʋʋkɩ cɛcɛ kɛ́, na pɛɛlɔ náá kʋlǝɣɩ toto tɔɔ, na poolu ɩɩ caakɩ paŋ. Paa wei ɩ kolontunaa ntɛ́ ɩ maɣamaɣa ɩ lʋlʋɣʋ nyǝ́ma.
Ama má ɩlɛ Tacaa tɔɔ kɛ́ ma kɛɛsǝɣǝna na má nyǝnǝɣɩ Ɩsɔ wei ɩ waasǝɣɩ-m tɔ, ɩ ká nɩɩ ma yaaʋ kɛ́.
Haɩ, ta kolontunaa mɛ ɩ́ taa paana-tʋ. Paa tǝ hotaa tɔ, tɩɩ tɛ na tǝ́ kʋlɩ. Paa tǝ wɛ sǝkpɛtʋɣʋ taa tɔ, Tacaa kɛlɛ tá nyaalǝm.
Pǝ wɛɛ kɛ́ sɩ Tacaa ɩ́ kalǝna-tʋɣʋ mpʋ na tǝ́ suma. Mpi tɔ, tǝ wakǝlǝna-ɩ kɛ́. Ama waatʋ ká kɔɔ, wei ɩ taa ɩ ká taɣanɩ tá tɔm tɔ. Tɩɩ wɛɛna tá lona, na ɩ́ mǝŋna-tʋɣʋ nyaalǝm taa, na ɩ́ haɣasɩ-tʋɣʋ kʋpantʋ.
Ye ta kolontunaa ɩ́ na mpʋ fɛɛlɛ ka pɩɩ-wɛ. Mpi tɔ, mpɛ pa pɔɔsaɣana sɩ tá Ɩsɔ Tacaa mǝla ɩsǝna? Pɩɩ fɛlɩ-wɛɣɛ nɔɔhɛɛ ɩsɩɩ hapǝlɛ tɛtʋ, na táá nyǝnǝɣɩ.
Kʋyakʋ ka kɔɔ, ŋku kʋ taa pɩɩ taɣanɩ mǝ ɩcatɛ sɔsɔɔlɛ koloosi kɛ ŋmaʋ tɔ. Paa tuusi mǝ tɛtʋ toosi kɛ pooluŋ.
Ɩlɛ mǝ nyǝ́ma ká lɩɩna paa timpi. Pǝ kpaɣaʋ Asilii, na Icipiti, na Ɩfǝlatɩ pɔɣɔ tɔ. Halǝna hɔɣɔlǝŋ teŋkunaa nɔɔsɩ, na pǝ́ sɩɩna pɔ́ɔ́ŋ.
Ama pɩɩ kpiisi tɛtʋ yǝlaa na pǝ́ yele-tǝɣɩ kpɛtɛ kɛ tǝ yǝlaa ɩsaɣatʋ tɔɔ.
Tacaa, paasǝna nyá yǝlaa tá ɩsɩɩ tiikulu na ɩ kalǝkʋ. Tǝ wɛ tɛsǝpaɣa taa kɛ́ kpeeŋa tɔɔ kɛ́. Pona-tʋɣʋ tɛtʋ kʋpantʋ nti tǝ cɔɔna-tʋ tɔ tǝ taa kɛ́ Pasaŋ, na Kalaatɩ, ɩsɩɩ tɩɩ wɛʋ lɔŋtaa tɔ.
La-tʋɣʋ piti tǝma ɩsɩɩ waatʋ wei n lǝsa-tʋɣʋ Icipiti tɛtʋ taa tɔ.
Piitimnaa ká ná ta toŋ sɔsɔɔŋ tǝna. Waatʋ wei paa ná mpʋ tɔ, pɩɩ liɣiti-wɛ na pá kpa nɔɔsɩ na pǝ́ taamɩ-wɛ.
Paa tuu mʋsʋɣʋ taa kɛ́ ɩsɩɩ tʋmaa, na pá lɩɩ pa koloosi acalɛɛ taa, na pá kɔɔ Tacaa tá Ɩsɔ nyá nyá kiŋ, na sɔɣɔntʋ na watʋ.
Tʋɣʋ nakʋlɩ ta nǝɣǝsǝna Tacaa nyá. N taɣanǝɣɩ nyá yǝlaa kʋkaasaa ɩsaɣatʋ kɛ́. Nn tɔkǝɣɩ nyá pááná kɛ tam tɔɔ. Na nyá luɣu wɛ-tʋ na ń lakɩ-tʋɣʋ kʋpantʋ.
N ká nyǝnɩ tá pǝtɔɔtǝlɛ, na ń fɛlɩ tá ɩsaɣatʋ kɛ nɔɔhɛɛ. N ká lɔ-tǝɣɩ hatoo teŋku tapʋɣʋ tɛɛ.
N ká hʋlɩ nyá sɔɔlʋɣʋ kʋpaŋkʋ kɛ Apǝlaham na Yakɔpʋ pa lʋlʋɣʋ. Ɩsɩɩ n ka sɩɩʋ hatoo lɔŋtaa kɛ́ tá cɔsɔnaa tɔ.
Ɩlǝkɔsɩ ɩcatɛ tʋ Nahum wei ɩ kɛ́ Ɩsɔ kʋyɔɣɔtʋtʋ tɛlǝsʋlʋ tɔ, ɩ tɔm takǝlaɣa ntɔ. Ka taa kɛ́ pa kɛɛsa Ninifi tɔm nti tǝ tɔɔ Ɩsɔ kulaa na ɩ́ hʋlɩ-ɩ tɔ.
Ɩsɔ Tacaa caa kɛ́ sɩ yǝlaa ɩ́ nɩɩna-ɩ tǝlasɩ. Ɩ hɔŋ mpa pa kpɛɛsǝɣǝna-ɩ tɔ pa ŋkpaŋŋ. Ɩ lɛɛtǝɣɩ ɩ kolontunaa na pááná sɔsɔɔna. Ɩɩ hʋlǝɣɩ-wɛɣɛ suulu.
Tacaa kɛ́ suulu tʋ kɛ́, Ɩ wɛna toma. Ɩɩ yeki tasǝkǝlɛ tʋ ŋkpaŋʋɣʋ kɛ hɔm. Ye ɩ tɔŋ, kacuculaɣa anaam kʋlǝɣǝna, ɩ nɔɔhɛɛ mʋsʋɣʋ ntɛ́ ɩsɔŋmʋntʋ.
Ɩ́ holina teŋku, ɩ́lɛ́ ɩ lʋm nyɔɔ kɛ́, na ɩ́ lakɩ na pusi lʋm nyɔɔkɩ. Pasaŋ na Kamɛɛlɩ pǝ nyɩɩtʋ caa wʋlʋɣʋ. Lipaŋ yaayenaa lontilaa.
Pɔ́ɔ́ŋ seliɣi ɩ ɩsɛntaa kɛ́, na pulasɩ náá yɔkǝɣɩ. Tɛtʋ na tǝ taa yǝlaa seliɣi.
Ye Ɩsɔ mʋ pááná sɔsɔɔna anɩ, awe ká sǝŋna? A mʋɣɩ kɛ́ ɩsɩɩ kɔkɔ. Kʋkpamǝŋ maɣamaɣa yɔkǝɣɩ ɩ ɩsɛntaa tɔtɔɣɔ.
Ama ɩ kɛ́ kʋpaŋ kɛ́. Ɩnɩ ɩ waasǝɣǝna laŋwakǝllɛ waatʋ. Ɩ paasǝɣǝna mpa pa cɔɔsǝɣɩ ɩ tɛɛ tɔ.
Ye wahala ɩ́ wataa, ɩ yɔkǝɣɩ ɩcatɛ kɛ́. Ɩ wakǝlǝɣɩ ɩ kolontunaa tǝna, na ɩ́ lɔɣɔ-wɛɣɛ sǝm sǝkpɛtʋɣʋ taa.
Pepe tɔɔ kɛ́ ɩ́ tɔkǝna Tacaa kɛ mǝ taa ye? Ɩ ká la na mǝ kolontunaa saalɩ yem, pa kaa tasa-mɛɣɛ ŋmakǝlʋɣʋ.
Pa wɛ teitei kɛ́ ɩsɩɩ sɔwa mɛɛlʋɣʋ tǝma taa tɔ. Yaa ɩsɩɩ pa nyɔɔwa na pǝ́ kʋ-wɛ. Pa mʋɣɩ kɔkɔ kɛ́ ɩsɩɩ nyɩɩtʋ kʋwʋlʋtʋ.
Ninifi ɩcatɛ nyá, nyá taa kɛ́ yʋlʋ ɩsaɣaʋ wei ɩ́ kʋlǝɣɩ Tacaa tɔɔ tɔ ɩ lɩɩwa.
Ḿpʋ́ɣʋ́ Tacaa heela Yuta nyǝ́ma sɩ: Paa kolontunaa wɛ paɣalɛ na pá wɛ toma, paa saalɩ yem kɛ́. Ma yelaa na ɩ́ tɔɣɔ kʋnyɔmǝŋ paɣalɛ. Ama ma kaa tasa-mɛɣɛ mpʋ.
Maa cɛ mǝ alǝkpala na ma hɛtɩ-mɛɣɛ kolontunaa ŋmakǝlʋɣʋ taa.
Ḿpʋ́ɣʋ́ Tacaa yɔɣɔta Ninifi nyǝ́ma tɔm sɩ: Ɩ́ kaa wɛɛna lʋlʋɣʋ nyǝ́ma mpa paa yaakǝna mǝ hǝla tɔ. Maa yɔkɩ mǝ tɩɩŋ lɛɛsǝŋ kɛ ɩ kutuluɣu taa. Ɩ́ tɔŋa mǝ pǝlaaŋ huluɣu kɛ́. Mpi tɔ, ɩ́ tá tala pʋlʋɣʋ ma ɩsɛntaa.
Ḿpʋ́ɣʋ́ Tacaa yɔɣɔtaa sɩ: Ɩɩ naakɩ tɔm kʋpantʋ kpaallʋ kɔŋna ntɛɣɛ pɔ́ɔ́ŋ nyɔɔŋ taa. Hɛɛsʋɣʋ tɔm kɛ ɩ́ kpaalǝɣɩ. Yuta nyǝ́ma mɛ, ɩ́ tɔɣɔ Ɩsɔ acima. Ɩ́ pona-ɩ mpi ɩ́ ka sɩɩwa sɩ ɩ́ haa-ɩ tɔ. Kolontu wei ɩ tʋkaɣa-mɛɣɛ wahala tɔ, pǝ pɛla ɩ niŋ, ɩ kaa tasa mpʋ.
Hei Ninifi, kolontu kpaakɩ nyá tɔɔ. Ɩ́ kpaɣa yoou wontu, paa wei ɩ́ sǝŋ ɩ tǝsǝŋlɛ na ɩ́ feŋ hapɛɛ. Ɩ́ tɔɣɔ apalʋtʋ.
Tacaa ká mǝŋna Yakɔpʋ lʋlʋɣʋ nyǝ́ma kɛ teeli wei paa wɛna lɔŋ tɔ ɩ taa. Mpi tɔ, ɩ́ pǝsa kɛ́ ɩsɩɩ lɛsɛŋ tʋɣʋ ŋku ŋmɩɩlaa koolaa, ɩlɛna pá wakǝlɩ tɔ.
Kolontunaa kɔŋ kɛ́ na pá sɛɛsa pa kpalǝŋ na pa wontu kususuutu tǝcǝŋcǝŋ. Pa yoou kɛɛkɛnaa mʋɣɩ kɔkɔ na pá teɣetiɣi pa ŋmantaasɩ kɛ yoou wule.
Kɛɛkɛnaa ŋmaakɩ hapɛɛ tɔɔ kɛ́, pa tɔŋ nɔnɔɔsɩ tɛɛ, ɩsɩɩ pa lɔɣɔ kahulasɩ, yaa tɛʋ nyǝɣǝsʋɣʋ.
Ninifi wulaʋ yaawa ɩ yoolaa nyʋɣʋ nyǝ́ma na pá puki na pǝ́ coki-wɛ. Kolontu sewa na ɩ́ kpǝtǝna koluŋa na ɩ́ cɔɔsǝna-kɛ.
Ḿpʋ́ɣʋ́ pa caŋsa pusi hɔɣɔlʋɣʋ tɔɔ ɩcatɛ nɔnɔɔsɩ na pá lɛɛkɩ kawulaɣa tǝyaɣa.
Pa tɛma ɩcatɛ tɔm, Pa kuu tǝ yǝlaa, Tǝ alaa kpa pa laŋa na pá casǝɣɩ kapusi kɛ sɔsɔm.
Ɩsɩɩ lʋm caatʋɣʋ akɔla na pǝ kpeŋ tɔ. Ḿpʋ́ɣʋ́ Ninifi nyǝ́ma lɩɩ ɩcatɛ taa na pá seeki na pá kpɛɛsǝɣɩ-wɛ sɩ pá sǝŋ. Ama nɔɣɔlʋ ta pǝsɩ.
Kolontu kuu wʋla na liɣitee nyǝɣǝtʋ. Pǝna wontu kʋpampantʋ pǝ kaawa ɩcatɛ taa kɛ́, pǝ fɛɩ tɛm.
Pa ŋmɩɩlǝɣɩ na pá kuuki pǝ tǝna tǝkpatakpata na pá wakǝlǝɣɩ. Ɩlɛna ɩcatɛ yǝlaa tǝna lɔɔkɩ apalʋtʋ na pa ɩsɛntaa laɣasǝɣɩ. Pa nɔɔhɛɛ nukiɣi na pa tɔnǝŋ seliɣi.
Ninifi wɛ kɛ́ ɩsɩɩ tɔɣɔlaɣa pʋ́ʋ́ɣʋ́ ŋku kʋ taa ka lɩɩkɩ na ká yɛlɩ na ká kpa wontu na ká cǝlɩ na ká kɔna ka alʋ na ka piya kɛ nantʋ na ká sɔɣɔtǝna-kʋ tɔ. Ɩcatɛ ńtɛ́ tǝ tɛmna weɣe nɔɔnɔɔ?
<range>
Ḿpʋ́ɣʋ́ Toma tǝna tʋ Tacaa tɔma sɩ: Maa paasǝna Ninifi, na má yele na kɔkɔ nyaɣa ɩ yoou kɛɛkɛnaa, na pǝ́ kʋ ɩ yoolaa na má sɩɩ ɩ lɛɛkʋɣʋ kɛ tǝnaɣa. Nɔɣɔlʋ kaa tasa ɩ tillaa ŋmakǝlʋɣʋ tɔm nɩɩʋ.
Ninifi ɩcatɛ tɔm tɛɛsǝna mpusi kɛlɛ. Yʋlʋkʋlɛ na kaloolaɣa na mʋsʋŋ su tǝ taa kɛ́ na tǝ yǝlaa kɛ lɛɛkǝlaa.
Ɩ́ nɩɩ tǝ taa akpatɛɛ wula, na yoou kɛɛkɛnaa taŋ, na kpaɣanǝŋ acʋwa.
Kpaɣanǝŋ caɣalaa nikaa, na laɣalɛɛ mʋɣɩ kɔkɔ, na ŋmantaasɩ ŋmɛlǝsǝɣɩ. Sǝtaa na mpa pǝ kʋwa tɔ, pa sɔɣɔta paa timpi. Pa kaa huwa huwa, pa coki yǝlaa, pa fɛɩ kalʋɣʋ.
Ninifi kɛ́ apalaa tǝna alʋ kɛ́, ɩ teu na ɩ topotopo tǝma kɛ ɩ hɔŋaɣana piitimnaa, na ɩ́ ŋmakǝlǝɣɩ yǝlaa na ɩ tɩɩtʋ.
Ḿpʋ́ɣʋ́ Toma tǝna tʋ Tacaa tɔma sɩ: Pǝ tɔɔ kɛ́ maa paasǝna-mɛ na má cɛ mǝ wontu na má sɩɩna mǝ luuŋ tɛɛ. Piitimnaa ɩ́ ná ɩsǝna pǝ pasa-mɛ tɔ.
Maa tuu-mɛɣɛ afǝla taa na yǝlaa paakǝna-mɛ.
Pa tǝna mpa paa na-mɛ tɔ, paa seeki na pá tɔŋ sɩ: Ninifi pǝsa ncaalɛ. Awe ná wɛna tǝ pǝtɔɔtǝlɛ sɩ ɩ ká puɣusi-tɛ?
Ninifi ɩcatɛ nyá, n hʋʋ sɩ n tɛɛ Tɛɛpɩ ɩcatɛ nte tǝ wɛ Nili pɔɣɔ taa, na lʋm tama-tɛɣɛ kotaɣa na pǝ kenta-tɛ tɔ?
Yoou ɩ́ tiiwa, Ɩtiyopii, na Puti, na Lipii pa kɔŋna na pá sǝna-tɛ.
Paa na mpʋ, pa kuu pɛlɛ pa acalɛɛ yǝlaa na pá tɛɛna. Pa tʋ pa nyʋɣʋ nyǝ́ma kɛ alukpala. Ɩlɛna pá tɔ tɛtɛ na pá talǝna-wɛ. Pa naŋa pa piya kɛ hapɛɛ kɔŋkɔmǝŋ tɔɔ.
Ninifi pǝ tala nyaɣalɛ sɩ, wʋsasɩ ɩ́ kʋ-ŋ sʋlʋm tǝlɛ na pǝ́ kǝlɩ-ŋ. N ká pɛɛkɩ tǝcɔɔsǝlɛ sɩ, ń fiti nyá kolontunaa, n kaa ná.
Nyá koloosi acalɛɛ wɛ kɛ́ ɩsɩɩ fiki tʋɣʋ pee pɩɩkʋɣʋ, na pá nyamsɩ-kʋ, na pee hotiɣi tɔɣɔlaa nɔɔsɩ taa tɔ.
Acamisi tike kɛ pǝ kaa-ŋ. Ɩcatɛ nɔnɔɔsɩ toŋ nyǝnsɩ, tʋlǝɣɩ sɩ tǝɣɩ yem. Mpi tɔ, kɔkɔ nyaɣa kʋkalǝsǝŋ.
Ninifi nyǝ́ma mɛ, ɩ́ lú lʋm. Ɩ́ puu tɛtʋ, na ɩ́ loo pilikinaa, na ɩ́ taɣanɩ mǝ koluŋa.
Ama mǝ ɩcatɛ kɔkɔ ká nyaɣana-mɛ, yaa pá kʋ-mɛɣɛ yoou taa. Paa wakǝlɩ-mɛɣɛ ɩsɩɩ kahʋsɩ tɔkʋɣʋ hatʋ tɔ. Mǝ ɩcatɛ yǝlaa ká nyǝpǝlǝɣɩ kɛ́ ɩsɩɩ kʋtoloŋ sɛsɛkʋ.
Mǝ taatǝlaa paɣalɛ ka tɛɛwa ɩsɔtʋlʋŋasɩ. Pa nǝɣǝsǝna ɩsɩɩ kʋtoloŋ kʋlʋɣʋ tɔ. Ama pǝ saala yem kɛ́ nɔɔnɔɔ.
Mǝ tɔɔ feŋlaa, na mǝ akewenaa wɛ kɛ́ ɩsɩɩ kʋtoloŋ cakʋɣʋ koluŋa pɔɣɔlɛɛ taa kɛ́ watʋ waatʋ tɔ. Ilim haŋǝɣɩ ɩlɛna kʋ́ ya, n ta nyɩ timpi kʋ tɛɛnaa tɔ.
Asilii wulaʋ, nyá waalɩ nyǝ́ma toowa tam tɔɔ tom. Nya yoolaa sɔsaa ná hǝntaa na pǝ suma. Nyá yǝlaa ya pɔ́ɔ́ŋ taa, nɔɣɔlʋ kaa tasa-wɛɣɛ kpeɣeluɣu.
Pǝ kʋ-ŋ ɩsaɣakʋɣʋ kɛ́. Pǝ́cɔ́ nyá wakǝlʋɣʋ kaa taɣanɩ. Pa tǝna mpa paa nɩɩ nyá tɔm tɔ, paa kpasɩ amʋkǝŋ kɛ́. Mpi tɔ, yǝlaa tǝna tɔɣɔna nyá yʋlʋkʋlɛ tam nyǝntɛ ntɛ́ tǝ kʋnyɔŋ.
Tɔmnaa mpa Tacaa kulaa na ɩ́ hʋlɩ Ɩsɔ kʋyɔɣɔtʋtʋ tɛlǝsʋlʋ Hapakuku tɔ.
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ Hapakuku wiina Tacaa sɩ: Hatoo, ma yaa-ŋ sɩ ń waasɩ-tʋ sɩ pa lakɩ-tʋɣʋ mʋsʋŋ tɔ, pǝlee kɛ́ n ká cɔ-m?
Ɩsǝnaɣa n ká tisi na má nyǝnǝɣɩ yǝlaa ɩsaɣatʋnaa? Na nyaa nyǝnǝɣɩ mpi pǝ ta siɣisi tɔ? Mpi tɔ, ŋmakǝlʋɣʋ na mʋsʋŋ, na yooŋ na hʋʋlɛ tike kɛ yǝlaa lakɩ.
Nɔɣɔlʋ ɩɩ tasǝɣɩ kiiŋ kɛ tǝŋʋɣʋ. Pǝ́cɔ́ paa hʋlǝɣɩ tampana kɛ a lonte taa. Asaɣaa ntɛ́ tampana nyǝ́ma, na hʋʋlɛ wakǝlǝɣɩ.
Ḿpʋ́ɣʋ́ Tacaa cɔwa sɩ: Ɩ́ nyǝnɩ piitimnaa na sɔɣɔntʋ kpa-mɛ. Mpi tɔ, tǝmlɛ natǝlɩ tɩɩ la na ɩ́ nana mǝ ɩsɛ. Halɩ ye paa heela-mɛɣɛ pǝ tɔm, mǝ taa nɔɣɔlʋ taa tisi.
Maa kɔna Papiloni kpaŋtʋnaa mpɛ. Pa fɛɩ nɔɣɔlʋ pǝtɔɔtǝlɛ. Pa cɔɔkɩ antulinya tǝnaɣa na pá lɛɛkǝɣɩ lɛlaa tɛtʋ.
Pa tɔm wɛ sɔɣɔntʋ kɛ́. Kalampaanɩ kɛ́ pa tʋɣʋna mpi pa caakɩ lapʋ tɔ.
Pa kpaɣanǝŋ lɔŋlɔŋ lapʋ tɛɛ kpooŋ. Pa kǝla toŋ kɛ sʋnsʋmʋɣʋ ŋku nyɔɣɔsɩ pɩɩwa tɔ. Ye pa lɩɩna pooluŋ pa kpaɣanǝŋ ŋmaakɩ kɛ́. Ɩ́ kʋlǝɣɩ hʋntʋ kɛ́ ɩsɩɩ hɛkǝlɛ tiliɣi kampaɣa waalɩ.
Wontu kuuu kɛ pa kɔŋ paa nyǝɣǝsǝɣɩ. Pa kuuki salǝkatʋnaa kɛ tuutuuma ɩsɩɩ kanyǝŋa pee.
Pa footiɣi awulaa na pá woŋiɣi tɛtʋ tɔkǝlaa. Koloosi acalɛɛ ɩɩ kaɣatǝɣɩ-wɛ. Pa loŋ hapɛɛ kɛ koloosi acalɛɛ kila kɛ́, na pá lɛɛkǝɣɩ-yɛ.
Pa hɔka tam kɛ́ ɩsɩɩ kacuculaɣa. Akpala kɛ pa tɛɛlǝɣɩ.
Hatoo kancaalaɣa taa, Tacaa nyá kɛna ma Naŋŋtʋ. Ɩlɛ tǝ kaa sɩ. Haɩ, nyaɣalɛ ma kentulu. Nyá kɔnna tá kolontunaa panɛ sɩ, n hɔŋna tá ŋkpaŋʋɣʋ.
Ama nyá ɩsɛ ɩɩ nyǝnǝɣɩ ɩsaɣatʋ yaa mʋsʋŋ. Ɩlɛ pepe tɔɔ kɛ́ n sumna asaɣaa mpa pa wakǝlǝɣɩ kʋpama tɔ? Pǝyele pɛlɛ pa lapǝna sana.
Pepe tɔɔ kɛ́ n nyǝnǝɣɩ yǝlaa ɩsɩɩ tiina. Yaa ɩsɩɩ filifilinaa mpa pa fɛɩna paasǝnlʋ tɔ?
Papiloni nyǝ́ma kpa yǝlaa kɛ́ ɩsɩɩ kulaɣa. Yaa ɩsɩɩ puluɣu puukuɣu tinte tɔ. Pa laŋa hʋlʋmaa kɛ́ pǝ tɩɩ fɛɩ.
Pa laawa pa puluŋ na pá wɔ pǝ tulaalʋnaa. Mpi tɔ, ɩnǝɣɩ pa waakǝna, na pa tɔɣɔnaɣa kɛ kʋpaŋka.
Pa kaa hɛɛsɩ piitimnaa lɛmpa kʋɣʋ na pa laɣalɛɛ kɛ mpʋ?
Ḿpʋ́ɣʋ́ Ɩsɔ kʋyɔɣɔtʋtʋ tɛlǝsʋlʋ tasaa sɩ: Maa caɣa ma tǝtaŋlɛ na má feŋiɣi. Ɩlɛna má nɩɩ nti Ɩsɔ ká cɔ-m ma kʋsǝlǝmʋtʋ tɔɔ tɔ.
Ntɛna Tacaa cɔ-m sɩ: Nmaa nti ma kulaa na ma hʋlɩ-ŋ tɔ. Tʋ-tǝɣɩ kpaatanaa tɔɔ kɛ́ teu, na paa wei ɩ́ pǝsɩ na ɩ́ kala-tɩ.
Tɔm ntɩ tǝ waatʋ ta tata kɛ́ sɩ tǝ la. Ama pa sɩɩ tǝ waatʋ kɛ́. Ɩlɛ taŋ-tɩ na naani. Tɩɩ leeli kɛ́ tǝ kaa saalɩ.
Nmaa sɩ ɩsaɣaʋ saalǝɣɩ yem kɛ́. Ama tampana tǝŋlʋ ná wɛna weesuɣu kɛ ɩ taa tɛm tɔɔ.
Wɛnaʋ kɛ́ asola kɛ́. Mpi tɔ, kalampaanɩ yǝlaa ɩɩ hɛɛsǝɣɩ. Pa wɛ hiliŋ kɛ́ ɩsɩɩ atɛtǝlɛ. Pǝyele paa hakɩ, ɩsɩɩ sǝm. Pa lɛɛkǝɣɩ piitimnaa na pá puki, na pá ŋmakǝlǝɣɩ-wɛ.
Piitimnaa mpa paa kǝlaa tɔ pɛlɛ paa kʋlɩ pa ŋmakǝllaa tɔɔ. Paa tʋʋ-wɛ sɩ mpusi wɛ pa tɔɔ kɛ́. Ɩsɩɩ pa lɛɛkʋɣʋ lɛlaa nyǝm na pá kaakɩ na pá pɔɔsǝɣɩ-wɛɣɛ kǝmlɛ tɔ, pǝlee kɛ́ paa yele mpʋ ɩnɩ pǝ lapʋ?
Mǝ kǝma nyǝ́ma ká mǝlɩ mǝ tɔɔ na pá lɛɛtɩ-mɛ.
Ɩsǝna ɩ́ ká lɛɛka lɛlaa tɔɣɔ, paɣalɛ ka lɛɛkɩ-mɛ mpi pǝ tɔɔ tɔ, ɩ́ lapa tɛtʋnaa na acalɛɛ kɛ mʋsʋŋ na ɩ́ kʋ-wɛ.
Mpusi wɛ mǝ tɔɔ kɛ́. Mpi tɔ ɩ́ pɛɛkǝɣɩ kasǝyaɣa asilima nyǝŋka sɩ yǝlaa ɩ́ nyǝnǝɣɩ-mɛɣɛ sɔsaa. Paa na mpʋ na ɩ́ hʋʋkɩ sɩ mǝ toŋ ká lǝsɩ-mɛɣɛ wakǝlʋɣʋ taa.
Mǝ maɣamaɣa ɩ́ lǝsǝna fɛɛlɛ na ɩ́ tʋ mǝ tɩ. Ɩ́ kʋ yǝlaa tuutuuma, na ɩ́ wakǝlɩ mǝ tɩ.
Paa koloosi taa pɛɛ, ɩsɩɩ a mapa kapusi na á pɔɔsɩ-mɛ na lɔtasɩ náá tisi.
Mpusi wɛ mǝ tɔɔ kɛ́. Mpi tɔ, yʋlʋkʋlɛ na ŋmakǝlʋɣʋ kɛ ɩ́ sɩɩkǝna acalɛɛ.
Pǝ tɔɔ kɛ́ piitimnaa tǝmlɛ nyaɣa kɔkɔ. Pa wahala saala yem. Pǝ tǝnaɣa mpʋ Atɛ na ɩsɔtaa tʋ Tacaa tǝmlɛ kɛ́.
Yǝlaa tǝna ká tɛ na pá nyɩ Tacaa teeli tʋ kɛ́. Paa nyǝmɩ-ɩ tɛtʋ tǝna taa kɛ́ ɩsɩɩ teŋku lʋm waasʋɣʋ kanyǝŋa tɔɔ tɔ.
Mpusi wɛ mǝ tɔɔ kɛ́. Mpi tɔ, ɩ́ tʋɣɩ mǝ tɔɣɔntǝlɛnaa kɛ sʋlʋm kɛ sɔsɔm. Pǝ kʋɣɩ-wɛ na pa kʋtɔɣɔlǝm cɛ, na pǝ yele-wɛɣɛ kpɛla, ɩlɛna ɩ́ nyǝnǝɣɩ.
Fɛɛlɛ kɛ ɩ́ naŋǝɣɩ na ɩ́ taakɩ mǝ tokuŋ. Pǝ taɣa teeli, mɩɩ nyɔɔ-wɩ na ɩ́ sǝŋ kpɛla. Tacaa ká mʋ pááná, na ɩ́ tʋ-mɛɣɛ wahala na toŋ. Ɩ́ ká pǝsɩ tɛtɛlataa.
Ɩsɩɩ pa sɛtʋɣʋ Lipaŋ hɔtʋɣʋ kɛ mʋsʋŋ tɔ, pɩɩ mǝlɩ mǝ nyɔɔŋ taa. Mpi tɔ, ɩ́ kpiisa taalɛ wontu. Ɩ́ kʋ yǝlaa. Ɩ́ lapǝna toŋ kɛ tɛtʋ taa acalɛɛ yǝlaa. Pɩɩ nyaasɩ mǝ pʋntʋ.
Pepe tɔɔ kɛ́ ɩ́ luki tɩɩŋ kɛ nyǝɣǝtʋ? Ɩ́ saakǝɣɩ-ɩ taasɩ, na ɩ́ puɣusiɣina mǝ tɩ. Ɩ́ tʋɣɩ mǝ niŋ kʋlapǝm kɛ naani, anɩ pǝlɛ pɩɩ yɔɣɔtǝɣɩ?
Mpusi wɛ mǝ tɔɔ kɛ́. Mpi tɔ ɩ́ yaakɩ taakukulaɣa sɩ ká fe, na ɩ́ tɔŋ pǝlɛ sɩ tǝ́ kʋlɩ. Pǝ́cɔ́ pǝ taa pʋlʋpʋ kaa pǝsɩ na pǝ́ heeli-mɛɣɛ natǝlɩ. Paa na ɩ́ waasa tɩɩŋ ɩnɩ ɩ tɔɔ kɛ́ wʋla na liɣitee nyǝɣǝtʋ tɔ. Ɩ fɛɩna weesuɣu nakʋlɩ.
Ama Tacaa ná wɛ ɩ tǝsɛɛlɛ taa kɛ́. Antulinya yǝlaa mɛ ɩ́ su.
Wiinaʋ mpi Ɩsɔ kʋyɔɣɔtʋtʋ tɛlǝsʋlʋ Hapakuku wiina Tacaa tɔɣɔlɛ sɩ:
Haɩ Ɩsɔ, Tacaa, pa yɔɣɔta nyá tǝma sɔsɔɔna tɔm na má nɩɩ. Ɩlɛna má nyaŋna-ŋ. La tá waatʋ taa kɛ́ tǝma anɩ a takanaa na yǝlaa ná. Paa pɩɩ wɛɛ sɩ, ń mʋ pááná, hʋlɩ-tʋɣʋ suulu.
Ɩsɔ lɩɩna Temaŋ, Ɩsɔ Naŋŋtʋ lɩɩna Palaŋ pʋɣʋ tɔɔ. Ɩ teu naakɩ ɩsɔtɔnʋɣʋ tɔɔ kɛ́, na atɛ nyǝm saŋɩ-ɩ.
Ɩ kɔŋ na ɩ́ mʋɣɩ kɔkɔ na ɩ niŋ taa timpi ɩ toma lɩɩkǝna tɔ pǝ ŋmɛlǝsǝɣɩ.
Kʋtɔŋ wɛ ɩ nɔɣɔ tɔɔ kɛ́ na ɩ waalɩ.
Ye ɩ sǝŋaa, tɛtʋ seliɣi kɛ́. Ye ɩ nyǝnǝɣɩ, kolontunaa huɣutiɣi pa lotu kɛ na sɔɣɔntʋ. Tam tɔɔ pɔ́ɔ́ŋ ná seliɣi. Lɔŋtaa pulasɩ nsi sɩ tɔɔ ɩ tɔŋaɣa tɔ sɩ yɔkǝɣɩ.
Ma nawa Kusaŋ nyǝ́ma laŋwakǝllɛ na Matiyaŋ nyǝ́ma sɔɣɔntʋ.
Tacaa, pusi tɔm kpana-ŋ pááná na? Yaa teŋku yelina na nyá pááná huu? N caɣa ɩsɔŋmʋntʋ kɛ́ ɩsɩɩ yoou kɛɛkɛ, na ɩ kpaɣanǝŋ pukina-ŋ akaɩtʋ taa.
N kpaasa nyá tɔɔʋ. Nyá nyǝma wɛ ɩsɩɩ mpusi tǝŋsʋɣʋ. Tɛtʋ haa nɔɣɔ na pusi lɩɩ.
Ye pɔ́ɔ́ŋ ɩ́ na-ŋ ɩ seliɣi kɛ́, na tɛʋ hɩɩkɩ tɛtʋ tɔɔ. Teŋku sɔsɔ sʋʋ wula, na ɩ lʋm sǝŋǝɣɩ ɩsɩɩ koloosi.
Nyá nyǝma kʋtɔtɔna nyaalǝm, na nyá ŋmantaaɣa ŋmɛlǝsʋɣʋ, sǝŋsǝɣɩ ilim na ɩsɔtʋ pa tɔntɛ kɛ́.
Ye pááná ɩ kpa-ŋ, n cɔɔkɩ tɛtʋ kɛ́ na ń naŋtɩ piitimnaa.
N puki nyá yǝlaa na pa wulaʋ wei n kpawa tɔ pa waasʋɣʋ. Ɩlɛna ń kʋ asaɣaa nyʋɣʋ tʋ na ɩ waalɩ nyǝ́ma.
Kolontunaa nyǝmá kɛ n tʋlǝɣǝna pa nyɔɔŋ. Pa nǝɣǝsǝna kɛ́ ɩsɩɩ kacuculaɣa. Pa huliɣi sɩ pá yasɩ-tʋ. Pa kiisiɣi laŋhʋlʋmlɛ kakiisasɩ. Pa sɔɔlʋ pɩɩwa sɩ pá kʋ-tʋ.
N cɔɔkǝna nyá kpaɣanǝŋ kɛ teŋku lʋm koloosi sɔsɔɔnsɩ taa kɛ́.
Ma nɩɩ kɔkɔtɛ ńtɛ́ tǝ tǝna na ma laŋlɛ pǝsɩ. Sɔɣɔntʋ kpa-m na ma ntompee seliɣi. Ma tɔnʋɣʋ kawa, ma tʋna hoowa na má wɩɩ sǝŋʋɣʋ. Ɩlɛna má su na má taŋa ta tɔɔ kʋllaa ŋkpaŋʋɣʋ hɔm kʋyakʋ.
Fikinaa na lɛsɛŋnaa na Olifinaa pǝ tɩɩŋ ná kisa lʋlʋɣʋ. Tawa kʋhalǝm naa lakɩ. Heeŋ na naaŋ pǝ tɛma.
Ama Tacaa haana maɣa laŋhʋlʋmlɛ. Ma nɩɩ leleŋ kɛ Ɩsɔ waasʋlʋ tɔɔ.
Tacaa Ɩsɔ kɛlɛ ma toŋ. Ɩnɩ ɩ hana-m tɔntɛ nyǝm ɩsɩɩ nam, na má tɔŋ pulasɩ taa. Yontu tǝnɛɣɛ pa yoona saŋkʋ na tǝ wɛ yonyoolaa nyʋɣʋ tʋ yontunaa taa.
Yuta wulaʋ Sosiyasɩ wei ɩ kɛ́ Amoŋ pǝyalʋ tɔ. Ɩ pɔɔlɛ taa kɛ́ Tacaa yɔɣɔtǝna Sofoni. Ɩsekiyasɩ lʋlǝna Amaliya na Amaliya náá lʋlɩ Ketaliya, na Ketaliya náá lʋlɩ Kusi, na Kusi náá lʋlɩ Sofoni. Tɔm nti Ɩsɔ heela-ɩ tɔɣɔlɛ sɩ:
Maa kʋ tɛtʋ tɔɔ weesuɣu nyǝm tǝna.
Pǝ kpaɣaʋ yǝlaa, na sumasɩ, na tiina, na wontu tǝna tɔ. Maa wakǝlɩ asaɣaa na pa kpaɩ tǝma. Pǝ kaa kaasɩ nɔɣɔlʋ.
Maa hɔ Yuta na Yosalɛm pǝ yǝlaa ŋkpaŋŋ. Maa kpiisi tʋɣʋ Paalɩ na kʋ kɔtǝlaa tǝna.
Maa kʋ mpa pa kpaakɩ kutuluŋ tɔɔ kɛ́ ahoo tɔ. Pǝ tɛ yǝlaa laakɩ ɩsɔtʋlʋŋasɩ kɛ́ pǝ́cɔ́ pa sɛɛkɩ-m. Anɩ pa tuukina ma hǝtɛ na tʋɣʋ Milikom nyǝntɛ.
Maa wakǝlɩ mpa pa haakɩ-m siɣile tɔ. Mpi tɔ, paa pɛɛkǝɣɩ-m pǝ́cɔ́ paa caakɩ ma luɣu nyǝntʋ.
Ɩ́ su, ma hʋʋlɛ kʋyakʋ kpɛɣɛtaa. Ma tɛma kɔtasɩ tɔɣɔnaɣa saaʋ. Ma taɣana mpa ma yaawa tɔ.
Wʋlɛ ntɛɣɛ maa hɔ nyʋɣʋ nyǝ́ma na wulaʋ piya pa ŋkpaŋŋ. Paa mpa pa kɛɛkǝna kpaɩ nyǝ́ma tɔ pa ŋkpaŋŋ tɔtɔ.
Mpa pa ŋmaakɩ nɔnɔkpete ɩsɩɩ ma ta nyɩ ɩsɔnaa tɔ. Pǝyele pa suuliɣi pa tʋɣʋ kutuluŋ, kɛ wɛnaʋ mpi pa ŋmɩɩlǝna yʋlʋkʋlɛ tɔ. Maa hɔ pa ŋkpaŋŋ.
Kʋyaŋkuɣu paa nɩɩ yoou kakiisasɩ sɔsɔɔnsɩ kɛ Yosalɛm ɩcatɛ taa, kɛ nɔnɔɣɔ ŋka pa yaa sɩ tiina nɔnɔɣɔ tɔ ka kiŋ. Paa nɩɩ laŋwakǝllɛ wula kɛ ɩcatɛ hɔɣɔlʋɣʋ kʋfalʋɣʋ taa. Paa nɩɩ tɔtɔɣɔ acufu sɔsɔ kɛ pulasɩ tɔɔ.
Ɩcatɛ pǝtɛɛ nyǝ́ma mɛ ɩ́ wii teu. Mpi tɔ, maa kpiisi taatǝlaa tǝna.
Waatʋ ɩnǝɣɩ maa kpaɣa fǝtǝla na má pɛɛkɩ Yosalɛm ɩcatɛ taa. Maa yoona yǝlaa mpa pa caɣana pa tɩ ɩsɩɩ sʋlʋm taɣatʋ kɛ atiŋkpa taa tɔ. Pǝ tɛ yǝlaa tɔŋna sɩ maa waasǝɣɩ pʋlʋ. Paa kʋpantʋ paa ɩsaɣatʋ.
Paa lɛɛkɩ pa wɛnaʋ na pá yɔkɩ pa tɛɛsɩ. Paa ŋma kʋfasɩ yaa. Ama pa kaa sʋʋ sɩ taa. Paa sɔ lɛsɛŋ tɩɩŋ. Ama pa kaa tǝŋ pǝ sʋlʋmaɣa.
Ḿpʋ́ɣʋ́ Sofoni tasaa sɩ: Tacaa hʋʋlɛ kʋyakʋ sɔsɔɔʋ kpɛɣɛtaa kɛlɛ. Kʋ tɔŋa kɔntɛ kɛ lɔŋlɔŋ kɛ́. Ye kʋ talaa, yǝlaa ká wii na pǝ́ kpɛnna yoolaa taa yoolaa.
Mpi tɔ, kʋ kɛ́ pááná sɔsɔɔna kʋyakʋ kɛ́. Yǝlaa laŋa ká wakǝlɩ tǝtɔɣɔtɔɣɔ kɛ́ pǝ wule ńtɛ́. Pɩɩ yɔkɩ na pǝ yele ncaa. Ɩhunte ká kpa na sǝkpɛtʋɣʋ anaam nyala.
Yoolaa ká hʋlɩ akantɛɛ. Paa yaɣa yoou kakiisasɩ. Paa yoona koloosi acalɛɛ na a tǝfeŋle.
Ḿpʋ́ɣʋ́ Tacaa tɔma sɩ: Maa pɛtɩ yǝlaa kɛ laŋwakǝllɛ taa. Ɩ́ ká tutiɣi kɛ́ ɩsɩɩ yʋlʋmaa. Mpi tɔ, ɩ́ wakǝlǝna-m tɔ pǝ tɔɔ. Mǝ calǝm ká ya ɩsɩɩ mʋsʋɣʋ, na mǝ nantʋ tasa ɩsɩɩ hute.
Mǝ liɣitee yaa mǝ wʋla kaa pǝsɩ na ɩ́ waasɩ-mɛɣɛ kʋyakʋ ŋkʋ kʋ wule. Ma pááná kɔkɔ ka nyaɣa tɛtʋ tǝna. Maa kpiisi tǝ taa yǝlaa tǝna.
Ḿpʋ́ɣʋ́ Sofoni tɔma sɩ: Fɛɛlɛfɛɩ nyǝ́ma mɛ. Ɩ́ kpa mǝ tɩ na ɩ́ maɣasɩ mǝ taa.
Pǝ taa yasɩ-mɛ ɩsɩɩ nyɩɩtʋ kɛ kʋyakʋ kʋlʋmʋɣʋ taa, na pǝ́cɔ́ pɩɩ takɩ kʋyakʋ ŋku Tacaa ká mʋ-mɛ na pááná sɔsɔɔna tɔ.
Tɛtʋ taa tǝpasǝlaa mɛ mpa ɩ́ tɔkǝɣɩ Ɩsɔ kiiŋ kɛ teu tɔ. Ɩ́ kɛɛsǝna Tacaa tɔɔ. Ɩ́ tɔkɩ mǝ tǝpasʋɣʋ na ɩ́ tǝŋǝɣɩ tampana. Ntanyɩ pɩɩ kenti mǝ tɔɔ kɛ́ Ɩsɔ pááná kʋyakʋ wule.
Kasa ɩcatɛ ká pǝsɩ wʋlaɣa tɛtʋ. Asǝkalɔŋ nyǝntɛ ká yɔkɩ. Paa tɔɣɔnɩ Asǝtɔtɩ yǝlaa kɛ ilim taa. Paa lǝsɩ Ɩkoloŋ nyǝ́ma.
Kǝlɛtɩ nyǝ́ma mɛ mpa ɩ́ kɔma teŋku nɔɣɔ tɔ, mpusi wɛ mǝ tɔɔ kɛ́. Tacaa sɩ: Maa kpiisi Filiisi nyǝ́ma na pa tɛtʋ tǝna.
Mǝ tɛtʋ kɛ teŋku nɔɣɔ tǝna ká pǝsɩ tɔla tǝtɔɣɔlɛ. Tiikilaa ká tɔŋ tǝ taa, na pá la pa heeŋ tǝtǝkǝlɛ.
Yuta yǝlaa kʋkaasaa ká tɔɣɔna hɔɣɔlʋɣʋ ŋkʋ. Tǝnaɣa ɩ́ ká tiikiɣi mǝ kalǝkǝŋ, ɩlɛna ɩ́ puki Asǝkalɔŋ na ɩ́ sʋʋkɩ taanasɩ. Mǝ Ɩsɔ Tacaa ká yoona mǝ nɔɣɔ. Ɩ ká mǝŋna mǝ yǝlaa mpa kolontunaa ka kpawa yomle tɔ.
Ḿpʋ́ɣʋ́ Tacaa tɔma sɩ: Ma nɩɩwa ɩsǝna Mowapʋ nyǝ́ma na Amoŋ nyǝ́ma pa woŋa ma yǝlaa mɛ, na pá footi-mɛ tɔ. Pa tʋʋ-mɛ, pa cusa mǝ tɛtʋ na kalampaanɩ na pá sɔɔsɩ pa nyǝntʋ tɔɔ.
Pǝ tǝna pǝ tʋ Ɩsɔ Tacaa má, ma tuuki sɩ ɩsɩɩ ma kpiisa Mowapʋ na Amoŋ pǝ nyǝ́ma ɩsɩɩ Sɔtɔm na Kɔmɔɔ. Pa tɛtʋ ká pǝsɩ tɔm tǝhulle na wʋlaɣa tɛtʋ na sɔwa tike nyala. Ma yǝlaa kakaasaɣa ká kɔnna na pá kuu pa wɛnaʋ, na pá tɔɣɔ pa tɛtʋ.
Ɩsǝna maa hɔ pa ŋkpaŋʋɣʋ tɔɣɔlɛ. Mpi tɔ, pa kǝla kalampaanɩ kɛ́ na pá tʋʋ Pǝ tǝna pǝ tʋ má, ma yǝlaa.
Tacaa má, maa nyǝŋsɩ pa ɩsɛ kɛ teu kɛ tǝnaɣa. Maa wakǝlɩ antulinya tǝna taa tɩɩŋ. Ɩlɛ piitimnaa tǝna ká sɛɛ-m pa tɛtʋ taa. Halǝna pǝ kpɛnna hatǝlaɣa nyǝ́ma tǝna.
Ḿpʋ́ɣʋ́ Tacaa tɔma sɩ: Maa kʋ Ɩtiyopii nyǝ́ma mɛ mǝ tǝnaɣa yoou taa.
Maa tʋ ilim ntɔɣɔŋ tɔɔ hɔɣɔlʋɣʋ Asilii nyǝ́ma kɛ niŋ. Maa wakǝlɩ-kʋ na Ninifi ɩcatɛ sɔsɔɔlɛ pǝsɩ ncaalɛ na wʋlaɣa tɛtʋ.
Kalǝkǝŋ ká hǝntǝɣǝna ɩcatɛ lonte taa, na taalɛ wontu kɛ waanɩ waanɩ. Kpiisiŋ na aluɣucana ká caɣa akelenaa ncaa taa. Paa pɛlɩ kutuluŋ taa kpeŋkpelasɩ kʋpaŋsɩ, na sɩ sɔɣɔtɩ nɔnɔɣɔ. Katǝkatǝŋ ká wiiki ncaa pǝtolee tɔɔ.
Ɩsǝna ɩcatɛ ńtɛ́ tɩɩ tɛna tɔɣɔlɛ. Paa na tǝ yǝlaa nyǝnaɣa-tɛɣɛ sɔsɔɔlɛ, nte tǝ fɛɩna saala tɔ. Tɩɩ pǝsɩ ncaalɛ na pǝ́ yelina taalɛ wontu. Ɩlɛna tɛɛlaa tǝna kpɛɛtǝɣɩ nyɔɔŋ na pá sɔ́ɔ́lǝ́ɣɩ́-tɛ.
Ḿpʋ́ɣʋ́ Sofoni tɔma sɩ: Yosalɛm ɩcatɛ yǝlaa mpa mɛ ɩ́ lakɩ ɩsaɣatʋ tɔ. Ɩ́ ŋmakǝlǝɣɩ lɛlaa, pǝyele ɩ́ kʋlǝɣɩ Tacaa tɔɔ tɔ. Mpusi wɛ mǝ tɔɔ kɛ́.
Mpi tɔ, ɩ́ ta nɩɩ Tacaa tɔm. Ɩ́ kisa ɩ kpaalʋɣʋ mpi ɩ kpaala-mɛ tɔ. Pǝyele ɩ́ tá tʋ-ɩ naani, ɩ́ tá pɛɛkɩ sɩ Ɩsɔ ɩ́ sǝna-mɛ.
Mǝ nyʋɣʋ nyǝ́ma wɛ kɛ́ ɩsɩɩ tɔɣɔlasɩ nsi sɩ mʋ pááná tɔ. Mǝ hʋʋlaa ná wɛ ɩsɩɩ sʋnsʋmǝŋ likuɣu na ɩɩ tɔɔsǝɣɩ cele tɔɔ tɔ.
Mǝ Ɩsɔ kʋyɔɣɔtʋtʋ tɛlǝsǝlaa ɩɩ paasǝɣǝna pa tǝmlɛ. Pa kooki yem na pá kisiɣi pa tilitu. Mǝ kɔtǝlaa ná nyǝnǝɣɩ Ɩsɔ nyǝm kɛ yem kɛ́ na pá yɔkǝɣɩ ɩ kiiu.
Tacaa wɛ ɩcatɛ taa kɛ́, na ɩ́ tɔkɩ kawulaɣa na siɣisuɣu. Ɩɩ lakɩ ɩsaɣatʋ. Ɩ tǝŋǝɣɩ tampana kɛ́, na ɩ́ hʋʋkǝna paa tanaŋ ŋku. Paa na mpʋ tɔ, asaɣaa fɛɩ fɛɛlɛ.
Ḿpʋ́ɣʋ́ Tacaa yɔɣɔtaa sɩ: Ma tɛma piitimnaa tǝcu kɛ́ ḿpʋ́ɣʋ́ kpiisuɣu. Ma yɔka pa koloosi acalɛɛ. Ma wakǝla pa hapɛɛ. Tɔntaa maɣamaɣa fɛɩ tɔtɔ. Pɩɩ kpiisi pa acalɛɛ, nɔɣɔlʋ kaa wɛɛ.
Ma tɔŋaɣa sɩ, Yosalɛm nyǝ́ma mɛ ɩ́ ká nyana-m, ɩ́ ká nɩɩ ma kpaalʋɣʋ. Ɩlɛ ma kaa yɔkɩ mǝ tǝcaɣalɛ ɩsɩɩ maa kalǝna-mɛ tɔ. Ama mǝ mǝlaa kɛ́ na ɩ́ tɛlǝsǝɣɩ mpǝle.
Ɩ taŋ kʋyakʋ ŋku maa kɔɔ mǝ waalɩ ɩsɩɩ tɔɣɔlaɣa tɔ. Ma tʋ ma taa sɩ, ma kotiɣi piitimnaa na kawulasɩ. Maa yele na ma pááná nyaɣa pa na antulinya tǝna ɩsɩɩ kɔkɔ.
Ḿpʋ́ɣʋ́ Tacaa yɔɣɔtaa sɩ: Maa laɣasɩ yǝlaa, maa nyaalɩ mǝ ɩsaɣatʋ. Ɩlɛna ɩ́ sɛɛ-m na lotu kʋlʋmtʋ.
Paa ma yǝlaa mpa mɛ ɩ́ yawa na ɩ́ tɛɛ Ɩtiyopii tɔɔ tǝcaɣacaɣa tɔ. Ɩ́ ká kɔɔ na ɩ́ la-m kɔtasɩ.
Kʋyaŋku tɔ ma yǝlaa kaa wɛɛna ɩsǝna paa pǝntǝna-m tɔ pǝ fɛɛlɛ. Maa lǝsɩ mpi pǝ lakɩ-mɛɣɛ kalampaanɩ nyǝ́ma tɔ. Ɩlɛna ɩ́ yele mǝ tǝɣɩ hɔm kɛ ma pʋɣʋ naŋŋ nyǝŋkʋ tɔɔ.
Maa kenti mǝ taa mpa pa pasǝɣɩ pa tɩ tɔ na kʋnyɔntʋnaa mpa pa tɛɛlǝɣɩ-m tɔ pa tɔɔ.
Ɩsɛɣɛlɩ nyǝ́ma mɛ mǝ kakaasaɣa kaa tasa mpi pǝ ta siɣisi tɔɣɔ lapʋ. Pǝyele ɩ́ kaa looli, yaa ɩ́ tʋsɩ nɔɣɔlʋ. Ɩ́ ka tɔkɩ kɛ́ na ɩ́ hɛɛsɩ, nɔɣɔlʋ kaa nyaasɩ-mɛ.
Yosalɛm ɩcatɛ yǝlaa, na Ɩsɛɣɛlɩ nyǝ́ma mɛ, mǝ tǝna mǝ laŋa ɩ́ hʋlʋmɩ, Ɩ́ yɔɔlǝna mǝ lotu tǝna.
Tacaa yela mǝ ŋkpaŋʋɣʋ kɛ hɔm. Ɩ tɔɣɔna mǝ kolontunaa. Ɩsɛɣɛlɩ nyǝ́ma wulaʋ Tacaa wɛ mǝ waalɩ kɛ́. Pǝ fɛɩ sɩ ɩ́ nyana wahala nɔɣɔlʋ.
Kʋyakʋ ŋkʋɣʋ yǝlaa ká tɔ sɩ: Yosalɛm nyǝ́ma mɛ, ɩ́ taa nyá, mǝ apalʋtʋ ɩ́ taa le.
Tacaa mǝ Ɩsɔ wɛ mǝ waalɩ, na ɩ toŋ. Ɩ ká yele na ɩ́ la akanaa. Mǝ tɔɔ kɛ́ ɩ laŋlɛ hʋlʋmaa. Ɩ sɔɔla-mɛɣɛ na ɩ́ haakɩ-mɛɣɛ weesuɣu kʋfalʋɣʋ.
Ḿpʋ́ɣʋ́ Tacaa yɔɣɔtaa sɩ: Yosalɛm yǝlaa mpa mɛ ɩ́ hatǝlǝna acima, na mǝ laŋlɛ wakǝlaa tɔ. Maa kpeɣeli-mɛ na má kɛɛlɩ mǝ fɛɛlɛ.
Waatʋ ɩnǝɣɩ maa hɔ mǝ muɣullaa ŋkpaŋŋ. Maa la kɔɔlɛ kɛ mpa pǝ kʋwa tɔ. Maa mǝŋna mǝ yǝlaa mpa pa kpawa yomle tɔ. Maa yele na mǝ kʋtʋɣʋ pǝsɩ ɩsantɛ.
Ɩlɛna má kpeɣeli-mɛ na má kɔna. Maa tʋ-mɛɣɛ teeli na má kʋsɩ mǝ nyʋɣʋ kɛ atɛ yǝlaa tǝna taa. Tacaa má ma yɔɣɔtǝna mpʋ.
Ḿpʋɣʋ Pɛɛsɩ wulaʋ sɔsɔ Taliyusi kawulaɣa pənaɣa naalɛ nyəŋka ɩsɔtʋ naatoso nyəŋ kʋyakʋ kancaalaɣa nyəŋkʋ wule. Tacaa heela Ɩsɔ kʋyɔɣɔtʋtʋ tɛləsʋlʋ Asee kɛ tɔm sɩ ɩ́ tɛləsɩ-təɣɩ Yuta nyʋɣʋ tʋ Salatiyɛɛlɩ pəyalʋ Solopapɛɛlɩ, na kɔtʋlʋ sɔsɔ Yosatakɩ pəyalʋ Yesuwa.
Ntɛna Asee yɔɣɔtɩ tɔm ntɩ sɩ: Pə təna pə tʋ Tacaa má ma yɔɣɔtaa sɩ, Ɩsɛɣɛlɩ yɔɣɔtəɣɩ sɩ, pə ta tata Ɩsɔ təsɛɛlɛ ŋmaʋ.
<range>
Ɩlɛ pə wɛ teu sɩ mɩɩ həntəɣɩ kutuluŋ wei pa lapa kacɔka kɛ teu tɔ ɩ taa. Ɩlɛna Ɩsɔ təsɛɛlɛ náá kɛ́ ncaalɛ na?
Pə təna pə tʋ Tacaa má ma tɔma Ɩsɛɣɛlɩ nyə́ma sɩ ɩ́ hʋʋ mə tɔntɛ tɔm kɛ mə taa.
Ɩ́ tuuwa sɔsɔm ama mə kʋmtʋ ta kpa. Mə tɔɣɔnaɣa ta tɔɔ sɩ, ɩ́ tɔɣɔ na ɩ́ haɣa. Pə́cɔ́ mə sʋlʋm ta tɔɔ sɩ, ɩ́ nyɔɔ na pə́ kʋ mə lʋkɔtʋ. Ɩ́ fɛɩna wontu sɩ ɩ́ suu na pə́ haŋ-mɛ. Pəyele təmlataa kʋfɛlʋɣʋ kʋləɣɩ hʋntʋ kɛ yem.
Pə təna pə tʋ Tacaa tɔma sɩ ɩ́ hʋʋ mə tɔntɛ tɔm kɛ mə taa.
Ɩlɛna ɩ́ kpa pulaɣa tɔɔ na ɩ́ sɛtɩ taasɩ, na ɩ́ ŋma-m Ɩsɔ təsɛɛlɛ. Waatʋ ɩnəɣɩ pɩɩ kʋsɩ ma nyʋɣʋ kɛ ɩsəna pə mʋnaa tɔ, na ma laŋlɛ hɛɛ.
Ɩ́ ka taŋaa sɩ ɩ́ kʋ tɔɣɔnaɣa kɛ sɔsɔm. Ama ɩ́ ta hiki mpʋ. Ɩsɔ wosa heelim kɛ mpi ɩ́ kpeena mə tɛɛsɩ taa tɔ ɩlɛna pə́ saalɩ yem. Pə təna pə tʋ Tacaa má ma pɔɔsəɣɩ-mɛ sɩ pepe tɔɔ kɛ́ mpʋ? Ɩ́ yela Ɩsɔ təsɛɛlɛ kɛ ncaalɛ, na paa wei ɩ́ paasəna ɩ maɣamaɣa ɩ təyaɣa.
Mpʋ pə tɔɔ kɛ́ paa tɛʋ kʋlʋmʋɣʋ ta nɩɩ. Pə́cɔ́ pʋlʋpʋ ta nyɔ.
Ɩsɔ kɔna wʋlaɣa kɛ tɛtʋ taa na pulasɩ tɔɔ. Mə tɔɣɔnaɣa pee tawa, na mə lɛsɛŋ na olifinaa pə tɩɩŋ na mə haləmnaa lɛmpɩ wʋlaa. Yəlaa na tɔla pa lakɩ wahala. Mə wahala saala yem.
Ḿpʋɣʋ Salatiyɛɛlɩ pəyalʋ Solopapɛɛlɩ, na Yosatakɩ pəyalʋ kɔtʋlʋ sɔsɔ Yesuwa, na Ɩsɛɣɛlɩ nyə́ma kakaasaɣa təna, pa mʋwa Tacaa tɔm nti Ɩsɔ kʋyɔɣɔtʋtʋ tɛləsʋlʋ heela-wɛɣɛ mpʋ tɔɣɔ niŋ naalɛ. Ɩlɛna Asee náá pəsɩ na ɩ́ la ɩ təmlɛ kɛ teu. Kʋyakʋ ŋkʋ yəlaa ka wɛna Ɩsɔ sɔɣɔntʋ kɛ́.
Ḿpʋɣʋ ɩ tasa-mɛɣɛ Ɩsɔ Tɔm lɛntɩ kɛ heeluɣu sɩ Tacaa yɔɣɔtaa sɩ: Ma sɩɩ nɔɣɔ sɩ, maa wɛɛ mə waalɩ.
Ḿpʋɣʋ Tacaa hawa Yuta nyʋɣʋ tʋ kɛ apalʋtʋ, na Yesuwa, na kɔtʋlʋ sɔsɔ, na pa təna mpa pa lɩɩna yomle tɔ. Ɩlɛna pá sʋʋ pa Ɩsɔ Pə təna pə tʋ Tacaa təsɛɛlɛ kɛ ŋmaʋ.
Wulaʋ Taliyusi kawulaɣa pənaɣa naalɛ nyəŋka, ɩsɔtʋ naatoso nyəŋ kʋyakʋ hiu na liɣiti nyəŋkʋ kɛ pa caala təmlɛ.
Ḿpʋɣʋ wulaʋ Taliyusi pənaɣa naalɛ nyəŋka, ɩsɔtʋ naatosompɔɣɔlaɣa nyəŋ, kʋyakʋ hiu na kʋlʋmʋɣʋ wule. Tacaa tasa Ɩsɔ kʋyɔɣɔtʋtʋ tɛləsʋlʋ Asee kɛ tɔm heeluɣu.
Ɩ tɔma-ɩ kɛ́ sɩ: Heeli Solopapɛɛlɩ na kɔtʋlʋ sɔsɔ Yesuwa na pa təna mpa pa lɩɩna yomle tɔ sɩ
mə taa nɔɣɔlʋ tɔɔsəɣɩ ɩsəna Ɩsɔ təsɛɛlɛ ńtɛ́ tɩɩ tewa lɔŋtaa tɔ? Ama nɔɔnɔɔ tə teu mpɩ pə səpa.
Pə tɔɔ kɛ́ Tacaa má ma tɔma sɩ, Solopapɛɛlɩ na Yesuwa na tɛtʋ yəlaa təna ɩ́ kaasɩ mə tɩ na ɩ́ sʋʋ pə təmlɛ taa. Mpi tɔ, ma wɛ mə waalɩ kɛ́.
Waatʋ wei ɩ́ lɩɩna Icipiti tɔɣɔ maa sɩɩ mpʋ. Ɩlɛna ma feesuɣu wɛ mə waalɩ, ɩlɛ ɩ́ taa nyá.
Pə təna pə tʋ Tacaa sɩ, pə kaasa pəcɔ. Maa ciɣiti ɩsɔtɔnʋɣʋ na tɛtʋ na teŋkunaa təna.
Maa liɣiti piitimnaa kɛ yem yem. Maa kɔna mə wɛnaʋ kɛ cənɛ. Maa yele na Ɩsɔ təsɛɛlɛ la teu kɛ sɔsɔm.
Pə taɣa pʋlʋ, ma tənna antulinya wʋla na pə liɣitee təna.
Ɩlɛ Ɩsɔ təsɛɛlɛ naalɛ nyəntɛ ká tɛɛ kancaalaɣa nyəntɛ kɛ teu təkpataa. Lonte tənɛ tə taa kɛ́ maa yele na ɩ́ hɛɛsɩ. Pə təna pə tʋ Tacaa má ma yɔɣɔtəna mpʋ.
Ḿpʋɣʋ Taliyusi kawulaɣa pənaɣa naalɛ nyəŋka, ɩsɔtʋ pɔɣɔlaɣafɛɩ nyəŋ, kʋyakʋ hiu na liɣiti nyəŋkʋ wule. Pə təna pə tʋ Tacaa tasa Asee kɛ tɔm heeluɣu
Sɩ: Pɔɔsɩ kɔtəlaa sɩ
ntanyɩ mə taa nɔɣɔlʋ tʋ kɔtaɣa nantʋɣʋ ntɛ́ ɩ toko taa. Ɩlɛna toko ɩnɩ ɩ́ tokina potopoto yaa tuusi hatʋ, yaa sʋlʋm yaa nim yaa tɔɣɔnaɣa nakəlɩ. Pə mʋnaa sɩ ɩ́ tasa-kɛɣɛ Ɩsɔ kɛ́ haʋ na? Ntɛna kɔtəlaa sɩ: Aaɩ.
Ɩlɛna Asee tasa sɩ: Ye nɔɣɔlʋ tokina sətʋ ɩlɛna pʋntʋ tokina tɔɣɔnaɣa. Kaa pəsɩ asilima nyəŋka na? Ntɛna kɔtəlaa sɩ: Ɛɛ.
Mpʋɣʋlɛ Asee tɔma sɩ: Tacaa sɩ, ḿpʋɣʋ ma nyənəɣɩ tɛtʋ tənɛ tə yəlaa, na mə kʋlapəm təna. Pə təna mpi ɩ́ lakɩ-m kɔtaɣa tɔ pə kɛ́ asilima kɛ́.
Mpʋ tɔ, ɩ́ paasəna teu. Ɩ́ ná mpi too pə́ kpaɣa lapʋ na pə́ sɩɩna saŋa, na pə́cɔ́ ɩ́ kpeɣeli pɛɛ na Ɩ́ ŋmaakɩ Ɩsɔ təsɛɛlɛ tɔ.
Waatʋ ɩnɩ tɔ, ye nɔɣɔlʋ pola kpóú lɔʋ kɛ tɔkəŋ hiu. Naanʋwa tike kɛ ɩ ká maɣana. Yaa wei ɩ́ pola sʋlʋm liitilinaa nɩɩlɛ na naanʋwa kɛ́ cosuɣu hiu tike kɛ ɩ ká maɣana.
Ma yelina na mə tɔɣɔnaɣa pee nyəŋka wʋlɩ na tɔmpɛɛ wakəlɩ mə kʋtɔɣɔʋ. Paa na mpʋ mə taa nɔɣɔlʋ ta pəsəna ma tɔɔ.
Pə kpaɣaʋ saŋa tɔ ɩ́ paasəna teu kɛ mpi pɩɩ la tɔ. Mpi tɔ, ɩsɔtʋ pɔɣɔlaɣafɛɩ nyəŋ kʋyakʋ hiu na liɣiti nyəŋkʋ kʋnɛɣɛ ɩ́ sɩɩ Ɩsɔ təsɛɛlɛ kite. Ɩ́ paasəna-təɣɩ teu.
Ntɔŋ pʋlʋ ta kaasɩ kpeeŋ taa? Paa mə tɩɩŋ kʋtɔtɔɣɔŋ, ɩ ta lʋlɩ. Ama pə kpaɣa saŋa waalɩ tɔ, maa kooli-mɛɣɛ kʋpantʋ.
Ḿpʋɣʋ Tacaa tasa Asee kɛ heeluɣu kɛ tɔm naalɛ nyəm kɛ kʋyakʋ kʋlʋmʋɣʋ ŋkʋ sɩ:
Heeli Yuta wulaʋ Solopapɛɛlɩ sɩ, maa ciɣiti ɩsɔtɔnʋɣʋ na tɛtʋ.
Maa kʋsɩ atɛ awulaa, na ma yele na atɛ kawulasɩ sɩɩ tənaɣa. Mə kɛɛkɛnaa na pa caɣalaa ká pəsɩ nyaɣaɩnaa, na kpaɣanəŋ náá sɩ. Kpaɣanəŋ caɣalaa ká kʋ təma.
Ama kʋyakʋ ŋkʋ ma təmlɛ tʋ Solopapɛɛlɩ nyaɣa maa kpa wulaʋ na ń wɛɛ ɩsɩɩ ma kʋyʋsʋɣʋ. Mpi tɔ, nyaɣa ma kpawa sɩ ń tɔɣɔ kawulaɣa na ma hətɛ. Pə təna pə tʋ Tacaa má, ma yɔɣɔtəna mpʋ.
Pɛɛsɩ wulaʋ sɔsɔ Taliyusi kawulaɣa pənaɣa naalɛ nyəŋka, ɩsɔtʋ pəlefɛɩ nyəŋ, kɛ Tacaa yɔɣɔtəna Pelekiya pəyalʋ Sakalɩ. Ɩtoo saalɩ kɛlɛ.
Sɩ ɩ́ heeli Ɩsɛɣɛlɩ nyə́ma sɩ: Pə təna pə tʋ Tacaa má, ma mʋna mə cɔsɔnaa kɛ pááná kɛ́ təsəɣəsəɣɩ. Ɩ́ məlɩ ma kiŋ, ɩlɛna máá kɛɛsəna mə tɔɔ. Ma sɩɩ ḿpʋɣʋ ma nɔɣɔ kɛ́.
<range>
Ɩ́ taa kɛɛna mə caanaa. Maa tɛma ma kʋyɔɣɔtʋtʋ tɛləsəlaa heeluɣu kɛ lɔŋtaa sɩ pá tɛləsɩ-mɛ sɩ, ɩ́ lɔ mə tɔntɛ na mə lakasɩ ɩsaɣasɩ. Ama ɩ́ ta tisi na ɩ́ mʋ ma tɔm na ɩ́ nɩɩna-m.
Ɩ́ nyə́ma teu sɩ mə cɔsɔnaa na ma kʋyɔɣɔtʋtʋ tɛləsəlaa mpɛ pa səpa.
Pəyele ma kʋkpaalətʋ na ma kʋsəsɩɩtʋ nti tə tɔm maa heela ma kʋyɔɣɔtʋtʋ tɛləsəlaa sɩ, pá tɛləsɩ-mɛ tɔ, tə maɣana-mɛɣɛ teitei kɛ́. Ɩlɛna ɩ́ cɛkəna sɩ mə lakasɩ ɩsaɣasɩ tɔɔ kɛ́ Tacaa má, ma lapa-mɛɣɛ mpʋ. Ɩlɛna ɩ́ laɣasɩ.
Ḿpʋɣʋ Tacaa yɔɣɔtəna Pelekiya pəyalʋ Ɩsɔ kʋyɔɣɔtʋtʋ tɛləsʋlʋ Sakalɩ. Wulaʋ sɔsɔ Taliyusi kawulaɣa waatʋ taa kɛ́ ɩ yɔɣɔtəna-ɩ, pənaɣa naalɛ nyəŋka ɩsɔtʋ naanʋwa na kʋlʋm nyəŋ kʋyakʋ hiu na liɣiti wule.
Ɩlɛna pə́ lá Sakalɩ ɩsɩɩ toosee taka na ɩ́ ná nɔɣɔlʋ caɣa kpaɣanʋsɛɛmaɣa. Ɩlɛna ɩ́ səŋa tiikasɩ nasəlɩ sɩ hɛkʋ kɛ tɛtɛkəlɛ natəlɩ tə taa. Ɩ waalɩ kɛ́ kpaɣanʋsɛɛmasɩ na kpaɣanʋhʋlʋmasɩ na huluhuluŋ.
Ntɛna má pɔɔsɩ ɩsɔtaa tillu wei ɩ ka yɔɣɔtəna-m tɔ sɩ: Tacaa, kpaɣanəŋ ɩnɩ, ɩ kʋtoluɣu suwe? Mpʋɣʋlɛ sɩ: Maa kɛɛsɩ-ŋ.
Ḿpʋɣʋ apalʋ wei ɩ səŋa tiikasɩ hɛkʋ taa tɔ ɩ́ tɔma sɩ: Tacaa tilina-wɛ sɩ, pá cɔɔ tɛtʋ.
Ntɛna kpaɣanəŋ caɣalaa mpɛ pa kɛɛsəɣɩ ɩsɔtaa tillu sɩ: Tə cɔɔwa tɛtʋ təna. Ama hɛɛsʋɣʋ wɛnna paa timpi, yoou fɛɩ tiili.
Ntɛna ɩsɔtaa tillu nɔɣɔ təkpaʋ sɩ: Tacaa Pə təna pə tʋ, pɩɩsɩ hiu na naanʋwa kɔlɔ n mʋ Yosalɛm na Yuta acalɛɛ lɛnna na pááná. Pəlee kɛ́ n ká hʋlɩ-yɛɣɛ suulu?
Mpʋɣʋlɛ Tacaa heela-ɩ tɔm naani nyəntʋ nti tə kpaasəɣɩ apalʋtʋ tɔ.
Ḿpʋɣʋ ɩsɔtaa tillu wei ɩ yɔɣɔtaɣana-m tɔ ɩ tɔma-m sɩ: Kpaalɩ Pə təna pə tʋ Tacaa má ma tɔm. Ma sɔɔla Yosalɛm na Siyɔŋ pulaɣa kɛ́ ɩsɩɩ yem na kpɛtɛ.
Ama ma taa kpaana piitimnaa mpa mɛ ɩ́ hɔŋ mə tɩ tɔɣɔ. Mpi tɔ, pəciiu kɛ ma mʋna Ɩsɛɣɛlɩ na pááná. Ɩlɛna mɩɩ pəsəɣɩ-ɩ ncaalɛ.
Pə tɔɔ kɛ́ ma kpaaləɣɩ sɩ maɣa Pə təna pə tʋ Tacaa, maa məlɩ Yosalɛm. Maa la kʋpantʋ na ɩ́ taɣanɩ Ɩsɔ təsɛɛlɛ kɛ ŋmaʋ, na ɩ́ kʋsɩ ɩcatɛ tɔtɔ.
Ḿpʋɣʋ ɩsɔtaa tillu tasa-m heeluɣu sɩ: Kpaalɩ tɔtɔ sɩ, maa tasa Yosalɛm kɛ ləsʋɣʋ. Maa waasɩ Siyɔŋ na pə́ caɣana mə acalɛɛ təpɔkɛɛ.
Ḿpʋɣʋ pə tasa-m ɩsɩɩ toosee taka tɔtɔ na ma ná həŋ liɣiti.
Ɩlɛna má pɔɔsɩ ɩsɔtaa tillu wei ɩ yɔɣɔtəɣəna-m tɔ sɩ: Həŋ ɩnɩ ɩ kʋtoluɣu suwe? Mpʋɣʋlɛ sɩ: Ɩnɩ ɩ hʋləɣəna piitimnaa toŋ nyəm. Mpɩ pə yasəna Yuta na Ɩsɛɣɛlɩ na Yosalɛm pə yəlaa.
Ɩlɛna Tacaa hʋlʋ-m koolaa liɣiti.
Ḿpʋɣʋ ma pɔɔsa-ɩ sɩ: Pepeɣe pa kɔma lapʋ kɛ cənɛ? Ɩlɛna ɩ́ cɔ-m sɩ: Pa kɔmaɣa sɩ, pa nyaasəɣɩ piitimnaa. Mpɛ pa yoonna Yuta nyə́ma na pá yasɩ pa yəlaa. Ɩlɛna pá yɔkɩ pa toŋ.
Ḿpʋɣʋ pə lapa-m ɩsɩɩ toosee taka na ma ná yʋlʋ na ɩ́ tɔka ŋmənaɣa kʋmaɣasaɣa.
Ɩlɛna má pɔɔsɩ-ɩ sɩ: Leɣe n puki? Ḿpʋɣʋ sɩ: Ma puki sɩ ma maɣasəɣɩ Yosalɛm ɩcatɛ waŋ na tə taɣaləŋ.
Ntɛna ɩsɔtaa tillu wei ɩ yɔɣɔtəna-m tɔ ɩ́ kpətəna ɩsɔtaa tillu lɛlʋ wei ɩ səŋa-ɩ tɔ.
Ḿpʋɣʋ ɩ tɔma-ɩ sɩ: Polo ń heeli ɩfepu wei ɩ tɔka ŋmənaɣa tɔ sɩ, pa kaa ŋma koluŋa na pá cɔɔna Yosalɛm. Mpi tɔ, ɩ taa yəlaa na tɔla pa kəla paɣalɛ.
Ama Tacaa yɔɣɔtaa sɩ: Máá wɛɛna ɩsɩɩ ɩcatɛ koluŋa kɔkɔ nyəŋka na ma teu naakɩ tə taa.
Ḿpʋɣʋ Tacaa tɔma sɩ: Mpa mɛ ma yasa tɛtʋ təna taa tɔ, ɩ́ lɩɩ ilim ntɔɣɔŋ tɔɔ tɛtʋ taa na ɩ́ se.
Yosalɛm nyə́ma mpa mɛ ɩ́ wɛ yomle taa kɛ Papiloni tɔ, ɩ́ taɣanɩ mə tɩ na ɩ́ se.
Ḿpʋɣʋ Sakalɩ tɔma sɩ: Pə təna pə tʋ Tacaa tilinana-m tɔm sɔsɔɔntʋ tənɛ. Ɩ yɔɣɔtəɣəna piitimnaa mpa pa yoona ɩ yəlaa mɛ tɔ sɩ: Ye wei ɩ́ tokina-mɛ pə wɛ ɩsɩɩ maɣa pʋntʋ tokinaa.
Maa kʋlɩ piitimnaa mpa pa ŋmakəla-mɛ tɔ pa tɔɔ. Maa yele na mə yomaa ŋmakəlɩ-mɛ. Pɩɩ kɔɔ na pə la mpʋ ɩlɛ pəlɛɣɛlɛ ɩ́ ká nyɩ sɩ Pə təna pə tʋ Tacaa tilina-m.
Tacaa sɩ: Yosalɛm nyə́ma ɩ́ ŋmaaləna laŋhʋlʋmlɛ. Maa kɔɔ na má caɣa mə cɔlɔ.
Waatʋ ɩnəɣɩ piitimnaa paɣalɛ ka kpɛntəna-m. Ɩ́ ká pəsɩ ma yəlaa. Ɩlɛna má wɛɛ mə hɛkʋ. Waatʋ wei mpʋ ɩnɩ pɩɩ la tɔɣɔ ɩ́ ká nyɩ sɩ, maɣalɛ Pə təna pə tʋ Tacaa wei ɩ tila-m mə kiŋ tɔ.
Yuta ká taɣanɩ pəsʋɣʋ kɛ ma kpəntɛ kɛ ma tɛtʋ taa. Ɩlɛna Yosalɛm náá pəsɩ ma ɩcatɛ kʋləsəlɛ.
Yəlaa təna ɩ́ su. Tacaa lɩɩna ɩ təyaɣa taa.
Ḿpʋɣʋ Tacaa hʋla-m kɔtʋlʋ sɔsɔ Yesuwa. Ɩ səŋa ɩsɔtaa tillu ɩsɛntaa. Satanɩ ná wɛ ntɔɣɔŋ tɔɔ sɩ, ɩ caa-ɩ tɔm suuu.
Ntɛna ɩsɔtaa tillu təkɩ Satanɩ sɩ: Su, Tacaa ləsəna Yosalɛm. Yesuwa ná wɛ ɩsɩɩ tuputuɣu ŋku pa ləsa kɔkɔ taa tɔ.
Yesuwa ka səŋa təna tɔ na ɩ́ suu asilima wontu kɛ.
Ḿpʋɣʋ ɩsɔtaa tillu tɔma ɩ́ na mpa tɔ sɩ: Ɩ́ wɔɣɔsɩ-tɩ. Ma hɩɩsa ɩ ɩsaɣatʋ. Ɩ́ ká suu-ɩ acima wontu.
Na ɩ́ tasa sɩ: Ɩ́ temi-ɩ saalaɣa kʋpaŋka. Ɩlɛna pá la mpʋ. Pa suu-ɩ wontu kʋpantʋ tɔtɔɣɔ na ɩsɔtaa tillu wɛ təna.
Tənaɣa ɩsɔtaa tillu tɔma sɩ:
Pə təna pə tʋ Tacaa má ma sɩɩ ma nɔɣɔ sɩ: Ye Ɩsɛɣɛlɩ nyə́ma tɔka ma kiiŋ na pá təŋəɣɩ ma kʋtʋtʋtʋ maa kpa-mɛɣɛ Ɩsɔ təsɛɛlɛ sɔsaa sɔsaa na ma taɣa paasənlaa. Maa tʋ-mɛɣɛ ɩsɔtaa tillaa mpa pa wɛ ma təmlɛ taa ɩsəntɔ tɔ pa taa.
Ḿpʋɣʋ Tacaa yɔɣɔtaa sɩ: Kɔtʋlʋ sɔsɔ Yesuwa na ɩ taapalaa mɛ. Mə hʋləɣəna nyʋɣʋ yapʋ mpi pɩɩ kɔɔ tɔ pə tɔm. Ɩ́ ke ŋkpaŋŋ na ɩ́ nɩɩ. Maa yele na ma təmlɛ tʋ Tafiiti Hoole lɩɩ.
Ma sɩɩkɩ pəlɛ nte tə wɛna ɩsɛ naatosompɔɣɔlaɣa tɔɣɔ Yesuwa ɩsɛntaa. Ɩlɛna má ŋmaa tə tɔɔ kɛ́ ma tɔm. Maa kɔɔlɩ ɩsaɣatʋ nti tə pilisiɣi ɩcatɛ təna tɔɣɔ kʋyakʋ kʋlʋmʋɣʋ. Pə təna pə tʋ Tacaa má, ma yɔɣɔtəna mpʋ.
Kʋyakʋ ŋkʋ kʋ kɔma, ɩlɛ ɩ́ ká yaa lɛlaa na mə na-wɛ ɩ́ yɔɔlɩ mə tɩɩŋ kʋlʋlʋŋ na mə fikinaa tɛɛ na hɛɛsʋɣʋ.
Ḿpʋɣʋ ɩsɔtaa tillu wei ɩ yɔɣɔtəɣəna-m tɔ, ɩ kɔma na ɩ́ ciɣiti-m ɩsɩɩ pa feesuɣu yʋlʋ wei ɩ tooki tɔ.
Ɩlɛna ɩ́ pɔɔsɩ-m sɩ: Pepeɣe n naakɩ? Ma cɔ-ɩ sɩ: Ma naakɩ wʋla fətəla. Na nim tətʋlɛ kɛ ɩ nyʋɣʋ taa. Na fətəlanaa kɛ naatosompɔɣɔlaɣa, na pa kpoŋkpontu na tə kɔkɔ.
Pə kaasɩ na Olifi tɩɩŋ naalɛ səŋa tənaɣa ŋwaaŋ na mpəlɛ tɔɔ.
Ntɛna má pɔɔsɩ ɩsɔtaa tillu wei ɩnɩ ɩ yɔɣɔtəna-m tɔ sɩ: Ma caa, pepeɣe pə təna ɩsəntɔ pə hʋləɣɩ?
Ɩlɛna ɩ́ pɔɔsɩ-m sɩ: Ye mpʋ n ta nyɩ? Ma sɩ: Aaɩ, ma caa.
Mpʋɣʋlɛ sɩ, Tacaa heela-m tɔm sɩ má tɛləsɩ Solopapɛɛlɩ sɩ: Pə taɣa toŋ yaa nantʋ taa alaafəya tɔm. Ama ma feesuɣu toŋ kɛ́. Pə təna pə tʋ má ma yɔɣɔtəna mpʋ.
Paa wahalanaa kaawa ɩsɩɩ pʋɣʋ, Tacaa ká yɔkɩ-wɛɣɛ. Solopapɛɛlɩ ká ləsɩ kantəkaɣa pəlɛ nte pa kʋna Ɩsɔ təsɛɛlɛ nyʋɣʋ tɔ. Ɩlɛna yəlaa wiliti teu.
Ḿpʋɣʋ Tacaa heela-m sɩ:
Solopapɛɛlɩ ká ŋmana Ɩsɔ təsɛɛlɛ tənɛ na ɩ niŋ na ɩ́ tɛ-tɛ. Waatʋ ɩnəɣɩ ɩ́ ká nyɩ sɩ Pə təna pə tʋ Tacaa tilina-m mə kiŋ.
Mpa pa nyənəɣɩ yem kɛ́ təmisi sənɛ tɔ, pa laŋa ká hʋlʋmɩ waatʋ wei paa ná kʋmaɣasʋɣʋ kɛ Solopapɛɛlɩ niŋ taa tɔ. Fətəlanaa naatosompɔɣɔlaɣa ɩnəɣəlɛ Tacaa ɩsɛ nna ɩ naakəna tɛtʋ təna tɔ.
Ḿpʋɣʋ má pɔɔsa-ɩ sɩ: Olifinaa tɩɩŋ wei ɩ səŋna ḿpʋɣʋ fətəla ŋwaaŋ na ɩ mpəlɛ tɔɔ?
Ɩlɛna má tasa pɔɔsʋɣʋ sɩ: Olifinaa tɩɩŋ wei kɛlɛ wʋla fusi nsi sɩ taa nim lɩɩkɩ tɔ?
Ntɛna ɩ́lɛ́ ɩ́ pɔɔsɩ-m sɩ: N ta nyɩ? Ma sɩ: Aaɩ.
Ḿpʋɣʋ ɩ́ cɔ-m sɩ: Olifinaa tɩɩŋ ɩnəɣəlɛ apalaa naalɛ wei pa pəla nim na pá kpa-wɛɣɛ Pə təna pə tʋ Tacaa təmlɛ nyə́ma tɔ.
Ḿpʋɣʋ pə lapa-m ɩsɩɩ toosee taka. Ɩlɛ ma nawa takəlaɣa na ká kʋləɣɩ hʋntʋ ntɛ.
Ɩlɛna ɩsɔtaa tillu pɔɔsɩ-m sɩ: Pepeɣe n naakɩ? Ma sɩ: Takəlaɣa hɛtəna na ká kʋləɣɩ hʋntʋ. Ka taɣaləŋ wɛ mɛɛtələnaa naanʋwa. Ka waŋ kɛ mɛɛtələnaa kakpasɩ.
Ḿpʋɣʋ ɩ tɔma-m sɩ: Mpusi ká maɣana tɛtʋ taa ŋmɩɩlaa, na mpa pa tuukina yem yem tɔ, paa ləsɩ-wɛɣɛ tɛtʋ. Mpɛɣɛ pa ŋmaa ka taa na ka waalɩ.
Pə təna pə tʋ Tacaa sɩ: Ma maɣamaɣa maa kɔnna mpusi ɩnɩ. Mpusi ɩnɩ ɩ ká sʋʋ paa ŋmɩɩlʋ wei, na mpa pa tuukina ma hətɛ kɛ yem yem tɔ, pa tɛɛsɩ taa. Ɩ ká caɣa təna na ɩ́ wakəlɩ kutuluɣu na kʋ pɛɛ na kʋ kpatəŋ.
Ḿpʋɣʋ ɩsɔtaa tillu wei ɩ yɔɣɔtəna-m tɔ ɩ kɔma na ɩ́ tɔ-m sɩ: Kʋsɩ ɩsɛ. Pepe na pepeɣe n naakɩ təna?
Ɩlɛna má pɔɔsɩ-ɩ sɩ: Pepeɣelɛ? Mpʋɣʋlɛ sɩ: Tɔkʋ ŋku kʋ taa wɛ ɩsaɣatʋ təna tɔɣɔlɛ.
Waatʋ ɩnəɣɩ tɔkʋ ŋkʋ kʋ pəle nyəɣəlʋɣʋ nyəntɛ kulaa na má ná alʋ nɔɣɔlʋ na ɩ́ caɣa kʋ taa.
Ntɛna ɩsɔtaa tillu sɩ: Alʋ ɩnɛ ɩ kɛna ɩsaɣatʋ. Ɩlɛna ɩ́ tusi-ɩ na ɩ́ məŋna kʋ taa təna na ɩ́ pá pəle.
Ma kʋsa ɩsɛ, ɩlɛ heelim kpaɣa alaa napələɣəlɛ naalɛ na pə́ kɔna. Pa keŋ nəɣəsəna kɛ́ ɩsɩɩ kʋlaaləŋ. Ḿpʋɣʋ pa kpaɣa tɔkʋ ŋkʋ na pá tɛɛna.
Ḿpʋɣʋ ma pɔɔsa ɩsɔtaa tillu sɩ: Leɣe pa pukina-kʋ?
Ntɛna ɩ́ cɔ-m sɩ: Papiloni kɛ pa puki sɩ pa ŋma kutuluɣu na pá sɩɩ-ɩ na pá laakɩ.
Ḿpʋɣʋ pə lapa-m ɩsɩɩ toosee taka, ɩlɛna má ná yoou kɛɛkɛnaa liɣiti. Na pá lɩɩkəna nyəɣəlʋɣʋ kʋsɛɛmʋɣʋ pɔ́ɔ́ŋ naalɛ hɛkʋ taa.
Kpaɣanəŋ kʋsɛɛməŋ hɔŋna kancaalaɣa kɛɛkɛ. Kpaɣanəŋ kʋkpɛɛtəŋ kɛ kɛɛkɛ naalɛ nyəŋ.
Kpaɣanʋhʋlʋmasɩ kɛ kɛɛkɛ tooso nyəŋ. Ɩlɛna kpaɣanəŋ wei ɩ wɛna cʋntʋ tʋlʋŋasɩ tɔɣɔ kɛɛkɛ liɣiti nyəŋ. Kpaɣanəŋ ɩnɩ ɩ təna ɩ ka wɛna toŋ kɛ́.
Ḿpʋɣʋ ma pɔɔsa ɩsɔtaa tillu wei ɩ yɔɣɔtəna-m tɔ sɩ: Kpaɣanəŋ na ɩ kɛɛkɛnaa mpɛ pa kʋtoluɣu suwe?
Ɩlɛna pɛlɛ pá cɔ-m sɩ: Tɛtʋ təna tʋ Tacaa kiŋ kɛ feesiŋ liɣiti ɩnɩ ɩ lɩɩnaa. Ɩlɛna ɩ́ puki antulinya hɔɣɔləŋ təna taa.
Ḿpʋɣʋ kpaɣanʋkpɛɛtəŋ kɛɛkɛ ná məŋna ilim ntɔɣɔŋ tɔɔ, kɛ́ Papiloni tɛtʋ taa. Ɩlɛna kpaɣanʋhʋlʋmasɩ náá məŋna ilim tətʋlɛ tɔɔ. Na cʋntʋ tʋlʋŋasɩ nyəŋ kɛ ilim mpətəŋ tɔɔ.
Ḿpʋɣʋ cʋntʋ tʋlʋŋasɩ nyəŋ ɩnɩ ɩ sələmaa sɩ ɩ ká cɔɔ tɛtʋ. Ɩlɛna Tacaa sɩ pá cɔɔ-tɩ.
Ḿpʋɣʋ Tacaa yaa-m na ɩ́ heeli-m sɩ: Kpaɣanəŋ wei ɩ pola Papiloni tɛtʋ taa tɔ. Ɩnɩ ɩ ká yelina na ma Feesuɣu tii hɔɣɔlʋɣʋ ŋkʋ kʋ taa.
Ḿpʋɣʋ Tacaa heela-m sɩ:
Mʋ kʋcɔɔʋ kɛ mpa Papiloni nyə́ma kuuwa tɔ pa kiŋ. Mpɛɣɛlɛ Hɛlətayi, na Topiya, na Yetaya. Polo saŋa maɣamaɣa kɛ Sefaniya pəyalʋ Yosiya təyaɣa taa. Tənaɣa yəlaa mpɛ pa wɛɛ.
Caa wʋla na liɣitee nyəɣətʋ. Ɩlɛna ń lu ntenuɣu ŋku n ká te Yosatakɩ pəyalʋ kɔtʋlʋ sɔsɔ Yesuwa nyʋɣʋ tɔ.
Heeli-ɩ sɩ, Pə təna pə tʋ Tacaa yɔɣɔtaa sɩ: Yʋlʋ nɔɣɔlʋ wɛ cənɛ na pá yaa-ɩ sɩ Hoole. Ɩ ká lɩɩ ɩ tɛtʋ taa. Ɩnɩ ɩ ká ŋmana Ɩsɔ təsɛɛlɛ.
Ɩnɩ ɩ ká taɣanəna-tɛɣɛ ŋmaʋ. Ɩ ká wɛɛna kawulaɣa kʋyʋsʋm, ɩ ká caɣa ka kumte tɔɔ na ɩ́ tɔɣɔ-kɛ. Kɔtʋlʋ ká wɛɛ ɩ kɔŋkɔŋ taa, na pá nɩɩkəna təmaɣa teu.
Ntenuɣu ká caɣa Ɩsɔ təsɛɛlɛ taa. Pɩɩ tɔɔsəɣɩ-wɛɣɛ Hɛlətayi, na Topiya, na Yetaya, na Sefaniya pəyalʋ pa kʋpantʋ tɔɔ.
Yəlaa ká lɩɩna pooluŋ na pá kɔɔ na pá səna Ɩsɔ təsɛɛlɛ ŋmaʋ. Ɩlɛ ɩ́ ká nyɩ sɩ Pə təna pə tʋ Tacaa tilina-m mə kiŋ. Ye ɩ́ nɩɩkəna mə Ɩsɔ Tacaa kɛ teu pɩɩ la mpʋ.
Ḿpʋɣʋ Tacaa heela-m tɔm. Taliyusi kawulaɣa pənaɣa liɣiti nyəŋka ɩsɔtʋ pɔɣɔlaɣafɛɩ nyəŋ wei pa yaa sɩ kisile tɔ ɩ kʋyakʋ liɣiti nyəŋkʋ wule kɛ ɩ heela-m tɩ.
Petɛɛlɩ nyə́ma ka tilina Salesee na Lekem-Mɛlɛkɩ sɩ pá kɔɔ Tacaa wiinaʋ kɛ ɩsɔ təsɛɛlɛ taa.
Ḿpʋɣʋ pa pɔɔsa kɔtəlaa na Ɩsɔ kʋyɔɣɔtʋtʋ tɛləsəlaa sɩ: Pə́ wɛɛ sɩ, tə́ wiiki na tə́ hɔkəɣɩ nɔɔsɩ, kɛ paa pənaɣa ŋka ka ɩsɔtʋ kakpasɩ nyəŋ, ɩsɩɩ too tə lakaɣa pɩɩsɩ paɣalɛ taa tɔ?
Ḿpʋɣʋ Pə təna pə tʋ Tacaa tɔma-m sɩ,
tɛləsɩ kɔtəlaa na tɛtʋ taa yəlaa təna tɔm sɩ: Too pɩɩsɩ nɩɩtoso na naanʋwa kɔlɔ ɩ́ hɔkəɣɩ nɔɔsɩ, na ɩ́ wiiki paa ɩsɔtʋ kakpasɩ nyəŋ na ɩsɔtʋ naatosompɔɣɔlaɣa nyəŋ wei. Ɩlɛ pə taɣa ma laŋhʋlʋmlɛ kɛ ɩ́ caakɩ na ɩ́ lakɩ mpʋ.
Halɩ waatʋ wei ɩ́ tɔkɩ na ɩ́ nyɔɔkɩ tɔ, mə tɩ leleŋ kɛ ɩ́ pɛɛkəɣɩ.
Ɩsɔ kʋyɔɣɔtʋtʋ tɛləsəlaa ká tɛma Tacaa kʋkpaalətʋnaa panɛ pa nəɣəsəlɛ naʋ kɛ hatoo lɔŋtaa. Waatʋ ɩnɩ ɩ taa Yosalɛm na ɩ cɔlɔ acalɛɛ wɛ hɛɛsʋɣʋ taa. Pəcɔ yəlaa ká wɛ ilim ntɔɣɔŋ na pə mpətəŋ tɛtʋ taa.
Ḿpʋɣʋ Pə təna pə tʋ Tacaa tɔɔsa-m nti ɩ ka yɔɣɔtʋɣʋ tɔ sɩ: Ɩ́ təŋ tampana na ɩ́ hʋʋkəna. Ɩ́ lakɩ kʋpantʋ, ɩ́ hʋləɣɩ təmaɣa suulu.
<range>
Ɩ́ taa muɣuli suluwaa, yaa leelaa, yaa mʋʋlaa, yaa kʋnyɔntʋnaa. Ɩ́ taa maɣasɩ ɩsaɣatʋ kɛ mə təma tɔɔ.
Ama yəlaa mɛ ɩ́ kisa-tɩ. Ɩ́ təka mə ŋkpaŋŋ sɩ ɩ́ taa nɩɩ.
Ɩ́ lapa mə nyama kɛ kpɩɩsəŋ ɩsɩɩ pɛɛ. Ɩ́ kisa Pə təna pə tʋ Tacaa má ma kʋsɛɣɛsətʋ. Ntəɣɩ ma Feesuɣu heela Ɩsɔ kʋyɔɣɔtʋtʋ tɛləsəlaa, na pá tɛləsɩ-mɛɣɛ too lɔŋtaa ɩlɛna ɩ́ kisi nɩɩʋ. Ḿpʋɣʋ ma pááná huuna-mɛ.
Ɩlɛna ma tɔ sɩ: Timpi ma yaa-mɛ na ɩ́ kisi tɔ. Pə tɔɔ kɛ́ mə yaa-m sɩ má waasɩ-mɛ na maa kisi cɔʋ.
Maa yasɩ-mɛɣɛ yəlaa mpa ɩ́ ta nyɩ tɔ pa hɛkʋ. Ɩ́ ka yele mə tɛtʋ kɛ kpɛtɛ. Mə taa nɔɣɔlʋ ɩɩ puki, pə́cɔ́ nɔɣɔlʋ ɩɩ kɔŋ. Ɩ́ kʋ mə tɛtʋ na mə niŋ na tə́ pəsɩ tɛsəpaɣa.
Ḿpʋɣʋ Pə təna pə tʋ Tacaa heela-m sɩ:
Maɣa Tacaa ma luɣu sʋʋ Yosalɛm nyə́ma kɛ teu na má səkɩ pa səm. Na ma taa kpaakəna pa kolontunaa.
Pə tɔɔ kɛ́ ma yɔɣɔtaa sɩ maa məlɩ Yosalɛm. Maa tasa Siyɔŋ ɩcatɛ taa kɛ́ caɣaʋ tɔtɔ. Halɩ maa yaa Siyɔŋ sɩ tampana ɩcatɛ. Maa laɣasɩ Siyɔŋ ɩcatɛ pulaɣa sɩ naŋŋ nyəŋka.
Kʋkpatəlaa ká nyəkɩ pa kpatəŋ tɔɔ na pá kɔɔ pá caɣa Yosalɛm taa.
Yəlaa ká tasa Yosalɛm taa kɛ məlʋɣʋ. Piya ká tasa lɩɩʋ kɛ tuutuuma na pá liɣiliɣi ɩcatɛ hapɛɛ tɔɔ.
Ɩsɛɣɛlɩ yəlaa kakaasaɣa ɩɩ hʋʋkɩ sɩ mpʋ ɩnɩ pə wɛ lapʋ. Ama Pə təna pə tʋ Tacaa ná pəsəɣəna na ɩ́ la piti təmlɛ ńtɛ́.
Maa waasɩ ma yəlaa mpa mɛ pa kpawa yomle tɔ. Ilim təlɩɩlɛ na pə tətʋlɛ acalɛɛ taa kɛ pa pona-mɛ.
Maa kɔna-mɛɣɛ Yosalɛm na ɩ́ wɛɛ ma yəlaa. Maa wɛɛ mə Ɩsɔ, na má tɔkɩ mə tɔɔ kɛ́ kawulaɣa na siɣisuɣu.
Ḿpʋɣʋ Pə təna pə tʋ Tacaa yɔɣɔtaa sɩ: Ɩ́ kaasɩ mə tɩ. Mpi tɔ, nɔɔnɔɔ ɩ́ nɩɩkɩ ma nɔɔsɩ nsi maa sɩɩwa tɔ. Nsəɣɩ Ɩsɔ kʋyɔɣɔtʋtʋ tɛləsəlaa ka kpaala waatʋ wei pa taɣana Ɩsɔ təsɛɛlɛ kite sɩɩʋ sɩ pa ŋmaakɩ-tɛ tɔ.
Na pə́cɔ́ pə́ takɩ waatʋ ɩnɩ tɔ, yəlaa yaa tɔla taa hikiɣi kʋfɛlʋɣʋ. Pə́cɔ́ pa sʋʋkɩ paa lɩɩkɩ. Ma yela yəlaa kɛ́ sɩ pá lakɩ təmaɣa ɩsəna pa sɔɔlaa tɔ.
Ama pənɛntɛ ma heeliɣi-mɛ sɩ, ma kaa tasa mɛ mpa pə kaasaa tɔɣɔ lapʋ ɩsɩɩ lɔŋtaa nyə́ma.
Maa la-mɛɣɛ kʋpantʋ ntɩ tə təna. Tɛʋ kʋpaŋkʋ ká nɩɩ. Lɛsɛŋnaa na kʋtutuum ká la teu na ɩ́ hɛɛsɩ.
Yuta na Ɩsɛɣɛlɩ pa kawulasɩ mɛ. Ɩ́ ka wɛ piitimnaa lɛmpa hɛkʋ kɛ́ ɩsɩɩ mpusinaa. Ama pənɛntɛ maa waasɩ-mɛ. Ɩ́ ká pəsɩ piitimnaa mpi pa təŋsa nɔɔsɩ kʋpaŋsɩ tɔ. Ɩlɛ ɩ́ kaasɩ mə tɩ, ɩ́ taa nyá.
Maa tʋ ma taa kɛ́ sɩ ma lɔɔkɩ-mɛɣɛ wahala taa. Mpi tɔ, mə caanaa ka kpaasa ma pááná kɛ́, na má tɔka-yɛ.
Ama nɔɔnɔɔ ma tʋ ma taa sɩ maa katɩ Yosalɛm na Yuta nyə́ma mɛɣɛ kʋpantʋ. Ɩlɛ ɩ́ taa nyá.
Ɩsəna ɩ́ ká la tɔɣɔlɛ sɩ paa wei ɩ́ heeli ɩ tɔɣɔntəlɛ kɛ tampana. Ɩ́ təŋəɣɩ siɣisuɣu kɛ mə hʋʋlɛnaa taa, na ɩ́ pɛɛkəɣɩ hɛɛsʋɣʋ.
Ɩ́ taa la təmaɣa ɩsaɣatʋ yaa ɩ́ tuuna yem. Mpi tɔ, Tacaa má, maa caakɩ yaasinaa mpɛ pa taka.
Ḿpʋɣʋ Pə təna pə tʋ Tacaa heela-m sɩ,
má tɛləsɩ-mɛ sɩ: Nɔhɔkʋtʋ nti ɩ́ hɔkəɣɩ ɩsɔtʋ liɣiti nyəŋ na kakpasɩ nyəŋ na naatosompɔɣɔlaɣa nyəŋ na naanʋwa nyəŋ kɛ pənaɣa taa tɔ. Tɩɩ tɛ na tə́ pəsɩ acima sɔsɔɔna kɛ Yuta nyə́ma. Ama ɩ́ sɔɔlɩ siɣisuɣu na hɛɛsʋɣʋ kɛ́.
Pə təna pə tʋ Tacaa yɔɣɔtaa sɩ: Piitimnaa kpaɩ nyə́ma na acalɛɛ paɣalɛ yəlaa ká taɣanɩ Yosalɛm kɛ kɔntɛ.
Haləna ɩcatɛ lɛntɛ yəlaa heeli lɛntɛ nyə́ma sɩ: Tə́ polo na tə́ sɛɛ Pə təna pə tʋ Tacaa na tə́ wiina-ɩ. Ɩlɛna pɛlɛ pá tisi.
Piitimnaa toŋ nyəm na yəlaa paɣalɛ ká kɔɔ Yosalɛm na pá sɛɛ-m na pá wiina-m.
Ma heeliɣi-mɛ sɩ, waatʋ ɩnəɣɩ piitimnaa waanɩ waanɩ naanʋwa yəlaa ká kpa Yuta tʋ nɔɣɔlʋ ɩ toko taa sɩ: Tə caa tə́ təŋ-mɛɣɛ ɩsɔsɛɛlɛ. Mpi tɔ, tə nɩɩwa sɩ Ɩsɔ wɛ mə waalɩ.
Tacaa yɔɣɔta ɩ tɔm na tə́ tala Hatəlakɩ tɛtʋ taa. Tə nɩɩ Tamasɩ ɩcatɛ taa. Ɩlɛ pə taɣa Ɩsɛɣɛlɩ nyə́ma tike kɛ ɩ paasəɣəna. Ama yəlaa tənaɣa.
Tamasɩ ɩcatɛ cɔlɔ Hamatɩ ɩcatɛ, na Tiii na Sitɔŋ acalɛɛ nna a wɛna kpelikpeka sɔsaɣa tɔɣɔ Tacaa yɔɣɔtəɣəna.
Tiii nyə́ma ɩ́ ŋmawa mə ɩcatɛ kɛ koluŋa kɛ́. Ɩ́ kaa liɣitee ɩsɩɩ kanyəŋa na wʋla ɩsɩɩ afəla.
Ama Tacaa ká lɛɛkɩ-tɛ. Ɩ ká tusi tə koluŋa kɛ teŋku taa na ɩ́ nyaɣasɩ-tɛɣɛ kɔkɔ.
Filiisi acalɛɛ Asəkalɔŋ, na Kasa, na Ɩkoloŋ nyə́ma ká ná mpʋ. Sɔɣɔntʋ ká kpa-wɛ na pá kpisi kantəlʋɣʋ. Wulaʋ kaa kaasɩ Kasa. Pəyele Asəkalɔŋ ɩcatɛ ná kaa na tə yəlaa.
Yəlaa sitaa kɛ́ na pá kɔɔ pá caɣa Asətɔtɩ. Maa ləsɩ mpi pə tʋɣɩ Filiisi nyə́ma kɛ kalampaanɩ tɔ.
Maa ləsɩ mə nɔɔsɩ taa kɛ́ nantʋ nti pa ta lɛntɩ tɔ, yaa kʋlalaatʋ. Mə taa mpa pə kaasaa tɔ, na Yuta nyə́ma ɩ́ ká yaana-m mə Ɩsɔ. Ɩkoloŋ nyə́ma ká sʋʋ mə yəlaa taa ɩsɩɩ Yepusi nyə́ma lapa tɔ.
Maa taŋ Ɩsɛɣɛlɩ tɛtʋ kɛ́. Yoolaa napəlɩ kaa pəsɩ-tɩ, paa tɛɛlaa yaa kɔntaa. Pə́cɔ́ ŋmakəllʋ kaa tasa mə tɔɔ kɛ́ təŋnaʋ. Mpi tɔ, ma paasəɣəna-mɛɣɛ.
Ḿpʋɣʋ Tacaa tasaa sɩ: Yosalɛm ɩcatɛ nyá, nyá laŋlɛ ɩ́ hʋlʋmɩ sɔsɔm. Siyɔŋ nyə́ma mɛ, mə wulaʋ kɔŋna ntɛɣɛ mə cɔlɔ. Ɩ siɣisaa na ɩ kɛ́ aka. Ɩ pasa ɩ tɩ na ɩ́ caɣa kpaŋaɣa tɔɔ.
Maa ləsɩ Ɩfəlayim taa kɛ́ yoou kɛɛkɛnaa na Yosalɛm taa kɛ́ pə kpaɣanəŋ na pə tɔɔŋ. Wulaʋ ɩnɩ ɩ ká tʋ piitimnaa kɛ hɛɛsʋɣʋ. Ɩ ká tɔɣɔ kawulaɣa kɛ antulinya təna təpaɩ.
Ḿpʋɣʋ Tacaa yɔɣɔtaa sɩ: Maa cɛ mə nyə́ma mpa pa təka saləka kɛ lɔkɔ wei ɩ taa lʋm fɛɩ tɔ. Má na mɛ tá nɔɣɔ pɛɛlʋɣʋ kɔtaɣa caləm tɔɔ kɛ́ maa la mpʋ.
Saləkatʋnaa mɛ, ɩ́ məlɩ koluŋa ɩcatɛ taa na tɛɛlʋɣʋ. Saŋa ma tasəɣɩ yɔɣɔtʋɣʋ sɩ maa lɛɛtɩ-mɛɣɛ kʋpantʋ kɛ tɔm naalɛ.
Maa pəsɩ Yuta kɛ tɔɔʋ, na Ɩfəlayim kɛ nyəmá. Maa kʋsɩ Siyɔŋ nyə́ma na pá yoona Kəlɛɛkɩ nyə́ma na má lá na pá pəsɩ ɩsɩɩ aka laɣatɛ.
Tacaa má maa sɔɔsɩ ma yəlaa tɔɔ. Maa yaɣa apalʋtutuɣu ɩsɩɩ tɛʋ hola. Maa tɔ nyəmá ɩsɩɩ tɛʋ ŋmɛləsʋɣʋ. Maa hɔkɔ mə waalɩ ɩsɩɩ ilim mpətəŋ tɔɔ kacuculaɣa.
Pə təna pə tʋ Tacaa má maa kenti ma yəlaa tɔɔ. Maa tɔ mə kolontunaa kɛ pəntɔlʋpɛɛ na má wakəlɩ-wɛ. Ɩsɛɣɛlɩ nyə́ma ɩ́ ká kʋ mə kolontunaa. Caləm ká kpe ɩsɩɩ sʋlʋm. Yaa ɩsɩɩ kɔtaɣa təlatɛ caləm sukuɣu poosiisi, na pá ŋmɩɩsɩ tə ŋkuluŋasɩ tɔɔ tɔ.
Waatʋ ɩnɩ ɩ taa kɛ́ Ɩsɔ Tacaa ká waasɩ ɩ yəlaa. Ɩsɩɩ tiikilu waasʋɣʋ ɩ kaləkʋ tɔ. Ɩ́ ká teeki kɔkɔ ɩsɩɩ liɣitee pɛɛ.
Mə tɛtʋ taa, laŋhʋlʋmlɛ na kacɔka ká wɛɛ. Tɔɣɔʋ na nyɔɔʋ ká ha ɩfepiya kɛ kpelikpeka.
Ɩ́ sələmɩ Tacaa sɩ ɩ́ ha-mɛɣɛ tɛʋ kɛ toomaɣa. Ɩ ká yele na kʋ nɩɩ-mɛɣɛ sɔsɔm na tɔɣɔnaɣa nyala tawa taa.
Ɩ́ kʋɣɩ mə təɣɩ yem kɛ́ na tɩɩŋ, ɩ wɛ kpɛtɛ kɛ́. Pə́cɔ́ tʋwaa naa naakɩ mə pee. Pa puɣusiɣi-mɛ na pɔpɔtʋ toosee sɩ, pa hɛɛsəɣɩ mə laŋa. Ḿpʋɣʋ mə caanaa lapa na pə́ yasɩ-wɛ ɩsɩɩ heeŋ wei ɩ fɛɩna tiikilu tɔ.
Pə təna pə tʋ Tacaa má, ma mʋ pááná na kpaɩ nyə́ma. Mpɛ pa tiikiɣina Ɩsɛɣɛlɩ nyə́ma na mʋsʋŋ. Maa səŋ pa tɔɔ. Maa paasəna ma Yuta yəlaa na má tʋ-mɛɣɛ toŋ ɩsɩɩ ma yoou kpaɣanəŋ.
Mə taa kɛ́ awulaa ká lɩɩ waanɩ waanɩ. Mə toŋ ká wɛɛ ɩsɩɩ kutuluɣu kite tɛɛ pəlɛ. Ɩ́ səŋaa kɛ́ təca ɩsɩɩ laŋaɣa tesika, na ɩ́ wɛna pəsʋɣʋ ɩsɩɩ yoou tɔɔʋ.
Ɩ́ ká wɛɛ ɩsɩɩ yoou akanaa, na ɩ́ fɛləɣɩ mə kolontunaa kɛ atɛ. Ḿpʋɣʋ ɩ́ ká yoo. Mpi tɔ, Tacaa má, maa wɛɛ mə waalɩ kɛ́. Fɛɛlɛ ká kpa mə kolontunaa kpaɣanəŋ caɣalaa.
Maa yele na Yuta nyə́ma nyɔɔ toŋ. Maa waasɩ Yosɛɛfʋ təyaɣa nyə́ma. Maa məŋna-mɛɣɛ mə tɛtʋ taa ɩsɩɩ ma taa lɔ-mɛ. Mpi tɔ, maɣalɛ mə Ɩsɔ, ma wɛna mə pətɔɔtəlɛ kɛ́, maa cɔ-mɛ.
Ɩsɛɣɛlɩ nyə́ma ká pəsɩ akanaa kɛ́. Mə laŋa ká hʋlʋmɩ ɩsɩɩ ɩ́ nyɔɔ sʋlʋm. Mə piya ká na mə akaɩtʋ ntɩ. Ɩlɛna pɛlɛ pa taa hɛɛna Tacaa.
Maa yaa ma yəlaa mɛ na má hɛtɩ-mɛ na má kpeɣeli-mɛ. Ɩ́ ká huki ɩsɩɩ pa hukaɣa lɔŋ tɔ.
Mpi tɔ, maa ŋmɩɩsɩ-mɛɣɛ piitimnaa taa. Ama ɩ́ ká tɔɔsɩ ma tɔɔ kɛ́ pooluŋ taa təna. Məna mə pəyalaa ɩ́ ká caɣa təna. Ɩlɛna ɩ́ taɣanɩ məlʋɣʋ.
Maa ləsɩ-mɛɣɛ Icipiti na Asilii pa tɛtʋnaa taa. Maa məŋna-mɛɣɛ mə tɛ na má sɔɔsɩ-mɛɣɛ Kalaatɩ na Lipaŋ tɛtʋ. Paa na mpʋ tɔ, təcaɣalɛ kaa tala-mɛ.
Paa laŋwakəllɛ maɣana-mɛ ɩsɩɩ teŋku. Maa cɛ mə hola na halɩ Nili pɔɣɔ pəle maɣamaɣa wʋlɩ. Kalampaanɩ tʋ Asilii ká hoti ɩsɩɩ taaʋ. Icipiti ɩ́lɛ́ ɩ toŋ ká yɔkɩ.
Maa yele na Ɩsɛɣɛlɩ nyə́ma nyɔɔ toŋ. Ɩ́ ká nɩɩna-m na ɩ́ tɔkɩ ma kiiŋ. Tacaa má, ma yɔɣɔtəɣəna mpʋ.
Lipaŋ tɛtʋ tʋlɩ nyá nɔnɔɔsɩ na kɔkɔ nyaɣa nyá tɩɩŋ sɔsɔɔŋ.
Tɩɩŋ mɛ, ɩ́ wii, pa hɛɛla mə tɩɩŋ kʋpaŋ lɛləŋ. Pasaŋ tɩɩŋ sɔsɔɔŋ mɛ, mɩɩ wii, pa hɛɛla mə hɔtʋɣʋ anaam.
Tiikilaa nyʋɣʋ kʋlʋɣʋ waatʋ tɛɛwa, ɩlɛna pá wiiki. Pa hɛɛla tɔɣɔlasɩ hɔtʋ kʋpantʋ ɩlɛna səlɛ sɩ wiliɣi na sɩ́ maləɣɩ Yaatanɩ pɔɣɔ.
Ḿpʋɣʋ kʋyakʋ nakʋlɩ ma Ɩsɔ Tacaa tɔma-m sɩ: Pəsɩ heeŋ wei pa puki kʋɣʋ tɔ ɩ tiikilu.
Ɩ yataa ná lɛntəɣɩ-ɩ kɛ́ paa naakɩ pa tasəkəlɛ. Pə kaasɩ na ɩ pɛɛtəlaa náá woŋiɣi na pá saŋ Ɩsɔ sɩ pa sʋʋ toŋ. Heeŋ maɣamaɣa tiikilaa ná fɛɩ ɩ pətɔɔtəlɛ.
Tacaa yɔɣɔtəna sɩ: Ma kaa wɛɛna atɛ yəlaa pətɔɔtəlɛ. Maa tʋ paa wei kɛ́ ɩ wulaʋ yaa ɩ cɔlɔ tʋ niŋ taa. Awulaa ká kpiisi tɛtʋ, ma kaa fiti nɔɣɔlʋɣʋ pa niŋ taa.
Ḿpʋɣʋ Sakalɩ tɔma sɩ: Má pəsəna ntɛɣɛ tiikilu wei ɩ heeŋ yampaɣatəlaa yakɩ na pá kʋɣɩ tɔ. Maa caa kpatəŋ kɛ naalɛ na má ha lɛŋkʋ sɩ: Sɔɔlʋɣʋ. Ɩlɛna lɛŋkʋ sɩ: Nɔɣɔ kʋlʋmaɣa. Maa paasəna ma heeŋ.
Ɩsɔtʋ kʋlʋm taa kɛ́ ma yasa tiikilaa tooso. Ma suulu tɛma ma heeŋ tɔɔ, na ɩ́lɛ́ ɩ́ nyəɣəsɩ-m.
Ɩlɛna ma tɔmɩ-ɩ sɩ: Ma kaa tasa-mɛɣɛ paasənaʋ na pə́ taaŋɩ. Ɩlɛ mpa pɛlɛ pa caakɩ səm tɔ pá sɩ. Pá kʋ mpa pə wɛɛ sɩ pá kʋ tɔ. Ye pə kaasa mpa ɩlɛ pɛlɛ pa li təma.
Ɩlɛna má kpaɣa kpátʋɣʋ ŋku pa yaa sɩ Sɔɔlʋɣʋ tɔ na má pɛlɩ-kʋ. Ɩlɛna má yɔkɩ nɔɣɔ ŋka má na piitimnaa tɩɩ pɛɛlaa tɔ.
Ma na-mɛ tá nɔɣɔ pɛɛlʋɣʋ yɔkaa. Ɩlɛna heeŋ paɣatəlaa mpa pa keŋna-m tɔ pá cɛkəna sɩ Tacaa nɔɣɔ wɛ pə taa.
Ɩlɛna má heeli-wɛ sɩ: Ye pə maɣa-mɛ ɩ́ fɛlɩ-m liɣitee, ye pə taɣa mpʋ awusa. Ntɛna pá maɣasɩ-yɛɣɛ nyəɣətʋ hiu na naanʋwa.
Ḿpʋɣʋ Tacaa tɔma-m sɩ: Pɛtɩ liɣitee sɔsɔɔna nna pa maɣasəna-m mpʋ tɔɣɔ koolu. Ɩlɛna má pɛtɩ-yɛɣɛ koolu kɛ Ɩsɔ təsɛɛlɛ taa.
Pəlɛ pə waalɩ, ɩlɛna má pɛlɩ ma kpátʋɣʋ ŋku pa yaa sɩ Nɔɣɔ kʋlʋmaɣa tɔ. Ɩlɛna pə́ yasɩ Ɩsɛɣɛlɩ na Yuta.
Ḿpʋɣʋ Tacaa tasa-m heeluɣu sɩ: Pəsɩ tiikilu kʋmɛlɛŋ.
Pəlɛ pə paasi maa pona-mɛɣɛ tiikilu kʋfalʋ. Ɩ́lɛ́ ɩ kaa paasəna heeŋ, halɩ ɩ ká pɛɛkɩ ɩ kʋɣʋ kɛ́. Ɩ kaa pɛɛkɩ kʋlepiŋ, yaa ɩ́ fɛ wei pə wɩɩkɩ tɔ. Yaa ɩ́ paasəna alaafəya nyəŋ. Halɩ ɩ ká tɔɣɔ ɩ taa kʋyasələŋ. Ɩ ká sɛtɩ lɛləŋ acʋwa sɩ ɩ́ taa tɔ.
Tiikilu kʋmɛlɛŋ nyá wei nn paasəɣəna heeŋ tɔ, nyá tɔm wɛ waɩyo kɛ́. Yoou ɩ́ pɛlɩ nyá niŋ na kʋ yɔkɩ nyá ɩsəlɛ ntɔɣɔŋ nyəntɛ. Pə́ la-ŋ ɩsəkpʋlʋɣʋ, nyá ŋkpaləŋa ɩ́ kpɛkɩ.
Ɩsɛɣɛlɩ tɔm nti Tacaa yɔɣɔtaa tɔɣɔlɛ sɩ: Má sɩɩna atɛ na ɩsɔtaa. Má tʋna yʋlʋ kɛ weesuɣu.
Maa pəsɩ Yosalɛm ɩsɩɩ sʋlʋm atiŋkpa. Pəcɔlɔ piitimnaa mɛ ɩ́ ká nyɔɔ na pə́ cɔɔ mə ɩsɛntaa. Kolontunaa ká ta Yosalɛm na Yuta tɛtʋ təna.
Waatʋ ɩnɩ ɩ taa kɛ́ maa pəsɩ Yosalɛm ɩsɩɩ pɩɩʋ, na mpa paa kuli-kʋ tɔ pɩɩ kʋ-wɛ. Antulinya piitimnaa təna ká pɛɛkɩ sɩ pá seki-kʋ. Paa kpeɣeli na pá kɔɔ ɩcatɛ kɛ yoonaʋ.
Pəlɛɣɛlɛ maa yele na sɔɣɔntʋ kpa pa kpaɣanəŋ. Ɩ ká seliɣi ɩsɩɩ sʋlʋm kʋɣʋ-ɩ, na ɩ caɣalaa náá sʋʋ kpaŋʋɣʋ. Maa feŋ Yuta nyə́ma mɛ mə tɔɔ. Pʋlʋ ɩ́ taa tokina-mɛ. Ɩlɛna ma yʋlʋsɩ piitimnaa təna kpaɣanəŋ ɩsɛ, na ɩ́ tutiɣi yem.
Halɩ Yuta nyʋɣʋ nyə́ma ká tɔ sɩ: Pə təna pə tʋ Tacaa kiŋ kɛ Yosalɛm yəlaa hikiɣina toŋ.
Ɩlɛna maa yele na ɩ́ yoona piitimnaa mpa pa cɔɔna-mɛ tɔɣɔ cemace. Na ɩ́ kəlɩ-wɛ ɩsɩɩ kɔkɔ mʋkʋɣʋ hɔtʋɣʋ tɔ, yaa ɩsɩɩ kɔkɔ mʋkʋɣʋ camhuɣule tɔ. Ama pʋlʋ kaa tokina Yosalɛm yəlaa.
Tacaa ká kɔɔ na ɩ́ waasɩ Yuta nyə́ma. Ɩlɛ Tafiiti lʋlʋɣʋ nyə́ma na Yosalɛm nyə́ma ɩ́ kaa hʋʋ sɩ ɩ́ tɛɛ Yuta nyə́ma lɛlaa.
Waatʋ ɩnɩ ɩ taa kɛ́ Tacaa ká kenti Yosalɛm nyə́ma tɔɔ. Ɩlɛna mə taa acamaa pəsɩ toŋtunaa ɩsɩɩ Tafiiti. Ɩlɛna Tafiiti lʋlʋɣʋ nyə́ma náá pəsɩ-mɛ ɩsɩɩ Ɩsɔ. Yaa Tacaa ɩsɔtaa tillu wei ɩ tɔŋ mə nɔɣɔ tɔɔ tɔ.
Ḿpʋɣʋ Tacaa yɔɣɔtaa sɩ: Waatʋ ɩnɩ ɩ taa kɛ́ maa kʋ piitimnaa təna mpa pa kɔŋ Yosalɛm kɛ yoonaʋ tɔ.
Maa tʋ Tafiiti lʋlʋɣʋ nyə́ma na Yosalɛm nyə́ma mɛɣɛ luɣu kʋlʋmʋɣʋ na sələmʋɣʋ ləmaɣasəlɛ. Ɩlɛna ɩ́ kɛɛsəna ma wei paa tʋla pɔ́ɔ́ŋ kɛ mʋsʋŋ tɔ ma tɔɔ. Ɩ́ ká caɣa ləyaɣa ɩsɩɩ pa cakʋɣʋ pəyaɣa ɩkpamlɛ ləyaɣa tɔ. Ɩ́ ká wii-m ɩsɩɩ ɩ́ səkɩ ɩ́ səkɩ, ɩsɩɩ kancaalaɣa pəyaɣa.
Waatʋ ɩnɩ ɩ taa, Yosalɛm taa ləyaɣa ká tɔɔ kɛ́. Kaa wɛɛ ɩsɩɩ Mekito tɛtɛkəlɛ taa Hatatɩ-Limɔŋ nyəŋka.
Paa lʋlʋɣʋ ŋku kʋ tike kɩɩ caɣana kʋ ləyaɣa. Paa Tafiiti lʋlʋɣʋ, paa Nataŋ nyəŋkʋ, paa Lefii nyəŋkʋ, paa Simeyi nyəŋkʋ, na pə́ polo lʋlʋŋ lɛləŋ kɛ mpʋ. Paa lʋlʋɣʋ ŋku kʋ apalaa na alaa paa caɣa mpaa mpaa kɛ́.
<range>
<range>
Ḿpʋɣʋ Tacaa yɔɣɔtaa sɩ: Waatʋ ɩnɩ ɩ taa kɛ́ sɛɛlʋ nɔɣɔlʋ ɩ ká tʋlɩ. Ɩ ká nyaalɩ Tafiiti lʋlʋɣʋ nyə́ma na Yosalɛm nyə́ma mɛ mə ɩsaɣatʋ.
Ɩlɛna Pə təna pə tʋ tasa yɔɣɔtʋɣʋ sɩ: Waatʋ ɩnɩ ɩ taa kɛ́ maa kpiisi tɛtʋ təna taa tɩɩŋ təna, na ɩ kɔtəlaa. Nɔɣɔlʋ kaa tasa ɩ hətɛ yaaʋ. Maa ləsɩ laatʋ kʋnyɩɩlʋɣʋ kɛ mə taa.
Haləna ye pə cəpa mə taa wei na ɩ́ yɔɣɔtɩ pɔpɔtʋ tɔm natəlɩ, ɩ caa na ɩ too paa tɔmɩ-ɩ sɩ: Timpi n looliɣina Ɩsɔ Tɔm tɔ, ɩsɩɩ ń səpa. Pa maɣamaɣa paa tɩɩ kʋna-ŋ pə təlatɛ.
Waatʋ ɩnɩ ɩ taa Ɩsɔ kʋyɔɣɔtʋtʋ tɛləsəlaa ká wɛɛna pa tɔm kpaalʋɣʋ, na pa toosee heeluɣu fɛɛlɛ. Halɩ pa kaa tɩɩ suu pa təmlɛ tokonaa mpa pa puɣusiɣina yəlaa tɔ.
Paa wei ɩ ká tɔ sɩ: Ma kɛ́ hátʋ kɛ́, ma ta kɛ Ɩsɔ kʋyɔɣɔtʋtʋ tɛləsʋlʋ. Hatoo ma pəcaatʋ kɛ ma wɛna tawa na má haləɣɩ.
Ye pa pɔɔsa-ɩ sɩ: Pepe kʋna-ŋ nyá laŋlɛ taa kɛ́ ɩsəntɔ? Ɩlɛ ɩ cɔ sɩ: Ma na ma camnanaa kɛ́, na pə́ kʋ-m mpʋ.
Ḿpʋɣʋ Pə təna pə tʋ Tacaa tɔma sɩ: Laɣatɛ nyá, kʋ ma sənlʋ wei ɩ kɛ́ tiikilu tɔ, na heeŋ ya yem yem. Ɩlɛna má kʋlɩ ɩwɛɛsɩ tɔɔ.
Tɛtʋ heeŋ hɔɣɔləŋ naalɛ ká sɩ na pə́ kaasɩ kʋlʋmʋɣʋ tike.
Maa taɣanɩ kʋkaasaa mɛ ɩsɩɩ pa wɔkʋɣʋ wʋla na liɣitee nyəɣətʋ kɛ kɔkɔ na pə́ nyaalɩ-tɩ tɔ. Ɩlɛna ɩ́ sələmɩ-m na má mʋ, na má yaa-mɛɣɛ ma yəlaa. Ɩlɛna mɩɩ yɔɣɔtəɣɩ sɩ: Tacaa kɛlɛ Ɩsɔ.
Tacaa pááná kʋyakʋ kpɛɣɛtəna ntɔ. Yosalɛm nyə́ma mɛ, paa tala mə kʋpam na ɩ́ nyənəɣɩ.
Tampana tɔɔ, Tacaa ká kpeɣeli piitimnaa. Paa kʋlɩ Yosalɛm tɔɔ na pá lɛɛkɩ-tɛ. Paa kuu tɛɛsɩ taa wontu, na pá kpi alaa. Paa kuu yəlaa hɔɣɔlʋɣʋ na pá tɛɛna. Ama pɩɩ yele kʋkaasaa kɛ ɩcatɛ taa.
Pə waalɩ kɛ́ Tacaa ká yoona piitimnaa mɛ, ɩsɩɩ too ɩ tɩɩ lakʋɣʋ yoou waatʋ taa tɔ.
Waatʋ ɩnəɣɩ ɩ ká tənɩ ɩ nɔɔhəlɛ kɛ Olifinaa pulaɣa tɔɔ kɛ́ Yosalɛm kiŋ kɛ ilim təlɩɩlɛ tɔɔ. Pulaɣa ká faɣa na ká təŋ ilim. Ɩlɛna hɔɣɔlʋɣʋ lɛŋkʋ náá məŋna ilim mpətəŋ na lɛŋkʋ na pə ntɔɣɔŋ.
Pulaɣa tɛtɛkəlɛ ńtɛ́ tɩɩ wɛɛ ḿpʋɣʋ haləna Asaalɩ ɩcatɛ. Ntɛɣɛ ɩ́ ká təŋ na ɩ́ se, ɩsɩɩ mə lɔŋcɛnaa ka lapʋ pənaɣa ŋka tɛtʋ sela Yuta wulaʋ Osiyasɩ pɔɔlɛ taa tɔ. Waatʋ ɩnəɣɩ Tacaa Ɩsɔ na ɩsɔtaa tillaa paa tala. pə nəɣəsəna kɛ́ ɩsɩɩ ɩcatɛ hətɛ. Ɩlɛ tá tʋ Ləkpa taa sɩ ɩcatɛ.
Pə kpaɣaʋ waatʋ ɩnɩ tɔ, pə fɛɩ sɩ ilim ntɔ ahoo ntɔ. Səkpɛtʋɣʋ ká mʋkɩ kɛ́ na nyaaləm wɛɛ tam tɔɔ. Tacaa tike nyəmna kʋyakʋ ŋkʋ.
<range>
Waatʋ ɩnɩ ɩ taa sɛɛlʋ ká lɩɩ Yosalɛm na ɩ lʋm lɛmpɩ kpeŋ Teŋku Kʋsəpʋ taa, na lɛmpɩ kɛ Metitelanee Teŋku taa. Pɩɩ kpe ḿpʋɣʋ tam kɛ́, paa lʋŋlɛ paa yoluma.
Tacaa tike ká tɔɣɔna kawulaɣa kɛ tɛtʋ təna taa. Nyá tike təkoŋ kɛ́ yəlaa təna ká nyɩ na pá sɛɛkɩ-ŋ.
Pə cɔɔnaʋ Yosalɛm tɔ pɩɩ pəsɩ ɩsɩɩ tɛtɛkəlɛ. Pə kpaɣaʋ Kepa ɩcatɛ kɛ ilim ntɔɣɔŋ tɔɔ tɔ, na pə́ polo pə mpətəŋ tɔɔ kɛ Limɔŋ ɩcatɛ tɔ. Yosalɛm ká kəlɩ ɩ cɔlɔ acalɛɛ kɛ kʋŋkʋlʋməŋ. Ɩcatɛ waŋ ká kpaɣa Pɛncamɛɛ nɔnɔɣɔ, haləna nɔnɔɣɔ kʋpənaɣa kɛ ŋkuluŋa taa. Ɩlɛna pə́ polo Hananeyɛɛlɩ kutuluɣu sɔsɔɔʋ. Haləna wulaʋ lɛsɛŋ tənyaasəlɛ. Ɩlɛna tɛtɛkəlɛ náá kpaɣa Kipeya na tə́ polo Limɔŋ.
Ɩ́ ká caɣa tə taa təpamm, nɔɣɔlʋ kaa nyaasɩ-tɛ na yɔkʋɣʋ.
Ye pə kaasa piitimnaa mpa mɛ ɩ pola Yosalɛm kɛ yoonaʋ tɔ. Mpi mpi Tacaa ká la-mɛ tɔɣɔlɔ. Mə nantʋ ká tasəna mə ɩsɛ. Mə ɩsəpee ká tasa a pɔɣɔləŋ taa. Mə nsəma ká tasa mə nɔɔsɩ taa.
Waatʋ ɩnɩ ɩ taa kɛ́ Tacaa ká yele na sɔɣɔntʋ anaam kpa-mɛ, na ɩ́ kʋlɩ təma tɔɔ.
Yuta nyə́ma ká yoona Yosalɛm nɔɣɔ, paa lɛɛkɩ piitimnaa lɛmpa wɛnaʋ. Pə kpaɣaʋ wʋla, na liɣitee nyəɣətʋ tɔ, na wontu kɛ tuutuuma.
Kʋtɔŋ ŋku kʋ kpaa kolontunaa tɔ, kɩɩ kpa pa tɔla kɛ teitei kɛ́ ḿpʋɣʋ.
Waatʋ ɩnɩ ɩ taa kɛ́ Yosalɛm kolontunaa kakaasaɣa ká puki Yosalɛm taa kɛ́ paa pənaɣa ŋkaɣa Pə təna pə tʋ Tacaa wulaʋ kɛ sɛɛʋ. Ɩ́ ká tɔkɩ coka acima.
Ye tɛtʋ yəlaa mpa pa ta polo Yosalɛm kɛ Tacaa sɛɛʋ, tɛʋ kaa nɩɩ pɛlɛ pa tɛ.
Ye Icipiti nyə́ma mɛ ɩ́ kisa Yosalɛm kɛ pote sɩ ɩ́ tɔɣɔ coka acima, wahalanaa ká maɣana-mɛ ɩsɩɩ piitimnaa lɛmpa mpa paa puki acima anɩ tɔ.
Ḿpʋɣʋ pɩɩ hɔna mə na piitimnaa mpa paa kisi acima anɩ a tɔɣɔʋ tɔ mə ŋkpaŋŋ.
Waatʋ ɩnɩ ɩ taa, paa ŋmaa na pá kpɛŋna kpaɣanəŋ luuŋ tɛɛ kaŋkoŋlee tɔɔ sɩ: Tacaa tənna. Halɩ Ɩsɔ təsɛɛlɛ taa tiipee kpaɩ nyəna ká pəsɩ ɩsɩɩ caləm poosiyanaa mpa pa sɩɩ kɔtaɣa təlatɛ tɔ.
Yosalɛm na Yuta taa tiipee təna ká pəsɩ Tacaa nyəna. A taa kɛ́ kɔtəlaa təna ká təsɩ pa nantʋ. Paɣatəlaa kaa tasa wɛɛʋ kɛ Pə təna pə tʋ Tacaa Ɩsɔ təsɛɛlɛ taa kɛ́ waatʋ ɩnɩ ɩ taa.
Tacaa heela Malasi kɛ tɔm sɩ ɩ́ tɛləsɩ Ɩsɛɣɛlɩ nyə́ma.
Tɔm ntəɣəlɛ sɩ ɩnɩ ɩ́ sɔɔla-wɛ. Ɩlɛna pɛlɛ pa pɔɔsɩ Ɩsɔ sɩ: Pepe hʋləɣəna mpʋ? Ntɛna Ɩsɔ sɩ: Ɩsaʋ na Yakɔpʋ paa wɛ tɛɛtəlɛ kɛ́. Paa na mpʋ ma sɔɔla Yakɔpʋ.
Ɩlɛna má kisi Ɩsaʋ. Ma kpiisa Ɩsaʋ lʋlʋɣʋ Ɩtɔm nyə́ma tɛtʋ, na pə́ waasɩ taalɛ hasɩ.
Ɩtɔm nyə́ma mɛ ɩ́ tɔma sɩ: Pə kpiisa-tʋ yaa. Ama tɩɩ taɣanɩ ta ncaa kʋsʋɣʋ. Ɩlɛ maɣa Pə təna pə tʋ Tacaa maa heeli-mɛ sɩ: Paa ɩ́ ŋmawa, ɩsɩɩ ma yɔkaa. Ɩlɛna má ha-mɛɣɛ hətɛ sɩ ɩsaɣatʋ tɛ. Yaa yəlaa mpa Tacaa ɩɩ hɛɛsəɣɩ pááná mʋnaʋ tɔ.
Ɩsɛɣɛlɩ nyə́ma mɛ, ɩ́ ká ná mpʋ na mə ɩsəlɛ. Haləna ɩ́ yɔɣɔtɩ sɩ: Paa Ɩsɛɣɛlɩ nyə́ma tɛtʋ toosi na waalɩ tɔɔ, Tacaa hʋləɣɩ ɩ́ toŋ kɛ́.
Ḿpʋɣʋ Pə təna pə tʋ Tacaa pɔɔsa kɔtəlaa sɩ: Pəyaɣa seeki ka caa kɛ́, na təmlɛ tʋ náá seeki ɩ sɔsɔ. Anɩ maɣalɛ mə Caa na mə Sɔsɔ. Ɩlɛ pepe tɔɔ kɛ́ ɩɩ seeki-m, na ɩɩ nɩɩna-m? Ɩ́ nyənəɣɩ-m yem, na ɩ́ taɣanəɣɩ-m pɔɔsʋɣʋ sɩ: Pepe taa kɛ́ tə nyənəɣɩ-ŋ yem?
Ɩ́ kɔŋna ma kɔtaɣa təlatɛ tɔɔ kɛ́ asilima tɔɣɔnaɣa. Ɩlɛna ɩ́ taɣanəɣɩ-m pɔɔsʋɣʋ sɩ: Tá pepe kɛna asilima? Timpi ɩ́ nyənəɣɩ ma kɔtaɣa təmlɛ kɛ yem tɔɣɔ.
Tacaa Pə təna pə tʋ má, ma pɔɔsəɣɩ-mɛ sɩ: Waatʋ wei ɩ́ lakɩ-m kɔtaɣa kɛ ɩsəkpəlʋɣʋ kpəntɛ, yaa kʋsɛkəllɛ, yaa kʋtɔntʋ tɔ, pə wɛ teu na? Ye kpəntɛ ɩsɩɩ ḿpʋɣʋ n ha nyá tɛtʋ nyʋɣʋ tʋ ɩ ká mʋna laŋhʋlʋmlɛ na?
Tɔʋ, ɩ́ maɣasɩ-m wiinaʋ sɩ, má nyənɩ mə pətɔɔtəlɛ na ɩ́ ná. Ɩsɩɩ ma kisaa.
Pə kəla teu sɩ mə taa nɔɣɔlʋ ɩ́ polo ɩ́ təkɩ Ɩsɔ təsɛɛlɛ nɔnɔɔsɩ. Ɩ́ taa la-m kpaɩ kɔtaɣa ŋka maa caakɩ tɔ. Ma luɣu fɛɩ sɩ má na mə kɔtasɩ. Tacaa Pə təna pə tʋ má, ma yɔɣɔtəna mpʋ.
Ma hətɛ yaawa ilim təlɩɩlɛ na pə polo pə tətʋlɛ kɛ piitimnaa taa kɛ́. Paa timpiɣi pa lakɩ-m tulaalʋ kɔtaɣa na ma hətɛ taa. Pa haakɩ-m kʋcɔɔŋ wei ɩ mʋna-m tɔ.
Ama mə nyənəɣɩ-m yem kɛ́ timpi ɩ́ tɔŋ sɩ ma kɔtaɣa təlatɛ ta kɛ pʋlʋ tɔ. Halɩ ɩ́ kɔŋna ma kɔtaɣa təlatɛ tɔɔ kɛ́ mpi pə fɛɩ teu tɔ.
Ɩ́ kʋntəɣɩ sɩ pə wɛ-mɛɣɛ təlasɩ. Ntompee kɛ ɩ́ tuluɣu-m. Na ɩ́ lakɩ-m kɔtaɣa kɛ tɔla kʋŋmɩɩlɛɛ, na kʋtɔntʋnaa. Pə təna pə tʋ Tacaa má, ma kaa mʋ mpʋ.
Ye yʋlʋ ká sɩɩ ɩ nɔɣɔ sɩ ɩ ká ha-m ɩ kaləkʋ tɔtɛ kʋpantɛ. Ɩlɛna ɩ́ kɔɔ na ɩ́ cɛlɛ-m kpaɩ nyəntɛ. Mpusi wɛ ɩ tɔɔ kɛ́. Mpi tɔ, ma kɛ Wulaʋ Sɔsɔ kɛ́, na piitimnaa nyaŋna ma toŋ.
Ḿpʋɣʋ Pə təna pə tʋ Tacaa kpaala kɔtəlaa sɩ:
Ye ɩ́ tá nɩɩna-m na ɩ́ tɔkɩ ma tɔm na ɩ́ tʋɣɩ ma hətɛ kɛ teeli. Maa yele na mə koolee kʋpana pəsɩ mpusinaa. Ḿpʋɣʋ maa la-mɛ. Mpi tɔ, ɩɩ sɛɛsəɣɩ ɩsəlɛ.
Maa wakəlɩ mə lʋlʋɣʋ nyə́ma. Ye pə kaasa-mɛ, ɩlɛ ma ŋmɩɩsɩ mə ɩsɛntaa kɛ́ tɔla wena ɩ́ lakɩ kɔtaɣa kɛ mə acima waatʋ tɔ a pʋntʋ. Ɩlɛna pá kpɛntɩ mə təna na pá lɔ.
Ntɛna Tacaa sɩ: Waatʋ ɩnəɣɩ ɩ́ ká cɛkəna sɩ Ɩsɔ Tacaa má, ma kpaala-mɛ sɩ ɩ́ tɔkɩ nɔɣɔ ŋka má na Lefii na ɩ lʋlʋɣʋ nyə́ma tə pɛɛlaa tɔ.
Pəyele má na-ɩ tá nɔɣɔ pɛɛlʋɣʋ mpɩ pə haakaɣana-mɛɣɛ weesuɣu na alaafəya. Ma lakaɣa-mɛɣɛ ḿpʋɣʋ sɩ ɩ́ nɩɩna-m na ɩ́ nyaŋna-m, ɩlɛna ɩ́ la mpʋ.
Tɔm tampana nyəntʋ tike kɛ Lefii nyə́ma mɛ ɩ́ yɔɣɔtaa, ɩ́ ta looli. Má na-mɛ tə kpɛnta teu, na ɩ́ lakɩ-m yəllɛ. Ɩ́ hʋla yəlaa paɣalɛ sɩ pɛlɛ pa lɔ ɩsaɣatʋ.
Kɔtʋlʋ təmlɛ ntɛ́ sɩ ɩ́ sɛɣɛsɩ yəlaa na pá nyɩ Ɩsɔ. Ɩlɛɣɛ pa pɔɔsəɣɩ sɩ ɩ́ hʋlɩ-wɛɣɛ kiiŋ wei wei paa tɔkɩ tɔ. Mpi tɔ, ɩnəɣəlɛ Pə təna pə tʋ má ma tɔm tɛləsʋlʋ.
Ama kɔtəlaa mɛ, mə yela mpaaʋ kʋsiɣisuɣu. Mə sɛɣɛsəŋ pilisa yəlaa paɣalɛ. Ɩ́ wakəla nɔɣɔ ŋka ma na-mɛ tə pɛɛlaa tɔ.
Maa yele na yəlaa təna kʋlɩ mə tɔɔ, na pá tisi-mɛ. Mpi tɔ, ɩ́ kisa ma luɣu nyəntʋ. Ɩ́ faɣasəɣɩ yəlaa kɛ mə sɛɣɛsʋɣʋ taa.
Anɩ Tacaa kɛ kʋlʋm kɛ́. Ta nɔɣɔ na ta suka Ɩsɔ kʋlʋm ŋmana-tʋ. Ɩlɛ pepe tɔɔ kɛ́ tə lɩɩkɩ təma waalɩ. Na tə́ wakələɣɩ Ɩsɔ na tá caanaa pa nɔɣɔ pɛɛlʋɣʋ?
Yuta nyə́ma mɛ ɩ́ wakəla mə nɔɣɔ sɩɩʋ. Ɩ́ lapa acaalətʋ kɛ Yosalɛm na Ɩsɛɣɛlɩ tɛtʋ təna taa. Mpi tɔ, ɩ́ wakəla Tacaa Ɩsɔ təsɛɛlɛ. Ɩlɛna ɩ́ kpaɣa alaa mpa pa laakɩ tɩɩŋ tɔ. Pəyele Ɩsɔ ka sɔɔla ɩ təsɛɛlɛ kɛ́.
Tacaa Pə təna pə tʋ ɩ́ kpiisi-mɛɣɛ Yakɔpʋ lʋlʋɣʋ taa. Ɩ́ taa tasa-ɩ mə kɔtasɩ lapʋ.
Mə kʋlapʋtʋ naalɛ nyəntʋ ntɛ́ sɩ ɩ́ pələɣɩ ɩsəlʋm kɛ Tacaa má ma kɔtaɣa təlatɛ tɔɔ. Mpi tɔ, ma kisiɣi mə kʋhaham. Pə́cɔ́ maa caakɩ mə kɔtasɩ kɛ pənɛntɛ.
Anɩ paa mə taa wei ɩ ka sɩɩna ɩ nɔɣɔ sɩ ɩ ká tɔkɩ ɩ kancaalaɣa alʋ. Mə ləsəna-wɛ, na pa kɛ́ mə alaa, paa na mpʋ ɩ́ kisa-wɛ.
Pəyele Tacaa kpɛnta-mɛɣɛ tɔnʋɣʋ kʋlʋmʋɣʋ na ləmaɣasəlɛ kʋlʋmtəlɛ kɛ́. Ɩlɛ pepe tɔɔ kɛ́ ɩ kpɛnta-mɛɣɛ mpʋ? Piya kɛ ɩ caakaɣa sɩ ɩ́ ha-mɛ. Mpʋ tɔ, ɩ́ la laakalɩ na nɔɣɔlʋ ɩ́ taa kisi ɩ kancaalaɣa alʋ.
Ɩsɛɣɛlɩ Ɩsɔ Tacaa Pə təna pə tʋ yɔɣɔtaa sɩ: Ma taa kpaakəna apalʋ na alʋ pa yaʋ tɔm. Mpi tɔ, pə taa wɛ səm kɛ́. Paa wei ɩ́ la laakalɩ na ɩ tɩ. Ɩ́ taa wakəlɩ ɩ nɔɣɔ sɩɩʋ.
Ɩ́ tʋɣɩ Ɩsɔ maɣa wahala na mə tɔmnaa. Ɩlɛna ɩ́ taɣanəɣɩ yɔɣɔtʋɣʋ sɩ: Pepe taa kɛ́ tə tʋɣʋ-ŋ wahala? Timpi ɩ́ tɔŋ sɩ Ɩsɔ má ma caakɩ ɩsaɣalataa. Ma laŋlɛ hɛɛkəna-wɛɣɛ teu. Aaɩyee sɩ: Ɩsɔ wei ɩ hɔŋ ta ŋkpaŋŋ tɔ ɩ wɛ le? Tənaɣa ɩ́ tʋɣəna-m wahala.
Ḿpʋɣʋ Pə təna pə tʋ Tacaa cɔwa sɩ: Ma tiliɣi ma tillu na ɩ́ kpalɩ-m mpaaʋ. Sɔsɔ wei ɩ́ pɛɛkəɣɩ tɔ, ɩ ká sʋʋ Ɩsɔ təsɛɛlɛ taa təlɛʋ. Pəyele nɔɣɔ pɛɛlʋɣʋ tillu wei ɩ́ nyɩɩləɣɩ tɔ, ɩ kɔŋna ntɛ́.
Awe ká wɛɛna ɩ tɩ na ɩ́ pəsɩ na ɩ́ səŋ ɩ kʋyakʋ kʋkɔmʋɣʋ wule? Mpi tɔ, ɩ ká wɛɛ kɛ́ ɩsɩɩ kuluku kɔkɔ, yaa kpaləkpam mpi pə wɛ lɔŋ kɛ teu tɔ.
Ɩ ká caɣa kɛ́ na ɩ́ taɣanɩ Lefii nyə́ma kɔtəlaa asilima təkpataa. Ɩsɩɩ pa nyaalʋɣʋ wʋla na liɣitee nyəɣəlʋɣʋ tɔ. Waatʋ ɩnəɣɩ ɩ́ ká la Tacaa kɛ kɔtaɣa ɩsɩɩ ɩ́ sɩɩʋ tɔ.
Ɩlɛna Tacaa mʋ Yuta na Yosalɛm nyə́ma mɛ mə kʋcɔɔŋ təkpa, ɩsɩɩ hatoo kancaalaɣa taa.
Pə təna pə tʋ Tacaa má ma yɔɣɔtaa sɩ: Maa kɔɔ na má hʋʋna mpa paa nyaŋna-m tɔ. Ɩsɩɩ topotopo nyə́ma, na wasaŋkalənaa, na mpa pa sɩɩkɩ pa nɔɔsɩ kɛ yem tɔ. Na mpa paa saŋ təmlɛ nyə́ma kɛ fɛlʋɣʋ tɔ. Na mpa pa muɣuliɣi leelaa, na suluwaa tɔ. Na mpa pa tʋɣɩ tasəkəlɛ kɛ mʋʋlaa tɔ.
Ḿpʋɣʋ Ɩsɔ tɔma sɩ: Maɣa Tacaa kɛ́, maa laɣasəɣɩ. Pə́cɔ́ mə kɛ́ Yakɔpʋ lʋlʋɣʋ nyə́ma kɛ tam kɛ́.
Hatoo mə caanaa waatʋ kɛ ɩ́ caala ma kiiŋ kɛ kisuɣu na ɩ́ lɔ-ɩ. Mpʋ tɔ, Pə təna pə tʋ má, ma caa sɩ ɩ́ məlɩ ma kiŋ na maa məlɩ mə kiŋ. Ɩlɛna mɩɩ tɔŋ sɩ: Ɩsənaɣa tɩɩ la na tə́ məlɩ nyá kiŋ?
Ha, yʋlʋ ŋmɩɩləɣɩ Ɩsɔ yɛɛ? Pəyele mə ŋmɩɩla-m na ɩ́ taɣanəɣɩ-m pɔɔsʋɣʋ sɩ: Leɣe tə ŋmɩɩla-ŋ? Mə wɛnaʋ hɔɣɔləŋ naanʋwa taa kʋlʋm tələsəlɛ, na mə kʋcɔɔŋnaa haʋ taa kɛ́ ɩ́ ŋmɩɩləɣɩ-m.
Yəlaa mɛ, mə təna ɩ́ wɛ mpusi taa kɛ́ mpʋ ɩnɩ pə taa kɛ́.
Mpʋ tɔ, ɩ́ kɔna mə kʋwɛnam hɔɣɔləŋ naanʋwa taa kʋlʋmtəlɛ təna kɛ ma təsɛɛlɛ taa. Ɩlɛ kɔtəlaa kaa laŋ tɔɣɔnaɣa. Ɩ́ taa nəɣəsɩ sɩ ye ɩ́ ləsa mpʋ ɩ́ ká laŋ tɔɣɔnaɣa. Ɩ́ maɣasɩ-m na ɩ́ ná sɩ ma kaa tʋlɩ ɩsɔtɔnʋɣʋ kɛ pɔɔŋ na má pəlɩ-mɛɣɛ kʋpantʋ kɛ sɔsɔm?
Na má taŋ tɔɣɔlaa kɛ mə kʋhaləm tɔɔ.
Tacaa Pə təna pə tʋ má, ma heeliɣi-mɛ təfoo sɩ piitimnaa təna ká yaa-mɛɣɛ leleŋ nɩɩlaa. Mpi tɔ, mə tɛtʋ ká wɛɛna kʋpantʋ kɛ́.
Ɩ́ yɔɣɔtəɣɩ ma tɔɔ kɛ́ tɔm ɩsaɣatʋ. Ɩlɛna ɩ́ tɔŋ sɩ: Le na leɣe tə pəntəna-ŋ?
Pə́cɔ́ ɩ́ kʋntəɣɩ sɩ ɩ́ tɔka ma tɔm. Sɩ ɩ́ lapa laŋwakəllɛ kɔtasɩ. Sɩ Pə təna pə tʋ ma, má ná mə pətɔɔtəlɛ. Ama mə ta waa pʋlʋ. Pə tɔɔ mə hʋʋkɩ sɩ paa ɩ́ lapa-m təmlɛ yem kɛ́.
Haləna ɩ́ tɔŋ sɩ: Kalampaanɩ nyə́ma na asaɣaa kɛ pə caɣanaa. Paa pa wakələna Ɩsɔ ɩ́lɛ́ ɩ suma tam kɛ́.
Mpa pa nyaŋna Ɩsɔ tɔ, pa yɔɣɔtaɣana təma, ɩlɛna Tacaa ke ŋkpaŋʋɣʋ na ɩ́ nɩɩ pa kʋyɔɣɔtʋtʋ. Pə́cɔ́ pa ŋmaa pa təna mpa pa nyə́ma ɩ toŋ tɔɔ, na pá nyaŋna-ɩ tɔ, pa həla kɛ takəlaɣa taa.
Ntɛna Pə təna pə tʋ Tacaa yɔɣɔtɩ sɩ: Kʋyaŋku maa hʋlɩ ma toŋ tɔ. Maa nyənɩ yəlaa mɛɣɛ ma nyə́ma. Ɩ́ ká pəsɩ ma nyə́ma təkpataa na má lakɩ-mɛɣɛ kʋpantʋ, ɩsɩɩ cɛcɛ na ɩ pəyaɣa ŋka ka paasəɣəna-ɩ tɔ.
Kʋyaŋkuɣu ɩ́ ká na siɣisilaa na asaɣaa. Na mpa pa lakɩ ma təmlɛ na mpa paa lakɩ-tɛ tɔ pa faɣaʋ.
Tacaa Pə təna pə tʋ má, ma pááná kʋyakʋ tɔŋna kɔntɛ kɛ́ ɩsɩɩ kɔkɔ sɔsɔɔŋka. Kʋyaŋkuɣu paa nyaɣasɩ kalampaanɩ nyə́ma na asaɣaa kɛ kɔkɔ ɩsɩɩ nyɩɩtʋ. Pə kaa kaasɩ-wɛɣɛ pʋlʋ cəcəka.
Ama ma sɩɩkɩ mpa pa seeki-m tɔɣɔ nɔɔsɩ sɩ, ma toŋ ká waasɩ-wɛɣɛ ɩsɩɩ ilim lɩɩkʋɣʋ na pə́ waasəɣɩ tɛtʋ tɔ.
Kʋyaŋkuɣu ɩ́ ká paa asaɣaa kɛ nɔɔhɛɛ ɩsɩɩ tɛtʋ. Pə təna pə tʋ Tacaa má, ma yɔɣɔtəna mpʋ.
Ɩ́ tɔɔsɩ ma təmlɛ tʋ Moisi kʋsɛɣɛsətʋ tɔɔ. Na kiiŋ na kʋsəsɩɩtʋ nti ma cɛla-ɩ Holɛpʋ pʋɣʋ tɔɔ sɩ ɩ́ tɛləsɩ Ɩsɛɣɛlɩ nyə́ma təna tɔ.
Maa tili Ɩsɔ kʋyɔɣɔtʋtʋ tɛləsʋlʋ Ilii. Maa tili-ɩ na pə́cɔ́ pə́ tala ma kʋyakʋ sɔsɔɔŋkʋ sɔɣɔntʋ nyəŋkʋ ŋkʋ.
Ɩnɩ ɩ ká ciikina cɛcɛnaa na piya. Ɩlɛ ma kaa wakəlɩ mə ɩcatɛ.
Apǝlaham lʋlʋɣʋ tʋ ntɛ́ Tafiiti, Tafiiti lʋlʋɣʋ tʋ Yesu Kilisiti lʋlʋɣʋ looŋa ntɛ́ cǝnɛ.
Apǝlaham lʋla Ɩsaaka, na Ɩsaaka náá lʋlɩ Yakɔpʋ, na Yakɔpʋ náá lʋlɩ Yuta na ɩ newaa.
Yuta ná lʋla Falɛsɩ na Sela. Pɛlɛ pa too kɛlɛ Tamaa. Falɛsɩ ná lʋla Hɛsǝlɔŋ, na Hɛsǝlɔŋ náá lʋlɩ Alam,
na Alam náá lʋlɩ Aminatapɩ, na Aminatapɩ náá lʋlɩ Naasɔŋ, na Naasɔŋ náá lʋlɩ Salǝma.
Salǝma ná lʋla Poosi, Poosi too kɛlɛ Lahapɩ. Poosi ná lʋla Opɛtɩ, Opɛtɩ too kɛlɛ Luuti. Opɛtɩ ná lʋla Sesee,
na Sesee ná lʋlǝna wulaʋ sɔsɔ Tafiiti. Tafiiti ná lʋla Salʋmɔŋ, Salʋmɔŋ too kɛlɛ Yulii alʋ.
Salʋmɔŋ ná lʋla Lʋpʋwam, na Lʋpʋwam náá lʋlɩ Apiya, na Apiya náá lʋlɩ Asafɩ,
na Asafɩ náá lʋlɩ Yosafatɩ, na Yosafatɩ náá lʋlɩ Yolam, na Yolam náá lʋlɩ Osiyasɩ.
Osiyasɩ ná lʋla Yowatam, na Yowatam náá lʋlɩ Akasɩ, na Akasɩ náá lʋlɩ Ɩsekiyasɩ,
na Ɩsekiyasɩ náá lʋlɩ Manasee, na Manasee náá lʋlɩ Amoŋ, na Amoŋ náá lʋlɩ Yosiyasɩ.
Yosiyasɩ ná lʋlǝna Cekoniyasɩ na ɩ newaa kɛ waatʋ wei pa kuu Ɩsɛɣɛlɩ nyǝ́ma na pá pona Papiloni tɔ.
Pa pona Ɩsɛɣɛlɩ nyǝ́ma kɛ Papiloni tǝna, ɩlɛna Cekoniyasɩ náá lʋlɩ Selatǝyɛlɩ, na Selatǝyɛlɩ náá lʋlɩ Solopapɛɛlɩ,
na Solopapɛɛlɩ náá lʋlɩ Apiyuti, na Apiyuti náá lʋlɩ Ɩliyakim, na Ɩliyakim náá lʋlɩ Asɔɔ.
Asɔɔ ná lʋla Satɔkɩ, na Satɔkɩ náá lʋlɩ Akim, na Akim náá lʋlɩ Ɩliyuti,
na Ɩliyuti náá lʋlɩ Ɩlasaa, na Ɩlasaa náá lʋlɩ Mataŋ, na Mataŋ náá lʋlɩ Yakɔpʋ.
Yakɔpʋ ná lʋla Yosɛɛfʋ wei ɩ kɛ́ Malɩ paalʋ tɔ, na Malɩ ɩnɩ ɩ lʋlǝna Yesu wei pa yaa sɩ Mesii tɔ.
Ye mpʋ, ɩsɩɩ pa kɛɛsʋɣʋ sɩ ɩnɛ ɩ lʋla ɩnɛ na ɩnɛ ɩ́lɛ́ ɩ lʋlɩ ɩnɛ tɔ, pǝ kpaɣaʋ hatoo Apǝlaham halǝna pǝ́ tala Tafiiti tɔ, lʋlʋɣʋ loosi kpɛnta naanʋwa na liɣiti. Na pǝ kpaɣaʋ Tafiiti halǝna pǝ́ tala waatʋ wei pa kuu Ɩsɛɣɛlɩ nyǝ́ma na pa pona Papiloni tɔ, lʋlʋɣʋ loosi wɛ naanʋwa na liɣiti tɔtɔ. Na lʋlʋɣʋ loosi naanʋwa na liɣiti tɔtɔɣɔ pǝ kpaɣaʋ hatoo pa ponaʋ Ɩsɛɣɛlɩ nyǝ́ma kɛ Papiloni tɔ, halǝna pǝ́ sɩɩna Mesii lʋlʋɣʋ.
Ɩsǝna pa lʋla Yesu Kilisiti tɔɣɔlɔ. Ɩ too Malɩ wei ɩ kɛ́ Yosɛɛfʋ amʋsaɣa tɔ, ɩ haɣa hɔɣɔ na Feesuɣu Naŋŋtʋ toma na pǝ́cɔ́ ɩ́ saa.
Ɩ paalʋ Yosɛɛfʋ ka kɛ́ yʋlʋ kʋpaŋ kɛ́, ɩlɛ ɩ taa tisiɣi sɩ ɩ́ kuli Malɩ waalɩ kɛ́ yǝlaa samaa taa. Ɩlɛna ɩ́ hʋʋ sɩ ɩ ká kisi-ɩ mukaɣa tɛɛ.
Ɩ hʋʋkaɣa ɩ taa kɛ́ mpʋ, ɩlɛna Tacaa ɩsɔtaa tillu kɔɔ ɩ kiŋ kɛ toosee taa, na ɩ́ heeli-ɩ sɩ: Tafiiti lʋlʋɣʋ tʋ Yosɛɛfʋ, taa nyana nyá amʋsaɣa Malɩ kpaɣaʋ. Pǝ taɣa pʋlʋ, hɔɣɔ ŋka ɩ haɣaa tɔ, Feesuɣu Naŋŋtʋ kiŋ kɛ ka lɩɩnaa.
Ɩ ká lʋlɩ apalʋ pǝyaɣa, na ń yaa-kɛ sɩ Yesu. Pǝ taɣa pʋlʋ, pǝyaɣa ŋkɛ kaa waasǝna ka yǝlaa kɛ pa ɩsaɣatʋ taa.
Pǝ tǝnaɣa mpʋ pǝ lapa na pǝ́cɔ́ tɔm nti Tacaa ka yɔɣɔtǝna Ɩsɔ kʋyɔɣɔtʋtʋ tɛlǝsʋlʋ nɔɣɔ tɔ tǝ́ lá tampana sɩ:
Ɩ́ nyǝnɩ, pɛɛlɔ wei ɩ ta nyǝnta apalʋ tɔ ɩ ká haɣa hɔɣɔ, na ɩ́ lʋlɩ apalʋ pǝyaɣa, na paa yaa-kɛ sɩ Ɩmaniyɛlɩ. (Hǝtɛ tǝnɛ tǝ yɔɣɔtǝɣɩ sɩ Ɩsɔ wɛ tá kiŋ.)
Yosɛɛfʋ fema, ɩlɛna ɩ́ lá nti Tacaa ɩsɔtaa tillu ka heela-ɩ tɔ. Ɩ kpaɣa ɩ amʋsaɣa Malɩ.
Ama ɩ ta nyǝmɩ-ɩ halǝna ɩ́ tɛ pǝyaɣa lʋlʋɣʋ. Na Yosɛɛfʋ yaa-kɛ sɩ Yesu.
Pa lʋla Yesu kɛ́ Yuta Pɛtǝlɛhɛm taa kɛ́ wulaʋ sɔsɔ Helɔtɩ pɔɔlɛ taa. Ḿpʋ́ɣʋ́ ɩsɔtʋlʋŋasɩ tɔm nyǝntaa napǝlɩ pa lɩɩna ilim tǝlɩɩlɛ na pá tala Yosalɛm.
Na pá pɔɔsɩ sɩ: Leɣe pǝyaɣa ŋka pa lʋla nɔɔnɔɔ na káá la Yuta nyǝ́ma wulaʋ sɔsɔ tɔ ka wɛɛ? Tǝ na ka ɩsɔtʋlʋŋa lɩɩ ilim tǝlɩɩlɛ kɛ́ na tǝ́ kɔɔ sɩ tǝ sɛɛ-kɛ.
Wulaʋ Helɔtɩ nɩɩ mpʋ, ɩlɛna pǝ́ pɛkǝlɩ-ɩ sɔsɔm. Pǝ pɛkǝla Yosalɛm nyǝ́ma tǝnaɣa mpʋ tɔtɔ.
Ɩlɛna ɩ́ koti kɔtǝlaa sɔsaa tǝna, na Ɩsɔ Tɔm sɛɣɛsǝlaa na ɩ́ pɔɔsɩ-wɛɣɛ timpi pǝ wɛɛ sɩ paa lʋlɩ Mesii tɔ.
Ḿpʋ́ɣʋ́ pa cɔ-ɩ sɩ, Yuta Pɛtǝlɛhɛm kɛ́. Mpi tɔ, Ɩsɔ kʋyɔɣɔtʋtʋ tɛlǝsǝlaa ŋmaawa sɩ:
Yuta taa Pɛtǝlɛhɛm nyá, tampana n ta kɛ Yuta acalɛɛ sɔsɔɔna taa sǝkpete paa pǝcɔ. Mpi tɔ, nyá taa kɛ́ wulaʋ ká lɩɩna, wei ɩ ká tɔkɩ ma Ɩsɛɣɛlɩ nyǝ́ma kɛ teu tɔ.
Tǝnaɣa Helɔtɩ yaa nyǝntaa mpɛɣɛ kpeeŋa na ɩ́ pɔɔsɩ-wɛɣɛ pǝ tǝna sɩ ɩ nyǝŋ waatʋ wei maɣamaɣa ɩsɔtʋlʋŋa lɩɩwa tɔ.
Ḿpʋ́ɣʋ́ ɩ hʋla-wɛɣɛ Pɛtǝlɛhɛm mpaaʋ na ɩ́ heeli-wɛ sɩ: Ɩ́ polo na ɩ́ pɛɛkɩ pǝyaɣa ŋkɛɣɛ teu. Waatʋ wei ɩ́ na-kɛ ɩ́ heeli-m na ma maɣamaɣa má polo na má sɛɛ-kɛ.
Nyǝntaa tɛma wulaʋ tɔm ntǝɣɩ nɩɩʋ ɩlɛna pá tɛɛ. Na ɩsɔtʋlʋŋa ŋka kaa lɩɩwa ilim tǝlɩɩlɛ na pá na-kɛɣɛ mpʋ tɔ ka tɔŋaɣa pa nɔɣɔ tɔɔ, halǝna ká tala timpi pǝyaɣa ŋkɛ ka wɛɛ tɔ, ɩlɛna ká sǝŋ.
Nyǝntaa loosa ɩsɔtʋlʋŋa ŋkɛ, ɩlɛna pa laŋa hʋlʋmɩ pǝ tɩɩ fɛɩ.
Ḿpʋ́ɣʋ́ pa sʋʋ tǝyaɣa taa na pá ná pǝyaɣa na ka too Malɩ. Ɩlɛna pá hǝntɩ atɛ na pá sɛɛ-kɛ. Na pá hɛtɩ pa wontu na pá ha-kɛɣɛ wʋla na tulaalʋ kʋfǝɣǝtʋ na tulaalʋ miili.
Pǝ waalɩ kɛ́ Ɩsɔ heela nyǝntaa mpɛɣɛ toosee taa sɩ pá taa mǝlɩ Helɔtɩ cɔlɔ. Ɩlɛna pá cɔlɔ mpaaʋ na pá kpe.
Nyǝntaa tɛɛwa ɩlɛna Tacaa ɩsɔtaa tillu nɔɣɔlʋ ɩ́ kɔɔ Yosɛɛfʋ kiŋ kɛ toosee taa na ɩ́ heeli-ɩ sɩ: Kʋlɩ na ń kpaɣa pǝyaɣa na ka too, na ń se na ń polo Icipiti, na ń caɣa tǝna. Halǝna waatʋ wei maa heeli-ŋ sɩ ń mǝlɩ tɔ. Pǝ taɣa pʋlʋ, Helɔtɩ ká pɛɛkɩ pǝyaɣa ŋkɛ sɩ ɩ kʋɣʋ-kɛ.
Tǝnaɣa Yosɛɛfʋ kʋlaa na ɩ́ kpaɣa pǝyaɣa na ka too, na pá tɛɛ Icipiti kɛ ahoo anɩ.
Ḿpʋ́ɣʋ́ ɩ caɣa tǝna halǝna Helɔtɩ sɩ. Ɩlɛna pǝ́ la nti Tacaa ka yɔɣɔtǝna Ɩsɔ kʋyɔɣɔtʋtʋ tɛlǝsʋlʋ nɔɣɔ tɔ sɩ: Ma lǝsa ma pǝyaɣa kɛ Icipiti.
Helɔtɩ nawa sɩ nyǝntaa puɣusa-ɩ, ɩlɛna pǝ́ salɩ-ɩ sɔsɔm. Ḿpʋ́ɣʋ́ ɩ tilaa sɩ pá kʋ Pɛtǝlɛhɛm ɩcatɛ na acalɛɛ nna a cɔɔna-tɛ tɔ pǝ apalʋpiya tǝna. Halǝna nsi sɩ pɩɩsɩ tala naalɛ naalɛ tɔ, na ɩ́ kɛɛsǝna saa wei nyǝntaa heela-ɩ sɩ ɩsɔtʋlʋŋa lɩɩwa tɔ.
Ḿpʋ́ɣʋ́ pǝ lapa ɩsɩɩ Ɩsɔ kʋyɔɣɔtʋtʋ tɛlǝsʋlʋ Selemii ka kpaalaa tɔ sɩ:
Pa nɩɩwa kapuka kɛ Lama. Wula na laŋwakǝllɛ sɔsɔɔlɛ mɔla. Lasɛɛlɩ wiina ḿpʋ́ɣʋ́ ɩ piya. Ɩ ta tisi sɩ pá puɣusi-ɩ kɛ́ sɩ fɛɩ tɔ pǝ tɔɔ.
Helɔtɩ sǝm waalɩ Tacaa ɩsɔtaa tillu nɔɣɔlʋ kɔma Yosɛɛfʋ kiŋ kɛ toosee taa kɛ Icipiti,
na ɩ́ heeli-ɩ sɩ: Kʋlɩ na ń kpaɣa pǝyaɣa ŋkɛ na ka too na ɩ́ mǝlɩ Ɩsɛɣɛlɩ tɛtʋ taa. Mpa pa pɛɛkaɣa sɩ pá kʋ pǝyaɣa ŋkɛ tɔ pa sǝpa.
Tǝnaɣa Yosɛɛfʋ kʋlaa na ɩ́ kpaɣa pǝyaɣa na ka too na pá mǝlɩ Ɩsɛɣɛlɩ tɛtʋ taa.
Ama Yosɛɛfʋ nɩɩwa sɩ Aaselayusi tɔɣɔ kawulaɣa kɛ Yuta kɛ ɩ caa Helɔtɩ lonte. Ɩlɛna sɔɣɔntʋ kpa-ɩ na tɛtʋ ntɩ tǝ taa pote. Ɩsɔ tasa-ɩ ḿpʋ́ɣʋ́ hʋlʋɣʋ kɛ ɩ toosee taa, ɩlɛna ɩ́ lɔɣɔ ɩ tǝɣɩ Kalilee tɛtʋ taa,
na ɩ́ caɣa ɩcatɛ nte pa yaa sɩ Nasalɛtɩ tɔ tǝ taa. Ḿpʋ́ɣʋ́ pǝ lapa ɩsɩɩ Ɩsɔ kʋyɔɣɔtʋtʋ tɛlǝsǝlaa ka yɔɣɔtaa tɔ sɩ: Paa yaa-ɩ sɩ Nasalɛtɩ tʋ.
Pǝ kɔma na pǝ́ kɛɛsɩ ɩlɛ, Ɩsɔ lʋm sɔlʋ Yohaanɩ kɔma Yuta wʋlaɣa tɛtʋ taa kɛlɛ na ɩ́ niki waasʋ lapʋ.
Na ɩ́ tɔŋ sɩ: Ɩ́ laɣasɩ tɔntɛ, ɩsɔtaa Kawulaɣa wʋsa kɔntɛ kɛ́.
Yohaanɩ tɔm kɛ Ɩsɔ kʋyɔɣɔtʋtʋ tɛlǝsʋlʋ Ɩsayii ka yɔɣɔtaɣa saa wei ɩ yɔɣɔtaa sɩ: Nɔɣɔlʋ yɔɣɔtǝɣǝna nɔɣɔ sɔsɔɣa kɛ wʋlaɣa tɛtʋ taa sɩ: Ɩ́ taɣanɩ Tacaa mpaaʋ. Ɩ́ hɛɛ-ɩ-kʋ na kʋ siɣisi.
Yohaanɩ taka yooyoonaa hʋntʋ kunti, na ɩ́ lǝla tɔnʋɣʋ tampala kɛ ɩ tǝnaɣa taa. Ɩ tɔɣɔnaɣa ntɛ́ cǝlǝŋ na taalɛ tɩɩŋ nim.
Ḿpʋ́ɣʋ́ Yosalɛm nyǝ́ma na Yuta tɛtʋ tǝna nyǝ́ma na Yaatanɩ nɔɣɔ tɛtʋ tǝna nyǝ́ma sʋʋ pote kɛ ɩ kiŋ.
Na pá kuliɣi pa ɩsaɣatʋ tɔɔ kɛ́ yǝlaa taa, na Yohaanɩ sɔɔkɩ-wɛɣɛ Ɩsɔ lʋm kɛ Yaatanɩ pɔɣɔ taa.
Yohaanɩ nawa Falisanaa paɣalɛ na Satusee nyǝ́ma paɣalɛ na pá puki ɩ cɔlɔ sɩ ɩ́ sɔ-wɛɣɛ Ɩsɔ lʋm. Ɩlɛna ɩ́ tɔ-wɛ sɩ: Akala piya mɛ, awe kpaala-mɛ na ɩ́ seeki Ɩsɔ pááná nna a kɔŋ tɔ?
Ɩ́ la mpa pa yela ɩsaɣatʋ tɔ pa kʋlapǝlɛ.
Ɩ́ taa tɛlǝsǝɣɩ lɔlɔ sɩ mǝ caa kɛlɛ Apǝlaham. Ma heeliɣi-mɛ sɩ ye pǝlɛ pǝ tɔɔ ɩlɛ, Ɩsɔ pǝsǝɣɩ na ɩ́ lá na pɛɛ anɛ á pǝsɩ Apǝlaham piya.
Pa tɛma laalɛ tʋɣʋ kɛ tɩɩŋ sɩ pa huɣu-ɩ na ɩ tɛɛ kɛ́ te. Tʋɣʋ ŋku kɩɩ lʋlǝɣɩ pee kʋpana tɔ, paa hu-kʋ na pá tʋ kɔkɔ.
Ma ɩlɛ, lʋm kɛ ma sɔɔna-mɛɣɛ Ɩsɔ lʋm sɩ pǝ́ hʋ́lɩ́ sɩ ɩ́ laɣasa tɔntɛ. Ama ma waalɩ wei ɩ kɔŋ tɔ, pʋntʋ kǝla-m toŋ tǝcaɣacaɣa. Ma ta tala má hɩɩsɩ ɩ nɔɔhɛɛ taa ntaŋkpala mʋsʋɣʋ maɣamaɣa. Ɩ́lɛ́ ɩ ká sɔ-mɛ na Feesuɣu Naŋŋtʋ na kɔkɔ.
Ɩ tɔka ɩ kʋfalʋɣʋ kɛ ɩ niŋ taa. Ɩ ká fala pǝ tǝna tǝcaɣacaɣa, na ɩ́ suu pee kɛ ɩ kpou taa. Ama ɩ ká tʋ lɔɔtʋ kɛ kɔkɔ ŋka kaa teŋ tɔ ka taa.
Ḿpʋ́ɣʋ́ Yesu lɩɩna Kalilee na ɩ́ kɔɔ Yaatanɩ kɛ Yohaanɩ cɔlɔ sɩ Yohaanɩ ɩ́ sɔ-ɩ Ɩsɔ lʋm.
Ama Yohaanɩ ta tisi. Halǝna ɩ́ tɔ sɩ: Pǝ nǝɣǝsǝna ɩsɩɩ náá sɔna ma, na ń mǝlɩ na ń kɔŋ ma kiŋ na?
Tǝnaɣa Yesu cɔ Yohaanɩ sɩ: Yele na pǝ́ lá mpʋ. Pǝ wɛɛ sɩ tǝ yoosi pǝ tǝna mpi Ɩsɔ yɔɣɔtaa sɩ tǝ́ la tɔɣɔ. Ḿpʋ́ɣʋ́ Yohaanɩ tisaa.
Pa tɛma Yesu kɛ́ Ɩsɔ lʋm sɔʋ ɩlɛna ɩ́ lɩɩ lʋm taa. Tǝnaɣa ɩsɔtɔnʋɣʋ hɛta kpakpaa, na Yesu ná Ɩsɔ Feesuɣu ɩsɩɩ alukuku na kʋ tiiki ɩ tɔɔ.
Ɩlɛna pá nɩɩ pǝ yɔɣɔtǝna ɩsɔtaa sɩ: Ɩnɛɣɛlɛ ma luɣu tɛɛ Pǝyaɣa, ma laŋlɛ hɛɛna-ɩ sɔsɔm.
Pǝ waalɩ kɛ́ Feesuɣu pona Yesu kɛ́ wʋlaɣa tɛtʋ taa sɩ Ɩlɔɣɔʋ ɩ́ maɣasɩ-ɩ.
Yesu tɛma nɔɣɔ hɔkʋɣʋ kɛ ilim na ahoo kɛ kʋyɛɛŋ nɩɩlɛ. Ɩlɛna nyɔɣɔsɩ kpa-ɩ.
Ḿpʋ́ɣʋ́ Ɩlɔɣɔʋ kpǝntǝna-ɩ na ɩ́ tɔmɩ-ɩ sɩ: Ye n kɛ́ Ɩsɔ Pǝyaɣa yɔɣɔtɩ na pɛɛ anɛ á pǝsɩ tɔɣɔnaɣa.
Yesu cɔ-ɩ sɩ: Pa ŋmaawa Ɩsɔ Tɔm taa sɩ pǝ taɣa tɔɣɔnaɣa tike kɛ yʋlʋ ká hikina weesuɣu. Ama tɔm tǝna nti tǝ lɩɩkǝna Ɩsɔ nɔɣɔ taa tɔ tǝ kiŋ tɔtɔɣɔ.
Pǝlɛ pǝ waalɩ, Ɩlɔɣɔʋ pona Yesu kɛ́ ɩcatɛ naŋŋ nyǝntɛ taa na ɩ́ kpaasɩ-ɩ Ɩsɔ tǝsɛɛlɛ comcom nɔɣɔ taa,
na ɩ́ tɔmɩ-ɩ sɩ: Ye n kɛ́ Ɩsɔ Pǝyaɣa, lɩɩ cǝnɛ na ń ŋmaa atɛ. Pǝ taɣa polo, pa ŋmaawa Ɩsɔ Tɔm taa sɩ: Ɩsɔ ká heeli ɩ ɩsɔtaa tillaa kɛ nyá tɔm sɩ pá paasǝna-ŋ teu. Na paa teeli-ŋ pa niŋ taa sɩ pǝ́ taa kɔɔ na pǝlɛ natǝlɩ tǝ co-ŋ.
Ama Yesu cɔ-ɩ sɩ: Pa ŋmaawa Ɩsɔ Tɔm taa tɔtɔ sɩ, n kaa maɣasɩ nyá Caa Ɩsɔ sɩ n naa ɩ waalɩ.
Ɩlɛna Ɩlɔɣɔʋ tasa Yesu kɛ́ ponaʋ kɛ pʋɣʋ ŋku kʋ kʋla sɔsɔm tɔ kʋ tɔɔ na ɩ́ hʋlɩ-ɩ antulinya kawulasɩ tǝna na sɩ teeli,
na ɩ́ tɔmɩ-ɩ sɩ: Ye n ka hǝntɩ-m atɛ na ń sɛɛ-m, maa ha-ŋ mpʋ ɩnɩ pǝ tǝna.
Ḿpʋ́ɣʋ́ Yesu cɔ-ɩ sɩ: Satanɩ, tɛɛ. Pa ŋmaawa Ɩsɔ Tɔm taa sɩ, n ká sɛɛ nyá Caa Ɩsɔ, na ɩ tike ɩ tǝmlɛ kɛ n ká la.
Tǝnaɣa Ɩlɔɣɔʋ yela Yesu. Ɩlɛna ɩsɔtaa tillaa kɔɔ na pá paasǝna-ɩ.
Yesu nɩɩwa sɩ pa tʋ Yohaanɩ kɛ salǝka, ɩlɛna ɩ́ tɛɛna Kalilee.
Ɩ yela Nasalɛtɩ, ɩlɛna ɩ́ polo na ɩ́ caɣa Kapǝnahum. Ɩcatɛ nte tǝ wɛ Kalilee lʋm nɔɣɔ kɛ Sapulɔŋ na Nɛfǝtali pa tɛtʋ taa tɔ.
Ḿpʋ́ɣʋ́ pǝ lapa ɩsɩɩ Ɩsɔ kʋyɔɣɔtʋtʋ tɛlǝsʋlʋ Ɩsayii ka yɔɣɔtaa tɔ sɩ:
Sapulɔŋ tɛtʋ na Nɛfǝtali tɛtʋ, na teŋku tɔɔ tɔɔ, na Yaatanɩ waalɩ, na mpa pa ta kɛ Yuta nyǝ́ma tɔ pa Kalilee.
Pǝ yǝlaa mpa pa caɣa sǝkpɛtʋɣʋ taa tɔ, pɩɩ na-wɛ tǝnyaɩɩ ɩsɩɩ kɔkɔ. Na mpa pa caɣa sǝm sǝkpɛtʋɣʋ ɩcatɛ taa tɔ, pɩɩ ná pa tɔɔ tǝnyaɩɩ.
Pǝ kpaɣaʋ waatʋ ɩnɩ tɔ Yesu sʋʋ waasʋ lapʋ na ɩ́ tɔŋ sɩ: Ɩ́ laɣasɩ tɔntɛ, ɩsɔtaa Kawulaɣa wʋsa kɔntɛ.
Yesu tɔŋaɣa Kalilee teŋku nɔɣɔ nɔɣɔ, ɩlɛna ɩ́ ná tiina kpalaa kɛ naalɛ. Simɔŋ wei pa yaa sɩ Piyɛɛ tɔ na ɩ neu Antǝlɩɩ, na pá tʋɣɩ puluɣu kɛ teŋku taa.
Tǝnaɣa Yesu tɔma-wɛ sɩ: Ɩ́ kɔɔ na má la-mɛ na ɩ́ puuki yǝlaa ɩsɩɩ ɩ́ puukuɣu tiina tɔ.
Ḿpʋ́ɣʋ́ pɛlɛ pa yela pa puluŋ na pá tǝŋɩ-ɩ kpakpaa.
Ɩ tasa pote kɛ pǝcɔ, ɩlɛna ɩ́ ná Sepetee pǝyalʋ Saakɩ na ɩ neu Yohaanɩ na pa caa Sepetee pa wɛ kpɩɩlʋɣʋ taa na pá taɣanǝɣɩ pa puluŋ. Tǝnaɣa Yesu yaa-wɛ,
na pá yele pa caa na kpɩɩlʋɣʋ na pá tǝŋɩ-ɩ kpakpaa.
Yesu cɔɔwa Kalilee tɛtʋ tǝna na ɩ́ sɛɣɛsɩ Yuta nyǝ́ma tǝkotilenaa taa, na ɩ́ kpaalɩ Ɩsɔ Kawulaɣa Laapaalɩ Kʋpaŋ. Na ɩ́ waasǝɣɩ yǝlaa taa kʋtɔntʋnaa na acamaa tǝna.
Ḿpʋ́ɣʋ́ yǝlaa nɩɩ Yesu taŋ kɛ Silii tɛtʋ tǝna taa. Na pá kɔna-ɩ yǝlaa tǝna mpa kʋtɔmǝŋ na wʋsasɩ paɣalɛ tɔŋna kʋnyɔŋ tʋɣʋ tɔ. Alɔɣɔhilaa na timle nyǝ́ma na kʋtɔŋ kʋtʋʋlʋɣʋ nyǝ́ma, na ɩ́ waasɩ-wɛ.
Samaa sɔsɔ tǝŋaɣa-ɩ kɛ́. Pa lɩɩna Kalilee na Acalɛɛ Naanʋwa tɛtʋ, na Yosalɛm na Yuta na acalɛɛ nna a wɛ Yaatanɩ waalɩ tɔ.
Yesu nawa samaa, ɩlɛna ɩ́ kpa pʋɣʋ tɔɔ na ɩ́ caɣa. Tǝnaɣa ɩ ɩfalaa kpǝtǝna-ɩ.
Ḿpʋ́ɣʋ́ ɩ sʋʋ-wɛɣɛ sɛɣɛsʋɣʋ sɩ:
Mpa pa fɛɩna kalampaanɩ tɔ pa nɩɩ leleŋ kɛ́. Mpi tɔ, mpɛ pa tǝnna ɩsɔtaa Kawulaɣa.
Mpa pa wɛ laŋwakǝllɛ taa tɔ pa nɩɩ leleŋ kɛ́. Mpi tɔ, Ɩsɔ ká hɛɛsɩ pa laŋa.
Mpa pa wɛna yʋlʋtʋ tɔ pa nɩɩ leleŋ kɛ́. Mpi tɔ, mpɛ paa tɔɣɔna tɛtʋ tǝna, ɩsɩɩ Ɩsɔ ka heeluɣu-wɛ tɔ.
Mpa pa nyɩɩlǝɣɩ sɔsɔm sɩ pá tɔŋ ɩsɩɩ Ɩsɔ caa tɔ pa nɩɩ leleŋ kɛ́. Mpi tɔ, Ɩsɔ ká sǝna-wɛɣɛ teu na pá tɔ mpʋ.
Mpa pa wɛna lɛlaa pǝtɔɔtǝlɛ tɔ pa nɩɩ leleŋ kɛ́. Mpi tɔ, Ɩsɔ ká nyǝnɩ mpɛ pa pǝtɔɔtǝlɛ.
Mpa pa lotu taa hʋwɛɛ tewa tɔ pa nɩɩ leleŋ kɛ́. Mpi tɔ, paa na Ɩsɔ.
Mpa pa tɔɣɔnǝɣɩ yoou kɛ lɛlaa hɛkʋ tɔ pa nɩɩ leleŋ kɛ́. Mpi tɔ, Ɩsɔ ká yaa-wɛɣɛ ɩ piya.
Mpa pa lakɩ Ɩsɔ kʋcacaam na pá naasǝɣɩ-wɛɣɛ pǝ tɔɔ tɔ pa nɩɩ leleŋ kɛ́. Mpi tɔ, mpɛ pa tǝnna ɩsɔtaa Kawulaɣa.
Paa yǝlaa ka tʋʋkɩ-mɛ, yaa pa naasǝɣɩ-mɛ, yaa paa looli ɩsaɣatʋ na pá suu-mɛ, sɩ ɩ́ kɛ́ ma ɩfalaa tɔ pǝ tɔɔ. Ɩ́ nɩɩ leleŋ kɛ́.
Waatʋ ɩnɩ mǝ laŋa ɩ́ hɛɛ sɔsɔm, ɩ́ nɩɩ leleŋ kɛ́. Pǝ taɣa pʋlʋ tɔɔ, mǝ kasǝyaɣa ká tɔɔ sɔsɔm kɛ ɩsɔtaa kɛ́. Mpʋ ɩnɩ pǝ maɣamaɣa kɛ paa naasa Ɩsɔ kʋyɔɣɔtʋtʋ tɛlǝsǝlaa kʋpǝma.
Mɛɣɛlɛ antulinya tɔm. Ama ye tɔm mpɩ pǝ lɔŋ kɔma na ɩ́ sɩ́, pepeɣe paa la na pǝ́cɔ́ pǝ tasa lɔŋ lapʋ? Pǝ kaa waasɩ pʋlʋ tɔtɔ ye pǝ taɣa lɔʋ na yǝlaa fɛlɩ nɔɔhɛɛ.
Mɛɣɛlɛ antulinya kɔkɔ. Ɩcatɛ nte pa ŋmawa pʋɣʋ tɔɔ tɔ tǝ fɛɩ ŋmɛsʋɣʋ.
Paa mʋsǝɣɩ fǝtǝla na pá pamɩ-ɩ tɔkʋ tɛɛ. Ama pa pusiɣi-ɩ timpi taa ɩ́ wɛɛ pɩɩ naa yǝlaa tǝnaɣa tǝyaɣa taa tɔɣɔ.
Mpʋ ɩnǝɣɩ mǝ kɔkɔ ká naakɩ teu kɛ yǝlaa na pǝ́cɔ́ pá ná mǝ tǝma kʋpana, na pá sá mǝ Caa wei ɩ wɛ ɩsɔtaa tɔ.
Ɩ́ taa hʋʋ sɩ ma kɔma sɩ ma kʋɣɩ Moisi kʋsǝsɩɩtʋ na Ɩsɔ kʋyɔɣɔtʋtʋ tɛlǝsǝlaa takǝlasɩ. Ma ta kɔɔ kʋɣʋ. Ama ma kɔma pǝ tampana hʋlʋɣʋ kɛ́.
Tampana kɛ ma heeliɣi-mɛ yoo maa cɛsǝɣɩ, ye ɩsɔtaa na atɛ pǝ wɛɛ, kʋsǝsɩɩtʋ taa pǝle kʋlʋmtǝlɛ titiliya yaa tǝ suka wɛ ḿpʋ́ɣʋ́ pǝ kaa saalɩ. Halǝna pǝ tǝna pǝ́ kɔɔ na pǝ́ yoosi na pǝ́cɔ́.
Pǝ tɔɔ kɛ́ wei ɩ́ ta tɔkɩ kʋsǝsɩɩtʋ taa sǝkpetu na ɩ́ sɛɣɛsɩ lɛlaa sɩ pɛlɛ pá taa tɔkɩ-tɩ tɔ, paa yaa-ɩ ɩsɔtaa kawulaɣa taa sǝkpelu. Ama ye wei ɩ́ tɔka tǝ tǝna na ɩ́ heeliɣi lɛlaa sɩ pá la mpʋ, pʋntʋ ntɛ́ sɔsɔ kɛ ɩsɔtaa Kawulaɣa taa.
Ma heeliɣi-mɛ sɩ ye ɩ ta tǝŋ ɩsǝna Ɩsɔ caa tɔ na pǝ́ kǝlɩ ɩsɩɩ Ɩsɔ Tɔm sɛɣɛsǝlaa na Falisanaa pa tǝŋʋɣʋ tɔ, ɩ́ kaa sʋʋ ɩsɔtaa Kawulaɣa taa.
Ɩ́ nɩɩwa nti pa heela mǝ lɔŋtaa nyǝ́ma tɔ sɩ: N kaa kʋ yʋlʋ. Ye wei ɩ́ kʋwa, paa pona-ɩ hʋʋlɛ.
Ama ma, ma heeliɣi-mɛ sɩ, wei ɩ́ tɔka ɩ tɔɣɔntǝlɛ na ɩ taa, paa pona-ɩ hʋʋlɛ. Na ye wei ɩ́ tʋʋwa ɩ tɔɣɔntǝlɛ sɩ: Kʋmɛlɛŋ, paa pona-ɩ Kotuɣu sɔsɔɔʋ taa. Na ye wei ɩ́ tɔma ɩ tɔɣɔntǝlɛ sɩ: Pǝ lakɩ-ŋ kɛ́. Ɩ́ nǝɣǝsǝna kɔkɔ ŋka ka wɛ tǝnaasǝlɛ sɔsɔɔlɛ taa tɔ ka taa sʋʋʋ.
Ye n pona nyá kʋhaham kɛ kɔtaɣa tǝlatɛ, na ń tɔɔsɩ sɩ nyá tɔɣɔntǝlɛ wɛna-ŋ natǝlɩ,
sɩɩ nyá kʋhaham kɛ tǝkɔtǝlɛ tǝnɛ, na ń polo na nyá na nyá tɔɣɔntǝlɛ ɩ́ taɣanɩ-tɩ. Ɩlɛna ń mǝlɩ na ń ha nyá kʋhaham mpɩ.
Ye n wakǝla nɔɣɔlʋ na ɩ́ yaa-ŋ nɔnɔɣɔ, la kookalɩ na nyá na-ɩ ɩ́ taɣanɩ mǝ tɔm kɛ mpaaʋ taa na ɩ́ ta tata hʋʋlʋ kiŋ. Pǝ́ taa kɔɔ na hʋʋlʋ náá tʋ-ŋ toŋtʋnaa niŋ taa na pɛlɛ pá tǝkɩ-ŋ.
Tampana kɛ ma heeliɣi-mɛ yoo maa cɛsǝɣɩ, n ka tɛm pǝ tǝna mpi pa pɛla-ŋ tɔɣɔ fɛlʋɣʋ paasi n ka lɩɩʋ tǝna.
Ɩ́ nɩɩwa ɩsǝna pa yɔɣɔtaa sɩ: N kaa la wasaŋkalǝtʋ tɔ.
Ama má heeliɣi-mɛɣɛ tampana sɩ, ye wei ɩ́ nyǝna lɛlʋ alʋ na ɩ́ nyɩɩlɩ-ɩ, ɩ tɛma wasaŋkalǝtʋ lapʋ kɛ ɩ nyamlɛ taa kɛ́.
Ye nyá ntɔɣɔŋ ɩsǝlɛ ká hu-ŋ, lǝsɩ-tɛ na ń lɔ-tɛɣɛ pooluŋ. Sana ń laŋ nyá tɔnʋɣʋ tɔɔ kɛ́ pʋlʋ kʋlʋmǝm na mpi paa pɛtɩ nyá tɔnʋɣʋ tǝnaɣa tǝnaasǝlɛ sɔsɔɔlɛ taa tɔ.
Ye nyá niŋ ntɔɣɔŋ ká hu-ŋ, sɛtɩ-ɩ na ń lɔ pooluŋ. Sana ń laŋ nyá tɔnʋɣʋ tɔɔ kɛ́ pʋlʋ kʋlʋmǝm na mpi paa pɛtɩ nyá tɔnʋɣʋ tǝnaɣa tǝnaasǝlɛ sɔsɔɔlɛ taa tɔ.
Pa tɩɩ yɔɣɔta mpʋ tɔtɔ sɩ: Ye yʋlʋ tɔɣɔnǝɣɩ ɩ alʋ, ɩ́ ŋmaa-ɩ kisuɣu takǝlaɣa.
Ama má kpaalǝɣɩ-mɛ sɩ, ye yʋlʋ tɔɣɔna ɩ alʋ na pǝ ta kɛ́ wasaŋkalǝtʋ tɔɔ, ɩ pona alʋ ɩnǝɣɩ wasaŋkalǝtʋ taa kɛ́. Ye ɩsɩɩ ɩ́lɛ́ ɩ tasa saaʋ. Na ye pa kisa alʋ na nɔɣɔlʋ náá tǝŋ na ɩ́ kpaɣa-ɩ, pʋntʋ lapa wasaŋkalǝtʋ kɛ́.
Ɩ́ nɩɩ ɩsǝna pa yɔɣɔta ta caanaa caanaa tɔ sɩ: Ń tuuwa sɩ n ká la mpi, n kaa yele-wɩ. Ama n ka la pǝ tǝna mpi n yɔɣɔtǝna tuunaʋ kɛ Tacaa ɩsɛntaa tɔɣɔ.
Ama má heeliɣi-mɛ sɩ, ɩ taa tɩɩ tuuna pʋlʋɣʋ paa pǝcɔ. Paa ɩsɔtaa. Pǝ taɣa pʋlʋ, Ɩsɔ kumte ntɛ́.
Paa atɛ. Pǝ taɣa pʋlʋ, ɩ nɔɔhɛɛ tǝsɩɩlɛ ntɛ́. Paa Yosalɛm, pǝ taɣa pʋlʋ, Wulaʋ sɔsɔ ɩcatɛ kɛ́.
Taa tɩɩ tuuna nyá nyʋɣʋ tɔtɔ. Mpi tɔ, n kaa pǝsɩ na ń la na nyá nyʋɣʋ taa nyɔɔlaɣa kʋlʋmaɣa hʋlʋmɩ yaa ká pili.
Ye n ká tisi sɩ nn, n tisi nn. Ye aaɩ kɛ́, n tisi sɩ aaɩ. Nti yʋlʋ sɔɔsǝɣɩ tǝ tɔɔ tɔ tǝ lɩɩkǝna Ɩlɔɣɔʋ kiŋ kɛ́.
Ɩ́ nɩɩwa ɩsǝna paa yɔɣɔtaa sɩ: Ye wei ɩ́ yɔka lɛlʋ ɩsǝlɛ, paa yɔkɩ ɩ nyǝntɛ, na wei ɩ́ hola lɛlʋ kete, paa holi ɩ nyǝntɛ tɔ.
Ama ma heeliɣi-mɛ sɩ, ɩ́ taa fɛlɩ ɩsaɣatʋ kɛ ɩsaɣatʋ. Ye nɔɣɔlʋ mapa nyá ntɔɣɔŋ lǝkpaɣasaɣa, kɛɛsɩ-ɩ lɛŋka.
Ye nɔɣɔlʋ pona-ŋ tɔm hʋʋʋ sɩ ɩ lɛɛkǝɣɩ nyá capa, tɛɛsɩ-ɩ nyá kpaɩ kɛ cɛlʋɣʋ.
Ye toŋ tʋ sʋka-ŋ sǝɣǝla na tǝlasɩ sɩ ń tɔ ɩsɩɩ kilomɛɛtǝlɩ kʋlʋm, ɩlɛ n tɔ kilomɛɛtǝlǝnaa naalɛ.
Ha wei ɩ sǝlǝmǝɣɩ-ŋ tɔ. Taa pɛ wei ɩ caa ń kǝntɩ-ɩ tɔ.
Ɩ́ nɩɩwa ɩsǝna paa yɔɣɔtaa sɩ: N ká sɔɔlɩ nyá taapalʋ na nyá taa kpana nyá kolontu tɔ.
Ama ma heeliɣi-mɛ sɩ ɩ́ sɔɔlɩ mǝ kolontunaa na ɩ́ sǝlǝmɩ Ɩsɔ kɛ́ mpa pa tʋɣɩ-mɛɣɛ kʋnyɔŋ tɔ pa tɔɔ.
Ɩlɛ ɩ́ kpaɣa mǝ Caa wei ɩ wɛ ɩsɔtaa tɔ ɩ wɛɛtʋ ntɛ́. Pǝ taɣa pʋlʋ, ɩ́lɛ́ ɩ lakǝna na ilim lɩɩkɩ asaɣaa na kʋpama pa tǝna pa tɔɔ, na ɩ́ kpɛntǝɣɩ mpa pa kɛɛsaa na mpa pa ta kɛɛsɩ tɔ na ɩ́ haakɩ tɛʋ.
Ye ɩ́ sɔɔla mpa pa sɔɔla-mɛ tɔ pa tike, pepeɣelɛ mǝ tɛɛwa ɩlɛ? Lampuu mʋlaa maɣamaɣa ɩɩ lakɩ mpʋ?
Ye ɩ́ sɛɛkɩ mǝ taapalaa tike, ɩlɛ ɩ́ tɛɛ lɛlaa kɛ we? Ma ta nyɩ ɩsɔnaa maɣamaɣa ɩɩ lakɩ mpʋ?
Ɩ́ té tǝkpataa ɩlɛ, ɩsɩɩ mǝ ɩsɔtaa Caa teu tǝkpataa tɔ.
Ɩ́ la laakalɩ, ɩ́ taa lakɩ yǝlaa ɩsɛntaa kɛ́ mǝ Ɩsɔsɛɛlɛ kʋlapʋtʋ sɩ pá na na pá sa-mɛ. Ye ɩ́ lakɩ mpʋ sɩ yǝlaa ɩ́ na, mǝ Caa wei ɩ wɛ ɩsɔtaa tɔ ɩ kaa tasa-mɛɣɛ haʋ.
Pǝ tɔɔ kɛ́ waatʋ wei n haakɩ liɣitee kɛ kʋnyɔntʋnaa tɔ n kaa kpaalɩ sɩ yǝlaa ɩ́ kena-ŋ. Pǝ maɣamaɣa kɛ cɛsǝlaa lakɩ Yuta nyǝ́ma tǝkotilenaa taa na hapɛɛ tɔɔ sɩ pá sa-wɛ. Tampana kɛ ma heeliɣi-mɛ yoo maa cɛsǝɣɩ. Pa kasǝyaɣa kɛ pa hikiɣi ḿpʋ́ɣʋ́ kpakpaa.
Ama nyá, ye n haakɩ kʋnyɔntʋnaa kɛ liɣitee, taa yele na nyá taapalʋ wei ɩ wɛ nyá kɔŋkɔŋ taa maɣamaɣa tɔ ɩ́ ná.
Saa ɩnɩ nyá kʋcɔɔʋ kaa wɛɛ mpi yǝlaa tǝna nawa tɔ, na nyá Caa wei ɩ naakɩ mukaɣa tɛɛ tɔ ɩ ká fɛlɩ-ŋ.
Waatʋ wei ɩ́ sǝlǝmǝɣɩ Ɩsɔ tɔ, ɩ́ taa la ɩsɩɩ cɛsǝlaa mpa pa sɔɔla ɩsɔ sǝŋʋɣʋ kɛ Yuta nyǝ́ma tǝkotilenaa taa na hapɛɛ nɔɔsɩ na pá sǝlǝmǝɣɩ sɩ yǝlaa tǝna ɩ́ na-wɛ tɔ. Ma heeliɣi-mɛɣɛ tampana sɩ pa kasǝyaɣa kɛ pa hikiɣi ḿpʋ́ɣʋ́ kpakpaa.
Ama nyá, ye n caa Ɩsɔ sǝlǝmʋɣʋ, sʋʋ nyá naŋ taa na ń tǝkɩ nyá tɔɔ, na ń sǝlǝmɩ nyá Caa wei ɩ wɛ tǝnaɣa ɩŋmɛlaʋ tɔ. Na nyá Caa wei ɩnɩ ɩ naakɩ mpi n lakɩ ɩŋmɛlaʋ tɔ ɩ ká ha-ŋ nyá kasǝyaɣa.
Ye ɩ́ sǝlǝmǝɣɩ, ɩ́ taa lʋlǝsǝɣɩ tɔm paɣalɛ kɛ yem ɩsɩɩ ma ta nyɩ ɩsɔnaa lakʋɣʋ tɔ. Pa hʋʋ sɩ pa tɔm taɣalǝŋ tɔɔ kɛ́ paa hiki.
Ɩ́ taa kɛɛna-wɛ. Pǝ taɣa pʋlʋ tɔɔ, mǝ Caa tɛma nyǝm kɛ mpi pǝ tɔm caala-mɛ tɔ na pǝ́cɔ́ ɩ́ sǝlǝmǝɣɩ.
Ɩsǝna ɩ́ ká sǝlǝmɩ tɔɣɔlɛ sɩ: Ta Caa wei nyá n wɛ ɩsɔtaa tɔ, nyá hǝtɛ ɩ́ wɛɛ katɛ.
Tɔɣɔ nyá Kawulaɣa. Yele na nyá luɣu nyǝntʋ la atɛ cǝnɛ ɩsɩɩ tǝ lapʋ ɩsɔtaa tɔ.
Haa-tʋɣʋ saŋa tɔɣɔnaɣa.
Hʋ́lɩ́-tʋɣʋ suulu kɛ timpi tǝ pǝntǝna-ŋ tɔ. Ɩsɩɩ ta hʋ́lǝ́ɣɩ́ mpa pa pǝntǝɣǝna-tʋ tɔɣɔ suulu tɔ.
Taa yele na tǝ́ sʋʋ maɣasʋɣʋ ɩsaɣaʋ taa. Ama lǝsɩ-tʋɣʋ Ɩsaɣaʋ niŋ taa. [Mpi tɔ, nyaɣalɛ kawulaɣa tɔɣɔlʋ, na pǝsʋlʋ na teeli tʋ kɛ tam tɔɔ. Ami.]
Ḿpʋ́ɣʋ́ pǝ wɛɛ, ye mǝ tɔɣɔntǝlɛnaa wakǝlǝna-mɛ na ɩ́ hʋ́lɩ́-wɛɣɛ suulu, mǝ Caa wei ɩ wɛ ɩsɔtaa tɔ ɩ ká hʋ́lɩ́-mɛɣɛ suulu tɔtɔ.
Ama ye ɩɩ hʋlǝɣɩ mǝ tɔɣɔntǝlɛnaa kɛ suulu kɛ timpi timpi pa wakǝlǝɣǝna-mɛ tɔ, mǝ Caa kaa hʋ́lɩ́-mɛɣɛ suulu tɔtɔ.
Ye ɩ́ hɔka nɔɔsɩ, ɩ́ taa wakǝlɩ mǝ ɩsɛntaa ɩsɩɩ cɛsǝlaa lakʋɣʋ tɔ. Pa sɔŋǝɣɩ pa ɩsɛntaa sɩ yǝlaa tǝna ɩ́ ná sɩ pa hɔka nɔɔsɩ. Tampana kɛ ma heeliɣi-mɛ maa cɛsǝɣɩ. Pa kasǝyaɣa kɛ pa hikiɣi ḿpʋ́ɣʋ́ kpakpaa.
Ama nyá, ye n hɔka nɔɣɔ, saŋ nyá ɩsɛ tǝcɛɩcɛɩ, na ń sɛɣɛlɩ nyá nyɔɔsɩ.
Yǝlaa ɩ́ taa nyɩ sɩ n hɔka nɔɣɔ. Ama nyá Caa wei ɩ wɛ ɩŋmɛlaʋ tɔ ɩ tike ɩ ka nyǝna. Nyá Caa wei ɩ naa mpi n lakɩ ɩŋmɛlaʋ tɔ ɩ ká ha-ŋ nyá kasǝyaɣa.
Ɩ́ taa kaakɩ mǝ wɛnaʋ kɛ atɛ cǝnɛ timpi pukasɩ na kɔkɔtaɣa wakǝlǝɣɩ na ŋmɩɩlaa ká wakǝlɩ nɔnɔɔsɩ na pá ŋmɩɩlɩ tɔ.
Ama ɩ́ kaakɩ mǝ wɛnaʋ kɛ ɩsɔtaa timpi pukasɩ na kɔkɔtaɣa fɛɩ sɩ pǝ́ wakǝlɩ pʋlʋ, na ŋmɩɩlaa kaa tʋlɩ na pá ŋmɩɩlɩ tɔ.
Pǝ taɣa pʋlʋ tɔɔ, kpaŋtʋ lǝmaɣasɛɛ ɩ́ wɛ timpi, tǝnaɣa ɩ akalʋɣʋ wɛɛ.
Yʋlʋ tɔnʋɣʋ pilimile fǝtǝla kɛlɛ ɩsɛ. Ye nyá ɩsɛ ɩ́ naakɩ teu, pǝ waasǝɣɩ nyá tɔnʋɣʋ tǝnaɣa.
Ama ye nyá ɩsɛ ɩ́ yʋlʋmaa, nyá tɔnʋɣʋ pilimile tǝna wɛ sǝkpɛtʋɣʋ tɛɛ kɛ́. Ye ɩsǝna n naakɩ mpʋ tɔ pǝ pǝsa sǝkpɛtʋɣʋ ɩlɛ, pʋwɛ, nyá sǝkpɛtʋɣʋ tɔm fɛɩ yɔɣɔtʋɣʋ tɔtɔɣɔlɛ.
Yʋlʋ kʋlʋm kaa pǝsɩ na ɩ́ kpɩ yǝlaa naalɛ na ɩ́ lakɩ pa tǝma. Ye ɩ kpǝpa mpʋ, ɩ lǝmaɣasɛɛ kɔŋ a wɛɛ lɛlʋ tɔɔ na ɩ́ yele lɛlʋ. Yaa ntanyɩ, ɩ paasǝna lɛlʋ na ɩ́ kisi lɛlʋ. Mɛ ɩ kaa pǝsɩ na ɩ́ kpɩ Ɩsɔ na liɣitee na ɩ́ tǝŋ mpʋ.
Ɩ́ tá ná mpi pǝ tɔɔ ma heela-mɛ sɩ ɩ́ taa nǝɣǝsǝɣɩ mǝ tɔɣɔnaɣa na mǝ kʋnyɔnyɔɔm mpi pǝ wɛɛ sɩ ɩ́ ká tɔkɩ na ɩ́ nyɔɔkɩ na ɩ́ hiki weesiŋ na mǝ tɔnǝŋ tɔɔ kʋtakǝm tɔ. Pǝ taɣa pʋlʋ tɔɔ, ɩ́ ta na taa sɩ weesuɣu kǝla tɔɣɔnaɣa na yʋlʋtɔnʋɣʋ kǝla wontu kʋsusuutu.
Ɩ́ nyǝnna sumasɩ na ɩ́ na. Sɩɩ halǝɣɩ, pǝyele sɩɩ kʋŋ. Sɩɩ nyǝkǝɣɩ tɔɣɔnaɣa kɛ kpeeŋ taa. Paa na mpʋ mǝ Caa wei ɩ wɛ ɩsɔtaa tɔ ɩnɩ ɩ calǝɣǝna-sɩ. Na mǝ tá kǝlɩ sumasɩ kɛ tɔm napǝlɛ?
Paa mǝ taa yʋlʋ ká kʋ ɩ tǝɣɩ ɩsǝna pʋntʋ pǝsǝɣɩ na ɩ́ tuusi ɩ tǝɣɩ wʋlɛ kʋlʋmtǝlɛ maɣamaɣa?
Na pepe tɔɔ kɛ́ ɩ́ nǝɣǝsǝɣɩ mǝ tɔɔ kʋtakǝm? Ɩ́ nyǝnna tawa nyɩɩtʋ tʋkʋɣʋ hɛtʋ nti tɔ na ɩ́ ná. Nyɩɩtʋ ntɩ tɩɩ lakɩ tǝmlɛ tǝlɩ. Pǝ́cɔ́ tɩɩ lʋʋkɩ pɔɔŋ.
Paa na mpʋ ma heeliɣi-mɛ sɩ wulaʋ Salʋmɔŋ na ɩ toŋ tǝna ɩ ta suu wontu na ɩ́ tala paa tǝ taa kʋlʋmʋɣʋ kɛ kacɔka.
Ye Ɩsɔ lakɩ kacɔka kɛ tawa taa nyɩɩtʋ nti tǝ wɛ saŋa na cele ɩsǝntɔ pa tika-tɩ tɔ, ɩ kaa la-mɛɣɛ kacɔka na pǝ́ kǝlɩ mpʋ? Ɩ́ polo ɩ́ tɛɛ, ɩɩ tɛŋ Ɩsɔ na mǝ taa tǝcaɣacaɣa tɔ se.
Ɩlɛ ɩ́ taa pɛkǝlɩ mǝ tɩ sɩ: Tɩɩ tɔɣɔ-we? Yaa, tɩɩ nyɔɔ-we? Yaa, tɩɩ takɩ-we?
Ma ta nyɩ ɩsɔnaa pɛɛkǝɣǝna tǝlɛɣɛ tam. Mǝ Caa wei ɩ wɛ ɩsɔtaa tɔ ɩ nyǝmá mpi ɩ́ nyɩɩlǝɣɩ tɔ.
Ɩ́ sɔ nyʋɣʋ na Ɩsɔ Kawulaɣa na tɔntɛ nte Ɩsɔ caa tɔ tǝ pɛɛkʋɣʋ, na Ɩsɔ ká ha-mɛ tɔtɔɣɔ pǝ tǝna mpi pǝ kaasaa tɔ.
Ɩlɛ ɩ́ taa nǝɣǝsǝɣɩ cele nyǝntʋ. Cele nyǝntʋ tǝlɛɣɛ cele kɛ́. Nti tǝ maɣana-ŋ saŋa tɔ, paasǝna tǝlɛ tǝ tike.
Ɩ́ taa footi lɛlaa, pǝ́ taa kɔɔ na Ɩsɔ hʋʋna-mɛ.
Pǝ taɣa pʋlʋ tɔɔ, ɩsǝna ɩ́ footiɣi mǝ tɔɣɔntǝlɛnaa tɔɣɔ Ɩsɔ ká hʋʋna-mɛ. Na ɩsǝna ɩ́ maɣasǝɣɩ mǝ tɔɣɔntǝlɛnaa tɔɣɔ Ɩsɔ ká maɣasɩ-mɛ.
Ɩsǝnaɣa pǝ lapa na ń naakɩ nyɩɩliim wei ɩ wɛ nyá tɔɣɔntǝlɛ ɩsǝpǝle taa tɔ, na ń kaa na kpátʋ́ɣʋ́ ŋku kʋ wɛ nyá nyǝntɛ taa tɔ?
Na ɩsǝnaɣa nyá pǝsǝɣɩ na ń tɔ nyá tɔɣɔntǝlɛ sɩ: Sǝŋ tǝkpi na má lǝsɩ nyá ɩsǝlɛ taa nyɩɩliim, na pǝyele kpátʋ́ɣʋ́ kaɣa nyá nyǝntɛ taa?
Cɛsʋlʋ nyá, lǝsɩ kpátʋ́ɣʋ́ ŋku kʋ wɛ nyá maɣamaɣa nyá ɩsǝpǝle taa tɔ, ɩlɛna pǝ́cɔ́ ń ná teu tǝcɛɩcɛɩ na ń lǝsɩ nyá tɔɣɔntǝlɛ ɩsǝlɛ taa nyɩɩliim ɩnɩ.
Ɩ́ taa kpaɣa mpi pǝ kɛ́ Ɩsɔ nyǝm tɔ na ɩ́ pɛtɩ hasɩ, sɩ́ taa kɔɔ na sɩ́ kʋlɩ mǝ tɔɔ na sɩ́ cǝlɩ-mɛ. Ɩ́ taa pɛtɩ mpi pǝ tewa tɔɣɔ afanaa kiŋ, paa fɛlɩ.
Ɩ́ sǝlǝmǝɣɩ, paa ha-mɛɣɛ. Ɩ́ pɛɛkǝɣɩ, ɩ́ hikiɣi kɛ́. Ɩ́ makɩ, pa tʋlǝɣɩ-mɛɣɛ.
Sǝlǝmʋlʋ kɛ pa haakɩ. Pɛɛkǝlʋ hikiɣina. Matʋ kɛ pa tʋlǝɣɩ.
Wulee mǝ taa awe pǝyaɣa sǝlǝma-ɩ kakalaɣa na ɩ́ kpaɣa pǝlɛ na ɩ́ cɛlɛ-kɛ?
Yaa wulee mǝ taa awe pǝyaɣa sǝlǝma-ɩ tinte na pʋntʋ cɛlɛ-kɛɣɛ cimte ye?
Ye asaɣaa mɛ mɩɩ pǝsa mǝ piya kɛ kʋpantʋ lapʋ, mǝ Caa wei ɩ wɛ ɩsɔtaa tɔ ɩ kaa la kʋpantʋ kɛ mpa pa sǝlǝmǝɣɩ-ɩ tɔ?
Ɩsǝna mǝ caakɩ sɩ lɛlaa ɩ́ la-mɛ tɔ, mɩɩ la-wɛɣɛ mpʋ tɔtɔ. Ye ɩ́ lapa mpʋ, ɩ́ tǝŋa kʋsǝsɩɩtʋ tǝna na Ɩsɔ kʋyɔɣɔtʋtʋ tɛlǝsǝlaa tɔm tǝna ntɛ́.
Ɩ́ sʋʋna nɔnɔɣɔ ŋka ka wɛ tǝfǝkɩɩ tɔ. Asaala tete nɔnɔɣɔ walaa kɛ́, na pǝ mpaaʋ kɛ paɣalɛ tǝŋǝɣɩ.
Ama nɔnɔɣɔ ŋka ka wɛ tǝfǝkɩɩ tɔ ka wɛ wahala kɛ́, pǝ́cɔ́ weesuɣu nyǝŋka ntɛ́. Yǝlaa pǝcɔ tike tǝŋǝɣǝna pǝ mpaaʋ.
Ɩ́ la laakalɩ na Ɩsɔ kʋyɔɣɔtʋtʋ tɛlǝsǝlaa pɔpɔtʋnaa. Pa kɔŋ mǝ kiŋ na pá cɛsǝɣɩ ɩsɩɩ pa kɛ́ heeŋ, sɛsɛ ɩlɛ sʋnsʋmǝŋ kpitikpitinaa ntɛ́.
Pa kʋlapʋtʋnaa kiŋ kɛ ɩ́ ká nyǝna-wɛ. Yʋlʋ kaa kooli tʋɣʋ ŋku pa yaa sɩ lɛsɛŋ tɔ kʋ pee kɛ sɔsɔʋ tɔɔ se. Pǝ́cɔ́ paa kooliɣi tʋɣʋ ŋku pa yaa sɩ fiki tɔ kʋ pee kɛ kɔlɔŋ tɔɔ.
Tʋɣʋ kʋpaŋkʋ lʋlǝɣɩ pee kʋpana kɛ́, na tʋɣʋ ɩsaɣaʋ náá lʋlɩ pee asaɣɛɛ.
Tʋɣʋ kʋpaŋkʋ ɩɩ lʋlǝɣɩ kpaɩ pǝle se. Pǝ́cɔ́ kpaɩ tʋɣʋ naa lʋlǝɣɩ pǝle kʋpantɛ tɔtɔ.
Tʋɣʋ ŋku kɩɩ lʋlǝɣɩ pee kʋpana tɔ, pa sɛtǝɣɩ-kʋɣʋ na pá tʋ kɔkɔ.
Pǝ tɔɔ kɛ́ ɩ́ ká nyɩ Ɩsɔ kʋyɔɣɔtʋtʋ tɛlǝsǝlaa kʋcɛsaa mpɛ na pa kʋlapʋtʋnaa kiŋ.
Pǝ taɣa pa tǝna mpa pa yaa-m Tacaa Tacaa tɔ pa tǝna paa sʋʋna ɩsɔtaa Kawulaɣa taa. Ama mpa pa lakɩ ma Caa wei ɩ wɛ ɩsɔtaa tɔ ɩ luɣu nyǝntʋ tɔ pa tike paa sʋʋna.
Kʋyakʋ ŋkʋ kʋ wule paɣalɛ ká tɔ-m sɩ: Tacaa Tacaa, nyá toŋ taa kɛ́ tǝ kpaalǝna Ɩsɔ kʋheelitu. Nyá toŋ taa kɛ́ tǝ tɔɣɔnna alɔɣaa. Na nyá toŋ kɛ tǝ lapǝna piti tǝma paɣalɛ.
Tǝnaɣa maa cɔ-wɛ tǝfoo sɩ: Ma ta nyɩ-mɛɣɛ paa pǝcɔ. Ɩ́ tɛɛ ɩ́ fɛɛ-m, ɩsaɣalataa mɛ.
Wei ɩ nɩɩkɩ tɔm nti ma yɔɣɔta ɩsǝntɔ na ɩ́ tɔkǝɣɩ-tɩ tɔ, pʋntʋ nǝɣǝsǝna laɣatʋ wei ɩ ŋma ɩ kutuluɣu kɛ pǝtolaɣa taa tɔ.
Ḿpʋ́ɣʋ́ tɛʋ nɩɩna heelim sɔsɔɔm na pǝ́ casǝɣɩ kutuluɣu ŋkʋ, na pusi su na sɩ lɩɩ. Kutuluɣu ta hoti. Mpi tɔ, pa sɩɩ kʋ kite kɛ pǝtolaɣa taa kɛ́.
Ama wei ɩ nɩɩkɩ tɔm nti ma yɔɣɔta ɩsǝntɔ na ɩɩ tɔkǝɣɩ-tɩ tɔ, pʋntʋ nǝɣǝsǝna ɩsɩɩ kʋmɛlɛŋ ŋku kʋ ŋma kutuluɣu kɛ kanyǝŋa taa tɔɣɔ.
Ḿpʋ́ɣʋ́ tɛʋ nɩɩna heelim sɔsɔɔm na pǝ casǝɣɩ kutuluɣu, na pusi su na sɩ lɩɩ. Tǝnaɣa kutuluɣu hotaa na pǝ tǝna pǝ pǝsɩ ncaalɛ tǝkpataa.
Yesu tɛma sɛɣɛsʋɣʋ, ɩlɛna pǝ́ cɛ samaa laŋa kɛ teu.
Mpi tɔ, ɩ sɛɣɛsaɣa-wɛɣɛ na toŋ ɩ ta nyá. Ɩ fɛɩ ɩsɩɩ pa Ɩsɔ Tɔm sɛɣɛsǝlaa lɛlaa.
Yesu lɩɩna pʋɣʋ tɔɔ na ɩ́ tii, ɩlɛna samaa sɔsɔ tʋ ɩ waalɩ.
Tǝnaɣa tɔnʋɣʋ tɔɔ asilima kʋtɔŋ tʋ nɔɣɔlʋ ɩ kpǝtǝna-ɩ na ɩ́ sopi ɩ tɛɛ na ɩ́ tɔmɩ-ɩ sɩ: Tacaa, ye n ka tisaɣa n taa waasɩ-m?
Ḿpʋ́ɣʋ́ Yesu kʋsa niŋ na ɩ́ tokina asilima kʋtɔŋ tʋ ɩnɩ na ɩ́ cɔ-ɩ sɩ: Teu ma tisaa, alaafǝya ɩ́ la. Tǝnɛ ɩnǝɣɩ pǝ waa apalʋ ɩnǝɣɩ kpakpaa.
Ɩlɛna Yesu kpaalɩ-ɩ teu sɩ: Taa heeli nɔɣɔlʋ. Ama tɛɛ kpakpaa na kɔtʋlʋ na-ŋ. Ɩlɛna ń yiɣisi ɩsɩɩ Moisi ka kɛɛsʋɣʋ tɔ na pá ná sɩ pǝ waa-ŋ.
Yesu sʋʋkaɣa Kapǝnahum, ɩlɛna Lom yoolaa nyʋɣʋ tʋ nɔɣɔlʋ kpǝtǝna-ɩ na ɩ́ wiina-ɩ
sɩ: Tacaa, ma yom nɔɣɔlʋ hǝnta tǝyaɣa. Kʋtɔŋ kʋtʋʋlʋɣʋ tɔkǝna-ɩ na ɩ́ salǝmǝɣɩ teu.
Yesu cɔ-ɩ sɩ: Maa polo na má waasɩ-ɩ.
Tǝnaɣa yoolaa nyʋɣʋ tʋ ɩnɩ ɩ pǝsǝnaa sɩ: Tacaa, ma ta tala sɩ ń sʋʋ ma tǝyaɣa. Ama yɔɣɔtɩ kʋyɔɣɔtʋ kɛ tɔm kʋlʋm na ma yom hiki alaafǝya.
Má ɩsǝntɔ ma see ma sɔsaa kɛ́. Pǝ́cɔ́ ma wɛna ma sǝkpema na pɛlɛ pá lakɩ ma luɣu nyǝntʋ. Má heela pa taa wei sɩ ɩ́ polo cǝnɛ, ɩ́lɛ́ ɩ puki kɛ́. Má heela wei sɩ ɩ́ kɔɔ, ɩ́lɛ́ ɩ kɔɔ tɔtɔ. Pǝ́cɔ́ ye ma heela ma yom sɩ ɩ́ la pǝnɛ, ɩ lakɩ kɛ́.
Yesu nɩɩ tɔm tǝnɛ, ɩlɛna ɩ́ pǝsǝna mpa pa tǝŋaɣa-ɩ tɔ pa tɔɔ na ɩ́ tɔ sɩ: Tampana kɛ ma heeliɣi-mɛ yoo, maa cɛsǝɣɩ. Ma ta nata yʋlʋ kɛ Ɩsɛɣɛlɩ nyǝ́ma taa na ɩ́ tɛma ɩ taa na Ɩsɔ kɛ́ ɩsǝntɔ.
Ma heeliɣi-mɛ tɔtɔ sɩ, paɣalɛ ká lɩɩna ilim tǝlɩɩlɛ na ilim tǝtʋlɛ, na pá na Apǝlaham na Ɩsaaka na Yakɔpʋ paa caɣa tɔɣɔʋ kɛ ɩsɔtaa Kawulaɣa taa.
Ama mpa paa kɛ́ Kawulaɣa nyǝ́ma tɔ paa lɔ-wɛɣɛ awalɩ kɛ́ sǝkpɛtʋɣʋ taa, timpi paa casǝɣɩ kapusi na pá nyasǝɣɩ pa tǝɣɩ kela tɔ.
Ḿpʋ́ɣʋ́ Yesu heela yoolaa nyʋɣʋ tʋ sɩ: Kpe, ɩsǝna mpi n tɛma nyá taa na Ɩsɔ tɔ pɩɩ la ḿpʋ́ɣʋ́ teitei. Waatʋ ɩnɩ ɩ maɣamaɣa kɛ pǝ waa yoolaa nyʋɣʋ tʋ yom.
Ḿpʋ́ɣʋ́ Yesu pola Piyɛɛ tǝyaɣa, na ɩ́ maɣana watʋ wɛna Piyɛɛ yɔsɔ na ɩ́ hǝntaa.
Ḿpʋ́ɣʋ́ Yesu tokina kʋtɔntʋ niŋ na ɩ watʋ ya kpakpaa. Ɩlɛna ɩ́ kʋlɩ na ɩ́ calǝsɩ-wɛ.
Taanaɣa taanaa ɩlɛna pá kɔna Yesu kɛ alɔɣɔhilaa paɣalɛ. Na ɩ́ yɔɣɔtɩ kʋyɔɣɔtʋ na alɔɣaa se, na ɩ́ waa kʋtɔntʋnaa tǝna tɔtɔ.
Ɩ lapa mpʋ sɩ pǝ́ la nti Ɩsɔ kʋyɔɣɔtʋtʋ tɛlǝsʋlʋ Ɩsayii ka yɔɣɔtaa tɔ sɩ: Ɩ lǝsa tá ɩcantʋ na ɩ́ lɔ, na ɩ́ mʋ ta kʋtɔmǝŋ.
Yesu ná samaa kotina-ɩ, ɩlɛna ɩ́ tɔ-wɛ sɩ pá tɛsɩ teŋku na waalɩ.
Ḿpʋ́ɣʋ́ Ɩsɔ Tɔm sɛɣɛsǝlʋ nɔɣɔlʋ ɩ kpǝtǝna Yesu na ɩ́ tɔ sɩ: Tacaa, maa tǝŋǝɣɩ-ŋ nyá tǝpote tǝna taa.
Yesu cɔ Ɩsɔ Tɔm sɛɣɛsǝlʋ ɩnɩ sɩ: Sɔɔŋ wɛna ɩ lona na sumasɩ wɛna sɩ tana. Ama Yʋlʋ Pǝyaɣa má, ma fɛɩna nyʋɣʋ tǝtʋlɛ maɣamaɣa.
Tǝnaɣa Yesu ɩfalaa taa nɔɣɔlʋ ná tɔma-ɩ sɩ: Tacaa yele na má polo na má pi ma caa na pǝ́cɔ́.
Ɩlɛna Yesu cɔ-ɩ sɩ: Tǝŋɩ-m na ń yele na sǝtaa pi pa sǝtaa.
Ḿpʋ́ɣʋ́ Yesu na ɩ ɩfalaa pa sʋʋ kpɩɩlʋɣʋ taa.
Tǝnaɣa heelim sɔsɔɔm kʋla teŋku tɔɔ na lʋm hola waasǝɣɩ kpɩɩlʋɣʋ. Ama pǝ pamna Yesu tooki.
Ḿpʋ́ɣʋ́ ɩ ɩfalaa polaa na pá feesi-ɩ na pá tɔmɩ-ɩ sɩ: Tacaa, ya-tʋ, tǝ lepaɣa.
Ɩlɛna Yesu cɔ ɩ ɩfalaa sɩ: Pepe tɔɔ kɛ́ sɔɣɔntʋ kpaa-mɛ? Ɩ́ tá tɛ Ɩsɔ na mǝ taa na pǝ tɔɔ suwe? Ḿpʋ́ɣʋ́ ɩ kʋlaa na ɩ́ kalǝna heelim na lʋm, na pǝ tǝna pǝ hɛɛ tǝli.
Ɩlɛna piti kpa pa tǝna na pá pɔɔsǝɣɩ sɩ: Aweɣe ɩnɛ ɩnɩ na pǝ́ kpɛŋna heelim na teŋku lʋm na pǝ́ nɩɩkǝna-ɩ?
Yesu tɛsa teŋku kʋteŋ lɛŋkʋ tɔɔ kɛ́ Katalee nyǝ́ma tɛtʋ taa. Ɩlɛna apalaa naalɛ lɩɩna pǝlaaŋ taa na pá sǝŋǝɣɩ-ɩ. Apalaa mpɛ paa hii alɔɣaa kɛ́, na pa nyaŋ wɛ sɔɣɔntʋ. Yǝlaa cɔlaɣa pa mpaaʋ ŋkʋɣʋ.
Tǝnaɣa pa sʋʋ kiisuɣu sɩ: Ɩsɔ Pǝyalʋ, ta na-ŋ suwe? N kɔma sɩ n tʋɣɩ-tʋɣʋ wahala na pǝ waatʋ maɣamaɣa ta tata?
Pǝ pamna afanaa kalǝkʋ sɔsɔɔʋ nakʋlɩ kɩɩ wɛ pǝ cɔlɔ tǝna na kʋ tuliɣi.
Ḿpʋ́ɣʋ́ alɔɣaa wiina Yesu sɩ: Ye n ká tɔɣɔnɩ-tʋ, yele na tǝ́ sʋʋ afanaa kalǝkʋ kʋnɛ kʋ taa.
Yesu cɔ-wɛ sɩ: Ɩ́ polo. Ɩlɛna pá se apalaa naalɛ ɩnɩ ɩ waalɩ na pá tɛɛna afanaa taa. Ɩlɛna afanaa tʋ casǝlɛ kɛ yem kɛ kpakpaa, na pá tii kalakala na pá tʋ lʋm na pá sɩ.
Ḿpʋ́ɣʋ́ afanaa tiikilaa ná loma kpakpaa na pá polo ɩcatɛ taa, na pá kɛɛsɩ pǝ tǝna mpi pǝ lapa tɔ, na ɩsǝna alɔɣaa mpɛ pa tɔm lapa tɔ.
Tǝnaɣa ɩcatɛ nyǝ́ma tǝna lɩɩwa sɩ pa sǝŋǝɣɩ Yesu. Pa na-ɩ, ɩlɛna pá tɛɛkɩ-ɩ sɩ ɩ́ lɩɩ pa tɛtʋ taa.
Yesu sʋʋ kpɩɩlʋɣʋ na ɩ́ tɛsɩ teŋku na ɩ́ polo ɩ maɣamaɣa ɩ ɩcatɛ taa.
Ḿpʋ́ɣʋ́ pa kɔna-ɩ kʋtɔŋ kʋtʋʋlʋɣʋ tʋ na ɩ́ hǝnta ɩ kpatǝlɛ tɔɔ. Yesu nawa apalaa mpɛ pa naani, ɩlɛna ɩ́ heeli kʋtɔntʋ sɩ: Ma pǝyalʋ, tɔkɩ nyá tɩ, nyá ɩsaɣatʋ hɩɩsaa.
Tǝnaɣa Ɩsɔ Tɔm sɛɣɛsǝlaa napǝlɩ pa hʋʋ pa taa sɩ: Apalʋ ɩnɛ ɩ kpakǝɣɩ ɩ tɩ na ɩ́ kɛɛsǝɣǝna Ɩsɔ.
Yesu nyǝmá nti pa hʋʋkɩ tɔ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ hʋʋkɩ hʋwɛɛ asaɣɛɛ kɛ mpʋ?
Na nti tǝ yɔɣɔtʋɣʋ kǝla tǝlɛʋ: Nyá ɩsaɣatʋ hɩɩsaa, yaa Kʋlɩ na ń tɔ?
Tɔʋ, maa hʋ́lɩ́-mɛ sɩ Yʋlʋ Pǝyaɣa má, ma pǝsǝɣɩ na má hɩɩsɩ ɩsaɣatʋ kɛ atɛ cǝnɛ. Tǝnaɣa Yesu tɔma kʋtɔntʋ sɩ: Kʋlɩ na ń kpaɣa nyá kpatǝlɛ na ń kpe.
Ḿpʋ́ɣʋ́ apalʋ ɩnɩ ɩ kʋlaa na ɩ́ kpe.
Samaa ná mpʋ, ɩlɛna sɔɣɔntʋ kpa-wɛ. Na pá saŋ Ɩsɔ kɛ́ mpi pǝ tɔɔ ɩ ha yǝlaa kɛ pǝsʋɣʋ ŋkʋ kʋ taka kɛ mpʋ tɔ.
Yesu lɩɩ tǝna na ɩ́ tɛɛkɩ, ɩlɛna ɩ́ na apalʋ wei pa yaa sɩ Matiyee tɔ, na ɩ́ caɣa lampuu tǝmʋlɛ. Ɩlɛna ɩ́ yaa-ɩ sɩ: Kʋlɩ na ń tǝŋɩ-m. Tǝnaɣa Matiyee kʋlaa na ɩ́ hu Yesu waalɩ.
Yesu na ɩ ɩfalaa na lampuu mʋlaa na asaɣaa paɣalɛ pa kpɛnta Matiyee tɛ na pá tɔkɩ.
Falisanaa na mpʋ, ɩlɛna pá pɔɔsɩ ɩ ɩfalaa sɩ: Pepe tɔɔ kɛ́ mǝ caa na lampuu mʋlaa na yǝlaa asaɣaa pa kpɛntǝɣɩ na pá tɔkɩ?
Yesu nɩɩ pa kʋpɔɔsʋtʋ, ɩlɛna ɩ́ cɔ sɩ: Pǝ taɣa alaafǝya nyǝ́ma nyɩɩlǝɣǝna fɛtaa. Ama kʋtɔntʋnaa kɛ́.
Pa ŋmaawa sɩ: Kʋpantʋ kɛ ma sɔɔlaa, pǝ taɣa kɔtasɩ. Ɩ́ polo na ɩ́ pɛɛkɩ ŋmaatʋ tɔm tǝnɛ tǝ hʋwɛɛ. Mpi tɔ, ma kɔmaɣa sɩ ma yaakɩ asaɣaa, pǝ taɣa kʋpama.
Ḿpʋ́ɣʋ́ Ɩsɔ Lʋm Sɔlʋ Yohaanɩ ɩfalaa kpǝtǝna Yesu na pá pɔɔsɩ-ɩ sɩ: Pepe tɔɔ kɛ́ ta na Falisanaa tǝ hɔkǝɣɩ nɔɔsɩ na nyá ɩfalaa ɩɩ lakɩ mpʋ?
Ɩlɛna Yesu cɔ-wɛ sɩ: Ɩ́ ká pǝsɩ na ɩ́ la na akpaɣalʋ taapalaa wɛɛ laŋwakǝllɛ taa na ɩ́ na-wɛ pá wɛɛ? Aaɩ, pǝlɛ pǝ fɛɩ lapʋ kɛ paa pǝcɔ. Pɩɩ kɔɔ na pǝ́ kɛɛsɩ kʋyakʋ nakʋlɩ, ɩlɛna pá lǝsɩ-ɩ pa hɛkʋ. Pǝlɛɣɛ paa hɔkɔ nɔɔsɩ.
Nɔɣɔlʋ fɛɩ wei ɩ ka tɔ ɩ wontuɣu kʋpǝnʋɣʋ na saaliya kʋfalaɣa tɔ, pǝ taɣa pʋlʋ tɔɔ, saaliya ŋkɛ kaa hɔ-kʋ na pʋ́ʋ́ɣʋ́ kǝlɩ ɩsɩɩ kɩɩ wɛɛ tɔ.
Pǝ́cɔ́ nɔɣɔlʋ kaa suu sʋlʋm kʋfam kɛ sʋlʋm huluŋ kʋpǝŋ taa, tɔfɔ huluŋ ká ya na sʋlʋm ti na huluŋ náá wakǝlɩ yem. Ama huluŋ kʋfaŋ taa kɛ́ pa suuki sʋlʋm kʋfam, ɩlɛna pǝ tǝna pǝ caɣa teu.
Yesu tɔŋna-wɛɣɛ tɔm tǝnɛɣɛ heeluɣu, ɩlɛ Yuta nyǝ́ma sɔsɔ nɔɣɔlʋ ɩ kɔmaɣalɛ, na ɩ́ hoti Yesu nɔɔhɛɛ tɛɛ na ɩ tɔ sɩ: Ma pɛɛlɔ hɛɛ nɔɔnɔɔ, kɔɔ na ń tǝnɩ nyá niŋ kɛ ɩ tɔɔ, ɩ ká hiki weesuɣu.
Ḿpʋ́ɣʋ́ Yesu na ɩ ɩfalaa pa kʋlaa na pá tǝŋɩ-ɩ.
Ḿpʋ́ɣʋ́ alʋ nɔɣɔlʋ, wei hatoo pɩɩsɩ naanʋwa na naalɛ taa ɩ tɔŋna tɔɣɔlʋɣʋ na pǝ́ wɛ-ɩ toŋ tɔ, ɩ kpǝtǝna Yesu na ɩ waalɩ tɔɔ, na ɩ́ tokina ɩ capa ntompǝle.
Mpi tɔ, alʋ ɩnɩ ɩ ka tʋ ɩ taa kɛ́ sɩ: Ye ma pǝsaa na má tokina paa Yesu capa maɣamaɣa pɩɩ waa-m.
Tǝnaɣa Yesu pǝsa ɩ waalɩ na ɩ́ na-ɩ na ɩ́ tɔmɩ-ɩ sɩ: Taa nyá, n tɛma Ɩsɔ na nyá taa tɔɣɔ pǝ waasa-ŋ ma pu. Tǝnaɣa pǝ waa-ɩ kpakpaa kɛ tǝnɛ ɩnɩ.
Yesu tala Ɩsɔ tǝsɛɛlɛ sɔsɔ ɩnɩ ɩ tǝyaɣa taa na ɩ́ maɣana hǝsɩ hʋllaa na samaa kɔkɔtɛ.
Ḿpʋ́ɣʋ́ ɩ tɔma sɩ: Ɩ́ lɩɩ cǝnɛ, pɛɛliya ta sɩ. Ama ka too kʋtoo kɛ́. Ḿpʋ́ɣʋ́ pa woŋa-ɩ.
Pa tɛma samaa kɛ lǝsʋɣʋ, ɩlɛna Yesu sʋʋ naŋ taa, na ɩ́ tɔkɩ pɛɛliya niŋ taa na ká kʋlɩ.
Ḿpʋ́ɣʋ́ pǝ tɔm yawa pa tɛtʋ tǝna taa.
Yesu lɩɩ tǝna na ɩ́ tɛɛkɩ na ɩ́ tala tiili, ɩlɛna yʋlʋmaa napǝlǝɣɩ naalɛ tʋ ɩ waalɩ na pá kiisiɣi sɩ: Tafiiti Pǝyaɣa nyǝnɩ tá pǝtɔɔtǝlɛ.
Yesu tala tǝyaɣa taa, ɩlɛna yʋlʋmaa mpɛ pá kpǝtǝna-ɩ. Tǝnaɣa ɩ pɔɔsa-wɛ sɩ: Ɩ́ tɛma-m na mǝ taa sɩ ma pǝsǝɣɩ na má la mpʋ? Ɩlɛna pá cɔ-ɩ sɩ: Ɛɛ, Tacaa.
Ḿpʋ́ɣʋ́ Yesu tokina pa ɩsɛ na ɩ́ tɔ sɩ: Pǝ́ la ɩsɩɩ ɩ́ tɛma mǝ taa tɔ.
Ɩlɛna pa ɩsɛ kuli. Ḿpʋ́ɣʋ́ Yesu kpaala-wɛ na toŋ sɩ: Tɔʋ, ɩ́ taa yele na nɔɣɔlʋ nɩɩ yoo.
Ama pa lɩɩwa na pá yasɩ Yesu tɔm kɛ tɛtʋ tǝna taa.
Pɛlɛ pa lɩɩ ḿpʋ́ɣʋ́ kpakpaa, ɩlɛna pá kɔna Yesu kɛ ɩlɔɣɔhilu kamumuka.
Tǝnaɣa ɩ tɔɣɔna ɩlɔɣɔʋ, na kamumuka sʋʋ yɔɣɔtʋɣʋ kɛ kpakpaa. Piti kpa samaa na pá tɔŋ sɩ: Tǝ ta keesita ɩsǝntɔɣɔ Ɩsɛɣɛlɩ tɛtʋ taa.
Ama Falisanaa ná tɔma sɩ: Alɔɣaa wulaʋ toŋ kɛ ɩ tɔɣɔnǝɣǝna alɔɣaa lɛlaa.
Yesu cɔɔkaɣa acalɛɛ na acalisi tǝna na ɩ́ sɛɣɛsǝɣɩ Yuta nyǝ́ma tǝkotilenaa taa. Na ɩ́ lakɩ waasʋ kɛ Ɩsɔ Kawulaɣa Laapaalɩ Kʋpaŋ tɔm. Ɩ waakaɣa kʋtɔmǝŋ tǝna na acamaa tǝna.
Yesu nyǝnaɣa samaa na pǝtɔɔtǝlɛ kpaa-ɩ. Mpi tɔ, yǝlaa panɛ pa kawaɣa, pa fɛɩna apalʋtʋ. Pa nǝɣǝsǝna heeŋ wei ɩ fɛɩna tiikilu tɔ.
Tǝnaɣa ɩ heela ɩ ɩfalaa sɩ: Kʋmtʋ tɔɔwa sɔsɔm. Ama kʋntaa fɛɩ paɣalɛ.
Ɩlɛ ɩ́ wiina kʋmtʋ tʋ sɩ ɩ́ sɔɔsɩ kʋntaa kɛ ɩ kʋmtʋ taa.
Ḿpʋ́ɣʋ́ Yesu yaa ɩ ɩfalaa naanʋwa na naalɛ kɛ ɩ́ kiŋ, na ɩ́ ha-wɛɣɛ pǝsʋɣʋ sɩ pá tɔɣɔnɩ alɔɣaa na pá waa kʋtɔmǝŋ tǝna na acamaa tǝna.
Tillaa mpɛ pa naanʋwa na naalɛ hǝla ntɔ. Kancaalaɣa nyǝŋ ntɛ́ Simɔŋ wei pa yaa sɩ Piyɛɛ tɔ, na ɩ neu Antǝlɩɩ, na Sepetee pǝyalʋ Saakɩ na ɩ neu Yohaanɩ,
na Filipʋ na Paatelemii, na Tomaa na lampuu mʋlʋ Matiyee, na Alǝfe pǝyalʋ Saakɩ na Tatee,
na Selotɩ tʋ Simɔŋ, na Yutaasɩ Ɩsǝkaleeu wei ɩ tʋ Yesu kɛ ɩ kolontunaa niŋ taa tɔ.
Yesu tila yǝlaa naanʋwa na naalɛ ɩnɩ na ɩ́ sɛɣɛsɩ-wɛ sɩ: Ɩ́ taa polo tɛtʋ nti tǝ ta kɛ Yuta nyǝ́ma nyǝntʋ tɔ tǝ taa, ɩ́ taa sʋʋ Samalii acalɛɛ taa.
Ama ɩ́ polo Ɩsɛɣɛlɩ nyǝ́ma mpa pa lepa ɩsɩɩ heeŋ tɔ pa cɔlɔ.
Ɩ́ ká lakɩ waasʋ na ɩ́ heeliɣi mǝ mpaaʋ taa sɩ: Ɩsɔtaa Kawulaɣa wʋsa kɔntɛ.
Ɩ́ waa kʋtɔntʋnaa, na ɩ́ feesi sǝtaa, na ɩ́ waasɩ asilima kʋtɔŋ nyǝ́ma, na ɩ́ tɔɣɔnɩ alɔɣaa. Mǝ hika faalaa kɛ́, ɩ ha tɔtɔɣɔ faalaa.
Ɩ́ taa tʋ mǝ sipanaa taa kɛ́ liɣitee, paa nna.
Ɩ́ yele mǝ mpaaʋ huluŋ. Ɩ́ taa tǝnɩ tokonaa, ɩ́ taa lɛɛ ntaŋkpala, ɩ́ taa tɔkɩ kpátʋ́ɣʋ́. Mpi tɔ, tǝmlɛ latʋ na ɩ calǝsʋɣʋ kɛ́.
Ye ɩ́ sʋʋ ɩcatɛ yaa ɩcaliya nakǝlɩ ka taa, ɩ́ pɛɛkɩ wei ɩ luɣu wɛɛ sɩ ɩ ká mʋ-mɛ tɔ, na ɩ́ caɣa tǝna halǝna mǝ tɛɛʋ.
Ye ɩ́ sʋʋ tǝyaɣa nakǝlɩ ka taa ɩlɛ ɩ́ tɔ sɩ: Ɩsɔ ɩ́ ha-mɛɣɛ alaafǝya.
Ye tǝyaɣa ŋkɛ ka nyǝ́ma ɩ́ mʋ-mɛ, pɩɩ la-wɛ ɩsɩɩ ɩ́ kooluɣu tɔ. Ama ye pa kisa-mɛ, mǝ koolee ɩ́ mǝlɩ mǝ tɔɔ.
Ye pa kisa-mɛɣɛ mʋɣʋ yaa mǝ tɔm nɩɩʋ kɛ tǝyaɣa nakǝlɩ yaa ɩcatɛ natǝlɩ tǝ taa, ɩ́ lɩɩ na ɩ́ kpiisi-wɛɣɛ mǝ nɔɔhɛɛ mʋsʋɣʋ na ɩ́ tɛɛ.
Tampana kɛ ma heeliɣi-mɛ yoo maa cɛsǝɣɩ, Sɔtɔm na Kɔmɔɔ tɛtʋ kaa na wahala kɛ Hʋʋlɛ wule na pǝ́ kǝlɩ ɩcatɛ ńtɛ́.
Ɩ́ nyǝnɩ, ma tiliɣi-mɛ ɩsɩɩ heeŋ kɛ sʋnsʋmǝŋ hɛkʋ. Ɩ́ la laɣatʋ ɩsɩɩ tomaa, na tǝpamm ɩsɩɩ alukukunaa.
Ɩ́ la laakalɩ, yǝlaa ká yaa-mɛɣɛ puloonaa taa. Paa ma-mɛɣɛ akpatɛɛ kɛ Yuta nyǝ́ma tǝkotilenaa taa.
Paa yaa-mɛɣɛ nɔnɔɔsɩ kɛ tɛtʋ tɔkǝlaa na awulaa sɔsaa pa kiŋnaa kɛ ma tɔɔ. Ɩlɛna pǝ́cɔ́ ɩ́ hʋ́lɩ́ ma tɔm tampana kɛ pa na mpa pa ta kɛ Yuta nyǝ́ma tɔ pa ɩsɛntaa.
Waatʋ wei paa pona-mɛɣɛ puloonaa taa kɛ́ mpʋ tɔ, ɩ́ taa nǝɣǝsɩ nti ɩ́ ká yɔɣɔtɩ na ɩsǝna ɩ́ ká yɔɣɔtɩ-tɩ tɔ. Pǝ waatʋ ɩ́ talaa, pɩɩ tʋ mǝ luuŋ tɛɛ kɛ́ kpakpaa kɛ nti ɩ́ ká yɔtɔtɩ tɔ.
Mpi tɔ, pǝ taɣa mǝ kiŋ kɛ mǝ kʋyɔɣɔtʋtʋ ka lɩɩna. Ama mǝ Caa Feesuɣu ká yɔɣɔtǝna na mǝ nɔɔsɩ.
Yǝlaa ká kʋlɩ na pá hʋ́lɩ́ pa taalʋnaa yaa pa newaa sɩ pá kʋ-wɛ. Cɛcɛnaa ká la pa piya kɛ mpʋ tɔtɔ. Piya sǝlɛ sɩɩ kʋlɩ sɩ nyǝ́ma tɔɔ sɩ pá kʋ-wɛ.
Yǝlaa tǝna taa ká kpana-mɛɣɛ ma tɔɔ. Ama wei ɩ́ nyaɣa apalʋtʋ na ɩ́ tala tǝnaɣa, pʋntʋ nyʋɣʋ kɛ pɩɩ ya.
Ye pǝ kɔma na pá tʋ-mɛɣɛ kʋnyɔŋ kɛ ɩcatɛ natǝlɩ tǝ taa, ɩ́ se na ɩ́ polo lɛntɛ taa. Tampana kɛ ma heeliɣi-mɛ yoo maa cɛsǝɣɩ, ɩ́ kaa tɛ Ɩsɛɣɛlɩ acalɛɛ kɛ cɔɔʋ na pǝ́cɔ́ Yʋlʋ Pǝyaɣa má ma kɔɔ.
Tǝmlɛ kpɛlǝmǝlʋ ta kǝlɩ ɩ hʋllʋ. Pǝ́cɔ́ ɩfalʋ nɔɣɔlʋ ɩ fɛɩ wei ɩ kǝla ɩ caa tɔ.
Ye pǝ lapa tǝmlɛ kpɛlǝmǝlʋ ɩsɩɩ wei ɩ hʋ́lǝ́ɣɩ́ tɔ, pǝ maɣanaa kɛ́. Na ye pǝ lapa ɩfalʋ ɩsɩɩ ɩ caa pǝ maɣanaa tɔtɔɣɔ. Pa ta kisi tǝyaɣa Caa kɛ tʋʋʋ sɩ Pesepule, kacaŋfana tǝyaɣa nyǝ́ma na?
Ye mpʋ ɩlɛ, ɩ́ taa nyana yǝlaa. Pǝ tǝna mpi pǝ ŋmɛlaa tɔ, ɩsɩɩ pǝ tɛma na pǝ́ kuli pǝ tɔɔ. Pǝ tǝna mpi pǝ lapa mukaɣa tɛɛ tɔ, ɩsɩɩ pa tɛma na pá nyɩ-wɩ.
Pǝ tɔɔ kɛ́ tɔm nti ma ŋmɛsǝɣɩ na má heeliɣi-mɛɣɛ ahoo tɔ, ɩ́ kpaalɩ-tǝɣɩ ilim taa. Na nti pa wɛlǝta mǝ ŋkpaŋŋ taa tɔ, ɩ́ kpaalɩ-tɩ na nɔɣɔ sɔsɔɣa.
Ɩ́ taa nyana mpa pa pǝsǝɣɩ na pá lǝsɩ yʋlʋ weesuɣu tike, na pǝ waalɩ paa pǝsǝɣɩ pʋlʋ tɔ. Ama ɩ́ se Ɩsɔ, ɩnɩ ɩ pǝsǝɣǝna na ɩ́ kʋ yʋlʋ. Pǝyele ɩ pǝsǝɣɩ na ɩ́ tʋ-ɩ tǝnaaasǝlɛ sɔsɔɔlɛ taa.
Pǝ taɣa sumpɩʋpɩʋnaa naalɛɣɛ pa pɛɛtǝɣɩ santii kʋlʋm taa? Pǝyele kʋlʋm nyʋɣʋ ɩɩ leki na pǝ́ tá lɩɩna mǝ Caa kiŋ.
Mpʋ ɩnɩ tɔtɔɣɔ na mǝ nyʋɣʋ taa nyɔɔɔsɩ, Ɩsɔ nyǝmá sɩ tǝna sɩ nyʋɣʋ kɛ́.
Ye mpʋ ɩ́ taa nǝɣǝsɩ. Ɩ́ kǝla sumpɩʋpɩʋnaa tǝcaɣacaɣa.
Ye yʋlʋ ta ŋmɛsɩ sɩ ɩ kɛ́ ma nyǝŋ, ma maɣamaɣa maa tisi ma Caa wei ɩ wɛ ɩsɔtaa tɔ ɩ ɩsɛntaa sɩ pʋntʋ kɛ́ ma nyǝŋ tɔtɔ.
Ama wei ɩ́ kpɛɛsa yǝlaa ɩsɛntaa sɩ ɩ ta nyɩ-m, ma maɣamaɣa maa tɔ ma Caa wei ɩ wɛ ɩsɔtaa tɔ ɩ ɩsɛntaa sɩ ma ta nyǝmɩ-ɩ tɔtɔ.
Ɩ́ hʋʋ sɩ hɛɛsʋɣʋ kɛ ma kɔna antulinya taa? Aaɩ, yoou kɛ ma kɔnaa.
Ma kɔmaɣa sɩ ma yoosiɣi cɛcɛ na ɩ pǝyaɣa, na pɛɛlɔ na ɩ too, na poolu na paŋ alʋ nyǝŋ.
Yʋlʋ tǝyaɣa nyǝ́ma maɣamaɣa ká pǝsǝna ɩ kolontunaa.
Ye wei ɩ sɔɔlǝɣɩ ɩ caa yaa ɩ too na pǝ́ kǝlɩ ma, ɩ ta tala ɩ́ la ma ɩfalʋ. Na ye wei ɩ sɔɔlǝɣɩ ɩ pǝyalʋ yaa ɩ pɛɛlɔ na pǝ́ kǝlɩ ma, ɩ ta tala ɩ́ la ma ɩfalʋ.
Ye wei ɩ ta sǝɣǝlɩ ɩ sǝm tesika na ɩ́ tǝŋɩ-m, pʋntʋ kaa pǝsɩ na ɩ́ la ma ɩfalʋ.
Wei ɩ́ nyǝna ɩ weesuɣu tǝcututu, ɩ tɛŋna sǝpʋ. Ama wei ɩ́ lapa ɩ tǝɣɩ awusa kɛ ma tɔɔ, pʋntʋ ká hikina weesuɣu.
Ye wei ɩ́ mʋ-mɛ, maɣa ɩ mʋwa. Na ye wei ɩ mʋ-ma, pʋntʋ mʋ wei ɩ tila-m tɔɣɔ.
Ye wei ɩ mʋ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ sɩ ɩ kɛ́ Ɩsɔ nyǝŋ tɔ pǝ tɔɔ, pʋntʋ ká hiki kasǝyaɣa ŋka Ɩsɔ kʋyɔɣɔtʋtʋ tɛlǝsʋlʋ ká mʋ tɔ. Na ye wei ɩ́ mʋ yʋlʋ wei Ɩsɔ nyǝnǝɣɩ kʋpaŋ tɔ sɩ ɩ kɛ́ kʋpaŋ tɔ pǝ tɔɔ, pʋntʋ ká hiki kasǝyaɣa ŋka paa ha yʋlʋ kʋpaŋ tɔ.
Tampana kɛ má, ma heeliɣi-mɛ, wei ɩ́ ha lʋm sasala anɛ a maɣamaɣa kɛ piya sǝnɛ sɩ taa nakǝlɩ kɛ ka kɛ́ ma ɩfalʋ tɔ pǝ tɔɔ, pʋntʋ kaa laŋ pǝ kasǝyaɣa.
Yesu tɛma ɩ ɩfalaa naanʋwa na naalɛ kɛ pǝ tǝnaɣa kɛɛsʋɣʋ kɛ mpʋ, ɩlɛna ɩ́ kʋlɩ tǝna na ɩ́ tɛɛ sɩ ɩ sɛɣɛsǝɣɩ na ɩ́ lakɩ waasʋ kɛ acalɛɛ taa.
Lʋm Sɔlʋ Yohaanɩ wɛ salǝka taa na ɩ́ nɩɩ pa yɔɣɔtǝɣɩ nti nti Kilisiti lakɩ tɔ pǝ tɔm. Ɩlɛna ɩ́ tili ɩ maɣamaɣa ɩ ɩfalaa taa napǝlɩ,
sɩ pá pɔɔsɩ-ɩ sɩ: Nyaɣalɛ wei ɩ tɔm paa tɔma sɩ ɩ ká kɔɔ tɔ, yaa nɔɣɔlʋ wɛɛ ɩ kɔŋ tǝ taŋ ɩlɛ?
Ḿpʋ́ɣʋ́ Yesu cɔ-wɛ sɩ: Ɩ́ polo na ɩ́ kɛɛsɩ Yohaanɩ kɛ nti ɩ́ nɩɩkɩ na nti ɩ́ naakɩ tɔ sɩ,
yʋlʋmaa naakɩ, kaakalasɩ tɔŋ, na tɔnʋɣʋ tɔɔ asilima kʋtɔŋ nyǝ́ma naakɩ nyʋɣʋ, ntamaa nɩɩkɩ, sǝtaa ná feŋ. Pǝ́cɔ́ kʋnyɔntʋnaa ná tɔŋna Laapaalɩ Kʋpaŋ kɛ nɩɩʋ.
Wei ɩ naani kaa lɩɩ ma tɔɔ tɔ pʋntʋ nɩɩ leleŋ kɛ́.
Yohaanɩ ɩfalaa mpɛ pa kɔma na pá kpe, ɩlɛna Yesu sʋʋ samaa kɛ Yohaanɩ tɔm pɔɔsʋɣʋ sɩ: Pepeɣe ɩ́ ka pola wʋlaɣa tɛtʋ taa kɛ́ naʋ ye? Heelim makɩ na pǝ́ ciɣitiɣi sǝsǝncaŋa ŋka tɔ? Anɩ pǝ taɣa tǝlɛ.
Ɩlɛ pepe naʋ kɛ ɩ́ polaa? Yaa yʋlʋ wei ɩ suu kacɔka wontu tɔ? Tɔʋ mpa pa suuki kacɔka wontu tɔ awulaa tɛɛsɩ taa kɛ́ pɛlɛ pa wɛɛ.
Ɩlɛ pepe maɣamaɣa kɛ ɩ́ ka tɩɩ pola naʋ? Yaa Ɩsɔ kʋyɔɣɔtʋtʋ tɛlǝsʋlʋ nɔɣɔlʋ? Tampam, Ɩsɔ kʋyɔɣɔtʋtʋ tɛlǝsʋlʋ kɛ́. Halɩ ma heeliɣi-mɛ sɩ ɩ tɩɩ kǝla mpʋ.
Ɩ tɔm kɛ pa tɩɩ ŋmaawa Ɩsɔ Tɔm taa sɩ: Nyǝnɩ, ma tillu ntɔ ma tɛlǝsǝɣɩ nyá nɔɣɔ tɔɔ, sɩ ɩ́ taɣanɩ nyá mpaaʋ na ń kɔŋ.
Ma heeliɣi-mɛɣɛ tampana sɩ, yʋlʋpiya tǝna taa nɔɣɔlʋ fɛɩ wei ɩ kǝla Ɩsɔ Lʋm Sɔlʋ Yohaanɩ tɔ. Ɩlɛ paa na mpʋ ɩsɔtaa Kawulaɣa taa sǝkpelu maɣamaɣa tɛɛ-ɩ.
Hatoo pǝ kpaɣaʋ waatʋ wei Ɩsɔ Lʋm Sɔlʋ Yohaanɩ lakaɣa waasʋ na pǝ tana saŋa tɔ, ɩsɔtaa Kawulaɣa hikuɣu kɛ́ ɩsǝlɛ kʋsɛɛmlɛ tɔm kɛ́. Na mpa pa sɛɛsa ɩsɛ tɔ mpɛ pa hikiɣina-kɛ.
Ɩsɔ kʋyɔɣɔtʋtʋ tɛlǝsǝlaa tǝna na Moisi kʋsǝsɩɩtʋ kpaala Kawulaɣa ŋkɛ ka tɔm, halǝna pǝ́ tala Yohaanɩ kɔntɛ.
Ɩɩ caa ma tɔm mʋɣʋ tɔɣɔ, tɔfɔ ma heeliɣi-mɛ sɩ Yohaanɩ ɩnǝɣǝlɛ Ilii wei paa tɔma sɩ ɩ ká mǝlɩ tɔ.
Ye ɩ́ kɛ́ nɩɩlaa ɩ́ nɩɩ.
Pepeɣe maa kɛɛsǝna kʋfalaŋ yǝlaa panɛ? Pa nǝɣǝsǝna kɛ́ ɩsɩɩ piya cakʋɣʋ kataasɩ taa na sɩ tɔŋ tǝma sɩ:
Anɩ tǝ mapa-mɛɣɛ soo sɩ ɩ́ paa, na ɩ́ kisi. Pǝ́cɔ́ tǝ wii sǝm wula, pǝ ta cɛ mǝ laŋa na ɩ́ wii.
Tɔʋ, Yohaanɩ ná kɔma, ɩɩ tɔkɩ, ɩɩ nyɔɔkɩ sʋlʋm, na pá yɔɣɔtǝɣɩ ɩ́lɛ́ sɩ ɩ kɛ́ ɩlɔɣɔhilu.
Yʋlʋ Pǝyaɣa má, ma kɔma na má tɔkɩ na má nyɔɔkɩ, ɩlɛna pá taɣanǝɣɩ maɣa tɔm tɔtɔ sɩ ma kɛ́ hilitu na sʋlʋnyɔɔlʋ. Aaɩyee sɩ lampuu mʋlaa na asaɣaa pa ceu kɛ́. Ama Ɩsɔ laɣatʋ hʋla pǝ teu.
Ḿpʋ́ɣʋ́ Yesu sʋʋ acalɛɛ nna a taa ɩ wiisa piti tǝma paɣalɛ lapʋ tɔ a nyǝ́ma kɛ kalǝnaʋ na toŋ. Mpi tɔ, pa ta laɣasɩ tɔntɛ. Ɩ tɔma-wɛɣɛ sɩ:
Haɩ, Colasɛŋ nyǝ́ma mɛ, mǝ tɔm wɛ waɩyo. Haɩ Pɛtɛsaita nyǝ́ma mɛ, mǝ tɔm wɛ waɩyo kɛ́. Piti tǝma nna pa lapa-yɛɣɛ mǝ hɛkʋ taa tɔ, ye ɩsɩɩ ɩsǝntɔ Tiii na Sitɔŋ pa acalɛɛ taa kɛ paa lapa-yɛ, ɩsǝntɔ paa tɛma suuu kɛ lǝyaɣa wontu ɩsɩɩ fɔlǝtɔnaa taka na pá pǝlɩ pa tɔɔ kɛ́ tɔlʋma sɩ pǝ́ hʋ́lɩ́ sɩ pa caa pa laɣasɩ tɔntɛ.
Pǝ tɔɔ kɛ́ ma heeliɣi-mɛ sɩ paa hʋ́lɩ́ suulu kɛ Tiii na Sitɔŋ acalɛɛ nyǝ́ma kɛ Hʋʋlɛ kʋyakʋ wule na pǝ́ kǝlɩ-mɛ.
Pǝ kaasʋɣʋ Kapǝnahum nyá tɔ, n hʋʋ sɩ n ká pɩɩ na ń kalǝsǝna hatoo ɩsɔtɔnʋɣʋ na? Ama paa tisi-ŋ kɛ́ tǝfɛ kɛ tuu tǝnaasǝlɛ sɔsɔɔlɛ taa. Pǝ taɣa pʋlʋ piti tǝma nna pa lapa nyá taa tɔ. Ye Sɔtɔm kɛ paa lapa-yɛ, ɩsǝntɔ ɩ ka tapǝna saŋa.
Pǝ tɔɔ kɛ́ ma heeliɣi-mɛ sɩ paa hʋ́lɩ́ Sɔtɔm kɛ suulu kɛ Hʋʋlɛ wule na pǝ́ kǝlɩ-mɛ.
Waatʋ ɩnǝɣɩ Yesu yɔɣɔtaa sɩ: Haɩ, ma Caa, ɩsɔtaa na atɛ pǝ tʋ, ma sɛɛ-ŋ. N ŋmɛsa tɔm tǝnɛɣɛ laɣatʋnaa, ɩlɛna ń kuli-tǝɣɩ piya.
Ma Caa, pɔpɔtʋ fɛɩ ma sɛɛ-ŋ. Nyá ɩnɩ nyá luɣu tɩɩ lapǝna mpʋ.
Ama ma Caa cɛla-m pǝ tǝnaɣa. Ye pǝ taɣa ma Caa tike nɔɣɔlʋ ta nyɩ Pǝyalʋ. Na pǝ́ taɣa Pǝyalʋ tike, nɔɣɔlʋ ta nyɩ Cɛcɛ tɔtɔ. Aŋha, ye Pǝyalʋ nɔkǝna sɩ ɩ hʋ́lǝ́ɣɩ́ wei pǝ paasi.
Mɛ mpa ɩ kawa na mǝ sǝɣǝla nɩɩ-mɛ tɔ, mǝ tǝna ɩ́ kɔɔ ma cɔlɔ na má yele na ɩ́ hɛɛsɩ.
Ɩ yele na má tɔkɩ-mɛɣɛ teu na má sɛɣɛsɩ-mɛɣɛ ma laɣatʋ. Pǝ taɣa pʋlʋ tɔɔ, ma wɛna suulu na má wɛ tǝpamm, na mǝ maɣamaɣa ɩ́ ká hɛɛsɩ.
Mpi pǝ tɔɔ tɔ, ye ma tɔka-mɛ ɩ́ nɩɩkɩ leleŋ kɛ́, na sǝɣǝla nna maa sʋkɩ-mɛ tɔ a fɛɩ yuŋ.
Pǝ waalɩ kɛ́ Yesu tɛɛkaɣana tɔɣɔnaɣa pee taalɛ natǝlɩ tǝ kiŋ kɛ kʋyakʋ kʋhɛɛsʋɣʋ nakʋlɩ kʋ wule. Ḿpʋ́ɣʋ́ nyɔɣɔsɩ kpa ɩ ɩfalaa, ɩlɛna pá sʋʋ tɔɣɔnaɣa pee pɛlʋɣʋ na pá tɔkɩ.
Falisanaa ná mpʋ, ɩlɛna pá yɔɣɔtɩ-ɩ sɩ: Nyǝnɩ, nyá ɩfalaa lakʋɣʋ mpi pǝ fɛɩ lapʋ kɛ kʋyakʋ kʋhɛɛsʋɣʋ wule tɔ yee?
Tǝnaɣa Yesu cɔ-wɛ sɩ: Ye mpʋ ɩ́ tá kala mpi Tafiiti lapa waatʋ wei nyɔɣɔsɩ pɩɩ ɩ́ na mpa paa wɛ ɩ cɔlɔ tɔ?
Ɩ sʋʋ Ɩsɔ tǝyaɣa taa na ɩ́ kpaɣa potopotonaa mpa paa sɩɩ Ɩsɔ tɔ na ɩ́ na ɩ yǝlaa pá tɔɣɔ. Pǝyele potopotonaa ɩsɩɩ mpʋ tá kɛ́ mpa yǝlaa tǝna ka tɔɣɔ tɔ. Ama kɔtǝlaa tike ka wɛnna mpaa sɩ pá tɔɣɔ-wɛ.
Yaa ɩ́ ta kala Moisi Kʋsǝsɩɩtʋ taa sɩ kɔtǝlaa ta nyɩ kʋyakʋ kʋhɛɛsʋɣʋ kɛ waatʋ wei pa tɔŋna tǝmlɛ lapʋ kɛ Ɩsɔ tǝsɛɛlɛ taa tɔ. Pǝyele nɔɣɔlʋ ɩɩ nyǝnǝɣɩ-wɛ ɩsɩɩ pa wakǝlǝɣɩ-kʋ.
Ma heeliɣi-mɛ sɩ pʋlʋpʋ wɛ cǝnɛ na pǝ́ kǝla Ɩsɔ tǝsɛɛlɛ.
Pa yɔɣɔta Ɩsɔ Tɔm taa sɩ: Kʋpantʋ kɛ ma sɔɔlaa, pǝ taɣa kɔtasɩ. Ye ɩ́ ka cɛkǝna tɔm tǝnɛ tǝ hʋwɛɛ ɩ́ taa tʋ yǝlaa panɛɣɛ kʋpǝntʋɣʋ kɛ yem kɛ́ mpʋ.
Yʋlʋ Pǝyaɣa maɣalɛ kʋyakʋ kʋhɛɛsʋɣʋ Sɔsɔ.
Yesu lɩɩ tǝna, ɩlɛna ɩ́ sʋʋ Yuta nyǝ́ma tǝkotile natǝlɩ tǝ taa.
Pǝ pamna ŋkpalǝkpɛkaɣa tʋ nɔɣɔlʋ ɩ ka wɛ tǝna. Ḿpʋ́ɣʋ́ mpa paa wɛ tǝna tɔ pa caakaɣa pa hiki timpi paa waana Yesu tɔ. Ɩlɛna pá pɔɔsɩ-ɩ sɩ: Ta mpaaʋ taa, paa waasɩ yʋlʋ kɛ kʋyakʋ kʋhɛɛsʋɣʋ wule yaa ɩsǝna?
Tǝnaɣa Yesu pɔɔsa-wɛ sɩ: Mǝ taa awe wɛna heu kʋlʋm tǝkoŋ na heu ɩnɩ ɩ́ hoti pʋ́ʋ́ɣʋ́ sɔsɔɔʋ nakʋlɩ kʋ taa kɛ́ kʋyakʋ kʋhɛɛsʋɣʋ wule, na ɩ́ yele-ɩ lǝsʋɣʋ sɩ pǝ kɛ́ kʋyakʋ kʋhɛɛsʋɣʋ?
Na yʋlʋ na heu kɛ we? Tɔʋ, ye mpʋ pa pǝsǝɣɩ na pá waasɩ yʋlʋ kɛ kʋyakʋ kʋhɛɛsʋɣʋ wule mɛɛ.
Ɩlɛna Yesu tɔ ŋkpalǝkpɛkaɣa tʋ ɩnɩ sɩ: Tɔʋ, loosi nyá niŋ. Nkpalǝkpɛkaɣa tʋ loosa ɩ niŋ, ɩlɛna ɩ niŋ mǝlɩ teu tǝmammam ɩsɩɩ lɛlǝŋ.
Tǝnaɣa Falisanaa polaa na pá caɣa na pá maɣasɩ ɩsǝna paa la na pá kʋ Yesu tɔ.
Yesu nɩɩ mpʋ, ɩlɛna ɩ́ se tǝna na yǝlaa paɣalɛ tǝŋɩ-ɩ. Ntɛna ɩ́ la na pa tǝna mpa paa kɛ́ kʋtɔntʋnaa tɔ pá hiki alaafǝya.
Ama ɩ kpaala-wɛɣɛ teu sɩ: Ɩ́ taa yele na pá nyɩ ma tɔɔ.
Pǝ lapa mpʋ sɩ pǝ́ la nti Ɩsɔ kʋyɔɣɔtʋtʋ tɛlǝsʋlʋ Ɩsayii ka yɔɣɔtʋɣʋ tɔ sɩ:
Ɩsɔ yɔɣɔtaa sɩ, ma tǝmlɛ tʋ wei ma lǝsaa tɔɣɔlɔ. Wei ma sɔɔlaa na ma laŋlɛ hɛɛna sɔsɔm tɔ. Maa tʋ ma Feesuɣu kɛ ɩ taa. Ɩ ka heeli hʋʋnaʋ tɔm kɛ piitimnaa.
Ɩ́ na nɔɣɔlʋ pa kaa yoo. Pǝyele pa kaa nɩɩ ɩ taŋ. Pa kaa na-ɩ na ɩ́ lakɩ faaci kɛ samaa taa kɛ ɩcatɛ patǝma taa.
Ɩ kaa tɛɛsɩ ɩsǝkpʋlʋɣʋ tʋ ɩsǝlɛ kɛ naŋtʋɣʋ. Ɩ kaa tɛɛsɩ teesuɣu kɛ fǝtǝla wei ɩ kɔkɔ tɔŋna fiɣinuɣu tɔ. Halǝna ɩ́ tɛ siɣisuɣu tɔm nyʋɣʋ kɛ kʋsʋɣʋ.
Kateŋa tǝna yǝlaa ká tekiɣi-ɩ.
Ḿpʋ́ɣʋ́ pa kɔna Yesu kɛ ɩlɔɣɔhilu wei ɩɩ naakɩ pǝyele ɩɩ yɔɣɔtǝɣɩ tɔ. Ɩlɛna Yesu la na ɩ́ sʋʋ yɔɣɔtʋɣʋ na naʋ.
Ḿpʋ́ɣʋ́ piti kpa yǝlaa tǝna na pá tɔ sɩ: Yaa Tafiiti Pǝyalʋ ɩnǝɣǝlɛ?
Ama Falisanaa ná kɔma na pá nɩɩ mpʋ, ɩlɛna pá tɔ sɩ: Alɔɣaa sɔsɔ wei pa yaa sɩ Pesepule toŋ kɛ apalʋ ɩnɛ ɩ tɔɣɔnǝɣǝna alɔɣaa lɛmpa.
Yesu ná cɛkǝna pa taa hʋwɛɛ, ɩlɛna ɩ́ tɔ-wɛ sɩ: Ye kawulaɣa ɩ́ wɛɛ na ka taa yǝlaa fɛɩ nɔɣɔ kʋlʋmaɣa, nɔɔnɔɔ ka yawaɣa. Na ɩcatɛ ɩ́ wɛɛ na tǝ taa yǝlaa yaa ye tǝyaɣa wɛnna na ka taa nyǝ́ma fɛɩ nɔɣɔ kʋlʋmaɣa, nɔɔnɔɔ ka yawa.
Ye Satanɩ tɔɣɔnǝɣɩ ɩ tɩ, ɩlɛ pǝ wɛ ɩsɩɩ ɩ kawulaɣa nyǝ́ma yooki pa taa pa tike ntɛ́. Na saa ɩnɩ ɩ kawulaɣa nyʋɣʋ ntɛ́ ka ɩsǝna?
Ye ɩlɔɣɔʋ Pesepule toŋ kɛ ma lookina alɔɣaa ɩsɩɩ mǝ hʋʋkʋɣʋ tɔ, ɩlɛ awe toŋ kɛ mǝ pǝyalaa ná lookina pa nyǝ́ma? Tǝnaɣa mǝ pǝyalaa mpɛ pa maɣamaɣa paa kʋna mǝ tɔm.
Ama ye Ɩsɔ toŋ taa kɛ́ ma lookina alɔɣaa, ɩlɛ Ɩsɔ Kawulaɣa wɛ mǝ tɛɛ mǝ tɛɛ kɛ́.
Nɔɣɔlʋ kaa pǝsɩ na ɩ́ sʋʋ yʋlʋ toŋtʋ tǝyaɣa sɩ ɩ kuuki ɩ wontu na ɩ́ ta tɛmɩ-ɩ ŋmɩɩsɩ kɛ hɔkʋɣʋ. Ama ɩ kpaa-ɩ kɛ́ na ɩ́ hɔkɔ tǝkeŋkeŋ na pǝ́cɔ́ ɩ́ sʋʋ wontu kuuu kɛ tǝyaɣa taa.
Wei ɩ fɛɩ ma tɔɔ tɔ, pʋntʋ kɛ́ ma kolontu kɛ́. Na wei ɩɩ sǝŋna-m tɔɔsʋɣʋ tɔ ɩ yaasǝɣɩ kɛ́.
Pǝ tɔɔ kɛ́ ma heeliɣi-mɛ tǝfoo sɩ paa yǝlaa kʋwakǝlǝm ka tɔɔ ɩsǝna, yaa paa yɔɣɔtɩ ɩsaɣatʋ ɩsɩɩ we, Ɩsɔ pǝsǝɣɩ na ɩ́ hʋ́lɩ́-wɛɣɛ suulu. Ama wei ɩ ka yɔɣɔtɩ ɩsaɣatʋ kɛ Feesuɣu Naŋŋtʋ tɔɔ tɔ, pa kaa hʋ́lɩ́ pʋntʋ kɛ suulu.
Ye wei ɩ yɔɣɔta Yʋlʋ Pǝyaɣa má, ma tɔɔ kɛ́ ɩsaɣatʋ, paa hʋ́lɩ́ pʋntʋ kɛ suulu. Ama wei ɩ́ yɔɣɔta Feesuɣu Naŋŋtʋ tɔɔ kɛ́ ɩsaɣatʋ, pʋntʋ kaa na suulu, paa saŋa, paa cele.
Tʋɣʋ ɩ́ lʋlǝɣɩ pee kʋpana kɛ pa tɔŋ sɩ kʋ kɛ́ tʋɣʋ kʋpaŋkʋ. Na tʋɣʋ ɩ́ lʋlǝɣɩ pee asaɣɛɛ kɛ pa tɔŋ sɩ kʋ kɛ tʋɣʋ ɩsaɣaʋ. Pǝ taɣa pʋlʋ tɔɔ, tʋɣʋ lʋlʋɣʋ kiŋ kɛ pa nyǝŋna-kʋ.
Akala piya mɛ, ɩsǝnaɣa mɛ mpa ɩ́ kɛ́ asaɣaa tɔ ɩ́ ká pǝsɩ na ɩ́ yɔɣɔtɩ tɔm kʋpantʋ? Pǝ taɣa pʋlʋ, ɩsǝna yʋlʋ lotu taa tɔɔwa tɔ ḿpʋ́ɣʋ́ ɩ yɔɣɔtaɣa hʋ́lǝ́ɣɩ́.
Yʋlʋpaŋ kʋpantʋ lɩɩkǝna tuu ɩ lotu taa kʋpantʋ kiŋ kɛ́. Ɩlɛna ɩsaɣaʋ ɩnɩ ɩ́lɛ́ ɩ ɩsaɣatʋ lɩɩna tuu ɩ lotu taa ɩsaɣatʋ kiŋ.
Ma heeliɣi-mɛ sɩ Hʋʋlɛ wule paa pɔɔsɩ yǝlaa na paa heelina pa maɣamaɣa pa nɔɔsɩ kɛ paa tɔmaɣa kpaɩ nyǝŋka ŋka pa yɔɣɔta yem tɔ.
Pǝ taɣa pʋlʋ, nyá yɔɣɔtaɣa taa kɛ́ paa nyǝna sɩ nyá tɔm tewa yaa tǝ sǝpa.
Ḿpʋ́ɣʋ́ Ɩsɔ Tɔm sɛɣɛsǝlaa napǝlɩ na Falisanaa napǝlɩ pa tɔma Yesu sɩ: Tacaa, tǝ caa sɩ ń la-tʋɣʋ piti tǝmlɛ natǝlɩ na tǝ́ ná.
Tǝnaɣa Yesu tɔma-wɛ sɩ: Kʋfalaŋ yǝlaa asaɣaa mpa paa tɛŋ Ɩsɔ na pa taa tɔ pa caa pá ná piti tǝmlɛ natǝlɩ. Ɩlɛ pa kaa na natǝlɩ, ye pǝ taɣa Ɩsɔ kʋyɔɣɔtʋtʋ tɛlǝsʋlʋ Yonaasɩ nyǝntɛ.
Pǝ taɣa pʋlʋ, ɩsɩɩ Yonaasɩ caɣaʋ tinte sɔsɔɔlɛ lotu taa kɛ́ kʋyɛɛŋ tooso kɛ́ ilim na ahoo tɔ, mpʋ tɔtɔɣɔ Yʋlʋ Pǝyaɣa má maa caɣa tɛtʋ tɛɛ kɛ́ kʋyɛɛŋ tooso kɛ ilim na ahoo.
Ye pǝ tala Hʋʋlɛ wule Ninifi nyǝ́ma ká kʋ kʋfalaŋ yǝlaa panɛ pa tɔm. Pǝ taɣa pʋlʋ, kʋyaŋku pɛlɛ pa nɩɩ Yonaasɩ waasʋ tɔ pa yela pa ɩsaɣatʋ kɛ kpakpaa kɛ́. Pǝyele pʋlʋpʋ wɛ cǝnɛ na pǝ́ tɛɛ Yonaasɩ ɩnɩ.
Na ye pǝ tala Hʋʋlɛ wule tɔtɔ, ilim mpǝtǝŋ tɔɔ wulaʋ alʋ nyǝŋ ká kʋ kʋfalaŋ yǝlaa panɛ pa tɔm kɛ mpi pǝ tɔɔ ɩ́lɛ́ ɩ ka lɩɩna tuu tɛtʋ pooluŋ taa na ɩ́ kɔɔ sɩ ɩ nɩɩkɩ ɩsǝna Salʋmɔŋ yɔɣɔtaɣana nyǝm tɔ. Pǝ́cɔ́ pʋlʋpʋ wɛ cǝnɛ na pǝ́ tɛɛ Salʋmɔŋ tǝcaɣacaɣa.
Waatʋ wei pá loowa ɩlɔɣɔʋ, wʋlaɣa taa kɛ́ ɩ cɔɔkɩ sɩ ɩ́ hɛɛsɩ. Ɩ laŋǝɣɩ
ɩlɛna ɩ́ taɣanɩ ɩ taa sɩ: Maa mǝlɩ tǝyaɣa ŋka ka taa ma lɩɩwa tɔɣɔ. Ɩ takɩ kɛlɛ ka taa, ɩlɛ ɩ ká maɣana pa hasa-kɛ na pá taɣanɩ pǝ tǝnaɣa teu, na nɔɣɔlʋ fɛɩ ka taa.
Pǝlɛ tɔ ɩ puki kɛ́ na ɩ́ caa alɔɣaa lɛlaa mpa pa kǝla ɩnǝɣɩ ɩsaɣatʋ tɔɣɔ tɔm naatosompɔɣɔlaɣa, na pá kɔɔ na pá caɣa tǝyaɣa ŋkɛ ka taa. Ɩlɛna lɔŋ nyǝntʋ náá mǝlɩ na tǝ́ lá sana na nɔɔnɔɔ nyǝntʋ. Ḿpʋ́ɣʋ́ pǝ wɛɛ na kʋfalaŋ yǝlaa asaɣaa panɛ.
Yesu tɔŋna samaa kɛ yɔɣɔtǝnaʋ kɛ mpʋ, ɩlɛ ɩ too na ɩ newaa apalaa nyǝ́ma pa talaa kɛlɛ, na pá sǝŋa awalɩ na pá caa pa yɔɣɔtǝna-ɩ.
Ḿpʋ́ɣʋ́ nɔɣɔlʋ tɛlǝsa Yesu sɩ: Nyá too na nyá newaa pa sǝŋna ntɛɣɛ awalɩ na pá caa pa yɔɣɔtǝna-ŋ.
Tǝnaɣa Yesu nɔɣɔ tǝkpaʋ sɩ: Aweɣe ma too, na mpaɣa ma newaa ye?
Ɩlɛna Yesu hʋ́lɩ́ ɩ ɩfalaa kɛ niŋ na ɩ tɔ sɩ: Ɩɩ naa ma too na ma newaa ntɔ.
Pǝ taɣa pʋlʋ tɔɔ, mpa pa lakɩ mpi ma Caa wei ɩ wɛ ɩsɔtaa tɔ ɩ caakɩ tɔ, mpɛɣɛlɛ ma newaa na ma toonaa.
Ḿpʋ́ɣʋ́ kʋyakʋ ŋkʋ Yesu kʋla tǝyaɣa na ɩ́ polo lʋm nɔɣɔ na ɩ́ caɣa na ɩ́ sɛɣɛsǝɣɩ.
Tǝnaɣa yǝlaa kota ɩ kiŋ kɛ sɔsɔm pǝ fɛɩ kɛɛsʋɣʋ. Halǝna ɩ́ kʋlɩ na ɩ́ kpa kpɩɩlʋɣʋ taa na ɩ́ caɣa. Na yǝlaa náá sǝŋa lʋm nɔɣɔ.
Ɩlɛna ɩ́ la-wɛɣɛ faaci kɛ teu na ɩ́ sɛɛkɩ-wɛɣɛ ɩsɔnaa sɩ pá cɛkǝna. Ɩlɛna ɩ́ tɔ sɩ: Tuulu polǝna tuutu.
Ɩ tuukaɣa ɩ mǝtutuuna ɩlɛna, lɛnna hoti mpaaʋ nɔɣɔ nɔɣɔ na sumasɩ tii na sɩ tɔɔsɩ-yɛ.
Ḿpʋ́ɣʋ́ lɛnna hota kʋwaʋ tɔɔ timpi tɛtʋ ta lim tɔ. Ɩlɛna a tǝŋna nyɔʋ kɛ tɛtʋ wɛ tǝtaɣasam tɔ pǝ tɔɔ.
Ilim kɔma na pǝ́ haŋ na pǝ́ nyaɣa mǝhoo, ɩlɛna a wʋlɩ, kɛ a ta hiki tɛtʋ sɩ a ka hoosi kʋpaŋsɩ tɔ pǝ tɔɔ.
Pee lɛnna náá hoti sɔwa taa na alɛ a nyɔ ɩsɩɩ a ka kʋlɩ teu, ɩlɛna sɔwa fɛtɛ-yɛ na a kpisi lʋlʋɣʋ.
Ama pee lɛnna ná hota tɛtʋ mʋsʋŋ nyǝntʋ taa na alɛ á lá teu, lɛnna náá lʋlɩ sɔsɔm sɔsɔm, lɛnna kɛ maɣana, lɛnna kɛ pǝcɔ.
Yesu tɛma ḿpʋ́ɣʋ́ yɔɣɔtʋɣʋ ɩlɛna ɩ́ cuɣusi sɩ: Ye ɩ́ kɛ́ tɔm nɩɩlaa ɩ́ nɩɩ.
Tǝnaɣa Yesu ɩfalaa pola ɩ kiŋ na pá pɔɔsɩ-ɩ sɩ: Pepe tɔɔ kɛ́ n tukiɣi-wɛɣɛ atuwa kɛ kʋtuku?
Ḿpʋ́ɣʋ́ ɩ cɔ-wɛ sɩ: Mɛ pǝ ha-mɛɣɛ sɩ ɩ́ nyɩ ɩsɔtaa Kawulaɣa tɔm kʋŋmɛsǝtʋ. Ama pǝ kaasa lɛlaa tɔ, pɛlɛ pa ta hiki tǝ nyǝm.
Pǝ taɣa pʋlʋ tɔɔ, wei ɩ wɛna tɔ paa sɔɔsɩ-ɩ na pǝ́ tɔlǝna-ɩ tǝhɔ. Ama wei ɩ fɛɩna tɔ paa lɛɛkɩ pǝciimaɣa wei ɩ wɛna tɔ.
Pǝ tɔɔ kɛ́ ma tukiɣi-wɛɣɛ atuwa kɛ kʋtuku. Mpi tɔ, pa nyǝnǝɣɩ paa naa, pa keŋ ŋkpaŋŋ pǝyele paa nɩɩkɩ, paa cɛkǝɣǝna.
Tǝ maɣamaɣa kɛ Ɩsayii ka ná lɔŋ na ɩ́ yɔɣɔtɩ sɩ: Ɩ́ ka nɩɩ teu yaa, ama ɩ́ kaa cɛkǝna. Ɩ́ ká nyǝnɩ teu yaa, ama ɩ́ kaa na.
Pǝ taɣa pʋlʋ tɔɔ, yǝlaa panɛ pa lǝmaɣasɛɛ sǝpa. Pa tǝka pa ŋkpaŋŋ, pa wiisa pa ɩsɛ sɩ pa ɩsɛ ɩ́ taa na, pa ŋkpaŋŋ ɩ́ taa nɩɩ. Sɩ pá taa cɛkǝna pǝ yaasi. Pǝ́ taa kɔɔ pá pǝsǝna ma tɔɔ. Na má lá na pǝ́ waa-wɛ. Ɩsɔ yɔɣɔtǝna mpʋ yoo.
Ye mɛ ɩlɛ, mǝ nɩɩ leleŋ kɛ́. Pǝ taɣa pʋlʋ tɔɔ, mǝ ɩsɛ naakɩ na mǝ ŋkpaŋŋ nɩɩkɩ.
Ma heeliɣi-mɛɣɛ tampana tǝfoo sɩ Ɩsɔ kʋyɔɣɔtʋtʋ tɛlǝsǝlaa paɣalɛ na Ɩsɔ yǝlaa taa paɣalɛ nyɩɩla teu sɩ pá ná mpi ɩ́ naakɩ ɩsǝntɔ tɔ, pa ta na. Pa nyɩɩlaa sɩ pá nɩɩ nti ɩ́ nɩɩkɩ ɩsǝntɔ tɔ, pa ta nɩɩ.
Tɔʋ, pǝnɛntɛ ɩ́ yele na má kilisi-mɛɣɛ ɩsɔ wei ma sɛɛ-mɛɣɛ mpʋ tɔ ɩ hʋwɛɛ ɩlɛ.
Mpa pa nɩɩkɩ Ɩsɔ Tɔm na pá ta cɛkǝna-tɩ tɔ pa wɛɛ kɛ́ ɩsɩɩ mpaaʋ kpeeŋa tɛtʋ nti tǝ tɔɔ mǝtutuuna hotaa tɔ. Ɩsaɣatʋ tʋ tǝŋǝɣɩ kpakpaa kɛ́ na ɩ́ lǝsɩ tɔm nti pa nɩɩ mpʋ tɔɣɔ pa taa.
Lɛlaa ná wɛ ɩsɩɩ kʋwaʋ tɔɔ timpi pee lɛnna hʋtaa tɔ. Pɛlɛɣɛlɛ mpa pa nɩɩkɩ Ɩsɔ Tɔm na pá mʋ-tǝɣɩ kpakpaa na laŋhʋlʋmlɛ.
Paa yeki sɩ tǝ́ sʋʋna-wɛɣɛ teu. Pa tɔkǝɣɩ-tǝɣɩ tǝtantaa. Saa wei wahala nɔɣɔlʋ ɩ ká tala, yaa Ɩsɔ Tɔm tɔɔ kʋnyɔŋ tʋɣʋ ka kɔɔ, ɩlɛna pá lɩɩ Ɩsɔ sɛɛʋ taa kɛ́ kpakpaa.
Lɛlaa ná nǝɣǝsǝna wena a hota sɔwa taa tɔ. Mpi tɔ, pa tɛŋ Ɩsɔ Tɔm nɩɩʋ ɩlɛna atɛ cǝnɛ kʋlapʋtʋ nǝɣǝsɛɛ na wɛnaʋ kʋnyɩɩlʋɣʋ puɣusi-wɛ na pǝ́ kʋ tɔm ntǝɣɩ pa taa, na tǝ́ caŋ tǝ́ kpisi lʋlʋɣʋ.
Pǝ kaasa pee lɛnna ná hota tɛtʋ mʋsʋŋ nyǝntʋ taa. Aŋhaa, alɛ a wɛnna ntɛ́ ɩsɩɩ yǝlaa mpa pa nɩɩkɩ Ɩsɔ Tɔm na pá cɛkǝna-tǝɣɩ teu na pá lʋlǝɣɩ pee tɔ. Lɛlaa kɛ sɔsɔm sɔsɔm, lɛlaa kɛ maɣana, na lɛlaa kɛ pǝcɔ.
Ḿpʋ́ɣʋ́ Yesu tasa-wɛɣɛ ɩsɔ sɛɛʋ tɔtɔ sɩ: Ɩsɔtaa Kawulaɣa nǝɣǝsǝna ɩsǝna tɔɣɔlɔ. Apalʋ nɔɣɔlʋ ɩ tuuna ɩ halǝm na ɩ́ tɛɛ.
Ḿpʋ́ɣʋ́ ɩ kolontu kɛɛsa ahoo hɛka kɛ waatʋ wei yǝlaa tǝna tookaɣa tɔ, ɩlɛna ɩ́ tuu nyɩɩtʋ ɩsaɣatʋ kɛ kʋtɔɣɔʋ hɛkʋ na ɩ́ tɛɛ.
Pǝ kɔma na kʋtɔɣɔʋ kʋlɩ na kʋ pɩɩ, ɩlɛna pá tuti nyɩɩtʋ ɩsaɣatʋ tǝlɛ tɔtɔ.
Tǝnaɣa taalɛ ńtɛ́ tǝ tʋ pǝyalaa pɔɔsa-ɩ sɩ: Tacaa pǝ taɣa kʋtɔɣɔʋ kɛ n ka tuu nyá taalɛ taa? Pǝ lapa ɩsǝna na nyɩɩtʋ ɩsaɣatʋ siti pǝ hɛkʋ taa?
Tǝnaɣa pa caa cɔ-wɛ sɩ: Ma kolontu nɔɣɔlʋ ɩ lapǝna mpʋ. Ḿpʋ́ɣʋ́ apalʋ ɩnɩ ɩ pǝyalaa mpɛ pa pɔɔsa-ɩ sɩ: Tǝ́ polo na tǝ́ kpɛsɩ nyɩɩtʋ ɩsaɣatʋ ntɩ?
Ɩlɛna apalʋ ɩnɩ ɩ́ cɔ-wɛ sɩ: Aaɩ, ɩ́ taa kpɛsɩ. Ye ɩ́ tɔma sɩ ɩ́ kpɛsǝɣɩ-tɩ, ntanyɩ pɩɩ kpɛŋna kʋtɔɣɔʋ na pǝ́ kpɛsɩ.
Ɩ́ yele na pǝ tǝna pǝ́ kpɛntɩ pɩɩʋ kɛ mpʋ, halǝna pǝ tala kʋm. Pǝ́ tala kʋm ɩlɛ maa heeli kʋntaa sɩ pá caalǝna nyɩɩtʋ ɩsaɣatʋ kɛ sɛtʋɣʋ na pá hɔkɔ-tɩ tǝcapɩ tǝcapɩ, na pá tʋ kɔkɔ. Ɩlɛna pǝ́cɔ́ paa kpaɣa kʋtɔɣɔʋ na pá tʋ ma kpou taa.
Ḿpʋ́ɣʋ́ Yesu tasa-wɛɣɛ kɛɛsʋɣʋ sɩ: Ɩsɔ Kawulaɣa wɛɛ kɛ́ ɩsɩɩ yʋlʋ tuukuɣu sɔɔɣa pile kɛ ɩ halǝm taa tɔ.
Wontu pee tǝna taa ńtɛ́ tǝ kǝlǝna wɛɛʋ tǝminimini. Ama tǝ tɛŋ nyɔʋ tɔ tǝ pɩɩkɩ tʋɣʋ kɛ́ na tǝ́ kǝlɩ tuusi lɛnsɩ. Halǝna sumasɩ kɔŋ na sɩ́ tʋɣɩ tana kɛ kʋ piliŋasɩ tɔɔ.
Ḿpʋ́ɣʋ́ Yesu tasa-wɛɣɛ heeluɣu sɩ: Ɩsɔtaa Kawulaɣa nǝɣǝsǝna kɛ́ ɩsɩɩ alʋ maɣasʋɣʋ mʋlʋm kɛ cɛmsɛ tǝpam, na ɩ́ kpaɣa kʋkʋsʋm kɛ pǝcɔ na ɩ́ tʋ na ɩ́ huɣuti, na pǝ tǝna pǝ́ kpa tǝfʋʋ tɔɣɔ.
Tɔmnaa panɛ, Yesu yɔɣɔtaɣa-wɛɣɛ samaa taa tɔ na atuwa kɛ́. Ɩ ta sɛɣɛsɩ-wɛɣɛ natǝlǝɣɩ yem na ɩ́ ta kɛɛsǝna pʋlʋ.
Ɩ lakaɣa ḿpʋ́ɣʋ́ sɩ pǝ́ la nti Ɩsɔ kʋyɔɣɔtʋtʋ tɛlǝsʋlʋ ka yɔɣɔtaa tɔ sɩ: Atuwa kɛ maa yɔɣɔtǝna-wɛ. Maa heeli-wɛɣɛ tɔmnaa mpa paa wɛ ɩŋmɛsaʋ kɛ hatoo antulinya lapʋ waatʋ tɔ.
Ḿpʋ́ɣʋ́ Yesu yela samaa na ɩnɩ ɩ́ polo tǝyaɣa. Ɩlɛna ɩ ɩfalaa polo ɩ kiŋ na pá tɔmɩ-ɩ sɩ: Kilisi-tʋɣʋ halǝm taa nyɩɩtʋ ɩsaɣatʋ ntɩ tǝ tɔm na tǝ́ nɩɩ.
Tǝnaɣa Yesu cɔ-wɛ sɩ: Kʋtɔɣɔʋ tuulu ntɛ́ Yʋlʋ Pǝyaɣa ma.
Na antulinya ɩnɛɣɛlɛ taalɛ ńtɛ́. Na mpi pa tuuwa tɔɣɔlɛ mpa pa kɛ́ Ɩsɔ Kawulaɣa nyǝ́ma tɔ. Nyɩɩtʋ ɩsaɣatʋ ntɛ́ mpa pa kɛ́ Ɩsaɣatʋ tʋ nyǝ́ma tɔ.
Kolontu wei ɩ tuu nyɩɩtʋ ntɩ tɔɣɔlɛ Ɩlɔɣɔʋ. Na kʋmtʋ waatʋ kɛlɛ antulinya tɛm. Ɩsɔtaa tillaa ntɛ́ kʋntaa.
Ɩsɩɩ pa tɔɔsʋɣʋ nyɩɩtʋ na pá tʋ kɔkɔ tɔ, ḿpʋ́ɣʋ́ pɩɩ la antulinya tɛm waatʋ.
Yʋlʋ Pǝyaɣa má maa tili ma ɩsɔtaa tillaa, na paa lǝsɩ ma Kawulaɣa taa kɛ́ mpa pa tusiɣi lɛlaa kɛ ɩsaɣatʋ lapʋ taa na mpɛ pa maɣamaɣa pa lakɩ mpi pǝ fɛɩ teu tɔ.
Na pá tʋ-wɛɣɛ kɔkɔ sɔsɔɔŋka taa timpi paa casǝɣɩ kapusi na pá nyasǝɣɩ pa tǝɣɩ kela tɔ.
Na saa ɩnɩ mpa pa nɩɩkǝna Ɩsɔ tɔ, pɛlɛ paa tee kɔkɔ kɛ pa Caa Kawulaɣa taa ɩsɩɩ ilim. Ye ɩ́ kɛ́ nɩɩlaa ɩ́ nɩɩ.
Ɩsɔtaa Kawulaɣa wɛɛ kɛ́ ɩsɩɩ pa ŋmɛsʋɣʋʋ liɣitihutaɣa pʋlʋɣʋ tɛtʋ tɛɛ, na nɔɣɔlʋ kɔɔ na ɩ́ hii-wɩ, na ɩ́ taɣanɩ-wǝɣɩ ŋmɛsʋɣʋ kɛ teu. Ɩlɛna ɩ́ tɛɛna laŋhʋlʋmlɛ na ɩ́ polo ɩ́ pɛɛtɩ pǝ tǝna mpi ɩ wɛna tɔ na ɩ́ kɔɔ ɩ́ yana tɛtʋ ntɩ tɔ.
Ɩsɔtaa Kawulaɣa wɛɛ kɛ́ ɩsɩɩ paɣatʋlʋ wei ɩ pɛɛkǝɣɩ lɩɩtʋ kʋpantʋ tɔ.
Waatʋ wei ɩ suliɣina nakʋlɩ ɩlɛna ɩ́ pɛɛtɩ pǝ tǝna mpi ɩ wɛna tɔ na ɩ́ yana-kʋ.
Ɩsɔtaa Kawulaɣa wɛɛ kɛ́ ɩsɩɩ pa pɛtʋɣʋ tiina puluɣu kɛ lɩɩlɛ taa na pǝ́ kpa tiina kɛ yem yem tɔ.
Puluɣu suɣi ɩlɛna tiina kpalaa hɔ-kʋ na pá lɩɩna kpeeŋa, na pá caɣa na pá tɔɔsɩ mpi mpi pǝ wɛ teu tɔ na pá tʋ tɔkʋ taa. Pǝ kaasǝɣɩ mpi pǝ fɛɩ teu tɔ, ɩlɛna pá mǝlǝna na pá pɛtɩ lʋm taa.
Mpʋ tɔtɔɣɔ pɩɩ la antulinya tɛm wule. Ɩsɔtaa tillaa ka kɔɔ na pá tɔɔsɩ kʋpama.
Pǝ kaasǝɣɩ asaɣaa ɩlɛna pá tʋ kɔkɔ sɔsɔɔŋka taa. Tǝnaɣa paa casǝɣɩ kapusi na pá nyasǝɣɩ pa tǝɣɩ kela.
Ḿpʋ́ɣʋ́ Yesu pɔɔsa-wɛ sɩ: Ɩ́ cɛkǝna tɔm ntɩ tǝ tǝna na? Ɩlɛna pɛlɛ pa cɔ sɩ: Ɛɛ, tǝ cɛkǝnaa.
Tǝnaɣa ɩ tɔma-wɛ sɩ: Ye Ɩsɔ Tɔm sɛɣɛsǝlʋ nɔɣɔlʋ ɩ pǝsa ɩsɔtaa Kawulaɣa taa ɩfalʋ, ɩ wɛɛ kɛ́ ɩsɩɩ tǝyaɣa tʋ kʋpaŋ wei ɩ lǝsǝɣɩ ɩ wontu tǝsɩɩlɛ kɛ kʋfatʋ na nti tǝ taaŋaa tɔɣɔ waatʋ waatʋ tɔɣɔ.
Yesu tɛma-wɛɣɛ ɩsɔnaa panɛɣɛ sɛɛʋ, ɩlɛna ɩ́ kʋlɩ tǝna
na ɩ́ polo ɩcatɛ nte tǝ taa ɩ ka pɩɩwa tɔ, na ɩ́ sʋʋ tǝna Yuta nyǝ́ma tǝkotile taa na ɩ́ sɛɣɛsǝɣɩ. Tǝnaɣa ɩ nyǝm lapa mpa paa wɛ tǝna tɔɣɔ piti, na pá tɔŋ sɩ: Leɣe ɩnɛ ɩ hika nyǝm pǝnɛ ɩnɩ pǝ taka? Leɣe ɩ hikina piti tǝma lapʋ toma?
Pǝ taɣa kaafǝnta pǝyalʋ ɩ́lɛ́ taa? Pǝ taɣa Malɩ lʋlǝna-ɩ? Pǝ taɣa ɩ newaa ntɛ́ Saakɩ na Yosɛɛfʋ na Simɔŋ na Yuti?
Pǝyele ta na ɩ newaa alaa nyǝ́ma tǝ wɛnna. Leɣe ɩ hikina toma anɛ ɩnɩ?
Pǝ tǝnaɣa mpʋ pǝ lapa pa laŋa kɛ kpɩɩsǝŋ, na pá kpisi Yesu tɔm mʋɣʋ. Tǝnaɣa Yesu tɔma-wɛ sɩ: Ɩsɔ kʋyɔɣɔtʋtʋ tɛlǝsʋlʋ ta laŋ sam kɛ tiili ye pǝ taɣa ɩ maɣamaɣa ɩ ɩcatɛ taa, na ɩ tǝyaɣa nyǝ́ma hɛkʋ.
Yesu tá pǝsɩ na ɩ́ lá piti tǝma kɛ mawaa nɔɣɔlʋɣʋ tǝnaɣa pa ta tʋ Ɩsɔ kɛ́ naani tɔ pǝ tɔɔ.
Waatʋ ɩnɩ ɩ taa kɛ́ Kalilee kʋfǝnɛɛ Helɔtɩ nɩɩ Yesu taŋ.
Ɩlɛna ɩ́ yɔɣɔtɩ ɩ tǝmlɛ nyǝ́ma kiŋ sɩ: Lʋm Sɔlʋ Yohaanɩ ɩ́lɛ́ ɩ taɣanna fem. Pǝ tɔɔ kɛ́ ɩ pǝsǝɣɩ na ɩ́ lakɩ piti tǝma.
Kʋpam Helɔtɩ ɩnɩ ɩ ka tɔmna sɩ pá kpa Yohaanɩ na pá hɔkɔ-ɩ na pá tʋ-ɩ salǝka taa. Pǝ taɣa pʋlʋ tɔɔ kɛ́ Helɔtɩ lapa mpʋ, ɩ ka kpaɣa ɩ taalʋ Filipʋ alʋ Helɔtiyatɩ kɛ́,
na Yohaanɩ yɔɣɔtɩ-ɩ sɩ: Pǝ ta mʋna sɩ ń la Helɔtiyatɩ kɛ alʋ.
Tǝnaɣa Helɔtɩ nyɩɩlaa sɩ ɩ kʋɣɩ Yohaanɩ. Ama ɩ nyaŋaɣana Yuta nyǝ́ma. Mpi tɔ, pɛlɛ pa maɣamaɣa pa nyǝnaɣa-ɩ Ɩsɔ kʋyɔɣɔtʋtʋ tɛlǝsʋlʋ kɛ́.
Ḿpʋ́ɣʋ́ Helɔtɩ lʋlʋɣʋ acima wule Helɔtiyatɩ pɛɛlɔ polaa na ɩ́ paakɩ mpa pa yaa tɔɣɔʋ tɔ pa ɩsɛntaa. Tǝnaɣa pǝ lapa Helɔtɩ kɛ leleŋ.
Halǝna ɩ́ yɔtɔtɩ na ɩ́ tuu sɩ: Paa mpiɣi n sǝlǝma-m maa ha-ŋ-wɩ.
Ɩlɛna ɩ too sɛɣɛsɩ-ɩ sɩ: Polo sɩ ɩ́ ha-ŋ Lʋm Sɔlʋ Yohaanɩ nyʋɣʋ kɛ nyǝnaɣa taa.
Ḿpʋ́ɣʋ́ wulaʋ laŋlɛ wakǝlaa. Ama ɩsɩɩ ɩ ka tɛma tuunaʋ kɛ ɩ mʋʋlaa ɩsɛntaa ɩlɛ, pǝ fɛɩ sɩ ɩ ká kisi.
Tǝnaɣa ɩ kʋsa yʋlʋ na ɩ́ polo ɩ́ sɛtɩ Lʋm Sɔlʋ Yohaanɩ nyʋɣʋ kɛ salǝka taa.
Na pá tʋ-kʋɣʋ nyǝnaɣa taa na pá cɛla pɛɛliya ŋkɛ, na ká polo ká cɛla ka too.
Ḿpʋ́ɣʋ́ Yohaanɩ ɩfalaa kɔma na pá kpaɣa-ɩ na pá polo pa pi. Ɩlɛna pá polo pá kɛɛsɩ Yesu kɛ́ ɩsǝna pǝ lapa tɔ.
Yesu nɩɩ tɔm tǝnɛ, ɩlɛna ɩ́ sʋʋ kpɩɩlʋɣʋ na ɩ́ tɛɛ ɩ tike kɛ kpeeŋa. Samaa nɩɩ mpʋ, ɩlɛna pá lɩɩna acalɛɛ taa na pá malǝɣɩ lʋm na pá tǝŋǝɣɩ Yesu waalɩ.
Yesu lɩɩna kpɩɩlʋɣʋ taa na ɩ́ ná yǝlaa kɛ sɔsɔm kɛ mpʋ, ɩlɛna pa tɔm lapɩ-ɩ pǝtɔɔtǝlɛ na ɩ́ waa pa kʋtɔntʋnaa.
Pǝ kɔma taanaɣa, ɩlɛna Yesu ɩfalaa polo na pá tɔmɩ-ɩ sɩ: Cǝnɛ kɛ́ nyɩɩtʋ taa kɛ́ na ilim tɛma. Tɔɣɔnɩ yǝlaa panɛ na pá polo acalɛɛ taa na pá ya kʋtɔɣɔʋ na pá tɔɣɔ.
Tǝnaɣa Yesu cɔwa ɩ ɩfalaa sɩ: Yǝlaa ɩ́ taa nɔkɩ tɛɛʋ, mɩɩ hana-wɛɣɛ tɔɣɔnaɣa kɛ mǝ maɣamaɣa.
Tǝnaɣa Yesu ɩfalaa cɔwa sɩ: Ntɔŋ potopotonaa kakpasɩ na tiina naalɛɣɛ tǝ wɛna yaa.
Ḿpʋ́ɣʋ́ Yesu tɔma ɩfalaa sɩ: Ɩ́ kɔna potopotonaa kakpasɩ na tiina naalɛ ɩnɩ.
Ɩlɛna Yesu heeli yǝlaa sɩ: Ɩ́ caɣa atɛɣɛ nyɩɩtʋ tɔɔ. Tǝnaɣa ɩ kpaɣa potopotonaa kakpasɩ na tiina naalɛ ɩnɩ, na ɩ́ teki ɩsɛ na ɩ́ sɛɛ Ɩsɔ kɛ́ ɩ́ na tǝmlɛ. Ɩlɛna ɩ́ faɣa-wɛ na ɩ́ cɛla ɩ ɩfalaa sɩ pá tala samaa ɩnɩ.
Ḿpʋ́ɣʋ́ pa tǝna pa tɔɣaa na pá haɣa na pǝ́ kpisi hɔɣɔlasɩ, halǝna ɩ ɩfalaa koti-sɩ na sɩ su tɔkʋŋ naanʋwa na naalɛ.
Pǝyele mpa pa tɔɣɔ mpʋ tɔ pa nyɔɔŋ tala ɩsɩɩ iyisi kakpasɩ. Alaa na piya pa paasi.
Ḿpʋ́ɣʋ́ Yesu tɔma ɩ ɩfalaa kɛ pǝ waalɩ kɛ́ kpakpaa sɩ: Ɩ́ sʋʋ kpɩɩlʋɣʋ na ɩ́ tɛɛ-m nɔɣɔ na ɩ́ tɛsɩ kʋteŋ lɛŋkʋ. Ɩlɛna ɩnɩ ɩ́ saalɩ tǝna na ɩ́ paasǝna samaa yasʋɣʋ.
Yesu tɛma samaa kɛ yasʋɣʋ, ɩlɛna ɩ́ kpa pʋɣʋ nakʋlɩ kʋ tɔɔ kɛ́ ɩ tike sɩ ɩ sǝlǝmǝɣɩ, halǝna ahoo caŋ na a yu-ɩ tǝnaɣa ɩ tike.
Saa ɩnǝɣɩ mpʋ tɔ na kpɩɩlʋɣʋ náá tɛma pote kɛ pooluŋ kɛ lʋm hɛkʋ taa na lʋm hola taŋ-kʋ. Mpi tɔ, heelim makɩ tuluŋa kɛ́ na pǝ́ mǝlǝɣǝna-wɛ na waalɩ waalɩ.
Ḿpʋ́ɣʋ́ Yesu tɔma lʋm tɔɔ na ɩ́ puki ɩ ɩfalaa kiŋ. Waatʋ ɩnɩ tɔ pǝ wʋsǝna kampaaŋ koou kɛ mpʋ.
Pa ná ɩ tɔŋ lʋm tɔɔ, ɩlɛna sɔɣɔntʋ kpa-wɛɣɛ sɔsɔm sɩ asǝnaalɩɩ kɛ́, na pá sʋʋ kapusi mapʋ.
Ama ɩ tɔma-wɛɣɛ kpakpaa sɩ: Ɩ́ tɔkɩ tɔnǝŋ, maɣa, ɩ́ taa nyá.
Tǝnaɣa Piyɛɛ tɔma Yesu sɩ: Tacaa, ye nyaɣa tampana, tɔ sɩ má tɔ lʋm tɔɔ na má kɔɔ nyá kiŋ.
Ḿpʋ́ɣʋ́ Yesu tɔma-ɩ sɩ: Ɛɛ, kɔɔ. Tǝnaɣa Piyɛɛ lɩɩ kpɩɩlʋɣʋ taa na ɩ́ sʋʋ lʋm tɔɔ kɛ́ tɔntɛ na ɩ́ puki Yesu kiŋ.
Ama Piyɛɛ kɔma na ɩ lǝmaɣasɛɛ polo heelim kiŋ, ɩlɛna sɔɣɔntʋ kpa-ɩ. Tǝnaɣa pǝ sʋʋ-ɩ tisuɣu kɛ lʋm tɛɛ na ɩ́ kiisi sɩ: Haɩ, Tacaa, ya-m.
Ɩlɛna Yesu siisi kpakpaa na ɩ́ kpa ɩ niŋ taa na ɩ́ pɔɔsɩ-ɩ sɩ: Pepe tɔɔ kɛ́ n lapa sika. Ama n ta tɛ nyá taa na Ɩsɔ na pǝ́ tɔɔ yoo.
Ḿpʋ́ɣʋ́ pa naalɛ pa kpa kpɩɩlʋɣʋ taa, ɩlɛna heelim hɛɛ tǝli.
Tǝnaɣa Yesu ɩfalaa mpa paa wɛ kpɩɩlʋɣʋ taa tɔ pa luŋa akula kɛ ɩ tɛɛ na pá tɔmɩ-ɩ sɩ: Tampana n kɛ́ Ɩsɔ Pǝyaɣa.
Yesu na ɩ ɩfalaa pa tɛɛsa tɛsʋɣʋ kɛ lʋm, ɩlɛna pá tala Kenesalɛtɩ tɛtʋ taa.
Tǝna nyǝ́ma nyǝmá sɩ Yesu, ɩlɛna pá heeli na pǝ tɛlǝsɩ tǝmaɣa pa tɛtʋ tǝna taa sɩ Yesu kɔma. Ɩlɛna pá kɔna-ɩ kʋtɔntʋnaa mpɛ pa tǝna.
Na pa wiikaɣana-ɩ sɩ ɩ́ yele na pá tokina ɩ kpaɩ ntʋmpee maɣamaɣa. Na pa tǝna mpa pa tokina ɩ kpaɩ ɩnɩ tɔ pǝ waa-wɛ.
Ḿpʋ́ɣʋ́ Falisanaa na Ɩsɔ Tɔm sɛɣɛsǝlaa lɩɩna Yosalɛm na pá kɔɔ pá maɣana Yesu, na pá pɔɔsɩ-ɩ sɩ:
Pepe tɔɔ kɛ́ nyá ɩfalaa naa tǝŋǝɣɩ ɩsǝna ta caanaa sɩɩwa sɩ pá lakɩ tɔ? Pǝ taɣa pʋlʋ, paa saŋǝɣɩ ɩsɩɩ Ɩsɔ sɛɛtʋ taa pǝ wɛɛ sɩ yʋlʋ ká la na pǝ́cɔ́ ɩ́ tɔɣɔ tɔ.
Ḿpʋ́ɣʋ́ Yesu ná pɔɔsa-wɛ tɔtɔ sɩ: Pepe tɔɔ kɛ́ mɛ mǝ yeki Ɩsɔ kʋyɔɣɔtʋtʋ kɛ tǝŋʋɣʋ na ɩ́ tǝŋǝɣɩ mǝ maɣamaɣa mǝ kʋsɛɣɛsǝtʋ?
Ɩsɔ ka yɔɣɔtaa sɩ: Se nyá caa na nyá too, na tɔtɔ sɩ: Ye wei ɩ tʋʋ ɩ caa yaa ɩ too, ɩsɩɩ pa kʋ-ɩ.
Ama mɛ mǝ sɛɣɛsǝɣɩ sɩ yʋlʋ pǝsǝɣɩ na ɩ́ heeli ɩ caa yaa ɩ too sɩ: Mpi ma lǝsa ma wɛnaʋ taa na má tena-mɛ tɔ pǝ pǝsa kʋhaham mpi pǝ kɛ́ Ɩsɔ nyǝm tɔ.
Saa ɩnɩ pǝ fɛɩ sɩ ɩ teŋ ɩ caa tɔtɔ. Ɩ́ tá ná timpi ɩ́ wakǝlǝɣɩ Ɩsɔ Tɔm na ɩ́ tǝŋǝɣɩ mǝ maɣamaɣa mǝ kʋsɛɣɛsǝtʋ tɔ.
Cɛsǝlaa mɛ, Ɩsɔ kʋyɔɣɔtʋtʋ tɛlǝsʋlʋ Ɩsayii ka nawa mǝ tɔm kɛ́ tǝkelekele na pǝ́cɔ́ ɩ́ ŋmaa-tǝɣɩ ɩ takǝlaɣa taa sɩ:
Nɔɣɔ taa kɛ́ yǝlaa panɛ pa saŋɩ-m yem. Paa caa-m paa pǝcɔɣɔ hatoo pa taa. Ɩsɔ yɔɣɔtǝna mpʋ.
Pa sɛɛkɩ-m yem kɛ́. Pa kpaɣa yǝlaa kʋyɔɣɔtʋtʋ na pá sɛɣɛsǝɣɩ ɩsɩɩ Ɩsɔ nyǝntʋ.
Pǝlɛ pǝ waalɩ Yesu yaa samaa na ɩ́ tɔ-wɛ sɩ: Ɩ́ nɩɩ tɔm tǝnɛ na ɩ́ nyɩ sɩ
mpi pǝ sʋʋkɩ yʋlʋ nɔɣɔ taa tɔ pɩɩ lakɩ-ɩ ɩsaɣaʋ. Ama mpi pǝ lɩɩkǝna yʋlʋ nɔɣɔ tɔ mpɩ pǝ lakǝna-ɩ ɩsaɣaʋ.
Ḿpʋ́ɣʋ́ Yesu ɩfalaa pola ɩ kiŋ na pá tɔmɩ-ɩ sɩ: Ntɔŋ n yɔɣɔta mpʋ tɔ n nawa sɩ pǝ ta la teu kɛ Falisanaa?
Ḿpʋ́ɣʋ́ Yesu cɔ-wɛ sɩ: Ma Caa wei ɩ wɛ ɩsɔtaa tɔ ye ɩ ta sɔ tʋɣʋ ŋku, paa kpɛsɩ-kʋɣʋ na pá pɛtɩ.
Ɩ́ yele pɛlɛ, pa kɛ́ mpa pa hʋ́lǝ́ɣɩ́ lɛlaa kɛ mpaaʋ na pǝ́cɔ́ mpɛ pa maɣamaɣa pa ɩsɛ ɩɩ naa tɔɣɔ. Ye yʋlʋm hɔŋ yʋlʋm lɛlʋ, pa tǝna paa kpɛntɩ na pá hoti pʋ́ʋ́ɣʋ́ taa kɛ́.
Tǝnaɣa Piyɛɛ tɔma Yesu sɩ: Kilisi-tʋɣʋ ɩtuule tǝnɛ tǝ hʋwɛɛ.
Tǝnaɣa Yesu tɔma sɩ: Pǝ kpɛŋna-mɛ mǝ ta cɛkǝna-tǝɣǝlɛ?
Ɩ́ ta nyɩ sɩ pǝ tǝna mpi pǝ sʋʋkɩ yʋlʋ nɔɣɔ taa tɔ, pǝ tiiki ɩ hiluɣu taa na pǝ tɛ tɔ pǝ lɩɩkǝna ɩ tapʋɣʋ?
Ama mpi yʋlʋ nɔɣɔ ná yɔɣɔtǝɣɩ tɔ hatoo ɩ lotu taa kɛ́ pǝ lɩɩkǝna, na mpʋ pǝ lakǝna yʋlʋ kɛ ɩsaɣaʋ.
Pǝ taɣa pʋlʋ tɔɔ, yʋlʋ lotu taa kɛ́ ɩsaɣatʋ hʋwɛɛ caalǝɣɩ na a pukina-ɩ yʋlʋkʋlɛ na wasaŋkalǝtʋ na asilima lapʋ taa, na ŋmɩɩlǝm na kaloolaɣa na yǝlaa caɣanaʋ taa.
Mpi pǝ lakɩ yʋlʋ kɛ ɩsaɣaʋ tɔɣɔlɛ. Ama sɩ ń tɔɣɔ na ń tá saŋ nyá niŋ ɩsɩɩ yʋlʋ ká la Ɩsɔ sɛɛʋ taa na pǝ́cɔ́ ɩ́ tɔɣɔ tɔ, pǝlɛ pɩɩ lakɩ yʋlʋ kɛ ɩsaɣaʋ.
Yesu lɩɩ tǝna, ɩlɛna ɩ́ polo tɛtʋ nti tǝ wɛ Tiii na Sitɔŋ pǝ cɔlɔ tɔ tǝ taa.
Pǝ pamna Kanaaŋ alʋ nɔɣɔlʋ ɩ ka wɛ tɛtʋ ntɩ tǝ taa. Ḿpʋ́ɣʋ́ alʋ ɩnɩ ɩ kɔma Yesu kiŋ na ɩ́ wiina-ɩ na nɔɣɔ sɔsɔɣa sɩ: Tafiiti Pǝyalʋ Tacaa, nyǝnɩ ma pǝtɔɔtǝlɛ. Ma pɛɛlɔ hiina alɔɣaa na pǝ tɔka-ɩ teu.
Ama Yesu ta cɔ alʋ ɩnɩ sɩ pʋlʋ. Tǝnaɣa Yesu ɩfalaa polaa na pá tɔ Yesu sɩ: Tɔɣɔnɩ-ɩ, ɩ kǝlǝɣɩ ta ŋkpaŋŋ tǝkʋɣʋ na ɩ́ tǝŋǝɣɩ-tʋ.
Tǝnaɣa Yesu heela-ɩ sɩ: Ɩsɛɣɛlɩ yǝlaa mpa pa lepa ɩsɩɩ heeŋ tɔ pa waalɩ kɛ́ ma kɔma.
Ama alʋ ɩnɩ ɩ kʋlaa na ɩ́ kɔɔ ɩ́ sopi Yesu tɛɛ na ɩ́ tɔ sɩ: Haɩ, Tacaa, waasɩ-m.
Ɩlɛna Yesu náa cɔ alʋ ɩnɩ sɩ: Pǝ ta mʋna sɩ pá kpaɣa piya tɔɣɔnaɣa na pá tʋ hasɩ.
Ḿpʋ́ɣʋ́ alʋ ɩnɩ ɩ tɔma sɩ: Haɩ, ma cɛ, paa na mpʋ hasɩ tǝŋǝɣɩ na sɩ tɔɔsǝɣɩ mpi sɩ nyǝ́ma tɔkɩ na pǝ́ pʋtǝtǝɣɩ atɛ tɔ mɛɛ.
Ḿpʋ́ɣʋ́ Yesu tɔma-ɩ sɩ: Pʋwɛ, alʋ nyá, nyá naani tɔɔwa yoo. Mpi n caa tɔ n ka na-wɩ. Tǝnaɣa ɩ pǝyaɣa hika alaafǝya kɛ kpakpaa.
Ḿpʋ́ɣʋ́ Yesu kʋla tǝna na ɩ́ polo Kalilee teŋku nɔɣɔ, na ɩ́ kpa pʋɣʋ nakʋlɩ kʋ tɔɔ na ɩ́ caɣa.
Na yǝlaa samaa samaa kɔɔ ɩ kiŋ na pá kpɛŋna kʋtɔntʋnaa kɛ paɣalɛ mpa pa tɔŋ tala tɔ na yʋlʋmaa na acamaa na kamumusi na kʋtɔmǝŋ lɛlǝŋ nyǝ́ma tɔtɔ. Pa pona kʋtɔntʋnaa mpɛ na pá sɩɩ-wɛɣɛ Yesu kiŋ, ɩlɛna Yesu la na pá hiki alaafǝya.
Ḿpʋ́ɣʋ́ pǝ lapa yǝlaa kɛ piti kɛ́ ɩsǝna kamumusi sʋʋ yɔɣɔtʋɣʋ na acamaa hiki toma na tala tɔntaa náá tɔŋ teu na yʋlʋmaa náá sʋʋ naʋ tɔ. Tǝnaɣa pa sʋʋ Ɩsɛɣɛlɩ Ɩsɔ kɛ́ sam.
Ḿpʋ́ɣʋ́ Yesu yaa ɩ ɩfalaa na ɩ́ tɔ sɩ: Yǝlaa panɛ pa tɔm wɛ-m pǝtɔɔtǝlɛ. Ɩ́ nyǝnɩ, kʋyɛɛŋ tooso kɔlɔ pa wɛ ma kiŋ cǝnɛ na pa kʋtɔɣɔʋ tɛma. Pǝyele ma luɣu fɛɩ sɩ má yele na pá kpena nyɔɣɔsɩ, pá taa kɔɔ na pá kpisi tɔnǝŋ kɛ mpaaʋ taa.
Tǝnaɣa ɩ ɩfalaa pɔɔɔsa-ɩ sɩ: Nyɩɩtʋ taa cǝnɛ, leɣe tɩɩ hiki tɔɣɔnaɣa na tǝ́ cɛla samaa ɩnɛ ɩ taka?
Ɩlɛna Yesu pɔɔsɩ-wɛ sɩ: Potopotonaa ɩsǝnaɣa ɩ́ wɛna? Ɩlɛna pɛlɛ sɩ: Potopotonaa naatosompɔɣɔlaɣa na tiinisi kɛ pǝcɔ.
Ḿpʋ́ɣʋ́ Yesu heela samaa sɩ: Ɩ́ caɣa atɛ.
Tǝnaɣa Yesu kpaɣa potopotonaa naatosompɔɣɔlaɣa ɩnɩ na tiina anɩ, na ɩ́ sɛɛ Ɩsɔ kɛ́ ɩ́ na tǝmlɛ na ɩ́ cǝlɩ, na ɩ́ cɛla ɩ ɩfalaa na pɛlɛ pá tala samaa.
Ḿpʋ́ɣʋ́ pa tǝna pa tɔɣaa na pá haɣa. Ɩlɛna ɩ ɩfalaa koti hɔɣɔlasɩ nsi sɩ kpisaa tɔ na pǝ su tɔkʋŋ naatosompɔɣɔlaɣa.
Pǝyele mpa pa tɔɣaa tɔ pa wɛ yǝlaa iyisi liɣiti kɛ́, alaa na piya pa paasi.
Yesu tɛma samaa ɩnǝɣɩ yasʋɣʋ ɩlɛna ɩ́ kpa kpɩɩlʋɣʋ taa na ɩ́ tɛɛ Makataŋ tɛtʋ taa.
Ḿpʋ́ɣʋ́ Falisanaa na Satusee nyǝ́ma pa kɔma Yesu kiŋ na pá tɔmɩ-ɩ sɩ: La piti tǝmlɛ natǝlɩ na pǝ́ hʋ́lɩ́ sɩ nyá toŋ lɩɩna Ɩsɔ kiŋ. Pa kuukaɣa Yesu nɔɣɔ kɛ kʋkuu kɛ́.
Tǝnaɣa Yesu cɔ-wɛ sɩ: Ilim ɩ́ kɔma tʋɣʋ na ɩsɔtʋlʋŋasɩ sɛɛwa, ɩ́ tɔŋ sɩ: Cele ɩsɔtaa ká cɛ tǝnaŋŋ.
Na ye tanaŋ tǝhulu kɛ́ pǝ sɛɛwa na pǝ́ wɛ tǝsutii, ɩ tɔŋ sɩ: Tɛʋ ká kɔɔ saŋa. Mpi tɔ, ɩsɔtɔnʋɣʋ sɛɛwa na pǝ́ wɛ sǝkpɛtʋɣʋ. Pǝ lapa ɩsǝna na ɩ́ nyǝŋ mpi mpi pǝ lakɩ ɩsɔtɔnʋɣʋ taa tɔ, na ɩɩ nyǝŋ mpi pǝ lakɩ kʋyɛɛŋ ɩnɛ ɩ taa tɔ.
Kʋfalaŋ yǝlaa asaɣaa mpa paa tɛŋ Ɩsɔ na pa taa tɔ pa pɛɛkǝɣɩ sɩ pá la-wɛɣɛ piti tǝmlɛ. Ama pa kaa na piti tǝmlɛ natǝlɩ se. Ye pǝ taɣa Yonaasɩ nyǝntɛ. Ɩ yɔɣɔta mpʋ, ɩlɛna ɩ́ yele-wɛ na ɩ́ tɛɛ.
Yesu ɩfalaa kɔma na pá tɛsɩ lʋm kʋteŋ lɛŋkʋ tɔɔ, ɩlɛna pá sɔɔ potopotonaa kpaɣaʋ.
Ḿpʋ́ɣʋ́ Yesu tɔma-wɛ sɩ: Ɩ́ la laakalɩ na Falisanaa na Satusee nyǝ́ma pa kʋkʋsʋm.
Ɩlɛna Yesu ɩfalaa sʋʋ tǝmaɣa tɔm sɩ: Tǝ ta kpaɣa potopotonaa tɔɣɔ ɩ yɔɣɔtǝɣɩ mpʋ.
Yesu nɩɩ nti pa tɔŋna yɔɣɔtʋɣʋ kɛ mpʋ tɔ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ tɔŋ sɩ ɩ́ fɛɩna potopotonaa tɔ pǝ tɔɔ? Ama ɩ́ ta tɛ Ɩsɔ na mǝ taa na pǝ tɔɔ yoo.
Halǝna saŋa ɩ́ tá cɛkǝna kɛlɛ? Ɩ́ tá tɔɔsɩ potopotonaa kakpasɩ wei ma faɣaa na apalʋnyɔɔŋ iyisi kakpasɩ tɔɣɔ tɔ ɩ tɔɔ? Na tɔkʋŋ ɩsǝna pǝ kpisaa na ɩ́ kpaɣa tɔ, ɩ́ sɔɔ ɩ́lɛ́ ɩ nyʋɣʋ na?
Na ɩ́ ta tɔɔsɩ tɔtɔɣɔ potopotonaa naatosompɔɣɔlaɣa wei ma faɣaa na apalʋnyɔɔŋ iyisi liɣiti tɔɣɔ tɔ ɩ́lɛ́ ɩ tɔɔ? Na tɔkʋŋ ɩsǝna pǝ kpisaa na ɩ́ kpaɣa tɔ, ɩ́ sɔɔ ɩ́lɛ́ ɩ nyʋɣʋ na?
Ɩsǝnaɣa pǝ lapa na ɩ́ ta cɛkǝna sɩ pǝ taɣa potopotonaa tɔm kɛ ma yɔɣɔtǝɣɩ? Ɩ́ taa yele na Falisanaa na Satusee nyǝ́ma kʋkʋsʋm sʋʋ-mɛ.
Waatʋ ɩnǝɣɩ Yesu ɩfalaa cɛkǝnaa sɩ pǝ taɣa kʋkʋsʋm maɣamaɣa tɔm kɛ Yesu yɔɣɔtaɣa. Ama Falisanaa na Satusee nyǝ́ma pa kʋsɛɣɛsǝtʋ kɛ ɩ tɔŋ.
Ḿpʋ́ɣʋ́ Yesu pola Sesalee Filipʋ tɛtʋ taa kɛ́ tiili. Ɩlɛna ɩ́ pɔɔsɩ ɩ ɩfalaa sɩ: Yǝlaa tɔŋ sɩ Yʋlʋ Pǝyaɣa má ma kɛ́ awe?
Ḿpʋ́ɣʋ́ pɛlɛ sɩ: Pa tɔŋ sɩ n kɛ́ Lʋm Sɔlʋ Yohaanɩ. Lɛlaa sɩ Ilii kɛ́, na lɛlaa sɩ n kɛ́ Selemii yaa Ɩsɔ kʋyɔɣɔtʋtʋ tɛlǝsǝlaa taa nɔɣɔlʋ.
Tǝnaɣa Yesu pɔɔsa-wɛ sɩ: Na mɛ se, mǝ hʋʋkɩ sɩ ma kɛ́ awe?
Ḿpʋ́ɣʋ́ Simɔŋ nɔɣɔ tǝkpaʋ sɩ: N kɛ́ Ɩsɔ weesuɣu tʋ Pǝyalʋ Mesii.
Tǝnaɣa Yesu tɔma-ɩ sɩ: Yohaanɩ pǝyaɣa Simɔŋ, n nɩɩ leleŋ kɛ́. Mpi tɔ, pǝ taɣa yʋlʋ cǝpǝna-ŋ tampana anɛ. Ama ma Caa wei ɩ wɛ ɩsɔtaa tɔɣɔ.
Na má, má heeliɣi-ŋ tǝfoo sɩ nyá hǝtɛ yɔɣɔtǝɣɩ sɩ, Pǝlɛ, na pǝlɛ nyá nyá tɔɔ kɛ́ maa sɩɩ ma yǝlaa kpekǝle. Na sǝm kaa pǝsɩ na pǝ la-wɛɣɛ pʋlʋ cǝcǝka.
Maa cɛlɛ-ŋ ɩsɔtaa Kawulaɣa saafʋnaa. Na mpi n kaa ha mpaaʋ kɛ atɛ cǝnɛ tɔ, pǝ kaa na mpaaʋ kɛ ɩsɔtaa. Na mpi n ká ha mpaaʋ kɛ atɛ cǝnɛ tɔ, pɩɩ hiki mpaaʋ kɛ ɩsɔtaa.
Ɩlɛna Yesu kpaalɩ ɩ ɩfalaa sɩ: Ɩ́ taa heeli nɔɣɔlʋ sɩ ma kɛ́ Mesii.
Pǝ kpaɣaʋ waatʋ ɩnɩ tɔɣɔ Yesu sʋʋ ɩ ɩfalaa kɛ heeluɣu tǝfoo sɩ: Pǝ wɛɛ sɩ má polo Yosalɛm na nyʋɣʋ nyǝ́ma na kɔtǝlaa sɔsaa na Ɩsɔ Tɔm sɛɣɛsǝlaa pá tʋ-m kʋnyɔŋ kɛ tǝnaɣa sɔsɔm. Paa kʋ-m, na maa fe pǝ kʋyɛɛŋ tooso wule.
Ḿpʋ́ɣʋ́ Piyɛɛ yaa Yesu na ɩ́ lɩɩna kpeeŋa na ɩ́ tǝkɩ-ɩ-tɩ, sɩ: Aaɩ Tacaa, Ɩsɔ ɩ́ taa yele na tǝlɛ tǝ́ kɔɔ.
Tǝnaɣa Yesu pǝsaa tǝkpɛʋ na ɩ́ tɔ Piyɛɛ sɩ: Satanɩ tɛɛ ma tɔɔ. Ɩsaɣatʋ taa kɛ́ n caa n tusi-m. Nyá hʋwɛɛ ta kɛ Ɩsɔ nyǝna, yǝlaa nyǝna kɛ́.
Pǝlɛ pǝ waalɩ, ɩlɛna Yesu pǝsǝna ɩ ɩfalaa tɔɔ sɩ: Ye wei ɩ caa sɩ ɩ́ tǝŋɩ-m pʋntʋ ɩ́ la ɩ tǝɣɩ awusa na ɩ́ sǝɣǝlɩ ɩ sǝm tesika na ɩ́ tǝŋǝɣǝna-m.
Pǝ taɣa pʋlʋ, ye wei ɩ́ pɛɛkǝɣɩ ɩ weesuɣu tǝcututu ɩ tɛŋna sǝpʋ. Ama wei ɩ́ lapa ɩ tǝɣɩ awusa kɛ ma tɔɔ, pʋntʋ ká hikina weesuɣu.
Ye yʋlʋ pǝsaa na ɩ́ hiki antulinya nyǝm tǝna ɩlɛna ɩnɩ ɩ sɩ, ɩ kawaaɣa ntɛ́ we? Pʋlʋpʋ wɛɛ mpi yʋlʋ ká kpaɣa na ɩ́ laɣasǝna ɩ weesuɣu tɔ?
Mpi tɔ Yʋlʋ Pǝyaɣa má, maa kpaɣa ma Caa teeli na má na ma ɩsɔtaa tillaa tǝ kɔɔ na má fɛlɩ paa wei kɛ́ ɩsǝna ɩ kʋlapʋtʋ wɛɛ tɔ.
Tampana kɛ ma heeliɣi-mɛ yoo maa cɛsǝɣɩ, mpa pa wɛ cǝnɛ tɔ pa taa lɛlaa ká ná Yʋlʋ Pǝyaɣa má na má kɔŋ ɩsɩɩ wulaʋ sɔsɔ na pǝ́cɔ́ pá sɩ.
Kʋyɛɛŋ naatoso tɛɛwa, ɩlɛna Yesu kpaɣa Piyɛɛ na Saakɩ na ɩ́lɛ́ ɩ neu Yohaanɩ na pá polo pʋɣʋ kʋkʋlʋɣʋ nakʋlɩ kʋ tɔɔ kɛ́ pa tike.
Tǝnaɣa ɩ laɣasa pa ɩsɛntaa kɛ́ kpakpaa, na ɩ ɩsɛntaa tee kɔkɔ.
Ḿpʋ́ɣʋ́ ɩ ɩfalaa tooso ɩnɩ ɩ na Moisi na Ilii, na pá na Yesu pá yɔɣɔtǝɣɩ.
Tǝnaɣa Piyɛɛ tɔma Yesu sɩ: Tacaa, ɩsɩɩ tǝ wɛʋ cǝnɛ ɩsǝntɔ tɔ pǝ wɛ teu napǝlǝɣɩ te. Ɩlɛ ye n caakɩ maa siki coka tooso. Nyaɣa lɛntɛ, Moisi kɛ lɛntɛ, na Ilii kɛ lɛntɛ.
Piyɛɛ tɔŋna ḿpʋ́ɣʋ́ yɔɣɔtʋɣʋ ɩlɛ ɩsɔŋmʋntʋɣʋ kʋhʋlʋmʋɣʋ laɩlaɩ nɔɣɔlʋ ɩ kɔmaɣalɛ na ɩ́ takɩ-wɛ. Na pá nɩɩ pǝ yɔɣɔtǝɣɩ ŋmʋntʋɣʋ ŋkʋ kʋ tɛɛ sɩ: Ma luɣu tɛɛ Pǝyaɣa ŋka ma laŋlɛ hʋlʋmǝna sɔsɔm tɔɣɔlɔ. Ɩ́ nɩɩna-kɛ.
Yesu ɩfalaa nɩɩ tɔm tǝnɛ, ɩlɛna sɔɣɔntʋ kpa-wɛɣɛ sɔsɔm na pá hoti pa nɔɔsɩ tɔɔ.
Ḿpʋ́ɣʋ́ Yesu polaa na ɩ́ tokina-wɛ na ɩ́ tɔ sɩ: Ɩ́ kʋlɩ, ɩ́ taa nyá.
Tǝnaɣa pa kʋsa ɩsɛ na pá nyǝnɩ, ɩlɛna pá maɣana Yesu tike tǝkoŋ.
Yesu na ɩ ɩfalaa pa tiikaɣana pʋɣʋ tɔɔ ɩlɛna Yesu kpaalɩ-wɛ sɩ: Ɩ́ taa heeli nɔɣɔlʋɣʋ mpi ɩ́ nawa mpʋ tɔ. Halǝna kʋyaŋku Yʋlʋ Pǝyaɣa má maa sɩ na má fe tɔ.
Ḿpʋ́ɣʋ́ Yesu ɩfalaa pɔɔsa-ɩ sɩ: Pepe tɔɔ kɛ́ Ɩsɔ Tɔm sɛɣɛsǝlaa ná tɔŋ sɩ Ilii ká caalǝna kɔntɛ?
Tǝnaɣa ɩ cɔ-wɛ sɩ: Tampana pǝ wɛɛ sɩ Ilii ká kɔɔ na ɩ́ taɣanɩ pǝ tǝnaɣa teitei na pǝ́cɔ́.
Ama ma heeliɣi-mɛ sɩ Ilii tɛma kɔntɛ. Ama yǝlaa ta nyǝmɩ-ɩ, ɩlɛna pá lana-ɩ ɩsɩɩ pa sɔɔlaa tɔ. Na mpʋ tɔtɔɣɔ paa la Yʋlʋ Pǝyaɣa má ma maɣamaɣa kɛ nyaŋ.
Tǝnaɣa ɩ ɩfalaa nyǝmá kpakpaa sɩ Ɩsɔ Lʋm Sɔlʋ Yohaanɩ tɔm kɛ ɩ yɔɣɔtǝɣɩ.
Yesu na ɩ ɩfalaa pa tala timpi samaa ka kotaa tɔ, ɩlɛna apalʋ nɔɣɔlʋ ɩ́ polo ɩ luŋ Yesu tɛɛ,
na ɩ́ tɔmɩ-ɩ sɩ: Haɩ, Tacaa, nyǝnɩ ma pǝyaɣa pǝtɔɔtǝlɛ. Timle wɛnna-kɛ. Tɔm paɣalɛ pǝ pɛtǝɣɩ-kɛɣɛ kɔkɔsɩ taa na lʋm taa.
Ma kɔna-kɛɣɛ nyá ɩfalaa ntɔ, na pá kpisi ka waasʋɣʋ.
Ḿpʋ́ɣʋ́ Yesu tɔma ɩ ɩfalaa sɩ: Ɩɩ tɛŋ Ɩsɔ na mǝ taa, pǝ́cɔ́ ɩ́ kɛ́ kʋtakɛɛsǝŋ kɛ́. Wɛɛ ɩsǝnaɣa má na-mɛ tɩɩ caɣa na má tɔkɩ mǝ kʋnyɔŋ? Ɩ́ kɔna-m pǝyaɣa ŋkɛɣɛ cǝnɛ.
Ɩlɛna Yesu kalǝna ɩlɔɣɔʋ wei ɩ ka wɛ pǝyaɣa ŋkɛ ka waalɩ tɔ na toŋ na ɩ́ tɔɣɔnɩ-ɩ. Ɩlɛna pǝyaɣa hiki alaafǝya kɛ kpakpaa kɛ tǝnɛ ɩnɩ.
Ḿpʋ́ɣʋ́ Yesu ɩfalaa pɔɔsa-ɩ pa tike sɩ: Pepe tɔɔ kɛ́ tǝ ta pǝsɩ na tǝ loo ɩlɔɣɔʋ ɩnɩ?
Ḿpʋ́ɣʋ́ Yesu cɔwa ɩ ɩfalaa sɩ: Ɩ́ ta tɛ́ Ɩsɔ na mǝ taa na pǝ tɔɔ tɔɣɔ. Tampana kɛ ma heeliɣi-mɛ yoo maa cɛsǝɣɩ. Ye mǝ taa tɛmnaʋ kɛ Ɩsɔ ka tɩɩ tala ɩsɩɩ sɔɔɣa pile kɛ yasǝlaɣa, ɩ́ pǝsǝɣɩ na ɩ́ tɔ pulaɣa kanɛ sɩ ká kpɛsɩ na ká laɣasɩ, kaa kpɛsɩ kɛ́. Pʋlʋ kaa wɛɛ mpi ɩ́ ká kpisi tɔ. [
Ɩlɔɣɔʋ ɩsɩɩ mpʋ, ye pǝ taɣa Ɩsɔ sǝlǝmʋɣʋ na Ɩsɔ sǝlǝmʋɣʋ, na nɔhɔkʋtʋ na nɔhɔkʋtʋ, pʋlʋ ɩɩ tɔɣɔnǝɣɩ-ɩ.]
Ḿpʋ́ɣʋ́ kʋyakʋ nakʋlɩ pǝ pamna Yesu ɩfalaa kota tǝntǝmlɛ kɛ Kalilee tɛtʋ taa. Tǝnaɣa Yesu heela-wɛ sɩ: Paa tʋ Yʋlʋ Pǝyaɣa maɣa yǝlaa niŋ taa,
na pɛlɛ pá kʋ-m. Ama wɛɛ tooso wule maa fe. Ḿpʋ́ɣʋ́ tɔm tǝnɛ tǝ wakǝla ɩ ɩfalaa laŋa kɛ sɔsɔm.
Yesu na ɩ ɩfalaa pa tala Kapǝnahum, ɩlɛna Ɩsɔ tǝsɛɛlɛ sɔsɔɔlɛ lampuu mʋlaa polo pa pɔɔsɩ Piyɛɛ sɩ: Mǝ Caa naa fɛlǝɣɩ Ɩsɔ tǝsɛɛlɛ sɔsɔɔlɛ lampuu yɛɛ?
Ɩlɛna Piyɛɛ sɩ: Ɩ fɛlǝɣɩ. Saa wei Piyɛɛ sʋʋkaɣa tǝyaɣa ɩlɛna Yesu caalɩ-ɩ pɔɔsʋɣʋ sɩ: Simɔŋ, n hʋʋ suwe? Le nyǝ́ma fɛlǝɣǝna antulinya ɩnɛ ɩ awulaa kɛ lampuunaa na patantǝnaa ye? Tɛtʋ piya yaa mʋʋlaa?
Ḿpʋ́ɣʋ́ Piyɛɛ cɔwa sɩ: Mʋʋlaa fɛlǝɣǝna. Ḿpʋ́ɣʋ́ Yesu tɔma sɩ: Tampana kɛ te, pǝ fɛɩ sɩ tɛtʋ piya ɩ́ fɛlɩ lampuu se.
Paa na mpʋ tɩɩ caa sɩ pǝ la yǝlaa panɛ pa taa kɛ́ pʋlʋ, ɩlɛ polo pɔɣɔ taa na ń tʋ kulaɣa. Kancaalaɣa tinte nte n ká kpa tɔ, wiili tǝ nɔɣɔ taa, n ká maɣana liɣitee nyǝɣǝlʋɣʋ. Lǝsɩ-kʋ na ń kɔɔ na ń fɛlɩ ma na-ŋ tá lampuu.
Waatʋ ɩnǝɣɩ Yesu ɩfalaa pola ɩ kiŋ na pá pɔɔsɩ-ɩ sɩ: Aweɣelɛ sɔsɔ kɛ ɩsɔtaa Kawulaɣa taa?
Tǝnaɣa Yesu yaa peiya na ɩ́ sɩɩ-kɛɣɛ pa ɩsɛntaa,
na ɩ́ tɔ-wɛ sɩ: Tampana kɛ ma heeliɣi-mɛ yoo maa cɛsǝɣɩ, ye ɩ́ tá laɣasɩ na ɩ́ pǝsɩ ɩsɩɩ peisi, ɩ́ kaa sʋʋ ɩsɔtaa Kawulaɣa.
Wei ɩ pasǝɣɩ ɩ tɩ na ɩ́ pǝsɩ ɩsɩɩ peiya kanɛ tɔ, ɩnǝɣǝlɛ ɩsɔtaa Kawulaɣa taa sɔsɔ.
Na wei ɩ ká mʋ peiya ɩsɩɩ kanɛɣɛ ma nyʋɣʋ tɔɔ tɔ, maɣa pʋntʋ mʋwa.
Ye wei ɩ́ lapa na piya nsi sɩ mʋ ma tɔm kɛ ɩsǝntɔ tɔ sɩ taa nakǝlɩ pǝntɩ, pǝ nǝɣǝsǝna pá tʋ pʋntʋ luɣu tɛɛ kɛ́ namlɛ sɔsɔɔlɛ na pá tʋsɩ-ɩ teŋku taa.
Ama antulinya ɩnɛ ɩ tɔm wɛ waɩyo kɛ́. Mpi tɔ, mpi pɩɩ la na yǝlaa hoti ɩsaɣatʋ taa tɔ pǝ wɛɛ kɛ́. Mpi pɩɩ tusi yǝlaa kɛ ɩsaɣatʋ taa tɔ pǝ kaa laŋ. Ama wei ɩ́ lapa na ɩ tɔɣɔntǝlɛ la ɩsaɣatʋ, pʋntʋ ká ná.
Ye nyá niŋ yaa nyá nɔɔhǝlɛ tusiɣina-ŋ ɩsaɣatʋ lapʋ taa, sɛtɩ-tɛ na ń lɔ pooluŋ. Sana kɛlɛ sɩ ń sʋʋ weesuɣu kʋpaŋkʋ taa na niŋ kʋlʋmǝŋ yaa nɔɔhǝlɛ kʋlʋmtǝlɛ, na mpi n ká wɛɛna nyá niŋ naalɛ yaa nɔɔhɛɛ naalɛ na pá pɛtɩ-ŋ kɔkɔ tam nyǝŋka taa tɔ.
Ye nyá ɩsǝlɛ tusiɣina-ŋ ɩsaɣatʋ lapʋ taa, hɔɣɔsɩ-tɛ na ń lɔ pooluŋ. Sana ń hiki weesuɣu kʋpaŋkʋ na ɩsǝlɛ kʋlʋmtǝlɛ, na mpi n ká wɛɛna ɩsɛ naalɛ na pá pɛtɩ-ŋ kɔkɔ ŋka ka wɛ tǝnaasǝlɛ sɔsɔɔlɛ taa tɔ.
Ɩ́ la laakalɩ na piya sǝnɛ sɩ taa nakǝlǝɣɩ nyǝnʋɣʋ kɛ yem. Pǝ taɣa pʋlʋ tɔɔ, ma heeliɣi-mɛ sɩ tampana tɔɔ sɩ ɩsɔtaa tillaa sǝŋa tam kɛ́ ma Caa wei ɩ wɛ ɩsɔtaa tɔ ɩ ɩsɛntaa kɛ́. [
Mpi pǝ lepa tɔ pǝ maɣamaɣa pǝ nyʋɣʋ yapʋ tɔɔ kɛ́ Yʋlʋ Pǝyaɣa má ma kɔma.]
Awe wɛna heeŋ nɩɩnʋwa (100) na ɩ taa kʋlʋm le, na ɩ́ kaa yele pɔɣɔlaɣafɛi nɩɩnʋwa ɩnɛɣɛ pulaɣa tɔɔ na ɩ́ tɛɛ na ɩ́ sʋʋ kʋlepu ɩnɛɣɛ pɛɛkʋɣʋ?
Ye ɩ kɔma na ɩ́ hii-ɩ, pɔpɔtʋ fɛɩ, ɩ laŋlɛ hʋlʋmǝɣǝna-ɩ kɛ́ na pǝ́ kǝlɩ pɔɣɔlaɣafɛi nɩɩnʋwa wei ɩ ta le tɔ.
Mpʋ tɔtɔɣɔ mǝ Caa wei ɩ wɛ ɩsɔtaa tɔ ɩɩ caa sɩ piya sǝnɛ sɩ taa nakǝlɩ ɩ́ le.
Ye nyá tɔɣɔntǝlɛ pǝntǝna-ŋ, polo na ń yaa-ɩ mǝ naalɛ na ń hʋlɩ-ɩ timpi ɩ pǝntǝna-ŋ tɔ. Ye ɩ nɩɩna-ŋ, pǝ lapa n waasa-ɩ kɛlɛ.
Ama ye ɩ kisaa, n yaa nɔɣɔlʋ yaa napǝlǝɣɩ naalɛ na ɩ́ na-ɩ na pǝ́cɔ́ pǝ́ lá ɩsɩɩ pa ŋmaaʋ Ɩsɔ Tɔm taa tɔ sɩ: Paa tɔm nti tɩɩ wɛɛna seliya nyǝ́ma kɛ naalɛ yaa tooso.
Ye saa ɩnɩ ɩ tasa kisuɣu, ɩlɛ n heeli Yesu sɛɛlaa kpekǝle. Na ɩ́ kisa Yesu sɛɛlaa kpekǝle kɛ nɩɩnaʋ tɔtɔ, ɩlɛ n nyǝnɩ-ɩ ɩsɩɩ ma ta nyɩ Ɩsɔ yaa ɩsɩɩ lampuu mʋlʋ.
Tampana kɛ ma heeliɣi-mɛ yoo maa cɛsǝɣɩ, pǝ tǝna mpi ɩ́ kaa ha mpaa kɛ atɛ cǝnɛ tɔ, pǝ kaa na mpaa kɛ ɩsɔtaa. Na pǝ tǝna mpi ɩ́ ká ha mpaaʋ kɛ atɛ cǝnɛ tɔ, pɩɩ ná mpaaʋ kɛ ɩsɔtaa.
Ma tasǝɣɩ-mɛɣɛ heeluɣu sɩ: Ye mǝ taa naalɛ lapa nɔɣɔ kʋlʋmaɣa na pá sǝlǝmɩ pʋlʋ, ma Caa wei ɩ wɛ ɩsɔtaa tɔ ɩ ká ha-wɛɣɛ-wɩ.
Pǝ taɣa pʋlʋ tɔɔ, yǝlaa naalɛ yaa tooso ɩ́ kota timpiɣi ma pʋlʋ lapʋ tɔɔ, ma wɛ pa hɛkʋ kɛ́.
Ḿpʋ́ɣʋ́ Piyɛɛ pola Yesu kiŋ na ɩ́ pɔɔsɩ-ɩ sɩ: Tacaa, ye ma tɔɣɔntǝlɛ pǝntǝɣǝna-m tam na má suma, tɔm ɩsǝnaɣa pǝ́ talaa ma kaa su? Tɔm naatosompɔɣɔlaɣa na?
Tǝnaɣa Yesu cɔ-ɩ sɩ: Ma heeliɣi-ŋ sɩ pǝ taɣa tɔm naatosompɔɣɔlaɣa se. Ama tɔm nɩɩtoso na naanʋwa naanʋwa kɛ tɔm naatosompɔɣɔlaɣa kɛ́.
Pǝ tɔɔ kɛ́ ɩsɔtaa Kawulaɣa nǝɣǝsǝna ɩsɩɩ wulaʋ sɔsɔ nɔɣɔlʋ wei ɩ caakaɣa sɩ ɩ́ mʋ ɩ kǝma kɛ ɩ tǝmlɛ nyǝ́ma kiŋ tɔ.
Ɩ caɣaa na ɩ́ tɔŋna ɩ kǝma kɛ mapʋ, ɩlɛna pá kɔna-ɩ apalʋ nɔɣɔlʋ. Apalʋ ɩnɩ ɩlɛ ɩ wɛna-ɩ kǝmlɛ kɛ liɣitee nyǝɣǝtʋ iyisi iyisi.
Ɩ ta nyɩ ɩsǝna ɩ ká la na ɩ́ hiki liɣitee anɩ na ɩ́ fɛlɩ tɔ. Ɩlɛna wulaʋ tɔ sɩ: Ɩ́ kpa kǝmlɛ tʋ ɩnɩ na ɩ alʋ na ɩ piya na ɩ wontu tǝna na ɩ́ pɛɛtɩ, na má hiki ma liɣitee.
Tǝnaɣa apalʋ ɩnɩ ɩ hota wulaʋ tɛɛ na ɩ́ wiina-ɩ sɩ: Haɩ, tacaa, la-m suulu, ye ma hikaa maa fɛlɩ-ŋ pǝ tǝna tǝcɩʋcɩʋ.
Ḿpʋ́ɣʋ́ wulaʋ ɩnɩ ɩ nyǝna tǝmlɛ tʋ pǝtɔɔtǝlɛ na ɩ́ cɛpɩ-ɩ, na ɩ́ yele-ɩ na ɩ́ tɛɛ.
Tǝmlɛ tʋ ɩnɩ ɩ tɛɛ mpʋ, ɩlɛna ɩ́ sulina ɩ tǝmlɛ taa taapalʋ nɔɣɔlʋ, ɩ́lɛ́ ɩ ka wɛna ɩnǝɣɩ kǝmlɛ kɛ liɣitee nyǝɣǝtʋ ŋmʋnʋɣʋ. Tǝnaɣa tǝmlɛ tʋ ɩnɩ ɩ́ lǝla ɩ taapalʋ luɣu tɛɛ tǝkem, sɩ ɩ́ fɛlɩ-ɩ ɩ kǝmlɛ kɛ ɩ́ fɛlɩ-ɩ.
Ḿpʋ́ɣʋ́ ɩ taapalʋ ɩnɩ ɩ hota ɩnɩ ɩ tɛɛ na ɩ wiina-ɩ sɩ: Haɩ, la-m suulu, ye ma hikaa maa fɛlɩ-ŋ.
Ama tǝmlɛ tʋ ɩnɩ ɩ kisaa na ɩ́ kpa ɩ taapalʋ ɩnɩ na ɩ́ pona na ɩ́ tǝkɩ salǝka taa, sɩ ɩ́ fɛlɩ ɩnǝɣɩ ɩ kǝmlɛ.
Wulaʋ sɔsɔ ɩnɩ ɩ tǝmlɛ nyǝ́ma lɛlaa ná mpʋ, ɩlɛna pa laŋa wakǝlɩ sɔsɔm, halǝna pá polo pá heeli-tǝɣɩ pa caa.
Tǝnaɣa pa caa ɩnɩ ɩ yaa tǝmlɛ tʋ ɩnɩ na ɩ́ tɔmɩ-ɩ sɩ: Tǝmlɛ tʋ ɩsaɣaʋ nyá, nyá wiina-m na má cɛ-ŋ tǝkpatakpata.
Pǝ nǝɣǝsǝna ɩsɩɩ nyá tɔtɔ nyaa nyǝnɩ nyá taapalʋ pǝtɔɔtǝlɛ ɩsɩɩ má nyǝnʋɣʋ nyá nyǝntɛ tɔ.
Tǝnaɣa pááná kpa pa caa ɩnǝɣɩ sɔsɔm na ɩ́ kpa tǝmlɛ tʋ ɩnɩ na ɩ́ tʋ-ɩ naasǝlaa niŋ taa sɩ ɩ́ fɛlɩ ɩ kǝmlɛ tǝna tǝcɩʋcɩʋ na pǝ́cɔ́ ɩ́ lɩɩ.
Tǝnaɣa Yesu tɔma-wɛ sɩ: Ḿpʋ́ɣʋ́ ma Caa wei ɩ wɛ ɩsɔtaa tɔ ɩ ká la-mɛ. Ye ɩɩ hʋlǝɣɩ mǝ tɔɣɔntǝlɛnaa kɛ suulu na lotu kʋlʋmtʋ.
Waatʋ wei Yesu tɛma ḿpʋ́ɣʋ́ sɛɣɛsʋɣʋ, ɩlɛna ɩ́ kʋlɩ Kalilee tɛtʋ na ɩ́ tɛɛ Yuta tɛtʋ nti tǝ wɛ Yaatanɩ waalɩ tɔ tǝ taa.
Tǝnaɣa samaa kɛ sɔsɔm tǝŋa-ɩ na ɩ́ waa pa kʋtɔmǝŋ.
Ḿpʋ́ɣʋ́ Falisanaa napǝlɩ pa polaa sɩ pa kuuki Yesu nɔɣɔ, ɩlɛna pá pɔɔsɩ-ɩ sɩ: Tá mpaaʋ taa yʋlʋ pǝsǝɣɩ na ɩ́ tɔɣɔnɩ ɩ alʋ kɛ natǝlɩ tǝ tɔɔ?
Tǝnaɣa Yesu pɔɔsa-wɛ sɩ: Ɩ́ ta kala nti pa ŋmaa Ɩsɔ Tɔm taa tɔ? Pa ŋmaawaɣa sɩ: Hatoo kancaalaɣa, antulinya ɩnɛ ɩ latʋ lapa-wɛɣɛ apalʋ na alʋ kɛ́.
Ɩlɛna ɩ́ tɔ sɩ: Mpʋ pǝ tɔɔ kɛ́ apalʋ ká yele ɩ caa na ɩ too na ɩ́ na ɩ alʋ pá caɣa na pa naalɛ pá pǝsɩ yʋlʋ kʋlʋm.
Saa ɩnɩ apalʋ na alʋ pa ta kɛ yǝlaa naalɛ tɔtɔ. Ama pa pǝsa yʋlʋ kʋlʋm kɛ́ tǝkoŋ. Ye mpʋ ɩlɛ, yʋlʋ ɩ́ taa yasɩ mpi Ɩsɔ kpɛntaa tɔ.
Ḿpɣʋ́ɣʋ́ Falisanaa pɔɔsa-ɩ sɩ: Pepe tɔɔ kɛ́ Moisi naa ha mpaa sɩ apalʋ pǝsǝɣɩ na ɩ́ la ɩ alʋ kɛ kisuɣu takǝlaɣa na ɩ́ tɔɣɔnɩ-ɩ?
Tǝnaɣa Yesu cɔ-wɛ sɩ: Mǝ laŋkpɩɩsǝŋ tɔɔ kɛ́ Moisi ka ha-mɛɣɛ mpaaʋ sɩ ɩ́ tɔɣɔnɩ mǝ alaa. Ama hatoo kancaalaɣa pǝ taa wɛɛ mpʋ.
Ma heeliɣi-mɛ tǝfoo sɩ, ye yʋlʋ tɔɣɔna ɩ alʋ na pǝ́ tá kɛ́ sɩ alʋ ɩnɩ ɩ́ lapa wasaŋkalǝtʋ tɔ pǝ tɔɔ, ɩlɛna apalʋ tɛɛ na ɩ́ kpaɣa alʋ lɛlʋ, pʋntʋ lapa wasaŋkalǝtʋ kɛ́.
Tǝnaɣa Yesu ɩfalaa tɔma sɩ: Ye ḿpʋ́ɣʋ́ pǝ wɛ apalʋ na alʋ pa hɛkʋ, ɩlɛ pǝ kǝla teu sɩ yʋlʋ ɩ́ caɣa ɩtantɛ ɩlɛ.
Ḿpʋ́ɣʋ́ Yesu cɔ-wɛ sɩ: Yǝlaa tǝna ɩɩ pǝsǝɣɩ na pá mʋ sɛɣɛsʋɣʋ kʋnɛ. Ama mpa Ɩsɔ ná ha pǝ toma tɔ pɛlɛ pa pǝsǝɣɩ.
Mpi pǝ kaɣatǝɣɩ yǝlaa kɛ alaa kpaɣaʋ tɔ pǝ wɛ ŋkaŋka kɛ́. Lɛlaa kiŋ ɩlɛ, pa lʋlǝɣɩ-wɛɣɛ mpʋ na pá fɛɩna pa tɩ. Lɛlaa ɩlɛ, yǝlaa lapǝna-wɛɣɛ kataasɩ. Pǝ kaasɩ lɛlaa ná kisa alaa kpaɣaʋ kɛ kʋkisu kɛ ɩsɔtaa Kawulaɣa tɔɔ. Ye wei ɩ ká pǝsɩ na ɩ́ mʋ sɛɣɛsʋɣʋ kʋnɛ, ɩ́ mʋ-kʋ.
Yǝlaa pukaɣana piya kɛ́ sɩ Yesu ɩ́ tǝnɩ sɩ tɔɔ kɛ́ niŋ na ɩ́ sǝlǝmǝna-sǝɣɩ Ɩsɔ. Tǝnaɣa ɩ ɩfalaa kalǝna sɩ kɔntaa.
Ɩlɛna Yesu tɔ ɩ ɩfalaa sɩ: Ɩ́ yele na piya kɔɔ ma kiŋ, ɩ́ taa kaɣatɩ-sɩ. Pǝ taɣa pʋlʋ tɔɔ, mpa pa wɛ ɩsɩɩ piya tɔ mpɛ pa tǝnna ɩsɔtaa Kawulaɣa.
Ḿpʋ́ɣʋ́ ɩ tǝna niŋ kɛ sɩ tɔɔ. Ɩlɛna ɩ́ kʋlɩ tǝna na ɩ́ tɛɛ.
Ḿpʋ́ɣʋ́ apalʋ nɔɣɔlʋ pola Yesu kiŋ na ɩ́ pɔɔsɩ-ɩ sɩ: Tacaa, kʋpantʋ ntiɣi pǝ wɛɛ sɩ maa la na má hiki weesuɣu ŋku kɩɩ tɛŋ tɔ?
Ḿpʋ́ɣʋ́ Yesu cɔ-ɩ sɩ: Pepe tɔɔ kɛ́ n pɔɔsǝɣɩ-m kʋpantʋ tɔɔ? Yʋlʋ kʋlʋm tǝkoŋ kɛna kʋpaŋ. Ye n caa sɩ ń hiki weesuɣu, tǝŋ mpi pa kɛɛsa kʋsǝsɩɩtʋ taa tɔ.
Tǝnaɣalɛ apalʋ ɩnɩ ɩ pɔɔsa Yesu sɩ: Kasɩ ntiɣi pa kɛɛsaa ye? Ɩlɛna Yesu cɔ apalʋ ɩnɩ sɩ: Taa kʋ yʋlʋ, taa la wasaŋkalǝtʋ, taa ŋmɩɩlɩ, taa suu lɛlʋ kɛ tɔm.
Se nyá caa na nyá too. Sɔɔlɩ nyá tɔɣɔntǝlɛ ɩsɩɩ nyá tɩ.
Tǝnaɣa ɩfepu ɩnɩ ɩ tɔma sɩ: Ma tɔka kʋsǝsɩɩtʋ ntɩ tǝ tǝnaɣa. Ɩlɛ pepeɣe pǝ kaasa má la tɔtɔ?
Tǝnaɣa Yesu tɔma-ɩ sɩ: Ye n caa n te tǝkpataa, polo na ń pɛɛtɩ pǝ tǝna mpi n wɛna tɔ na ń tala kʋnyɔntʋnaa kɛ pǝ liɣitee, na cele ń sʋʋ toŋ kɛ ɩsɔtaa. Ń tɛma mpʋ pǝ lapʋ ɩlɛ n kɔɔ na ń tǝŋɩ-m.
Ama ɩfepu ɩnɩ ɩ nɩɩ mpʋ, ɩlɛna ɩ laŋlɛ wakǝlɩ tǝtɔɣɔtɔɣɔ. Pǝ taɣa pʋlʋ tɔɔ, ɩ ka wɛna kɛ́ pǝ tɩɩ fɛɩ.
Tǝnaɣa Yesu tɔma ɩ ɩfalaa sɩ: Tampana kɛ ma heeliɣi-mɛ yoo maa cɛsɩɣɩ, liɣitee tʋ ɩsɔtaa Kawulaɣa sʋʋʋ wɛ katɛ kɛ́ pǝ tɩɩ fɛɩ.
Ma tasǝɣɩ-mɛɣɛ heeluɣu sɩ: Ɩsǝna mpi pǝ wɛ yooyoo kɛ́ katɛ sɩ ɩ́ sʋʋna pǝnyalaɣa pʋ́ʋ́ɣʋ́ na ɩ́ lɩɩ tɔ, mpʋ tɔtɔɣɔ pǝ wɛ liɣitee tʋ kɛ katɛ sɩ ɩ́ sʋʋ Ɩsɔ Kawulaɣa taa, halɩ pǝ tɩɩ tɛɛ mpʋ.
Ɩ ɩfalaa nɩɩ tɔm ntɩ ɩlɛna pǝ́ la-wɛɣɛ piti na pá tɔ sɩ: Ɩlɛ awe ka tʋlǝna ntɛɣɛ-tɩ ɩlɛ?
Tǝnaɣa Yesu nyǝna-wɛ, ɩlɛna ɩ́ tɔ sɩ: Yǝlaa kiŋ kɛ pǝ fɛɩ pǝsʋɣʋ. Ama Ɩsɔ ɩ́lɛ́, pǝ tǝna tǝlɛʋ kɛ́.
Ḿpʋ́ɣʋ́ Piyɛɛ nɔɣɔ tǝkpaʋ sɩ: Pepeɣe taa hiki ɩlɛ?
Ḿpʋ́ɣʋ́ Yesu cɔ-wɛ sɩ: Tampana kɛ ma heeliɣi-mɛ yoo maa cɛsǝɣɩ, waatʋ wei Yʋlʋ Pǝyaɣa ma maa caɣa ma teeli kumte tɔɔ kɛ́ alǝsanna taa tɔ, mɛ mpa ɩ́ tǝŋa-m mǝ naanʋwa na naalɛ tɔ, ɩ́ ká caɣa mǝ kumlee tɔɔ tɔtɔ, na ɩ́ hʋʋna Ɩsɛɣɛlɩ kpeka naanʋwa na naalɛɣɛ tɔm.
Na pa tǝna mpa paa yele pa tɛɛsɩ, yaa pa taalʋnaa, na pa kɔɣɔnaa, na pa newaa, yaa pa caanaa, yaa pa toonaa, yaa pa piya, yaa pa tawa kɛ ma tɔɔ tɔ, paa hiki mpi mpi pa yela mpʋ tɔ pǝ tɔm nɩɩnʋwa (100). Pǝyele paa hiki pa paa nyǝm kɛ weesuɣu ŋku kɩɩ tɛŋ tɔ kʋ taa.
Mpa pa wɛ lɔlɔ kɛ́ kaɣana tɔ pa taa paɣalɛ ká mǝlɩ waalɩ. Na waalɩ nyǝ́ma taa paɣalɛ náá mǝlɩ lɔlɔ.
Ɩɩ naa ɩsǝna ɩsɔtaa Kawulaɣa nǝɣǝsǝnaa tɔɣɔlɔ. Sɔsɔ nɔɣɔlʋ ɩ kʋlǝna tanaŋ ahula tɛɛ tǝpam sɩ ɩ caa apaa nyǝ́ma na ɩ́ tʋ ɩ lɛsɛŋ taalɛ taa.
Ḿpʋ́ɣʋ́ ɩ tisaa sɩ: Ilim ɩ́ tɛma maa fɛlɩ-mɛɣɛ liɣitee nyǝɣǝlʋɣʋ kʋlʋmʋɣʋ kʋlʋmʋɣʋ. Ɩlɛna ɩ́ heeli-wɛ sɩ: Ɩ́ tɛɛ na ɩ́ luŋ ma taalɛ taa.
Ilim kɔma na pǝ́ kpa pǝcɔ ɩlɛna ɩ́ tasa lɩɩʋ na ɩ́ maɣana napǝlɩ, pɛlɛ pa caɣa yem kɛ́ nɔnɔɣɔ tɛɛ.
Tǝnaɣa ɩ heela pɛlɛ sɩ: Ɩ́ tɛɛ ma lɛsɛŋ taa, maa fɛlɩ-mɛɣɛ ɩsǝna pǝ nǝɣǝsǝnaa tɔ.
Ɩlɛna pɛlɛ pá tɛɛ. Ḿpʋ́ɣʋ́ sɔsɔ ɩnɩ ɩ kɔma na ɩ́ tasa lɩɩʋ kɛ ilim sikuɣu na ɩ́ hiki napǝlǝɣɩ mpʋ tɔtɔ. Pǝ kɔma na pǝ́ tala ilim hʋʋʋ ɩlɛna ɩ́ tasa lɛlaa kɛ hikuɣu na ɩ́ pona ɩ taalɛ taa tɔtɔ.
Pǝ kɔma taanaɣa ilim ɩlɛna ɩ́ lɩɩ na ɩ́ maɣana napǝlɩ, pɛlɛ pa caɣa nɔnɔɣɔ tɛɛ. Ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ caɣa yem kɛ mpʋ?
Ḿpʋ́ɣʋ́ pɛlɛ pa cɔ-ɩ sɩ: Tǝ ta hiki wei ɩ ká kpaɣa-tʋɣʋ tǝmlɛ tɔɣɔ. Tǝnaɣa ɩ tɔma sɩ: Ye mpʋ, ɩ́ polo ma lɛsɛŋ taalɛ taa yaa.
Ilim kɔma na pǝ́ tɛ ɩlɛna sɔsɔ ɩnɩ ɩ́ yaa ɩ tǝmlɛ tɔɔ nyǝnllʋ na ɩ́ tɔmɩ-ɩ sɩ: Tɔʋ, yaa apaa nyǝ́ma mpɛ na ń fɛlɩ-wɛɣɛ pa liɣitee. Caalǝna mpa pa tǝkǝna kpaɣaʋ tɔ na ń tɛɛsǝna mpa pa caala kpaɣaʋ tɔ.
Ḿpʋ́ɣʋ́ mpa ɩ ka hika taanaɣa ilim tɔ pɛlɛ pa kɔma na pá hiki liɣitee nyǝɣǝlʋɣʋ nyǝɣǝlʋɣʋ.
Ḿpʋ́ɣʋ́ mpa pa caala tǝmlɛ taa kɛ́ sʋʋʋ tɔ pa hʋʋwa sɩ mpɛ pa nyǝna ká kǝlɩ panɛ pa nyǝna. Ama liɣitee nyǝɣǝlʋɣʋ nyǝɣǝlʋɣʋ kɛ́ pa cɛla-wɛ.
Sɔsɔ ɩnɩ ɩ fɛlʋɣʋ-wɛɣɛ mpʋ tɔ pǝ ta maɣa-wɛ.
Ɩlɛna pá tɔ sɩ: Mpa pa kɔma nɔɔnɔɔ tɔ kalifu kʋlʋm kɛ pɛlɛ pa lapa tǝmlɛ, ɩlɛna ń mǝlɩ na ń kpɛntɩ-tʋɣʋ kʋfɛlʋɣʋ kʋlʋmʋɣʋ na? Pǝyele tá kana na ilim nyaɣa-tʋɣʋ hatoo tanaŋ tɛɛ.
Tǝnaɣa sɔsɔ ɩnɩ ɩ cɔ pa taa lɛlʋ sɩ: Ma taapalʋ, ma ta muɣuli-ŋ se. Ma na-ŋ tɩɩ sɩɩ ḿpʋ́ɣʋ́ sɩ ń lapa ilim na pǝ tɛm maa fɛlɩ-ŋ liɣitee nyǝɣǝlʋɣʋ, yaa pǝ taɣa mpʋ?
Mʋ nyá liɣitee na ń tɛɛ ń fɛɛ-m. Má nɔkǝna sɩ má cɛla wei pǝ tǝkǝnaa tɔtɔɣɔ teitei ɩsɩɩ ma cɛla nyá tɔ.
Ma fɛɩna mpaaʋ sɩ má lana ma liɣitee kɛ ɩsǝna ma sɔɔlaa tɔ? Ma lapa kʋpantʋ tɔɣɔ pǝ wɩɩkɩ-ŋ yaa?
Tǝnaɣa Yesu tasaa sɩ: Waalɩ nyǝ́ma ká mǝlɩ lɔlɔ, na lɔlɔ nyǝ́ma náá mǝlɩ waalɩ.
Ḿpʋ́ɣʋ́ Yesu pukaɣa Yosalɛm, ɩlɛna ɩ́ yaa ɩ ɩfalaa kɛ kpeeŋa kɛ waatʋ wei pa wɛ mpaaʋ taa tɔ na ɩ́ tɔ-wɛ sɩ:
Tɔʋ, tǝ kpaa Yosalɛm ɩsǝntɔ tɔ, paa kpaɣa Yʋlʋ Pǝyaɣa má na pá tʋ kɔtǝlaa sɔsaa na Ɩsɔ Tɔm sɛɣɛsǝlaa pa niŋ taa. Paa tɔ sɩ pá kʋ-m.
Paa tʋ-m ma ta nyɩ ɩsɔnaa niŋ taa, na pɛlɛ pá paana-m na pá casa-m akpatɛɛ na pá ka-m sǝm tesika tɔɔ. Na kʋyɛɛŋ tooso wule maa fe.
Tǝnaɣa Sepetee pǝyalaa na pa too pa pola Yesu kiŋ, ɩlɛna pa too luŋ Yesu tɛɛ na ɩ́ wiina-ɩ sɩ: La-m kʋpantʋ natǝlɩ.
Tǝnaɣa Yesu pɔɔsa-ɩ sɩ: Pepeɣe n caa má la-ŋ? Ɩlɛna alʋ cɔ-ɩ sɩ: Ma caa sɩ ń tɔ sɩ ma pǝyalaa panɛ pa naalɛ paa caɣa nyá kiŋ kɛ waatʋ wei n ká tɔɣɔ nyá Kawulaɣa tɔ. Lɛlʋ kɛ nyá ntɔɣɔŋ tɔɔ, lɛlʋ kɛ nyá mpǝtǝŋ tɔɔ.
Ḿpʋ́ɣʋ́ Yesu cɔ-wɛ sɩ: Ɩ́ tá nyɩ mpi ɩ́ sǝlǝmǝɣɩ tɔ yɛɛ? Ɩ́ pǝsǝɣɩ na ɩ́ tɔɣɔ wahala sɔsɔ wei maa tɔɣɔ tɔ? Tǝnaɣa pa tɔma sɩ: Tɩɩ pǝsɩ.
Ɩlɛna Yesu cɔ-wɛ sɩ: Tampana ɩ́ ká tɔɣɔ wahala sɔsɔ wei maa tɔɣɔ tɔ. Ama pǝ taɣa má lǝsǝɣǝna mpa paa caɣa ma ntɔɣɔŋ tɔɔ, na mpa paa caɣa ma mpǝtǝŋ tɔɔ tɔ. Mpa pa tɔɔ ma Caa taɣana lona anɩ tɔ pɛlɛ pa kɛna a nyǝ́ma.
Yesu ɩfalaa naanʋwa wei pǝ kaasaa tɔ pɛlɛ pa ná mpʋ, ɩlɛna pa taa wɩɩna Sepetee pǝyalaa mpɛ pa naalɛ.
Tǝnaɣa Yesu yaa pa tǝna na ɩ́ tɔ-wɛ sɩ: Ɩ́ nyǝmá sɩ mpa pa kɛ́ yǝlaa awulaa tɔ, pɛlɛ pa tɔkɩ kawulaɣa kɛ lɛlaa tɔɔ. Na mpa pɛlɛ pa kɛ́ kʋfeelaa tɔ, pɛlɛ pa ŋmakǝlǝɣɩ sǝkpema.
Ama pǝ fɛɩ sɩ pɩɩ wɛɛ ḿpʋ́ɣʋ́ mǝ kiŋ. Nti tɔɣɔlɛ sɩ, ye mǝ taa wei ɩ́ caa ɩ la sɔsɔ kɛ mǝ hɛkʋ, pʋntʋ ɩ́ pǝsɩ mǝ pǝyalʋ.
Na ye mǝ taa nɔɣɔlʋ ɩ́ caa ɩ la mǝ nɔɣɔ tʋ, pʋntʋ ɩ́ pǝsɩ mǝ yom.
Mpʋ tɔtɔɣɔ Yʋlʋ Pǝyaɣa má, ma ta kɔɔ sɩ má tɔɣɔ cɛcɛɛlɛ. Ama ma kɔmaɣa sɩ má pǝsɩ yǝlaa tǝna tǝmlɛ tʋ, na má ha ma weesuɣu na pǝ cɛ yǝlaa paɣalɛ kɛ pa yomle taa.
Waatʋ wei Yesu lɩɩna Yeliko ɩcatɛ taa tɔ samaa tuutuuma tǝŋa ɩ waalɩ.
Pǝ pamna yʋlʋmaa naalɛ ka caɣa mpaaʋ nɔɣɔ. Pa nɩɩwa sɩ Yesu tɛɛna ntɛ́, ɩlɛna pá sʋʋ koou sɩ: Tafiiti Pǝyalʋ, Tacaa, nyǝnɩ tá pǝtɔɔtǝlɛ.
Tǝnaɣa samaa kalǝna-wɛ na pá heeli-wɛ sɩ pa su. Ama pɛlɛ pa sɔɔsa koou kɛ sɔsɔm sɩ: Tafiiti Pǝyalʋ, Tacaa, nyǝnɩ tá pǝtɔɔtǝlɛ.
Ḿpʋ́ɣʋ́ Yesu sǝŋaa na ɩ́ yaa-wɛ na ɩ́ pɔɔsɩ-wɛ sɩ: Ɩ́ caa ma la-mɛɣɛ-we?
Ɩlɛna pɛlɛ pa cɔ-ɩ sɩ: Tacaa, tǝ caa kɛ́ sɩ ń kuli tá ɩsɛ.
Ḿpʋ́ɣʋ́ pa tɔm lapa Yesu kɛ́ pǝtɔɔtǝlɛ na ɩ́ takɩ pa ɩsɛ na pá sʋʋ naʋ kɛ tǝnɛ ɩnǝɣɩ kpakpaa na pá tǝŋ ɩ waalɩ.
Ḿpʋ́ɣʋ́ pa tala Petafasɩ kɛ Olifinaa pʋɣʋ tɔɔ. Waatʋ ɩnɩ tɔ pa fɛɩ pooluŋ na Yosalɛm. Tǝnaɣa Yesu tila ɩ ɩfalaa naalɛ sɩ:
Ɩ́ polo ɩcatɛ nte tǝ wɛ mǝ nɔɣɔ tɔɔ tɔ tǝ taa. Ye ɩ́ tala tǝ taa kɛ́ kpakpaa ɩ́ ká ná pa tʋ kpaŋaɣa toto nɔɣɔlʋ na ɩ pile kɛ ɩ kiŋ, ɩ́ hɛtɩ-sɩ na ɩ́ kɔna-m.
Ye nɔɣɔlʋ ɩ́ pɔɔsa-mɛ sɩ pʋlʋ, ɩ́ cɔ pʋntʋ sɩ Tacaa caakǝna. Ye ɩ́ cɔ mpʋ paa yele-mɛ na ɩ́ tɛɛna.
Pǝ lapa ḿpʋ́ɣʋ́ sɩ pǝ́ la nti Ɩsɔ kʋyɔɣɔtʋtʋ tɛlǝsʋlʋ ka yɔɣɔtaa tɔ sɩ:
Ɩ́ heeli Siyɔŋ ɩcatɛ nyǝ́ma sɩ, ɩ́ nyǝnɩ, mǝ wulaʋ kɔŋ mǝ kiŋ, na ɩ́ caɣa kpaŋaɣa toto tɔɔ, na ɩ́ wɛ tǝpamm. Nn na ɩ́ caɣa kpaŋaɣa pǝyaɣa tɔɔ.
Ḿpʋ́ɣʋ́ Yesu ɩfalaa mpa ɩ tilaa tɔ pa tɛɛwa na pá lá ɩsɩɩ ɩ́ kɛɛsa-wɛ tɔ.
Ḿpʋ́ɣʋ́ pa kɔna kpaŋaɣa toto ɩnɩ na ɩ pile, na pá kpaɣa pa wontu na pá pɔ sɩ tɔɔ, na Yesu kpa na ɩ́ caɣa pǝ tɔɔ.
Na yǝlaa paɣalɛ kɛ sɔsɔm náá pɔ pa wontu kɛ mpaaʋ taa. Lɛlaa náá cɛ akɔɔ na pá pɔ mpaaʋ taa.
Samaa wei ɩ ka wɛ Yesu nɔɣɔ tɔɔ na wei ɩ ka wɛ Yesu waalɩ tɔ pɛlɛ pa tɔŋna yɔɣɔtʋɣʋ na nɔɔsɩ sɔsɔɔnsɩ sɩ: Paa wei ɩ́ tʋ Tafiiti Pǝyalʋ kɛ teeli. Ɩsɔ ɩ́ wɛɛ wei ɩ kɔŋna Tacaa toŋ tɔ ɩ waalɩ. Paa wei ɩ́ tʋ Ɩsɔ kɛ́ teeli kɛ ɩsɔtaa.
Yesu kɔma na ɩ́ sʋʋ Yosalɛm taa, ɩlɛna ɩcatɛ la yuŋ tǝkɛmm, na yǝlaa pɔɔsǝɣɩ sɩ: Aweɣe ye?
Ɩlɛna samaa cɔ sɩ: Kalilee Nasalɛtɩ Ɩsɔ kʋyɔɣɔtʋtʋ tɛlǝsʋlʋ Yesu kɛ́.
Ḿpʋ́ɣʋ́ Yesu sʋʋ Ɩsɔ tǝsɛɛlɛ taa na ɩ́ tɔɣɔnɩ pa tǝna mpa pa pɛɛtaɣaa na mpa pa yakaɣa tɔ. Na ɩ́ pǝsɩ liɣitee yɔkǝlaa taapǝlǝnaa kɛ alele na alukukunaa pɛɛtǝlaa kpelasɩ tɔtɔ.
Ɩlɛna ɩ́ tɔ-wɛ sɩ: Pa ŋmaawa Ɩsɔ Tɔm taa kɛ́ sɩ: Paa yaa ma tǝyaɣa sɩ Ɩsɔ tǝsǝlǝmǝlɛ. Ama mǝ pǝsǝna-kɛɣɛ ŋmɩɩlaa tǝyaɣa.
Ḿpʋ́ɣʋ́ yʋlʋmaa na sɛkǝllaa pa pola Yesu kiŋ kɛ Ɩsɔ tǝsɛɛlɛ taa na ɩ́ lá na pá hiki alaafǝya.
Ɩsɩɩ Yesu lapa piti tǝma kɛ mpʋ, na pǝ kaasɩ na piya náá yɔɣɔtǝɣǝna nɔɔsɩ sɔsɔɔnsɩ kɛ Ɩsɔ tǝsɛɛlɛ taa sɩ: Paa wei ɩ́ tʋ Tafiiti Pǝyalʋ kɛ́ teeli tɔ, pǝ ta maɣa kɔtǝlaa sɔsaa na Ɩsɔ Tɔm sɛɣɛsǝlaa ntɛ́.
Tǝnaɣa pa pɔɔsa Yesu sɩ: N nɩɩkɩ nti pa yɔɣɔtǝɣɩ tɔ? Ɩlɛna Yesu náá cɔ-wɛ sɩ: Ɛɛ, ma nɩɩkɩ. Ḿpʋ́ɣʋ́ ɩ́ pɔɔsa-wɛ sɩ: Ɩ́ ta kalǝta Ɩsɔ Tɔm taa kɛ́ timpi pa ŋmaawa sɩ: Piya sǝkpesi na ahʋlʋmnaa nɔɔsɩ taa kɛ́ n yelaa na nyá sam lɩɩna tɔ yɛɛ?
Pǝ waalɩ kɛ́ ɩ yela-wɛ na ɩ́ lɩɩ na ɩ́ se pa ɩcatɛ, na ɩ́ polo ɩ́ sʋʋ kʋyaŋkuɣu Petanii.
Kʋ fema ɩlɛna Yesu kʋlɩ na ɩ́ mǝlǝɣɩ ɩcatɛ taa, ɩlɛna nyɔɣɔsɩ kpa-ɩ mpaaʋ.
Ḿpʋ́ɣʋ́ ɩ loosa fiki tʋɣʋ kɛ mpaaʋ nɔɣɔ. Ɩlɛna ɩ́ polo na ɩ́ maɣana hatʋ tike. Tǝnaɣa ɩ tɔma fiki tʋɣʋ sɩ: N kaa tasa pile lʋlʋɣʋ kɛ paa pǝcɔ. Ɩlɛna tʋɣʋ ŋkʋ kʋ wʋlɩ tǝnaɣa kpakpaa tǝwoŋwoŋ.
Yesu ɩfalaa ná mpʋ, ɩlɛna pǝ la-wɛɣɛ sɔɣɔntʋ kɛ sɔsɔm. Ɩlɛna pá pɔɔsɩ Yesu sɩ: Ɩsǝnaɣa pǝ lapa na fiki tʋɣʋ ŋkʋ kʋ wʋlɩ kpakpaa kɛ mpʋ?
Tǝnaɣa Yesu cɔwa sɩ: Tampana kɛ ma heeliɣi-mɛ yoo maa cɛsǝɣɩ, ye ɩ́ tʋ Ɩsɔ kɛ́ naani na ɩ́ tá lá sika, pǝ taɣa mpi ma lapa fiki tʋɣʋ kʋnɛ tɔ pǝ tike kɛ́ ɩ́ ká la. Ɩ́ pǝsǝɣɩ na paa pulaɣa kanɛ ɩ́ tɔ-kɛ sɩ ká kpɛsɩ na ká hoti teŋku taa, pǝ lakɩ kɛ́.
Ye ɩ́ wɛna naani pǝ tǝna mpi ɩ́ sǝlǝmǝɣɩ sɩ Ɩsɔ ɩ́ la-mɛ tɔ, ɩ lakɩ-mɛɣɛ-wǝɣɩ.
Ḿpʋ́ɣʋ́ Yesu sʋʋ Ɩsɔ tǝsɛɛlɛ taa na ɩ́ niki sɛɣɛsʋɣʋ. Ɩlɛna kɔtǝlaa sɔsaa na Yuta nyǝ́ma taa sɔsaa polo na pá pɔɔsɩ-ɩ sɩ: Kaŋkantɛ nteɣe n makɩ nyá taa na ń lakɩ ɩsǝntɔ? Yaa awe tɩɩ ha-ŋ pǝ mpaaʋ?
Tǝnaɣa Yesu cɔwa Yuta sɔsaa mpɛ sɩ: Tɔʋ, ma maɣamaɣa maa pɔɔsɩ-mɛɣɛ tɔm kʋlʋmtʋ tǝkoŋ. Ye ɩ́ cɔ-m ɩlɛ, maa heeli-mɛɣɛ kaŋkantɛ nte ma makɩ ma taa na má lakɩ ɩsǝntɔ tɔ.
Ɩsɔ yaa yǝlaa tilina Yohaanɩ sɩ ɩ́ sɔɔkɩ yǝlaa kɛ Ɩsɔ lʋm? Ḿpʋ́ɣʋ́ pa maɣasa-tǝɣɩ pa taa pa tike. Ɩlɛna Yuta sɔsaa mpɛ pá tɔ sɩ: Ye tǝ tɔma sɩ Ɩsɔ tilina-ɩ, ɩ ká pɔɔsɩ-tʋ sɩ na pepe tɔɔ kɛ́ tǝ ta mʋ ɩ tɔm ɩlɛ?
Pǝyele ye tǝ tɔma sɩ yʋlʋ tilina-ɩ kɔlɔ, tǝ wɛna samaa sɔɣɔntʋ. Pǝ taɣa pʋlʋ tɔɔ, pa tǝna pa nyǝmá sɩ Yohaanɩ kɛ́ Ɩsɔ kʋyɔɣɔtʋtʋ tɛlǝsʋlʋ kɛ́.
Ḿpʋ́ɣʋ́ Yuta sɔsaa mpɛ pa pǝsǝna Yesu sɩ: Tǝ ta nyɩ. Tǝnaɣa Yesu ná cɔ-wɛ sɩ: Aŋhaa, má kaa heeli-mɛɣɛ kaŋkantɛ nte ma makɩ na má lakɩ ɩsǝntɔ tɔ.
Ḿpʋ́ɣʋ́ Yesu tasa Yuta sɔsaa mpɛ sɩ: Ɩ́ na-weɣe tǝnɛ tǝ taa? Apalʋ nɔɣɔlʋ ka wɛnna pǝyalaa kɛ naalɛ. Ɩlɛna ɩ́ heeli lɛlʋ sɩ: Akele polo na ń hala ma lɛsɛŋ taalɛ taa kɛ́ saŋa.
Tǝnaɣa pǝyalʋ cɔ-ɩ sɩ: Ma kaa polo. Pǝlɛ pǝ waalɩ ɩlɛna pǝyalʋ kɔɔ ɩ́ laɣasɩ hʋwɛɛ na ɩ́ polo.
Ḿpʋ́ɣʋ́ pa caa ɩnɩ ɩ polaa na ɩ́ heeli lɛlʋ kɛ mpʋ tɔtɔ. Ɩ́lɛ́ sɩ: Tɔʋ yaa, paapa. Ama ɩ ta polo.
Pa naalɛ pa taa awe lapǝna ntɛɣɛ ɩ caa luɣu tɛɛ nyǝntʋ? Ḿpʋ́ɣʋ́ Yuta sɔsaa cɔ-ɩ sɩ: Kancaalaɣa nyǝŋ. Tǝnaɣa Yesu tɔma-wɛ sɩ: Tampana kɛ ma heeliɣi-mɛ yoo maa cɛsǝɣɩ, lampuu mʋlaa na wasaŋkalǝnaa ká tɛɛ-mɛɣɛ nɔɣɔ kɛ Ɩsɔ Kawulaɣa taa.
Pǝ taɣa pʋlʋ tɔɔ, Yohaanɩ ná kɔma sɩ ɩ hʋ́lǝ́ɣɩ́-mɛɣɛ mpaaʋ kʋpaŋkʋ na ɩ́ kisi ɩ tɔm mʋɣʋ. Ama lampuu mʋlaa na wasaŋkalǝnaa ná mʋ ɩ tɔm. Paa na mǝ kɔma na ɩ́ ná ḿpʋ́ɣʋ́ waalɩ waalɩ tɔ, ɩ́ tá tɔ sɩ ɩ́ laɣasǝɣɩ mǝ taa hʋwɛɛ na ɩ́ mʋ ɩ tɔm.
Ḿpʋ́ɣʋ́ Yesu tasa Yuta sɔsaa mpɛɣɛ yɔɣɔtʋɣʋ sɩ: Ɩ́ nɩɩ, ma sɛɛkɩ-mɛɣɛ ɩsɔ lɛlʋ. Sɔsɔ nɔɣɔlʋ ɩ ka sɔna lɛsɛŋ kɛ taalɛ tǝcu na ɩ́ ŋma koluŋa na ɩ́ cɔɔna. Na ɩ́ lá timpi ɩ ká nyaasǝɣɩ pǝ lʋm tɔ. Na ɩ́ ŋma akele taŋkaʋ wei ɩ tɔɔ pa sǝŋǝɣɩ na pá feŋiɣi tɔ. Ɩ tɛma mpʋ ɩlɛna ɩ́ caa yǝlaa na ɩ́ sɩɩ tǝ taa, ɩlɛna ɩ́ tɛɛ yɛla.
Pǝ kɔma na pǝ́ tala tɩɩŋ ɩnɩ ɩ kooluɣu waatʋ, ɩlɛna ɩ́ kʋsɩ ɩ tillaa napǝlɩ sɩ: Ɩ́ polo ma tǝmlɛ nyǝ́ma kiŋ na pá cɛlɛ-m ma tete.
Tǝnaɣa tǝmlɛ nyǝ́ma mpɛ pa kpa ɩ tillaa mpɛ na pá má lɛlʋ kɛ teu, na pá kʋ lɛlʋ, na pá yoo lɛlʋ kɛ pɛɛ.
Ḿpʋ́ɣʋ́ sɔsɔ ɩnɩ ɩ taɣana tillaa lɛlaa kɛ kʋsʋɣʋ kɛ paɣalɛ na pǝ́ kǝlɩ kancaalaɣa nyǝ́ma. Ɩlɛna tǝmlɛ nyǝ́ma tasa pɛlɛɣɛ lapʋ kɛ teitei ɩsɩɩ paa lapʋ kancaalaɣa nyǝ́ma tɔ.
Tǝnaɣa ɩ tɛɛsa ɩ pǝyalʋ kɛ tiluɣu, na ɩ́ hʋʋkɩ sɩ paa nyá ɩ pǝyalʋ ɩsǝlɛ.
Ama tǝmlɛ nyǝ́ma ná kɔma na pá loosi ɩ pǝyalʋ, ɩlɛna pá heeli tǝma sɩ: Ɩɩ loosiɣi kpancoou tʋ kɔŋna ntɛ? Ɩ́ kɔɔ na tǝ́ kʋ-ɩ na ɩ taalɛ pǝsɩ tá nyǝntɛ.
Tǝnaɣa pá kpa-ɩ, na pá lǝsɩ-ɩ taalɛ na waalɩ na pá kʋ-ɩ.
Tǝnaɣa Yesu pɔɔsa Yuta sɔsaa mpɛ sɩ: Taalɛ tʋ ɩ́ kɔma na ɩ́ kɔɔ, ɩsǝnaɣa ɩ ká la tǝmlɛ nyǝ́ma panɛ?
Ḿpʋ́ɣʋ́ Yuta sɔsaa cɔ Yesu sɩ: Ɩ kaa nyǝnɩ yǝlaa asaɣaa panɛ pa pǝtɔɔtǝlɛ. Ama ɩ kʋɣɩ-wɛɣɛ, na ɩ́ kpaɣa taalɛ na ɩ́ cɛla lɛlaa mpa pǝ́ tala pǝ waatʋ paa cɛlɛ-ɩ ɩ tete tɔ.
Tǝnaɣa Yesu pɔɔsa Yuta sɔsaa sɩ: Ɩ́ tá kalǝta nti pa ŋmaa Ɩsɔ Tɔm taa tɔ yɛɛ? Pa ŋmaawaɣa sɩ: Pǝlɛ nte tɛtʋ ŋmalaa ŋmaakaɣa na pá lɔ tɔ, ńtɛ́ tǝ tɔɔ kɔlɔ ŋmatʋ tǝna mǝlaa na tǝ́ sǝŋ. Mpi Tacaa lapa na tǝ́ nyǝnǝɣɩ na pǝ́ wɛ-tʋɣʋ piti tɔɣɔlɛ.
Ḿpʋ́ɣʋ́ Yesu tasa-wɛ sɩ: Pǝ tɔɔ kɛ́ ma heeliɣi-mɛ sɩ paa lɛɛkɩ-mɛɣɛ Ɩsɔ Kawulaɣa na pá cɛla-kɛɣɛ yǝlaa mpa pa mʋna ka tǝmlɛ tɔ. [
Ye pǝ cǝpa wei na ɩ́ hoti pǝlɛ ntɛ́ tǝ tɔɔ, tǝ pʋtǝtǝɣɩ-ɩ kɛ́, ɩ kaa wɛɛ hiiu. Yaa pǝ cǝpa yʋlʋ nɔɣɔlʋ na pǝlɛ ńtɛ́ tǝ nyǝkɩ-ɩ, tǝ taalǝɣɩ-ɩ na atɛɣɛ.]
Kɔtǝlaa sɔsaa na Falisanaa pa nɩɩ mpʋ, ɩlɛna pá nyɩ sɩ mpɛɣɛ Yesu sɛɛna ɩsɔ ɩnɩ.
Tǝnaɣa pa sʋʋ mpaaʋ pɛɛkʋɣʋ sɩ pá kpa-ɩ. Ama pa nyamna samaa. Pǝ taɣa pʋlʋ tɔɔ, pɛlɛ pá nyǝnaɣa Yesu kɛ́ Ɩsɔ kʋyɔɣɔtʋtʋ tɛlǝsʋlʋ kɛ́.
Ḿpʋ́ɣʋ́ Yesu tasa ɩsɔnaa sɛɛʋ kɛ mpa pa nɩɩkaɣa ɩ tɔm tɔ sɩ:
Ɩɩ naa ɩsǝna ɩsɔtaa Kawulaɣa nǝɣǝsǝnaa tɔɣɔlɔ. Wulaʋ nɔɣɔlʋ ɩ lapǝna tɔɣɔnaɣa kɛ ɩ pǝyalʋ alʋ kpaɣaʋ tɔɔ.
Ḿpʋ́ɣʋ́ ɩ tila ɩ tǝmlɛ nyǝ́ma sɩ: Ɩ́ polo ɩ́ yaa mpa ma lapa tɔɣɔnaɣa tɔ. Tǝnaɣa pɛlɛ pa kisa kɔntɛ.
Ɩlɛna ɩ́ taɣanɩ kʋfama kɛ tiluɣu sɩ pá heeli mpa ɩ yaa tɔɣɔʋ tɔ sɩ: Ma kʋ naaŋ kataasɩ na wontu nim nyǝntʋ, na pǝ tǝna pǝ tɛma pɩɩʋ na pǝ́ caɣaa. Pá kɔɔ na pá tɔɣɔ ma akpaɣalɛ tɔɣɔnaɣa.
Ama mpa pa yaa mpʋ tɔ pa taa nɔɣɔlʋ ta ke. Paa wei ɩ tɛɛ ɩ nyǝŋkʋ kɛ́. Ɩnɛɣɛ ɩ́lɛ́ ɩ taalɛ, ɩnɛɣɛ ɩ́lɛ́ ɩ kʋyakʋ.
Pǝ́ kaasɩ lɛlaa na pɛlɛ pá kpa tillaa mpɛ na pá hʋ́lɩ́-wɛɣɛ kaŋkaŋsi na pá kʋ-wɛ.
Tǝnaɣa pǝ lapa wulaʋ kɛ pááná na ɩ́ tili ɩ yoolaa sɩ pá kʋ yʋlʋkʋlaa mpɛ, na ɩ́ sɔ pa ɩcatɛ.
Ɩ tɛma mpʋ ɩlɛna, ɩ́ heeli ɩ tǝmlɛ nyǝ́ma sɩ: Tɔʋ, akpaɣalɛ tɔɣɔnaɣa pɩɩwa. Pǝyele mpa ma yaawa tɔ pa laŋaa.
Mpʋ tɔ ɩ́ polo nɔnɔɔsɩ sɔsɔɔnsɩ tɛɛ na pa tǝna mpa ɩ ká ná tɔ ɩ́ yaa-wɛ sɩ pá kɔɔ na pá tɔɣɔ.
Ḿpʋ́ɣʋ́ pɛlɛ pa tɛɛwa nɔnɔɔsɩ tɛɛ na pá koti pa tǝna mpa pa nawa tɔ, asaɣaa na pǝ kʋpama kɛ mpʋ, na yǝlaa su acima kutuluɣu.
Ḿpʋ́ɣʋ́ wulaʋ sʋʋwa sɩ ɩ naa mpa pa pola tɔɣɔʋ tɔ. Ɩlɛna ɩ́ maɣana nɔɣɔlʋ, ɩ ta suu akpaɣalɛ wontu.
Ɩlɛna ɩ́ pɔɔsɩ-ɩ sɩ: Ma taapalʋ, ɩsǝnaɣa ń sʋʋ cǝnɛ na ń tá suu akpaɣalɛ wontu? Apalʋ ɩnɩ ɩ ta cɔ sɩ pʋlʋ.
Tǝnaɣa wulaʋ heela ɩ tǝmlɛ nyǝ́ma sɩ: Ɩ́ hɔkɔ ɩ niŋ na ɩ nɔɔhɛɛ na ɩ́ polo ɩ́ pɛtɩ-ɩ sǝkpɛtʋɣʋ taa. Tǝnaɣa ɩ ká casa kapusi na ɩ́ nyasǝɣɩ ɩ tǝɣɩ kela.
Ɩlɛna Yesu tɔ sɩ: Pa yaa paɣalɛ, ama pǝcɔɣɔ pa lǝsaa.
Ḿpʋ́ɣʋ́ Falisanaa caɣaa na pá sɛɣɛsɩ ɩsǝna paa nyɩ Yesu kɛ́ katɔka na tɔm kʋpɔɔsʋtʋ na pá hiki-ɩ tɔ.
Ḿpʋ́ɣʋ́ pa tila pa ɩfalaa taa napǝlɩ na Helɔtɩ kpekǝle nyǝ́ma napǝlɩ tɔtɔ sɩ pá polo na pá tɔ Yesu sɩ: Tacaa, tǝ nawa sɩ tampana kɛ n yɔɣɔtǝɣɩ na ń sɛɣɛsǝɣɩ teu, na ɩsǝna mpi pǝ maɣamaɣa Ɩsɔ caa sɩ yǝlaa ɩ́ la tɔ pǝ tampana kɛ n heeliɣi. Nn nyaŋna nti yǝlaa hʋʋ tɔ, na nn paasǝɣǝna tɔɔ, pǝ́cɔ́ nn faɣasǝɣɩ yǝlaa.
Pǝ wɛ mpʋ tɔ, ta mpaaʋ taa pǝ mʋna pá fɛlɩ lampuu kɛ Lom wulaʋ sɔsɔ na? Heeli-tʋɣʋ nti n hʋʋkɩ tɔ.
Ama Yesu ná tɛma nyǝm kɛ pa hʋwɛɛ asaɣɛɛ. Ɩlɛna ɩ́ pɔɔsɩ-wɛ sɩ: Cɛsǝlaa mɛ, pepe tɔɔ kɛ́ ɩ́ nyǝkɩ-m katɔka.
Ɩ́ hʋlɩ-m liɣitee wena ɩ́ fɛlǝɣɩ lampuu tɔ na má ná. Ḿpʋ́ɣʋ́ pa lǝsa liɣitee nyǝɣǝlʋɣʋ na pá cɛlɛ-ɩ.
Ɩlɛna ɩ́ pɔɔsɩ-wɛ sɩ: Awe nyʋɣʋ fotoo na ɩ hǝtɛ kɛ pa ŋmaa pǝ tɔɔ cǝnɛ?
Ḿpʋ́ɣʋ́ pa cɔ-ɩ sɩ: Lom wulaʋ sɔsɔ kɛ́. Ḿpʋ́ɣʋ́ Yesu ná cɔ-wɛ sɩ: Ye mpʋ ɩ́ cɛla Lom wulaʋ sɔsɔ kɛ mpi ɩ tɩ tɔ, na ɩ́ cɛla Ɩsɔ ɩlɛɣɛ mpi ɩ́lɛ́ ɩ tɩ tɔ.
Pa nɩɩ tɔm tǝnɛ ɩlɛna pǝ la-wɛɣɛ piti kɛ sɔsɔm. Na pá yele-ɩ na pá tɛɛ.
Ḿpʋ́ɣʋ́ kʋyakʋ ŋkʋ kʋ maɣamaɣa Satusee nyǝ́ma napǝlɩ pa kɔma Yesu kiŋ. Satusee nyǝ́ma mpɛ pa tɔŋaɣana sɩ paa pǝ la ɩsǝna sǝtaa kaa tɛ na pá fe. Ḿpʋ́ɣʋ́ pa pɔɔsa Yesu
sɩ: Tacaa, Moisi ka tɔma sɩ ye yʋlʋ ɩ́ sǝpa na ɩ́ fɛɩna pǝyaɣa, ɩ neu hɔŋ ɩ alʋ kɛ leelu na ɩ́ hikina ɩ taalʋ sɔlʋ kɛ piya.
Tɔʋ, yǝlaa naatosompɔɣɔlaɣa ka wɛ tá hɛkʋ, yʋlʋ na ɩ newaa. Ḿpʋ́ɣʋ́ taalʋ kpaɣa alʋ ɩlɛna ɩ́ sɩ, ɩ fɛɩna pǝyaɣa. Ɩlɛna ɩ́lɛ́ ɩ neu hɔ leelu.
Ḿpʋ́ɣʋ́ naalɛ nyǝŋ sǝpa, pǝyaɣa fɛɩ, na tooso nyǝŋ tɔtɔɣɔ mpʋ. Halǝna pǝ́ polo pǝ siɣili pa naatosompɔɣɔlaɣa ŋkɛ ka tǝnaɣa mpʋ tǝpaɩ, nɔɣɔlʋ ta hikina-ɩ pǝyaɣa.
Pǝ waalɩ kɛ́ alʋ ɩnɩ ɩ́lɛ́ ɩ tɛɛsa sǝpʋ.
Tɔʋ, sǝtaa fem wule pa taa aweɣelɛ alʋ tʋ? Mpi tɔ, pa naatosompɔɣɔlaɣa ɩnɩ pa tǝna pa kpaɣana-ɩ alʋ.
Ḿpʋ́ɣʋ́ Yesu cɔ Satusee nyǝ́ma mpɛ sɩ: Ɩ́ ta nyɩ Ɩsɔ Tɔm na ɩ toŋ tɔɣɔ pǝ liɣitiɣi-mɛ.
Mpi tɔ, waatʋ wei sǝtaa ká fe tɔ, akpaɣalɛ tɔm kaa wɛɛ. Ama apalaa na alaa paa wɛɛ kɛ́ ɩsɩɩ ɩsɔtaa tillaa wɛʋ tɔ.
Ye sǝtaa fem tɔm ɩlɛ, ɩ́ ta kala nti Ɩsɔ heela-mɛ tɔ yɛɛ? Ɩ tɔmaɣa sɩ:
Ma kɛ́ Apǝlaham na Ɩsaaka na Yakɔpʋ pa Ɩsɔ kɛ́. Ɩsɔ kɛ́ weesuɣu nyǝ́ma nyǝŋ kɛ́, ɩ ta kɛ sǝtaa Ɩsɔ.
Yǝlaa samaa wei ɩ nɩɩ Yesu sɛɣɛsʋɣʋ ŋkʋ tɔ, pǝ lapa-wɛɣɛ piti.
Waatʋ wei Falisanaa nɩɩwa sɩ Yesu lapa na Satusee nyǝ́ma ta hiki kʋcɔcɔtʋ ɩlɛna pá koti.
Ɩlɛna pa taa Ɩsɔ Tɔm sɛɣɛsǝlʋ nɔɣɔlʋ ɩ́ kɔɔ sɩ ɩ́ kuuki Yesu nɔɣɔ. Ɩlɛna ɩ́ pɔɔsɩ Yesu sɩ:
Tacaa, Ɩsɔ kʋsǝsɩɩtʋ taa tɔm ntiɣilɛ sɔsɔɔntʋ?
Tǝnaɣa Yesu cɔ-ɩ sɩ: N ká sɔɔlɩ Tacaa nyá Ɩsɔ na luɣu kʋlʋmʋɣʋ na nyá lǝsaɣa sʋʋ-ɩ tǝmammam.
Kʋsǝsɩɩtʋ taa sɔsɔɔntʋ ntɛ́, na ntɩ tǝ kǝlǝna tǝ tǝna.
Na kʋkǝlǝtʋ lɛntɩ tɔtɔɣɔlɛ, sɩ n ká sɔɔlɩ nyá tɔɣɔntǝlɛ kɛ ɩsɩɩ nyá tɩ.
Tɔm naalɛ ɩnɛ ɩ tɔɔ kɛ́ Moisi kʋsǝsɩɩtʋ tǝna na Ɩsɔ kʋyɔɣɔtʋtʋ tɛlǝsǝlaa tɔm tǝna sǝŋaa.
Falisanaa kota mpʋ, ɩlɛna Yesu pɔɔsɩ-wɛ sɩ:
Ɩ́ hʋʋ suweɣe Mesii tɔɔ? Awe lʋlʋɣʋ tʋ kɛ-ɩ? Ḿpʋ́ɣʋ́ pɛlɛ pa cɔ-ɩ sɩ: Tafiiti lʋlʋɣʋ tʋ kɛ́.
Tǝnaɣa Yesu pɔɔsa-wɛ sɩ: Ye pǝ wɛ mpʋ, ɩlɛ ɩsǝnaɣa pǝ lapa na Feesuɣu Naŋŋtʋ náá lá na Tafiiti yaa-ɩ sɩ Tacaa? Pǝ taɣa pʋlʋ tɔɔ, Tafiiti yɔɣɔtaa sɩ:
Tacaa Ɩsɔ heela ma Sɔsɔ sɩ, caɣa ma kɔŋkɔŋ taa, halǝna má kɔna nyá kolontunaa kɛ nyá nɔɔhɛɛ tɛɛ.
Ye Tafiiti ná yaa-ɩ ɩ Sɔsɔ, ɩlɛ ɩsǝnaɣa Mesii ná mǝlaa na ɩ́ kɛ́ Tafiiti lʋlʋɣʋ tʋ tɔtɔ?
Pa taa nɔɣɔlʋ ta pǝsɩ na ɩ́ cɔ. Pǝ kpaɣaʋ kʋyakʋ ŋkʋ tɔ nɔɣɔlʋ ɩɩ nyɩɩlǝɣɩ sɩ ɩ pɔɔsɩɣɩ-ɩ tɔm.
Ḿpʋ́ɣʋ́ Yesu heela samaa na ɩ ɩfalaa sɩ:
Ɩsɔ Tɔm sɛɣɛsǝlaa na Falisanaa tǝmlɛ ntɛ́ sɩ pá kɛ́ɛ́sɩ́ yǝlaa kɛ Moisi kʋsǝsɩɩtʋ.
Ɩ́ ká nɩɩna-wɛɣɛ teu na ɩ́ la pǝ tǝna mpi pa heeliɣi-mɛ sɩ ɩ́ la tɔ. Ama ɩ́ taa la ɩsɩɩ mpɛ pa maɣamaɣa pa lakɩ tɔ. Pǝ taɣa pʋlʋ tɔɔ, nti pa sɛɣɛsǝɣɩ tɔ, pǝ taɣa ntǝɣɩ pa lakɩ.
Pa kpakǝɣɩ sǝɣǝla yuŋ nyǝna na pá sʋkǝɣɩ lɛlaa. Pǝyele mpɛ paa caa sɩ pá tɩɩ taa-wɛɣɛ taaʋ maɣamaɣa.
Pa lakɩ pǝ tǝnaɣa sɩ yǝlaa ɩ́ na-wɛ. Pǝ tɔɔ kɛ́ pa ŋmaakɩ Ɩsɔ Tɔm loosi na pá tʋɣɩ, na pá kɔɔkɩ pa kpaɩnaa tǝcɛŋcɛŋ.
Acima taa sɔsaa sɔsaa tǝcaɣalɛ kɛ pa pɛɛkǝɣɩ na pá cakɩ. Na Yuta nyǝ́ma tǝkotilenaa taa teeli teeli tǝcaɣalɛ kɛ pa pɛɛkǝɣɩ.
Pa sɔɔla pá sɛɛkɩ-wɛɣɛ samaa taa kɛ́ na pá luŋiɣi na pá yaakɩ-wɛ sɩ ta caa ta caa.
Ama mɛ, ɩ́ taa yele na pá yaa-mɛ sɩ ta caa ta caa. Pǝ taɣa pʋlʋ tɔɔ, mǝ tǝna ɩ wɛ teitei kɛ́, na mǝ Sɔsɔ ntɛ́ kʋlʋm.
Ɩ́ taa yaa atɛ cǝnɛɣɛ nɔɣɔlʋ sɩ mǝ caa. Pǝ taɣa pʋlʋ tɔɔ, mǝ Caa wɛ kʋlʋm kɛ́ tǝkoŋ, na ɩnǝɣǝlɛ wei ɩ wɛ ɩsɔtaa tɔ.
Ɩ́ taa yele sɩ pá yaa-mɛɣɛ sɔsɔ sɔsɔ. Pǝ taɣa pʋlʋ tɔɔ, mǝ Sɔsɔ wɛ kʋlʋm kɛ tǝkoŋ, ɩnǝɣǝlɛ Mesii.
Mǝ taa sɔsɔ ɩ́ pǝsɩ mǝ tǝmlɛ tʋ.
Wei ɩ́ kpaasa ɩ tɩ paa tisi-ɩ, na wei ɩ tisiɣi ɩ tɩ paa kʋsɩ ɩ nyʋɣʋ.
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ɩ́ tǝkǝɣɩ yǝlaa kɛ ɩsɔtaa Kawulaɣa. Mǝ maɣamaɣa ɩɩ sʋʋkɩ, pǝyele ɩɩ yeki sɩ mpa pɛlɛ pa luɣu wɛɛ tɔ pá sʋʋ. [
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ɩ lɛɛkǝɣɩ leelaa kɛ pǝ tǝna mpi pa wɛna tɔ, na ɩ́ sǝlǝmǝɣɩ Ɩsɔ na pǝ́ taɣalǝɣɩ sɩ pǝ́ hʋ́lɩ́ sɩ mɛɣɛ kʋpama. Pǝ tɔɔ kɛ́ ɩ́ ká tɛ na ɩ́ ná katatǝlaɣa naʋ napǝlǝɣɩ teu.]
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ɩ́ cɔɔkɩ kateŋa tǝna, na pǝ́ kpɛŋna teŋku tɔɔ sɩ ɩ́ hiki Ɩsɔ sɛɛlʋ kʋlʋm maɣamaɣa tǝkoŋ. Na ɩ́ tɩɩ hika-ɩ kɔlɔ, ɩ́ lapɩ-ɩ ɩsaɣaʋ. Halǝna ɩ́lɛ́ ɩ́ nǝɣǝsǝna tǝnaasǝlɛ sɔsɔɔlɛ taa sʋʋʋ na pǝ kǝlɩ ɩsɩɩ mɛɣɛ tɔm naalɛ.
Mpa mɛ ɩ́ hɔŋ lɛlaa pǝyele mǝ ɩsɛ naa naa tɔ, mǝ tɔm wɛ waɩyo. Ɩ́ tɔŋ sɩ ye yʋlʋ tuuna Ɩsɔ tǝsɛɛlɛ sɔsɔɔlɛ pǝ wɛ ɩsɩɩ ɩ ta tuu kɛlɛ. Ama ye ɩ tuuna Ɩsɔ tǝsɛɛlɛ sɔsɔɔlɛ taa wʋla ɩlɛ ɩ tuuwaɣalɛ.
Ama mǝ kʋmɛlɛntʋ na mǝ yʋlʋmlɛ tɔɔwa yoo. Pepe kǝlaa? Wʋla yaa Ɩsɔ tǝsɛɛlɛ sɔsɔɔlɛ nte tǝ lapa wʋla ɩnǝɣɩ katɛ pʋlʋ tɔ?
Ɩ́ yɔɣɔtǝɣɩ tɔtɔ sɩ ye yʋlʋ ɩ́ tuuna kɔtaɣa tǝlatɛ pǝ wɛ ɩsɩɩ ɩ ta tuuna kɛlɛ. Ama ye ɩ tuuna mpi pǝ maɣamaɣa pa lapa kɔtaɣa na pǝ wɛ kɔtaɣa tǝlatɛ ɩlɛ ɩ tuunaa kɛlɛ.
Yʋlʋmaa mɛ, pepe kǝlaa? Kɔtaɣa tǝlatɛ yaa kɔtaɣa nyǝm mpi kɔtaɣa tǝlatɛ lakɩ na pǝ́ pǝsɩ katɛ pʋlʋ tɔ?
Ye yʋlʋ tuuna kɔtaɣa tǝlatɛ, ɩ kpɛŋna pǝ tǝna mpi pǝ wɛ kɔtaɣa tǝlatɛ taa tɔɣɔ na ɩ́ tuuna.
Yʋlʋ ɩ́ tuuna Ɩsɔ tǝsɛɛlɛ sɔsɔɔlɛ, ɩ kpɛŋna Ɩsɔ wei ɩ cakɩ Ɩsɔ tǝsɛɛlɛ ntɛ tǝ taa tɔɣɔ na ɩ́ tuuna.
Yʋlʋ ɩ́ tuuna ɩsɔtɔnʋɣʋ, ɩ kpɛŋna Ɩsɔ kumte na Ɩsɔ wei ɩ caɣa tǝ tɔɔ tɔɣɔ na ɩ́ tuuna.
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ye ɩ hika nyɩɩtʋ nti pa yaa sǝmantɩ na fenuwili na kumɛŋ, ɩ́ lǝsǝɣɩ pǝ hɔɣɔlǝŋ naanʋwa taa kʋlʋm na ɩ́ cɛlǝɣɩ Ɩsɔ. Pǝ kaasɩ na ɩ́ lɔɔkǝna mǝ lumasɩ waalɩ kɛ́ kʋsǝsɩɩtʋ taa sɔsɔɔntʋ. Tǝlɛɣɛlɛ siɣisuɣu na kʋpantʋ na tampana tǝŋʋɣʋ. Pǝ́cɔ́ tǝlɛɣɛ pǝ mʋna ɩ́ sɛɛsǝna ɩsǝlɛ. Ɩlɛ ɩ́ taa sɔɔ hɔɣɔlǝŋ naanʋwa taa kʋlʋm ɩnɩ ɩ tɔɔ.
Mpa mɛ ɩ́ hɔŋ lɛlaa, pǝyele mǝ ɩsɛ naa naa tɔ, ye ɩ na mǝ lʋm taa kɛ́ kacɔka ɩ́ lǝsǝɣɩ kɛ́. Ama ye yooyoo ɩlɛ, ɩ́ kpɛntǝna na ɩ́ li.
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Iyisi na nyǝnasɩ waalɩ kɛ́ ɩ́ nyaalǝɣɩ tǝlailai, na sɩ taa suna mǝ kʋŋmɩɩlǝm na mǝ ɩsaɣatʋ hʋwɛɛ.
Falisanaa yʋlʋmaa mɛ, pǝ wɛɛ sɩ iyaɣa taa kɛ́ ɩ́ ká nyaalɩ na ɩ́ kpɛnna waalɩ, na pǝ tǝna pǝ́ la tǝnaŋŋ.
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ɩ́ wɛɛ kɛ́ ɩsɩɩ pǝlaaŋ wei pa hʋlǝsaa na ɩ nyǝnʋɣʋ wɛ teu, na ɩ taa suna mʋwa na kʋsɔɣɔtʋ ntɩ tǝ tǝna tɔ.
Mpʋ tɔtɔɣɔ ɩ́ wɛɛ, yʋlʋ ɩ́ nyǝna-mɛɣɛ ɩsɛntɔɔ, ɩ tɔŋ kɛ́ sɩ ɩ́ kɛ́ kʋpama. Ama mǝ taa ɩlɛ, cɛsʋɣʋ na ɩsaɣatʋ pǝ maɣalǝna.
Ɩsɔ Tɔm sɛɣɛsǝlaa na Falisanaa, cɛsǝlaa mɛ, mǝ tɔm wɛ waɩyo. Ɩ́ taɣanǝɣɩ Ɩsɔ kʋyɔɣɔtʋtʋ tɛlǝsǝlaa pǝlaaŋ kɛ teu tǝmammam, na ɩ́ lakɩ kacɔka kɛ mpa pa tǝŋa tampana tɔ pa pǝlaaŋ.
Na ɩ́ tɔŋ sɩ: Ye tɩɩ wɛ waatʋ wei ta caanaa kʋkaɣa Ɩsɔ kʋyɔɣɔtʋtʋ tɛlǝsǝlaa mpɛ tɔ, tǝ taa tǝŋ-wɛ na tǝ́ kʋ-wɛ.
Na ḿpʋ́ɣʋ́ ɩ́ hʋlǝɣǝna sɩ ɩ́ kɛ́ mpa paa kʋwa Ɩsɔ kʋyɔɣɔtʋtʋ tɛlǝsǝlaa mpɛ tɔ pa piya.
Mpʋ tɔ, pa akpaa kɛ ɩ́ tǝŋǝɣɩ, na mpi pɛlɛ paa caalaa na pá sɩɩ tɔ mpǝɣɩ ɩ́ tɛɛsǝɣɩ.
Tʋmaa piya mɛ, akalanaa mɛ. Ɩ́ tɔŋ tɔ, ɩ́ tá kɛ́ tǝnaasǝlɛ sɔsɔɔlɛ taa sʋʋlaa ntɛ?
Pǝ tɔɔ kɛ́ ma heeliɣi-mɛ sɩ ɩ́ nɩɩ yoo. Maa tili Ɩsɔ kʋyɔɣɔtʋtʋ tɛlǝsǝlaa na laɣatʋnaa na ɩsɛkullaa kɛ mǝ kiŋ. Ɩ́ ká kʋ lɛlaa kɛ kʋkʋɣʋ, na ɩ́ ká lɛlaa kɛ sǝm tesikasɩ tɔɔ. Ɩ́ ká ma lɛlaa kɛ akpatɛɛ kɛ mǝ tǝkotilenaa taa na ɩ́ tǝŋ na ɩ́ pɛɛkɩ-wɛɣɛ acalɛɛ taa.
Mpa paa kʋwa yem kɛ tulum tɔ, mǝ nyɔɔŋ taa kɛ́ pa kʋlaa ɩsaɣatʋ ká mǝlɩ. Pǝ kpaɣaʋ yʋlʋpaŋ Apɛɛlɩ kʋɣʋ na pǝ́ polo Palasii pǝyalʋ Sakalɩ wei ɩ́ kʋ katɛ taa katɛ na kɔtaɣa tǝlatɛ pǝ hɛkʋ tɔ ɩ nyǝm tɔ.
Tampana kɛ ma heeliɣi-mɛ yoo maa cɛsǝɣɩ, kaɣana nyǝ́ma nyɔɔŋ taa kɛ́ pɩɩ tɛna.
Hei Yosalɛm, Yosalɛm, nyá taa kɛ́ pa kʋɣɩ Ɩsɔ kʋyɔɣɔtʋtʋ tɛlǝsǝlaa, na nyá taa tɔtɔɣɔ pa yooki Ɩsɔ tillaa kɛ pɛɛ na pá kʋɣɩ. Tɔm paɣalɛ kɛ ma sɔɔlaa sɩ ma kpeɣeliɣi nyá taa yǝlaa tǝna tǝkotokoto ɩsɩɩ kantuɣu papʋɣʋ kʋ piya tɔɔ tɔ. Ama pa kisaa.
Tɔʋ, mǝ tǝyaɣa ká tǝkɩ kaaʋ tǝkpataa, nɔɣɔlʋ kaa paasǝna-kɛ.
Pǝ tɔɔ kɛ́ ma heeliɣi-mɛ tǝfoo sɩ, pǝ kpaɣaʋ saŋa tɔ ɩ́ kaa tasa-m keesuɣu. Halǝna pǝ tala wʋlɛ nte ɩ́ ká tɔ sɩ: Ɩsɔ ɩ́ sǝna Tacaa tillu tɔ.
Yesu lɩɩna Ɩsɔ tǝsɛɛlɛ taa na ɩ́ tɔŋna tɛɛʋ, ɩlɛna ɩ ɩfalaa kpǝtǝna-ɩ na pá hʋlɩ-ɩ Ɩsɔ tǝsɛɛlɛ ŋmatʋ.
Tǝnaɣa Yesu tɔma-wɛ sɩ: Ntɔŋ ɩ́ nawa pǝ tǝna ɩsǝntɔ? Tampana kɛ ma heeliɣi-mɛ yoo maa cɛsɩɣɩ, pǝ kaa kaasɩ pǝlɛ lɛntɛ na tǝ́ tǝna lɛntɛ tɔɔ, paa tusi pǝ tǝna.
Yesu kɔma na ɩ́ caɣa Olifinaa pʋɣʋ tɔɔ, ɩlɛna ɩ ɩfalaa faɣasɩ na pá pɔɔsɩ-ɩ sɩ: Heeli-tʋɣʋ kʋyaŋku mpʋ ɩnɩ pɩɩ la tɔ. Nmaatǝlɛ nteɣe pɩɩ hʋ́lɩ́ na tǝ nyǝna nyá kɔntɛ na antulinya tɛm.
Ḿpʋ́ɣʋ́ Yesu cɔ ɩ ɩfalaa sɩ: Ɩ́ la laakalɩ, ɩ́ taa yele na nɔɣɔlʋ kɔɔ na ɩ́ tolisi-mɛ.
Mpi tɔ, paɣalɛ ká kɔɔ na pá ha pa tǝɣɩ ma hǝtɛ sɩ mpɛɣɛlɛ Mesii. Halɩ paa tolisi paɣalɛ.
Ɩ́ ká nɩɩ yooŋ taŋ kɛ mǝ cɔlɔ mǝ cɔlɔ. Paa heeliɣi-mɛɣɛ pooluŋ yooŋ tɔmnaa. Ama ɩ́ taa yele na mpʋ ɩnɩ pǝ́ cɛ mǝ laŋa. Pǝ wɛɛ sɩ mpʋ ɩnɩ pǝlɛ pɩɩ la kɛ́. Ama waalɩ waalɩ kɛ́ antulinya náá kɔɔ na ɩ́ tɛŋ.
Tɛtʋ kateŋa lɛŋka ká yoona lɛŋka nyǝ́ma, kawulaɣa lɛŋka ká kʋlɩ lɛŋka tɔɔ. Nyɔɣɔsɩ ká la tiiliwɛ tiiliwɛ, tɛtʋ ka sele tiiliwɛ tiiliwɛ tɔtɔ.
Pǝnɛ ɩnɩ pǝ tǝna pǝ wɛna ɩsɩɩ alʋ lʋlʋɣʋ na pǝ caalɩ-ɩ wɩɩʋ kɛ sǝŋŋsǝŋŋ tɔ.
Yǝlaa ká kʋlɩ na pá hʋ́lɩ́ sɩ pá tʋ-mɛɣɛ kʋnyɔŋ, na paa kʋ-mɛ. Kateŋa tǝna yǝlaa taa ká kpana-mɛɣɛ ma tɔɔ.
Yǝlaa paɣalɛ ká lɔ Ɩsɔ sɛɛʋ tɔm kɛ waatʋ ɩnɩ, na paa lɩɩ tǝma waalɩ, na pa taa kpana tǝma.
Ɩsɔ kʋyɔɣɔtʋtʋ tɛlǝsǝlaa pɔpɔtʋnaa ká lɩɩ paɣalɛ na pá tolisi yǝlaa kɛ sɔsɔm.
Ɩsaɣatʋ ká tɔɔ sɔsɔm sɔsɔm, halǝna yǝlaa paɣalɛ sɔɔlʋɣʋ ká pasa.
Ama ye wei ɩ nyaɣa apalʋtʋ na ɩ́ tala tǝnaɣa, pʋntʋ nyʋɣʋ kɛ pɩɩ ya.
Pǝ wɛɛ sɩ paa kpaalɩ Ɩsɔ Kawulaɣa Laapaalɩ Kʋpaŋ kɛ antulinya tǝna taa kɛ́ na paa piitim mpi pǝ́ nɩɩ. Ye pǝ tɛma ḿpʋ́ɣʋ́ lapʋ kɛ antulinya ka tɛ.
Ḿpʋ́ɣʋ́ Yesu tɔma sɩ ɩ́ ká kɔɔ na ɩ́ ná acaalǝtʋ taa acaalǝtʋ nti tǝ tɔm Ɩsɔ kʋyɔɣɔtʋtʋ tɛlǝsʋlʋ Taniyɛɛlɩ ka yɔɣɔtaa tɔɣɔ katɛ taa. Wei ɩ kalǝɣɩ tɔ ɩ́ cɛkǝna-tǝɣɩ teu.
Mpʋ ɩnɩ tɔ, mpa paa wɛ Yuta tɔ pá se na pá kpa pɔ́ɔ́ŋ.
Ye pǝ maɣana wei na ɩ́ wɛ kutuluɣu tɔɔ na ɩ́ tiiwa, ɩ taa tɔ sɩ ɩ sʋʋkɩ tǝyaɣa na ɩ́ kpaɣa ɩ pʋlʋ.
Na wei pɩɩ maɣana ɩ wɛ taalɛ tɔ ɩ́ taa tɔ sɩ ɩ kpeŋ ɩ tɛ na ɩ́ kɛlɩ ɩ kpaɩ.
Ahusitonaa na asɔŋ tɔm ká la waɩyo kɛ́ waatʋ ɩnɩ.
Ɩ́ sǝlǝmɩ Ɩsɔ na mǝ kʋseu kʋnɛ kʋ taa pamsǝna watʋ waatʋ yaa kʋyakʋ kʋhɛɛsʋɣʋ wule.
Pǝ taɣa pʋlʋ, waatʋ ɩnɩ wahala ká la sɔɣɔntʋ kɛ sɔsɔm pǝ tɩɩ fɛɩ. Pa ta nata wahala ɩnɩ ɩ taka kɛ hatoo antulinya kancaalaɣa na pǝ́ kɔɔ saŋa, na pa kaa tasa ɩ taka kɛ́ naʋ.
Na ye pǝ taɣa ɩsɩɩ Ɩsɔ hʋʋwa sɩ ɩ ká pasa kʋyɛɛŋ ɩnɩ tɔɔ, nɔɣɔlʋ kaa tʋlɩ-tɩ. Ama ɩ pasa pǝ kʋyɛɛŋ ɩnǝɣɩ yǝlaa mpa ɩ lǝsaa tɔ pa tɔɔ.
Na ye yʋlʋ tɔma-mɛ sɩ: Ɩ́ nyǝnɩ, Mesii wɛ cǝnɛ yaa cǝnɛ, ɩ́ taa nɩɩ.
Pǝ taɣa pʋlʋ tɔɔ, Mesiinaa na Ɩsɔ kʋyɔɣɔtʋtʋ tɛlɛsǝlaa pɔpɔtʋnaa ká lɩɩ na pá lá kɔkɔlɔ nyǝmnaa na piti tǝma. Halɩ ye paa pǝsaɣa pa puɣusiɣi mpa pa maɣamaɣa Ɩsɔ lǝsaa tɔɣɔ.
Tɔʋ, ma laalaa na má kpaalɩ-mɛɣɛlɛ.
Mpʋ tɔ ye pa kɔma na pá heeli-mɛ sɩ: Ɩ́ nyǝnɩ, ɩ wɛnna ntɛɣɛ wʋlaɣa tɛtʋ taa, ɩ́ taa polo. Yaa sɩ, ɩnɩ ɩ ŋmɛlǝna ntɛɣɛ cǝnɛ, ɩ́ taa nɩɩ.
Yʋlʋ Pǝyaɣa ma ma kɔntɛ ká la kɛ́ ɩsɩɩ tɛʋ nyǝɣǝsʋɣʋ hatoo tɛʋ kite tɛɛ na pǝ́ kalǝsǝna kʋ nɔɣɔ tɔ.
Timpi pʋlʋ sǝpa na pǝ́ hǝntaa tɔ tǝnaɣa yepelekunaa kotiɣi.
Wahala kʋyɛɛŋ ɩnɩ ɩ tɛɛkɩ kpakpaa tɔ, ilim ká sɩ tǝkpitii, ɩsɔtʋ kaa tasa hʋlʋmʋɣʋ. Ɩsɔtʋlʋŋasɩ ká lɩɩna ɩsɔtaa na sɩ hoti. Pɩɩ ciɣiti ɩsɔtaa kɔkɔlɔnaa.
Waatʋ ɩnǝɣɩ paa nɩɩ Yʋlʋ Pǝyaɣa má ma taŋ kɛ ɩsɔtɔntʋɣʋ taa. Kateŋa tǝna taa yǝlaa ká kpa pa laŋa na pá wii sɔsɔm. Paa na Yʋlʋ Pǝyaɣa má ma sǝŋa ɩsɔŋmʋntʋɣʋ tɔɔ na má tiiki na ma toma kɛ sɔsɔm na ma teeli.
Akantǝlɛ sɔsɔɔlɛ ká wii, ɩlɛna má tili ma ɩsɔtaa tillaa kɛ antulinya hɔɣɔlǝŋ tǝna taa. Pǝ kpaɣaʋ ilim tǝlɩɩlɛ na pǝ tǝtʋlɛ tɔ, na pǝ́ polo pǝ ntɔɣɔŋ na pǝ mpǝtǝŋ tɔɔ, sɩ pá cɔɔ pá koti mpa ma lǝsaa tɔɣɔ antulinya tǝna taa.
Ɩ́ nyǝnna fiki tʋɣʋ na ɩ́ cɛkǝna. Saa wei kʋ nɛɣɛtǝɣɩ na kʋ hatʋ yɛɣɛlǝɣɩ tɔ, ɩ́ nyǝmá kpakpaa sɩ hɛɛsʋɣʋ talaa kɛlɛ.
Mpʋ tɔtɔɣɔ waatʋ wei ɩ́ ká ná pǝ tǝnaɣa mpʋ pǝ lakɩ tɔ, ɩ́ nyɩ sɩ pǝ wʋsaa kɛlɛ, pǝ caa lapʋ ntɛ́.
Tampana kɛ ma heeliɣi-mɛ yoo maa cɛsǝɣɩ, yǝlaa mpa pa wɛ ɩsǝntɔ tɔ pa kaa sɩ pa tǝna na pǝ́cɔ́ pǝ tǝnaɣa mpʋ pǝ́ la.
Ɩsɔtɔnʋɣʋ na atɛ ká mʋkɩ yem. Ama ma kʋyɔɣɔtʋtʋ kaa saalɩ paa pǝcɔ.
Nɔɣɔlʋ fɛɩ wei ɩ nyǝmá pǝ waatʋ yaa pǝ wʋlɛ tɔ, paa ɩsɔtaa tillaa na Pǝyaɣa má ma maɣamaɣa. Ama Tacaa tike tǝkoŋ nyǝmna.
Ɩsǝna pɩɩ lapa Nowee pɔɔlɛ taa tɔ, mpʋ ɩnɩ pǝ maɣamaɣa pɩɩ lana kʋyaŋku Yʋlʋ Pǝyaɣa má maa kɔɔ tɔ.
Kʋpam, kʋyɛɛŋ wei ɩ taa lʋm taa waasǝta tɛtʋ tɔɔ tɔ, pǝ tɔkaɣa kɛ́ na pǝ́ nyɔɔkɩ, na pǝ́ haa tǝmaɣa alaa, na pǝ́ kpakǝɣɩ mpʋ yoo, halǝna kʋyaŋku Nowee sʋʋ kpɩɩlʋɣʋ taa tɔ.
Pa caɣa ḿpʋ́ɣʋ́ yem kɛ́ ḿpʋ́ɣʋ́, pa ta hʋʋ pʋlʋ tɔɔ. Halǝna lʋm sɔsɔɔm kɔɔ na pǝ́ tɔɣɔ pa tǝna tǝpaɩ. Ḿpʋ́ɣʋ́ pɩɩ la kʋyaŋku Yʋlʋ Pǝyaɣa má maa kɔɔ tɔ.
Pɩɩ pana apalaa naalɛ ká wɛɛ taalɛ. Pɩɩ kpaɣa lɛlʋ na pǝ́ yele lɛlʋ.
Pɩɩ pana alaa naalɛ wɛ nama tɔɔ na pá naŋǝɣɩ. Pɩɩ kpaɣa lɛlʋ na pǝ́ yele lɛlʋ.
Ɩ́ feŋ, pǝ taɣa pʋlʋ tɔɔ, ɩ́ ta nyɩ kʋyaŋku mǝ Sɔsɔ ka kɔɔ tɔ.
Ɩ́ nyɩ teu sɩ ye nyǝm ka nyǝŋaɣa na tǝyaɣa caa nyɩ waatʋ wei ŋmɩɩlʋ ká kɔɔ ahoo tɔ, ɩ ka caɣana ɩ ɩsɛ kɛ́. Ɩ kaa yele-ɩ na ɩ́ sʋʋ ɩ tǝyaɣa.
Pǝ tɔɔ kɛ́ mɛ tɔtɔ mɩɩ taɣanɩ mǝ tǝɣɩ mpʋ. Yʋlʋ Pǝyaɣa má ma kɔŋ kɔntɛ kɛ waatʋ wei ɩ́ kaa hʋʋ tɔɣɔ.
Aweɣe tǝmlɛ tʋ kʋpaŋ na laɣatʋ? Ye pǝ taɣa wei ɩ caa yelina-ɩ tǝmlɛ nyǝ́ma lɛlaa sɩ ɩ́ nyǝnǝɣɩ-wɛ, na pǝ́ talaa ɩ cɛlɛ-wɛɣɛ pa kʋtɔɣɔʋ tɔ?
Cɛcɛ ɩnɩ ɩ́ kɔma na ɩ́ mǝlɩ na ɩ́ maɣana tǝmlɛ tʋ ɩnɩ ɩ ɩsǝlɛ sɛɛna tǝmlɛ ńtɛ́ tǝ lapʋ, ɩ nyʋɣʋ lapa leleŋ kɛ́.
Tampana kɛ ma heeliɣi-mɛ yoo maa cɛsǝɣɩ, tǝyaɣa caa ka tʋ tǝmlɛ tʋ ɩnǝɣɩ ɩ kʋpam tǝna tɔɔ feŋuɣu kɛ́.
Ama pǝ́ cǝpa tǝmlɛ tʋ ɩnɩ na ɩ́ tʋ ɩ taa sɩ: Ma caa kaa kɔɔ lɔŋ se.
Ɩlɛna ɩ́ sʋʋ ɩ taapalaa kɛ mapʋ, na ɩ́ tɔkɩ, na ɩ́ na sʋlʋnyɔɔlaa lɛlaa pá sʋʋ sʋlʋm nyɔɔʋ na pǝ́ kʋɣɩ-wɛ.
Pɩɩ kɔɔ na kʋyakʋ ŋku na ɩsǝma waatʋ ɩ taa tʋ ɩ taa sɩ tǝyaɣa tʋ ka tala tɔ, ɩ́lɛ́ ɩ ká sʋʋ tǝkpʋʋʋ.
Na ɩ́ la tǝmlɛ tʋ ɩnɩ tǝkaŋkaŋ, na ɩ́ mǝlǝna-ɩ na ɩ́ pɛtɩ-ɩ cɛsǝlaa tɔɔ. Tǝnaɣa ɩ ka casǝɣɩ kapusi na ɩ́ nyasǝɣɩ ɩ tǝɣɩ kela.
Ḿpʋ́ɣʋ́ Yesu tɔma sɩ: Ḿpʋ́ɣʋ́ pǝ wɛɛ, ɩsɔtaa Kawulaɣa ká nǝɣǝsǝna kɛ́ ɩsɩɩ pɛɛlaa naanʋwa wei ɩ kpaɣa fǝtǝlanaa na ɩ́ tɛɛ akpaɣalʋ sǝŋʋɣʋ tɔ.
Pa taa kakpasɩ kɛ kʋmɛlɛmǝŋ na kakpasɩ kɛ laɣatʋnaa.
Kʋmɛlɛmǝŋ ná kpaɣa fǝtǝlanaa, ɩlɛna pá yele nim cosuɣu sɩ pa tɔkǝɣɩ pa tɔɔ.
Ama laɣatʋnaa ná kpaɣa pa fǝtǝlanaa, ɩlɛna pá cosi nim kɛ kpalǝpanaa taa na pá tɔkɩ pa tɔɔ tɔtɔ.
Akpaɣalʋ fɛɩ ɩ́ kɔɔ lɔŋ, ɩlɛna tom caŋ na pǝ́ kɛlɩ-wɛ na pá too pa naanʋwa ɩnɩ.
Ḿpʋ́ɣʋ́ pǝ kɛɛsa ahoo hɛka, ɩlɛna pá nɩɩ pǝ kiisaa sɩ: Akpaɣalʋ ntɛ́, ɩ́ kʋlɩ na ɩ́ sǝŋɩ-ɩ.
Tǝnaɣa pɛɛlaa mpɛ pa fema na pá nyɔɔsǝɣɩ pa fǝtǝlanaa.
Ḿpʋ́ɣʋ́ kʋmɛlɛmǝŋ tɔma laɣatʋnaa sɩ: Ɩ́ pasa-tʋɣʋ mǝ nim, ta fǝtǝlanaa caa tem.
Ɩlɛna laɣatʋnaa náá cɔ-wɛ sɩ: Ye tǝ pasa-mɛ pǝ kaa tala tá. Ɩ́ polo pɛɛtǝlaa cɔlɔ na ɩ́ ya.
Waatʋ wei kʋmɛlɛmǝŋ tɛɛ ḿpʋ́ɣʋ́ nim yapʋ tɔ, ɩlɛna akpaɣalʋ tala. Na ɩ́ na mpa pa sɔɔlʋ ka pɩɩwa mpʋ tɔ pá sʋʋ akpaɣalɛ kʋtɔɣɔʋ tǝtɔɣɔlɛ taa, na pá tǝkɩ nɔnɔɣɔ na pá kalǝsɩ tǝkem.
Pǝ lapa laasaɣa ɩlɛ kʋmɛlɛmǝŋ ɩnɩ ɩ́ mǝlaa kɛlɛ, na ɩ́ tɔŋ sɩ: Tacaa Tacaa, tʋlɩ-tʋ.
Ḿpʋ́ɣʋ́ akpaɣalʋ ná cɔ-wɛ sɩ: Tampana kɛ ma heeliɣi-mɛ yoo maa cɛsǝɣɩ, ma ta nyɩ-mɛ.
Tǝnaɣa Yesu tasa-wɛɣɛ kpaalʋɣʋ sɩ ye mpʋ ɩ́ feŋiɣi. Mpi tɔ, ɩ́ ta nyɩ kʋyaŋku na ɩsǝna waatʋ pɩɩ la tɔ.
Pɩɩ nǝɣǝsǝna kɛ́ ɩsɩɩ yʋlʋ kʋlʋɣʋ sɩ ɩ tɛɛ yɛla, na ɩ́ yaa ɩ tǝmlɛ nyǝ́ma na ɩ́ tʋ pa niŋ taa kɛ́ ɩ wɛnaʋ tɔ.
Ɩ yaa kancaalaɣa nyǝŋ na ɩ́ cɛlɛ ɩlɛɣɛ wʋla nyǝɣǝtʋ nasǝlɛ na nɩɩnʋwa (500). Na ɩ́ yaa lɛlʋ ɩlɛna ɩ́ cɛla ɩlɛɣɛ wʋla nyǝɣǝtʋ ŋmʋnʋɣʋ (200). Pǝ tala tooso nyǝŋ, ɩlɛna ɩ́ cɛla ɩlɛɣɛ wʋla nyǝɣǝtʋ nɩɩnʋwa (100). Ɩ kɛɛsǝna paa wei ɩ pǝsʋɣʋ kɛ́ na ɩ́ cɛlɛ-ɩ. Ɩlɛna ɩ́ kʋlɩ na ɩ́ tɛɛ.
Tǝnaɣa wei ɩ ka cɛla nyǝɣǝtʋ nasǝlɛ na nɩɩnʋwa (500) tɔ ɩ tɛɛ kpakpaa na ɩ́ sʋʋ taatʋɣʋ, na pǝ́ sɛɛ-ɩ nyǝɣǝtʋ nasǝlɛ na nɩɩnʋwa (500) tɔtɔ.
Wei paa cɛla nyǝɣǝtʋ ŋmʋnʋɣʋ (200) tɔ, ɩ́lɛ́ ɩ taata mpʋ tɔtɔ, na pǝ́ sɛɛ-ɩ nyǝɣǝtʋ ŋmʋnʋɣʋ (200) tɔtɔ.
Ama wei paa cɛla nyǝɣǝtʋ nɩɩnʋwa tɔ, ɩ́lɛ́ ɩ polaa kɛ́ na ɩ́ huli pʋ́ʋ́ɣʋ́ kɛ atɛ na ɩ́ ŋmɛsɩ pa caa liɣitee anɩ.
Pǝ leelaa, ɩlɛna pa caa ɩnɩ ɩ́ kɔɔ. Ɩ tala mpʋ, ɩlɛna ɩ́ yaa-wɛ sɩ pá hʋlɩ-ɩ ɩsǝna pa lapa pa liɣitee na pǝ lɩɩ mpi tɔ.
Ḿpʋ́ɣʋ́ wei cɛcɛ ka cɛla nyǝɣǝtʋ nasǝlɛ na nɩɩnʋwa (500) tɔ ɩ́lɛ́ ɩ kɔma na ɩ́ hʋlɩ-ɩ nyǝɣǝtʋ nasǝlɛ na nɩɩnʋwa (500) wei pǝ sɛɛ-ɩ tɔ. Na ɩ́ tɔ sɩ: Tacaa, n ka cɛla-m nyǝɣǝtʋ nasǝlɛ na nɩɩnʋwa (500), na pǝ́ sɛɛ-m nyǝɣǝtʋ nasǝlɛ na nɩɩnʋwa tɔtɔ.
Ḿpʋ́ɣʋ́ ɩ tɔma-ɩ sɩ: Pǝ wɛ teu, n kɛ́ tǝmlɛ tʋ kʋpampaŋ. Ɩsǝna mpi n lapǝna pǝcɔ nyǝm kɛ teu kɛ ɩsǝntɔ tɔ, maa cɛlɛ-ŋ sɔsɔm. Kɔɔ na má na-ŋ tǝ́ yɔɔlɩ.
Pǝlɛ pǝ waalɩ kɛ́ tǝmlɛ tʋ wei pa cɛla nyǝɣǝtʋ ŋmʋnʋɣʋ (200) tɔ, ɩ́lɛ́ ɩ kɔma na ɩ́ tɔ sɩ: Tacaa, n ka cɛla-m nyǝɣǝtʋ ŋmʋnʋɣʋ (200), na pǝ sɛɛ-m ŋmʋnʋɣʋ (200) tɔtɔ.
Ḿpʋ́ɣʋ́ pa caa ɩnɩ ɩ tɔma ɩ́lɛ́ tɔtɔ sɩ: Pǝ wɛ teu, n kɛ́ tǝmlɛ tʋ kʋpampaŋ. Ɩsǝna mpi n lapǝna pǝcɔ nyǝm kɛ teu kɛ ɩsǝntɔ tɔ, maa cɛlɛ-ŋ sɔsɔm. Kɔɔ na ma na-ŋ tǝ́ yɔɔlɩ.
Pǝ tala wei paa cɛla nyǝɣǝtʋ nɩɩnʋwa (100) tɔ, ɩlɛna ɩ́ tɔ sɩ: Tacaa, ma nyǝmá nyá tɔɔ sɩ n kɛ́ yʋlʋ katɛ tʋ. Pǝ taɣa pʋlʋ tɔɔ, timpi n ta tuu tɔɣɔ n kʋŋ, na timpi n ta ŋmɩɩsɩ tɔɣɔ n cɛkɩ.
Sɔɣɔntʋ lapa-m, ɩlɛna má polo na má pi nyá liɣitee kɛ atɛ kɛ teu tǝkulakula. Mʋ nyá cɛɛ.
Tǝnaɣa ɩ caa tɔma-ɩ sɩ: Ama n kɛ́ tǝmlɛ tʋ ɩsaɣaʋ na felentu kɛ́. N ka nyǝmá mpʋ sɩ timpi ma ta tuu tɔɣɔ ma kʋŋ, na timpi ma ta ŋmɩɩsɩ tɔɣɔ ma cɛkɩ ɩlɛ,
pepe tɔɔ kɛ́ n taa tʋ ma liɣitee anǝɣɩ panci taa? Ma kɔma ɩsǝntɔ tɔ maa maɣana pǝ sɛɛ a tɔɔ na má kpɛntɩ na má mʋ.
Tɔʋ, ɩ́ lɛɛkɩ nyǝɣǝtʋ nɩɩnʋwa (100) ɩnǝɣɩ ɩ niŋ taa, na ɩ́ sɔɔsɩ nyǝɣǝtʋ nasǝlɛ na nɩɩnʋwa (500) tʋ.
Pǝ taɣa pʋlʋ, timpi pǝ wɛɛ tɔɣɔ pǝ sɔɔsǝɣɩ teu sɩ pǝ́ tɔɔlǝna pɛlɛ. Ama wei ɩ fɛɩna pʋlʋ tɔ, paa pǝciiu maɣamaɣa kɛ ɩ wɛna, paa lɛɛkɩ kɛ́.
Ɩ́ kpaɣa tǝmlɛ tʋ yem ɩnɩ na ɩ́ pɛtɩ-ɩ awalɩ kɛ́ sǝkpɛtʋɣʋ taa. Tǝnaɣa ɩ ká casǝɣɩ kapusi na ɩ́ nyasǝɣɩ ɩ tǝɣɩ kela.
Ḿpʋ́ɣʋ́ Yesu yɔɣɔtaa sɩ: Waatʋ wei Yʋlʋ Pǝyaɣa má, maa kɔɔ ɩsɩɩ wulaʋ sɔsɔ na ɩsɔtaa tillaa tǝna tɔ, maa caɣa ma teeli kumte tɔɔ.
Na atɛ pɩɩtimnaa tǝna ká koti ma ɩsɛntaa. Maa faɣasɩ yǝlaa ɩsɩɩ tiikilu faɣasʋɣʋ heeŋ na pǝ́ŋ tɔ.
Maa sɩɩ heeŋ kɛ ma ntɔɣɔŋ tɔɔ na pǝ́ŋ kɛ ma mpǝtǝŋ tɔɔ.
Wulaʋ Sɔsɔ má, maa heeli mpa pa wɛ ma ntɔɣɔŋ tɔɔ tɔ sɩ: Mɛ mpa ma Caa yelaa na ɩ́ nɩɩ leleŋ tɔ, ɩ́ kɔɔ na ɩ́ tɔɣɔ Kawulaɣa ŋka paa sɩɩ-mɛɣɛ hatoo antulinya lapʋ waatʋ tɔ.
Pǝ taɣa pʋlʋ, nyɔɣɔsɩ ka kpa-m tɔ mǝ hana-m tɔɣɔnaɣa. Lʋkɔtʋ kpa-m tɔ mǝ hana-m lʋm na má nyɔɔ. Maa kɛ́ mʋʋlʋ tɔ mǝ kpaɣana-m na ɩ́ pona mǝ tɛ.
Maa wɛ kpɛtɛ tɔ mǝ hana-m wontu. Pǝ wɩɩkaɣa-m tɔ mǝ fɛpǝna-m. Paa tǝka-m salǝka taa tɔ mǝ kɔŋaɣana na ɩ́ naa-m.
Kʋpama ká cɔ-m sɩ: Tacaa, leɣe tǝ na-ŋ na nyɔɣɔsɩ wɩɩ-ŋ na tǝ́ ha-ŋ tɔɣɔnaɣa, na lʋkɔtʋ wɛna-ŋ na tǝ́ ha-ŋ lʋm?
Leɣe tǝ na-ŋ na ń kɛ́ mʋʋlʋ na tǝ́ kpaɣa-ŋ na tǝ́ pona ta tɛ? Yaa n wɛ kpɛtɛ na tǝ́ suu-ŋ wontu?
Leɣe tǝ na-ŋ na pǝ́ wɩɩkɩ-ŋ, yaa pa tǝka-ŋ salǝka taa na tǝ́ polo nyá wiiluɣu?
Wulaʋ ma maa cɔ-wɛ sɩ: Tampana kɛ ma heeliɣi-mɛ yoo maa cɛsǝɣɩ, timpi ɩ́ lapa ma taapalaa panɛ pa sǝkpema taa nɔɣɔlʋɣʋ kʋpantʋ tɔ, maɣa ɩ́ lapa.
Pǝlɛ pǝ waalɩ kɛ́ Wulaʋ má, maa heeli mpa pa wɛna ma mpǝtǝŋ tɔɔ tɔ sɩ: Mpusi nyǝ́ma mɛ ɩ́ tɛɛ na ɩ́ fɛɛ-m. Ɩ́ polo kɔkɔ ŋka pa taɣana Ɩlɔɣɔʋ na ɩ ɩsɔtaa tillaa pa tɔɔ na kaa teŋ tɔ ka taa.
Pǝ taɣa pʋlʋ tɔɔ, nyɔɣɔsɩ ka kpa-m tɔ ɩ́ ta ha-m na má tɔɣɔ. Lʋkɔtʋ kpa-m tɔ ɩ́ tá ha-m lʋm sɩ má nyɔɔ.
Maa kɛ́ mʋʋlʋ, ɩ́ ta kpaɣa-m na ɩ́ pona mǝ tɛ. Maa wɛ kpɛtɛ tɔ ɩ́ ta ha-m wontu sɩ ma suu. Pɩɩ wɩɩkaɣa-m tɔ ɩ́ ta fɛ-m. Waatʋ wei ma wɛ salǝka taa tɔ ɩ́ ta wiili-m.
Na pɛlɛ paa cɔ-m sɩ: Tacaa, leɣe tǝ na-ŋ na nyɔɣɔsɩ yaa lʋkɔtʋ pǝ wɛna-ŋ, yaa n kɛ́ mʋʋlʋ, yaa n wɛ kpɛtɛ, yaa pǝ wɩɩkɩ-ŋ, yaa n wɛ salǝka taa, na tǝ ta paasǝna-ŋ?
Ɩlɛ maa cɔ-wɛ sɩ: Tampana kɛ ma heeliɣi-mɛ yoo maa cɛsǝɣɩ, timpi ɩ́ tá la sǝkpema panɛ pa taa nɔɣɔlʋɣʋ kʋpantʋ tɔ, maɣa ɩ́ tá la.
Panɛ ɩnɩ paa polo salǝka tam nyǝŋ taa, na kʋpama náá polo weesuɣu ŋku kɩɩ tɛŋ tɔ kʋ taa.
Yesu tɛma tɔm tǝnɛ tǝ tǝnaɣa yɔɣɔtʋɣʋ, ɩlɛna ɩ́ heeli ɩ ɩfalaa sɩ:
Ntɔŋ ɩ́ nyǝmá teu sɩ pǝ kaasa kʋyɛɛŋ naalɛ na pá tɔɣɔ Tɛɛʋ acima na? Tɛɛʋ acima anɩ a tɔɔ kɛ́ paa tʋ Yʋlʋ Pǝyaɣa maɣa yǝlaa niŋ taa na pá ka-m sǝm tesika tɔɔ.
Ḿpʋ́ɣʋ́ kɔtǝlaa sɔsaa na Yuta nyʋɣʋ nyǝ́ma nyʋɣʋ nyǝ́ma pa kota kɔtǝlaa wulaʋ wei pa yaa sɩ Kayifi tɔ ɩ tǝyaɣa.
Na pá caɣa na pá maɣasɩ na pá sɩɩ ɩsǝna paa kpa Yesu tǝhɛɛ na nɔɣɔlʋ ta na tɔ, na pá kʋ-ɩ.
Pa yɔɣɔtaɣa pa taa sɩ: Tǝ taa kpa-ɩ acima waatʋ, tɔfɔ pɩɩ la yoou kɛ yǝlaa taa.
Yesu ka wɛ Petanii kɛ tɔnʋɣʋ tɔɔ asilima kʋtɔŋ tʋ Simɔŋ tǝyaɣa taa.
Tǝnaɣa alʋ nɔɣɔlʋ ɩ kɔma ɩ kiŋ na ɩ́ tɔka tulaalʋ kʋpampaŋ na pá lapa ɩ akpalǝpiya kɛ liɣitee pǝlɛ kʋhʋlʋmǝlɛ taa tɔ. Yesu caɣaa na ɩ́ tɔŋna tɔɣɔʋ, ɩlɛna alʋ ɩnɩ ɩ́ pǝlɩ tulaalʋ ɩnǝɣɩ Yesu nyʋɣʋ taa.
Yesu ɩfalaa ná mpʋ tɔ pǝ ta maɣa-wɛ, na pá tɔ sɩ: Pa wakǝlʋɣʋ tulaalʋ ɩnɛɣɛ ɩsǝntɔ tɔ suweɣelɛ?
Ye paa pɛɛta-ɩ pǝ taa la liɣitee kɛ sɔsɔm na pá ha kʋnyɔntʋnaa?
Yesu cɛkǝnaa sɩ pa yɔɣɔtǝɣɩ mpʋ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ pǝsǝɣɩ alʋ ɩnɛ ɩ laŋlɛ kɛ mpʋ? Mpi ɩ lapa-m mpʋ tɔ pǝ tewaɣa halɩ.
Mǝ na kʋnyɔntʋnaa ɩ́ wɛnna tam. Ama má na-mɛ tǝ kaa wɛɛ tǝma kiŋ kɛ tam.
Ma pim tɔɔ kɛ́ ɩ pǝla tulaalʋ kɛ ma tɔnʋɣʋ tɔɔ kɛ́ mpʋ.
Tampana kɛ ma heeliɣi-mɛ yoo maa cɛsǝɣɩ, paa timpiɣi paa heeli Laapaalɩ Kʋpaŋ ɩnɛɣɛ antulinya tǝna taa, paa kɛɛsɩ alʋ ɩnɛ ɩ lapa mpi tɔ pǝ tɔm na pá tɔɔsǝɣɩ ɩ tɔɔ.
Ḿpʋ́ɣʋ́ Yesu ɩfalaa naanʋwa na naalɛ taa lɛlʋ wei pa yaa sɩ Yutaasɩ Ɩsǝkaleeu tɔ, ɩ kʋlaa na ɩ́ polo na ɩ́ maɣana kɔtǝlaa sɔsaa,
na ɩ́ pɔɔsɩ-wɛ sɩ: Ye ma tʋ Yesu kɛ́ mǝ niŋ taa pepeɣe ɩ́ ka ha-m? Ḿpʋ́ɣʋ́ pɛlɛ pa kala liɣitee nyǝɣǝtʋ kɛ hiu na naanʋwa na pá cɛlɛ-ɩ.
Pǝ kpaɣa kʋyaŋku tɔɣɔ Yutaasɩ sʋʋ kʋyakʋ kʋpaŋkʋ kɛ pɛɛkʋɣʋ sɩ ɩ́ tʋ Yesu kɛ́ pa niŋ taa.
Pǝ tala potopotonaa mpa pa taa kʋkʋsʋm fɛɩ tɔ pǝ acima kʋyakʋ kancaalaɣa nyǝŋkʋ wule. Ɩlɛna Yesu ɩfalaa polo na pá pɔɔsɩ-ɩ sɩ: Leɣe n caa sɩ tǝ́ polo na tǝ́ la-ŋ Tɛɛʋ acima kʋtɔɣɔʋ?
Tǝnaɣa Yesu tɔma-wɛ sɩ: Ɩ́ polo ɩcatɛ taa kɛ́ akele tɛ na ɩ́ heeli-ɩ sɩ: Ma wʋlɛ talaa, nyá tɛɣɛ má na ma ɩfalaa tɩɩ tɔɣɔ Tɛɛʋ acima.
Ḿpʋ́ɣʋ́ Yesu ɩfalaa lapa nti ɩ kɛɛsa-wɛ tɔ. Pa polaa na pá lá Tɛɛʋ acima kʋtɔɣɔʋ.
Pǝ kɔma ɩsɩɩ taanaɣa ɩlɛ, ɩ́ na pa naanʋwa na naalɛ pa caɣa tɔɣɔʋ ntɛ́.
Pa tɔŋna tɔɣɔʋ kɛ mpʋ, ɩlɛna Yesu yɔɣɔtɩ sɩ: Tampana kɛ ma heeliɣi-mɛ yoo maa cɛsǝɣɩ, mǝ taa nɔɣɔlʋ ká la-m kɔlɔmɔtɔ.
Tǝnaɣa ɩ ɩfalaa ɩsɛntaa nyǝŋa sɔsɔm na tɔm tǝnɛ. Ɩlɛna pá sʋʋ-ɩ pɔɔsʋɣʋ kɛ kʋlʋm kʋlʋm. Ɩnɛ sɩ: Matɔŋ pǝ taɣa má, Tacaa? Ɩnɛ sɩ: Matɔŋ pǝ taɣa má, Tacaa?
Ḿpʋ́ɣʋ́ Yesu cɔ-wɛ sɩ: Ma na wei ta niŋ kpɛnta sʋsʋɣʋ kɛ nyǝnaɣa taa tɔ pʋntʋ ká lana-m kɔlɔmɔtɔ.
Yʋlʋ Pǝyaɣa má, ma sǝkɩ teitei kɛ́ ɩsɩɩ pa kɛɛsa ma tɔm kɛ Ɩsɔ Tɔm taa tɔ. Ama wei ɩ ká la Yʋlʋ Pǝyaɣa maɣa kɔlɔmɔtɔ kɛ mpʋ tɔ ɩ tɔm ká la waɩyo kɛ́ sɔsɔm. Pʋntʋ ɩnɩ, ye pa taa lʋlɩ-ɩ, pǝlɛ pɩɩ lapa sana.
Pǝ kpɛŋna Yutaasɩ wei ɩ lakɩ-ɩ kɔlɔmɔtɔ tɔ na ɩ́ pɔɔsɩ Yesu sɩ: Matɔŋ pǝ taɣa má, Tacaa? Ɩlɛna Yesu cɔ-ɩ sɩ: Ntǝɣǝlɛ mpʋ.
Ḿpʋ́ɣʋ́ waatʋ wei pa tɔkaɣa tɔ Yesu kpaɣa potopoto na ɩ́ sɛɛ Ɩsɔ kɛ́ ɩ́ na tǝmlɛ, na ɩ́ faɣa-ɩ na ɩ́ cɛla ɩ ɩfalaa, na ɩ́ heeli-wɛ sɩ: Ɩ́ mʋ na ɩ́ tɔɣɔ, ma tɔnʋɣʋ ntɛ́.
Pǝlɛ pǝ waalɩ kɛ́ Yesu kpaɣa kɔpʋ na ɩ́ sɛɛ Ɩsɔ kɛ́ ɩ na tǝmlɛ. Ɩlɛna ɩ́ cɛlɛ-wɛ na ɩ́ tɔ sɩ: Ɩ́ nyɔɔ-wǝɣɩ mǝ tǝna.
Ma calǝm ntɛ́ mpi pǝ hʋ́lǝ́ɣɩ́ Ɩsɔ nɔɣɔ pɛɛlʋɣʋ tampana tɔ. Mpɩ pǝ kpemna yǝlaa paɣalɛ tɔɔ sɩ pǝ́ hɩɩsɩ ɩsaɣatʋnaa.
Tampana kɛ ma heeliɣi-mɛ yoo, saŋa waalɩ ma kaa tasa sʋlʋm pǝnɛɣɛ nyɔɔʋ. Halǝna kʋyaŋku má na-mɛ tɩɩ nyɔɔ sʋlʋm kʋfam kɛ ma Caa Kawulaɣa taa tɔ.
Pa tɛma mpʋ ɩlɛna pá yoo acima yontu, ɩlɛna pá tɛɛ Olifinaa pʋɣʋ tɔɔ.
Ḿpʋ́ɣʋ́ Yesu tɔma ɩ ɩfalaa sɩ: Saŋa ahoo anɛ a maɣamaɣa ɩ́ ká yele-m mǝ tǝna na ɩ́ se. Pa ŋmaa ḿpʋ́ɣʋ́ Ɩsɔ Tɔm taa sɩ: Maa kʋ tiikilu na heeŋ ká ya yem yem.
Ama waatʋ wei maa fe ɩlɛna, má tɛɛ-mɛɣɛ nɔɣɔ kɛ Kalilee.
Tǝnaɣa Piyɛɛ nɔɣɔ tǝkpaʋ sɩ: Paa pa tǝna paa yele-ŋ na pá se, má, ma kaa la mpʋ.
Ama Yesu tɔma-ɩ sɩ: Tampana kɛ ma heeliɣi-ŋ yoo maa cɛsǝɣɩ, n ka kpɛɛsɩ tɔm tooso kɛ́ ahoo anɛ sɩ n ta nyɩ-m kɛ́ n ta nyɩ-m na pǝ́cɔ́ kampaaʋ koo.
Tǝnaɣa Piyɛɛ tɔma-ɩ sɩ: Paa ma na-ŋ tɩɩ sɩ tɩɩ sɩ kɛ́, ma kaa kpɛɛsɩ sɩ ma ta nyɩ-ŋ. Ḿpʋ́ɣʋ́ pa tǝna pa yɔɣɔta mpʋ.
Ḿpʋ́ɣʋ́ Yesu na ɩ ɩfalaa pa tala timpi pa yaa sɩ Kɛtǝsemanee tɔ. Ɩlɛna ɩ́ tɔ-wɛ sɩ: Ɩ́ caɣa cǝnɛ na má polo Ɩsɔ sǝlǝmʋɣʋ kɛ hatoo cǝnɛ.
Ɩlɛna ɩ́ kpaɣa Piyɛɛ na Sepetee pǝyalaa naalɛ. Tǝnaɣa ɩsǝnyǝŋlɛ na laŋwakǝllɛ sɔsɔɔlɛ sʋʋ-ɩ kpaʋ.
Ɩlɛna ɩ́ tɔ-wɛ sɩ: Ma laŋlɛ wakǝlaa kɛ́ tǝtɔɣɔtɔɣɔ pǝ fɛɩ kɛɛsʋɣʋ. Ɩ́ caɣa cǝnɛ na má na-mɛ tǝ́ feŋiɣi.
Ɩ tuusa ɩ nɔɣɔ tɔɔ kɛ́ pǝcɔ, ɩlɛna ɩ́ luŋ na ɩ́ sǝlǝmɩ sɩ: Ma Caa, ye pǝ wɛ pǝsʋɣʋ kɛɛlɩ wahala sɔsɔ ɩnɛɣɛ ma nyʋɣʋ tɔɔ. Paa na mpʋ mpi n nɔkaa tɔ pǝlɛ pǝ la, pǝ́ taa la ma luɣu nyǝntʋ.
Ɩ tɛma mpʋ, ɩlɛna ɩ́ mǝlɩ ɩ ɩfalaa tooso ɩnɩ ɩ kiŋ na ɩ́ maɣana pa tɔŋna tom. Ɩlɛna ɩ́ tɔ Piyɛɛ sɩ: Ɩ́ kpisa caɣaʋ ntɛ́ sɩ má na-mɛ tǝ́ feŋ paa pǝcɔ maɣamaɣa.
Ɩ́ feŋ na ɩ́ sǝlǝmɩ, tɔfɔ ɩ́ ká hoti waatʋ wei maɣasʋɣʋ kɔŋ-mɛ tɔ. Pááná wɛɛ, ama tɔnʋɣʋ ɩɩ pǝsǝɣǝna.
Ɩ tasa tuusuɣu, ɩlɛna ɩ́ tasa Ɩsɔ kɛ́ sǝlǝmʋɣʋ sɩ: Ma Caa, ye pǝ fɛɩ pǝsʋɣʋ sɩ wahala sɔsɔ ɩnɛ ɩ́ hatǝlǝna-m, nyá luɣu nyǝntʋ ɩ́ la.
Ɩ tasa ɩ ɩfalaa kiŋ kɛ mǝlʋɣʋ, ɩlɛna ɩ́ maɣana pa tɔŋna tom tɔtɔ, pa kpisa pá caɣana pa ɩsɛ.
Ḿpʋ́ɣʋ́ ɩ tasa-wɛɣɛ yeluɣu na ɩ́ tuusi na ɩ́ tasa Ɩsɔ sǝlǝmʋɣʋ kɛ tɔm tooso nyǝm kɛ tɔm kʋlʋmtʋ ntɩ.
Tǝnaɣa ɩ mǝla ɩ ɩfalaa kiŋ na ɩ́ pɔɔsɩ-wɛ sɩ: Ɩ́ tɔŋna tom na ɩ́ hɛɛsǝɣɩ yaa? Ɩɩ naa, pǝ talaa kɛlɛ. Paa tʋ Yʋlʋ Pǝyaɣa maɣa asaɣaa niŋ taa.
Ɩ́ kʋlɩ na tǝ́ tɛɛ. Ɩ́ nyǝnɩ kɔlɔmɔtɔ tʋ tala cǝnɛ.
Yesu tɔŋna yɔɣɔtaɣa kɛ mpʋ ɩlɛ, ɩ ɩfalaa naanʋwa na naalɛ taa lɛlʋ Yutaasɩ talaa kɛlɛ. Na ɩ waalɩ kɛ́ yǝlaa samaa tuutuuma, na pá tɔka laɣalɛɛ na kpatǝŋ. Kɔtǝlaa sɔsaa na Yuta nyʋɣʋ nyǝ́ma nyʋɣʋ nyǝ́ma pa tilina yǝlaa mpɛ.
Yutaasɩ wei ɩnɩ ɩ lakɩ Yesu kɛ́ kɔlɔmɔtɔ kɛ mpʋ tɔ ɩ ka kɛɛsa samaa ɩnǝɣɩ ɩsǝna ɩ ka la tɔ. Ɩ heela-wɛɣɛ sɩ: Ye ma polaa na má waɣala wei ɩlɛ, ɩnǝɣǝlɛ, ɩ́ kpa-ɩ.
Tǝnaɣa Yutaasɩ kpǝtǝna Yesu kɛ kpakpaa na ɩ́ sɛɛ-ɩ sɩ: Fɔɔ Tacaa. Ɩlɛna ɩ́ waɣalɩ-ɩ.
Ḿpʋ́ɣʋ́ Yesu tɔma-ɩ sɩ: Ma taapalʋ, la nti n kɔma lapʋ tɔ. Tǝnaɣa ɩ́ na mpa tɔ, pɛlɛ pa tʋ niŋ kɛ Yesu tɔɔ na pá kpa-ɩ.
Ɩlɛna Yesu na mpa paa wɛɛ tɔ pa taa nɔɣɔlʋ kpɛɛ ɩ laɣatɛ na ɩ́ lo kɔtʋlʋ sɔsɔ tǝmlɛ tʋ ŋkpaŋʋɣʋ na ɩ́ kɔɔlɩ tǝfeŋ.
Ḿpʋ́ɣʋ́ Yesu tɔma-ɩ sɩ: Suu nyá laɣatɛ kɛ tǝ suɣute taa. Pǝ taɣa pʋlʋ tɔɔ, ye wei ɩ́ kpaɣa laɣatɛ, pʋntʋ ká sǝna laɣatɛ.
N ta nyɩ sɩ, má sɔɔlaa, maa yaa ma Caa na ɩ́ ha-m ɩsɔtaa tillaa kɛ iyisi naatoso (6000) kɛ loosi naanʋwa na naalɛɣɛ cǝnɛɣɛ kpakpaa yɛɛ?
Ama ye ma lapa mpʋ nti paa kɛɛsa Ɩsɔ Tɔm taa sɩ tɩɩ la tɔ, ɩsǝnaɣa pɩɩ la na tǝlɛ tǝ́ lá ɩlɛ?
Tǝnaɣa Yesu pɔɔsa samaa ɩnɩ sɩ: Ɩ́ kɔŋɩ-m kpaʋ na ɩ́ nɔkɩ na ɩ́ kpakǝɣɩ laɣalɛɛ na kpatǝŋ tɔ, maɣa ŋmɩɩlʋ ɩsaɣaʋ kɛ? Kʋyɛɛŋ tǝna Ɩsɔ tǝsɛɛlɛ taa kɛ́ ma caɣaa na má sɛɣɛsǝɣɩ, ɩ́ tá kpa-m.
Ama pǝ tǝna ɩsǝntɔ pǝ lapaɣa sɩ pǝ́ la nti Ɩsɔ kʋyɔɣɔtʋtʋ tɛlǝsǝlaa ka yɔɣɔtaa na tǝ́ wɛ Ɩsɔ Tɔm taa tɔ. Tǝnaɣa ɩ ɩfalaa tǝna yela-ɩ na pá se na pá tɛɛ.
Mpa pa kpa Yesu tɔ pa pona-ɩ kɔtǝlaa wulaʋ Kayifi tɛ na pá maɣana Ɩsɔ Tɔm sɛɣɛsǝlaa na nyʋɣʋ nyǝ́ma nyʋɣʋ nyǝ́ma pa kotaa.
Piyɛɛ tǝŋaɣa Yesu kɛ́ táálǝ́ḿ tɔɔ, halǝna ɩ́ tala kɔtǝlaa wulaʋ taɣa tɔɔ. Ɩlɛna ɩ́ sʋʋ na ɩ́ caɣa tǝmlɛ nyǝ́ma kiŋ sɩ ɩ naa sɩ pɩɩ tɛna-we.
Ḿpʋ́ɣʋ́ kɔtǝlaa sɔsaa na Kotuɣu sɔsɔɔŋkʋ nyǝ́ma pa pɛɛkaa sɩ paa tɔm suuu pa suu Yesu na pá hiki mpaaʋ na pá kʋ-ɩ.
Paa na yǝlaa paɣalɛ kʋlaa na pá suuki-ɩ pɔpɔtʋ tɔmnaa tɔ, pa ta hiki nti paa waana-ɩ tɔ. Waalɩ waalɩ kɛ́ yǝlaa napǝlɩ pa kʋla naalɛ
na pá tɔ sɩ: Apalʋ ɩnɛ ɩ ka tɔma sɩ ɩnɩ ɩ pǝsǝɣɩ na ɩ́ yɔkɩ Ɩsɔ tǝsɛɛlɛ sɔsɔɔlɛ na ɩ taɣanɩ-tɛɣɛ ŋmaʋ kɛ kʋyɛɛŋ tooso taa.
Ḿpʋ́ɣʋ́ kɔtǝlaa wulaʋ kʋlaa na ɩ́ tɔ Yesu sɩ: N kaa yɔɣɔtɩ? Suweɣe yǝlaa panɛ pa yɔɣɔtǝɣǝna-ŋ ye?
Ama Yesu suma. Tǝnaɣa kɔtǝlaa wulaʋ tɔma-ɩ sɩ: Na Ɩsɔ wei ɩ wɛna weesuɣu tɔ, ye n kɛ́ Ɩsɔ Pǝyalʋ Mesii heelɩ-tʋ tǝfoo.
Ḿpʋ́ɣʋ́ Yesu cɔ-ɩ sɩ: Ntǝɣɩ n yɔɣɔtaa. Ma heeliɣi-mɛ tǝfoo sɩ pǝ kpaɣaʋ pǝnɛntɛ tɔ ɩ́ ká ná Yʋlʋ Pǝyaɣa má na má caɣa Ɩsɔ Toŋ tǝna tʋ kɔŋkɔŋ taa. Na ɩ́ ká na-m ɩsɔtaa ŋmʋntʋɣʋ tɔɔ na má tiiki.
Tǝnaɣa kɔtǝlaa wulaʋ cǝla ɩ wontu na ɩ́ tɔ sɩ: Ɩ kpa Ɩsɔ tɔɔ. Tǝ tasǝɣɩ aseeta nyǝ́ma kɛ pɛɛkʋɣʋ sɩ tǝ lepe? Mǝ maɣamaɣa ɩ́ ná ɩsǝna ɩ kpa Ɩsɔ tɔɔ tɔɣɔlɛ.
Tɔʋ, ɩ́ na-we? Ḿpʋ́ɣʋ́ pa tɔma sɩ ɩ tɔm sǝpa, paa kʋ-ɩ kɛ́.
Tǝnaɣa pa sʋʋ ntaɣama tɔʋ kɛ ɩ ɩsɛntaa, na pá makɩ-ɩ ŋkuma, na lɛlaa náá mapɩ-ɩ kataasɩ.
Na pá tɔŋ sɩ: Mesii kpeɣe, heeli-tʋɣʋ wei ɩ mapa-ŋ tɔ.
Piyɛɛ ka caɣa awalɩ kɛ́ taɣa tɔɔ. Tǝnaɣa kɔtǝlaa wulaʋ tǝmlɛ tʋ alʋ nyǝŋ nɔɣɔlʋ kpǝtǝna-ɩ na ɩ́ tɔmɩ-ɩ sɩ: Nyá tɔtɔ n ka wɛ Kalilee tʋ Yesu ɩnɩ ɩ kiŋ.
Ḿpʋ́ɣʋ́ Piyɛɛ kpɛɛsa yǝlaa tǝna ɩsɛntaa sɩ: Ma ta nyɩ nti n yɔɣɔtǝɣɩ mpʋ tɔ.
Pǝlɛ pǝ waalɩ kɛ́ Piyɛɛ kʋlaa na ɩ́ polo nɔnɔkeelasɩ. Ɩlɛna tǝmlɛ tʋ alʋ nyǝŋ lɛlʋ náá na-ɩ na ɩ́ heeli mpa paa wɛ tǝna tɔ sɩ: Ɩnɛ ɩnɩ ɩ ka wɛ Nasalɛtɩ Yesu ɩnɩ ɩ kiŋ kɛ́.
Ḿpʋ́ɣʋ́ Piyɛɛ taɣana kpɛɛsʋɣʋ sɩ: Na Ɩsɔ, ma ta nyɩ apalʋ ɩnɩ.
Pǝ lapa laasaɣa ɩlɛna mpa paa wɛ tǝna tɔ pá kpǝtǝna Piyɛɛ na pá tɔmɩ-ɩ sɩ: Nyá n ta laŋ yǝlaa mpɛ pa taa nɔɣɔlʋ. Nyá yɔɣɔtaɣa hʋlǝɣǝna timpi n lɩɩnaa tɔ.
Ḿpʋ́ɣʋ́ Piyɛɛ kpɛɛsaa tǝlalala na ɩ́ tuu na ɩ́ tɔ sɩ: Na Ɩsɔ, ma ta nyɩ apalʋ ɩnɩ. Tǝnaɣa kampaaʋ koo kpakpaa.
Ɩlɛna Piyɛɛ tɔɔsɩ nti Yesu ka yɔɣɔta-ɩ tɔ tǝ tɔɔ sɩ: Mpi pɩɩ takɩ kampaaʋ koou tɔ n tɛma tɔm toosoɣo kpɛɛsʋɣʋ sɩ n ta nyɩ-m kɛ́ n ta nyɩ-m. Ḿpʋ́ɣʋ́ ɩ tukaa na ɩ́ lɩɩ, ɩlɛna ɩ́ wii ɩsɩɩ ɩ sǝkɩ ɩ sǝkɩ.
Ḿpʋ́ɣʋ́ tanaŋ kʋpaŋkʋ tɛɛ kɔtǝlaa sɔsaa tǝna na Yuta nyʋɣʋ nyǝ́ma nyʋɣʋ nyǝ́ma caɣaa na pá maɣasɩ na pá sɩɩ sɩ pá kʋ Yesu.
Tǝnaɣa pa hɔka-ɩ na pá kpaɣa-ɩ na pá polo na pá cɛla Kʋfǝnɛɛ Pilatɩ.
Yutaasɩ wei ɩ lapa-ɩ kɔlɔmɔtɔ tɔ, ɩ nawa sɩ pa sɩɩwa sɩ paa kʋ Yesu kɛ́ tampana ɩlɛna ɩ laŋlɛ pǝsɩ sɔsɔm. Tǝnaɣa ɩ kpaɣa liɣitee nyǝɣǝtʋ hiu na naanʋwa ɩnɩ na ɩ́ polo ɩ́ cɛla kɔtǝlaa sɔsɔ na nyʋɣʋ nyǝ́ma.
Na ɩ́ heeli-wɛ sɩ: Ma lapa ɩsaɣatʋ, ma cɛla-mɛɣɛ yʋlʋ sɩ ɩ́ kʋ-ɩ tulum kɛ yem. Ḿpʋ́ɣʋ́ nyʋɣʋ nyǝ́ma cɔ Yutaasɩ sɩ: Tá paaye, pǝ kɛ́ nyá tɔm kɛ́.
Tǝnaɣa Yutaasɩ mǝŋna liɣitee anɩ na ɩ́ pɛtɩ Ɩsɔ tǝsɛɛlɛ sɔsɔɔlɛ taa, na ɩ́ tɛɛ na ɩ́ polo na ɩ́ tʋ ŋmǝnaɣa kɛ ɩ luɣu tɛɛ na ɩ́ sɩ.
Ḿpʋ́ɣʋ́ kɔtǝlaa sɔsaa ná tɔɔsa-yɛ na pá tɔ sɩ: Ta mpaaʋ taa pǝ fɛɩ pǝsʋɣʋ sɩ tǝ́ kpaɣa liɣitee anɛ na tǝ́ tasa tʋɣʋ kɛ Ɩsɔ tǝsɛɛlɛ sɔsɔɔlɛ atakaa taa. Pǝ taɣa pʋlʋ tɔɔ, yʋlʋkʋlɛ liɣitee kɛ́.
Tǝnaɣa pa caɣaa na pá maɣasɩ, ɩlɛna pá kpaɣa liɣitee anɩ na pá yana tɛtʋ natǝlɩ nti pa yaa sɩ cʋɣʋ tǝhulle tɔ, sɩ pa piŋ mʋʋlaa kɛ tǝna.
Ḿpʋ́ɣʋ́ halǝna saŋa pa mǝŋna tɛtʋ ntǝɣɩ hǝtɛ sɩ: Calǝm tɛtʋ.
Ḿpʋ́ɣʋ́ pǝ lapa nti Ɩsɔ kʋyɔɣɔtʋtʋ tɛlǝsʋlʋ Selemii ka kpaalaa tɔ sɩ: Pa kpaɣa liɣitee nyǝɣǝtʋ hiu na naanʋwa. Liɣitee anǝɣɩ Ɩsɛɣɛlɩ yǝlaa tisaa sɩ pá fɛlɩ ɩ tɔɔ.
Pa kpaɣa-yɛ na pá yana tɛtʋ nti pa yaa sɩ cʋɣʋ tǝhulle tɔ, na pǝ maɣamaɣa kɛ Tacaa ka heela-m.
Ḿpʋ́ɣʋ́ pa pona Yesu kɛ Kʋfǝnɛɛ ɩsɛntaa, na ɩ́lɛ́ ɩ pɔɔsɩ-ɩ sɩ: Nyaɣalɛ Yuta nyǝ́ma wulaʋ sɔsɔ ɩnǝɣɩ? Ɩlɛna Yesu cɔ-ɩ sɩ: Ntǝɣǝlɛ n yɔɣɔta mpʋ.
Pǝlɛ pǝ waalɩ waatʋ wei kɔtǝlaa sɔsaa na nyʋɣʋ nyǝ́ma tɔŋaɣa sɩ ɩ lapa pǝnɛ na pǝnɛ tɔ, ɩ ta cɔ sɩ pʋlʋ.
Tǝnaɣa Pilatɩ tɔma-ɩ sɩ: Nn nɩɩkɩ ɩsǝna pa tɔŋʋɣʋ sɩ n lapa pǝnɛ na pǝnɛ tɔ?
Ama tǝ tǝnaɣa mpʋ Yesu tá cɔ-ɩ tǝ tɔɔ sɩ pʋlʋ. Ɩlɛna pǝ́ lá Kʋfǝnɛɛ kɛ piti kɛ́ sɔsɔm pǝ tɩɩ fɛɩ.
Paa Tɛɛʋ acima wena Kʋfǝnɛɛ tʋlǝɣɩ salǝka tʋ nɔɣɔlʋ wei samaa caa sɩ pá tʋlɩ tɔɣɔ.
Pǝ pamna salǝka tʋ kpitikpiti nɔɣɔlʋ wei pa yaa sɩ Palapaasɩ*fa* tɔ ɩ wɛ salǝka taa.
Samaa kota ḿpʋ́ɣʋ́ tǝna, ɩlɛna Pilatɩ pɔɔsɩ-wɛ sɩ: Aweɣe ɩ́ caa má tʋlɩ-mɛ, Yesu wei pa yaa sɩ Kilisiti tɔ?
Pǝ taɣa pʋlʋ tɔɔ kɛ́ ɩ pɔɔsa-wɛɣɛ mpʋ, ɩ nyǝmá tǝkelekele sɩ ɩsɛsɛɛmlɛ tɔɔ kɛ́ pa pona-ɩ Yesu.
Waatʋ wei Pilatɩ caɣa tǝhʋʋlɛ tɔ ɩ alʋ tilaa sɩ pá heeli-ɩ sɩ: Taa sʋsɩ nyá nɔɣɔ kɛ tampana tǝŋlʋ ɩnɩ ɩ tɔm taa. Pǝ hʋla-m ɩ tɔm kɛ tom taa kɛ́ ahoo anɛ, na pǝ́ pɛkǝlɩ-m sɔsɔm.
Ḿpʋ́ɣʋ́ kɔtǝlaa sɔsaa na nyʋɣʋ nyǝ́ma pa puɣusa samaa sɩ pá sǝlǝmɩ-ɩ na ɩ́ tʋlɩ-wɛɣɛ Palapaasɩ, na pǝ́ kaasɩ na ɩ́ kʋ Yesu.
Tǝnaɣa Kʋfǝnɛɛ taɣana-wɛɣɛ pɔɔsʋɣʋ sɩ: Pa naalɛ pa taa aweɣe ɩ́ caa sɩ má tʋlɩ-mɛ yee? Ḿpʋ́ɣʋ́ pa cɔ-ɩ sɩ: Palapaasɩ kɛ tǝ caa sɩ ń tʋlɩ.
Ɩlɛna Pilatɩ pɔɔsɩ-wɛ sɩ: Na ɩsǝnaɣa má la Yesu wei pa yaa sɩ Kilisiti tɔ? Tǝnaɣalɛ pa tǝna sɩ: Kamɩ-ɩ sǝm tesika tɔɔ.
Ḿpʋ́ɣʋ́ Pilatɩ pɔɔsa-wɛ sɩ: Ɩlɛ ɩsaɣatʋ ntiɣi ɩ lapa? Tǝnaɣa pa tasa kapusi mapʋ na toŋ sɩ: Kamɩ-ɩ sǝm tesika tɔɔ.
Pilatɩ kɔma na ɩ́ ná sɩ ɩ kaa pǝsɩ-tɩ, pǝyele yoou caa tiluɣu. Ɩlɛna ɩ́ caa lʋm na ɩ́ saŋ ɩ niŋ kɛ samaa ɩsɛntaa na ɩ́ tɔ sɩ: Apalʋ ɩnɛ, pǝ́ taa wɛɛ sɩ má kʋɣʋna-ɩ yoo. Pǝ kɛ́ mǝ tɔm kɛ́.
Ḿpʋ́ɣʋ́ samaa tǝna cɔ-ɩ sɩ: Nnn, ɩ sǝm tɔm ɩ́ mǝlɩ tá na tá piya tá nyɔɔŋ taa.
Tǝnaɣa Pilatɩ tʋla-wɛɣɛ Palapaasɩ. Pǝ kaasa Yesu ɩlɛna, ɩ́ yele na pá casa-ɩ akpatɛɛ, na ɩ́ kpaɣa-ɩ na ɩ́ cɛlɛ-wɛ sɩ pá polo na pá kamɩ-ɩ sǝm tesika tɔɔ.
Pilatɩ yoolaa pona Yesu kɛ́ Kʋfǝnɛɛ tǝyaɣa taa, ɩlɛna pa samaa tǝna kotina-ɩ.
Ḿpʋ́ɣʋ́ pa wɔɣɔsa ɩ wontu, ɩlɛna pá suu-ɩ capa kʋsɛɛm tǝkpaɩɩ.
Na pá lʋʋ sɔwa kɛ ntenuɣu na pá te ɩ nyʋɣʋ, na pá tʋ ɩ niŋ ntɔɣɔŋ taa kɛ́ kpátʋ́ɣʋ́, na pá paakǝna-ɩ na pá luŋiɣi ɩ tɛɛ kɛ́ akula, na pá sɛɛ-ɩ sɩ: Yuta nyǝ́ma wulaʋ sɔsɔ fɔɔ.
Na pá tɔɔkɩ ɩ tɔɔ kɛ́ ntaɣama, na pá mʋɣɩ kpátʋ́ɣʋ́ na pá taɣanǝɣɩ ɩ nyʋɣʋ taa kɛ́ mapʋ.
Pa tɛma-ɩ paanaʋ kɛ mpʋ, ɩlɛna pá wɔɣɔsɩ capa ɩnɩ na pá mǝŋna-ɩ ɩ wontu na pá tɛɛna-ɩ kam kɛ sǝm tesika tɔɔ.
Pa lɩɩkaɣa ɩcatɛ ɩlɛna, pá tǝ sulina Silɛɛnɩ tʋ nɔɣɔlʋ, pa yaa-ɩ sɩ Simɔŋ. Tǝnaɣa yoolaa kpipa ɩ́lɛ́ na toŋ sɩ ɩ́ sǝɣǝlɩ Yesu tesika ŋkɛ.
Ḿpʋ́ɣʋ́ pa tala timpi pa yaa sɩ Kɔlǝkɔta tɔ, nti tǝ yɔɣɔtǝɣɩ sɩ nyʋmpɔɣɔlaɣa tɛ tɔ.
Tǝnaɣa pa cɛla-ɩ sʋlʋm mpi pǝ taa pa sita tʋɣʋ nakʋlɩ kʋ cǝlǝm*fa* tɔ. Ama ɩ tǝŋaa ɩlɛna ɩ́ kisi-wǝɣɩ nyɔɔʋ.
Ḿpʋ́ɣʋ́ pa kama-ɩ sǝm tesika tɔɔ, na pá tɔ tɛtɛ kɛ́ ɩ wontu tɔɔ na pá tala-tɩ.
Pa tɛma ḿpʋ́ɣʋ́ ɩlɛna pá caɣa tǝna na pá taŋɩ-ɩ.
Pa ŋmaawa na pá pusi ɩ nyʋɣʋ tɔɔ sɩ: Yuta nyǝ́ma wulaʋ sɔsɔ Yesu kɔlɔ. Pa ŋmaa ḿpʋ́ɣʋ́ sɩ pǝ́ hʋ́lɩ́ mpi pǝ tɔɔ pa kʋ-ɩ tɔ.
Pa kpɛŋna ɩ́ na ŋmɩɩlaa kɛ naalɛ na pá ka-wɛɣɛ sǝm tesikasɩ tɔɔ, lɛlʋ kɛ ɩ ntɔɣɔŋ tɔɔ, lɛlʋ kɛ ɩ mpǝtǝŋ tɔɔ.
Yǝlaa mpa pa tɛɛkaɣana tǝna tɔ pɛlɛ pa kpɛɛtǝɣɩ nyɔɔŋ na pá tʋʋkɩ-ɩ sɩ:
Matɔŋ nyá tɔmna sɩ n yɔkǝɣɩ Ɩsɔ tǝsɛɛlɛ sɔsɔɔlɛ na ń taɣanɩ kʋfatɛ ŋmaʋ kɛ kʋyɛɛŋ tooso taa. Waasɩ nyá tɩ ɩlɛ. Ye n kɛ́ Ɩsɔ Pǝyaɣa lɩɩ tesika tɔɔ na ń tii.
Ḿpʋ́ɣʋ́ na kɔtǝlaa sɔsaa na Ɩsɔ Tɔm sɛɣɛsǝlaa na nyʋɣʋ nyǝ́ma tɔtɔ. Pɛlɛ pa tɔŋna-ɩ paanaʋ na pá yɔɣɔtǝɣɩ sɩ:
Ɩ yapa lɛlaa nyɔɔŋ ɩsǝnaɣa na ɩ́ kaa pǝsɩ na ɩ́ ya ɩ maɣamaɣa ɩ nyǝŋkʋ. Ɩsɩɩ sɩ ɩnǝɣǝlɛ Ɩsɛɣɛlɩ wulaʋ sɔsɔ na? Pǝnɛntɛ ɩ́ lɩɩ tesika tɔɔ na ɩ́ tii. Ɩlɛna tǝ na na tǝ́ tisi.
Ɩ tʋ Ɩsɔ kɛ́ naani na ɩ́ tɔ sɩ ɩnǝɣǝlɛ Ɩsɔ Pǝyaɣa. Tɔʋ, tǝ́ ná sɩ Ɩsɔ ká sɔɔlɩ sɩ ɩ́ waasɩ-ɩ yaa ɩsǝna.
Na pǝ kpɛŋna ŋmɩɩlaa mpa paa kama ḿpʋ́ɣʋ́ ɩ cɔlɔ tɔ na pɛlɛ pá tʋʋ-ɩ mpʋ tɔtɔ.
Pǝ kɔma na pǝ́ tala ilim sikuɣu, ɩlɛna sǝkpɛtʋɣʋ nyala ɩcatɛ tɔɔ halǝna ilim kpili.
Ilim kpila mpʋ, ɩlɛna Yesu kiisina nɔɣɔ sɔsɔɣa sɩ: Eli Eli, lema sapatani? Na tǝlɛ tǝ yɔɣɔtǝɣɩ sɩ: Ma Ɩsɔ ma Ɩsɔ, pepe tɔɔ kɛ́ n lɔ-m?
Mpa paa sǝŋa tǝna tɔ pa taa lɛlaa nɩɩ mpʋ, ɩlɛna pá tɔ sɩ: Ɩ yaana ntɛɣɛ Ilii.
Ɩlɛna pa taa nɔɣɔlʋ kpaɣa asewa na ɩ́ polo na ɩ́ lii kpalǝkpam saŋ kɛ lʋm kʋnyǝŋǝm napǝlɩ pǝ taa, na ɩ́ tʋʋ kpátʋ́ɣʋ́ nɔɣɔ taa na ɩ́ hʋlɩ Yesu sɩ ɩ́ nyɔɔ.
Ama lɛlaa ná tɔma sɩ: Ɩ́ yele na tǝ́ ná Ilii ká kɔɔ na ɩ́ waasɩ-ɩ yaa ɩsǝna.
Tǝnaɣa Yesu tasa kiisuɣu kɛ sɔsɔm, ɩlɛna ɩ́ hɛɛ.
Ḿpʋ́ɣʋ́ waatʋ ɩnǝɣɩ kpakpaa, pʋʋɣʋ sɔsɔɔʋ ŋku kɩɩ kaɣa Ɩsɔ tǝsɛɛlɛ sɔsɔɔlɛ taa tɔ, kʋ faɣa yem kɛ́ hatoo ɩsɔtaa na pǝ́ kalǝsǝna kʋ atɛ. Na tɛtʋ sele na kʋkpamǝŋ ya pɔɣɔlɛɛ,
na pǝlaaŋ tʋlɩ na Ɩsɔ yǝlaa mpa pa sǝpa tɔ pa taa paɣalɛ fe.
Ḿpʋ́ɣʋ́ pa lɩɩ pǝlaaŋ taa, na waatʋ wei Yesu kɔma na ɩ́ fe tɔ pá sʋʋ Ɩsɔ ɩcatɛ naŋŋ nyǝntɛ taa, na yǝlaa paɣalɛ na-wɛ.
Ḿpʋ́ɣʋ́ Lom yoolaa sɔsɔ na yoolaa mpa ɩ na-wɛ paa taŋa Yesu tɔ, pa nawa tɛtʋ seluɣu na pǝ tǝna mpi pǝ lapa tɔ, ɩlɛna pá nyá sɔsɔm na pá tɔ sɩ: Tampana, yʋlʋ ɩnɛ ɩ kɛ́ Ɩsɔ Pǝyalʋ kɛ́.
Alaa paɣalɛ ka wɛ tǝna na pá sǝŋa pooluŋ na pá nyǝnǝɣɩ. Mpɛ ɩnɩ pa tǝŋaɣana Yesu kɛ́ hatoo Kalilee na pá calǝsǝɣɩ-ɩ.
Makǝtala Malɩ na Saakɩ na Yosɛɛfʋ pa too Malɩ na Sepetee pǝyalaa too, paa wɛ alaa mpɛ pa taa.
Waatʋ wei taanaɣa taanaa tɔ, Alimatee apalʋ toŋ tʋ nɔɣɔlʋ wei pa yaa sɩ Yosɛɛfʋ tɔ ɩ kɔma. Ɩ maɣamaɣa ɩ ka tǝŋaɣa Yesu kɛ́.
Ḿpʋ́ɣʋ́ ɩ pola Pilatɩ kiŋ na ɩ́ sǝlǝmɩ-ɩ sɩ ɩ kpakǝɣɩ sǝtʋ Yesu. Tǝnaɣa Pilatɩ tɔma sɩ pá cɛlɛ-ɩ.
Ɩlɛna ɩ́ kpaɣa sǝtʋ na ɩ́ takɩ-ɩ kponkpontu toŋ nyǝntʋ nti pa yaa sɩ lɛŋ tɔ tǝ pʋŋkahʋlʋŋa kʋfalaɣa.
Na ɩ́ polo na ɩ́ pimi-ɩ ɩ maɣamaɣa ɩ pǝlaaʋ ŋku pa hula kʋkpamʋɣʋ taa tɔ kʋ taa. Na ɩ́ pilimi pɩɩʋ sɔsɔɔʋ nakʋlɩ na ɩ́ suli pǝlaaʋ nɔɣɔ. Ɩlɛna ɩ́ tɛɛ ɩ́ kpe.
Na Makǝtala Malɩ na Malɩ lɛlʋ pá caɣa tǝnaɣa pǝlaaʋ ɩsɛntaa.
Kʋyakʋ kʋhɛɛsʋɣʋ tɔɔ sɔɔlʋ lapʋ tɛma na tɛʋ fe, ɩlɛna kɔtǝlaa sɔsaa na Falisanaa kpɛntɩ na pá polo Pilatɩ kiŋ,
na pa heeli-ɩ sɩ: Tacaa, tǝ tɔɔsaa sɩ pɔpɔtʋ ɩnɩ ɩ ka yɔɣɔtaa sɩ ye pǝ lapa wɛɛ tooso ɩnɩ ɩ ká fe.
Tɔʋ, mpʋ tɔ, yele na pá taŋ pǝlaaʋ halǝna pǝ́ tala kʋyɛɛŋ tooso wule. Ɩ ɩfalaa ɩ́ taa kɔɔ na pá ŋmɩɩlɩ-ɩ na pá looli samaa sɩ ɩ́ fema sǝtaa taa. Ye pǝ lapa mpʋ, tǝlɛ tǝ pɔpɔtʋ ká kǝlɩ kancaalaɣa nyǝntʋ.
Ḿpʋ́ɣʋ́ Pilatɩ tɔma-wɛ sɩ: Yoolaa mpa paa taŋ tɔɣɔlɔ, ɩ́ polo ɩ́ taŋ-kʋɣʋ teu teu.
Tǝnaɣa kɔtǝlaa polaa na pá taɣanɩ pǝlaaʋ tɔɔ pɩɩʋ ŋkʋɣʋ teu, na pá tʋ pa kʋyʋsʋm sɩ nɔɣɔlʋ ɩ́ taa tokina. Ɩlɛna pá sɩɩ yoolaa sɩ pá taŋ.
Kʋyakʋ kʋhɛɛsʋɣʋ tɛɛwa na pǝ fe cimaasɩ, ɩlɛna Makǝtala Malɩ na Malɩ lɛlʋ pá kʋlɩ tanaŋ tǝpam sɩ pa puki pǝlaaʋ tɔɔ.
Ḿpʋ́ɣʋ́ tɛtʋ sela sɔsɔm kɛ kpakpaa. Mpi tɔ, Tacaa ɩsɔtaa tillu lɩɩnna ɩsɔ na ɩ́ tii, na ɩ́ polo ɩ́ kuli pɩɩʋ ŋkʋɣʋ pǝlaaʋ nɔɣɔ na ɩ́ sɩɩ kpeeŋa, na ɩ́ kpa tǝ tɔɔ na ɩ́ caɣa.
Ɩ teu nǝɣǝsǝna ɩsɩɩ tɛʋ nyǝɣǝsʋɣʋ tɔ, na ɩ wontu hʋlʋmaa ɩsɩɩ kpoŋkpomʋlʋm.
Ḿpʋ́ɣʋ́ pǝ lapa taŋlaa kɛ sɔɣɔntʋ kɛ sɔsɔm na pá seliɣi, na pá sǝpa pa tɩɩŋ tɔɔ kɛ́ yem tǝkpǝtɩɩ.
Tǝnaɣa ɩsɔtaa tillu tɔma alaa sɩ: Mɩɩ taa nyá, ma nyǝmá sɩ Yesu wei pa kama sǝm tesika tɔɔ tɔɣɔ ɩ́ kɔma pɛɛkʋɣʋ.
Ɩ fɛɩ cǝnɛ, ɩ fema ɩsɩɩ ɩ ka yɔɣɔtaa tɔ. Ɩ́ kɔɔ na ɩ́ ná timpi paa hɩɩsa-ɩ tɔ.
Ɩ́ polo lɔŋ na ɩ́ heeli ɩ ɩfalaa sɩ, ɩ fema na ɩ́ tɛɛ-mɛɣɛ nɔɣɔ kɛ Kalilee. Tǝnaɣa ɩ́ ká na-ɩ. Nti ma wɛna sɩ ma heeliɣi-mɛ tɔɣɔlɛ.
Tǝnaɣa alaa mpɛ pa kʋla pǝlaaʋ tɔɔ kɛ́ kpakpaa na pá tɛɛ, na sɔɣɔntʋ na laŋhʋlʋmlɛ pǝ kʋɣɩ-wɛ. Ɩlɛna pá polo na pá kaasɩ Yesu ɩfalaa kɛ laapaalɩ ɩnɩ.
Pa tɔŋna tɛɛʋ kɛ mpʋ, ɩlɛna Yesu suli-wɛɣɛ kpakpaa na ɩ́ tɔ-wɛ sɩ: Ma sɛɛ-mɛ. Ḿpʋ́ɣʋ́ pa kpǝtǝna-ɩ na pá tɔkɩ ɩ nɔɔhɛɛ, na pá hǝntɩ-ɩ atɛ na pá sɛɛ-ɩ.
Ɩlɛna Yesu heeli-wɛ sɩ: Ɩ́ taa nyá. Ɩ́ polo ɩ́ heeli ma taapalaa sɩ pá polo Kalilee, tǝnaɣa paa na-m.
Alaa mpɛ pa wɛ mpaaʋ taa na pá kpeŋ mpʋ, ɩlɛ sɛsɛ yoolaa mpa paa taŋa pǝlaaʋ tɔ, pa taa lɛlaa ná tɛma mǝlʋɣʋ kɛ ɩcatɛ taa kɛlɛ na pá kɛɛsɩ kɔtǝlaa sɔsaa kɛ pǝ tǝna mpi pǝ lapa tɔ.
Ḿpʋ́ɣʋ́ kɔtǝlaa sɔsaa na nyʋɣʋ nyǝ́ma pa kotaa na pá lá nɔɣɔ kʋlʋmaɣa na pá ha yoolaa kɛ liɣitee tuutuuma,
na pá heeli-wɛ sɩ: Ɩ́ tɔ sɩ tom kpaɣa-mɛɣɛ ahoo na ɩ ɩfalaa kɔɔ na pá ŋmɩɩlɩ-ɩ.
Na ye Kʋfǝnɛɛ ɩ́ nɩɩ mpʋ, taa hɛɛsɩ ɩ laŋlɛ, ɩ kaa la-mɛɣɛ pʋlʋ.
Tǝnaɣa taŋlaa mʋ liɣitee anɩ na pá lá ɩsɩɩ pa heela-wɛ tɔ. Na tɔm tǝnɛ tǝ yɛkɩ Yuta nyǝ́ma hɛkʋ, halǝna saŋa.
Ḿpʋ́ɣʋ́ Yesu ɩfalaa naanʋwa na kʋlʋm ɩnɩ pá kʋlaa na pá polo Kalilee pulaɣa ŋka Yesu ka kɛɛsa-wɛ tɔ ka tɔɔ.
Pa na Yesu ɩlɛna, pá hǝntɩ-ɩ atɛ na pá sɛɛ-ɩ. Ama pa taa lɛlaa ka wɛna sika.
Tǝnaɣa Yesu kpǝtǝna-wɛ na ɩ́ heeli-wɛ sɩ: Ma niŋ taa kɛ́ pa tʋ ɩsɔtaa na atɛ.
Mpʋ tɔ, ɩ́ polo na ɩ́ la na kateŋasɩ tǝna taa yǝlaa pǝsɩ ma ɩfalaa. Ɩ́ sɔɔkɩ-wɛɣɛ Ɩsɔ lʋm na ɩ́ yaakǝna Caa na Pǝyaɣa na Feesuɣu Naŋŋtʋ pa hǝtɛ.
Ɩ́ sɛɣɛsɩ-wɛ sɩ pá tɔkɩ pǝ tǝna mpi ma sɛɣɛsa-mɛ tɔ. Ɩ́ nyɩ teu sɩ má, maa wɛɛ mǝ waalɩ kɛ́ paa kʋyaŋkuɣu, halǝna antulinya polo na ɩ́ kʋlɩ.
Ɩsɔ pǝyalʋ Yesu Kilisiti Laapaalɩ Kʋpaŋ tǝcaallɛ ntɔ.
Pa ŋmaawa Ɩsɔ kʋyɔɣɔtʋtʋ tɛlǝsʋlʋ Ɩsayii takǝlaɣa taa sɩ: Nyǝnɩ, ma tillu ntɔ, ma tɛlǝsǝɣɩ nyá nɔɣɔ tɔɔ sɩ ɩ́ taɣanɩ nyá mpaaʋ na ń kɔŋ.
Nɔɣɔlʋ yɔɣɔtǝɣǝna nɔɣɔ sɔsɔɣa kɛ wʋlaɣa tɛtʋ taa sɩ: Ɩ́ taɣanɩ Tacaa mpaaʋ, ɩ́ siɣisi ɩ mpaɩsi.
Ḿpʋ́ɣʋ́ pǝ lapa na Ɩsɔ lʋm sɔlʋ Yohaanɩ kɔɔ wʋlaɣa tɛtʋ taa na ɩ́ sɔɔkɩ yǝlaa kɛ Ɩsɔ lʋm. Na ɩ́ kpaalǝɣɩ sɩ: Ɩ́ laɣasɩ tɔntɛ na pá sɔ-mɛɣɛ lʋm na Ɩsɔ hɩɩsɩ mǝ ɩsaɣatʋ.
Ɩlɛna Yuta tɛtʋ yǝlaa tǝna, na Yosalɛm nyǝ́ma tǝna puki ɩ kiŋ, na paa wei ɩ́ kuliɣi ɩ ɩsaɣatʋ tɔɔ kɛ́ yǝlaa taa, na Yohaanɩ sɔɔkɩ-wɛɣɛ Ɩsɔ lʋm kɛ Yaatanɩ pɔɣɔ taa.
Yooyoo hʋntʋ kunti kɛ Yohaanɩ takaa, na ɩ́ lǝla tɔnʋɣʋ tampala kɛ ɩ tǝnaɣa taa. Ɩ tɔɣɔnaɣa ntɛ́ cǝlǝŋ na taalɛ tɩɩŋ nim.
Na ɩ́ kpaalǝɣɩ samaa taa sɩ: Ma waalɩ wei ɩ kɔŋ tɔ pʋntʋ kǝla-m toŋ. Halɩ ma ta tɩɩ tala sɩ má sopi na má wɔɣɔsɩ ɩ nɔɔhɛɛ taa ntaŋkpala maɣamaɣa.
Ma ɩlɛ, lʋm kɛ ma sɔ-mɛ. Ama Feesuɣu Naŋŋtʋ kɛ ɩ́lɛ́ ɩ ká sɔ-mɛ.
Saa ɩnɩ ɩ taa Yesu lɩɩna Nasalɛtɩ kɛ Kalilee tɛtʋ taa, na ɩ́ polo na Yohaanɩ sɔ-ɩ Ɩsɔ lʋm kɛ Yaatanɩ pɔɣɔ taa.
Yesu lɩɩkaɣana lʋm taa, ɩlɛna ɩ́ ná ɩsɔtɔnʋɣʋ tʋlaa na Feesuɣu Naŋŋtʋ tii ɩ tɔɔ ɩsɩɩ alukuku.
Ɩlɛna pá nɩɩ pǝ yɔɣɔtǝɣǝna ɩsɔtaa sɩ: Nyaɣalɛ ma luɣu tɛɛ Pǝyaɣa, ma luɣu sʋʋ-ŋ sɔsɔm.
Pǝ tɛma ḿpʋ́ɣʋ́ kpakpaa, ɩlɛna Ɩsɔ Feesuɣu pona Yesu kɛ́ wʋlaɣa tɛtʋ taa.
Na ɩ́ caɣa tǝnaɣa wɛɛ nɩɩlɛ, na Satanɩ kɔɔ na ɩ́ maɣasǝɣɩ-ɩ. Na ɩ́ wɛ taalɛ wontu hɛkʋ na ɩsɔtaa tillaa paasǝna-ɩ.
Ḿpʋ́ɣʋ́ pa tʋ Ɩsɔ lʋm sɔlʋ Yohaanɩ kɛ salǝka, ɩlɛna Yesu náá polo Kalilee na ɩ́ sʋʋ Ɩsɔ Laapaalɩ Kʋpaŋ kɛ kpaalʋɣʋ.
Na ɩ́ tɔŋ sɩ: Pǝnɛntɛ pǝ tala mpʋ, Ɩsɔ Kawulaɣa kpɛɣɛtaa. Ɩ́ laɣasɩ na ɩ́ mʋ Laapaalɩ Kʋpaŋ.
Yesu malaɣa Kalilee teŋku kʋteŋ, ɩlɛna ɩ́ ná tiina kpalaa kɛ naalɛ. Simɔŋ na ɩ neu Antǝlɩɩ, na pá tʋɣɩ puluɣu kɛ lʋm taa.
Ḿpʋ́ɣʋ́ ɩ tɔma-wɛ sɩ: Ɩ́ kɔɔ na ɩ́ tǝŋɩ-m na má la-mɛ na ɩ́ puuki yǝlaa ɩsɩɩ ɩ́ puukuɣu tiina tɔ.
Tǝnaɣa pɛlɛ pa yela pa puluŋ na pá tǝŋɩ-ɩ kpakpaa.
Ɩ tasa pote kɛ pǝcɔ, ɩlɛna ɩ́ ná Sepetee pǝyalʋ Saakɩ na ɩ́lɛ́ ɩ neu Yohaanɩ, na pá caɣa kpɩɩlʋɣʋ taa na pá taɣanǝɣɩ pa puluŋ.
Tǝnaɣa ɩ yaa pɛlɛɣɛ kpakpaa, ɩlɛna pá yele pa caa Sepetee na ɩ paa nyǝ́ma kɛ kpɩɩlʋɣʋ taa na pá tǝŋɩ-ɩ.
Ḿpʋ́ɣʋ́ Yesu pa pola Kapǝnahum ɩcatɛ taa na ɩ́ sʋʋ Yuta nyǝ́ma tǝkotile taa kɛ́ kʋyakʋ kʋhɛɛsʋɣʋ wule na ɩ́ niki sɛɣɛsʋɣʋ.
Ḿpʋ́ɣʋ́ ɩ sɛɣɛsʋɣʋ cɛpa yǝlaa laŋa. Pǝ taɣa pʋlʋ, ɩ sɛɣɛsaɣa-wɛɣɛ na toŋ ɩ ta nyá. Ɩ fɛɩ ɩsɩɩ pa Ɩsɔ Tɔm sɛɣɛsǝlaa.
Ḿpʋ́ɣʋ́ pa tuta Yuta nyǝ́ma tǝkotile taa kɛ́ apalʋ nɔɣɔlʋ na ɩ́ hii ɩlɔɣɔʋ nɔɣɔlʋ. Tǝnaɣa apalʋ ɩnɩ ɩ koowa sɩ:
Nasalɛtɩ Yesu, n caa-weɣe tá kiŋ? N kɔma-tʋɣʋ wakǝlʋɣʋ kɛ? Ma nyǝma-ŋ teu, n kɛ́ Ɩsɔ Yʋlʋ Naŋŋtʋ wei ɩ tilaa tɔ.
Tǝnaɣa Yesu holina-ɩ sɩ: Hei, nyá, su na ń se apalʋ ɩnɛ ɩ waalɩ.
Ḿpʋ́ɣʋ́ ɩlɔɣɔʋ ɩnɩ ɩ selisa apalʋ ɩnǝɣɩ teu. Ɩlɛna ɩ́ má kapuka na ɩ́ se ɩ waalɩ.
Ḿpʋ́ɣʋ́ pǝ cɛpa yǝlaa tǝna laŋa kɛ sɔsɔm, na pá tɔŋ tǝma sɩ: Maamaaci wei kɛlɛ mpʋ? Toŋ sɛɣɛsʋɣʋ kʋfalʋɣʋ ntɛ́ yaa. Pʋwɛ. Pǝ kpɛŋna alɔɣaa, ɩ yɔɣɔtǝɣɩ pɛlɛɣɛ na apalʋtʋ na pá nɩɩkǝna-ɩ.
Ḿpʋ́ɣʋ́ Yesu hǝtɛ yaa kpakpaa ɩnǝɣɩ Kalilee tɛtʋ tǝna taa.
Pa lɩɩ Yuta nyǝ́ma tǝkotile taa, ɩlɛna pa na Saakɩ na Yohaanɩ pá polo Simɔŋ na Antǝlɩɩ pa tǝyaɣa kɛ kpakpaa.
Na pá maɣana watʋ wɛna Simɔŋ yɔsɔ na ɩ́ hǝntaa. Yesu talaa, ɩlɛna pá heeli-ɩ alʋ ɩnɩ ɩ wʋsasɩ tɔm.
Tǝnaɣa Yesu pola ɩ kiŋ na ɩ́ tɔkɩ ɩ niŋ taa na ɩ́ kʋsɩ, na ɩ watʋ ya na ɩ́ kʋlɩ na ɩ́ calǝsɩ-wɛ.
Ḿpʋ́ɣʋ́ pa kɔna-ɩ kʋtɔntʋnaa tǝna na alɔɣɔhilaa tǝnaɣa taanaɣa tɔɔ kɛ́ waatʋ wei ilim tʋwa tɔ.
Na ɩcatɛ tǝna koti tǝcǝɣǝcǝɣɩ kɛ tǝyaɣa ŋkɛ ka nɔnɔɣɔ tɛɛ.
Ɩlɛna Yesu la na mpa kʋtɔmǝŋ cɔɔsaɣa tɔ pá hiki alaafǝya. Na ɩ́ tɔɣɔnɩ alɔɣaa paɣalɛ. Ɩ ta tisi sɩ alɔɣaa ɩ́ yɔɣɔtɩ. Pǝ taɣa pʋlʋ, pɛlɛ pa nyǝmá ɩ kɛ́ mpi tɔ.
Ḿpʋ́ɣʋ́ waatʋ wei pǝ wʋsa fem na sǝkpɛtʋɣʋ wɛɛ tɔ, Yesu lɩɩwa na ɩ́ polo timpi yǝlaa fɛɩ tɔ na ɩ́ sǝlǝmɩ Ɩsɔ.
Ɩlɛna Simɔŋ pá sʋʋ-ɩ pɛɛkʋɣʋ.
Pa kɔma na pá na-ɩ, ɩlɛna pá heeli-ɩ sɩ: Yǝlaa tǝna caakɩ-ŋ.
Tǝnaɣa Yesu cɔ-wɛ sɩ: Tǝ́ polo pǝcɔlɔ pǝcɔlɔ acalɛɛ lɛnna taa na má lá pɛlɛɣɛ waasʋ tɔtɔ. Pǝ maɣamaɣa pǝ tɔɔ kɛ́ ma kɔma.
Ḿpʋ́ɣʋ́ ɩ sʋʋ Kalilee tɛtʋ tǝna taa kɛ́ cɔɔʋ, na ɩ́ lakɩ waasʋnaa kɛ Yuta nyǝ́ma tǝkotilenaa mpa pa wɛna tǝna tɔɔ tɔ pa taa, na ɩ́ tɔɣɔnǝɣɩ alɔɣaa.
Tǝnaɣa tɔnʋɣʋ tɔɔ asilima kʋtɔŋ tʋ nɔɣɔlʋ ɩ kɔma Yesu kiŋ, na ɩ́ sopi ɩ tɛɛ na ɩ́ tɛɣɛ-ɩ niŋ na ɩ́ tɔ sɩ: Ye n ka tisaɣa n taa waasɩ-m?
Ḿpʋ́ɣʋ́ tɔnʋɣʋ tɔɔ kʋtɔŋ tʋ ɩnɩ ɩ tɔm lapa Yesu kɛ pǝtɔɔtǝlɛ kɛ sɔsɔm, na ɩ́ kʋsɩ ɩ niŋ na ɩ́ tokina-ɩ na ɩ́ cɔ-ɩ sɩ: Teu, ma tisaa, alaafǝya ɩ́ la.
Ḿpʋ́ɣʋ́ apalʋ ɩnɩ ɩ kʋtɔŋ tɛma tǝnɛ ɩnǝɣɩ kpakpaa na ɩ́ mǝlɩ tǝmammam.
Ɩlɛna Yesu tɔɣɔnɩ-ɩ kpakpaa, na ɩ́ kpaalɩ-ɩ na toŋ sɩ:
Taa heeli nɔɣɔlʋ. Ama tɛɛ kpakpaa na kɔtʋlʋ na-ŋ. Ɩlɛna ń yiɣisi ɩsɩɩ Moisi ka kɛɛsʋɣʋ tɔ, na pá ná sɩ pǝ waa-ŋ.
Ama apalʋ ɩnɩ ɩ tɛɛwa, ɩlɛna ɩ́ sʋʋ pǝ tɔm kpaalʋɣʋ kɛ paa timpi. Halǝna ɩ kpaalʋɣʋ mpɩ pǝ tɔɔ Yesu tá pǝsɩ na ɩ́ sʋʋ ɩcatɛ natǝlɩ tǝ taa tǝkaa. Ama kpeeŋa tɔɔ kɛ́ ɩ cakaɣa kpaɩ taa, na yǝlaa lɩɩkǝna paa timpi na pá makǝna-ɩ.
Wɛɛ lapa naalɛ, ɩlɛna Yesu mǝlɩ Kapǝnahum na yǝlaa nɩɩ sɩ ɩ wɛ tǝyaɣa taa.
Mpʋɣʋlɛ pa kota sɔsɔm pǝ tɩɩ fɛɩ. Pǝ nyǝkaa kɛ́ tǝkaŋŋ na pǝ́ kpɛŋna nɔnɔɣɔ na pǝ́ tǝkɩ, na Yesu tɔŋna-wɛɣɛ sɛɣɛsʋɣʋ.
Ḿpʋ́ɣʋ́ yǝlaa napǝlɩ pa kɔma ɩ kiŋ na pa taa liɣiti sǝɣǝla kʋtɔŋ kʋtʋʋlʋɣʋ tʋ nɔɣɔlʋ.
Ama yǝlaa samaa tɔɔ pa kpisa ɩsǝna paa la na pá tana-ɩ Yesu kiŋ tɔ. Ɩlɛna pá kpa na pá wɛsɩ kutuluɣu ŋku kʋ taa Yesu ka wɛɛ tɔ kʋ lɔpʋtʋ, na pá tisi kpatǝlɛ nte tǝ taa kʋtɔntʋ ɩnɩ ɩ ka wɛɛ tɔ na pʋ́ʋ́ɣʋ́ ŋkʋ.
Yesu nawa yǝlaa mpɛ pa naani, ɩlɛna ɩ́ tɔ kʋtɔŋ kʋtʋʋlʋɣʋ tʋ ɩnɩ sɩ: Ma pǝyalʋ, nyá ɩsaɣatʋ hɩɩsaa.
Pǝ pamna Ɩsɔ Tɔm sɛɣɛsǝlaa napǝlɩ paa caɣa tǝna na pá hʋʋkɩ pa taa sɩ:
Pepe tɔɔ kɛ́ apalʋ ɩnɛ ɩ makɩ kaŋkantɛ na ɩ́ kpakǝɣɩ ɩ tɩ na ɩ́ kɛɛsǝɣǝna Ɩsɔ? Awe pǝsǝɣɩ na ɩ́ hɩɩsɩ ɩsaɣatʋ ye pǝ taɣa Ɩsɔ paasi?
Ama Yesu ná cɛkǝna nti pa hʋʋkaɣa pa taa tɔɣɔ kpakpaa. Ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ hʋʋkɩ ḿpʋ́ɣʋ́ mǝ taa?
Nti tǝ yɔɣɔtʋɣʋ kǝlǝna tǝlɛʋ. Má heeli kʋtɔntʋ sɩ Nyá ɩsaɣatʋ hɩɩsaa, yaa Kʋlɩ na ń kɛlɩ nyá kpatǝlɛ na ń tɔ?
Tɔʋ, maa hʋlɩ-mɛ sɩ Yʋlʋ Pǝyaɣa má, ma pǝsǝɣɩ na má hɩɩsɩ ɩsaɣatʋ kɛ atɛ cǝnɛ. Tǝnaɣa Yesu tɔma kʋtɔntʋ sɩ:
Ma heeliɣi-ŋ sɩ ń kʋlɩ na ń kpaɣa nyá kpatǝlɛ na ń kpe.
Tǝnaɣa kʋtɔntʋ kʋla kpakpaa na ɩ́ kpaɣa ɩ kpatǝlɛ na yǝlaa nyǝnǝɣɩ-ɩ mpʋ, na ɩ́ tɛɛ. Ḿpʋ́ɣʋ́ pǝ lapa pa tǝnaɣa piti kɛ sɔsɔm, na pá saŋ Ɩsɔ na pá tɔŋ sɩ: Tuu tɔ, tǝ ta nata ɩsǝntɔ ɩnɩ ɩ nǝɣǝsǝlɛ.
Ḿpʋ́ɣʋ́ Yesu tasa Kalilee teŋku nɔɣɔ kɛ pote na yǝlaa puki ɩ kiŋ kɛ sɔsɔm na ɩ́ sɛɣɛsǝɣɩ-wɛ.
Yesu tɛɛkaɣa, ɩlɛna ɩ́ ná Alǝfe pǝyalʋ Lefii na ɩ́ caɣa lampuu tǝmʋlɛ. Ɩlɛna Yesu tɔmɩ-ɩ sɩ: Kʋlɩ na ń tǝŋɩ-m. Ḿpʋ́ɣʋ́ Lefii kʋlaa na ɩ́ tǝŋɩ-ɩ.
Pǝlɛ pǝ waalɩ Yesu caɣaa na ɩ́ tɔkɩ kʋtɔɣɔʋ kɛ Lefii tɛ. Ɩ́ na lampuu mʋlaa paɣalɛ, na asaɣaa paɣalɛ, na ɩ ɩfalaa pa tɔkaɣana. Yǝlaa asaɣaa ɩsɩɩ mpʋ ka tǝŋaɣa-ɩ paɣalɛ tɔtɔɣɔ.
Ḿpʋ́ɣʋ́ Ɩsɔ Tɔm sɛɣɛsǝlaa mpa pa kɛ́ Falisanaa kpekǝle nyǝ́ma tɔ, pa nawa Yesu na asaɣaa, na lampuu mʋlaa pa caɣaa na pá tɔkɩ mpʋ. Ɩlɛna pá pɔɔsɩ ɩ ɩfalaa sɩ: Pepe tɔɔ kɛ́ Yesu na lampuu mʋlaa na yǝlaa asaɣaa pa kpɛntǝɣɩ na pá tɔkɩ?
Yesu nɩɩ mpʋ, ɩlɛna ɩ́ tɔ-wɛ sɩ: Pǝ taɣa alaafǝya nyǝ́ma nyɩɩlǝɣǝna fɛtaa. Ama kʋtɔntʋnaa kɛ́. Ma kɔmaɣa sɩ ma yaakɩ asaɣaa, pǝ taɣa kʋpama.
Kʋyakʋ nakʋlɩ Lʋm Sɔlʋ Yohaanɩ ɩfalaa na Falisanaa pa hɔka nɔɔsɩ. Tǝnaɣa yǝlaa kɔma na pá pɔɔsɩ Yesu sɩ: Pǝ lapa ɩsǝna na Lʋm Sɔlʋ Yohaanɩ ɩfalaa na Falisanaa nyǝ́ma ná hɔkǝɣɩ nɔɔsɩ na nyá ɩfalaa naa toosiɣi pǝ tɔm.
Ḿpʋ́ɣʋ́ Yesu cɔ-wɛ sɩ: Ɩ́ hʋʋ sɩ akpaɣalʋ taapalaa ká hɔkɔ nɔɣɔ na ɩ́ na-wɛ pá wɛɛ? Aaɩ, pǝlɛ pǝ fɛɩ lapʋ kɛ paa pǝcɔ. Ye ɩ wɛ pa hɛkʋ, paa tɔkɩ tam kɛ́.
Ama pɩɩ kɔɔ na pǝ́ kɛɛsɩ kʋyakʋ nakʋlɩ, ɩlɛna pá lǝsɩ-ɩ pa hɛkʋ. Ɩlɛ pǝlɛɣɛlɛ paa hɔkɔ nɔɔsɩ.
Nɔɣɔlʋ kaa kpaɣa saaliya kʋfalaɣa na ɩ́ tɔ wontuɣu kʋpǝnʋɣʋ. Tɔfɔ, saaliya ŋkɛ kaa hɔ wontuɣu ŋkʋ na pʋ́ʋ́ɣʋ́ tɛɛsɩ walʋɣʋ.
Nɔɣɔlʋ kaa suu sʋlʋm kʋfam kɛ sʋlʋm huluŋ kʋpǝŋ taa. Tɔfɔ sʋlʋm kʋfam yasǝɣɩ huluŋ kʋpǝŋ ɩnǝɣɩ, na sʋlʋm mpɩ na huluŋ pǝ́ wakǝlɩ yem. Ama huluŋ kʋfaŋ taa kɛ́ pa suuki sʋlʋm kʋfam.
Ḿpʋ́ɣʋ́ Yesu na ɩ ɩfalaa pa faɣana tɔɣɔnaɣa pee taalɛ natǝlɩ tǝ taa kɛ́ kʋyakʋ kʋhɛɛsʋɣʋ kʋlɩ kʋ wule. Ɩlɛna ɩ ɩfalaa sʋʋ tɔɣɔnaɣa pee pɛlʋɣʋ na mpaaʋ.
Tǝnaɣa Falisanaa tɔma Yesu sɩ: Nyǝnɩ nyá ɩfalaa lakʋɣʋ mpi pǝ fɛɩ lapʋ kɛ kʋyakʋ kʋhɛɛsʋɣʋ wule tɔ yee.
Ɩlɛna Yesu cɔ-wɛ sɩ: Ye mpʋ ɩ́ ta kalǝta paa pǝcɔɣɔ mpi Tafiiti lapa waatʋ wei pǝ caala-ɩ na nyɔɣɔsɩ pɩɩ ɩ́ na mpa pa wɛ ɩ cɔlɔ tɔ?
Ɩsǝna ɩ sʋʋ Ɩsɔ tǝyaɣa taa na ɩ́ tɔɣɔ potopotonaa mpa paa sɩɩ Ɩsɔ tɔ. Apiyataa ka kɛna kɔtʋlʋ sɔsɔ kɛ saa ɩnɩ. Pǝyele pǝ fɛɩ sɩ nɔɣɔlʋ ɩ́ tɔɣɔ potopotonaa mpɛɣɛ yem na pǝ́ tá kɛ́ kɔtǝlaa. Ama Tafiiti ná tɔɣɔ-wɛ. Halǝna ɩ́ ha ɩ taapalaa.
Ḿpʋ́ɣʋ́ Yesu tasa-wɛ tɔtɔ sɩ: Yʋlʋ tɔɔ kɛ́ pa sɩɩ kʋyakʋ kʋhɛɛsʋɣʋ. Ama pa ta la yʋlʋ kɛ kʋyakʋ kʋhɛɛsʋɣʋ tɔɔ.
Pǝ tɔɔ kɛ́ Yʋlʋ Pǝyaɣa má, ma kɛ́ kʋyakʋ kʋhɛɛsʋɣʋ sɔsɔ tǝsiɣisiɣi.
Pǝlɛ pǝ waalɩ Yesu taɣana Yuta nyǝ́ma tǝkotile taa kɛ́ mǝlʋɣʋ. Pǝ pamna ŋkpalǝkpɛkaɣa tʋ nɔɣɔlʋ ɩ ka wɛ tǝna.
Na yǝlaa mpa paa wɛ tǝna tɔ pá caɣaa na pá keŋna Yesu kɛ́ teu sɩ pa naa sɩ ɩ ká waasɩ apalʋ ɩnǝɣɩ kʋyakʋ kʋhɛɛsʋɣʋ wule yaa ɩsǝna? Pa lakaɣa ḿpʋ́ɣʋ́ sɩ pá hiki nti paa waana-ɩ tɔ.
Ḿpʋ́ɣʋ́ Yesu tɔma ŋkpalǝkpɛkaɣa tʋ sɩ: Kʋlɩ na ń sǝŋ hɛkʋ taa.
Ɩlɛna Yesu pɔɔsɩ mpa pa caɣa mpʋ tɔ sɩ: Ta mpaaʋ taa, kʋpantʋ kɛ pǝ mʋna pá la kʋyakʋ kʋhɛɛsʋɣʋ wule yaa ɩsaɣatʋ? Paa waasɩ yaa paa kʋ? Ama pa ta cɔ sɩ pʋlʋ.
Tǝnaɣa ɩ nyǝna pa tǝna pa ɩsɛntaa na pa tɔm lapɩ-ɩ pááná, na pa taa hʋwɛɛ asaɣɛɛ wakǝlɩ ɩ laŋlɛ kɛ sɔsɔm tɔtɔ. Ɩlɛna ɩ́ tɔ ŋkpalǝkpɛkaɣa tʋ ɩnɩ sɩ: Tɔʋ, loosi nyá niŋ. Ḿpʋ́ɣʋ́ ŋkpalǝkpɛkaɣa tʋ loosa ɩ niŋ, ɩlɛna ɩ niŋ hɛtɩ.
Tǝnaɣa Falisanaa lɩɩna Yuta nyǝ́ma tǝkotile taa kɛ́ kpakpaa, ɩlɛna pa na Helɔtɩ nyǝ́ma pá caɣa na pá maɣasɩ ɩsǝna paa la na pá kʋ Yesu tɔ.
Ḿpʋ́ɣʋ́ Yesu lɩɩ tǝna tǝfaʋ, na ɩ́ na ɩ ɩfalaa pá polo Kalilee teŋku nɔɣɔ, na samaa tuutuuma hu ɩ waalɩ. Samaa ɩnɩ ɩ ka lɩɩna Kalilee, na Yuta,
na Yosalɛm, na Ɩtumee tɛtʋ taa, na Yaatanɩ pɔɣɔ waalɩ, na Tiii na Sitɔŋ pǝ acalɛɛ cɔlɔ hɔɣɔlʋɣʋ. Yǝlaa panɛ pa nɩɩ mpi mpi Yesu tɔŋna lapʋ tɔɣɔ pa kotaɣa ɩ kiŋ kɛ sɔsɔm kɛ mpʋ.
Ḿpʋ́ɣʋ́ Yesu tɔma ɩ ɩfalaa sɩ pá taŋɩ-ɩ na kpɩɩlʋɣʋ, tɔfɔ samaa yuŋ ka nyǝkɩ-ɩ.
Pǝ taɣa pʋlʋ tɔɔ, yǝlaa nawa sɩ Yesu tɔŋna lapʋ na kʋtɔntʋnaa hikiɣi alaafǝya. Ɩlɛna pa tǝna mpa pǝ wɩɩkaɣa tɔ, pá huliɣi sɩ pá hiki-ɩ na pá tokina-ɩ.
Ye alɔɣaa loosa Yesu, pa sʋʋkɩ kiisuɣu kɛ́ na pá luŋi-ɩ na pá tɔŋ sɩ ɩ kɛ́ Ɩsɔ Pǝyalʋ kɛ́.
Ama Yesu ná kalǝna-wɛ sɩ pá taa yɔɣɔtǝɣɩ mpʋ.
Ḿpʋ́ɣʋ́ Yesu kpa pʋɣʋ tɔɔ na ɩ́ yaa mpa ɩ caa tɔɣɔ ɩ kiŋ, na pɛlɛ pá polo.
Tǝnaɣa ɩ lǝsa pa taa yǝlaa naanʋwa na naalɛ na ɩ́ ha-wɛɣɛ hǝtɛ sɩ tillaa. Ɩ lǝsa pɛlɛɣɛ sɩ pá wɛɛ ɩ kiŋ kɛ tam na ɩ́ tiliɣi-wɛɣɛ waasʋ lapʋ.
Na ɩ́ ha-wɛɣɛ alɔɣaa tɔɣɔnʋɣʋ pǝsʋɣʋ.
Yǝlaa naanʋwa na naalɛ wei ɩ lǝsaa tɔ pa hǝla ntɔ. Simɔŋ wei Yesu ha hǝtɛ sɩ Piyɛɛ tɔ,
na Sepetee pǝyalʋ Saakɩ na ɩ neu Yohaanɩ. Pɛlɛ pa naalɛɣɛ Yesu ka ha hǝtɛ sɩ Pʋwanɛɛsɩ, na tǝlɛ tǝ hʋwɛɛ ntɛ́ sɩ tɛʋ holuɣu piya.
Na pǝ́ kaasɩ Antǝlɩɩ, na Filipʋ, na Paatelemii, na Matiyee, na Tomaa, na Alǝfe pǝyalʋ Saakɩ, na Tatee, na Simɔŋ wei ɩ ka lʋkaɣa tɛtʋ tɔkʋɣʋ tɔm taa tɔ,
na Yutaasɩ Ɩsǝkaleeu wei ɩ hʋlaa sɩ Yesu kolontunaa ɩ́ kpa-ɩ tɔ.
Pǝlɛ pǝ waalɩ Yesu mǝla tǝyaɣa, na yǝlaa tuutuuma tasa kotuɣu pǝ tɩɩ fɛɩ. Halǝna Yesu na ɩ ɩfalaa pa ta hiki tapacaɣalɛ sɩ pá tɔɣɔ tɔɣɔʋ maɣamaɣa.
Ɩ nyǝ́ma nɩɩ mpʋ, ɩlɛna pá kʋlɩ sɩ pá puki na pá kpa-ɩ. Pǝ taɣa pʋlʋ tɔɔ, pa tɔŋaɣa kɛ́ sɩ pǝ lakɩ-ɩ kɛ́.
Ɩsɔ Tɔm sɛɣɛsǝlaa mpa pa lɩɩna Yosalɛm na pá kɔɔ tɔ pɛlɛ pa tɔŋaɣa sɩ: Yesu nyǝna Pesepule kɛ́. Ɩlɛna lɛlaa náá tɔŋ sɩ: Alɔɣaa wulaʋ toŋ kɛ Yesu tɔɣɔnǝɣǝna alɔɣaa lɛmpa.
Ḿpʋ́ɣʋ́ Yesu yaa-wɛ na ɩ́ sɛɛ-wɛɣɛ ɩsɔnaa sɩ: Ɩsǝnaɣa Satanɩ ká tɔɣɔnɩ ɩ tɩ?
Ye kawulaɣa wɛɛ na ká fɛɩ nɔɣɔ kʋlʋmaɣa, nɔɔnɔɔ ka saalǝɣɩ yem kɛ́.
Na yǝlaa ɩ́ wɛ tǝyaɣa taa na pá fɛɩ nɔɣɔ kʋlʋmaɣa, nɔɔnɔɔ tǝyaɣa ŋkɛ ka saalǝɣɩ yem kɛ́.
Mpʋ tɔtɔɣɔ ye Satanɩ wakǝlǝɣɩ ɩ tɩ na ɩ kawulaɣa nyǝ́ma yooki pa taa pa tike, ɩ kawulaɣa yaa kɛ́ na ɩ toŋ saalɩ yem tǝkpataa.
Nɔɣɔlʋ kaa pǝsɩ na ɩ́ sʋʋ yʋlʋ toŋ tʋ tǝyaɣa sɩ ɩ kuuki ɩ wontu na ɩ́ tá tɛ toŋ tʋ ɩnǝɣɩ hɔkʋɣʋ kɛ ŋmɩɩsɩ. Ama ɩ kpaa-ɩ kɛ́ na ɩ́ hɔkɔ-ɩ tǝkeŋkeŋ na pǝ́cɔ́ ɩ́ sʋʋ ɩ wontu kuuu kɛ tǝyaɣa taa.
Tampana kɛ ma heeliɣi-mɛ yoo maa cɛsǝɣɩ, paa yǝlaa kʋwakǝlǝm ká tɔɔ ɩsǝna, yaa paa pa yɔɣɔta ɩsaɣatʋ ɩsɩɩ we, Ɩsɔ pǝsǝɣɩ na ɩ́ hʋ́lɩ́-wɛɣɛ suulu.
Ama wei ɩ ká yɔɣɔtɩ ɩsaɣatʋ kɛ Feesuɣu Naŋŋtʋ tɔɔ tɔ pa kaa hɩɩsɩ pʋntʋ ɩsaɣatʋ kɛ paa pǝcɔ. Pǝ taɣa pʋlʋ tɔɔ, pʋntʋ sǝɣǝla ɩsaɣatʋ tam nyǝntʋ kɛ́.
Mpi pǝ tɔɔ Yesu yɔɣɔta mpʋ tɔ, pa tɔŋaɣa-ɩ kɛ́ sɩ ɩ nyǝna ɩlɔɣɔʋ.
Ḿpʋ́ɣʋ́ Yesu too na ɩ newaa apalaa nyǝ́ma pa kɔma na pá sǝŋ awalɩ na pá tili sɩ pá yaa-ɩ.
Pǝ pamna yǝlaa samaa caɣaa na pá cɔɔna Yesu. Tǝnaɣa pa heela Yesu sɩ: Tǝ taa cɛ nyá nɔɣɔ tɔɔ, nyá too na nyá newaa pa wɛnna ntɛɣɛ awalɩ na pá caa-ŋ.
Ḿpʋ́ɣʋ́ Yesu nɔɣɔ tǝkpaʋ sɩ: Aweɣe ma too na mpaɣa ma newaa ye?
Yesu nyǝna mpa pa tǝna pa caɣaa na pá cɔɔna-ɩ kotaɣa tɔ, ɩlɛna ɩ́ tɔ sɩ: Ɩɩ naa ma toonaa na ma newaa ntɔ.
Pǝ taɣa pʋlʋ tɔɔ, mpa pa lakɩ mpi Ɩsɔ caakɩ tɔ pʋntʋnaa ntɛ́ ma newaa na ma toonaa.
Ḿpʋ́ɣʋ́ Yesu tasa sɛɣɛsʋɣʋ kɛ Kalilee teŋku nɔɣɔ. Tǝnaɣa yǝlaa kota ɩ kiŋ kɛ sɔsɔm pǝ fɛɩ kɛɛsʋɣʋ. Halǝna ɩ́ kʋlɩ na ɩ́ kpa kpɩɩlʋɣʋ taa na ɩ́ caɣa. Na yǝlaa náá caɣa atɛɣɛ lʋm nɔɣɔ na ɩnɩ ɩ wɛ kpɩɩlʋɣʋ taa kɛ́ lʋm taa.
Ḿpʋ́ɣʋ́ Yesu sɛɣɛsa-wɛɣɛ tɔmnaa paɣalɛ na ɩsɔnaa sɛɛʋ taa. Halǝna ɩ́ kɛɛsɩ-wɛ sɩ:
Ɩ́ nɩɩ teu, tuulu polǝna tuutu.
Ɩ tuukaɣa ɩ mǝtutuuna, ɩlɛna lɛnna hoti mpaaʋ nɔɣɔ nɔɣɔ na sumasɩ tii na sɩ tɔɣɔ-yɛ.
Ḿpʋ́ɣʋ́ lɛnna hota kʋwaʋ tɔɔ timpi tɛtʋ ta lim tɔ, na alɛ á tǝŋna nyɔʋ kɛ tɛtʋ wɛ tǝtaɣasam tɔ pǝ tɔɔ.
Ilim kɔma na pǝ́ haŋ na pǝ́ nyaɣa mǝhoo, ɩlɛna a wʋlɩ. Mpi tɔ, a ta hiki tɛtʋ sɩ á ka hoosi kʋpaŋsɩ.
Pee lɛnna náá hoti sɔwa taa na alɛ a nyɔ ɩsɩɩ a ká kʋlɩ teu, ɩlɛna sɔwa fɛtɛ-yɛ na á kpisi lʋlʋɣʋ.
Ama pee lɛnna ná hota tɛtʋ mʋsʋŋ nyǝntʋ taa. Ḿpʋ́ɣʋ́ alɛ a nyɔwa na á kʋlɩ na á pɩɩ tɩɩŋ na á lʋlɩ pee. Lɛnna kɛ pǝcɔ, lɛnna kɛ maɣana, lɛnna kɛ sɔsɔm sɔsɔm.
Ḿpʋ́ɣʋ́ Yesu tɔma sɩ: Ye wei ɩ kɛ́ tɔm nɩɩlʋ pʋntʋ ɩ́ nɩɩ.
Pa kɔma na pá lɩɩna kpeeŋa, ɩlɛna mpa paa wɛ Yesu cɔlɔ tɔ na ɩ ɩfalaa naanʋwa na naalɛ pá pɔɔsɩ-ɩ sɩ: Kɛɛsɩ-tʋɣʋ ɩsɔnaa mpa n sɛɛ-tʋɣʋ mpʋ tɔ pa hʋwɛɛ.
Ḿpʋ́ɣʋ́ Yesu cɔ-wɛ sɩ: Mɛ, pǝ ha-mɛɣɛ sɩ ɩ́ nyɩ Ɩsɔ Kawulaɣa tɔm kʋŋmɛsǝtʋ. Ama ɩsɔnaa sɛɛʋ taa kɛ́ kpaɩ nyǝ́ma ná nyǝŋna pǝ tampana.
Pǝcɔ pǝ tisi na paa pa nyǝna teu, pá taa ná. Na paa pa nɩɩ teu, pá taa cɛkǝna. Tɔfɔ tɔɔ paa kɔɔ na pá pǝsǝna Ɩsɔ tɔɔ na ɩ́ hɩɩsɩ-wɛɣɛ pa ɩsaɣatʋ.
Ḿpʋ́ɣʋ́ Yesu pɔɔsa-wɛ sɩ: Ɩ́ tá cɛkǝna ɩsɔ wei ma sɛɛ-mɛɣɛ mpʋ tɔ yaa? Na ɩsǝnaɣalɛ ɩ́ ká cɛkǝna ɩsɔnaa lɛlaa mpa paa sɛɛ-mɛ tɔ?
Pǝ wɛ ɩsɩɩ Ɩsɔ Tɔm kɛ tuulu ɩnɩ ɩ tuuki.
Yǝlaa wɛɛ, na ye pa nɩɩ Ɩsɔ Tɔm Satanɩ tǝŋ na ɩ́ hɔɣɔsɩ-tǝɣɩ pa taa kɛ́ kpakpaa. Pɛlɛ pa wɛnna ntɛ́ ɩsɩɩ pee nna a hota mpaaʋ nɔɣɔ nɔɣɔ tɔ.
Pee wena alɛ a hota kʋwaʋ tɔɔ tɔ, alɛɣɛlɛ mpa pa nɩɩ Ɩsɔ Tɔm na pá mʋ-tǝɣɩ kpakpaa na laŋhʋlʋmlɛ tɔ.
Ama paa yeki sɩ tǝ sʋʋna-wɛɣɛ teu. Pa tɔkǝɣɩ-tǝɣɩ tǝtantaa. Saa wei wahala nɔɣɔlʋ ɩ ká tala, yaa Ɩsɔ Tɔm tɔɔ kʋnyɔŋ tʋɣʋ ká kɔɔ, ɩlɛna pá lɩɩ Ɩsɔ sɛɛʋ taa kɛ́ kpakpaa.
Lɛlaa ná nǝɣǝsǝna wena a hota sɔwa taa tɔ. Mpi tɔ pa tɛŋ Ɩsɔ Tɔm nɩɩʋ,
ɩlɛna atɛ cǝnɛ kʋlapʋtʋ nǝɣǝsɛɛ na wɛnaʋ kɔtɔɩ puɣusi-wɛ. Na kʋnyɩɩlǝŋ lɛlǝŋ kʋ tɔm ntǝɣɩ pa taa, na halɩ tǝ caŋ na tǝ kpisi lʋlʋɣʋ.
Pǝ kaasa pee lɛnna ná hota tɛtʋ mʋsʋŋ nyǝntʋ taa. Aŋhaa, alɛ a wɛnna ntɛ́ ɩsɩɩ yǝlaa mpa pa nɩɩkɩ Ɩsɔ Tɔm na pá mʋ-tǝɣɩ teu na pá lʋlǝɣɩ pee tɔ. Lɛlaa kɛ pǝcɔ, lɛlaa kɛ maɣana, na lɛlaa kɛ sɔsɔm sɔsɔm.
Ḿpʋ́ɣʋ́ Yesu pɔɔsa-wɛ tɔtɔ sɩ: Yʋlʋ ká kpaɣa fǝtǝla na ɩ́ pamɩ-ɩ nyǝnaɣa tɛɛ yaa ɩ́ sʋsɩ-ɩ kato tɛɛ? Pǝ taɣa ye ɩ wɛ timpi taa, pɩɩ na yǝlaa tǝna tɔɣɔ paa sɩɩ-ɩ?
Kʋŋmɛlǝm napǝlɩ pǝ fɛɩ sɩ pǝ kaa kuli pǝ tɔɔ, pǝ́cɔ́ mukaɣa tɛɛ pʋlʋ fɛɩ mpi pa kaa lǝsɩ na paa wei ɩ́ ná tɔ.
Ye wei ɩ kɛ́ tɔm nɩɩlʋ pʋntʋ ɩ́ nɩɩ.
Ḿpʋ́ɣʋ́ Yesu tasa-wɛɣɛ heeluɣu sɩ: Ɩ́ la laakalɩ na nti nti ɩ́ nɩɩkɩ tɔ. Maɣasǝlaɣa ŋka mǝ maɣamaɣa ɩ́ maɣasǝɣǝna tɔ, ŋkɛɣɛ Ɩsɔ ká maɣasǝna ɩ kʋcɔɔŋ na ɩ́ ha-mɛ.
Wei ɩ wɛna tɔɣɔ paa ha. Paa lɛɛkɩ wei ɩ fɛɩna tɔɣɔ pǝciimaɣa wei ɩ wɛna tɔ.
Ḿpʋ́ɣʋ́ Yesu tasaa tɔtɔ sɩ: Ɩsɔ Kawulaɣa wɛɛ kɛ́ ɩsɩɩ yʋlʋ tuukuɣu pee kɛ ɩ taalɛ taa tɔ.
Paa ɩ tooki yaa ɩ wɛna ɩ ɩsɛ, paa ilim paa ahoo, ɩ kaa nyɩ ɩsǝna pee anɩ a nyɔɔkɩ na á lakɩ mǝhoo tɔ.
Tɛtʋ maɣamaɣa lakǝna na pǝ́ pɩɩkɩ. Pǝ caalǝɣǝna mǝhoo kɛ́, waalɩ kɛ́ pǝ tʋɣɩ nyɔɔŋ. Pǝlɛ pǝ waalɩ kɛ́ pee ná pɩɩkɩ tǝcasǝlaa.
Pǝ pɩɩkɩ mpʋ, ɩlɛna pá cɛ na pá hɩɩsɩ na pá niki kʋm.
Yesu tasa yɔɣɔtʋɣʋ tɔtɔ sɩ: Pepeɣe tɩɩ kɛɛsǝna Ɩsɔ Kawulaɣa ɩlɛ yee? Na ɩsɔ wei kɛ́ tɩɩ sɛɛ na pǝ́ kɛɛsɩ ka tɔm ɩlɛ yee?
Ka nǝɣǝsǝna kɛ́ ɩsɩɩ sɔɔɣa pile. Pee nna pa tuuki tɔ a tǝna a taa ntɛ́ tǝ kǝlǝna wɛɛʋ tǝminimini.
Ama ye pa tuu-tɛ, tǝ pɩɩkɩ kɛ́ na tǝ́ kpa sɔsɔm na tǝ́ kǝlɩ tuusi lɛŋsɩ. Na tǝ́ hɛlɩ piliŋasɩ kɛ sɔsɔm, halǝna sumasɩ kɔŋ na sɩ tʋɣɩ tana kɛ sɩ hɔtʋ taa.
Yaasinaa paɣalɛ ɩsɩɩ mpʋ pǝ taka kɛ́ Yesu kpaɣaa na ɩ́ sɛɣɛsǝna-wɛ. Ɩ maɣasa ɩsǝna yǝlaa mpa pa kotina-ɩ mpʋ tɔ paa pǝsɩ na pá cɛkǝna tɔ.
Ɩ ta sɛɣɛsɩ-wɛɣɛ natǝlǝɣɩ yem na ɩ́ ta kɛɛsǝna pʋlʋ. Ɩ́ na ɩ ɩfalaa pa kɔma na pá caɣa pa tike, ɩlɛna ɩ́ kilisi-wɛɣɛ pǝ tǝna.
Kʋyakʋ kʋnɛ ɩnɩ kʋ taanaɣa tɔɔ Yesu tɔma ɩ ɩfalaa sɩ: Tǝ́ tɛsɩ na tǝ́ polo kʋteŋ lɛŋkʋ tɔɔ.
Pa tɛma yǝlaa kɛ yasʋɣʋ, ɩlɛna Yesu ɩfalaa kɛlɩ-ɩ kpɩɩlʋɣʋ ŋku kʋ taa ɩ ka caɣaa tɔ, na kpɩɩlǝŋ lɛlǝŋ ka wɛ ɩ kiŋ tǝna.
Tǝnaɣa heelimuɣu sʋʋ mapʋ na lʋm huuki na pǝ́ watǝɣɩ pa kpɩɩlʋɣʋ taa, halǝna kʋlɛ kʋ caa suɣu.
Pǝ pamna Yesu ná tʋ ɩ nyʋɣʋ kɛ lefeli na ɩ́ tɔŋna tom na waalɩ tɔɔ. Ḿpʋ́ɣʋ́ ɩ ɩfalaa feesa-ɩ sɩ: Tacaa, n suma yaa? Tǝ lepaɣa.
Ɩ fema ɩlɛna ɩ́ kalǝna heelim. Na ɩ́ heeli lʋm sɩ: Su, hɛɛ tǝna. Tǝnaɣa heelim suma, na pǝ tǝna pǝ hɛɛ tǝli.
Ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ wɛna sɔɣɔntʋ kɛ mpʋ? Ɩ́ ta tɛ mǝ taa na Ɩsɔ kɛlɛ?
Sɔɣɔntʋ pɩɩ-wɛɣɛ sɔsɔm na pá tɔŋ tǝma sɩ: Aweɣelɛ ɩnɛ ɩnɩ na pǝ kpɛŋna heelim na teŋku lʋm na pǝ́ nɩɩkǝna-ɩ?
Ḿpʋ́ɣʋ́ pa tala Kalilee teŋku kʋteŋ lɛŋkʋ kɛ Selasini nyǝ́ma tɛtʋ taa.
Yesu lɩɩna kpɩɩlʋɣʋ taa kɛ́ kpakpaa, ɩlɛna yʋlʋ nɔɣɔlʋ ɩ́ lɩɩna pǝlaaŋ taa na ɩ́ sǝŋɩ-ɩ.
Apalʋ ɩnɩ ɩ ka hii ɩlɔɣɔʋ kɛ́, na ɩ́ wɛ pǝlaaŋ taa. Paa alukpala maɣamaɣa kɛ paa hɔkɔ-ɩ pɩɩ cakɩ.
Tɔm paɣalɛ kɛ pa kama-ɩ ŋkpasɩ na ɩ́ pɛlɩ, na pá hɔkɔ ɩ niŋ kɛ alukpala na ɩ́ pʋtǝtɩ pǝ tǝna. Nɔɣɔlʋ fɛɩ wei ɩ pǝsǝɣɩ na ɩ́ ŋmakǝlɩ-ɩ tɔ.
Pulasi taa na pǝlaaŋ taa kɛ́ ɩ wɛ ilim na ahoo kɛ tam, na ɩ́ makɩ kapusi na ɩ́ hɛɛtǝɣɩ ɩ tǝɣɩ pɛɛ.
Apalʋ ɩnɩ ɩ loosa Yesu kɛ́ pooluŋ, ɩlɛna ɩ́ kpaɣa asewa na ɩ́ polo ɩ́ luŋ ɩ tɛɛ
na ɩ́ kooki sɩ: Ɩsɔtaa Ɩsɔ Sɔsɔ Pǝyalʋ Yesu, ma na-ŋ suwe? Ma wiina-ŋ, haɩ, nyǝnɩ Ɩsɔ, taa tʋ-m wahala.
Pǝ taɣa pʋlʋ tɔɔ kɛ́ apalʋ ɩnɩ ɩ́ yɔɣɔta mpʋ, Yesu ka tɔma ɩ ɩlɔɣɔʋ kɛ́ sɩ ɩ́ se apalʋ ɩnɩ ɩ waalɩ.
Ḿpʋ́ɣʋ́ Yesu pɔɔsa apalʋ ɩnɩ sɩ: Pa yaa-ŋ suwe? Ɩlɛna ɩ́lɛ́ ɩ cɔ-ɩ sɩ: Pa yaa-m sɩ Kʋpiŋ kɛ tǝ wɛ paɣalɛ tɔ pǝ tɔɔ.
Ɩlɛna apalʋ ɩnɩ ɩ́ wiina Yesu kɛ́ teu sɩ ɩ́ taa tɔɣɔnɩ-wɛɣɛ tɛtʋ ntɩ tǝ taa.
Afanaa kalǝkʋ sɔsɔɔʋ nakʋlɩ kɩɩ wɛ tǝnaɣa pʋɣʋ cɔlɔ na kʋ tuliɣi.
Ḿpʋ́ɣʋ́ alɔɣaa mpɛ pa wiina Yesu sɩ ɩ́ yele na pá sʋʋ afanaa mpɛ pa taa.
Ḿpʋ́ɣʋ́ Yesu tisaa. Tǝnaɣa alɔɣaa mpɛ pa yela apalʋ ɩnɩ na pá sʋʋ afanaa mpɛ pa taa. Ɩlɛna pɛlɛ pá tʋ casǝlɛ kɛ yem na pá tii kalakala na pá tʋ lʋm na pá sɩ. Afanaa mpɛ pa nyʋɣʋ tala ɩsɩɩ iyisi naalɛɣɛ (2000) mpʋ.
Ḿpʋ́ɣʋ́ afanaa mpɛ pá tiikilaa ná loma kpakpaa na pá polo na pá taɣasɩ tɔm ntɩ, na tǝ́ yɛkɩ kpakpaa kɛ acalɛɛ taa na cacakǝŋ tɛɛ, na yǝlaa lɩɩ sɩ pa naakɩ mpi pǝ lapa tɔ.
Yǝlaa kɔma Yesu kiŋ, ɩlɛna pá maɣana apalʋ wei ɩ kiŋ alɔɣaa kʋpiŋ ŋkʋ kɩɩ wɛɛ tɔ na ɩ́ caɣaa na ɩ́ suu wontu na pǝ́ cɛpa ɩ tɔɔ. Ɩlɛna sɔɣɔntʋ kpa-wɛ.
Mpa pa na tɔm ntɩ na pa ɩsǝpǝle tɔ pá kɛɛsa-wɛɣɛ ɩsǝna pǝ lapa na ɩlɔɣɔhilu alɔɣaa se tɔ. Na mpi pǝ lapa afanaa tɔ.
Ɩlɛna yǝlaa sʋʋ Yesu kɛ́ tɛɛkʋɣʋ sɩ ɩ́ lɩɩ pa tɛtʋ taa.
Yesu kɔma sɩ ɩ kpaa kpɩɩlʋɣʋ taa, ɩlɛna ɩlɔɣɔhilu ɩnɩ sɩ: Ma tǝŋǝɣɩ-ŋ.
Ama Yesu kisaa na ɩ́ tɔmɩ-ɩ sɩ: Mǝlɩ nyá tǝyaɣa taa kɛ́ nyá nyǝ́ma kiŋ, na ń kɛɛsɩ-wɛɣɛ ɩsǝna Tacaa nyǝna nyá pǝtɔɔtǝlɛ na ɩ́ la-ŋ tɔ.
Ḿpʋ́ɣʋ́ apalʋ ɩnɩ ɩ tɛɛwa na ɩ́ niki mpi Yesu lapa-ɩ tɔɣɔ heeluɣu kɛ timpi pa yaa sɩ acalɛɛ naanʋwa tɔ pǝ tɛtʋ taa, na pa tǝna mpa pa nɩɩwa tɔ pa laŋa cɛpa.
Yesu taɣana tɛsʋɣʋ kɛ kʋteŋ ŋku kʋ tɔɔ ɩ ka wɛɛ tɔ na kpɩɩlʋɣʋ. Ɩlɛna yǝlaa koti sɔsɔm, na ɩnɩ ɩ wɛ lʋm nɔɣɔ.
Ḿpʋ́ɣʋ́ Yuta nyǝ́ma tǝkotile sɔsɔ nɔɣɔlʋ ɩ kɔma ɩ kiŋ, pa yaa-ɩ sɩ Yailu. Ɩ ná Yesu, ɩlɛna ɩ́ hoti ɩ nɔɔhɛɛ tɛɛ,
na ɩ́ wiina-ɩ tǝkpɛɛ sɩ: Ma pɛɛliya caana ntɛɣɛ sǝm. La suulu na ń polo ń tǝnɩ nyá niŋ kɛ ka tɔɔ, na pǝ́ waa-kɛ na ká hiki weesuɣu.
Ḿpʋ́ɣʋ́ Yesu tǝŋa-ɩ na pá tɛɛ, na samaa sɔsɔ tǝŋaɣa-ɩ na pǝ́ nyǝka teu.
Pǝ pamna alʋ nɔɣɔlʋ ɩ ka wɛ tǝna, hatoo pɩɩsɩ naanʋwa na naalɛ taa kɛ́ ɩ tɔŋna tɔɣɔlʋɣʋ na pǝ́ wɛ-ɩ toŋ.
Ɩ ná wahalanaa kɛ fɛtaa tɛ, na halɩ ɩ́ caŋ na ɩ́ tɔɣɔ ɩ liɣitee tǝna, pǝ ta tɩɩ lapʋ sooci maɣamaɣa. Pǝ mǝlaa kɛ́ na pǝ́ sɔɔsǝɣɩ kʋsɔɔsʋ.
Alʋ ɩnɩ ɩ nɩɩ Yesu taŋ, ɩlɛna ɩ́ tɔ na ɩ́ sʋʋ yǝlaa samaa taa, na ɩ́ polo na ɩ́ tokina Yesu capa na ɩ́lɛ́ ɩ waalɩ tɔɔ.
Pǝ taɣa pʋlʋ tɔɔ, ɩ hʋʋwa ɩ taa kɛ́ teu kɛ́ sɩ: Ye ma pǝsaa na má tɩɩ hiki ɩ tɔɔ wontu na má tokina te, pɩɩ waa-m.
Tǝnaɣa pǝ tɛma-ɩ kpakpaa ɩnɩ, na ɩ́ nɩɩ ɩ tɔnʋɣʋ taa sɩ ɩ hika alaafǝya.
Ḿpʋ́ɣʋ́ Yesu nɩɩ ɩ taa sɩ toma lɛnna lɩɩwa. Ɩlɛna ɩ́ pǝsǝna ɩ waalɩ kɛ́ samaa taa tǝna na ɩ́ pɔɔsɩ sɩ: Awe tokina ma wontu?
Ɩlɛna Yesu ɩfalaa cɔ-ɩ sɩ: A a, n naa yǝlaa paɣalɛ nyǝkǝɣɩ-ŋ ɩsǝntɔ na ń taɣanǝɣɩ pɔɔsʋɣʋ sɩ awe tokina-ŋ?
Ḿpʋ́ɣʋ́ Yesu nyǝna ɩ taa na ɩ waalɩ sɩ ɩ naa wei ɩ tokina-ɩ mpʋ tɔ.
Alʋ ɩnɩ ɩ nyǝmá mpi pǝ lapa-ɩ tɔ, ɩlɛna ɩ́ sʋʋ seluɣu na ɩ́ polo ɩ hoti Yesu nɔɔhɛɛ tɛɛ na ɩ́ heeli-ɩ ɩ tampana.
Tǝnaɣa Yesu tɔma-ɩ sɩ: Ma pu n tɛma Ɩsɔ na nyá taa tɔɣɔ pǝ waasa-ŋ. Tɛɛna laŋhʋlʋmlɛ, nyá kʋtɔŋ ɩ́ tɛŋ tǝkpataa.
Yesu tɔŋna yɔɣɔtʋɣʋ kɛ mpʋ, ɩlɛ tillaa lɩɩna Yuta nyǝ́ma tǝkotile sɔsɔ Yailu ɩnɩ ɩ tǝyaɣa ntɛ́ na pá heeli-ɩ sɩ: Nyá pɛɛlɔ fɛɩ. Taa tʋ Tacaa kɛ kʋnyɔŋ kɛ yem.
Ama Yesu ta nyǝnɩ pa kʋyɔɣɔtʋtʋ sɩ tǝ́ kɛ pʋlʋ. Ɩlɛna ɩ́ tɔ Yailu sɩ: Taa nyá. Ama nyaa tɛ Ɩsɔ na nyá taa te.
Ḿpʋ́ɣʋ́ Yesu tɔɣɔna pa tǝna na pǝ kaasɩ Piyɛɛ na Saakɩ, na ɩ́lɛ́ ɩ neu Yohaanɩ pa tike.
Pa tala Yuta nyǝ́ma tǝkotile sɔsɔ ɩnɩ ɩ tɛ, ɩlɛna Yesu ná yǝlaa wiliɣi na pá makɩ kapusi kɛ sɔsɔm na pǝ haŋa yem.
Ḿpʋ́ɣʋ́ ɩ sʋʋ tǝyaɣa taa na ɩ́ pɔɔsɩ-wɛ sɩ: Pepe tɔɔ kɛ́ ɩ́ wiiki na pǝ́ haŋa mpʋ? Pǝyaɣa kanɛ ka too kʋtoo kɛ́, ka ta sɩ se.
Tǝnaɣa tǝyaɣa nyǝ́ma woŋa-ɩ. Ḿpʋ́ɣʋ́ ɩ tɔɣɔna pa tǝna na pá lɩɩna awalɩ. Ɩlɛna ɩ́ kpaɣa pǝyaɣa caa na ka too na ɩ ɩfalaa tooso ɩnɩ na pá sʋʋ timpi paa hɩɩsa pǝyaɣa ŋkɛ tɔ.
Tǝnaɣa Yesu tɔka ka niŋ taa na ɩ́ tɔ sɩ: Talita kum. Tɔm tǝnɛ tǝ hʋwɛɛ ntɛ́ sɩ: Ma heeliɣi-ŋ sɩ ń kʋlɩ pɛɛliya nyá.
Tǝnaɣa pɛɛliya kʋla kpakpaa na ká sʋʋ tɔntɛ. Ka pɩɩsɩ ka wɛ naanʋwa na naalɛ. Pa ná mpʋ, ɩlɛna pǝ la-wɛɣɛ piti kɛ sɔsɔm.
Ama Yesu kpaala-wɛ sɩ pá taa yele na nɔɣɔlʋ nɩɩ-tɩ. Ɩlɛna ɩ́ tɔ sɩ: Ɩ́ cɛla-kɛɣɛ kʋtɔɣɔʋ na ká tɔɣɔ.
Ḿpʋ́ɣʋ́ Yesu lɩɩ tǝna na ɩ́ polo ɩcatɛ nte tǝ taa ɩ pɩɩwa tɔ, na ɩ ɩfalaa kɛ ɩ waalɩ.
Kʋyakʋ kʋhɛɛsʋɣʋ talaa, ɩlɛna ɩ́ niki sɛɣɛsʋɣʋ kɛ Yuta nyǝ́ma tǝkotile taa. Yǝlaa paɣalɛ nɩɩ ɩ tɔm, ɩlɛna pǝ́ la-wɛɣɛ piti kɛ́ sɔsɔm, na pá tɔŋ sɩ: Leɣe ɩ hika pǝnɛ ɩnɩ pǝ tǝna ɩsǝntɔ? Na nyǝm mpiɣilɛ pǝ ha-ɩ mpʋ? Na ɩsǝnaɣa ɩ lakɩ piti tǝma anɛ a taka kɛ́ mpʋ?
Pǝ taɣa Malɩ pǝyalʋ kaafǝnta? Pǝ taɣa Saakɩ na Yosee na Yuti na Simɔŋ pa taalʋ? Pǝ taɣa tá na ɩ newaa alaa nyǝ́ma ntɔ cǝnɛ? Pǝ tǝnaɣa mpʋ pǝ lapa pa laŋa kɛ kpɩɩsǝŋ na pá kpisi ɩ tɔm mʋɣʋ.
Ḿpʋ́ɣʋ́ Yesu tɔma-wɛ sɩ: Ɩsɔ kʋyɔɣɔtʋtʋ tɛlǝsʋlʋ ta laŋ sam kɛ tiili, ye pǝ taɣa ɩ maɣamaɣa ɩ ɩcatɛ taa, na ɩ lʋlʋɣʋ nyǝ́ma na ɩ tǝyaɣa nyǝ́ma hɛkʋ.
Ɩ ta pǝsɩ na ɩ́ la piti tǝmlɛ natǝlǝɣɩ tǝna. Ye pǝ taɣa kʋtɔntʋnaa pǝcɔ wei ɩ tɔɔ ɩ tǝna niŋ na pǝ́ waa tɔ.
Ḿpʋ́ɣʋ́ ɩ laŋlɛ cɛpǝna ɩsǝna pa fɛɩna Ɩsɔ kɛ́ naani tɔ. Pǝlɛ pǝ waalɩ Yesu cɔɔ acalɛɛ nna a wɛ pǝcɔlɔ tǝna tɔ a tɔɔ na ɩ́ sɛɣɛsɩ.
Ɩlɛna ɩ́ yaa ɩ ɩfalaa naanʋwa na naalɛ na ɩ́ tili-wɛɣɛ naalɛ naalɛ. Na ɩ́ tʋ-wɛɣɛ toŋ sɩ pá tɔɣɔnɩ alɔɣaa.
Na ɩ́ heeli-wɛ sɩ: Kpátʋ́ɣʋ́ paasi, ɩ́ taa tɔkɩ pʋlʋ tɔtɔ. Ɩ́ taa kpaɣa tɔɣɔnaɣa, ɩ́ taa tɔkɩ huluɣu, na ɩ́ taa tɔkɩ liɣitee kɛ mǝ sipanaa taa.
Ɩ́ lɛɛ ntaŋkpala. Ɩ́ taa suu wontu na ɩ́ tǝnɩ.
Ḿpʋ́ɣʋ́ ɩ tasa-wɛ tɔtɔ sɩ: Ye ɩ́ tala ɩcatɛ taa na ɩ́ sʋʋ tǝyaɣa ŋka ka taa, ɩ́ caɣa tǝna halǝna mǝ kʋlʋɣʋ.
Na ye pa ta mʋ-mɛɣɛ tiili yaa pa ta nɩɩna-mɛ, ɩ́ lɩɩ tǝna na ɩ́ kpiisi-wɛɣɛ mǝ nɔɔhɛɛ mʋsʋɣʋ, na pǝ́ hʋlɩ-wɛ sɩ ɩ́ kpaala-wɛ.
Ḿpʋ́ɣʋ́ Yesu ɩfalaa tɛɛwa na pá lakɩ yǝlaa kɛ waasʋ sɩ pá laɣasɩ tɔntɛ.
Na pá tɔɣɔnɩ alɔɣaa paɣalɛ, na pá taa kʋtɔntʋnaa paɣalɛ kɛ nim na pǝ́ waa-wɛ.
Yesu hǝtɛ tɔŋna yaaʋ kɛ paa timpi. Ḿpʋ́ɣʋ́ wulaʋ Helɔtɩ nɩɩ Yesu taŋ. Na yǝlaa lɛlaa náá tɔŋ sɩ: Ɩsɔ Lʋm Sɔlʋ Yohaanɩ ɩ́lɛ́ ɩ femna. Pǝ tɔɔ kɛ́ ɩ wɛna piti tǝma lapʋ pǝsʋɣʋ.
Ɩlɛna lɛlaa sɩ Ilii lɩɩna. Pǝ kaasɩ lɛlaa ná tɔŋ sɩ lɔŋtaa Ɩsɔ kʋyɔɣɔtʋtʋ tɛlǝsǝlaa taka nɔɣɔlʋɣʋ.
Helɔtɩ nɩɩ mpʋ, ɩlɛna ɩ́ tɔ sɩ: Lʋm Sɔlʋ Yohaanɩ wei ɩ nyʋɣʋ ma yelaa na pá sɛtɩ tɔ ɩnɩ ɩ femna.
Nn kʋpam, wulaʋ Helɔtɩ ɩnɩ ɩ ka tɔmna sɩ pá kpa Yohaanɩ na pá hɔkɔ-ɩ na pá tʋ-ɩ salǝka taa. Pǝ taɣa pʋlʋ tɔɔ kɛ́ Helɔtɩ lapa mpʋ. Ɩ ka kpaɣa ɩ taalʋ Filipʋ alʋ Helɔtiyatɩ kɛ́.
Ɩlɛna Yohaanɩ yɔɣɔtɩ-ɩ sɩ: Pǝ ta mʋna sɩ ń lɛɛkɩ nyá taalʋ alʋ na ń sɩɩna nyá tɩ.
Ḿpʋ́ɣʋ́ Helɔtiyatɩ taa wɩɩna Yohaanɩ kɛ sɔsɔm, na ɩ́ pɛɛkǝɣɩ sɩ ɩ kʋ-ɩ. Ama Helɔtɩ tɔɔ ɩ ta pǝsɩ na ɩ́ la pʋlʋ.
Pǝ taɣa pʋlʋ tɔɔ, wulaʋ Helɔtɩ nyǝ́ma sɩ Yohaanɩ kɛ́ yʋlʋ kʋpaŋ, ɩ kɛ́ Ɩsɔ yʋlʋ. Pǝyele ɩ nyaŋaɣana-ɩ kɛ́, na ɩ́ kentiɣi ɩ tɔɔ. Ye ɩ nɩɩ Yohaanɩ tɔm pǝ pɛkǝlǝɣɩ-ɩ ɩ taa kɛ́. Paa na mpʋ ɩ nyɩɩlaɣa sɩ ɩ́ nɩɩkɩ-tɩ.
Ḿpʋ́ɣʋ́ wulaʋ Helɔtɩ lʋlʋɣʋ kʋyakʋ acima talaa. Na ɩ́ la acima na ɩ́ yaa ɩ kawulaɣa taa sɔsaa sɔsaa na yoolaa sɔsaa, na Kalilee tɛtʋ taa nyʋɣʋ nyǝ́ma nyʋɣʋ nyǝ́ma. Sɛsɛ pǝ wɛɛ sɩ kʋyakʋ ŋkʋɣʋ Helɔtiyatɩ ká hiki mpi ɩ pɛɛkaɣa tɔ.
Ḿpʋ́ɣʋ́ Helɔtiyatɩ ɩnɩ ɩ pɛɛlɔ sʋʋ timpi yǝlaa sɛɛ mpʋ tɔ na ɩ́ paa. Ntɛna pǝ́ la Helɔtɩ na ɩ mʋʋlaa mpɛɣɛ leleŋ. Tǝnaɣa Helɔtɩ tɔma pɛɛlɔ ɩnɩ sɩ: Sǝlǝmɩ-m mpi n caa tɔ, maa ha-ŋ.
Halǝna Helɔtɩ tuu sɩ paa mpiɣi ɩ sǝlǝma-ɩ, ɩnɩ ɩ ká ha-ɩ. Paa ɩnɩ ɩ kawulaɣa maɣamaɣa hɔɣɔlʋɣʋ.
Pɛɛlɔ ɩnɩ ɩ lɩɩwa, ɩlɛna ɩ́ polo ɩ pɔɔsɩ ɩ too sɩ: Pepeɣe ma sǝlǝmɩ-ɩ? Ɩlɛna toto cɔ-ɩ sɩ: Tɔ sɩ ɩ́ ha-ŋ Ɩsɔ Lʋm Sɔlʋ Yohaanɩ nyʋɣʋ.
Tǝnaɣa ɩ mǝla wulaʋ kiŋ kɛ kpakpaa na ɩ́ tɔ sɩ: Ma caa sɩ ń ha-m Ɩsɔ Lʋm Sɔlʋ Yohaanɩ nyʋɣʋ kɛ nyǝnaɣa taa kɛ́ cǝnɛɣɛ nɔɔnɔɔ.
Ḿpʋ́ɣʋ́ wulaʋ Helɔtɩ laŋlɛ wakǝla sɔsɔm. Ama ɩ tɛma tuuu kɛ ɩ mʋʋlaa mpɛ pa tǝna pa ɩsɛntaa, ɩlɛ pǝ fɛɩ sɩ ɩ ká kisi.
Tǝnaɣa ɩ tila taŋlaa taa nɔɣɔlʋɣʋ kpakpaa sɩ ɩ́ polo ɩ́ kɔna Ɩsɔ Lʋm Sɔlʋ Yohaanɩ nyʋɣʋ. Ɩlɛna taŋlʋ náá tɛɛ salǝka naŋ taa na ɩ́ sɛtɩ Yohaanɩ nyʋɣʋ.
Na ɩ́ tʋ-kʋɣʋ nyǝnaɣa taa na ɩ́ kɔɔ ɩ́ cɛla pɛɛlɔ ɩnɩ, na ɩ́lɛ́ ɩ polo ɩ́ cɛla ɩ too.
Yohaanɩ ɩfalaa nɩɩ mpʋ, ɩlɛna pá polo pá kpaɣa Yohaanɩ na pá pi.
Ḿpʋ́ɣʋ́ Yesu tillaa mǝlaa, ɩlɛna pá kɛɛsɩ-ɩ pǝ tǝna mpi pa lapa na pa sɛɣɛsaa tɔ.
Mpa pa pukaɣa Yesu kiŋ, na mpa pa kʋlaɣaa sɩ pa kpeŋ tɔ pa paɣalɛ fɛɩ kɛɛsʋɣʋ. Halǝna Yesu na ɩ ɩfalaa pa ta na ɩsɛ sɩ pá tɔɣɔ tɔɣɔʋ maɣamaɣa. Ɩlɛna Yesu tɔ ɩ ɩfalaa sɩ: Ɩ́ kɔɔ na tǝ́ lɩɩna kpeeŋa kɛ timpi nɔɣɔlʋ fɛɩ tɔ na ɩ́ hɛɛsɩ pǝcɔ maɣamaɣa.
Ḿpʋ́ɣʋ́ Yesu na ɩ ɩfalaa pa sʋʋ kpɩɩlʋɣʋ kɛ pa tike na pá tɛɛna kpeeŋa tɔɔ.
Ama yǝlaa paɣalɛ loosa-wɛ na pá nyɩ-wɛɣɛ kpakpaa. Ɩlɛna yǝlaa lɩɩ acalɛɛ acalɛɛ na pá kpaɣa asewa na pá laalɩ-wɛɣɛ tǝnaɣa tatɛ.
Yesu lɩɩna kpɩɩlʋɣʋ taa na ɩ́ na yǝlaa samaa, ɩlɛna pa tɔm lapɩ-ɩ pǝtɔɔtǝlɛ kɛ sɔsɔm. Pǝ taɣa pʋlʋ tɔɔ, pa nǝɣǝsǝna kɛ́ ɩsɩɩ heeŋ wei ɩ fɛɩna tiikilu tɔ. Ḿpʋ́ɣʋ́ ɩ sɛɣɛsa-wɛɣɛ sɔsɔm.
Pǝ kɔma taanaɣa ɩlɛna ɩ ɩfalaa polo na pá tɔmɩ-ɩ sɩ: Cǝnɛ kɛ́ nyɩɩtʋ taa kɛ́, na ilim tɛma.
Tɔɣɔnɩ-wɛ na pá yɛlɩ kʋtɔɣɔʋ yapʋ kɛ pǝcɔlɔ pǝcɔlɔ cacakǝŋ tɛɛ na pǝ acalɛɛ taa.
Tǝnaɣa Yesu tɔma-wɛ sɩ: Mɩɩ hana-wɛɣɛ tɔɣɔnaɣa kɛ mǝ maɣamaɣa. Ḿpʋ́ɣʋ́ Yesu ɩfalaa pɔɔsa-ɩ sɩ: Paa tɩɩ polo na tǝ́ ya kʋtɔɣɔʋ kɛ Liɣitee nyǝɣǝtʋ ŋmʋnʋɣʋ (200), pɩɩ tala yǝlaa panɛɣɛ we?
Tǝnaɣa Yesu tɔma-wɛ sɩ: Ɩ́ polo na ɩ́ wiili na má ná, potopotonaa ɩsǝnaɣa ɩ́ wɛna? Yesu ɩfalaa wiilaa, ɩlɛna pá heeli-ɩ sɩ: Potopotonaa kakpasɩ na pǝ kaasɩ tiina kɛ naalɛ.
Ḿpʋ́ɣʋ́ Yesu tɔma ɩ ɩfalaa sɩ: Ɩ́ caɣasɩ samaa tǝnaɣa tintika tintika kɛ nyǝlǝwee tɔɔ.
Tǝnaɣa pa caɣa loosi, lɛlaa kɛ nɩɩnʋwa (100) nɩɩnʋwa (100), lɛlaa kɛ nɩɩlɛ na naanʋwa naanʋwa.
Tǝnaɣa Yesu kpaɣa potopotonaa kakpasɩ na tiina naalɛ ɩnɩ, na ɩ́ teki ɩsɛ na ɩ́ sɛɛ Ɩsɔ kɛ́ ɩ́ na tǝmlɛ, na ɩ́ faɣa-wɛ na ɩ́ cɛla ɩ ɩfalaa sɩ pá tala yǝlaa. Na ɩ́ tɛɛsɩ tiina naalɛ kɛ mpʋ tɔtɔ, na pá tala pa tǝna tǝpaɩ.
Ḿpʋ́ɣʋ́ pa tǝna pa tɔɣaa na pá haɣa.
Na ɩ ɩfalaa koti hɔɣɔlasɩ nsi sɩ kpisaa tɔ, na pǝ́ su tɔkʋŋ naanʋwa na naalɛ.
Mpa pa tɔɣɔ mpʋ tɔ pa taa apalaa nyɔɔŋ tala ɩsɩɩ iyisi kakpasɩ (5000).
Ḿpʋ́ɣʋ́ Yesu tɔma ɩ ɩfalaa kɛ pǝ waalɩ kɛ́ kpakpaa sɩ: Ɩ́ sʋʋ kpɩɩlʋɣʋ na ɩ́ tɛɛ-m nɔɣɔ na ɩ́ tɛsǝna Pɛtɛsaita ɩcatɛ tɔɔ. Ɩlɛna Yesu náá saalɩ tǝna na ɩ́ paasǝna samaa yasʋɣʋ.
Pa ya tǝma, ɩlɛna Yesu polo ɩ́ kpa pʋɣʋ nakʋlɩ kʋ tɔɔ kɛ́ Ɩsɔ sǝlǝmʋɣʋ.
Pǝ kɔma yuɣu, ɩlɛ kpɩɩlʋɣʋ tala teŋku hɛkʋ taa kɛlɛ, na Yesu wɛ ɩ tike kɛ tɛtʋ tɔɔ.
Ḿpʋ́ɣʋ́ ɩ loosa-wɛ na pá saakɩ kpɩɩlʋɣʋ pǝ fɛɩ pǝ polo. Heelim makɩ tuluŋa kɛ́ na pǝ́ mǝlǝɣǝna-wɛ na waalɩ waalɩ. Ḿpʋ́ɣʋ́ Yesu tɔma lʋm tɔɔ na ɩ́ puki pa kiŋ. Saa ɩnɩ pǝ wʋsǝna kampaaŋ koou kɛ mpʋ.
Pa na-ɩ na ɩ́ tɔŋ lʋm tɔɔ, ɩlɛna pá hʋʋ sɩ asǝnaalɩɩ, na pá sʋʋ kapusi mapʋ.
Pǝ taɣa pʋlʋ tɔɔ, pa tǝna pa naakaɣa-ɩ mpʋ tɔ pǝ lapa-wɛɣɛ sɔɣɔntʋ kɛ sɔsɔm kɛ́. Ama ɩ tɔma-wɛ sɩ: Ɩ́ tɔkɩ tɔnǝŋ, maɣa, ɩ́ taa nyá.
Ɩ yɔɣɔta mpʋ, ɩlɛna ɩ́ kpa pa kiŋ kɛ kpɩɩlʋɣʋ taa na ɩ́ caɣa na heelim hɛɛ, na piti kpa ɩ ɩfalaa kɛ sɔsɔm.
Pǝ taɣa pʋlʋ tɔɔ, pa ta cɛkǝna potopotonaa mpɛ pa piti tǝmlɛ kɛ pa laŋkpɩɩsǝŋ tɔɔ.
Yesu na ɩ ɩfalaa pa tɛɛsa tɛsʋɣʋ kɛ lʋm na pá tala Kenesalɛtɩ tɛtʋ taa, ɩlɛna pá tʋ pa kpɩɩlʋɣʋ na kʋteŋ.
Yesu lɩɩna kpɩɩlʋɣʋ taa kɛ́ kpakpaa, ɩlɛna yǝlaa nyǝmɩ-ɩ.
Tǝnaɣa yǝlaa sʋʋ cɔɔʋ kɛ tɛtʋ tǝna taa, na pá kɛlɩ kʋtɔntʋnaa na pa kʋhǝntǝŋ na pá pukina-wɛɣɛ timpi timpi pa nɩɩkɩ sɩ ɩ wɛɛ tɔ.
Paa timpiɣi Yesu polaa te, paa ɩsɩɩ acalisi taa, paa acalɛɛ sɔsɔɔna taa, paa cacakǝŋ tɛɛ, yǝlaa kɔŋaɣana pa kʋtɔntʋnaa kɛ́ na pá hɩɩsǝɣɩ-wɛɣɛ ɩcatɛ patǝma taa, na pá wiikina-ɩ sɩ ɩ́ yele na pá tokina ɩ kpaɩ ntʋmpee maɣamaɣa. Na pa tǝna mpa pa tokina ɩ kpaɩ ɩnɩ tɔ pǝ waa-wɛ.
Ḿpʋ́ɣʋ́ Falisanaa na Ɩsɔ Tɔm sɛɣɛsǝlaa napǝlɩ pa lɩɩna Yosalɛm na pá kɔɔ na pá kotina Yesu.
Pa nawa sɩ ɩ ɩfalaa lɛlaa tɔkǝna niŋ asilima, paa saŋǝɣɩ ɩsɩɩ Ɩsɔ sɛɛtʋ taa yʋlʋ ká la na pǝ́cɔ́ ɩ́ tɔɣɔ tɔ.
Tampana ḿpʋ́ɣʋ́ pǝ wɛɛ, Falisanaa na Yuta nyǝ́ma lɛlaa tǝna tɔka pa caanaa kʋlapʋtʋ kɛ teu kɛ́. Ye pa ta saŋ pa niŋ tǝcɛɩcɛɩ paa tɔkɩ.
Ye pa kɔmna kʋyakʋ na pá ta sɔ lʋm, paa tɔkɩ kʋtɔɣɔʋ. Na pǝ́ kaasɩ pa tǝŋǝɣɩ lɔŋtaa kʋlapʋtʋ lɛntǝnaa ɩsɩɩ kɔpʋnaa nyaalʋɣʋ, na nyǝnasɩ, na taanɩɩsɛnaa, na kʋhǝntǝŋ pǝ nyaalʋɣʋ, na yaasinaa paɣalɛ kɛ mpʋ.
Pǝ tɔɔ kɛ́ Falisanaa na Ɩsɔ Tɔm sɛɣɛsǝlaa pa pɔɔsa Yesu sɩ: Pepe tɔɔ kɛ́ nyá ɩfalaa lɔwa ta caanaa kʋlapʋtʋ na pá tɔkǝna niŋ asilima kɛ mpʋ?
Ḿpʋ́ɣʋ́ Yesu cɔ-wɛ sɩ: Pǝ wɛ ɩsɩɩ Ɩsayii ka nawa cɛsǝlaa mɛɣɛ tǝkelekele na pǝ́cɔ́ ɩ́ ŋmaa mǝ tɔm kɛ ɩ takǝlaɣa taa sɩ: Nɔɣɔ taa kɛ́ yǝlaa panɛ pa saŋɩ-m yem. Paa caa-m paa pǝcɔɣɔ hatoo pa taa. Ɩsɔ yɔɣɔtǝna mpʋ.
Pa sɛɛkɩ-m yem kɛ́. Pa kpaɣa yǝlaa kʋyɔɣɔtʋtʋ na pá sɛɣɛsǝɣɩ ɩsɩɩ Ɩsɔ nyǝntʋ.
Ḿpʋ́ɣʋ́ Yesu tɔma-wɛ sɩ: Ɩ́ yeki Ɩsɔ kʋheelitu kɛ́ na ɩ́ paasǝɣǝna yǝlaa kʋsɛɣɛsǝtʋ.
Ḿpʋ́ɣʋ́ Yesu tasa-wɛɣɛ yɔɣɔtʋɣʋ sɩ: Ɩ́ kpaɣa Ɩsɔ kʋheelitu na ɩ́ fiɣitina waalɩ, na ɩ́ paasǝna mǝ maɣamaɣa mǝ kʋsɛɣɛsǝtʋ.
Moisi ka yɔɣɔtaa sɩ: Se nyá caa na nyá too. Na tɔtɔ sɩ: Ye wei ɩ tʋʋ ɩ caa yaa ɩ too, ɩsɩɩ pa kʋ-ɩ.
Ama mɛ mǝ sɛɣɛsǝɣɩ sɩ yʋlʋ pǝsǝɣɩ na ɩ́ heeli ɩ caa yaa ɩ too sɩ: Mpi ma lǝsa ma wɛnaʋ taa sɩ maa tena-ŋ tɔ pǝ pǝsa kɔɔpaŋ. (Ɩsɔ kʋhaham kɛ pa yaa mpʋ).
Mɩɩ tasǝɣɩ yeluɣu sɩ yʋlʋ ɩ́ sǝna ɩ caa yaa ɩ too tɔtɔ.
Tǝnɛ ɩnɩ maɣamaɣa kɛ ɩ́ wakǝlǝɣǝna Ɩsɔ Tɔm na mǝ kʋsɛɣɛsǝtʋ nti ɩ́ tɛlǝsǝɣɩ tǝma na ɩ́ wɛɛ tɔ. Na ɩ́ lakɩ lɛntǝnaa kɛ paɣalɛ kɛ mpʋ tɔtɔ.
Pǝlɛ pǝ waalɩ Yesu tasa samaa kɛ yaaʋ kɛ ɩ kiŋ na ɩ́ tɔ sɩ: Mǝ tǝna tǝpaɩ ɩ́ nɩɩ ma tɔm na ɩ́ nyɩ sɩ
pʋlʋ fɛɩ mpi pǝ sʋʋkɩ yʋlʋ nɔɣɔ taa na pǝ́ tii ɩ hiluɣu taa na pǝ́ lapɩ-ɩ ɩsaɣaʋ tɔ. Ama mpi pǝ lɩɩkǝna hatoo yʋlʋ lotu taa tɔ mpɩ pǝ lakǝna-ɩ ɩsaɣaʋ. [
Ye wei ɩ kɛ tɔm nɩɩlʋ pʋntʋ ɩ́ nɩɩ.]
Yesu kɔma na ɩ́ yele samaa na ɩ́ sʋʋ tǝyaɣa, ɩlɛna ɩ ɩfalaa pɔɔsɩ-ɩ ɩtuule ńtɛ́ tǝ yaasi.
Ḿpʋ́ɣʋ́ ɩ pɔɔsa-wɛ sɩ: Pǝ kpɛŋna-mɛ mǝ ta cɛkǝna-tǝɣǝlɛ? Ɩ́ ta nyɩ sɩ pʋlʋ fɛɩ mpi pǝ sʋʋkɩ yʋlʋ nɔɣɔ taa na pǝ tii ɩ hiluɣu taa na pǝ́ lapɩ-ɩ ɩsaɣaʋ tɔ?
Pǝ taɣa pʋlʋ tɔɔ, mpi pǝ sʋʋkɩ yʋlʋ nɔɣɔ tɔ ɩ hiluɣu taa kɛ́ pǝ tiiki. Ɩlɛna pǝ́ polo pǝ́ lɩɩna ɩ tapʋɣʋ tɛɛ, pɩɩ cakɩ ɩ lǝmaɣasɛɛ kiŋ. (Yesu yɔɣɔta ḿpʋ́ɣʋ́ sɩ pǝ́ hʋ́lɩ́ sɩ yʋlʋ pǝsǝɣɩ na ɩ́ tɔɣɔ pǝ tǝna).
Ɩlɛna Yesu tasa-wɛɣɛ heeluɣu sɩ: Mpi pǝ lɩɩkǝna yʋlʋ taa tɔ mpɩ pǝ lakǝna-ɩ ɩsaɣaʋ.
Pǝ taɣa pʋlʋ tɔɔ, hatoo yʋlʋ taa kɛ́ ɩ lotu taa maɣamaɣa kɛ ɩ caalǝɣǝna ɩsaɣatʋ kɛ hʋʋʋ na pǝ́cɔ́ ɩ́ la-tɩ. Paa asilima kʋlapʋtʋ, paa ŋmɩɩlǝm, paa yʋlʋkʋlɛ,
paa wasaŋkalǝtʋ, paa lɛlaa nyǝm nyɩɩlʋɣʋ, na nyǝmǝŋ na puɣusuɣu na yem yem lapʋ, na ɩsɛsɛɛmlɛ na yǝlaa caɣanaʋ, na tǝhɔm na kʋmɛlɛntʋ.
Pǝ tǝnaɣa mpʋ yʋlʋ taa kɛ́ pǝ lɩɩkǝna na pǝ́ lakɩ-ɩ ɩsaɣaʋ.
Yesu lɩɩ tǝna, ɩlɛna ɩ́ polo tɛtʋ nti tǝ wɛ Tiii cɔlɔ tɔ tǝ taa, na ɩ́ caɣa tǝyaɣa nakǝlɩ ka taa. Ɩ ta sɔɔlɩ sɩ yǝlaa ɩ́ nyɩ ɩ tɔɔ. Paa na mpʋ tete ɩsɩɩ saŋa tɔ pa tɛma ɩ tɔɔ kɛ́ kulusuɣu.
Alʋ nɔɣɔlʋ ɩ pɛɛliya ka hiina ɩlɔɣɔʋ. Ḿpʋ́ɣʋ́ pa heela alʋ ɩnǝɣɩ Yesu tɔm, ɩlɛna ɩ́ polo kpakpaa kɛ Yesu kiŋ na ɩ́ hoti ɩ tɛɛ.
Alʋ ɩnɩ ɩ kɛ́ piitim lɛmpɩ tʋ kɛ́. Pa lʋla-ɩ Fenisii kɛ Silii tɛtʋ taa. Ḿpʋ́ɣʋ́ alʋ ɩnɩ ɩ tɔma Yesu sɩ ɩ́ tɔɣɔnɩ ɩ pɛɛliya ŋkɛ ka ɩlɔɣɔʋ.
Ɩlɛna Yesu náá cɔ-ɩ sɩ: Yele na piya haɣa na pǝ́cɔ́. Pǝ ta mʋna sɩ pá kpaɣa piya tɔɣɔnaɣa na pá tʋ hasɩ.
Tǝnaɣa alʋ ɩnɩ ɩ cɔ-ɩ sɩ: Haɩ, ma cɛ, ye piya tɔkɩ na pǝ pʋtʋta atɛ, hasɩ tǝŋǝɣɩ na sɩ tɔɔsǝɣɩ mɛɛ.
Mpʋɣʋlɛ Yesu sɩ: Nyá kʋcɔcɔtʋ tǝnɛ tǝ tɔɔ kpe. Nyá pɛɛlɔ ɩlɔɣɔʋ sewa.
Tǝnaɣa alʋ ɩnɩ ɩ ha lumaɣa na ɩ́ kpe ɩ tɛ. Ɩ talaa ɩlɛna ɩ́ maɣana ɩ pǝyaɣa hǝnta kato tɔɔ, na ɩlɔɣɔʋ tɛma seu.
Pǝlɛ pǝ waalɩ Yesu lɩɩ Tiii tɛtʋ na ɩ́ tǝŋna Sitɔŋ na ɩ́ faɣana timpi pa yaa sɩ Acalɛɛ Naanʋwa tɔ, na ɩ́ mǝlɩ Kalilee teŋku kiŋ.
Ḿpʋ́ɣʋ́ pa kɔna-ɩ ntam nɔɣɔlʋ, ɩ matǝɣɩ kʋmatʋ kɛ́, ɩɩ pǝsǝɣɩ yɔɣɔtaɣa. Na pá wiina Yesu sɩ ɩ́ tǝnɩ niŋ kɛ ɩ tɔɔ.
Yesu lǝsa-ɩ kpeeŋa, ɩlɛna ɩ́ sʋsɩ ɩ mpee kɛ ɩ ŋkpaŋŋ taa na ɩ́ la ntaɣama kɛ ɩ mpǝle tɔɔ na ɩ́ taa ɩ nsǝmlɛ.
Na ɩ́ teki ɩ ɩsɛ na ɩ́ tisi feesuɣu na ɩ́ tɔ sɩ: Ɩfǝfata. (Tɔm ntɩ tǝ hʋwɛɛ ntɛ́ sɩ: Tʋlɩ na pa tɛ taa).
Tǝnaɣa ntam ŋkpaŋŋ tʋla kpakpaa, na ɩ nsǝmlɛ hɛtɩ na ɩ́ sʋʋ yɔɣɔtaɣa kɛ teu.
Ɩlɛna Yesu kpaalɩ pa tǝna sɩ pá taa heeli-tǝɣɩ nɔɣɔlʋ. Ama waatʋ ɩnǝɣɩ pɛlɛ pa sʋʋ-tǝɣɩ kpaalʋɣʋ.
Ḿpʋ́ɣʋ́ pǝ lapa yǝlaa kɛ piti kɛ sɔsɔm pǝ tɩɩ fɛɩ, na pá tɔŋ sɩ: Waasʋɣʋ ntɛ́ ɩ waasǝɣɩ yaa. Ɩ lakɩ na ntamaa maɣamaɣa náá nɩɩkɩ na kamumusi náá yɔɣɔtǝɣɩ.
Kʋyɛɛŋ ɩnɩ ɩ taa, samaa tasa kotuɣu kɛ sɔsɔm, pa fɛɩna kʋtɔɣɔʋ. Tǝnaɣa Yesu yaa ɩ ɩfalaa na ɩ́ tɔ-wɛ sɩ:
Yǝlaa panɛ pa tɔm wɛ-m pǝtɔɔtǝlɛ. Ɩ́ nyǝnɩ kʋyɛɛŋ tooso kɔlɔ pa wɛ ma kiŋ cǝnɛ na pa kʋtɔɣɔʋ tɛma.
Ye ma yelaa sɩ pá kpena nyɔɣɔsɩ, lɛlaa ká kpisi tɔnǝŋ kɛ mpaaʋ taa. Pǝ taɣa pʋlʋ, pa paɣalɛ lɩɩ pooluŋ kɛ́.
Tǝnaɣalɛ ɩ ɩfalaa sɩ: Leɣe yʋlʋ ná hikiɣi tɔɣɔnaɣa kɛ nyɩɩtʋ taa cǝnɛ na ɩ́ cɛla kʋpiŋ kʋnɛ kʋ tǝna?
Ɩlɛna Yesu pɔɔsɩ-wɛ sɩ: Potopotonaa ɩsǝnaɣa ɩ́ wɛna? Ɩlɛna pá cɔ-ɩ sɩ: Naatosompɔɣɔlaɣa kɛ́.
Ḿpʋ́ɣʋ́ Yesu heela samaa sɩ: Ɩ́ caɣa atɛ. Tǝnaɣa ɩ kpaɣa potopotonaa mpɛ pa naatosompɔɣɔlaɣa na ɩ́ sɛɛ Ɩsɔ kɛ́ ɩ́ na tǝmlɛ, na ɩ́ faɣa-wɛ na ɩ́ cɛla ɩ ɩfalaa sɩ: Ɩ́ cɔɔ na ɩ́ tala-wɛ. Na pɛlɛ pá la mpʋ.
Paa wɛna tiina sǝkpena kɛ pǝcɔ tɔtɔ. Ḿpʋ́ɣʋ́ Yesu sɛɛ Ɩsɔ kɛ́ ɩ́ na tǝmlɛ kɛ pǝ tɔɔ, ɩlɛna ɩ́ tɔ ɩ ɩfalaa sɩ pá tala-wɛɣɛ-yɛ tɔtɔ.
Ḿpʋ́ɣʋ́ pa tǝna pa tɔɣaa na pá haɣa. Ɩlɛna ɩ ɩfalaa koti hɔɣɔlasɩ nsi sɩ kpisaa tɔ na pǝ su tɔkʋŋ naatosompɔɣɔlaɣa.
Pǝyele yǝlaa mpa pa tɔɣaa tɔ pa nyɔɔŋ ka tala ɩsɩɩ iyisi liɣiti (4000). Pǝ tɛma mpʋ, ɩlɛna Yesu tɔ-wɛ sɩ pá kpe.
Ɩlɛna ɩnɩ na ɩ ɩfalaa pá kpa kpɩɩlʋɣʋ taa kɛ́ kpakpaa na pá polo timpi pa yaa sɩ Talǝmanuta tɔ.
Ḿpʋ́ɣʋ́ Falisanaa kɔma na pá sʋʋ Yesu kɛ kpɛɛsǝnaʋ. Na pá kuuki ɩ nɔɣɔ sɩ ɩ́ la piti tǝmlɛ natǝlɩ na pǝ́ hʋ́lɩ́ sɩ ɩ toŋ lɩɩna Ɩsɔ kiŋ.
Tǝnaɣa Yesu mɔla ɩ taa kɛ́ teu na ɩ́ tɔ sɩ: Kʋfalaŋ yǝlaa mɛ, ɩ́ pɛɛkǝɣɩ piti tǝmlɛ suwe? Tampana kɛ ma heeliɣi-mɛ, ɩ́ kaa na piti tǝmlɛ natǝlɩ se.
Ḿpʋ́ɣʋ́ ɩ yela-wɛ na ɩ́ taɣanɩ kpɩɩlʋɣʋ taa kɛ́ kpaʋ na ɩ́ tɛsǝna kʋteŋ lɛŋkʋ tɔɔ.
Yesu ɩfalaa ka sɔɔ kʋtɔɣɔʋ kpaɣaʋ. Potopoto kʋlʋm ka wɛnna pa kiŋ kɛ kpɩɩlʋɣʋ taa.
Ɩlɛna Yesu kpaalɩ-wɛ sɩ: Ɩ́ la laakalɩ na Falisanaa na Helɔtɩ pa kʋkʋsʋm.
Ɩlɛna ɩ ɩfalaa sʋʋ tǝmaɣa tɔm sɩ: Tǝ fɛɩna potopotonaa tɔɣɔ ɩ yɔɣɔtǝɣɩ mpʋ.
Yesu nɩɩ nti pa tɔŋna yɔɣɔtʋɣʋ kɛ mpʋ tɔ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ tɔŋ sɩ ɩ́ fɛɩna potopotonaa tɔ pǝ tɔɔ? Halǝna saŋa ɩ́ ta cɛkǝna kɛlɛ? Ɩ́ ta nyǝnta kɛlɛ? Pǝ kʋ mǝ laɣatʋ kɛ?
Ɩ́ wɛna ɩsɛ pǝyele ɩɩ naakɩ? Ɩ wɛna ŋkpaŋŋ pǝyele ɩɩ nɩɩkɩ? Ɩ sɔɔwaɣa?
Saa wei ma faɣa potopotonaa kakpasɩ na yǝlaa iyisi kakpasɩ (5000) tɔɣɔ tɔ, tɔkʋŋ ɩsǝnaɣa kʋkpisasɩ suwa na ɩ́ kpaɣa? Ḿpʋ́ɣʋ́ pa cɔwa sɩ: Naanʋwa na naalɛ.
Pǝlɛ pǝ paasi waatʋ wei ma faɣa potopotonaa naatosompɔɣɔlaɣa na yǝlaa iyisi liɣiti (4000) tɔɣɔ tɔ, tɔkʋŋ ɩsǝnaɣa ɩ́ tʋ hɔɣɔlasɩ kʋkpisasɩ? Ɩlɛna pá tɔ sɩ: Tɔkʋŋ naatosompɔɣɔlaɣa.
Ɩlɛna Yesu pɔɔsɩ-wɛ sɩ: Pǝ na pǝ mpʋ na ɩ ta cɛkǝnta?
Pa tala Pɛtɛsaita, ɩlɛna pá kɔna-ɩ yʋlʋm nɔɣɔlʋ, na pá wiina-ɩ sɩ ɩ́ tokina-ɩ.
Ḿpʋ́ɣʋ́ Yesu hɔma ɩ niŋ taa na ɩ́ lɩɩna ɩcatɛ waalɩ, na ɩ́ la ntaɣama na ɩ́ taa yʋlʋm ɩnɩ ɩ ɩsɛ, na ɩ́ tǝnɩ ɩ niŋ kɛ ɩ tɔɔ. Ɩlɛna ɩ́ pɔɔsɩ-ɩ sɩ: N naakɩ pʋlʋ?
Ḿpʋ́ɣʋ́ yʋlʋm kʋsa ɩsɛ na ɩ́ tɔ sɩ: Ma loosiɣi yǝlaa tǝcantǝlaa na pá wɛ ɩsɩɩ tɩɩŋ na pá tɔŋ.
Ɩlɛna Yesu tasa ɩ niŋ tǝnʋɣʋ kɛ yʋlʋm ɩsɛ tɔɔ na pǝ́ waa-ɩ. Ɩlɛna ɩ́ nyǝnɩ pooluŋ na ɩ́ na pǝ tǝna tǝcɛɩcɛɩ.
Ɩlɛna Yesu heeli-ɩ sɩ ɩ́ kpe. Ɩ́ taa mǝlɩ ɩcatɛ taa.
Yesu na ɩ ɩfalaa pa kʋla tǝna ɩlɛna pá tɛɛ Sesalee Filipʋ acalɛɛ taa. Pa wɛ mpaaʋ taa ɩlɛna ɩ́ pɔɔsɩ ɩ ɩfalaa sɩ: Yǝlaa tɔŋ sɩ ma kɛ́ awe?
Ḿpʋ́ɣʋ́ pɛlɛ sɩ: Pa tɔŋ sɩ n kɛ́ Lʋm Sɔlʋ Yohaanɩ. Lɛlaa sɩ Ilii, na lɛlaa sɩ n kɛ́ Ɩsɔ kʋyɔɣɔtʋtʋ tɛlǝsǝlaa taa nɔɣɔlʋɣʋ.
Tǝnaɣa ɩ pɔɔsa-wɛ sɩ: Na mɛ se, mǝ hʋʋkɩ sɩ ma kɛ́ awe? Ḿpʋ́ɣʋ́ Piyɛɛ nɔɣɔ tǝkpaʋ sɩ: N kɛ́ Mesii.
Ɩlɛna ɩ́ kpaalɩ-wɛ sɩ pá taa heeli-tǝɣɩ nɔɣɔlʋ.
Pǝlɛ pǝ waalɩ kɛ́ ɩ sʋʋ ɩ ɩfalaa kɛ heeluɣu sɩ: Pǝ wɛɛ sɩ Yʋlʋ Pǝyaɣa má maa tɔɣɔ kʋnyɔŋ kɛ sɔsɔm. Na nyʋɣʋ nyǝ́ma na kɔtǝlaa sɔsaa na Ɩsɔ Tɔm sɛɣɛsǝlaa ká lɔ-m, halɩ pá kʋ-m. Ɩlɛ maa fe pǝ kʋyɛɛŋ tooso wule.
Ɩ heela-wɛɣɛ-tǝɣɩ tǝfoo kɛ́ yǝlaa taa. Ḿpʋ́ɣʋ́ Piyɛɛ yaa-ɩ kpeeŋa na ɩ́ tǝkɩ-ɩ-tɩ.
Tǝnaɣa Yesu pǝsǝna ɩ ɩfalaa tɔɔ na ɩ́ kalǝna Piyɛɛ kɛ teu sɩ: Satanɩ tɛɛ ma tɔɔ, nyá hʋwɛɛ ta kɛ Ɩsɔ nyǝna, yǝlaa nyǝna kɛ́.
Pǝlɛ pǝ waalɩ ɩ yaa samaa na ɩ ɩfalaa, ɩlɛna ɩ́ tɔ-wɛ sɩ: Ye wei ɩ caa sɩ ɩ́ tǝŋɩ-m, pʋntʋ ɩ́ la ɩ tǝɣɩ awusa, na ɩ́ sǝɣǝlǝɣɩ ɩ sǝm tesika na ɩ́ tǝŋǝɣǝna-m.
Pǝ taɣa pʋlʋ, ye wei ɩ pɛɛkǝɣɩ ɩ weesuɣu tǝcututu ɩ tɛŋna sǝpʋ. Ama wei ɩ́ lapa ɩ tǝɣɩ awusa kɛ ma tɔɔ, na ma Laapaalɩ Kʋpaŋ tɔɔ, pʋntʋ ka hikina weesuɣu.
Ye yʋlʋ pǝsaa na ɩ́ hiki antulinya nyǝm tǝna na ɩnɩ ɩ maɣamaɣa ɩ́ sɩ ɩ kawaaɣa ntɛ́ we?
Pʋlʋpʋ wɛɛ mpi yʋlʋ ká kpaɣa na ɩ́ laɣasǝna ɩ weesuɣu tɔ?
Ye wei ɩ sǝpa ma fɛɛlɛ yaa ma kʋsɛɣɛsǝtʋ fɛɛlɛ kɛ kʋfalaŋ yǝlaa panɛ mpa pa kisa Ɩsɔ kɛ́ tǝŋʋɣʋ na pá lakɩ ɩsaɣatʋ tɔ pa hɛkʋ, Yʋlʋ Pǝyaɣa má maa sɩ pʋntʋ fɛɛlɛ tɔtɔɣɔ ma mǝlʋɣʋ wule kɛ waatʋ wei maa kɔɔ na ma Caa teeli na ɩsɔtaa tillaa naŋŋ nyǝ́ma tɔ.
Yesu tasa-wɛɣɛ heeluɣu sɩ: Tampana kɛ ma heeliɣi-mɛ yoo maa cɛsǝɣɩ, mpa pa wɛ cǝnɛ tɔ pa taa lɛlaa ká na Ɩsɔ Kawulaɣa kɔmna toma na pǝ́cɔ́ pá sɩ.
Kʋyɛɛŋ naatoso tɛɛwa, ɩlɛna Yesu kpaɣa Piyɛɛ na Saakɩ na Yohaanɩ na pá polo pʋɣʋ kʋkʋlʋɣʋ nakʋlɩ kʋ tɔɔ kɛ́ pa tike. Tǝnaɣa ɩ laɣasa pa ɩsɛntaa kɛ kpakpaa.
Na ɩ wontu paasɩ na tǝ́ hʋlʋmɩ tǝlaɩlaɩ ɩsɩɩ kpoŋkpomʋlʋm na tǝ teeki kɔkɔ. Nɔɣɔlʋ fɛɩ atɛ cǝnɛ sɩ ɩ ká la na pʋlʋpʋ hʋlʋmɩ mpʋ pǝ taka.
Ḿpʋ́ɣʋ́ ɩ ɩfalaa tooso ɩnɩ, pa nawa Ilii na Moisi na pá na Yesu pá yɔɣɔtǝɣɩ.
Tǝnaɣa Piyɛɛ tɔma Yesu sɩ: Tacaa, ɩsɩɩ tǝ wɛʋ cǝnɛ ɩsǝntɔ ɩnɩ tɔ pǝ wɛ teu napǝlǝɣɩ te. Ɩlɛ pǝ mʋna ɩsɩɩ tǝ siki coka toosoɣo. Nyaɣa lɛntɛ, Moisi kɛ lɛntɛ, na Ilii kɛ lɛntɛ.
Sɔɣɔntʋ kpa Piyɛɛ na ɩ taapalaa lɛlaa na ɩ́ laŋ kʋyɔɣɔtʋtʋ tɔɣɔ ɩ yɔɣɔta mpʋ.
Ɩlɛna ɩsɔŋmʋntʋɣʋ nakʋlɩ kʋ kɔɔ na kʋ takɩ-wɛ na pá nɩɩ pǝ yɔɣɔta ŋmʋntʋɣʋ ŋkʋ kʋ tɛɛ sɩ: Ma luɣu tɛɛ Pǝyaɣa ntɔ, ɩ́ nɩɩna-kɛ.
Tǝnaɣa Yesu ɩfalaa caa pa taa na pa waalɩ pa ta na nɔɣɔlʋ. Ye pǝ taɣa Yesu tike kɛ pa ná pa kiŋ.
Yesu na ɩ ɩfalaa pa tiikaɣana pʋɣʋ tɔɔ, ɩlɛna Yesu kpaalɩ-wɛ sɩ: Ɩ́ taa heeli nɔɣɔlʋ kɛ nti ɩ́ nawa tɔ. Halǝna kʋyaŋku Yʋlʋ Pǝyaɣa má maa sɩ na má fe tɔ.
Ḿpʋ́ɣʋ́ Yesu ɩfalaa tɔka tɔm ntǝɣɩ pa taa na pá pɔɔsǝɣɩ tǝma sɩ: Pepeɣe sǝm na fem ɩlɛ?
Pǝlɛ pǝ waalɩ Yesu ɩfalaa pɔɔsa-ɩ sɩ: Pepe tɔɔ kɛ́ Ɩsɔ Tɔm sɛɣɛsǝlaa ná tɔŋ sɩ Ilii ká caalǝna kɔntɛ?
Tǝnaɣa Yesu cɔ-wɛ sɩ: Tampana, pǝ wɛɛ sɩ Ilii ká kɔna kancaalaɣa na ɩ́ taɣanɩ pǝ tǝnaɣa teitei na pǝ́cɔ́. Ye mpʋ ntiɣi pa ŋmaawa Yʋlʋ Pǝyaɣa tɔɔ sɩ kaa na kʋnyɔŋ kɛ sɔsɔm na pá la-kɛɣɛ nyaŋ?
Ama ma heeliɣi-mɛ sɩ Ilii tɛma kɔntɛ na pá lana-ɩ ɩsɩɩ pa sɔɔlaa tɔɣɔ teitei ɩsɩɩ paa ŋmaaʋ ɩ tɔm tɔ.
Yesu na Piyɛɛ wɛ pa tala ɩfalaa lɛlaa kiŋ, ɩlɛna pá maɣana samaa kotina-wɛ, na pá na Ɩsɔ Tɔm sɛɣɛsǝlaa pá hɔŋ tɔm.
Tuu ɩsɩɩ yǝlaa naʋ Yesu tɔ pǝ yeɣeta-wɛɣɛ sɔsɔm ntɛ, na pá seeki na pá puki ɩ sɛɛʋ.
Ɩlɛna ɩ́ pɔɔsɩ ɩ ɩfalaa sɩ: Nti tǝ tɔɔ kɛ́ mǝ na-wɛ ɩ́ hɔŋ?
Ḿpʋ́ɣʋ́ samaa taa nɔɣɔlʋ ɩ cɔ Yesu sɩ: Tacaa, ma kɔna ma pǝyaɣa kɛ́. Ka hii ɩlɔɣɔʋ kɛ́ na ɩ́ la-kɛɣɛ kamumuka.
Paa timpiɣi pǝ kʋlǝna ɩlɔɣɔʋ ɩnɩ ɩ pɛtǝɣɩ-kɛɣɛ atɛɣɛ. Na ka nɔɣɔ taa lɩɩ kuhulaŋ, na ká salǝɣɩ ka kela na ka tɔnʋɣʋ kii tǝkekilee. Ma wiina nyá ɩfalaa sɩ pá loo-ɩ, pa ta pǝsɩ.
Tǝnaɣa Yesu tɔma sɩ: Yǝlaa laŋkpɩɩsǝŋ nyǝ́ma mɛ, wɛɛ ɩsǝnaɣa má na-mɛ tii caɣa na má tɔkɩ mǝ kʋnyɔŋ? Ɩ́ kɔna-m pǝyaɣa ŋkɛɣɛ cǝnɛ.
Ḿpʋ́ɣʋ́ pǝyaɣa nyǝ́ma pona-kɛɣɛ Yesu. Tuu ɩsɩɩ ɩlɔɣɔʋ tɩɩ keesuɣu Yesu tɔ, ɩ sʋʋ pǝyaɣa ŋkɛɣɛlɛ selisuɣu kɛ teu. Halǝna ká hoti atɛ na ká pilimi na kuhulaŋ lɩɩkǝna ka nɔɣɔ taa.
Ɩlɛna Yesu pɔɔsɩ ka caa sɩ: Waatʋ wei kɛ́ pǝ caala-kɛɣɛ lapʋ kɛ mpʋ? Ḿpʋ́ɣʋ́ pǝyaɣa caa cɔ-ɩ sɩ: Hatoo ka pǝcaatʋ pɛtɛpɛtɛ taa kɛ́.
Tɔm paɣalɛ kɛ ɩlɔɣɔʋ pɛta-kɛɣɛ kɔkɔ taa na lʋm taa sɩ ká sɩ. Mpʋ tɔ, haɩ, ye n ka pǝsɩ nyǝnɩ ta pǝtɔɔtǝlɛ na ń waasɩ-tʋ.
Tǝnaɣa Yesu tɔma-ɩ sɩ: Pepe tɔɔ kɛ́ n tɔŋ sɩ ye ma pǝsǝɣɩ? Ye yʋlʋ tɛma ɩ taa na Ɩsɔ, pʋlʋ fɛɩ mpi ɩ kpisiɣi tɔ.
Ḿpʋ́ɣʋ́ pǝyaɣa ŋkɛ ka caa mapa kapuka sɩ: Ma tɛma Ɩsɔ na ma taa. Ɩlɛ sǝna-m na pǝ́ sɔɔsɩ.
Yesu nawa samaa kotiɣina-wɛ, ɩlɛna ɩ́ kalǝna ɩlɔɣɔʋ ɩnɩ, na ɩ́ tɔmɩ-ɩ sɩ: Ɩlɔɣɔʋ nyá wei n pǝsǝɣɩ yǝlaa kɛ kamumusi na ntamaa tɔ, ma heeliɣi-ŋ kʋlʋmaɣa sɩ ń se pǝyaɣa kanɛ ka waalɩ. Taa tasa-kɛɣɛ tǝŋʋɣʋ.
Tǝnaɣa ɩlɔɣɔʋ ɩnɩ ɩ kiisaa na ɩ́ paasɩ na ɩ́ selisi-kɛɣɛ teu, ɩlɛna ɩ́ se ka waalɩ. Ḿpʋ́ɣʋ́ pǝyaɣa fiɣinaa. Halǝna yǝlaa tɔ sɩ ka sǝpaɣa tǝkpem.
Ḿpʋ́ɣʋ́ Yesu kpa ka niŋ taa na ɩ́ kʋsɩ-kɛ na ká sǝŋ ɩsɔ.
Yesu kɔma na ɩ́ sʋʋ tǝyaɣa na ɩ́ na ɩ ɩfalaa pá caɣa, nɔɣɔlʋ ta siti pa taa. Ɩlɛna ɩ ɩfalaa pɔɔsɩ-ɩ sɩ: Pepe tɔɔ kɛ́ tǝ ta pǝsɩ na tǝ́ loo ɩlɔɣɔʋ ɩnɩ?
Ḿpʋ́ɣʋ́ Yesu cɔ-wɛ sɩ: Ɩlɔɣɔʋ ɩsɩɩ mpʋ, ye pǝ taɣa Ɩsɔ sǝlǝmʋɣʋ na sǝlǝmʋɣʋ, pʋlʋ ɩɩ tɔɣɔnǝɣɩ-ɩ.
Yesu na ɩ ɩfalaa pa lɩɩ tǝna, ɩlɛna pá tɛsɩ Kalilee teŋku. Yesu luɣu fɛɩ sɩ pá nɩɩ ɩ taŋ.
Pǝ taɣa pʋlʋ, ɩ sɛɣɛsaɣa na ɩ́ heeliɣi ɩ ɩfalaa sɩ: Paa tʋ Yʋlʋ Pǝyaɣa maɣa yǝlaa niŋ taa na pɛlɛ pá kʋ-m. Ama maa fe pǝ kʋyɛɛŋ tooso wule.
Ɩlɛ ɩ ɩfalaa ta cɛkǝna tɔm tǝnɛ. Pǝyele pa nyamna tǝ pɔɔsʋɣʋ.
Yesu na ɩ ɩfalaa pa tala Kapǝnahum, na Yesu sʋʋ tǝyaɣa taa, ɩlɛna ɩ́ pɔɔsɩ ɩ ɩfalaa sɩ: Ntiɣi ɩ́ kpɛɛsaɣana tǝmaɣa mpaaʋ taa?
Ḿpʋ́ɣʋ́ ɩ ɩfalaa suma. Pǝ taɣa pʋlʋ tɔɔ, pa hɔŋaɣa sɔsɔɔntʋ tɔɔ kɛ́ mpaaʋ taa kɛ́.
Tǝnaɣa Yesu caɣaa na ɩ́ yaa pa naanʋwa na naalɛ kɛ ɩ kiŋ na ɩ́ heeli-wɛ sɩ: Ye wei ɩ caa ɩ la mǝ nɔɣɔ tɔɔ tʋ, pʋntʋ ká pǝsɩ ɩ tǝɣɩ mǝ taa sǝkpelu kɛ́, na mǝ tǝna mǝ tǝmlɛ tʋ.
Ḿpʋ́ɣʋ́ ɩ kpaɣa peiya na ɩ́ sɩɩ-kɛɣɛ pa ɩsɛntaa na ɩ́ waɣalɩ-kɛ. Ɩlɛna ɩ́ tɔ-wɛ sɩ:
Ye wei ɩ mʋwa peiya kanɛ ka taka kɛ́ ma nyʋɣʋ tɔɔ, maɣa pʋntʋ mʋwa. Na wei ɩ tɩɩ mʋ-m pǝ taɣa ma tike kɛ ɩ mʋwa. Ama pʋntʋ kpɛŋna wei ɩ tila-m tɔɣɔ na ɩ́ mʋ.
Ḿpʋ́ɣʋ́ Yohaanɩ heela Yesu sɩ: Tacaa tǝ nawa nɔɣɔlʋ na ɩ́ looki alɔɣaa na nyá hǝtɛ. Pǝ́cɔ́ ɩɩ tǝŋǝɣɩ-tʋ. Ɩlɛna taa kisina-ɩ.
Ama Yesu cɔwa Yohaanɩ sɩ: Ɩ́ taa taŋɩ-ɩ sɩ ɩ́ taa la. Pǝ taɣa pʋlʋ tɔɔ, nɔɣɔlʋ fɛɩ wei ɩ pǝsǝɣɩ na ɩ́ la piti tǝmlɛ na ma hǝtɛ toŋ na ɩ́ tɛ na ɩ́ yɔɣɔtɩ ɩsaɣatʋ kɛ ma tɔɔ kɛ́ kpakpaa tɔ.
Ye yʋlʋ ta kɛ ta kolontu, ta nyǝŋ kɛ́ te.
Na ye wei ɩ ha-mɛɣɛ lʋm sasala anɛ sɩ ɩ́ kɛ́ Kilisiti nyǝ́ma, pʋntʋ kaa laŋ pǝ kasǝyaɣa.
Ḿpʋ́ɣʋ́ Yesu tɔma sɩ: Ye wei ɩ lapa na piya nsi sɩ mʋ ma tɔm kɛ ɩsǝntɔ tɔ sɩ taa nakǝlɩ pǝntɩ, pǝ nǝɣǝsǝna pá paa pʋntʋ luɣu tɛɛ kɛ́ pɩɩʋ na pá tʋsɩ-ɩ teŋku taa.
Ye nyá niŋ tusiɣina-ŋ ɩsaɣatʋ lapʋ taa, sɛtɩ-ɩ. Sana ń sʋʋ weesuɣu kʋpaŋkʋ taa na niŋ kʋlʋmǝŋ, na mpi n ka wɛɛna nyá niŋ tǝna na pá pɛtɩ-ŋ tǝnaasǝlɛ sɔsɔɔlɛ taa kɛ́ kɔkɔ ŋka kaa teŋ tɔ ka taa tɔ. [
Tǝna sonsompee nna a tɔkɩ yǝlaa nantʋ tɔ aa sǝkɩ. Pǝyele kɔkɔ ɩɩ teŋ paa pǝcɔ.]
Ye nyá nɔɔhǝlɛ tusiɣina-ŋ ɩsaɣatʋ lapʋ taa, sɛtɩ-tɛ. Sana ń sʋʋ weesuɣu kʋpaŋkʋ taa na nɔɔhǝlɛ kʋlʋmtǝlɛ, na mpi n ká wɛɛna nɔɔhɛɛ naalɛ na pá pɛtɩ-ŋ tǝnaasǝlɛ sɔsɔɔlɛ taa tɔ. [
Tǝna somsompee nna a tɔkɩ yǝlaa nantʋ tɔ aa sǝkɩ. Pǝyele kɔkɔ ɩɩ teŋ paa pǝcɔ.]
Ye nyá ɩsǝlɛ tusiɣina-ŋ ɩsaɣatʋ lapʋ taa, hɔɣɔsɩ-tɛ. Sana ń sʋʋ Ɩsɔ Kawulaɣa taa na ɩsǝlɛ kʋlʋmtǝlɛ na mpi n ká wɛɛna ɩsɛ naalɛ na pá pɛtɩ-ŋ tǝnaasǝlɛ sɔsɔɔlɛ taa tɔ.
Tǝna sonsompee nna a tɔkɩ yǝlaa nantʋ tɔ aa sǝkɩ. Pǝyele kɔkɔ ɩɩ teŋ.
Pǝ taɣa pʋlʋ tɔɔ, paa piti yǝlaa tǝna tɔɔ kɛ́ kɔkɔ ɩsɩɩ pa tʋkʋɣʋ tɔm kɛ tɔɣɔnaɣa tɔɔ tɔ.
Tɔm kɛ́ pʋlʋpʋ mpi pǝ waasǝɣɩ tɔɣɔ. Ama ye tɔm lɔŋ sǝpa, pepeɣe paa la na pǝ lɔŋ ɩnɩ ɩ́ tasa mǝlʋɣʋ? Ɩ́ wɛɛna tɔm kɛ mǝ taa na ɩ́ wɛɛna tǝma na leleŋ.
Yesu lɩɩ tǝna, ɩlɛna ɩ́ polo Yuta tɛtʋ taa na Yaatanɩ pɔɣɔ waalɩ. Ɩlɛna samaa tasa kotuɣu kɛ ɩ kiŋ kɛ sɔsɔm, na ɩ́ niki-wɛɣɛ sɛɣɛsʋɣʋ ɩsɩɩ ɩ tɩɩ lakɩ tɔ.
Ḿpʋ́ɣʋ́ Falisanaa napǝlɩ pa polaa sɩ pa kuuki ɩ nɔɣɔ. Ɩlɛna pá pɔɔsɩ-ɩ sɩ: Ta mpaaʋ taa yʋlʋ pǝsǝɣɩ na ɩ́ tɔɣɔnɩ ɩ alʋ na?
Tǝnaɣa ɩ pɔɔsa-wɛ sɩ: Ntiɣi Moisi ka heela-mɛ sɩ ɩ́ la?
Ɩlɛna pɛlɛ pá cɔ-ɩ sɩ: Moisi ná ha mpaaʋ sɩ yʋlʋ pǝsǝɣɩ na ɩ́ ŋmaa ɩ alʋ kɛ kisuɣu takǝlaɣa na ɩ́ tɔɣɔnɩ-ɩ.
Ḿpʋ́ɣʋ́ Yesu cɔ-wɛ sɩ: Mǝ laŋkpɩɩsǝŋ tɔɔ kɛ́ Moisi ŋmaa-mɛɣɛ kʋsǝsɩɩtʋ ntɩ.
Ama hatoo antulinya ŋmaʋ kancaalaɣa taa Ɩsɔ ŋma apalʋ na alʋ kɛ́.
Pǝ tɔɔ kɛ́ apalʋ ká yele ɩ caa na ɩ too, na ɩ́ na ɩ alʋ pá caɣa.
Na pa naalɛ pá pǝsɩ yʋlʋ kʋlʋm. Saa ɩnɩ pa ta kɛ yǝlaa naalɛ tɔtɔ. Ama pa pǝsa yʋlʋ kʋlʋm kɛ́ tǝkoŋ.
Ye mpʋ ɩlɛ, yʋlʋ ɩ́ taa yasɩ mpi Ɩsɔ kpɛntaa tɔ.
Pa kɔma na pá sʋʋ tǝyaɣa, ɩlɛna ɩ ɩfalaa taɣanɩ-ɩ tɔm pɔɔsʋɣʋ kɛ ntɩ ɩnɩ tǝ taa.
Ɩlɛna ɩ́ cɔ-wɛ sɩ: Ye yʋlʋ tɔɣɔna ɩ alʋ na ɩ́ kpaɣa lɛlʋ, ɩ wakǝlǝna kancaalaɣa nyǝŋ, pǝ́cɔ́ ɩ lapa wasaŋkalǝtʋ.
Na mpʋ tɔtɔɣɔ na alʋ, ye ɩ́ kisa ɩ paalʋ na ɩ́ saa kʋfalʋ, ɩ lapa wasaŋkalǝtʋ.
Yǝlaa pukaɣana piya kɛ Yesu sɩ ɩ́ tǝnɩ sɩ tɔɔ kɛ́ niŋ. Ama ɩ ɩfalaa kalǝna sɩ kɔntaa.
Yesu ná mpʋ, ɩlɛ pǝ ta maɣa-ɩ. Ɩlɛna ɩ́ tɔ ɩ ɩfalaa sɩ: Ɩ́ yele na piya kɔɔ ma kiŋ, ɩ́ taa kaɣatɩ-sɩ. Pǝ taɣa pʋlʋ tɔɔ, mpa pa wɛ ɩsɩɩ piya tɔ, mpɛ pa tǝnna Ɩsɔ Kawulaɣa.
Ma heeliɣi-mɛɣɛ tampana sɩ ye wei ɩ ta pǝsɩ ɩsɩɩ pǝyaɣa na Ɩsɔ tɔɣɔ ɩ tɔɔ kɛ́ kawulaɣa, pʋntʋ kaa la ka tʋ kɛ paa pǝcɔ.
Ɩlɛna Yesu kpaɣa-sǝɣɩ ɩ niŋ taa na ɩ́ tǝnɩ niŋ kɛ sɩ tɔɔ, na ɩ́ kooli-sǝɣɩ kʋpantʋ.
Yesu tʋkaɣa mpaaʋ, ɩlɛna apalʋ nɔɣɔlʋ ɩ́ kpaɣa asewa na ɩ́ kɔɔ ɩ́ luŋ ɩ tɛɛ na ɩ́ pɔɔsɩ-ɩ sɩ: Tacaa kʋpaŋ, pepeɣe pǝ wɛɛ sɩ maa la na má hiki weesuɣu ŋku kɩɩ tɛŋ tɔ?
Tǝnaɣa Yesu pɔɔsa-ɩ sɩ: Pǝ lapa ɩsǝna na ń yaa-m sɩ kʋpaŋ? Nɔɣɔlʋ ta kɛ kʋpaŋ ye pǝ taɣa Ɩsɔ tike.
Ntɔŋ n nyǝmá nti pa sɩɩwa sɩ: Taa kʋ yʋlʋ, taa la wasaŋkalǝtʋ, taa ŋmɩɩlɩ, taa suu lɛlʋ kɛ tɔm, taa puɣusi lɛlaa. Se nyá caa na nyá too tɔ?
Ḿpʋ́ɣʋ́ apalʋ ɩnɩ ɩ cɔ-ɩ sɩ: Tacaa, ma tɔka kʋsǝsɩɩtʋ ntɩ tǝ tǝnaɣa hatoo ma pǝcaatʋ kɛ́.
Ḿpʋ́ɣʋ́ Yesu nyǝna-ɩ tǝpiŋŋ, ɩlɛna ɩ luɣu lapɩ-ɩ, na ɩ́ tɔmɩ-ɩ sɩ: Kʋlʋmtʋ tike tǝkoŋ kaasǝna-ŋ lapʋ. Polo na ń pɛɛtɩ pǝ tǝna mpi n wɛna tɔ, na ń tala kʋnyɔntʋnaa kɛ pǝ liɣitee, na cele ń sʋʋ toŋ kɛ ɩsɔtaa. Ye n tɛma ḿpʋ́ɣʋ́ lapʋ, ɩlɛ n kɔɔ na ń tǝŋɩ-m.
Ama apalʋ ɩnɩ ɩ nɩɩ mpʋ, ɩlɛna ɩ ɩsɛntaa nyǝŋ na ɩ laŋlɛ wakǝlɩ tǝtɔɣɔtɔɣɔ na ɩ tɛɛ. Pǝ taɣa pʋlʋ tɔɔ, ɩ ka wɛna kɛ́ pǝ tɩɩ fɛɩ.
Yesu caa ɩ ɩfalaa ɩsɛntaa, ɩlɛna ɩ́ heeli-wɛ sɩ: Ama liɣitee nyǝ́ma Ɩsɔ Kawulaɣa sʋʋʋ wɛ katɛ kɛ́ pǝ tɩɩ fɛɩ.
Tɔm nti ɩ yɔɣɔta mpʋ tɔ tǝ lapa ɩ ɩfalaa kɛ piti. Ɩlɛna Yesu tasa-wɛɣɛ heeluɣu sɩ: Nnn, ma piya, sɩ yʋlʋ ɩ́ sʋʋ Ɩsɔ Kawulaɣa taa tɔ pǝ wɛ katɛ kɛ́ fa.
Ɩsǝna mpi pǝ wɛ yooyoo kɛ́ katɛ sɩ ɩ́ sʋʋna pǝnyalaɣa pʋʋɣʋ na ɩ́ lɩɩ tɔ, mpʋ tɔtɔɣɔ pǝ wɛ liɣitee tʋ kɛ katɛ sɩ ɩ́ sʋʋ Ɩsɔ Kawulaɣa taa. Halɩ pǝ tɩɩ tɛɛ mpʋ.
Tǝnaɣa pǝ tasa-wɛɣɛ piti lapʋ kɛ sɔsɔm, na pá tɔŋ tǝma sɩ: Ɩlɛ awe ka tʋlǝna ntɛɣɛ-tɩ ɩlɛ?
Ḿpʋ́ɣʋ́ Yesu nyǝna-wɛ, ɩlɛna ɩ́ tɔ-wɛ sɩ: Yǝlaa kiŋ kɛ pǝ fɛɩ pǝsʋɣʋ. Ama Ɩsɔ kiŋ pǝ fɛɩ mpʋ. Pǝ taɣa pʋlʋ tɔɔ, Ɩsɔ ɩɩ kpisiɣi pʋlʋ.
Tǝnaɣa Piyɛɛ tɔma-ɩ sɩ: Tɔʋ, ta yela pǝ tǝna tǝkpataa kɛ́ na taa hu nyá waalɩ.
Ɩlɛna Yesu cɔ-ɩ sɩ: Tampana kɛ ma heeliɣi-mɛ yoo maa cɛsǝɣɩ, ye nɔɣɔlʋ yela ɩ tǝyaɣa, yaa ɩ taalʋnaa na ɩ kɔɣɔnaa, yaa ɩ newaa, yaa ɩ too, yaa ɩ caa, yaa ɩ piya, yaa ɩ halǝmnaa kɛ ma tɔɔ, na Laapaalɩ Kʋpaŋ tɔɔ,
pɩɩ ha pʋntʋ kɛ pǝ tɔm nɩɩnʋwa (100) kɛ́ atɛ cǝnɛ na pǝcɔ. Paa tɛɛsɩ, paa taalʋnaa, paa kɔɣɔnaa, paa newaa, paa toonaa, paa piya, paa halǝmnaa, na pǝ tǝnaɣa ḿpʋ́ɣʋ́ wahalanaa taa. Pǝyele ɩ sǝm waalɩ ɩ ká wɛɛna weesuɣu ŋku kɩɩ tɛŋ tɔ.
Mpa pa wɛ lɔlɔ kɛ́ kaɣana tɔ, pa taa paɣalɛ ká mǝlɩ waalɩ. Na waalɩ nyǝ́ma paɣalɛ náá mǝlɩ lɔlɔ.
Pa wɛ mpaaʋ taa na pá puki Yosalɛm, ɩlɛna Yesu tɛɛ ɩ ɩfalaa kɛ nɔɣɔ, na pɛlɛ pá tɔŋna piti. Na mpa pɛlɛ pa tǝŋaɣa-wɛ tɔ pɛlɛ pa caɣana sɔɣɔntʋ. Ḿpʋ́ɣʋ́ Yesu taɣana yaaʋ kɛ pa naanʋwa na naalɛɣɛ ɩ kiŋ, na ɩ́ heeli-wɛɣɛ mpi pɩɩ maɣana-ɩ nɔɔnɔɔ tɔ.
Nti ɩ heela-wɛ tɔɣɔlɛ sɩ: Tɔʋ, tǝ puki Yosalɛm ɩsǝntɔ tɔ, paa kpaɣa Yʋlʋ Pǝyaɣa má na pá tʋ-m kɔtǝlaa sɔsaa na Ɩsɔ Tɔm sɛɣɛsǝlaa pa niŋ taa. Paa tɔ sɩ pá kʋ-m. Paa kpaɣa-m na pá tʋ-m mpa pa ta nyɩ Ɩsɔ tɔ pa niŋ taa.
Pɛlɛ paa paana-m na pa tɔ-m ntaɣama, na pa casa-m akpatɛɛ. Pǝlɛ pǝ waalɩ ɩlɛna pá kʋ-m. Ama maa fe pǝ kʋyɛɛŋ tooso wule.
Pǝlɛ pǝ waalɩ, Sepetee pǝyalaa Saakɩ, na Yohaanɩ, pa pola Yesu kiŋ na pá tɔmɩ-ɩ sɩ: Tacaa, tǝ caa sɩ ń la-tʋɣʋ mpi tɩɩ sǝlǝmɩ-ŋ tɔ.
Tǝnaɣa Yesu pɔɔsa-wɛ sɩ: Pepeɣe ɩ́ caa sɩ má la-mɛ?
Ḿpʋ́ɣʋ́ pa cɔwa sɩ: Saa wei n ka wɛɛ nyá teeli kawulaɣa taa tɔ tǝ caa sɩ ń yele na tǝ́ caɣa nyá cɔlɔ. Lɛlʋ kɛ nyá ntɔɣɔŋ tɔɔ, na lɛlʋ kɛ nyá mpǝtǝŋ tɔɔ.
Tǝnaɣa Yesu pɔɔsa-wɛ sɩ: Ɩ́ ta nyɩ mpi ɩ́ sǝlǝmǝɣɩ tɔ yɛɛ? Ɩ́ pǝsǝɣɩ na ɩ́ tɔɣɔ wahala sɔsɔ wei maa tɔɣɔ tɔ? Paa sɔ-m Ɩsɔ lʋm mpi tɔ, ɩ́ pǝsǝɣɩ na ɩ́ sɔ-wɩ?
Ḿpʋ́ɣʋ́ pa cɔwa sɩ: Tɩɩ pǝsɩ. Ɩlɛna Yesu cɔ-wɛ sɩ: Tampana, ɩ́ ká tɔɣɔ wahala sɔsɔ wei maa tɔɣɔ tɔ, na ɩ́ sɔ Ɩsɔ lʋm mpi paa sɔ-m tɔ yaa.
Ama pǝ taɣa ma lǝsǝɣǝna mpa paa caɣa ma ntɔɣɔŋ tɔɔ yaa mpa paa caɣa ma mpǝtǝŋ tɔɔ tɔ. Mpa pa tɔɔ Ɩsɔ taɣana lona anɛ tɔ pɛlɛ pa kɛna a nyǝ́ma.
Yesu ɩfalaa naanʋwa wei ɩ kaasaa tɔ ɩ́lɛ́ ɩ na mpʋ, ɩlɛna ɩ taa wɩɩna Saakɩ na Yohaanɩ.
Tǝnaɣa Yesu yaa pa tǝna na ɩ́ tɔ-wɛ sɩ: Ɩ́ nyǝmá sɩ mpa pa nyǝnǝɣɩ ɩsɩɩ yǝlaa awulaa tɔ pɛlɛ pa tɔkɩ kawulaɣa kɛ lɛlaa tɔɔ. Na mpa pɛlɛ pa kɛ́ kʋfeelaa tɔ pɛlɛ pa ŋmakǝlǝɣɩ sǝkpema.
Pǝ fɛɩ ḿpʋ́ɣʋ́ mǝ kiŋ se. Nti tɔɣɔlɛ sɩ, ye mǝ taa wei ɩ́ caa ɩ la sɔsɔ kɛ mǝ hɛkʋ, pʋntʋ ɩ́ pǝsɩ mǝ tǝmlɛ tʋ.
Na ye mǝ taa nɔɣɔlʋ ɩ́ caa ɩ la mǝ nɔɣɔ tʋ, pʋntʋ ɩ́ pǝsɩ mǝ tǝna mǝ yom.
Pǝ taɣa pʋlʋ tɔɔ, Yʋlʋ Pǝyaɣa ma tɔtɔ ma ta kɔɔ sɩ má tɔɣɔ cɛcɛɛlɛ. Ama ma kɔmaɣa sɩ ma pǝsǝɣɩ yǝlaa tǝna tǝmlɛ tʋ, na má ha ma weesuɣu na pǝ́ cɛ yǝlaa paɣalɛ kɛ pa yomle taa.
Ḿpʋ́ɣʋ́ pa tala Yeliko. Yesu na ɩ ɩfalaa, na yǝlaa samaa pa kɔma sɩ pa lɩɩkɩ ɩcatɛ ńtɛ́ tǝ nɔɣɔ ɩlɛna pá maɣana yʋlʋm nɔɣɔlʋ, Timee pǝyalʋ Paatimee, na ɩ́ caɣa mpaaʋ nɔɣɔ tɔɔ na ɩ́ lakɩ pala.
Ḿpʋ́ɣʋ́ pa heela-ɩ sɩ: Nasalɛtɩ Yesu tɛɛkǝna. Tǝnaɣa ɩ koo sɔsɔm sɩ: Tafiiti Pǝyaɣa Yesu, nyǝnɩ ma pǝtɔɔtǝlɛ.
Tǝnaɣa paɣalɛ kalǝna-ɩ na pá heelɩ-ɩ sɩ ɩ́ su. Ama ɩ sɔɔsa koou kɛ sɔsɔm sɩ: Tafiiti Pǝyalʋ, nyǝnɩ ma pǝtɔɔtǝlɛ.
Ḿpʋ́ɣʋ́ Yesu sǝŋaa, na ɩ́ tɔ sɩ pá yaa-ɩ. Tǝnaɣa pa heela yʋlʋm sɩ: Nyaɣa apalʋtʋ na ń kʋlɩ, ɩ yaa-ŋ.
Ɩlɛna ɩ́ lɔ ɩ kpaɩ na ɩ́ kʋlɩ tǝwaka na ɩ́ polo Yesu kiŋ.
Ḿpʋ́ɣʋ́ Yesu pɔɔsa-ɩ sɩ: N caa ma la-ŋ we? Ɩlɛna yʋlʋm cɔ-ɩ sɩ: Tacaa, ma caa kɛ́ sɩ n la na má naakɩ.
Tǝnaɣa Yesu tɔma-ɩ sɩ: Polo, nyá taa tɛmnaʋ kɛ Ɩsɔ waasa-ŋ kɛ́. Ḿpʋ́ɣʋ́ ɩ sʋʋ naʋ kɛ tǝna ɩnǝɣɩ kpakpaa na ɩ́ tǝŋǝɣɩ Yesu kɛ mpaaʋ taa.
Ḿpʋ́ɣʋ́ na ɩ ɩfalaa pa tala Olifinaa pʋɣʋ. Waatʋ ɩnɩ tɔ pa kpɛɣɛtǝna Yosalɛm. Pa fɛɩ pooluŋ na Petafasɩ na Petanii. Tǝnaɣa Yesu tila ɩ ɩfalaa taa naalɛ
sɩ: Ɩ́ polo ɩcatɛ nte tǝ wɛ mǝ nɔɣɔ tɔɔ tɔ tǝ taa. Ɩ́ takɩ kpakpaa tɔ ɩ́ ká maɣana pa tʋ kpaŋaɣa pile natǝlǝɣɩ ŋmǝnaɣa. Nɔɣɔlʋ ta caɣata tǝ tɔɔ. Ɩ́ hɛtɩ-tɛ na ɩ́ kɔna.
Ye nɔɣɔlʋ pɔɔsa-mɛ sɩ: Pepe tɔɔ kɛ́ ɩ́ lakɩ mpʋ? Ɩlɛ ɩ́ cɔ pʋntʋ sɩ: Ta Sɔsɔ caakǝna, ye ɩ tɛma ɩ ká mǝlǝna-kɛɣɛ nɔɔnɔɔ kɛ́ cǝnɛ.
Ɩ ɩfalaa tɛɛwa, ɩlɛna pá maɣana kpaŋaɣa pile ntɛɣɛ mpaaʋ taa, na pá tʋ-kɛɣɛ ŋmǝnaɣa kɛ tǝyaɣa nakǝlɩ ka nɔɣɔ, ɩlɛna pá hɛtɩ-tɛ.
Ḿpʋ́ɣʋ́ mpa paa wɛ tǝna tɔ pa taa napǝlɩ pa pɔɔsa-wɛ sɩ: Pepeɣe ɩ́ lakɩ tǝna? Ɩ́ hɛtǝɣɩ kpaŋaɣa pile ńtɛ́ suwe?
Ḿpʋ́ɣʋ́ Yesu ɩfalaa cɔwa ɩsɩɩ Yesu ka heela-wɛ tɔ, ɩlɛna pá yele-wɛ na pá tɛɛna.
Na pá pona-tɛɣɛ Yesu, na pá pɔ tǝ tɔɔ kɛ́ pa wontu, na Yesu caɣa pǝ tɔɔ.
Ḿpʋ́ɣʋ́ yǝlaa paɣalɛ pɔ pa wontu kɛ mpaaʋ taa, na lɛlaa náá cɛ hatʋ na pá pɔ.
Ɩlɛna mpa paa wɛ Yesu nɔɣɔ tɔɔ na mpa paa wɛ ɩ waalɩ tɔ pá kooki sɩ: Paa wei ɩ́ tʋ Ɩsɔ kɛ́ teeli. Ɩsɔ ɩ́ wɛɛ wei ɩ kɔŋna Tacaa toŋ tɔ ɩ waalɩ.
Ɩsɔ ɩ́ hɛtɩ kawulaɣa ŋka ka tɔŋna kɔntɛ tɔ, ŋka ka kɛ́ Tacaa Tafiiti nyǝŋka tɔ. Paa wei ɩ́ tʋ Ɩsɔ kɛ́ teeli kɛ hatoo ɩsɔtaa.
Yesu tala Yosalɛm, ɩlɛna ɩ́ sʋʋ Ɩsɔ tǝsɛɛlɛ taa. Ɩ nyǝna ɩ taa na ɩ waalɩ kɛ́ teu, ɩlɛna ɩ́ na ɩ ɩfalaa naanʋwa na naalɛ pá tɛɛ Petanii kɛ ilim tɛma tɛm tɔ pǝ tɔɔ.
Kʋ fema na pá lɩɩkɩ Petanii, ɩlɛ nyɔɣɔsɩ kpa Yesu kɛlɛ.
Ḿpʋ́ɣʋ́ ɩ loosa fiki tʋɣʋ kɛ pooluŋ na kʋ́ lɔpa tǝkpimm. Ɩlɛna ɩ́ polo sɩ ntanyɩ ɩsǝntɔ kʋ lʋla pee. Ɩ kɔma na ɩ́ tala kʋ tɛɛ, ɩlɛna ɩ́ maɣana hatʋ tike. Mpi tɔ, pǝ ta kɛ fiki tɩɩŋ lʋlʋɣʋ waatʋ.
Tǝnaɣa Yesu tɔma fiki tʋɣʋ ŋkʋ sɩ: Nɔɣɔlʋ kaa tasa nyá pile kɛ tǝŋʋɣʋ. Na ɩ ɩfalaa nɩɩ mpʋ.
Ḿpʋ́ɣʋ́ Yesu na ɩ ɩfalaa pa tala Yosalɛm. Ɩlɛna Yesu sʋʋ Ɩsɔ tǝsɛɛlɛ taa na ɩ́ niki tɔɣɔnʋɣʋ kɛ mpa pa pɛɛtaɣaa na mpa pa yakaɣa tɔ. Na ɩ́ pǝsɩ liɣitee yɔkǝlaa taapǝlǝnaa kɛ alele, na alukukunaa pɛɛtǝlaa kpelasɩ tɔtɔ.
Ɩ ta tisi sɩ nɔɣɔlʋ ɩ́ sǝɣǝlɩ pʋlʋ na ɩ́ tǝŋna Ɩsɔ tǝsɛɛlɛ taa.
Pǝlɛ pǝ waalɩ ɩ sɛɣɛsa-wɛ sɩ: Pa ŋmaawa Ɩsɔ Tɔm taa sɩ, paa yaa ma tǝyaɣa sɩ yǝlaa tǝna Ɩsɔ tǝsǝlǝmlɛ. Ama mǝ pǝsa-kɛɣɛ ŋmɩɩlaa tǝyaɣa.
Kɔtǝlaa sɔsaa na Ɩsɔ Tɔm sɛɣɛsǝlaa nɩɩ mpʋ, ɩlɛna pá pɛɛkǝɣɩ ɩsǝna paa la na pá kʋ Yesu tɔ. Ama paa wɛna ɩ sɔɣɔntʋ. Pǝ taɣa pʋlʋ tɔɔ, ɩ kʋsɛɣɛsǝtʋ sʋʋ yǝlaa samaa kɛ teu kɛ́ pǝ tɩɩ fɛɩ.
Ilim kɔma na pǝ tɛ ɩlɛna Yesu na ɩ ɩfalaa pá kʋlɩ ɩcatɛ taa na pá lɩɩ.
Tɛʋ fema na pá kʋlɩ tanaŋ kɛ lɔŋ na pá tɛɛkɩ, ɩlɛna ɩ ɩfalaa na fiki tʋɣʋ ŋkʋ na kʋ wʋlaa tǝwoŋwoŋ na pǝ́ kpɛŋna kʋ kite.
Piyɛɛ tɔɔsa nti tɩɩ lapa tɔ ɩlɛna ɩ́ tɔ sɩ: Nyǝnɩ Tacaa, fiki tʋɣʋ ŋku n ka tǝŋsa mpusi tɔ kʋ wʋlaa tǝwoŋwoŋ.
Ḿpʋ́ɣʋ́ Yesu tɔma ɩ ɩfalaa sɩ: Tampana kɛ ma heeliɣi-mɛ yoo maa cɛsǝɣɩ, ye ɩ́ tʋ Ɩsɔ kɛ́ naani,
ɩ́ pǝsǝɣɩ na ɩ́ tɔ pulaɣa kanɛ sɩ ká kpɛsɩ na ká hoti teŋku taa. Ye ɩ́ tɛma mǝ taa tǝkpataa sɩ pɩɩ la na sika fɛɩ, pǝ lakɩ kɛ́.
Pǝ tɔɔ kɛ́ ma heeliɣi-mɛ sɩ pǝ tǝna mpi ɩ́ sǝlǝmǝɣɩ Ɩsɔ tɔ ɩ́ hʋʋ sɩ ɩ́ tɛma-wǝɣɩ hikuɣu, ɩlɛ paa ha-mɛɣɛ-wɩ.
Saa wei ɩ́ kʋlǝɣɩ sǝlǝmʋɣʋ tɔ, ye ɩ́ nawa sɩ mǝ na nɔɣɔlʋ ɩ́ wɛna natǝlɩ, ɩlɛ ɩ́ kʋ-tǝɣɩ mǝ taa. Waatʋ ɩnǝɣɩ mǝ Caa wei ɩ wɛ ɩsɔtaa tɔ, ɩ ká hɩɩsɩ-mɛɣɛ mǝ ɩsaɣatʋ tɔtɔ. [
Ye mǝ tɔɣɔntǝlɛnaa wakǝlǝɣǝna-mɛ na ɩɩ hʋlǝɣɩ-wɛɣɛ suulu na ɩ́ taɣanɩ, mǝ Caa wei ɩ wɛ ɩsɔtaa tɔ, ɩ kaa hɩɩsɩ-mɛɣɛ mǝ ɩsaɣatʋ tɔtɔ.]
Ḿpʋ́ɣʋ́ Yesu na ɩ ɩfalaa pa tasa Yosalɛm kɛ pote, na Yesu polo na ɩ́ cɔɔkɩ Ɩsɔ tǝsɛɛlɛ taa. Tǝnaɣa kɔtǝlaa sɔsaa, na Ɩsɔ Tɔm sɛɣɛsǝlaa, na sɔsaa pa kɔma ɩ kiŋ,
na pá pɔɔsɩ-ɩ sɩ: Kaŋkantɛ nteɣe n makɩ nyá taa na ń lakɩ ɩsǝntɔ? Yaa awe tɩɩ hana-ŋ pǝ mpaaʋ?
Tǝnaɣa Yesu cɔ-wɛ sɩ: Maa pɔɔsɩ-mɛɣɛ tɔm kʋlʋmtʋ. Ye ɩ́ cɔ-m-tɩ, ɩlɛ maa heeli-mɛɣɛ kaŋkantɛ nte ma makɩ ma taa na má lakɩ ɩsǝntɔ tɔ.
Ɩsɔ yaa yǝlaa tilina Yohaanɩ sɩ ɩ́ sɔɔkɩ yǝlaa kɛ Ɩsɔ lʋm? Ɩ́ cɔ-m.
Ḿpʋ́ɣʋ́ pa maɣasa-tǝɣɩ pa taa pa tike. Ɩlɛna pá tɔ sɩ: Ye tǝ tɔma sɩ Ɩsɔ tilina-ɩ, ɩ ká pɔɔsɩ-tʋ sɩ: Na pepe tɔɔ kɛ́ ɩ́ tá mʋ ɩ tɔm?
Pǝyele ye tǝ tɔma sɩ yǝlaa tilina-ɩ... (Pa nyaŋaɣana samaa. Pǝ taɣa pʋlʋ tɔɔ, yǝlaa nyǝnaɣa Yohaanɩ kɛ Ɩsɔ kʋyɔɣɔtʋtʋ tɛlǝsʋlʋ kʋpaŋ kɛ́).
Ḿpʋ́ɣʋ́ kɔtǝlaa sɔsaa pǝsǝna Yesu sɩ: Tǝ ta nyɩ. Tǝnaɣa Yesu ná cɔ-wɛ sɩ: Aŋhaa, ma kaa heeli-mɛɣɛ kaŋkantɛ nte ma makɩ na má lakɩ ɩsǝntɔ tɔ.
Ḿpʋ́ɣʋ́ Yesu sʋʋ kɔtǝlaa sɔsaa kɛ́ ɩsɔ sɛɛʋ sɩ: Yʋlʋ nɔɣɔlʋ ɩ ka sɔna lɛsɛŋ tɩɩŋ kɛ taalɛ tǝcu. Na ɩ́ ŋma koluŋa na ɩ́ cɔɔna, na ɩ́ la timpi ɩ ká nyaasǝɣɩ pǝ lʋm tɔ. Na ɩ́ ŋma akele taŋkaʋ nɔɣɔlʋ, wei ɩ tɔɔ pa sǝŋǝɣɩ na pá feŋiɣi tɔ. Ɩ tɛma mpʋ, ɩlɛna ɩ́ caa yǝlaa na ɩ́ sɩɩ tǝ taa, ɩlɛna ɩ́ tɛɛ yɛla.
Pǝ kɔma na pǝ́ tala tɩɩŋ ɩnɩ ɩ kooluɣu waatʋ, ɩlɛna ɩ́ kʋsɩ ɩ tillu nɔɣɔlʋ sɩ ɩ́ polo tǝmlɛ nyǝ́ma kiŋ na pá cɛlɛ-ɩ ɩnɩ ɩ tete.
Tǝnaɣa tǝmlɛ nyǝ́ma mpɛ pa kpa tillu ɩnɩ na pá má. Ɩlɛna pá tɔɣɔnɩ-ɩ ɩ niŋ naanʋwa tǝyǝlǝyǝlɩ.
Ḿpʋ́ɣʋ́ taalɛ tʋ ɩnɩ ɩ tasa tillu lɛlʋ kɛ kʋsʋɣʋ na ɩ́ tili. Ɩlɛna pá kpa ɩ́lɛ́ na pá má ɩ nyʋɣʋ kɛ teu na pá tʋʋ-ɩ.
Ḿpʋ́ɣʋ́ taalɛ tʋ tasa lɛlʋ kɛ tiluɣu, ɩlɛna pá kpa ɩ́lɛ́ na pá kʋ. Pa lapa ḿpʋ́ɣʋ́ tɔm paɣalɛ tɔtɔ. Pa mapa lɛlaa na pá kʋ lɛlaa.
Yʋlʋ wei pɩɩ kaasa taalɛ tʋ ɩnɩ ɩ kiŋ tɔɣɔlɛ ɩ maɣamaɣa ɩ kʋlʋlʋ wei ɩ luɣu sʋʋ teu tɔ. Ɩlɛɣɛ ɩ tɛɛsa tiluɣu kɛ pa kiŋ, na ɩ́ hʋʋkɩ sɩ paa nya ɩ pǝyaɣa ɩsǝlɛ.
Ama tǝmlɛ nyǝ́ma mpɛ pa heela tǝma sɩ: Ɩɩ loosiɣi kpancoou tʋ kɔŋna ntɛ́. Ɩ́ kɔɔ na tǝ kʋ-ɩ na taalɛ pǝsɩ tá nyǝntɛ.
Tǝnaɣa pa kpa taalɛ tʋ pǝyalʋ ɩnɩ na pá kʋ-ɩ, na pá lɔ taalɛ na waalɩ.
Ḿpʋ́ɣʋ́ Yesu pɔɔsa-wɛ sɩ: Ɩsǝnaɣa taalɛ tʋ ɩnɩ ɩ ka la? Ɩ ká kɔɔ kɛ́ na ɩ́ kʋ tǝmlɛ nyǝ́ma mpɛ, ɩlɛna ɩ́ caa yǝlaa kʋfama na ɩ́ sɩɩ taalɛ taa.
Matɔŋ ɩ́ tɛma kalʋɣʋ kɛ Ɩsɔ tɔm taa sɩ: Pǝlɛ nte tɛtʋ ŋmalaa ŋmaakaɣa na pá lɔ tɔ, ntɛ́ tǝ tɔɔ kɔlɔ ŋmatʋ tǝna mǝlaa na tǝ sǝŋ.
Mpi Tacaa lapa na tǝ nyǝnǝɣɩ na pǝ́ wɛ-tʋɣʋ piti tɔɣɔlɛ.
Tǝnaɣa Yuta nyǝ́ma taa sɔsaa pɛɛka ɩsǝna paa la na pá kpa Yesu tɔ. Pǝ taɣa pʋlʋ tɔɔ, pa nyǝmá teu sɩ mpɛɣɛ ɩ sɛɛna ɩsɔ ɩnɩ. Ama pa nyamna samaa. Ɩlɛna pá yele-ɩ na ɩ́ tɛɛ.
Ḿpʋ́ɣʋ́ Yuta nyǝ́ma taa sɔsaa tila Falisanaa napǝlɩ na Helɔtɩ kpekǝle taa nyǝ́ma napǝlɩ tɔtɔ sɩ pá polo na pá má Yesu nɔɣɔ tɔɔ na pá ná.
Pɛlɛ pa talaa, ɩlɛna pá tɔ Yesu sɩ: Tacaa, tǝ nyǝmá sɩ tampana kɛ n yɔɣɔtǝɣɩ. Nn sɔɣɔmǝɣǝna mpi yǝlaa hʋʋkɩ pa taa tɔ. Pǝ taɣa pʋlʋ tɔɔ, nn paasǝɣǝna tɔɔ, nn faɣasǝɣɩ yǝlaa. Ama ɩsǝna mpi maɣamaɣa Ɩsɔ caa sɩ yǝlaa ɩ́ la tɔ pǝ tampana kɛ n heeliɣi. Tɔʋ, pǝ wɛ mpʋ tɔ, tá mpaaʋ taa pǝ wɛɛ sɩ ye lampuu tǝ́ fɛlɩ Lom wulaʋ sɔsɔ na? Tǝ́ fɛlɩ yaa tǝ́ taa fɛlɩ? Tǝ caa sɩ ń heeli-tʋ.
Ama Yesu ná nyǝmá pa taa laɣatʋ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ nyǝkɩ-m katɔka kɛ kʋnyǝpʋ? Ɩ́ kɔna-m liɣitee nyǝɣǝlʋɣʋ na má na.
Tǝnaɣa yǝlaa kɔna-ɩ-kʋ, ɩlɛna ɩ́ pɔɔsɩ Yuta nyǝ́ma taa sɔsaa sɩ: Awe nyʋɣʋ fotoo na ɩ hǝtɛ kɛ pa ŋmaa liɣitee nyǝɣǝlʋɣʋ tɔɔ cǝnɛ? Ḿpʋ́ɣʋ́ pa cɔ-ɩ sɩ: Lom wulaʋ sɔsɔ kɛ́.
Tǝnaɣa Yesu tɔma-wɛ sɩ: Aŋhaa, ɩ́ cɛla Lom wulaʋ sɔsɔ kɛ mpi ɩ tɩ tɔ, na ɩ́ cɛla Ɩsɔ ɩlɛɣɛ mpi ɩ tɩ tɔ. Ḿpʋ́ɣʋ́ Yesu kʋcɔcɔtʋ ntɩ tǝ mǝla-wɛɣɛ tǝmsʋɣʋ kɛ sɔsɔm.
Ḿpʋ́ɣʋ́ Satusee nyǝ́ma napǝlɩ pa kɔma Yesu kiŋ. Satusee nyǝ́ma mpɛ pa tɔŋaɣana sɩ paa pǝ la ɩsǝna sǝtaa kaa tɛ na pá fe. Ḿpʋ́ɣʋ́ pa pɔɔsa Yesu sɩ:
Tacaa, Moisi sɩɩ-tʋɣʋ kʋsǝsɩɩtʋ kɛ takǝlasɩ taa sɩ: Yʋlʋ ɩ́ wɛna neu, na yʋlʋ ɩnɩ ɩ́ sɩ na ɩ́ yele ɩ alʋ, na alʋ ɩnɩ ɩ́ fɛɩna-ɩ na pǝyaɣa, neu ká hɔ leelu ɩnɩ na ɩ́ hikina-ɩ piya. Ɩlɛna pa yaakɩ-sɩ na ɩ taalʋ sɔlʋ hǝtɛ.
Tɔʋ, yʋlʋ nɔɣɔlʋ na ɩ newaa paa kɛna yʋlʋnyɔɔŋ naatosompɔɣɔlaɣa. Ḿpʋ́ɣʋ́ taalʋ kpaɣa alʋ, ɩlɛna ɩ́ sɩ, ɩ fɛɩ pǝyaɣa.
Tǝnaɣa ɩ waalɩ nyǝŋ hɔma leelu, na ɩ́lɛ́ ɩ caŋ ɩ sɩ tɔtɔ, ɩ fɛɩ pǝyaɣa. Ḿpʋ́ɣʋ́ ɩ́lɛ́ ɩ waalɩ nyǝŋ ná kpaɣa alʋ ɩnɩ na ɩ́lɛ́ ɩ sɩ mpʋ tɔtɔ.
Halǝna pǝ polo pǝ siɣili pa naatosompɔɣɔlaɣa ŋkɛ ka tǝnaɣa mpʋ tǝpaɩ na pá sǝkɩ mpʋ, nɔɣɔlʋ ta hiki pǝyaɣa. Pǝlɛ pǝ waalɩ kɛ́ alʋ ɩnɩ ɩ tɛɛsa sǝpʋ.
Tɔʋ, pa tǝna pa kpaɣa-ɩ mpʋ tɔ, sǝtaa fem wule pa naatosompɔɣɔlaɣa ɩnɩ ɩ taa aweɣelɛ alʋ tʋ?
Ḿpʋ́ɣʋ́ Yesu cɔ-wɛ sɩ: Ɩ́ nyǝmá mpi pǝ tɔɔ pǝ liɣitiɣi-mɛ tɔ? Ɩ́ ta nyɩ Ɩsɔ Tɔm na Ɩsɔ toma tɔ pǝ tɔɔ kɛ́.
Waatʋ wei sǝtaa ká fe tɔ akpaɣalɛ tɔm kaa wɛɛ. Ama apalaa na alaa paa wɛɛ kɛ́ ɩsɩɩ ɩsɔtaa tillaa wɛʋ tɔ.
Ye sǝtaa fem tɔm ɩlɛ, ɩ ta kalǝta Moisi takǝlaɣa taa kɛ́ timpi pa yɔɣɔta sɔwa hotiya tɔm tɔ yɛɛ? Pa ŋmaa tǝna sɩ Ɩsɔ tɔma Moisi sɩ: Ma kɛ́ Apǝlaham na Ɩsaaka na Yakɔpʋ pa Ɩsɔ kɛ́.
Ɩsɔ kɛ́ weesuɣu nyǝ́ma nyǝŋ kɛ́, ɩ ta kɛ sǝtaa Ɩsɔ. Pǝ liɣita-mɛɣɛ yem kɛ́.
Ɩsɔ Tɔm sɛɣɛsǝlʋ nɔɣɔlʋ ɩ ka wɛ tǝna na ɩ́ naakɩ ɩsǝna pá na Yesu pa lakɩ tɔ. Ɩ nawa sɩ Yesu cɔwa Satusee nyǝ́ma kɛ teu. Ɩlɛna ɩ́ polo na ɩ́ pɔɔsɩ-ɩ sɩ: Ɩsɔ kʋsǝsɩɩtʋ tǝna taa ntiɣilɛ sɔsɔɔntʋ tǝkpem?
Tǝnaɣa Yesu cɔ-ɩ sɩ: Kʋsǝsɩɩtʋ taa sɔsɔɔntʋ ntɛ́ sɩ, Ɩsɛɣɛlɩ nyǝ́ma ɩ́ nɩɩ, Tacaa Ɩsɔ tike kɛna Sɔsɔ tǝkoŋ.
N ka sɔɔlɩ Tacaa nyá Ɩsɔ na luɣu kʋlʋmʋɣʋ, na nyá lǝsaɣa sʋʋ-ɩ tǝmammam kɛ paa mpi pǝ taa.
Tǝlɛ tǝ waalɩ nti tǝ wɛɛ tɔɣɔlɔ. N ká sɔɔlɩ nyá tɔɣɔntǝlɛ ɩsɩɩ nyá tɩ. Kʋsǝsɩɩtʋ natǝlɩ tǝ fɛɩ tɔtɔ na tǝ́ kǝla tǝnɛ tǝ naalɛ ɩnɛ.
Ḿpʋ́ɣʋ́ Ɩsɔ Tɔm sɛɣɛsǝlʋ tɔma Yesu sɩ: Tacaa n cɔ teu pǝ tɩɩ fɛɩ. Timpi n yɔɣɔtaa sɩ Tacaa tike kɛna Ɩsɔ na ɩ paasi Ɩsɔ nɔɣɔlʋ ɩ fɛɩ tɔ tampana kɛ n yɔɣɔtaa.
Mpʋ tɔ yʋlʋ ká sɔɔlɩ Ɩsɔ na luɣu kʋlʋmʋɣʋ na ɩ lǝsaɣa sʋʋ-ɩ paa mpi pǝ taa. Na pǝlɛ pǝ waalɩ ɩ́ sɔɔlɩ ɩ tɔɣɔntǝlɛ ɩsɩɩ ɩ tɩ. Mpʋ ɩnɩ pǝ kǝla ɩsɩɩ pa lakʋɣʋ Ɩsɔ kɛ́ kɔtaɣa ŋka kɔkɔ nyaɣa ka tǝna tɔ, na kɔtasɩ nsɩ sɩ tǝna tǝpaɩ tɔtɔ.
Yesu nawa sɩ ɩ cɔna lǝmaɣasɛɛ ɩlɛna ɩ́ tɔmɩ-ɩ sɩ: Nyá na Ɩsɔ Kawulaɣa sʋʋʋ ɩ́ fɛɩ pooluŋ. Pǝlɛ pǝ waalɩ nɔɣɔlʋ ɩɩ nyɩɩlǝɣɩ sɩ ɩ́ tasa-ɩ tɔm pɔɔsʋɣʋ.
Yesu tɔŋna sɛɣɛsʋɣʋ kɛ Ɩsɔ tǝsɛɛlɛ taa, ɩlɛna ɩ́ pɔɔsɩ sɩ: Ɩsǝnaɣa Ɩsɔ Tɔm sɛɣɛsǝlaa tɔŋ mpʋ sɩ Mesii kɛ Tafiiti pǝyaɣa ye?
Pǝyele Feesuɣu Naŋŋtʋ ná tʋna Tafiiti taa kɛ́ tɔm na ɩ́lɛ́ ɩ maɣamaɣa ɩ́ yɔɣɔtɩ sɩ: Tacaa heela ma Sɔsɔ sɩ, caɣa ma kɔŋkɔŋ taa, halǝna má kɔɔ na má sɩɩ nyá kolontunaa kɛ nyá nɔɔhɛɛ tɛɛ.
Tafiiti maɣamaɣa ná yaa-ɩ sɩ Sɔsɔ ntɛ́, ɩlɛ ɩsǝnaɣa Mesii ná mǝlaa na ɩ́ kɛ́ Tafiiti ɩnɩ ɩ pǝyaɣa tɔtɔ ɩlɛ? Ḿpʋ́ɣʋ́ samaa tuutuuma nɩɩ Yesu tɔm na laŋhʋlʋmlɛ.
Ɩ kpaalaɣa yǝlaa mpa ɩ sɛɣɛsaɣa tɔ sɩ: Ɩ́ lana Ɩsɔ Tɔm sɛɣɛsǝlaa mpɛ na laakalɩ. Pa sɔɔla tokonaa sɔsaa suuu kɛ́ na pá cɔɔkɩ, na pá caakɩ pa sɛɛkɩ-wɛɣɛ samaa taa na pá luŋiɣi.
Na Yuta nyǝ́ma tǝkotilenaa taa teeli teeli tǝcaɣalɛnaa kɛ pa pɛɛkǝɣɩ, na acimanaa taa sɔsaa sɔsaa tǝcaɣalɛ kɛ pa pɛɛkǝɣɩ na pá cakɩ.
Mpɛ pa lɛɛkǝɣǝna leelaa kɛ pǝ tǝna mpi pɛlɛ pa wɛna tɔ. Ɩlɛna pá sʋʋ Ɩsɔ sǝlǝmʋɣʋ na pǝ taɣalɩ sɩ pǝ hʋ́lɩ́ sɩ mpɛɣɛ kʋpama. Pǝ tɔɔ kɛ́ paa tɛ na pá ná katatǝlaɣa naʋ napǝlǝɣɩ teu.
Ḿpʋ́ɣʋ́ Yesu caɣa Ɩsɔ tǝsɛɛlɛ sɔsɔɔlɛ taa kɛ́ kʋhaaŋ atakaanaa ɩsɛntaa, na yǝlaa samaa kɔŋ na pá tʋɣɩ liɣitee na ɩ́ nyǝnǝɣɩ. Ḿpʋ́ɣʋ́ toŋtʋnaa paɣalɛ kɔna liɣitee kɛ sɔsɔm na pá tʋ.
Tǝnaɣa leelu kʋnyɔntʋ nɔɣɔlʋ ɩ kɔna santiinaa kɛ naalɛ na ɩ́ pɛtɩ.
Ḿpʋ́ɣʋ́ Yesu yaa ɩ ɩfalaa na ɩ heeli-wɛ sɩ: Tampana kɛ ma heeliɣi-mɛ yoo maa cɛsǝɣɩ, leelu kʋnyɔntʋ ɩnɛ ɩ tʋ mpiɣi kʋhaaŋ atakaa taa tɔ pǝ kǝla pa tǝna pa nyǝm.
Pǝ taɣa pʋlʋ, yǝlaa lɛlaa ná kpaɣa pa liɣitee nna a kpisa yem tɔɣɔ na pá tʋ. Ama alʋ ɩnɛ ɩlɛ paa na ɩ kɛ́ kʋnyɔntʋ tɔ pǝ tǝna mpi ɩ ka wɛna tɔɣɔ ɩ kpaɣaa na ɩ tʋ. Pǝ ta kaasɩ-ɩ pʋlʋ sɩ ɩ́ yana tɔɣɔnaɣa maɣamaɣa.
Yesu kɔma sɩ ɩ́ lɩɩkǝna Ɩsɔ tǝsɛɛlɛ taa, ɩlɛna ɩ ɩfalaa taa nɔɣɔlʋ tɔmɩ-ɩ sɩ: Tacaa, nyǝnɩ ŋmatʋ tǝnɛ tǝ tɔɔʋ, na tǝ pɛɛ kʋpana teu yee?
Tǝnaɣa Yesu cɔ-ɩ sɩ: Matɔŋ n na ŋmatʋ sɔsɔɔntʋ tǝnɛ? Pǝ kaa kaasɩ pǝlɛ lɛntɛ na tǝ tǝna lɛntɛ tɔɔ, paa tusi pǝ tǝna.
Ḿpʋ́ɣʋ́ Yesu caɣa Olifinaa pʋɣʋ tɔɔ kɛ́ Ɩsɔ tǝsɛɛlɛ ɩsɛntaa. Pǝ pamna Piyɛɛ na Saakɩ na Yohaanɩ na Antǝlɩɩ pa liɣiti pa wɛnna ɩ kiŋ. Tǝnaɣa pa pɔɔsa Yesu sɩ:
Pǝlee kɛ́ mpʋ ɩnɩ pɩɩ la? Na ŋmaatǝlɛ nteɣe pɩɩ hʋ́lɩ́ na tǝ́ nyǝna sɩ pǝ wʋsaa?
Tǝnaɣa Yesu sʋʋ-wɛɣɛ kpaalʋɣʋ sɩ: Ɩ́ la laakalɩ, ɩ́ taa yele na nɔɣɔlʋ kɔɔ na ɩ́ tolisi-mɛ.
Mpi tɔ paɣalɛ ká kɔɔ na pá ha pa tǝɣɩ ma hǝtɛ sɩ mpɛɣɛlɛ Mesii, na paa tolisi paɣalɛ.
Ye ɩ́ kɔma na ɩ́ nɩɩ yooŋ taŋ kɛ mǝ cɔlɔ mǝ cɔlɔ, na pá heeliɣi-mɛɣɛ pooluŋ nyǝŋ tɔmnaa, sɔɣɔntʋ ɩ́ taa la-mɛ. Pǝ wɛɛ sɩ mpʋ ɩnɩ pǝlɛ pɩɩ la kɛ́. Ama waalɩ waalɩ kɛ́ antulinya náá kɔŋ na ɩ́ tɛŋ.
Tɛtʋ kateŋa lɛŋka ká yoona lɛŋka nyǝ́ma. Kawulaɣa lɛŋka ká kʋlɩ lɛŋka tɔɔ, na tɛtʋ ká sele tiiliwɛ tiiliwɛ, na nyɔɣɔsǝnaa ká la. Na mpʋ ɩnɩ pǝlɛ pɩɩ wɛɛ ɩsɩɩ alʋ kʋlʋɣʋʋ lʋlʋɣʋ na pǝ́ caalɩ-ɩ wɩɩʋ kɛ sǝŋŋsǝŋŋ tɔɣɔlɛ.
Mǝ maɣamaɣa ɩ́ la laakalɩ. Pǝ taɣa pʋlʋ tɔɔ, paa yaa-mɛɣɛ puloonaa taa. Paa ma-mɛɣɛ kpatǝŋ kɛ Yuta nyǝ́ma tǝkotilenaa taa. Paa yaa-mɛɣɛ nɔnɔɔsɩ kɛ tɛtʋ tɔkǝlaa na awulaa sɔsaa pa kiŋnaa kɛ ma tɔɔ, na ɩ́ ká hʋ́lɩ́ ma tɔm tampana.
Ama pǝ wɛɛ sɩ paa heeli Laapaalɩ Kʋpaŋ kɛ kateŋasɩ tǝna taa yǝlaa kɛ́ na pǝ́cɔ́.
Saa wei paa kpa-mɛ na pá pona-mɛɣɛ puloonaa taa kɛ mpʋ tɔ, ɩ́ taa nǝɣǝsɩ nti ɩ́ ká yɔɣɔtɩ tɔ na pǝ ta tata. Ama ye pǝ talaa, ɩ́ yɔɣɔtɩ nti tɩɩ kɔɔ mǝ luuŋ tɛɛ tɔ. Pǝ taɣa pʋlʋ tɔɔ, Ɩsɔ Feesuɣu Naŋŋtʋ ka tʋna-tǝɣɩ mǝ luuŋ tɛɛ, pǝ taɣa mǝ cɔlɔɣɔ tɩɩ lɩɩna.
Halɩ yǝlaa ká kʋlɩ na pá hʋ́lɩ́ pa taalʋnaa yaa pa newaa maɣamaɣa sɩ pá kʋ-wɛ. Na cɛcɛnaa ká la pa piya kɛ mpʋ tɔtɔ. Piya sǝlɛ sɩɩ kʋlɩ sɩ nyǝ́ma tɔɔ na sɩ la na pá kʋ-wɛ.
Yǝlaa tǝna taa ká kpana-mɛɣɛ ma tɔɔ. Ama ye wei ɩ́ nyaɣa apalʋtʋ na ɩ́ tala tǝnaɣa, pʋntʋ nyʋɣʋ kɛ pɩɩ ya.
Ḿpʋ́ɣʋ́ Yesu tɔma sɩ: Ɩ́ ká kɔɔ na ɩ́ na acaalǝtʋ taa acaalǝtʋ kɛ timpi pǝ ta nǝɣǝsǝna tǝ wɛɛ tɔ. Wei ɩ kalǝɣɩ tɔ ɩ́ cɛkǝna-tǝɣɩ teu. Mpʋ ɩnɩ tɔ, mpa paa wɛɛ Yuta tɔ pá se na pá kpa pɔ́ɔ́ŋ.
Ye pǝ maɣana wei na ɩ́ wɛ kutuluɣu tɔɔ na ɩ́ tiiwa, ɩ́ taa tɔ sɩ ɩ sʋʋkɩ tǝyaɣa na ɩ́ kpaɣa pʋlʋ.
Na wei pɩɩ maɣana ɩ wɛ taalɛ tɔ, ɩ́ taa tɔ sɩ ɩ kpeŋ ɩ tɛ na ɩ́ kɛlɩ ɩ kpaɩ.
Ahusitonaa na asɔŋ tɔm ká la waɩyo kɛ waatʋ ɩnɩ.
Ɩ́ sǝlǝmɩ Ɩsɔ na kʋyɛɛŋ ɩnɩ ɩ́ taa pamsǝna watʋ waatʋ.
Pǝ taɣa pʋlʋ tɔɔ, wahala ká la kʋyɛɛŋ ɩnɩ ɩ taa kɛ́ sɔsɔm kɛ́ pǝ tɩɩ fɛɩ. Wahala wei ɩ taka hatoo Ɩsɔ lapʋ antulinya tɔ pa ta nata, pǝyele pa kaa tasa ɩ taka kɛ́ naʋ tɔ.
Na ye pǝ taɣa ɩsɩɩ Tacaa hʋʋwa sɩ ɩ ká pasa kʋyɛɛŋ ɩnɩ ɩ tɔɔ nɔɣɔlʋ kaa tʋlɩ-tɩ. Ama ɩ pasa pǝ kʋyɛɛŋ ɩnǝɣɩ yǝlaa mpa ɩ lǝsaa sɩ pá pǝsɩ ɩ nyǝ́ma tɔ pa tɔɔ.
Na ye yʋlʋ tɔma-mɛ sɩ: Ɩ́ nyǝnɩ, Mesii wɛ cǝnɛ yaa cǝnɛ, ɩ́ taa nɩɩ.
Pǝ taɣa pʋlʋ tɔɔ, Mesiinaa na Ɩsɔ kʋyɔɣɔtʋtʋ tɛlǝsǝlaa pɔpɔtʋnaa ká lɩɩ na pá la kɔkɔlɔ nyǝm na piti tǝma. Halɩ paa pǝsaɣa pa puɣusiɣi mpa pa maɣamaɣa Ɩsɔ lǝsaa tɔɣɔ.
Mpʋ tɔ ɩ́ la laakalɩ, ma tɛma-mɛɣɛ kpaalʋɣʋ.
Wahala ɩnɩ ɩ waalɩ kɛ́ kʋyɛɛŋ ɩnɩ ɩ taa, ilim ká sɩ tǝkpitii, ɩsɔtʋ kaa tasa hʋlʋmʋɣʋ.
Ɩsɔtʋlʋŋasɩ ká lɩɩna ɩsɔtaa na sɩ hoti, pɩɩ ciɣiti ɩsɔtaa kɔkɔlɔnaa.
Waatʋ ɩnǝɣɩ paa na Yʋlʋ Pǝyaɣa má ma sǝŋa ɩsɔŋmʋntʋ tɔɔ na má tiiki na ma toma kɛ sɔsɔm na ma teeli.
Maa tili ma ɩsɔtaa tillaa sɩ pá koti ma lǝsǝlaa kɛ antulinya hɔɣɔlǝŋ tǝna taa. Pǝ kpaɣaʋ ilim tǝlɩɩlɛ na pǝ tǝtʋlɛ na pǝ polo pǝ ntɔɣɔŋ na pǝ mpǝtǝŋ tɔɔ tɔ.
Ɩ́ nyǝnna fiki tʋɣʋ na ɩ́ cɛkǝna, saa wei kʋ nɛɣɛtǝɣɩ na hatʋ yɛɣɛlǝɣɩ tɔ ɩ́ nyǝmá kpakpaa sɩ hɛɛsʋɣʋ talaa kɛlɛ.
Mpʋ tɔtɔɣɔ waatʋ wei ɩ́ ká ná tɔmnaa panɛ pa lakɩ tɔ ɩ́ nyɩ sɩ pǝ wʋsaa kɛlɛ, pǝ caa lapʋ ntɛ́.
Tampana kɛ ma heeliɣi-mɛ yoo maa cɛsǝɣɩ, yǝlaa mpa pa wɛ ɩsǝntɔ tɔ pa kaa sɩ pa tǝna na pǝ́cɔ́ pǝ tǝnaɣa mpʋ pǝ la.
Ɩsɔtɔnʋɣʋ na atɛ ká mʋkɩ yem. Ama ma kʋyɔɣɔtʋtʋ kaa saalɩ paa pǝcɔ.
Nɔɣɔlʋ fɛɩ wei ɩ nyǝmá pǝ waatʋ yaa pǝ wʋlɛ tɔ, paa ɩsɔtaa tillaa, na Pǝyaɣa má ma maɣamaɣa. Ama Tacaa tike koŋ nyǝmna.
Mpʋ tɔ, ɩ́ la laakalɩ na ɩ́ feŋ. Pǝ taɣa pʋlʋ tɔɔ, ɩ́ ta nyɩ wʋlɛ nte mpʋ ɩnɩ pɩɩ tii tǝkpili tɔ.
Pɩɩ wɛɛ ɩsɩɩ yʋlʋ sɔsɔ kʋlʋɣʋʋ ɩ tǝyaɣa sɩ ɩ puki mpaa na ɩ́ yaa ɩ pǝyalaa mpa pa lakɩ ɩ kiŋ kɛ tǝmlɛ tɔ, na ɩ́ tʋ pǝ tǝnaɣa pa niŋ taa, na ɩ́ hʋ́lɩ́ paa wei kɛ́ nte ɩ ká la tɔ, na ɩ́ heeli tǝyaɣa tɔɔ nyǝnlʋ sɩ ɩ́ feŋ teu.
Ye ɩ ta nyɩ waatʋ wei tǝyaɣa caa ká kɔɔ tɔ ɩlɛ ɩ́ feŋ teu. Taanaɣa kɛ ɩ ká kɔɔ, ahoo hɛka kɛ, kampaaŋ koou na, yaa tanaŋ kɛ́, nɔɣɔlʋ ta nyɩ.
Ye ɩ ká kɔɔ tɔm kʋlʋm tɔɔ tǝnyɔsɔ, ɩlɛ ɩ́ taa yele na ɩ́ maɣana ɩ́ tɔŋna tom.
Nti ma heeliɣi-mɛ ɩsǝntɔ tɔ ntǝɣɩ ma heeliɣi paa wei sɩ ɩ́ feŋ yoo.
Pǝ kaasa kʋyɛɛŋ naalɛ sɩ pá tɔɣɔ Tɛɛʋ acima na potopotonaa mpa pa taa fɛɩ kʋkʋsʋm tɔ. Ḿpʋ́ɣʋ́ kɔtǝlaa sɔsaa na Ɩsɔ Tɔm sɛɣɛsǝlaa pa pɛɛka ɩsǝna paa la na pá kpa Yesu tǝhɛɛ na nɔɣɔlʋ ta na tɔ na pá kʋ-ɩ.
Pa yɔɣɔtaɣa pa taa sɩ: Ye tǝ tɔma sɩ tǝ́ kpa-ɩ acima waatʋ taa, pɩɩ la yoou kɛ yǝlaa taa.
Kʋyakʋ nakʋlɩ Yesu wɛ Petanii kɛ tɔnʋɣʋ tɔɔ asilima kʋtɔŋ tʋ Simɔŋ tǝyaɣa taa, na ɩ́ caɣaa na ɩ́ tɔŋna tɔɣɔʋ. Tǝnaɣa alʋ nɔɣɔlʋ ɩ sʋʋwa na ɩ́ tɔka tulaalʋ kʋpaŋ wei pa yaa sɩ naatɩ na pá lapa ɩ akpalǝpiya kɛ liɣitee pǝlɛ kʋhʋlʋmǝlɛ taa tɔ na tulaalʋ ɩnɩ ɩ wɛ liɣitee kɛ sɔsɔm tɔ. Ḿpʋ́ɣʋ́ alʋ ɩnɩ ɩ pɛla akpalǝpiya ŋkɛ na ɩ́ pǝlɩ tulaalʋ ɩnǝɣɩ Yesu nyʋɣʋ taa.
Tǝnaɣa mpʋ ɩnɩ pǝ ta maɣa mpa pa caɣa tǝna tɔ pa taa lɛlaa na pá tɔ sɩ: Ɩ lɔʋ tulaalʋ ɩnɩ ɩsǝntɔ tɔ pǝ teu ntɛ we?
Ye paa pɛɛta-ɩ ɩ liɣitee taa kǝlɩ liɣitee nyǝɣǝtʋ ŋmʋnʋɣʋ na nɩɩnʋwa (300) na pá ha kʋnyɔntʋnaa? Ḿpʋ́ɣʋ́ pa kala alʋ ɩnɩ ɩ tɔm kɛ sɔsɔm.
Ama Yesu tɔma-wɛ sɩ: Ɩ́ yele alʋ ɩnɩ tǝkpi yoo. Pepe tɔɔ kɛ́ ɩ́ pǝsǝɣɩ ɩ laŋlɛ kɛ mpʋ? Mpi ɩ lapa-m mpʋ tɔ pǝ tewaɣa halɩ.
Mǝ na kʋnyɔntʋnaa ɩ́ wɛnna tam. Paa waatʋ wei kɛ́ ɩ́ nɔkaa ɩ́ ká la-wɛɣɛ kʋpantʋ. Ama má na-mɛ tǝ kaa wɛɛ tǝma kiŋ kɛ tam.
Mpi ɩ pǝsaa tɔɣɔ ɩ lapa. Ɩ laalaa na ɩ́ saɣalɩ-m tulaalʋ kɛ kpakpaa sɩ pá pina-m.
Tampana kɛ ma heeliɣi-mɛ yoo maa cɛsǝɣɩ, paa timpiɣi paa heeli Laapaalɩ Kʋpaŋ kɛ antulinya ɩnɩ ɩ tǝna ɩ taa, paa kɛɛsɩ alʋ ɩnɛ ɩ lapa mpi tɔ pǝ tɔm na pá tɔɔsǝɣɩ ɩ tɔɔ.
Ḿpʋ́ɣʋ́ Yesu ɩfalaa naanʋwa na naalɛ taa nɔɣɔlʋ wei pa yaa sɩ Yutaasɩ Ɩsǝkaleeu tɔ ɩ kʋlaa, na ɩ́ polo ɩ́ maɣana kɔtǝlaa sɔsaa, sɩ ɩnɩ ɩ ka tʋ Yesu kɛ́ pa niŋ taa.
Pɛlɛ pa nɩɩ mpʋ ɩlɛna pa laŋa hɛɛ sɔsɔm na pá tɔ sɩ paa ha-ɩ liɣitee. Ɩlɛna Yutaasɩ sʋʋ kʋyakʋ kʋpaŋkʋ kɛ pɛɛkʋɣʋ sɩ ɩ́ tʋ Yesu kɛ́ pa niŋ taa.
Pǝ tala potopotonaa mpa pa taa kʋkʋsʋm fɛɩ tɔ pǝ acima kʋyakʋ kancaalaɣa nyǝŋkʋ wule, ɩlɛna Yesu ɩfalaa pɔɔsɩ-ɩ sɩ: Leɣe n caa sɩ tǝ́ polo na tǝ́ la-ŋ Tɛɛʋ acima kʋtɔɣɔʋ? Pǝ wule ntɛɣɛ pa kʋɣɩ ɩwɛɛsɩ nsi pa lakǝna Tɛɛʋ acima kʋtɔɣɔʋ tɔ.
Ḿpʋ́ɣʋ́ Yesu tila ɩ ɩfalaa taa naalɛ sɩ: Ɩ́ polo ɩcatɛ taa, ɩ́ ka sulina apalʋ nɔɣɔlʋ na ɩ́ sǝɣǝla lʋm na hǝyaɣa, ɩ́ tǝŋɩ-ɩ.
Pʋntʋ ɩnɩ ɩ́ sʋʋ timpi, ɩlɛ mɩɩ pɔɔsɩ tǝyaɣa tʋ sɩ: Tacaa sɩ kutuluɣu ŋku kʋ taa ɩ́ na ɩ ɩfalaa paa caɣa na pá tɔɣɔ Tɛɛʋ acima kʋtɔɣɔʋ tɔ kʋ wɛ le?
Apalʋ ɩnɩ ɩ ká hʋ́lɩ́-mɛɣɛ atɛ na ɩsɔtaa kutuluɣu taa kɛ́ naŋ sɔsɔɔŋkʋ nakʋlǝɣɩ ɩsɔtaa, na pá tɛma-kʋɣʋ taɣanʋɣʋ na kʋ taa wɛ wontu nti ɩ́ ká lana tɔ. Kʋ taa tǝnaɣa ɩ́ ká tǝsɩ-tʋɣʋ pǝ tǝna.
Tǝnaɣa Yesu ɩfalaa kʋlaa na pá tɛɛ ɩcatɛ taa na pá maɣana teitei ɩsɩɩ Yesu ka heela-wɛ tɔ. Ɩlɛna pá tǝsɩ Tɛɛʋ acima kʋtɔɣɔʋ kɛ tǝna.
Pǝ kɔma ɩsɩɩ taanaɣa ɩlɛ Yesu na ɩ ɩfalaa naanʋwa na naalɛ pa talaa kɛlɛ.
Pa caɣaa na pa tɔŋna tɔɣɔʋ, ɩlɛna Yesu yɔɣɔtɩ sɩ: Tampana kɛ ma heeliɣi-mɛ yoo maa cɛsǝɣɩ, má na mpa mɛ tǝ caɣaa na tǝ́ tɔkɩ ɩsǝntɔ tɔ mǝ taa nɔɣɔlʋ ká la-m kɔlɔmɔtɔ.
Tǝnaɣa Yesu ɩfalaa ɩsɛntaa nyǝŋa sɔsɔm, na pá sʋʋ-ɩ pɔɔsʋɣʋ kɛ kʋlʋm kʋlʋm. Ɩnɛ sɩ: Matɔŋ pǝ taɣa ma? Ɩnɛ sɩ: Matɔŋ pǝ taɣa ma?
Tǝnaɣa Yesu cɔ-wɛ sɩ: Mǝ naanʋwa na naalɛ taa nɔɣɔlʋɣʋ. Má na wei tá niŋ ká kpɛntɩ sʋsʋɣʋ kɛ nyǝnaɣa taa tɔ.
Yʋlʋ Pǝyaɣa má, ma sǝkɩ teitei kɛ́ ɩsɩɩ paa kɛɛsa ma tɔm kɛ Ɩsɔ Tɔm taa tɔ. Ama wei ɩ ká la Yʋlʋ Pǝyaɣa maɣa kɔlɔmɔtɔ kɛ mpʋ tɔ ɩ tɔm ká la waɩyo kɛ́ sɔsɔm. Pʋntʋ ɩnɩ ye pa taa lʋlɩ-ɩ pǝlɛ pɩɩ lapa sana.
Ḿpʋ́ɣʋ́ waatʋ wei Yesu na ɩ ɩfalaa pa tɔkaɣa tɔ, Yesu kpaɣa potopoto na ɩ́ sɛɛ Ɩsɔ kɛ́ ɩ́ na tǝmlɛ, na ɩ́ faɣa-ɩ na ɩ́ cɛla ɩ ɩfalaa, na ɩ́ heeli-wɛ sɩ: Ɩ́ mʋ, ma tɔnʋɣʋ ntɛ́.
Pǝlɛ pǝ waalɩ kɛ́ ɩ kpaɣa kɔpʋ na ɩ́ sɛɛ Ɩsɔ kɛ́ ɩ́ na tǝmlɛ na ɩ́ cɛlɛ-wɛ, na pɛlɛ pá nyɔɔ pa tǝna.
Ɩlɛna ɩ́ heeli-wɛ sɩ: Ma calǝm ntɛ́ mpi pǝ hʋ́lǝ́ɣɩ́ Ɩsɔ nɔɣɔ pɛɛlʋɣʋ tampana tɔ. Mpɩ pǝ kpemna yǝlaa paɣalɛ tɔɔ.
Tampana kɛ ma heeliɣi-mɛ yoo maa cɛsǝɣɩ, ma kaa tasa sʋlʋm pǝnɛɣɛ nyɔɔʋ halǝna kʋyaŋku maa tasa pǝ nyɔɔʋ kɛ Ɩsɔ Kawulaɣa taa tɔ.
Yesu na ɩ ɩfalaa pa tɛma mpʋ, ɩlɛna pá yoo acima yontu, ɩlɛna pá tɛɛ Olifinaa pʋɣʋ tɔɔ.
Ḿpʋ́ɣʋ́ Yesu tɔma ɩ ɩfalaa sɩ: Mǝ tǝna ɩ́ ká yele-m na ɩ́ se. Pa ŋmaa ḿpʋ́ɣʋ́ Ɩsɔ Tɔm taa sɩ: Maa kʋ tiikilu na heeŋ ká ya yem yem.
Ama waatʋ wei maa fe, ɩlɛna má tɛɛ-mɛɣɛ nɔɣɔ kɛ Kalilee.
Tǝnaɣa Piyɛɛ tɔma-ɩ sɩ: Paa pa tǝna paa yele-ŋ na pá se, má ma kaa la mpʋ.
Ama Yesu tɔma Piyɛɛ sɩ: Tampana kɛ ma heeliɣi-ŋ yoo maa cɛsǝɣɩ, n ká kpɛɛsɩ tɔm tooso kɛ́ saŋa ahoo anɛ a maɣamaɣa sɩ n ta nyɩ-m kɛ́ n ta nyɩ-m na pǝ́cɔ́ kampaaʋ koo tɔm naalɛ nyǝm.
Ama Piyɛɛ tasa kpɛɛsʋɣʋ na toŋ sɩ: Paa má na-ŋ tɩɩ sɩ tɩɩ sɩ kɛ́. Ma kaa kpɛɛsɩ sɩ ma ta nyɩ-ŋ. Ḿpʋ́ɣʋ́ pa tǝna pa yɔɣɔta mpʋ.
Pǝlɛ pǝ waalɩ pa tala timpi pa yaa sɩ Kɛtǝsemanee tɔ, ɩlɛna Yesu tɔ ɩ ɩfalaa sɩ: Ɩ́ caɣa cǝnɛ na má polo Ɩsɔ sǝlǝmʋɣʋ kɛ hatoo cǝnɛ.
Ḿpʋ́ɣʋ́ ɩ kpaɣa Piyɛɛ na Saakɩ na Yohaanɩ. Tǝnaɣa sɔɣɔntʋ na laŋwakǝllɛ sɔsɔɔlɛ sʋʋ-ɩ kpaʋ,
ɩlɛna ɩ́ tɔ-wɛ sɩ: Ma laŋlɛ wakǝlaa kɛ́ tǝtɔɣɔtɔɣɔ pǝ fɛɩ kɛɛsʋɣʋ. Ɩ́ caɣa cǝnɛ na ɩ́ feŋiɣi.
Ɩ tuusa ɩ nɔɣɔ tɔɔ kɛ́ pǝcɔ, ɩlɛna ɩ́ luŋ na ɩ́ sǝlǝmɩ sɩ ye pǝ wɛ pǝsʋɣʋ wahala waatʋ ɩnɛ ɩ́ taa kɔɔ ɩnɩ ɩ tɔɔ.
Ɩ sǝlǝmaa kɛ́ sɩ: Haɩ, ma Caa, n pǝsǝɣɩ pǝ tǝna, kɔɔlɩ wahala sɔsɔ ɩnɛɣɛ ma nyʋɣʋ tɔɔ. Paa na mpʋ mpi n nɔkaa tɔ pǝlɛ pǝ la, pǝ́ taa wɛɛ ma luɣu nyǝntʋ.
Yesu tɛma mpʋ, ɩlɛna ɩ́ mǝlɩ ɩ ɩfalaa tooso ɩnɩ ɩ kiŋ na ɩ́ maɣana pa tɔŋna tom. Tǝnaɣa ɩ pɔɔsa Piyɛɛ sɩ: Simɔŋ, n too kɛ? N kpisa feŋuɣu kɛ pǝcɔ maɣamaɣa?
Ɩ́ feŋ na ɩ́ sǝlǝmɩ, tɔfɔ ɩ́ ká hoti waatʋ wei maɣasʋɣʋ kɔŋ-mɛ tɔ. Pááná wɛɛ, ama tɔnʋɣʋ ɩɩ pǝsǝɣǝna.
Ḿpʋ́ɣʋ́ Yesu tasa tuusuɣu, ɩlɛna ɩ́ tasa kʋlʋmtʋ ntǝɣɩ sǝlǝmʋɣʋ.
Ɩ tasa ɩ ɩfalaa cɔlɔɣɔ mǝlʋɣʋ, ɩlɛna ɩ́ maɣana pa tɔŋna tom tɔtɔ. Pa kpisa pá caɣana pa ɩsɛ. Ɩlɛ pa ta nyɩ nti pá cɔ-ɩ tɔ.
Yesu mǝla tooso nyǝm ɩlɛna ɩ́ pɔɔsɩ-wɛ sɩ: Ɩ́ tɔŋna tom na ɩ́ hɛɛsǝɣɩ yaa? Tɔʋ, ɩ́ yele mpʋ, pǝ talaa kɛlɛ. Ɩ nyǝnɩ, paa tʋ Yʋlʋ Pǝyaɣa maɣa asaɣaa niŋ taa.
Ɩ́ kʋlɩ na tǝ tɛɛ. Ɩ́ nyǝnɩ, ma kɔlɔmɔtɔ tʋ tala cǝnɛ.
Yesu tɔŋna yɔɣɔtaɣa kɛ mpʋ, ɩlɛ ɩ ɩfalaa naanʋwa na naalɛ taa lɛlʋ wei pa yaa sɩ Yutaasɩ tɔ ɩ talaa kɛlɛ. Na ɩ waalɩ kɛ́ yǝlaa tuutuuma na pá tɔka laɣalɛɛ na kpatǝŋ. Kɔtǝlaa sɔsaa na Ɩsɔ Tɔm sɛɣɛsǝlaa na nyʋɣʋ nyǝ́ma pa tilina yǝlaa mpɛ.
Yutaasɩ wei ɩnɩ ɩ lakɩ Yesu kɛ́ kɔlɔmɔtɔ kɛ mpʋ tɔ ɩ ka kɛɛsa samaa ɩnǝɣɩ ɩsǝna ɩ ká la tɔɣɔ. Ɩ heela-wɛɣɛ sɩ: Ye ma polaa na má waɣala wei ɩlɛ ɩnǝɣǝlɛ. Ɩ́ kpa-ɩ na ɩ́ tɔkɩ-ɩ teu na ɩ́ tɛɛna.
Yutaasɩ talaa ɩlɛna ɩ́ kpǝtǝna Yesu na ɩ́ tɔ sɩ: Tacaa. Ɩlɛna ɩ́ waɣalɩ-ɩ.
Ḿpʋ́ɣʋ́ samaa ɩnɩ ɩ tʋ niŋ kɛ Yesu tɔɔ na pá kpa-ɩ.
Tǝnaɣa mpa na Yesu paa wɛ tǝna tɔ pa taa nɔɣɔlʋ ɩ kpɛɛ ɩ laɣatɛ na ɩ́ lo kɔtʋlʋ sɔsɔ tǝmlɛ tʋ ŋkpaŋʋɣʋ na ɩ́ kɔɔlɩ tǝfeŋ.
Ɩlɛna Yesu pɔɔsɩ samaa sɩ: Ɩ́ kɔŋɩ-m kpaʋ na ɩ́ nɔkɩ na ɩ́ kpakǝɣɩ laɣalɛɛ na kpatǝŋ tɔ, maɣa ŋmɩɩlʋ ɩsaɣaʋ kɛ?
Ma na-mɛɣɛ Ɩsɔ tǝsɛɛlɛ sɔsɔɔlɛ taa kɛ́ kʋyɛɛŋ tǝnaɣa na má sɛɣɛsǝɣɩ. Pǝyele ɩ́ ta kpa-m. Ama pǝ lapa ɩsǝntɔɣɔ sɩ pǝ́ la ɩsǝna paa ŋmaa Ɩsɔ Tɔm taa tɔ.
Tǝnaɣa Yesu ɩfalaa tǝna yela-ɩ na pá se na pá tɛɛ.
Pǝ pamna ɩfepu nɔɣɔlʋ ɩ ka taka kunti tike na ɩ́ tɔŋ Yesu waalɩ. Pa siisaa sɩ pa kpaa ɩfepu ɩnɩ,
ɩlɛna kunti fiti na ɩ́ yele na ɩ́ tɛɛ tapakpɛtɛ tǝyǝlǝyǝlɩ.
Ḿpʋ́ɣʋ́ Yesu kpalaa pona Yesu kɛ́ kɔtǝlaa wulaʋ tɛ, na pá maɣana kɔtǝlaa sɔsaa na nyʋɣʋ nyǝ́ma na Ɩsɔ Tɔm sɛɣɛsǝlaa pa kota tǝna.
Piyɛɛ tǝŋaɣa Yesu kɛ́ táálǝ́ḿ tɔɔ, halǝna ɩ́ tala kɔtǝlaa wulaʋ taɣa tɔɔ. Ɩlɛna ɩ́ caɣa tǝna na ɩ́ na tǝmlɛ nyǝ́ma pá holiɣi kɔkɔ.
Ḿpʋ́ɣʋ́ kɔtǝlaa sɔsaa na Kotuɣu sɔsɔɔŋkʋ nyǝ́ma pɛɛka taalɩ wei paa tʋ Yesu na pá hiki mpaaʋ na pá kʋ-ɩ tɔ, na pá kpisi.
Ɩlɛna yǝlaa paɣalɛ náá kʋlɩ na pá tɔŋ sɩ: Taalɩ ɩnɛɣɛ ɩ lapa, ɩnɛɣɛ ɩ lapa. Lɛlaa sɩ ɩnɛɣɛ, na pá taɣanǝɣɩ pa taa pa tike kɛ kpɛɛsʋɣʋ.
Na lɛlaa náá lɩɩ yem na pá looli tɔm na pá suu-ɩ sɩ:
Tǝ nɩɩ Yesu yɔɣɔtaa sɩ ɩnɩ ɩ ká yɔkɩ Ɩsɔ tǝsɛɛlɛ sɔsɔɔlɛ tǝnɛ, nte yǝlaa niŋ ŋmawa tɔ. Ɩnɩ ɩ ká lɛɛtɩ kʋfatɛ nte yʋlʋ niŋ kaa ŋma tɔɣɔ kʋyɛɛŋ tooso wule.
Paa na mpʋ pa tɔm ta kaa.
Ḿpʋ́ɣʋ́ kɔtǝlaa wulaʋ kʋla pa tǝna pa ɩsɛntaa na ɩ́ pɔɔsɩ Yesu sɩ: N kaa yɔɣɔtɩ? Suweɣe yǝlaa panɛ pa yɔɣɔtǝɣǝna-ŋ ye?
Ama Yesu suma, ɩ ta cɔ sɩ pʋlʋ. Ɩlɛna kɔtǝlaa wulaʋ tasa-ɩ pɔɔsʋɣʋ sɩ: Nyaɣalɛ Ɩsɔ wei pa pʋɣʋlǝɣɩ tɔ ɩ pǝyalʋ Mesii?
Tǝnaɣa Yesu cɔ-ɩ sɩ: Nn, ma maɣamaɣa kɛlɛ. Na mǝ tǝna tǝpaɩ ɩ́ ká na Yʋlʋ Pǝyaɣa má na má caɣa Ɩsɔ toŋ tǝna tʋ kɔŋkɔŋ taa. Na ɩ́ ká na-m ɩsɔtaa ŋmʋntʋ taa na má tiiki.
Tǝnaɣa kɔtǝlaa wulaʋ cǝla ɩ wontu na ɩ́ tɔ sɩ: Seliya nyǝ́ma mpaɣa tǝ tasǝɣɩ pɛɛkʋɣʋ tɔtɔ.
Mǝ maɣamaɣa ɩ́ ná ɩsǝna ɩ kpa Ɩsɔ tɔɔ tɔɣɔlɛ. Tɔʋ, ɩ́ na-we? Ḿpʋ́ɣʋ́ pa tǝna pa tɔma sɩ ɩ tɔm sǝpaɣa, paa kʋ-ɩ kɛ́.
Tǝnaɣa yǝlaa mpɛ pa lɛlaa sʋʋ-ɩ ntaɣama tɔʋ, na pá takɩ ɩ ɩsɛntɔɔ na pá mapɩ-ɩ ŋkuma, na pá pɔɔsɩ-ɩ sɩ: Kpeɣe wei ɩ mapa-ŋ tɔ. Pǝlɛ pǝ waalɩ yoolaa kpaɣa Yesu na pá mapɩ-ɩ kataasɩ.
Piyɛɛ ka wɛ taɣa tɔɔ kɛ́ atɛɣɛ mpʋ tɔɣɔ kɔtǝlaa wulaʋ tǝmlɛ tʋ alʋ nyǝŋ nɔɣɔlʋ ɩ kɔma
na ɩ́ maɣana-ɩ na ɩ́ holiɣi kɔkɔ, na ɩ́ nyǝnɩ-ɩ tǝpiŋŋ na ɩ́ tɔ sɩ: Nyá tɔtɔ, n ka wɛ Nasalɛtɩ tʋ Yesu ɩnɩ ɩ kiŋ.
Ḿpʋ́ɣʋ́ Piyɛɛ kpɛɛsaa na ɩ́ tɔ sɩ: Ma ta nyɩ nti n yɔɣɔtǝɣɩ mpʋ tɔ. Ma ta cɛkǝna-tɩ. Pǝlɛ pǝ waalɩ kɛ́ Piyɛɛ lɩɩwa na ɩ́ polo kpaaŋ taa. [Ɩlɛna kampaaʋ koo.]
Tǝnaɣa tǝmlɛ tʋ alʋ nyǝŋ ɩnɩ ɩ taɣana-ɩ naʋ, na ɩ́ tasa ɩ́ na mpa paa wɛ tǝna tɔɣɔ heeluɣu sɩ: Pa taa mpɛɣɛlɛ na apalʋ ɩnɛ tɔtɔ.
Ḿpʋ́ɣʋ́ Piyɛɛ taɣana kpɛɛsʋɣʋ. Pǝ lapa laasaɣa ɩlɛna mpa paa wɛ tǝna tɔ pá tɔ Piyɛɛ sɩ: Nyá, n ta laŋ yǝlaa mpɛ pa taa nɔɣɔlʋ. Pǝ taɣa pʋlʋ tɔɔ, n kɛ́ Kalilee tʋ tɔ se.
Ḿpʋ́ɣʋ́ Piyɛɛ kpɛɛsaa tǝlalala na ɩ́ tuu na ɩ́ tɔ sɩ: Na Ɩsɔ, ma ta nyɩ apalʋ wei ɩ tɔm ɩ́ yɔɣɔtǝɣɩ tɔ.
Tǝnaɣa kampaaʋ lɛla koou kɛ tɔm naalɛ nyǝm, ɩlɛna Piyɛɛ tɔɔsɩ nti Yesu ka yɔɣɔta-ɩ tɔ tǝ tɔɔ sɩ: Mpi pɩɩ takɩ kampaaʋ koou naalɛ nyǝm tɔ n tɛma tɔm toosoɣo kpɛɛsʋɣʋ sɩ n ta nyɩ-m kɛ́ n ta nyɩ-m. Ɩlɛna Piyɛɛ wii ɩsǝlʋm.
Kɔtǝlaa sɔsaa, na nyʋɣʋ nyǝ́ma, na Ɩsɔ Tɔm sɛɣɛsǝlaa, na Kotuɣu sɔsɔɔʋ nyǝ́ma pa kota tǝmaɣa tanaŋ kʋpaŋkʋ tɛɛ sɩ pa paasǝɣǝna Yesu tɔm. Ḿpʋ́ɣʋ́ pa hɔka-ɩ na pá kpaɣa-ɩ na pá polo pá cɛla Pilatɩ.
Tǝnaɣa Pilatɩ pɔɔsa-ɩ sɩ: Nyaɣalɛ Yuta nyǝ́ma wulaʋ sɔsɔ ɩnǝɣɩ? Ɩlɛna Yesu cɔ-ɩ sɩ: Ntǝɣǝlɛ n yɔɣɔta mpʋ.
Na kɔtǝlaa sɔsaa náá tɔŋ sɩ ɩ lapa taalǝnaa kɛ sɔsɔm kɛ́.
Tǝnaɣa Pilatɩ tasa-ɩ pɔɔsʋɣʋ sɩ: N sumaɣa? Nyǝnɩ pa tɔŋʋɣʋ sɩ n lapa pǝnɛ na pǝnɛ tɔ.
Ama Yesu tá cɔ sɩ pʋlʋ. Ɩlɛna pǝ la Pilatɩ kɛ piti kɛ́ sɔsɔm.
Paa Tɛɛʋ acima wena Pilatɩ tʋlǝɣɩ salǝka tʋ nɔɣɔlʋ wei samaa caa sɩ pá tʋlɩ tɔɣɔ.
Pǝ pamna apalʋ nɔɣɔlʋ wei pa yaa sɩ Palapaasɩ tɔ, ɩ́ na lɛlaa paa kʋwa yʋlʋ kɛ tɛtʋ tɔm yoou ŋku kɩɩ kʋlaa tɔ kʋ taa na pá tǝka-wɛɣɛ salǝka.
Ḿpʋ́ɣʋ́ samaa kʋlaa na pá kpa na pá maɣana Pilatɩ sɩ ɩ́ la-wɛ ɩsɩɩ ɩ tɩɩ lakɩ-wɛ tɔ.
Tǝnaɣa Pilatɩ pɔɔsa-wɛ sɩ: Ɩ́ caa má tʋlɩ-mɛɣɛ Yuta nyǝ́ma wulaʋ sɔsɔ na?
Pǝ taɣa pʋlʋ tɔɔ kɛ́ ɩ pɔɔsa-wɛɣɛ mpʋ, ɩ ka nyǝmaɣa tǝkelekele sɩ ɩsǝsɛɛmlɛ tɔɔ kɛ́ kɔtǝlaa sɔsaa ka pona-ɩ Yesu.
Ama kɔtǝlaa sɔsaa mpɛ pa sɛɣɛsǝna yǝlaa sɩ pá tɔ sɩ Palapaasɩ kɛ pá tʋlɩ-wɛ.
Ḿpʋ́ɣʋ́ Pilatɩ taɣana samaa kɛ pɔɔsʋɣʋ sɩ: Tɔʋ, ɩsǝnaɣa ɩ́ caa má lana mǝ Yuta nyǝ́ma wulaʋ sɔsɔ ɩnɩ?
Tǝnaɣa pa mapa kapusi sɩ: Kamɩ-ɩ sǝm tesika tɔɔ.
Ɩlɛna Pilatɩ pɔɔsɩ-wɛ sɩ: Ɩlɛ ɩsaɣatʋ ntiɣi ɩ lapa? Ḿpʋ́ɣʋ́ pa tasa kapusi mapʋ na toŋ sɩ: Kamɩ-ɩ sǝm tesika tɔɔ, kamɩ-ɩ sǝm tesika tɔɔ.
Pilatɩ sɔɔlaa sɩ samaa ɩnɩ ɩ laŋlɛ ɩ́ hɛɛna-ɩ, ɩlɛna ɩ́ tʋlɩ Palapaasɩ, na ɩ́ yele na pá casa Yesu kɛ akpatɛɛ. Ɩlɛna ɩ́ kpaɣa-ɩ na ɩ́ cɛlɛ-wɛ sɩ pá polo pá kamɩ-ɩ sǝm tesika tɔɔ.
Ḿpʋ́ɣʋ́ yoolaa pona Yesu kɛ́ kʋfǝnɛɛ tǝyaɣa taɣa tɔɔ, ɩlɛna pa yaa pa looŋa tǝna.
Ḿpʋ́ɣʋ́ pa suu Yesu kɛ́ capa kʋsɛɛm tǝkpaɩɩ, na pá lʋʋ sɔwa kɛ ntenuɣu na pá te ɩ nyʋɣʋ.
Ɩlɛna pá sɛɛ-ɩ sɩ: Yuta nyǝ́ma wulaʋ sɔsɔ, fɔɔ.
Na pá makɩ ɩ nyʋɣʋ taa kɛ́ kpátʋ́ɣʋ́, na pá tɔ ɩ tɔɔ kɛ́ ntaɣama, na pá luŋiɣi ɩ tɛɛ kɛ́ akula kɛ teu tǝkulakula.
Pa tɛma-ɩ paanaʋ kɛ mpʋ, ɩlɛna pá wɔɣɔsɩ capa kʋsɛɛm ɩnɩ, na pá mǝlǝna-ɩ ɩ wontu. Ɩlɛna pá lɩɩna-ɩ sɩ pa kaŋɩ-ɩ sǝm tesika tɔɔ.
Pǝ pamna Silɛɛnɩ tʋ nɔɣɔlʋ ná lɩɩna taalɛ, pa yaa-ɩ sɩ Simɔŋ. Ɩ kɛ́ Alɛkǝsantǝlɩ na Lufusi pa caa. Tǝnaɣa pa kpipa ɩlɛ na toŋ sɩ ɩ́ sǝɣǝlɩ Yesu tesika ŋkɛ.
Ḿpʋ́ɣʋ́ pa pona Yesu kɛ́ timpi pa yaa sɩ Kɔlǝkɔta tɔ. (Pǝ hʋwɛɛ ntɛ́ sɩ nyʋmpɔɣɔlaɣa tɛ).
Ḿpʋ́ɣʋ́ pa nyǝmá sɩ pa cɛlǝɣɩ-ɩ sʋlʋm mpi pǝ taa pa sita kɔɔlɛ nte pa yaa sɩ miili tɔ sɩ ɩ́ nyɔɔ. Ama Yesu kisa nyɔɔʋ.
Pǝ waalɩ kɛ́ pa kama-ɩ sǝm tesika tɔɔ, na pá tɔ tɛtɛ kɛ́ ɩ wontu tɔɔ sɩ pa nyǝŋ ɩsǝna paa wei ɩ ká hiki tɔ na pǝ́cɔ́ pá tala-tɩ.
Waatʋ wei pa kaŋaɣa-ɩ mpʋ tɔ pǝ wɛ tanaŋ ilim kalǝfu pɔɣɔlaɣafɛɩ naanʋwa tɔɔ.
Ḿpʋ́ɣʋ́ pa lapa lampa na pá ŋmaa ɩ tɔɔ sɩ: Yuta nyǝ́ma wulaʋ sɔsɔ. Pa lapa ḿpʋ́ɣʋ́ sɩ pǝ hʋlɩ mpi pǝ tɔɔ pa lapa-ɩ mpʋ tɔ.
Pa kpɛŋna ɩ́ na ŋmɩɩlaa kɛ naalɛ na pá ká sǝm tesikasɩ tɔɔ, lɛlʋ kɛ ɩ ntɔɣɔŋ tɔɔ, na lɛlʋ kɛ ɩ mpǝtǝŋ tɔɔ, [
sɩ pǝ la ɩsɩɩ paa ŋmaawa Ɩsɔ Tɔm taa tɔ sɩ: Asaɣaa taa kɛ́ pa tʋ-ɩ.]
Yǝlaa mpa paa tɛɛkaɣana tǝna tɔ pɛlɛ pa kpɛɛtǝɣɩ nyɔɔŋ na pá tʋʋkɩ-ɩ sɩ: Anyaŋka, matɔŋ nyá tɔmna sɩ n yɔkǝɣɩ Ɩsɔ tǝsɛɛlɛ sɔsɔɔlɛ na ń taɣanɩ kʋfatɛ kɛ ŋmaʋ kɛ kʋyɛɛŋ tooso taa.
Waasɩ nyá tɩ ɩlɛ. Lɩɩ tesika tɔɔ na ń tii ɩlɛ.
Ḿpʋ́ɣʋ́ na kɔtǝlaa sɔsaa na Ɩsɔ Tɔm sɛɣɛsǝlaa tɔtɔ. Pɛlɛ pa tɔŋna-ɩ paanaʋ na pá yɔɣɔtǝɣɩ pa tǝma sɩ, ɩ yapa lɛlaa nyɔɔŋ ɩsǝnaɣa na ɩ́ kaa pǝsɩ na ɩ́ ya ɩ maɣamaɣa ɩ nyǝŋkʋ.
Pǝnɛntaa Ɩsɛɣɛlɩ wulaʋ sɔsɔ Mesii ɩ́ lɩɩ tesika tɔɔ na ɩ́ tii na tǝ́ ná na tǝ́ tisi. Pǝ kpɛŋna ɩ́ na mpa paa kama tɔ na pɛlɛ pá tʋʋkɩ-ɩ tɔtɔ.
Pǝ kɔma na pǝ tala ilim sikuɣu, ɩlɛna sǝkpɛtʋɣʋ nyala ɩcatɛ tɔɔ halǝna ilim kpili.
Ilim kpila mpʋ, ɩlɛna Yesu kiisina nɔɣɔ sɔsɔɣa sɩ: Eloi, Eloi, Lema sapatani. (Na tǝlɛ tǝ hʋwɛɛ ntɛ́ sɩ: Ma Ɩsɔ ma Ɩsɔ, pepe tɔɔ kɛ n lɔ-m?)
Mpa paa wɛ tǝna tɔ pa taa lɛlaa nɩɩ mpʋ, ɩlɛna pá tɔ sɩ: Ɩ́ nɩɩ, ɩ yaana ntɛɣɛ Ilii.
Ɩlɛna pa taa nɔɣɔlʋ kpaɣa asewa na ɩ́ polo ɩ́ lii kpalǝkpam saŋ kɛ lʋm kʋnyǝŋǝm napǝlɩ pǝ taa na ɩ́ tʋʋ kpátʋ́ɣʋ́ nɔɣɔ taa na ɩ́ hʋlɩ Yesu sɩ ɩ́ nyɔɔ. Na ɩ tɔ sɩ: Ɩ́ yele na tǝ́ ná Ilii ká kɔɔ na ɩ́ tisi-ɩ yaa ɩsǝna?
Tǝnaɣa Yesu kiisa sɔsɔm ɩlɛna ɩ́ hɛɛ.
Ḿpʋ́ɣʋ́ pʋʋɣʋ sɔsɔɔʋ ŋku kʋ kaɣa Ɩsɔ tǝsɛɛlɛ taa tɔ kʋ faɣa kʋ hɛkʋ taa kɛ́ huŋ naalɛ kɛ yem kɛ hatoo ɩsɔtaa na pǝ́ kalǝsǝna atɛ.
Lom yoolaa sɔsɔ wei ɩ ka sǝŋa Yesu ɩsɛntaa tɔ ɩ na ɩsǝna Yesu tɛma kiisuɣu na ɩ́ sɩ tɔ. Ɩlɛna ɩ́ tɔ sɩ: Tampana, yʋlʋ ɩnɛ ɩ kɛ́ Ɩsɔ Pǝyaɣa.
Alaa napǝlɩ paa sǝŋa pooluŋ na pá nyǝnǝɣɩ. Makǝtala Malɩ ka wɛ pa hɛkʋ. Ɩlɛna pǝ kaasɩ Saakɩ sǝkpelu na Yosee pa too Malɩ na Salomee tɔtɔ.
Alaa mpɛ pa tǝŋaɣa Yesu kɛ́ saa wei ɩ ka wɛ Kalilee tɔ na pá calǝsǝɣɩ-ɩ. Na pǝ kaasa alaa lɛlaa paɣalɛ mpa ɩ́ na-wɛ paa kpawa Yosalɛm tɔ.
Pǝ pamna kʋyakʋ ŋkʋɣʋ pa lakɩ acima sɔɔlʋ. Mpi tɔ pǝ feŋ kʋyakʋ kʋhɛɛsʋɣʋ kɛ́. Ḿpʋ́ɣʋ́ pǝ kɔma na pǝ kɛɛsɩ taanaɣa,
ɩlɛna Alimatee Yosɛɛfʋ kɔɔ. Mpɛ pa kotaɣana kotuɣu sɔsɔɔʋ ŋkʋ, na yǝlaa tʋkaɣana-ɩ kɛ́. Ɩ maɣamaɣa ɩ ka keŋaɣana Ɩsɔ Kawulaɣa tɔɔ. Yosɛɛfʋ ɩnɩ ɩ nyaɣa apalʋtʋ kɛ teu na ɩ́ polo ɩ́ maɣana Pilatɩ na ɩ́ sǝlǝmɩ-ɩ sɩ ɩ kpakǝɣɩ sǝtʋ.
Ama pǝ lapa Pilatɩ kɛ piti kɛ ɩsǝna ɩ sǝpa lɔŋ kɛ mpʋ tɔ. Ɩlɛna ɩ́ yaa yoolu na ɩ́ pɔɔsɩ-ɩ sɩ: Yesu sǝpa tɔ pǝ leelaa.
Yoolu heela-ɩ pǝ tampana, ɩlɛna ɩ́ ha Yosɛɛfʋ kɛ mpaaʋ sɩ ɩ́ polo na ɩ́ kpaɣa sǝtʋ.
Ḿpʋ́ɣʋ́ Yosɛɛfʋ yapa kpoŋkpontu toŋ nyǝntʋ nti pa yaa sɩ lɛŋ tɔ tǝpʋŋkahʋlʋŋa, na ɩ́ tisi sǝtʋ kɛ tesika tɔɔ na ɩ́ takɩ-ɩ pʋŋkahʋlʋŋa ŋkɛ. Ɩlɛna ɩ́ polo ɩ́ pimi-ɩ pǝlaaʋ ŋku pa hula kʋkpamʋɣʋ taa tɔ kʋ taa. Ɩlɛna ɩ́ pilimi pɩɩʋ sɔsɔɔʋ nakʋlɩ na ɩ́ suli pǝlaaʋ nɔɣɔ.
Makǝtala Malɩ na Yosee too Malɩ paa wɛɛ na pá naakɩ timpi pa pima-ɩ tɔ.
Ḿpʋ́ɣʋ́ kʋyakʋ kʋhɛɛsʋɣʋ tɛɛwa, ɩlɛna Makǝtala Malɩ na Saakɩ too Malɩ na Salomee pá ya nim sɔɔsʋŋ nyǝm sɩ pa puki na pá saɣalɩ Yesu kɛ́ pǝlaaʋ taa.
Ḿpʋ́ɣʋ́ cimaasɩ wule pa kʋla tanaŋ tǝpam na pá polo pǝlaaʋ kiŋ kɛ ilim lɩɩʋ waatʋ.
Pa pɔɔsaɣa tǝma sɩ: Awe ká tʋlɩ-tʋɣʋ pɩɩʋ ŋkʋɣʋ pǝlaaʋ nɔɣɔ ɩlɛ?
Pa kʋsa pa ɩsɛ ɩlɛna pá na sɩ pa tɛma pɩɩʋ sɔsɔɔʋ ŋkʋɣʋ pilimuɣu na pá sɩɩ kpeeŋa. Kɩɩ tɔɔ teu kɛ́.
Ɩlɛna pá sʋʋ pǝlaaʋ taa na pá maɣana ɩfepu nɔɣɔlʋ na ɩ́ suu capa kʋhʋlʋm na ɩ́ caɣa ntɔɣɔŋ tɔɔ. Ḿpʋ́ɣʋ́ sɔɣɔntʋ lapa-wɛ.
Ɩlɛna ɩfepu ɩnɩ ɩ́ heeli-wɛ sɩ: Sɔɣɔntʋ ɩ́ taa la-mɛ. Nasalɛtɩ Yesu wei pa kama sǝm tesika tɔɔ tɔɣɔ ɩ́ pɛɛkǝɣɩ. Ɩ fema, ɩ fɛɩ cǝnɛ. Ɩ́ nyǝnɩ, ɩɩ naa timpi paa hɩɩsa-ɩ tɔ.
Tɔʋ, ɩ́ polo ɩ́ heeli ɩ ɩfalaa lɛlaa na Piyɛɛ sɩ ɩ tɛɛ-mɛɣɛ nɔɣɔ kɛ Kalilee, tǝnaɣa ɩ́ ká maɣana-ɩ ɩsɩɩ ɩ ka heela-mɛ tɔ.
Pa lɩɩ pǝlaaʋ taa na sɔɣɔntʋ pɩɩ-wɛ tǝkaŋkaŋ na pá seliɣi. Ḿpʋ́ɣʋ́ pa sewa na pa sɔɣɔntʋ katatǝlaɣa tɔɔ pa ta pǝsɩ na pá heeli nɔɣɔlʋ sɩ pʋlʋ. [
Yesu fem ḿpʋ́ɣʋ́ cimaasɩ tanaŋ kʋpaŋkʋ tɛɛ tɔ, Makǝtala Malɩ tɔɔ kɛ́ ɩ caala lɩɩʋ. Alʋ ɩnɩ ɩ waalɩ kɛ́ Yesu ka tɔɣɔna alɔɣaa naatosompɔɣɔlaɣa.
Tǝnaɣa Malɩ ɩnɩ ɩ kʋlaa na ɩ́ pona laapaalɩ kɛ ɩ́ na mpa paa wɛɛ na pá caɣa lǝyaɣa na pá wiiki tɔ.
Alʋ ɩnɩ ɩ heela-wɛɣɛ mpʋ sɩ Yesu wɛna ɩ weesuɣu na ɩnɩ ɩ maɣamaɣa ɩ na-ɩ tɔ. Pa ta mʋ ɩ tɔm.
Pǝlɛ pǝ waalɩ Yesu lɩɩ pa taa naalɛ tɔɔ na wɛɛtʋ lɛntɩ kɛ waatʋ wei pɛlɛ pa wɛ mpaaʋ taa na pá puki tawa taa tɔ.
Ḿpʋ́ɣʋ́ pɛlɛ pa mǝlaa na pá heeli lɛlaa, na pɛlɛ tɔtɔ pa ta mʋ-tɩ.
Pǝ waalɩ kɛ́ Yesu lɩɩ ɩ ɩfalaa naanʋwa na kʋlʋm tɔɔ kɛ́ waatʋ wei pa caɣa tɔɣɔʋ tɔ, na ɩ́ kalǝna-wɛ sɩ: Pepe tɔɔ kɛ́ ɩ́ lapa katɛ na mǝ laŋa la kpɩɩsǝŋ na pá heeli-mɛ sɩ ma fema na ɩ́ ta tisi.
Pǝlɛ pǝ waalɩ ɩ tɔma-wɛ sɩ: Ɩ́ ya antulinya tǝna taa na ɩ́ heeli paa wei kɛ́ ma Laapaalɩ Kʋpaŋ.
Ye wei ɩ mʋwa na pá sɔ-ɩ Ɩsɔ lʋm, pɩɩ ya pʋntʋ nyʋɣʋ. Ama ye wei ɩ kisa tǝ mʋɣʋ, paa kʋ pʋntʋ tɔm.
Ye mpa pa mʋwa, piti tǝma nna paa la tɔɣɔlɔ. Paa tɔɣɔnɩ alɔɣaa na ma toŋ, na pá yɔɣɔtɩ nsǝma lɛnna.
Paa kpa tʋmaa na pa niŋ, yaa pá nyɔɔ kɔɔ wena a kʋɣɩ yǝlaa tɔ, pǝ kaa la-wɛɣɛ pʋlʋ. Paa tǝnɩ kʋtɔntʋnaa tɔɔ kɛ́ niŋ na pǝ́ waa-wɛ.
Tacaa Yesu tɛma ɩ ɩfalaa kɛ yɔɣɔtǝnaʋ kɛ mpʋ, ɩlɛna pǝ kpaasɩ-ɩ ɩsɔtaa na ɩ́ caɣa Ɩsɔ kɔŋkɔŋ taa.
Ḿpʋ́ɣʋ́ ɩ ɩfalaa ná tɛɛwa na pá heeliɣi Laapaalɩ Kʋpaŋ kɛ paa timpi. Tacaa ka wɛ pa waalɩ kɛ́ pa kʋlapʋtʋ taa na ɩ́ kʋsǝɣɩ pa waasʋnaa nyɔɔŋ na piti tǝma wena a tɔŋna lapʋ tɔ.]
Ma yʋlʋ Teufiili, yǝlaa paɣalɛ maɣasaa sɩ pá kɛɛsɩ mpi pǝ lapa tá hɛkʋ taa tɔɣɔ takǝlaɣa taa.
Ɩsɩɩ mpa pa nana pa ɩsɛ kɛ pǝ kancaalaɣa na pá pǝsɩ Ɩsɔ Tɔm tǝmlɛ nyǝ́ma tɔ.
Ma maɣamaɣa ma tɛma yasʋɣʋ kɛ pǝ kpaɣaʋ tɔm ntɩ tǝ kancaalaɣa tɔ, na ma nawa pǝ tampana tǝna. Pǝ tɔɔ kɛ́ pǝ lapa-m teu sɩ má kɛɛsɩ-ŋ tɔm ntɩ tǝ tǝna tǝcʋŋŋ ma yʋlʋ kʋpaŋ.
Sɩ ń cɛkǝna pǝ tǝna mpi pa sɛɣɛsa-ŋ tɔ pǝ tampana kɛ teu.
Yuta wulaʋ sɔsɔ Helɔtɩ waatʋ taa, kɔtʋlʋ nɔɣɔlʋ ɩ ka wɛ Apiya kɔtǝlaa looŋa taa, pá yaa-ɩ sɩ Sakalɩ. Ɩ alʋ ka kɛ́ kɔtʋlʋ Alɔŋ lʋlʋɣʋ tʋ, pa yaa ɩ́lɛ́ sɩ Ɩlisapɛtɩ.
Pa naalɛ ɩnɩ pa tɔntɛ ka kɛɛsa Ɩsɔ kɛ́. Pǝ́cɔ́ pa tǝŋaɣa Tacaa kʋsǝsɩɩtʋ na ɩ kʋheelitu tǝnaɣa teitei.
Ɩlisapɛtɩ ka kɛ́ kaalʋlaɣa, ɩlɛ pa fɛɩna pǝyaɣa. Pǝyele pa naalɛ ɩnɩ pa pɩɩwa.
Ḿpʋ́ɣʋ́ kʋyakʋ nakʋlɩ pǝ tala Sakalɩ looŋa tǝmlɛ waatʋ, ɩlɛna ɩ́ polo na ɩ́ tɔŋna kɔtʋɣʋ tǝmlɛ lapʋ kɛ Ɩsɔ tǝsɛɛlɛ taa.
Ḿpʋ́ɣʋ́ pa tɔ tɛtɛ ɩsɩɩ kɔtǝlaa lakɩ tɔ, ɩlɛna pǝ́ kpa Sakalɩ sɩ ɩ́ sʋʋ na ɩ́ wɔ tulaalʋnaa kɛ hatoo kɔtaɣa tǝlatɛ tɔɔ.
Na yǝlaa samaa tǝna wɛ awalɩ na pá tɔŋna Ɩsɔ sǝlǝmʋɣʋ kɛ tulaalʋ wɔpʋ waatʋ.
Tǝnaɣa Tacaa ɩsɔtaa tillu nɔɣɔlʋ ɩ lɩɩ Sakalɩ tɔɔ na ɩ́ sǝŋ tulaalʋ kɔtaɣa tǝwɔtɛ ntɔɣɔŋ tɔɔ.
Waatʋ wei Sakalɩ nawa ɩsɔtaa tillu ɩlɛna sɔɣɔntʋ kpa-ɩ na ɩ laŋlɛ cɛ.
Ama ɩsɔtaa tillu heela-ɩ sɩ: Sakalɩ taa nyá, Ɩsɔ mʋ nyá sǝlǝmʋɣʋ. Nyá alʋ Ɩlisapɛtɩ ká lʋlɩ-ŋ apalʋpǝyaɣa, na n ká ha-kɛɣɛ hǝtɛ sɩ Yohaanɩ.
Nyá laŋlɛ ká hɛɛna-kɛ pǝ tɩɩ fɛɩ, na paɣalɛ laŋa ká hʋlǝmǝna ka lʋlʋɣʋ.
Pǝ taɣa pʋlʋ, kaa la sɔsɔ kɛ Tacaa ɩsɛntaa. Ka kaa tǝŋ sʋlʋmaɣa yaa kʋnyɔnyɔɔm kʋkʋkʋm napǝlɩ. Feesuɣu Naŋŋtʋ toŋ ká wɛɛ ka taa kɛ́ sɔsɔm kɛ hatoo ka too lotu taa.
Kaa mǝŋna Ɩsɛɣɛlɩ nyǝ́ma paɣalɛ kɛ pa Caa Ɩsɔ kiŋ.
Kaa yoosi ka tǝmlɛ kɛ Ɩsɔ ɩsɛntaa na Feesuɣu Naŋŋtʋ toŋ. Ka lǝmaɣasǝlɛ na ka toŋ ká wɛɛ ɩsɩɩ Ilii. Kaa kpɛntɩ caanaa na pa piya. Kaa la na kaanɩɩtʋnaa tǝŋ tampana. Kaa la ḿpʋ́ɣʋ́ sɩ ká taɣanɩ Tacaa kɛ yǝlaa kʋpampama mpa pa mʋna ɩ tǝmlɛ lapʋ tɔ.
Tǝnaɣa Sakalɩ cɔ ɩsɔtaa tillu sɩ: Nyá tɔm tǝnɛ tǝ wɛ mʋɣʋ ntɛ? Pǝ taɣa pʋlʋ, ma wɛʋ ɩsǝntɔ tɔ, ma pɩɩwaɣa. Pǝ́cɔ́ ma alʋ maɣamaɣa ná pɩɩwa.
Ḿpʋ́ɣʋ́ ɩsɔtaa tillu cɔ-ɩ sɩ: Maɣa Kapiyɛɛ kɛ́, Ɩsɔ cɔlɔɣɔ ma wɛɛ. Ɩnɩ ɩ tilina-m sɩ má yɔɣɔtǝna-ŋ na má heeli-ŋ tɔm kʋpantʋ tǝnɛ.
Mpi pǝ tɔɔ n ta tʋna ma tɔm nti tɩɩ tɛ na tǝ́ la tampana kɛ tǝ waatʋ tɔ pǝ tɔɔ n ká la kamumuka. Nyá nɔɣɔ kaa kuli, halǝna wule nte ma tɔm tǝnɛ tɩɩ la ɩsɩɩ ma yɔɣɔtʋɣʋ tɔ.
Waatʋ ɩnɩ tɔ na yǝlaa wɛ awalɩ kɛ́ na pá taŋa Sakalɩ na piti kɛ́ mpi pǝ tɔɔ ɩ taaŋa sɔsɔm kɛ hatoo pǝ taa tǝna tɔ.
Waatʋ wei ɩ lɩɩwa tɔ ɩ ta pǝsɩ na ɩ́ yɔɣɔtǝna-wɛ. Ɩlɛna pɛlɛ pá cɛkǝna sɩ ɩ ná pʋlʋɣʋ pǝ taa tǝna. Ḿpʋ́ɣʋ́ ɩ yɔɣɔtǝna-wɛ na niŋ, na ɩ nɔɣɔ sula mpʋ.
Sakalɩ tǝmlɛ kʋyɛɛŋ tɛma Ɩsɔ tǝsɛɛlɛ sɔsɔɔlɛ taa, ɩlɛna ɩ́ kpe.
Pǝ lapa wɛɛ naalɛ, ɩlɛna ɩ alʋ Ɩlisapɛtɩ la teu. Ḿpʋ́ɣʋ́ ɩ ŋmɛla ɩsɔtʋnaa kakpasɩ na ɩ́ tɔ sɩ:
Tacaa lǝsʋɣʋ ma fɛɛlɛ tǝnɛɣɛ pǝnɛntɛɣɛ yǝlaa taa tɔ, kʋpantʋ kɛ ɩ lapa-m sɔsɔm.
Pǝ kɔma na Ɩlisapɛtɩ ɩsɔtʋnaa la naatoso, ɩlɛna Ɩsɔ tili ɩsɔtaa tillu Kapiyɛɛ kɛ Kalilee ɩcatɛ nte pa yaa sɩ Nasalɛtɩ tɔ tǝ taa kɛ́ pɛɛlɔ nɔɣɔlʋ ɩ kiŋ.
Pɛɛlɔ ɩnǝɣɩ Tafiiti lʋlʋɣʋ taa tʋ Yosɛɛfʋ ka mʋsaa, na pá yaa-ɩ sɩ Malɩ.
Ɩsɔtaa tillu pola ɩ kiŋ na ɩ́ tɔmɩ-ɩ sɩ: Ma sɛɛ-ŋ. Tacaa wɛ nyá waalɩ kɛ́, ɩ hʋla-ŋ pɛɛlɛɛ pǝ tɩɩ fɛɩ.
Ḿpʋ́ɣʋ́ Malɩ laŋlɛ cɛpǝna ɩsɔtaa tillu tɔm ntǝɣɩ sɔsɔm, na ɩ́ maɣasɩ sɛɛtʋ ntɩ tǝ hʋwɛɛ kɛ ɩ taa ɩ ta cɛkǝna.
Ḿpʋ́ɣʋ́ ɩsɔtaa tillu tɔma-ɩ sɩ: Malɩ taa nyá, kʋpantʋ kɛ Ɩsɔ caana-ŋ.
Nyǝnɩ, n ká la teu, n ká lʋlɩ apalʋpu na ń yaa-ɩ sɩ Yesu.
Ɩ ká la sɔsɔ na paa yaa-ɩ sɩ ɩsɔtaa Ɩsɔ Sɔsɔ Pǝyalʋ. Tacaa Ɩsɔ ká cɛlɛ-ɩ ɩ lɔŋcɛ Tafiiti kawulaɣa.
Ɩ ká la Yakɔpʋ piitim nyǝ́ma wulaʋ sɔsɔ kɛ tam tɔɔ, ɩ kawulaɣa kaa sɩɩ tǝnaɣa.
Ḿpʋ́ɣʋ́ Malɩ pɔɔsa ɩsɔtaa tillu sɩ: Ɩsǝnaɣalɛ pɩɩ la mpʋ na má ta nyǝnta apalʋ?
Ɩlɛna ɩsɔtaa tillu cɔ Malɩ sɩ: Feesuɣu Naŋŋtʋ ká tiina nyá tɔɔ, na ɩsɔtaa Ɩsɔ Sɔsɔ ká lana ɩ toma kɛ nyá kiŋ. Pǝ tɔɔ kɛ́ pǝyaɣa ŋka n ká lʋlɩ tɔ paa yaa-kɛ sɩ yʋlʋ naŋŋtʋ na Ɩsɔ Pǝyalʋ.
Nyǝnɩ, nyá lʋlʋɣʋ tʋ Ɩlisapɛtɩ wei pa yaakaɣa kaalʋlaɣa tɔ, ɩ haɣa apalʋpǝyaɣa hɔɣɔ na ɩ kpatǝlaɣa, halɩ ɩ ɩsɔtʋnaa naatoso kɔlɔ.
Pǝ taɣa pʋlʋ, Ɩsɔ tá kpisi pʋlʋpʋ se.
Ḿpʋ́ɣʋ́ Malɩ tɔma sɩ: Ma tɩɩ kɛ́ Tacaa tǝmlɛ tʋ kɛ́. Ɩsɔ ɩ́ mʋ nyá nɔɣɔ. Ɩlɛna ɩsɔtaa tillu yele-ɩ na ɩ́ tɛɛ.
Wɛɛ anɩ a taa kɛ́ Malɩ kʋlaa na ɩ́ lɔɣɔ ɩ tǝɣɩ Yuta ɩcatɛ natǝlɩ tǝ taa kɛ́ pɔ́ɔ́ŋ taa.
Ɩ talaa ɩlɛna ɩ́ sʋʋ Sakalɩ tǝyaɣa na ɩ́ sɛɛ Ɩlisapɛtɩ.
Waatʋ wei Ɩlisapɛtɩ nɩɩ Malɩ sɛɛtʋ kɛ kpakpaa tɔ, ḿpʋ́ɣʋ́ ɩ taa pǝyaɣa yɔkaa na Feesuɣu Naŋŋtʋ toŋ tii ɩ tɔɔ.
Na ɩ́ yɔɣɔtǝna nɔɣɔ sɔsaɣa sɩ: Ɩsɔ koola-ŋ kʋpantʋ kɛ alaa taa, na ɩ koola pǝyaɣa ŋka n ka lʋlɩ tɔɣɔ kʋpantʋ tɔtɔ.
Halɩ ma taka ma tɔɔ kɛlɛ wei ɩ ka lʋlɩ ma Caa tɔ ɩ kɔma cɔɔʋ na?
Ma nɩɩ nyá sɛɛtʋ na ma taa pǝyaɣa yɔkǝna laŋhʋlʋmlɛ kɛ kpakpaa.
Ama n nɩɩ leleŋ yoo. Pǝ taɣa pʋlʋ, n tɛma nyá taa na tɔm nti Tacaa heela-ŋ sɩ ɩ ká la-ŋ tɔ.
Ḿpʋ́ɣʋ́ Malɩ tɔma sɩ: Ma sama Ɩsɔ kɛ́ hatoo ma lotu taa kɛ́ ɩ kǝlʋɣʋ tɔɔ.
Ma laŋlɛ hʋlʋmǝna ma waasʋlʋ Ɩsɔ pǝ tɩɩ fɛɩ.
Pǝ taɣa pʋlʋ, ɩ nawa ɩ tǝmlɛ tʋ kʋnyɔntʋ má. Saŋa waalɩ yǝlaa tǝna ká yaa-m sɩ leleŋ nɩɩlʋ.
Pǝ taɣa pʋlʋ, Toma tǝna tʋ lapa-m kʋpantʋ sɔsɔɔntʋ kɛ sɔsɔm. Ama ɩ hǝtɛ kɛ́ sɔsɔɔlɛ kɛ́.
Ɩ wiiki mpa pa nyaŋna-ɩ na pá see-ɩ tɔ pa pǝtɔɔtǝlɛ kɛ paa pepe wule.
Ɩ hʋla ɩ toma kɛ sɔsɔm. Ɩ yasa mpa pa lotu taa wɛ ɩsǝcaʋ hʋwɛɛ tɔ.
Ɩ kʋsa awulaa sɔsaa kɛ pa kumlee tɔɔ, na ɩ́ tɔɣɔnɩ-wɛ. Ɩ kʋsa kʋnyɔntʋnaa nyɔɔŋ.
Ɩ haɣasa nyɔɣɔtʋnaa kɛ tɔɣɔnaɣa kʋpaŋka. Ɩ tɔɣɔna toŋtʋnaa kɛ niŋ naanʋwa.
Ɩ sɛɛna ɩ ɩfalaa Ɩsɛɣɛlɩ nyǝ́ma tɔɔ. Ɩ lapa nti ɩ ka sɩɩ ta lɔŋcɛnaa sɩ ɩ ká la tɔ.
Ɩsɩɩ ɩ ka heeluɣu ta caanaa Apǝlaham na ɩ piitim nyǝ́ma kɛ tam tɔɔ tɔ.
Malɩ caɣa Ɩlisapɛtɩ kiŋ ɩsɩɩ ɩsɔtʋnaa tooso, ɩlɛna ɩ́ kpe.
Pǝ kɔma na pǝ tala Ɩlisapɛtɩ lʋlʋɣʋ, ɩlɛna ɩ́ lʋlɩ apalʋpǝyaɣa.
Ḿpʋ́ɣʋ́ ɩ cɔlɔ nyǝ́ma na ɩ lʋlʋɣʋ nyǝ́ma nɩɩwa sɩ Tacaa lapa-ɩ kʋpantʋ kɛ sɔsɔm. Ɩlɛna pa na-ɩ pá kpɛntɩ na pa laŋa hɛɛ sɔsɔm.
Pǝyaɣa kʋyɛɛŋ lapa pǝlefɛi naanʋwa ɩlɛna pá kɔɔ-kɛɣɛ pɛlʋɣʋ, na pá tɔŋ sɩ pa haa-kɛɣɛ ka caa hǝtɛ sɩ Sakalɩ.
Tǝnaɣa ka too yɔɣɔtaa sɩ: Aaɩ, Yohaanɩ kɛ paa yaa-kɛ.
Ḿpʋ́ɣʋ́ pɛlɛ pa tɔma sɩ: Nyá lʋlʋɣʋ taa aweɣe paa yaawa hǝtɛ ńtɛ́?
Tǝnaɣa pa yɔɣɔtǝna ka caa na niŋ sɩ pa naa nte ɩ luɣu wɛɛ sɩ pá yaa-kɛ tɔ.
Ḿpʋ́ɣʋ́ ɩ hʋlaa sɩ pá kɔna-ɩ kpaata. Pa kɔnaa, ɩlɛna ɩ́ ŋmaa sɩ ka hǝtɛ ntɛ́ Yohaanɩ. Ɩlɛna pǝ́ la pa tǝnaɣa piti.
Tǝnaɣa Sakalɩ nsǝmlɛ hɛta kpakpaa na ɩ́ sʋʋ yɔɣɔtaɣa, na ɩ́ saŋ Ɩsɔ na nɔɣɔ sɔsɔɣa.
Ḿpʋ́ɣʋ́ sɔɣɔntʋ kpa pa cɔlɔ nyǝ́ma tǝna, na Yuta pɔ́ɔ́ŋ taa nyǝ́ma tǝna lakaɣa tǝ faaci.
Pa tǝna mpa pa nɩɩwa tɔm tǝnɛ tɔ pa maɣasa-tǝɣɩ pa taa na pá tɔŋ sɩ: Pepeɣe pǝyaɣa kanɛ kaa tɛ na ká la? Pǝ taɣa pʋlʋ, Tacaa ka wɛ ka waalɩ kɛ́ teu kɛ́.
Ḿpʋ́ɣʋ́ Feesuɣu Naŋŋtʋ toŋ kʋlǝna Sakalɩ kɛ sɔsɔm, na ɩ́ ná tɔmnaa na ɩ́ sʋʋ tǝ yɔɣɔtʋɣʋ sɩ:
Tǝ sa Tacaa Ɩsɛɣɛlɩ Ɩsɔ. Ɩ paasǝna ɩ yǝlaa kɛ nɔɔnɔɔ. Ɩ hɛta-tʋɣʋ tá yomle.
Ɩ lǝsa-tʋɣʋ waasʋlʋ wei ɩ wɛna toma tɔɣɔ ɩ tǝmlɛ tʋ Tafiiti lʋlʋɣʋ taa.
Mpʋ ɩnǝɣɩ ɩ ka lapa na ɩ kʋyɔɣɔtʋtʋ tɛlǝsǝlaa kʋpama kpaalɩ.
Halɩ ɩ sɩɩ ɩ nɔɣɔ sɩ ɩ ká ya-tʋɣʋ ta kolontunaa na mpa pa luɣu fɛɩ-tʋ tɔ pa niŋ taa.
Na ɩ́ wii ta caanaa caanaa pǝtɔɔtǝlɛ, na ɩ́ tɔɔsɩ nɔɔsɩ pɛɛlʋɣʋ kʋpam mpi ɩ́ na-wɛ paa pɛɛlaa na tampana tɔ.
Ɩ ka tɩɩ yɔɣɔtǝna tuunaʋ kɛ ḿpʋ́ɣʋ́ tá caanaa caanaa caa sɔsɔ Apǝlaham kiŋ kɛ́,
sɩ ɩ ká ya-tʋɣʋ ta kolontunaa niŋ taa, na tǝ́ paasǝna ɩ luɣu nyǝntʋ na sɔɣɔntʋ fɛɩ.
Na tǝ́ wɛɛ tǝnaŋŋ kɛ́ ɩ ɩsɛntaa. Ɩsaɣatʋ kaa wɛɛ halǝna ta sǝm.
Pǝyaɣa nyá, paa yaa nyá sɩ ɩsɔtaa Ɩsɔ Sɔsɔ kʋyɔɣɔtʋtʋ tɛlǝsʋlʋ. Pǝ taɣa pʋlʋ, n ká tɛɛ ta Sɔsɔ kɛ nɔɣɔ na n taɣanɩ ɩ mpaaŋ.
N ká heeli ɩ yǝlaa kɛ ɩsǝna paa la na pa ɩsaɣatʋ taɣanɩ na pǝ́ ya pa nyɔɔŋ tɔ.
Ta Ɩsɔ kɛ́ yʋlʋ pǝtɔɔtǝlɛ tʋ, na ɩ hʋ́lǝ́ɣɩ́ suulu. Ilim lɩɩkɩ tanaŋ na pǝ tewa sɔsɔm kɛ ɩsǝna tɔ, ḿpʋ́ɣʋ́ ɩ ka kɔna tá nyʋɣʋ yapʋ.
Pɩɩ lɩɩna ɩsɔtaa na pǝ́ waasɩ mpa pa wɛ sǝkpɛtʋɣʋ tɛɛ na pá nɩɩkɩ sǝm sɔŋ tɔ. Pɩɩ la na tǝ nyɩ alaafǝya mpaaʋ.
Pǝyaɣa tɔŋna pɩɩʋ na ká nyǝŋ laɣatʋ na ká caɣa nyɩɩtʋ taa. Halǝna kʋyaŋku ka lɩɩ Ɩsɛɣɛlɩ nyǝ́ma taa kɛ́ patǝma tɔ.
Waatʋ ɩnɩ ɩ taa kɛ́ Wulaʋ sɔsɔ Akusi kpaalaa sɩ paa kala ɩ tɛtʋ tǝna taa yǝlaa.
Kʋkalʋɣʋ kancaalaɣa ŋyǝŋkʋ kʋnɛ kʋ lapa Silii kʋfǝnɛɛ Kiliniyusi pɔɔlɛ taa.
Ḿpʋ́ɣʋ́ paa wei ɩ pola ɩ ɩcatɛ taa sɩ pá kala-ɩ.
Pǝ tɔɔ kɛ́ Yosɛɛfʋ lɩɩna Nasalɛtɩ ɩcatɛ kɛ Kalilee na ɩ́ polo Yuta kɛ wulaʋ Tafiiti ɩcatɛ Pɛtǝlɛhɛm taa,
sɩ pá kala ɩ́ na ɩ amʋsaɣa ahonto Malɩ. Pǝ taɣa pʋlʋ, ɩ kɛ́ Tafiiti lʋlʋɣʋ taa tʋ.
Ḿpʋ́ɣʋ́ waatʋ wei pa wɛ tǝna tɔ, Malɩ lʋlʋɣʋ talaa.
Ɩlɛna ɩ́ lʋlɩ ɩ kancaalaɣa pǝyaɣa kɛ apalʋpǝyaɣa. Na ɩ́ hɩɩsɩ-kɛɣɛ wontu kʋtɔɣɔʋ tǝtʋlɛ taa na ɩ́ takɩ-kɛɣɛ saalasɩ. Pǝ taɣa pʋlʋ, tǝcaɣalɛ taa tala-wɛɣɛ mʋʋlaa tǝsʋʋlɛ.
Tiikilaa napǝlɩ paa wɛ ɩcatɛ ńtɛ́ tǝ tawa taa na pá feŋiɣi pa kalǝkǝŋ kɛ ahoo ahoo.
Tǝnaɣa Tacaa ɩsɔtaa tillu kɔma pa kiŋ na Tacaa teeli na pa tɔɔ ɩsɩɩ kɔkɔ sɔsɔɔŋka nyalǝmǝlɛ. Ḿpʋ́ɣʋ́ sɔɣɔntʋ kpa-wɛɣɛ sɔsɔm.
Ama ɩsɔtaa tillu tɔma-wɛ sɩ: Sɔɣɔntʋ ɩ́ taa kpa-mɛ. Pǝ taɣa pʋlʋ, ma kɔmaɣa sɩ ma heeliɣi-mɛɣɛ tɔm kʋpantʋ nti yǝlaa tǝna laŋa ká hɛɛna teu tɔ.
Tɔm ntǝɣǝlɛ sɩ, pa lʋla-mɛɣɛ waasʋlʋ kɛ saŋa ahoo anɛɣɛ Tafiiti ɩcatɛ taa wei ɩ kɛ́ Tacaa Kilisiti tɔ.
Ɩɩ naa ɩsǝna ɩ́ ká nyǝna-ɩ tɔ. Ɩ́ ká maɣana pa hɩɩsa ahʋlʋm nɔɣɔlʋ kɛ wontu kʋtɔɣɔʋ tǝtʋlɛ taa na pá taka-ɩ saalasɩ.
Ḿpʋ́ɣʋ́ ɩsɔtaa tillaa samaa tuutuuma sɔɔsa ɩsɔtaa tillu ɩnɩ ɩ tɔɔ kɛ́ kpakpaa na pá saŋ Ɩsɔ na yontu sɩ:
Ɩsɔ kɛlɛ teeli tʋ tǝkpapa kɛ hatoo ɩsɔtaa te. Atɛ yǝlaa mpa ɩ sɔɔlaa tɔ pa laŋa ɩ́ hʋlʋmɩ.
Waatʋ wei ɩsɔtaa tillaa yela tiikilaa na pá mǝlɩ ɩsɔtaa tɔ tiikilaa mpɛ pa tɔma pa tǝma sɩ: Tǝ́ kʋlɩ na tǝ́ polo Pɛtǝlɛhɛm tǝna, na tǝ́ ná mpi pǝ lapa na Tacaa heeliɣi-tʋɣʋ pǝ tɔm tɔ.
Ḿpʋ́ɣʋ́ tiikilaa lɔɣɔ pa tɩ na pá maɣana Malɩ na Yosɛɛfʋ na pá hɩɩsa ahʋlʋm ɩnǝɣɩ wontu kʋtɔɣɔʋ tǝtʋlɛ taa.
Tiikilaa tɛma-kɛɣɛ naʋ, ɩlɛna pá kɛɛsɩ nti ɩsɔtaa tillu ka tɛma-wɛɣɛ heeluɣu kɛ ahʋlʋm ɩnɩ ɩ tɔm tɔ.
Ḿpʋ́ɣʋ́ piti kpa pa tǝna mpa pa nɩɩ tiikilaa tɔm ntɩ tɔ.
Ḿpʋ́ɣʋ́ Malɩ tɔka tɔm ntɩ tǝ tǝnaɣa ɩ taa na ɩ́ maɣasǝɣɩ tǝ hʋwɛɛ.
Tiikilaa mpɛ pa mǝlaɣa kpente ɩlɛna, pá pʋɣʋlǝɣɩ Ɩsɔ sɔsɔɔntʋ na pá saŋɩ-ɩ pǝ tǝna mpi pa nɩɩwa na mpi pa nawa tɔ pǝ tɔɔ. Pǝ taɣa pʋlʋ, pǝ tǝna pǝ lapa teitei kɛ́ ɩsɩɩ ɩsɔtaa tillu ka kɛɛsʋɣʋ-wɛ tɔ.
Pǝyaɣa ŋkɛ ka kʋyɛɛŋ kɔma na pǝ́ tala pǝlefɛi naanʋwa sɩ pa pɛlǝɣɩ-kɛ tɔ, pa ha-kɛɣɛ hǝtɛ nte ɩsɔtaa tillu ka heela-wɛ na pǝ́cɔ́ ka too kpaɣa ka hɔɣɔ tɔ sɩ Yesu.
Ḿpʋ́ɣʋ́ waatʋ wei pǝ tapa sɩ Yosɛɛfʋ na Malɩ pá kɔtɩ pa tɩ taɣanʋɣʋ tɔɔ ɩsɩɩ paa kɛɛsʋɣʋ Moisi kʋsǝsɩɩɩtʋ taa tɔ, pa pona pǝyaɣa kɛ Yosalɛm sɩ pa hʋ́lɩ́-kɛɣɛ Tacaa.
Pǝ taɣa pʋlʋ, paa ŋmaa ḿpʋ́ɣʋ́ Tacaa kʋsǝsɩɩtʋ taa kɛ́ sɩ: Paa apalʋpǝyaɣa kancaalaɣa nyǝŋka ŋka Tacaa tǝnna-kɛ.
Na pa polaa sɩ pa lakɩ kɔtaɣa na ɩhokasɩ naalɛ yaa alukukunaa naalɛ ɩsɩɩ paa kɛɛsʋɣʋ Tacaa kʋsǝsɩɩtʋ taa tɔ.
Apalʋ nɔɣɔlʋ ɩ ka wɛ Yosalɛm na pá yaa-ɩ sɩ Simiyɔŋ. Apalʋ ɩnɩ ɩ tǝŋaɣa tampana, na ɩ ɩsǝlɛ sɛɛna Ɩsɔ tǝmlɛ, na ɩ taŋaa sɩ ɩ́ na wei ɩ ká kɔɔ na ɩ́ waasɩ Ɩsɛɣɛlɩ nyǝ́ma tɔ. Na Feesuɣu Naŋŋtʋ wɛ ɩ waalɩ.
Feesuɣu Naŋŋtʋ ɩnɩ ɩ ka hʋlǝna-ɩ sɩ ɩ ká ná Tacaa tillu Mesii na pǝ́cɔ́ ɩ́ sɩ.
Ḿpʋ́ɣʋ́ Feesuɣu Naŋŋtʋ lapa na ɩ́ polo Ɩsɔ tǝsɛɛlɛ taa kɛ́ waatʋ wei ahʋlʋm caa na ɩ too pa pona-ɩ sɩ pa lakɩ ɩ tɔɔ kɛ́ mpi paa sɩɩwa tɔ.
Ḿpʋ́ɣʋ́ ɩ mʋ-ɩ ɩ niŋ taa na ɩ́ sɛɛ Ɩsɔ sɩ:
Pǝnɛntɛ Tacaa, nti n ka yɔɣɔtaa tɔ n lapa-tɩ. Ɩlɛ yele nyá tǝmlɛ tʋ má na má tɛɛna laŋhʋlʋmlɛ.
Ma nana ma ɩsǝpǝle kɛ waasʋlʋ
wei n taɣana yǝlaa tǝna ɩsɛntaa tɔ.
Fǝtǝla wei piitimnaa ká nana tɔ. Ɩnǝɣǝlɛ Ɩsɛɣɛlɩ nyǝ́ma teeli.
Ḿpʋ́ɣʋ́ piti kpa ka caa na ka too na nti ɩnɩ ɩ yɔɣɔta ka tɔɔ kɛ́ mpʋ tɔ.
Ḿpʋ́ɣʋ́ Simiyɔŋ koola-wɛɣɛ kʋpantʋ na ɩ́ tɔ ka too Malɩ sɩ: Pǝyaɣa kanɛ ka nyǝntɛ ntɛ́ sɩ ká hu paɣalɛ na ká kʋsɩ paɣalɛ kɛ Ɩsɛɣɛlɩ taa. Yǝlaa paɣalɛ ká kpɛɛsǝna mpi ɩ ká hʋ́lɩ́-wɛ tɔ.
Pɩɩ kuli pa paɣalɛ taa tɔmnaa tɔɔ tǝkeelee. Laŋwakǝllɛ sɔsɔɔlɛ ká tʋlɩ toto nyaɣa pʋ́ʋ́ɣʋ́ ɩsɩɩ laɣatɛ kɛ pa sɔpa-ŋ.
Ɩsɔ kʋyɔɣɔtʋtʋ tɛlǝsʋlʋ alʋnyǝŋ nɔɣɔlʋ ɩ ka wɛ tǝna tɔtɔ. Asɛɛ lʋlʋɣʋ taa tʋ Fanʋwɛlɩ pɛɛlɔ Ana. Ɩ kpatǝla teu tǝkuŋkuŋku. Ɩ saaʋ ɩ paalʋ tɔ, pɩɩsɩ naatosompɔɣɔlaɣa kɛ pa caɣaa ɩlɛna ɩ́lɛ́ ɩ sɩ.
Na ɩnɩ ɩ caɣa mpʋ halǝna pɩɩsɩ nɩɩnaasa na liɣiti. Ɩlɛ Ɩsɔ tǝsɛɛlɛ taa kɛ́ ɩ ka wɛ tam na ɩ́ lakɩ Ɩsɔ tǝmlɛ kɛ ilim na ahoo. Paa Ɩsɔ sǝlǝmʋɣʋ ɩ sǝlǝmǝɣɩ, paa nɔhɔkʋtʋ ɩ hɔkǝɣɩ.
Simiyɔŋ pa tɔŋna ḿpʋ́ɣʋ́ lapʋ tɔɣɔ ɩnɩ ɩ kɔma na ɩ́ sʋʋ Ɩsɔ kɛ́ sam, na ɩ́ yɔɣɔtǝɣǝna pa tǝna mpa pa taŋaa sɩ Ɩsɔ ɩ́ waasɩ Yosalɛm tɔɣɔ Yesu tɔm.
Waatʋ wei pa tɛma pǝ tǝna mpi pa kɛɛsa Tacaa kʋsǝsɩɩtʋ taa tɔɣɔ lapʋ tɔ, Yosɛɛfʋ na Malɩ pa mǝla pa tɛ Nasalɛtɩ kɛ Kalilee.
Mpʋ tɔ na pǝyaɣa tɔŋna pɩɩʋ na ka tɔnʋɣʋ tɔkǝɣɩ na ká tɔŋna laɣatʋ nyǝm kɛ teu na Ɩsɔ wɛ ka waalɩ.
Paa pǝnaɣa ŋka Yesu nyǝ́ma pukaɣa Yosalɛm kɛ Tɛɛʋ acima tɔɣɔʋ kɛ́.
Yesu lʋlʋɣʋ pǝnaɣa naanʋwa na naalɛ nyǝŋka taa pa pola acima tɔtɔ ɩsɩɩ pa tɩɩ pukuɣu tɔ.
Acima wɛɛ kɔma na a tɛ ɩlɛna ɩ nyǝ́ma tʋ mpaaʋ na pá kpeŋ. Ama Yesu ná saala Yosalɛm, na ɩ nyǝ́ma ta nyɩ mpʋ.
Pɛlɛ paa hʋʋwa sɩ ntanyɩ ɩ wɛ tɔntaa lɛlaa taa, halǝna pá tɔ ilim na pǝ tɛm ɩlɛna pá sʋʋ-ɩ pɛɛkʋɣʋ kɛ pa lʋlʋɣʋ nyǝ́ma na pa asǝmaa kiŋ.
Pa ta na-ɩ, ɩlɛna pá taɣanɩ Yosalɛm kɛ mǝlʋɣʋ sɩ pa pɛɛkǝɣɩ-ɩ.
Pǝ lapa kʋyɛɛŋ tooso ɩlɛna pá na-ɩ Ɩsɔ tǝsɛɛlɛ taa na ɩ́ caɣa Yuta nyǝ́ma sɛɣɛsǝlaa sɔsaa kiŋ na ɩ́ nɩɩkɩ pa sɛɣɛsʋɣʋ na ɩ́ pɔɔsǝɣɩ-wɛɣɛ tɔmnaa.
Na ɩ nyǝm na nti ɩ cɔɔkaɣa-wɛ tɔ tǝ lapa pa tǝna mpa pa nɩɩkaɣa tɔɣɔ piti kɛ́ sɔsɔm.
Waatʋ wei ɩ nyǝ́ma na-ɩ tɔ sɔɣɔntʋ kpa-wɛ. Ɩlɛna ɩ too tɔmɩ-ɩ sɩ: Ma pǝyaɣa, n lapa-tʋɣʋ mpʋ suwe? Nyǝnɩ, má na nyá caa tǝ pɛɛka-ŋ na laŋwakǝllɛ sɔsɔɔlɛ kɛ́.
Ḿpʋ́ɣʋ́ Yesu cɔwa sɩ: Pepe tɔɔ kɛ́ mǝ pɛɛkaɣa-m? Ɩ́ ta nyɩ taa sɩ pǝ wɛɛ kɛ́ sɩ má wɛɛ ma Caa tǝyaɣa taa?
Ama pɛlɛ pa ta cɛkǝna nti ɩ yɔɣɔta mpʋ tɔ.
Tǝnaɣa ɩ tǝŋa-wɛ na pá mǝlɩ Nasalɛtɩ, na ɩ́ nɩɩkǝna-wɛɣɛ pǝ tǝna pǝ taa. Ama ɩ too tɔka tɔm tǝnɛ ɩnɩ tǝ tǝnaɣa ɩ taa.
Yesu tɔŋna pɩɩʋ na ɩ laɣatʋ nyǝm tɔŋna sɔɔsʋɣʋ, na Ɩsɔ na yǝlaa pa laŋa tɔŋna-ɩ hɛɛnaʋ kɛ tam.
Waatʋ wei wulaʋ sɔsɔ Tipɛɛ kawulaɣa pɩɩsɩ lapa naanʋwa na kakpasɩ tɔ, Pɔŋsɩ Pilatɩ ná kɛ́ Yuta kʋfǝnɛɛ, na Helɔtɩ náá kɛ́ Kalilee wulaʋ, na ɩ́lɛ́ ɩ neu Filipʋ náá tɔkɩ kawulaɣa kɛ Ɩtulee na Tǝlakoniti pǝ tɛtʋ taa, na Lisaniya náá kɛ́ Apileni wulaʋ.
Ɩlɛna Ana na Kayifi pɛlɛ pa kɛ́ kɔtǝlaa sɔsaa tɔɣɔ Ɩsɔ tɔm kɔma Sakalɩ pǝyalʋ Yohaanɩ taa kɛ́ wʋlaɣa tɛtʋ taa.
Na ɩ́ cɔɔ Yaatanɩ tɛtɛkǝlɛ tǝna na ɩ́ heeliɣi yǝlaa sɩ pá laɣasɩ tɔntɛ, na pá sɔ-wɛɣɛ Ɩsɔ lʋm na Ɩsɔ hɩɩsɩ pa ɩsaɣatʋ.
Ɩlɛna pǝ́ lá ɩsɩɩ paa ŋmaaʋ Ɩsɔ kʋyɔɣɔtʋtʋ tɛlǝsʋlʋ Ɩsayii takǝlaɣa taa tɔ sɩ: Nɔɣɔlʋ yɔɣɔtǝɣǝna nɔɣɔ sɔsɔɣa kɛ wʋlaɣa tɛtʋ taa sɩ, ɩ́ taɣanɩ Tacaa mpaaʋ, ɩ́ hɛɛ-ɩ mpaɩsi na sɩ siɣisi.
Paa suuli kʋtaalomiŋ tǝna. Paa yɔsɩ pɔ́ɔ́ŋ na pulasɩ tǝna. Paa siɣisi tǝkɛɛlɛnaa. Paa kuli pɛɛ tǝna.
Na yʋlʋpiya tǝna ká ná ɩsǝna Ɩsɔ waasǝɣɩ-tʋ tɔ.
Yohaanɩ yɔɣɔtaɣa samaa wei ɩ kɔŋaɣa ɩ kiŋ sɩ ɩ́ sɔ-wɛɣɛ Ɩsɔ lʋm tɔ sɩ: Akala piya mɛ, awe kpaala-mɛ na ɩ́ seeki Ɩsɔ pááná nna a kɔŋ tɔ?
Ɩ́ la mpa pa yela ɩsaɣatʋ tɔ pa kʋlapǝlɛ. Ɩlɛ ɩ́ taa tɛlǝsǝɣɩ lɔlɔ sɩ mǝ caa kɛlɛ Apǝlaham. Ma heeliɣi-mɛ sɩ ye tǝlɛ tǝ tɔɔ ɩlɛ, Ɩsɔ pǝsǝɣɩ na ɩ́ la na pɛɛ anɛ á pǝsɩ Apǝlaham piya.
Pa tɛma laalɛ tʋɣʋ kɛ tɩɩŋ sɩ pa huɣu-ɩ na ɩ tɛɛ kɛ́ te. Tʋɣʋ ŋku kɩɩ lʋlǝɣɩ pee kʋpana tɔ, paa hu-kʋ na pá tʋ kɔkɔ.
Tǝnaɣa samaa pɔɔsa Yohaanɩ sɩ: Ye mpʋ nti na ntiɣi tɩɩ la?
Yohaanɩ cɔ-wɛ sɩ: Ye wei ɩ wɛna tokonaa kɛ naalɛ ɩ́ pasa wei ɩ fɛɩna tɔ. Na ye wei ɩ wɛna kʋtɔɣɔʋ ɩ́lɛ́ ɩ́ la mpʋ tɔtɔ.
Ḿpʋ́ɣʋ́ pǝ kpɛŋna lampuu mʋlaa na pá kɔɔ ɩ kiŋ sɩ ɩ́ sɔ-wɛɣɛ Ɩsɔ lʋm, na pá pɔɔsɩ-ɩ sɩ: Tacaa, nti na ntiɣi tɩɩ la?
Yohaanɩ cɔ-wɛ sɩ: Ɩ́ taa mʋ na pǝ́ tɛɛ ɩsǝna paa sɩɩwa tɔ.
Yoolaa ná pɔɔsa-ɩ tɔtɔ sɩ: Na tá se, nti na ntiɣi táá la? Ḿpʋ́ɣʋ́ Yohaanɩ cɔ pɛlɛ sɩ: Ɩ́ taa muɣuli nɔɣɔlʋ. Pǝ́cɔ́ ɩ́ taa tʋ nɔɣɔlʋɣʋ tɔm. Mǝ laŋa ɩ́ hɛɛna mǝ kʋfɛlʋɣʋ.
Yǝlaa tɛɛlaɣaa teu sɩ pʋlʋ ká la, halǝna pá kɔɔ pá sʋʋ maɣasʋɣʋ kɛ pa taa sɩ, yaa Yohaanɩ kɛlɛ Mesii ɩnɩ.
Ɩlɛna Yohaanɩ heeli pa tǝna sɩ: Ma ɩlɛ, lʋm kɛ ma sɔɔ-mɛ. Ama nɔɣɔlʋ wɛɛ ɩ kɔŋ, ɩ́lɛ́ ɩ kǝla-m. Halɩ ma ta tala má wɔɣɔsɩ ɩ nɔɔhɛɛ taa ntaŋkpala maɣamaɣa. Feesuɣu Naŋŋtʋ na kɔkɔ kɛ ɩ́lɛ́ ɩ ká sɔ-mɛ.
Ɩ tɔka ɩ kʋfalʋɣʋ kɛ ɩ niŋ taa. Ɩ ká fala pǝ tǝna tǝcaɣacaɣa na ɩ́ suu pee kɛ kpóú taa. Ama ɩ ká tʋ lɔɔtʋ kɛ kɔkɔ ŋka kaa teŋ tɔ ka taa.
Sɛɣɛsǝŋ waanɩ waanɩ kɛ ḿpʋ́ɣʋ́ ɩ kaakaɣana samaa na ɩ́ heeliɣina-wɛɣɛ Laapaalɩ Kʋpaŋ.
Yohaanɩ ka kalǝna wulaʋ Helɔtɩ kɛ timpi ɩ kpaɣa ɩ taalʋ alʋ Helɔtiyatɩ tɔ, na ɩsaɣatʋ tǝna nti ɩ ka lapa tɔ tǝ tɔɔ.
Ḿpʋ́ɣʋ́ ɩ lɛla ɩsaɣatʋ lɛntɩ tɔtɔ, ɩ kpa Yohaanɩ na ɩ́ tǝkɩ-ɩ salǝka.
Yohaanɩ tɔŋna yǝlaa tǝnaɣa Ɩsɔ lʋm sɔʋ, ɩlɛna Yesu náá polo tɔtɔ na pá sɔ-ɩ.
Waatʋ wei Yesu tɔŋna sǝlǝmʋɣʋ tɔ, ɩsɔtɔnʋɣʋ tʋlaa na Feesuɣu Naŋŋtʋ tii ɩ tɔɔ, na pá naakɩ-ɩ ɩsɩɩ alukuku. Na pá nɩɩ nɔɣɔlʋ nɔɣɔ kɛ ɩsɔtaa sɩ: Nyaɣalɛ ma luɣu tɛɛ Pǝyaɣa, ma laŋlɛ hɛɛna-ŋ sɔsɔm.
Yesu caalʋɣʋ ɩ tǝmlɛ kɛ waatʋ wei kɛ́ mpʋ tɔ, ɩ pɩɩsɩ wɛ ɩsɩɩ hiu na naanʋwa, na yǝlaa nyǝnaɣa-ɩ ɩsɩɩ Yosɛɛfʋ pǝyaɣa. Yosɛɛfʋ ná kɛ́ Heli pǝyaɣa,
na Heli kɛ́ Matatɩ pǝyaɣa, na Matatɩ kɛ́ Lefii pǝyaɣa, na Lefii kɛ́ Mɛlɛci pǝyaɣa, na Mɛlɛci kɛ́ Yannayi pǝyaɣa, na Yannayi kɛ́ Yosɛɛfʋ pǝyaɣa,
na Yosɛɛfʋ kɛ́ Matatiyasɩ pǝyaɣa, na Matatiyasɩ kɛ́ Amɔɔsɩ pǝyaɣa, na Amɔɔsɩ kɛ́ Nahum pǝyaɣa, na Nahum kɛ́ Ɩsali pǝyaɣa, na Ɩsali kɛ́ Nakayi pǝyaɣa,
na Nakayi kɛ́ Maatɩ pǝyaɣa, na Maatɩ kɛ́ Matatiyasɩ pǝyaɣa, na Matatiyasɩ kɛ́ Semeyiŋ pǝyaɣa, na Semeyiŋ kɛ́ Yosɛci pǝyaɣa, na Yosɛci kɛ́ Yota pǝyaɣa,
na Yota kɛ́ Yowanaŋ pǝyaɣa, na Yowanaŋ kɛ́ Lesa pǝyaɣa, na Lesa kɛ́ Solopapɛɛlɩ pǝyaɣa, na Solopapɛɛlɩ kɛ́ Salatiyɛɛ pǝyaɣa, na Salatiyɛɛ kɛ́ Neli pǝyaɣa,
na Neli kɛ́ Mɛlɛci pǝyaɣa, na Mɛlɛci kɛ́ Atii pǝyaɣa, na Atii kɛ́ Kosam pǝyaɣa, na Kosam kɛ́ Ɩlimatam pǝyaɣa, na Ɩlimatam kɛ́ Ɛɛlɩ pǝyaɣa,
na Ɛɛlɩ kɛ́ Yosuwee pǝyaɣa, na Yosuwee kɛ́ Ɩliyesɛɛ pǝyaɣa, na Ɩliyesɛɛ kɛ́ Yolim pǝyaɣa, na Yolim kɛ́ Matatɩ pǝyaɣa, na Matatɩ kɛ́ Lefii pǝyaɣa,
na Lefii kɛ́ Simiyɔŋ pǝyaɣa, na Simiyɔŋ kɛ́ Yuta pǝyaɣa, na Yuta kɛ́ Yosɛɛfʋ pǝyaɣa, na Yosɛɛfʋ kɛ́ Yonam pǝyaɣa, na Yonam kɛ́ Ɩliyakim pǝyaɣa,
na Ɩliyakim kɛ́ Meleya pǝyaɣa, na Meleya kɛ́ Menna pǝyaɣa, na Menna kɛ́ Matata pǝyaɣa, na Matata kɛ́ Nataŋ pǝyaɣa, na Nataŋ kɛ́ Tafiiti pǝyaɣa,
na Tafiiti kɛ́ Sesee pǝyaɣa, na Sesee kɛ́ Opɛtɩ pǝyaɣa, na Opɛtɩ kɛ́ Powaasɩ pǝyaɣa, na Powaasɩ kɛ́ Sala pǝyaɣa, na Sala kɛ́ Naasɔŋ pǝyaɣa,
na Naasɔŋ kɛ́ Aminatapɩ pǝyaɣa, na Aminatapɩ kɛ́ Atamiŋ pǝyaɣa, na Atamiŋ kɛ́ Alini pǝyaɣa, na Alini kɛ́ Ɩsǝlɔm pǝyaɣa, na Ɩsǝlɔm kɛ́ Falɛsɩ pǝyaɣa, na Falɛsɩ kɛ́ Yuta pǝyaɣa,
na Yuta kɛ́ Yakɔpʋ pǝyaɣa, na Yakɔpʋ kɛ́ Ɩsaaka pǝyaɣa, na Ɩsaaka kɛ́ Apǝlaham pǝyaɣa, na Apǝlaham kɛ́ Tala pǝyaɣa, na Tala kɛ́ Nasoo pǝyaɣa,
na Nasoo kɛ́ Seluci pǝyaɣa, na Seluci kɛ́ Lakao pǝyaɣa, na Lakao kɛ́ Falɛkɩ pǝyaɣa, na Falɛkɩ kɛ́ Ɩpɛɛ pǝyaɣa, na Ɩpɛɛ kɛ́ Sala pǝyaɣa,
na Sala kɛ́ Kayinam pǝyaɣa, na Kayinam kɛ́ Alafasatɩ pǝyaɣa, na Alafasatɩ kɛ́ Sɛm pǝyaɣa, na Sɛm kɛ́ Nowee pǝyaɣa, na Nowee kɛ́ Lamɛkɩ pǝyaɣa,
na Lamɛkɩ kɛ́ Matusala pǝyaɣa, na Matusala kɛ́ Henɔkɩ pǝyaɣa, na Henɔkɩ kɛ́ Yalɛtɩ pǝyaɣa, na Yalɛtɩ kɛ́ Maleleyɛɛ pǝyaɣa, na Maleleyɛɛ kɛ́ Kayinaŋ pǝyaɣa,
na Kayinaŋ kɛ́ Ɩnɔsɩ pǝyaɣa, na Ɩnɔɔsɩ kɛ́ Sɛtɩ pǝyaɣa, na Sɛtɩ kɛ́ Atam pǝyaɣa, na Atam kɛ́ Ɩsɔ pǝyaɣa.
Yesu lɩɩna Yaatanɩ na Ɩsɔ Feesuɣu Naŋŋtʋ toŋ tɔɔ ɩ kiŋ kɛ sɔsɔm. Ḿpʋ́ɣʋ́ Feesuɣu Naŋŋtʋ tɛɛna-ɩ wʋlaɣa tɛtʋ taa.
Ɩlɛna Ɩlɔɣɔʋ maɣasɩ-ɩ wɛɛ nɩɩlɛ. Ɩ ta tɔɣɔ pʋlʋɣʋ kʋyɛɛŋ ɩnɩ ɩ taa. Pǝ yoosa wɛɛ nɩɩlɛ ɩlɛna nyɔɣɔsɩ kpa-ɩ.
Tǝnaɣa Ɩlɔɣɔʋ tɔma-ɩ sɩ: Ye n kɛ́ Ɩsɔ Pǝyaɣa, yɔɣɔtɩ na pǝlɛ tǝnɛ tǝ pǝsɩ tɔɣɔnaɣa.
Ama Yesu cɔ-ɩ sɩ: Pa ŋmaawa Ɩsɔ Tɔm taa sɩ, pǝ taɣa tɔɣɔnaɣa tike kɛ yʋlʋ ka hikina weesuɣu.
Ḿpʋ́ɣʋ́ Ɩlɔɣɔʋ pona-ɩ timpi pǝ kʋlaa tɔ, na ɩ́ kpɛntɩ antulinya kawulasɩ tǝnaɣa tɔm kʋlʋm na ɩ́ hʋlɩ-ɩ.
Ɩlɛna ɩ́ tɔmɩ-ɩ sɩ: Maa ha-ŋ pǝ toŋ na pǝ teeli tǝna. Pǝ taɣa pʋlʋ, ma niŋ taa kɛ́ pa tʋ pǝ tǝna, na má nɔkaa ma ha wei ma sɔɔlaa tɔ.
Ɩlɛ ye n ka hǝnta-m atɛ, n ká kpaɣa pǝ tǝna.
Ama Yesu cɔ-ɩ sɩ: Pa ŋmaawa Ɩsɔ Tɔm taa sɩ, ń ká sɛɛ nyá Caa Ɩsɔ, na ɩ tike ɩ tǝmlɛ kɛ n ká la.
Ḿpʋ́ɣʋ́ Ɩlɔɣɔʋ pona-ɩ Yosalɛm na ɩ́ kpaasɩ-ɩ Ɩsɔ tǝsɛɛlɛ comcom nɔɣɔ taa, na ɩ́ tɔmɩ-ɩ sɩ: Ye n kɛ́ Ɩsɔ Pǝyaɣa ŋmaa atɛ.
Pǝ taɣa pʋlʋ, pa ŋmaawa Ɩsɔ Tɔm taa sɩ, ɩ ká heeli ɩ ɩsɔtaa tillaa kɛ nyá tɔm sɩ pá paasǝna-ŋ teu.
Pǝ́cɔ́ lɛntɩ wɛɛ tɔtɔ sɩ: Paa teeli-ŋ pa niŋ taa kɛ́ teu tǝkpa sɩ pǝ́ taa kɔɔ na pǝlɛ natǝlɩ tǝ́ co-ŋ.
Ama Yesu cɔ-ɩ sɩ: Pa ŋmaawa Ɩsɔ Tɔm taa sɩ, n kaa maɣasɩ nyá Caa Ɩsɔ sɩ ń ná ɩ waalɩ.
Waatʋ wei Ɩlɔɣɔʋ tɛma-ɩ maɣasʋɣʋ kɛ pǝ tǝnaɣa mpʋ, ɩlɛna ɩ́ tɛɛ na ɩ́ taŋa wʋlɛ kʋfatɛ.
Pǝlɛ pǝ waalɩ ɩlɛ Yesu mǝla Kalilee na Feesuɣu Naŋŋtʋ toŋ haɣa-ɩ, na ɩ tɔm yɛkǝɣɩ hɔɣɔlʋɣʋ ŋkʋ kʋ tǝna kʋ taa.
Ɩ sɛɣɛsaɣa Yuta nyǝ́ma tǝkotilenaa taa na yǝlaa tǝna pʋɣʋlaɣa-ɩ.
Ḿpʋ́ɣʋ́ Yesu pola Nasalɛtɩ timpi ɩ pɩɩwa tɔ, na ɩ́ sʋʋ Yuta nyǝ́ma tǝkotile taa kɛ́ kʋyakʋ kʋhɛɛsʋɣʋ wule, ɩsɩɩ ɩ tɩɩ lakɩ tam tɔ. Ḿpʋ́ɣʋ́ ɩ kʋlaa sɩ ɩ kalǝɣɩ Ɩsɔ Tɔm.
Ɩlɛna pá cɛlɛ-ɩ Ɩsɔ kʋyɔɣɔtʋtʋ tɛlǝsʋlʋ Ɩsayii takǝlaɣa. Ḿpʋ́ɣʋ́ ɩ hɛta timpi pa ŋmaawa sɩ:
Tacaa Feesuɣu wɛ ma kiŋ, na ɩ lǝsa-m sɩ má heeli Laapaalɩ Kʋpaŋ kɛ kʋnyɔntʋnaa. Na ɩ tila-m sɩ má heeli salǝkatʋnaa kɛ pa hɛtʋɣʋ tɔm. Na yʋlʋmaa kɛ pa ɩsɛ kuluɣu tɔm. Sɩ má waasɩ mpa pa muɣuliɣi tɔ.
Sɩ má heeli-wɛɣɛ pǝnaɣa ŋka Tacaa ká waasɩ ɩ yǝlaa tɔ ka kɔntɛ tɔm.
Yesu tɛma ɩlɛna ɩ́ kpili-kɛ na ɩ́ cɛla paasǝnlʋ na ɩ́ caɣa. Ḿpʋ́ɣʋ́ Yuta nyǝ́ma tǝkotile taa nyǝ́ma tǝna pama ɩsɛ kɛ ɩ tɔɔ.
Tǝnaɣa ɩ sʋʋ-wɛɣɛ yɔɣɔtʋɣʋ sɩ: Tɔm nti paa ŋmaawa na ɩ́ tɩɩ nɩɩ-tǝɣɩ nɔɔnɔɔ tɔ, saŋa ntɛ́ tǝ lapa.
Ḿpʋ́ɣʋ́ pa tǝna pa tisa teu na pá samɩ-ɩ. Na ɩ kʋyɔɣɔtʋtʋ tǝna lapa-wɛɣɛ leleŋ, halɩ pǝ́ la-wɛɣɛ piti na pá tɔ sɩ: Ɩsɩɩ Yosɛɛfʋ pǝyalʋ?
Tǝnaɣa Yesu tɔma-wɛ sɩ: Tampana tɔɔ, ɩ́ ká tɛ na ɩ́ tuku-m ɩtuule sɩ: Fɛtʋ, fɛ nyá tɩ. Halɩ ɩ́ ká yɔɣɔtɩ-m sɩ má la ma ɩcatɛ taa cǝnɛɣɛ mpi pǝ lapa Kapǝnahum na ɩ́ nɩɩ tɔ.
Ḿpʋ́ɣʋ́ Yesu tasa-wɛ sɩ: Tampana kɛ ma heeliɣi-mɛ yoo, paa nyǝnǝɣɩ Ɩsɔ kʋyɔɣɔtʋtʋ tɛlǝsʋlʋ nɔɣɔlʋɣʋ pʋlʋɣʋ ɩ maɣamaɣa ɩ ɩcatɛ taa.
Ntɔŋ ɩ nyǝmá sɩ alaa leelaa ka wɛ paɣalɛ kɛ Ɩsɛɣɛlɩ taa kɛ́ waatʋ wei wʋlaɣa lapa pɩɩsɩ tooso na ɩsɔtʋnaa naatoso kɛ Ilii waatʋ taa tɔ. Halɩ nyɔɣɔsɩ sɔsɔɔŋsɩ lɩɩ tɛtʋ tǝna.
Paa na mpʋ Ɩsɔ tá tili Ilii kɛ pa taa nɔɣɔlʋ kiŋ. Ama alʋ leelu nɔɣɔlʋ wei ɩ ka wɛ Sitɔŋ tɛtʋ taa kɛ́ Salɛpǝta tɔ, ɩ kiŋ kɛ ɩ tila-ɩ.
Na Ɩsɔ kʋyɔɣɔtʋtʋ tɛlǝsʋlʋ Ilisee waatʋ taa tɔnʋɣʋ tɔɔ asilima kʋtɔŋ nyǝ́ma ka wɛ sɔsɔm tɔtɔɣɔ Ɩsɛɣɛlɩ. Paa na mpʋ pa ta waasɩ pa taa nɔɣɔlʋɣʋ ɩ kʋtɔŋ. Ama Silii tʋ Naamaŋ tike kɛ pa waasaa.
Waatʋ wei Yuta tǝkotile taa nyǝ́ma nɩɩ ɩ tɔm ntɩ tɔ, pǝ haŋa-wɛɣɛ sɔsɔm.
Ḿpʋ́ɣʋ́ pa kʋlaa na pá hɔmɩ-ɩ na pá lɩɩna ɩcatɛ waalɩ, na pa kpaana-ɩ hatoo pʋɣʋ ŋku kʋ tɔɔ pa ɩcatɛ wɛɛ tɔ kʋ nyʋɣʋ taa, timpi pǝ lapa tokuɣu tɔ, sɩ pa tusiɣi-ɩ.
Ɩlɛna Yesu faɣana pa hɛkʋ taa na ɩ́ tɛɛ ɩ nyǝŋkʋ.
Ḿpʋ́ɣʋ́ Yesu pola Kapǝnahum, Kalilee tɛtʋ taa ɩcatɛ natǝlɩ, na ɩ́ sɛɣɛsɩ-wɛɣɛ kʋyakʋ kʋhɛɛsʋɣʋ wule.
Ḿpʋ́ɣʋ́ ɩ sɛɣɛsʋɣʋ cɛpa pa laŋa kɛ teu. Pǝ taɣa pʋlʋ, ɩ sɛɣɛsa-wɛɣɛ na toŋ, ɩ ta nyá.
Pǝ pamna apalʋ nɔɣɔlʋ ka wɛ Yuta nyǝ́ma tǝkotile taa na ɩ́ hii ɩlɔɣɔʋ ɩsaɣaʋ nɔɣɔlʋ. Ḿpʋ́ɣʋ́ apalʋ ɩnɩ ɩ koo sɔsɔm sɩ:
Ee Nasalɛtɩ Yesu, n caa-weɣe tá kiŋ? Ta wakǝlʋɣʋ kɛ n kɔma? Ma nyǝma-ŋ teu, n kɛ́ Ɩsɔ yʋlʋ naŋŋtʋ wei ɩ tilaa tɔ.
Tǝnaɣa Yesu kalǝna-ɩ sɩ: Hei nyá, su na ń se apalʋ ɩnɩ ɩ waalɩ. Ḿpʋ́ɣʋ́ ɩlɔɣɔʋ pɛta-ɩ samaa hɛkʋ taa na ɩ́ yele-ɩ na ɩ́ se. Ama ɩ ta lapɩ-ɩ pʋlʋ.
Ḿpʋ́ɣʋ́ pǝ lapa yǝlaa kɛ sɔɣɔntʋ na pá tɔŋ tǝma sɩ: Hm, tɔm tǝnɛ. Ɩ yɔɣɔtǝɣǝna alɔɣaa na apalʋtʋ na toma, na ɩ́ tɔɣɔnǝɣɩ-wɛ.
Ḿpʋ́ɣʋ́ ɩ hǝtɛ yaa tɛtʋ tǝna taa.
Yesu lɩɩna Yuta nyǝ́ma tǝkotile taa ɩlɛna ɩ́ polo Simɔŋ tǝyaɣa. Watʋ sʋʋkaɣa Simɔŋ yɔsɔ kɛ sɔsɔm, ɩlɛna pá wiina Yesu sɩ ɩ́ waasɩ-ɩ.
Ḿpʋ́ɣʋ́ Yesu luŋa ɩ tɔɔ na ɩ́ kalǝna watʋ, na tǝ ya ɩ tɔɔ. Tǝnaɣa alʋ kʋla kpakpaa na ɩ́ calǝsɩ-wɛ.
Ilim tʋ kpakpaa, ɩlɛna pa tǝna mpa paa wɛna kʋtɔntʋnaa kɛ waanɩ waanɩ tɔ pá kɔna-wɛ. Ḿpʋ́ɣʋ́ ɩ tǝna ɩ niŋ kɛ paa wei ɩ tɔɔ na pá hiki alaafǝya.
Alɔɣaa maɣamaɣa ná se yǝlaa paɣalɛ waalɩ na pá kooki sɩ: N kɛ́ Ɩsɔ Pǝyalʋ kɛ́. Ama ɩ kalǝna-wɛ, ɩ ta tisi sɩ pá yɔɣɔtɩ: Pǝ taɣa pʋlʋ, pa nyǝmá sɩ ɩ kɛ́ Mesii.
Waatʋ wei tɛʋ fema tɔ, Yesu lɩɩwa na ɩ́ polo timpi yǝlaa fɛɩ tɔ. Ḿpʋ́ɣʋ́ yǝlaa samaa pɛɛka-ɩ, halǝna pá tala ɩ cɔlɔ. Pa luɣu lapa sɩ pá tɔkɩ-ɩ, pá taa yele na ɩ́ tɛɛ.
Ama Yesu cɔ-wɛ sɩ: Aai, pǝ wɛɛ kɛ́ sɩ má heeli acalɛɛ lɛnna kɛ Ɩsɔ Kawulaɣa Laapaalɩ Kʋpaŋ. Pǝ taɣa pʋlʋ, pǝ maɣamaɣa pǝ tɔɔ kɛ́ Ɩsɔ tila-m.
Tǝnaɣa Yesu tɛɛwa na ɩ́ lakɩ waasʋ kɛ Yuta tɛtʋ taa pa tǝkotilenaa taa.
Kʋyakʋ nakʋlɩ yǝlaa nyǝkaɣaa Yesu kɛ́ Ɩsɔ Tɔm nɩɩʋ tɔɔ, na ɩ́ sǝŋa Kenesalɛtɩ lʋm nɔɣɔ.
Ḿpʋ́ɣʋ́ ɩ nawa kpɩɩlǝŋ naalɛ sǝŋa kʋteŋ tɔɔ, na tiina kpalaa lɩɩ ɩ taa na pá polo pa puluŋ cɔtʋɣʋ.
Ɩlɛna ɩ́ kpa ɩ taa lɛŋkʋ taa, na kpɩɩlʋɣʋ ŋkʋ kɩɩ kɛ́ Simɔŋ nyǝŋkʋ. Ḿpʋ́ɣʋ́ ɩ sǝlǝma-ɩ sɩ ɩ́ hatǝlǝna-ɩ-kʋɣʋ kʋteŋ kɛ pǝcɔ. Ɩlɛna ɩ́ caɣa kʋ taa na ɩ́ sʋʋ ɩ sɛɣɛsʋɣʋ taa.
Waatʋ wei ɩ tɛma-wɛɣɛ sɛɣɛsʋɣʋ tɔ ɩ heela Simɔŋ sɩ: Tuusi na ń polo lumaŋ taa na ɩ́ tʋ mǝ puluŋ na ɩ́ puu tiina.
Simɔŋ cɔ-ɩ sɩ: Tacaa, tǝ tɛma wɩɩʋ kɛ yem kɛ́ tɛʋ na kʋ fem, tǝ ta puu pʋlʋ. Paa na mpʋ n tɔma sɩ má tʋ tɔ, maa tʋ.
Pa tʋ mpʋ ɩlɛna pá puu tiina kɛ sɔsɔm pǝ tɩɩ fɛɩ, halɩ pa puluŋ caakaɣa cǝlʋɣʋ.
Ḿpʋ́ɣʋ́ pa hata pa taapalaa mpa paa wɛ kpɩɩlʋɣʋ lɛŋkʋ taa tɔɣɔ niŋ sɩ pá kɔɔ pá sǝna-wɛ. Pɛlɛ pa kɔma ɩlɛna pá lǝsɩ tiina na pá suuli kpɩɩlǝŋ ɩnɩ ɩ naalɛ, halǝna pǝ ŋmilisiɣi-wɛ.
Simɔŋ Piyɛɛ nawa mpʋ, ɩlɛna ɩ luŋ Yesu kɛ akula kɛ kpakpaa na ɩ́ tɔ sɩ: Tacaa, taa kpǝtǝna-m, ma kɛ́ ɩsaɣaʋ maɣamaɣa kɛ́.
Pǝ taɣa pʋlʋ tɔɔ, tiina nna pa kpa mpʋ tɔ, a tɔɔʋ ka lapa ɩ́ na mpa paa wɛɛ tɔɣɔ sɔɣɔntʋ kɛ sɔsɔm.
Halǝna pǝ la mpʋ tɔtɔɣɔ ɩ taapalaa Sepetee pǝyalaa Saakɩ na Yohaanɩ. Tǝnaɣa Yesu heela Simɔŋ sɩ: Taa nyá pǝnɛntɛ yǝlaa kɛ n ká puu.
Pa lǝsa kpɩɩlǝŋ kɛ lʋm taa, ɩlɛna pá yele pǝ tǝna tǝpaɩ na pá hu ɩ waalɩ.
Yesu ka wɛ ɩcatɛ natǝlɩ tǝ taa, na yʋlʋ wei tɔnʋɣʋ tɔɔ asilima kʋtɔŋ waasa ɩ tǝna tɔ ɩ ka wɛ tǝna. Ɩ na Yesu ɩlɛna ɩ́ polo na ɩ́ hǝntɩ-ɩ atɛ na ɩ́ wiina-ɩ tǝkpɛɛ sɩ: Tacaa, ye n ka tisaɣa n taa waasɩ-m?
Ḿpʋ́ɣʋ́ Yesu kʋsa ɩ niŋ na ɩ́ tokǝna-ɩ na ɩ́ tɔmɩ-ɩ sɩ: Teu ma tisaa, alaafǝya ɩ́ la. Ḿpʋ́ɣʋ́ ɩ kʋtɔŋ tɛma kpakpaa.
Ɩlɛna Yesu kpaalɩ-ɩ sɩ: Taa heeli nɔɣɔlʋ. Ama tɛɛ kpakpaa na kɔtʋlʋ na-ŋ, ɩlɛna ń yiɣisi ɩsɩɩ Moisi ka kɛɛsʋɣʋ tɔ, na pǝ́ la yǝlaa kɛ aseeta.
Paa na mpʋ tɔ, ɩ hǝtɛ tɔŋna yaaʋ na pǝ puki, na samaa kotiɣi ɩ kiŋ kɛ sɔsɔm sɔsɔm sɩ pa nɩɩkɩ ɩ sɛɣɛsʋɣʋ, na ɩ́ waasǝɣɩ-wɛɣɛ pa kʋtɔmǝŋ.
Ama ɩnɩ ɩ pukaɣa waatʋ waatʋ kɛ timpi timpi yǝlaa fɛɩ tɔ, na ɩ sǝlǝmǝɣɩ Ɩsɔ.
Kʋyakʋ nakʋlɩ Yesu sɛɣɛsaɣa. Pǝ pamna Falisanaa na Ɩsɔ Tɔm sɛɣɛsǝlaa mpa pa lɩɩna Kalilee na Yuta pa acalɛɛ tǝna taa na Yosalɛm tɔ paa wɛ tǝna na pa caɣaa. Na Tacaa toma ka wɛ Yesu kiŋ na ɩ lakɩ na kʋtɔntʋnaa hikiɣi alaafǝya.
Ḿpʋ́ɣʋ́ yǝlaa sǝɣǝla kʋtɔŋ kʋtʋʋlʋɣʋ tʋ nɔɣɔlʋ na kpatǝlɛ, na pá pɛɛkǝɣɩ sɩ pá tana-ɩ Yesu kiŋ kɛ kutuluɣu taa na pá sɩɩ-ɩ ɩ ɩsɛntaa.
Ama yǝlaa samaa tɔɔ pa ta na timpi tɔɔ paa sʋsǝna-ɩ tɔ. Ɩlɛna pá kpaana-ɩ lɔpʋtʋ tɔɔ na pá wɛsɩ-tɩ, na pá tisi ɩ́ na ɩ kpatǝlɛ kɛ samaa hɛkʋ kɛ Yesu ɩsɛntaa.
Waatʋ wei Yesu ná pa naani tɔ ɩ tɔma sɩ: Ma taapalʋ, nyá ɩsaɣatʋ hɩɩsaa.
Tǝnaɣa Ɩsɔ Tɔm sɛɣɛsǝlaa na Falisanaa pa sʋʋ miituɣu sɩ: Aweɣelɛ ɩnɛ ɩnɩ na ɩ́ kpakǝɣɩ ɩ tɩ na ɩ́ kɛɛsǝɣǝna Ɩsɔ? Awe pǝsǝɣɩ na ɩ́ hɩɩsɩ ɩsaɣatʋ, ye pǝ taɣa Ɩsɔ paasi?
Ama Yesu ná cɛkǝna pa hʋwɛɛ, ɩlɛna ɩ́ pɔɔsɩ-wɛ sɩ: Pepe tɔɔ kɛ́ ɩ́ hʋʋkɩ ḿpʋ́ɣʋ́ mǝ taa?
Nti tǝ yɔɣɔtʋɣʋ kǝlǝna tǝlɛʋ? Nyá ɩsaɣatʋ hɩɩsaa, yaa kʋlɩ na ń tɔ?
Tɔʋ, maa hʋlɩ-mɛ sɩ Yʋlʋ Pǝyaɣa má, ma pǝsǝɣɩ na má hɩɩsɩ ɩsaɣatʋ kɛ atɛ cǝnɛ. Tǝnaɣa ɩ tɔma kʋtɔntʋ sɩ: Kʋlɩ na ń kpaɣa nyá kpatǝlɛ na ń kpe.
Tǝnaɣa ɩ kʋla kpakpaa kɛ pa tǝna pa ɩsɛntaa, na ɩ́ kpaɣa kpatǝlɛ nte tǝ tɔɔ paa hɩɩsa-ɩ tɔ na ɩ́ saŋ Ɩsɔ na ɩ́ kpeŋ.
Ḿpʋ́ɣʋ́ pǝ lapa pa tǝnaɣa piti kɛ́ sɔsɔm na pá saŋ Ɩsɔ. Halɩ pǝ́ la-wɛɣɛ sɔɣɔntʋ na pá caŋ pá yɔɣɔtɩ sɩ: Ama pʋwɛ, saŋa kɛ tá na kɔkɔlɔ tɔm.
Ḿpʋ́ɣʋ́ Yesu lɩɩwa na ɩ́ maɣana lampuu mʋlʋ nɔɣɔlʋ wei pa yaa sɩ Lefii tɔ, na ɩ́ caɣa ɩ lampuu tǝmʋlɛ. Ɩlɛna ɩ́ tɔmɩ-ɩ sɩ: Kʋlɩ na ń tǝŋɩ-m.
Ḿpʋ́ɣʋ́ Lefii kʋlaa na ɩ́ yele pǝ tǝna na ɩ́ hu ɩ waalɩ.
Ḿpʋ́ɣʋ́ Lefii lapa-ɩ mʋʋllɛ kɛ teu kɛ ɩ tǝyaɣa taa, na pá na lampuu mʋlaa paɣalɛ na yǝlaa lɛlaa pá caɣa tɔɣɔʋ.
Ḿpʋ́ɣʋ́ Falisanaa na pɛlɛ pa Ɩsɔ Tɔm sɛɣɛsǝlaa pa kɔma na pá pɔɔsɩ ɩ ɩfalaa kɛ ɩmiitaʋ sɩ: Pepe tɔɔ kɛ́ mǝ na lampuu mʋlaa na asaɣaa ɩ́ kpɛnta tǝtɔɣɔlɛ na tǝnyɔɔlɛ?
Ama Yesu cɔ-wɛ sɩ: Pǝ taɣa alaafǝya nyǝ́ma nyɩɩlǝɣǝna fɛtaa, ama kʋtɔntʋnaa kɛ́.
Ma kɔmaɣa sɩ ma heeliɣi asaɣaa sɩ pá laɣasɩ, pǝ taɣa kʋpama.
Ḿpʋ́ɣʋ́ yǝlaa napǝlɩ pa tɔma Yesu sɩ: Yohaanɩ ɩfalaa na Falisanaa nyǝ́ma pa hɔkǝɣɩ nɔɔsɩ kɛ tam na pa sǝlǝmǝɣɩ pǝ waatʋnaa, na nyá nyǝ́ma náá tɔkɩ na pá nyɔɔkɩ yem.
Ɩlɛna ɩ́ cɔ-wɛ sɩ: Ɩ́ ká pǝsɩ na ɩ́ la na akpaɣalʋ taapalaa hɔkɔ nɔɣɔ na ɩ́ na-wɛ pá wɛɛ? Aaɩ.
Ama pɩɩ kɔɔ pǝ kɛɛsɩ kʋyakʋ nakʋlɩ, ɩlɛna pá lǝsɩ-ɩ pa hɛkʋ, ɩlɛ waatʋ ɩnǝɣɩ paa hɔkɔ nɔɣɔ.
Ḿpʋ́ɣʋ́ ɩ tasa-wɛɣɛ ɩtuule kɛ tukuɣu tɔtɔ sɩ: Paa cǝlǝɣɩ pʋʋɣʋ kʋfalʋɣʋ tɔɔ na pá tɔ kʋpǝnʋɣʋ. Pá lapa mpʋ, pa wakǝla kʋfalʋɣʋ. Pǝyele saaliya kaa mʋna kʋpǝnʋɣʋ.
Nɔɣɔlʋ kaa suu sʋlʋm kʋfam kɛ sʋlʋm huluŋ kʋpǝŋ taa, tɔfɔ sʋlʋm kʋfam yasǝɣɩ huluŋ kʋpǝŋ ɩnǝɣɩ na pǝ ti na huluŋ wakǝlɩ yem.
Ama huluŋ kʋfaŋ taa kɛ́ pa suuki sʋlʋm kʋfam.
Yʋlʋ wei ɩ tɛma sʋlʋm kʋpǝpɩɩm kɛ nyɔɔʋ tɔ, ɩ luɣu ɩɩ lakɩ apila. Pǝ taɣa pʋlʋ, kʋpǝpɩɩm kɛ yǝlaa saŋ.
Ḿpʋ́ɣʋ́ Yesu na ɩ ɩfalaa pa faɣana tɔɣɔnaɣa pee taalɛ natǝlɩ tǝ taa kɛ́ kʋyakʋ kʋhɛɛsʋɣʋ kʋlɩ kʋ wule. Tǝnaɣa ɩ ɩfalaa sʋʋ tɔɣɔnaɣa pee nyǝŋka kɛ pɛlʋɣʋ, na pá nuɣutiɣi pa niŋ taa na pá salǝɣɩ.
Ḿpʋ́ɣʋ́ Falisanaa napǝlɩ pa pɔɔsa-wɛ sɩ: Pepe tɔɔ kɛ́ ɩ́ lakɩ mpi pǝ fɛɩ lapʋ kɛ kʋyakʋ kʋhɛɛsʋɣʋ wule tɔ?
Tǝnaɣa Yesu cɔ-wɛ sɩ: Ye mpʋ ɩ́ ta kala mpi Tafiiti lapa waatʋ wei nyɔɣɔsɩ pɩɩ ɩ́ na mpa paa wɛ ɩ cɔlɔ tɔ?
Ɩsǝna ɩ sʋʋ Ɩsɔ tǝyaɣa taa na ɩ́ kpaɣa potopotonaa mpa paa sɩɩ Ɩsɔ tɔ na ɩ́ tɔɣɔ na ɩ́ ha ɩ taapalaa tɔ. Pǝyele pǝ fɛɩ sɩ nɔɣɔlʋ ɩ́ tɔɣɔ-wɛɣɛ yem na pǝ ta kɛ́ kɔtǝlaa.
Ḿpʋ́ɣʋ́ Yesu tasa-wɛɣɛ heeluɣu tɔtɔ sɩ: Yʋlʋ Pǝyaɣa maɣalɛ kʋyakʋ kʋhɛɛsʋɣʋ sɔsɔ tɔtɔ.
Ḿpʋ́ɣʋ́ Yesu sʋʋ Yuta nyǝ́ma tǝkotile taa kɛ́ kʋyakʋ kʋhɛɛsʋɣʋ kʋlɩ kʋ wule na ɩ́ sɛɣɛsǝɣɩ. Pǝ pamna apalʋ nɔɣɔlʋ ɩ wɛ tǝna na ɩ ŋkpalaɣa ntɔɣɔŋ nyǝŋka kpɛkaa.
Na Ɩsɔ Tɔm sɛɣɛsǝlaa na Falisanaa caɣaa na pá keŋna-ɩ teu, sɩ pa naa sɩ ɩ ká waasɩ yʋlʋ kɛ kʋyakʋ kʋhɛɛsʋɣʋ wule yaa ɩsǝna. Pa lakɩ mpʋɣʋlɛ sɩ pá hiki nti paa waanna-ɩ tɔ.
Ama ɩ cɛkǝna pa hʋwɛɛ, ɩlɛna ɩ́ tɔ ŋkpalǝkpɛkaɣa tʋ ɩnɩ sɩ: Kʋlɩ na ń sǝŋ hɛkʋ taa cǝnɛ. Ɩlɛna ŋkpalǝkpɛkaɣa tʋ ɩnɩ ɩ kʋlɩ na ɩ́ polo ɩ́ sǝŋ tǝna.
Na Yesu tɔ-wɛ sɩ: Ma pɔɔsǝɣɩ-mɛ sɩ tá mpaaʋ taa, kʋpantʋ kɛ pǝ mʋna pá la kʋyakʋ kʋhɛɛsʋɣʋ wule yaa ɩsaɣatʋ? Paa waasɩ yaa paa kʋ?
Tǝnaɣa Yesu nyǝna pa tǝna pa ɩsɛntaa, na ɩ́ tɔ apalʋ ɩnɩ sɩ: Tɔʋ, loosi nyá niŋ. Ḿpʋ́ɣʋ́ ŋkpalǝkpɛkaɣa tʋ ɩnɩ ɩ lapa mpʋ, ɩlɛna ɩ niŋ hɛtɩ.
Ḿpʋ́ɣʋ́ pááná kpa-wɛɣɛ sɔsɔm, na pá maɣasǝɣɩ ɩsǝna pá la Yesu tɔ.
Waatʋ ɩnɩ ɩ taa kɛ́ Yesu kpa pʋɣʋ taa kɛ́ Ɩsɔ sǝlǝmʋɣʋ, na ɩ́ sǝlǝmɩ ḿpʋ́ɣʋ́ tɛʋ na kʋ fem.
Pǝ kɔma pǝ fe ɩlɛna, ɩ́ yaa ɩ ɩfalaa na ɩ́ lǝsɩ pa taa kɛ́ yǝlaa naanʋwa na naalɛ, na ɩ́ ha-wɛɣɛ hǝtɛ sɩ tillaa.
Mpɛ ɩnɩ pa hǝla ntɔ. Simɔŋ wei ɩ cuɣusaa sɩ Piyɛɛ tɔ, na ɩ́lɛ́ ɩ neu Antǝlɩɩ, na Saakɩ na Yohaanɩ, na Filipʋ, na Paatelemii,
na Matiyee, na Tomaa, na Alǝfe pǝyalʋ Saakɩ, na Simɔŋ wei pa cuɣusaa sɩ Selotɩ tɔ,
na Saakɩ pǝyalʋ Yutaasɩ, na Yutaasɩ Ɩsǝkaleeu wei ɩ lapa Yesu kɛ kɔlɔmɔtɔ tɔ.
Yesu na ɩ ɩfalaa pa tiikaɣana pʋɣʋ tɔɔ, ɩlɛna ɩ́ sǝŋ timpi taa pʋɣʋ fɛɩ ɩpilisaʋ na pǝ́ walaa tɔ. Tǝna ɩnǝɣɩ ɩ ɩfalaa paɣalɛ na Yuta tǝna samaa na Yosalɛm nyǝ́ma na Tiii na Sitɔŋ lʋm nɔɣɔ nyǝ́ma pa tǝna paa timsaa.
Paa kɔmaɣa sɩ pa nɩɩkɩ ɩ sɛɣɛsʋɣʋ, na ɩ́ waasɩ-wɛɣɛ pa kʋtɔmǝŋ tɔtɔ. Na ɩ waasa mpa pɛlɛ alɔɣaa tʋkaɣa wahala tɔ tɔtɔ.
Samaa ɩnɩ ɩ tǝna ɩ lʋkaɣa kɛ́ sɩ ɩ́ tokiɣina-ɩ. Pǝ taɣa pʋlʋ, toma naalɩ a ka wɛ ɩ kiŋ na pá nɩɩkɩ a taŋ, na a waasǝɣɩ pa tǝnaɣa pa kʋtɔmǝŋ.
Ḿpʋ́ɣʋ́ Yesu kʋsa ɩsɛ na ɩ́ nyǝnɩ ɩ ɩfalaa na ɩ́ tɔ sɩ: Mpa mɛ ɩ́ kɛ́ kʋnyɔntʋnaa tɔ, ɩ́ nɩɩ leleŋ kɛ́. Mǝ tǝnna Ɩsɔ Kawulaɣa.
Mɛ mpa nyɔɣɔsɩ wɛna kaɣana tɔ, ɩ́ nɩɩ leleŋ kɛ́. Mɩɩ tɛna na ɩ́ haɣa teu. Mɛ mpa ɩ́ wiiki kaɣana tɔ, ɩ́ nɩɩ leleŋ kɛ́. Ɩ́ ká tɛ na ɩ́ woŋ teu.
Paa yǝlaa taa huuna-mɛ, yaa pa tɔɣɔna-mɛ, yaa pa tʋʋ-mɛ, yaa pa kʋ mǝ nyɔɔŋ kɛ Yʋlʋ Pǝyaɣa má ma tɔɔ, ɩ́ nɩɩ leleŋ kɛ́.
Waatʋ ɩnɩ mǝ laŋa ɩ́ hɛɛ sɔsɔm na ɩ́ paa teu. Pǝ taɣa pʋlʋ, mǝ kasǝyaɣa ká tɔɔ sɔsɔm kɛ ɩsɔtaa kɛ́. Mpʋ ɩnɩ pǝ maɣamaɣa kɛ pa caanaa ka lapa Ɩsɔ kʋyɔɣɔtʋtʋ tɛlǝsǝlaa.
Toŋtʋnaa mɛ mǝ tɔm wɛ waɩyo kɛ́, ɩ́ tɛma mǝ leleŋ tɔɣɔʋ tɔ se.
Haɣalaa mɛ mǝ tɔm ná wɛ waɩyo kɛ́ mpʋ ɩnǝɣɩ. Ɩ́ ká ná nyɔɣɔsɩ kɛ teu tɔ se. Mpa mɛ mǝ woŋiɣi kaɣana tɔ, mǝ tɔm wɛ waɩyo kɛ́ ḿpʋ́ɣʋ́. Ɩ́ tɛŋ ɩ́ caɣa lǝyaɣa na ɩsǝlʋm pǝ taa kɛ́.
Yǝlaa tǝna ɩ́ kɔma na pá saŋ-mɛ, mǝ tɔm ká la waɩyo kɛ́. Mpʋ ɩnɩ pǝ maɣamaɣa kɛ mpɛ pa caanaa ka lapa Ɩsɔ kʋyɔɣɔtʋtʋ tɛlǝsǝlaa pɔpɔtʋnaa.
Ḿpʋ́ɣʋ́ Yesu tɔma sɩ: Ma heeliɣi mpa mɛ ɩ́ nɩɩkɩ ma tɔm tɔ sɩ: Ɩ́ sɔɔlɩ mǝ kolontunaa, na ɩ́ lá mpa paa caa-mɛ tɔɣɔ kʋpantʋ.
Ɩ́ kooli kʋpantʋ kɛ mpa pa kooliɣi-mɛɣɛ mpusi tɔ. Ɩ́ sǝlǝmǝna mǝ ɩsaɣalataa kɛ Ɩsɔ.
Wei ɩ́ mapa nyá lǝkpaɣasaɣa, kɛɛsɩ-ɩ lɛŋka. Nɔɣɔlʋ ɩ́ lɛɛka nyá kpaɩ, cɛlɛ-ɩ nyá capa tɔtɔ.
Wei ɩ́ sǝlǝma-ŋ, taa pɛmɩ-ɩ, wei ɩ́ lɛɛka nyá kʋwɛnam, taa pɔɔsɩ-ɩ pǝ tɔm.
Mpi mǝ caa sɩ yǝlaa ɩ́ la-mɛ tɔ, mɩɩ la pɛlɛɣɛ-wɩ tɔtɔ.
Ye mpa pa sɔɔlǝɣɩ-mɛ tɔ pa tike kɛ́ mǝ sɔɔlǝɣɩ, ɩlɛ pepeɣe ɩ́ tɛɛwa tɔtɔ? Asaɣaa maɣamaɣa ná sɔɔlǝɣɩ mpa pa sɔɔla-wɛ tɔ pa tike tɔtɔɣɔ.
Ye mpa pa lakɩ-mɛɣɛ kʋpantʋ tɔ pa tike kɛ ɩ́ ká tǝŋǝɣɩ na ɩ́ lakɩ, ɩlɛ pepeɣelɛ ɩ́ tɛɛwa? Ḿpʋ́ɣʋ́ asaɣaa maɣamaɣa ná lakɩ tɔtɔ mɛɛ.
Ye mpa ɩ́ tɛɛlǝɣɩ sɩ paa tɛ na pá fɛlɩ-mɛ tɔɣɔ ɩ tǝŋǝɣɩ na ɩ́ kǝntǝɣɩ, ɩlɛ pepeɣelɛ mǝ tɛɛwa? Asaɣaa maɣamaɣa ná tɛɛlǝɣɩ sɩ paa tɛ na pá fɛlɩ pɛlɛ tɔɣɔ pa kǝntǝɣɩ pa tǝma mɛɛ.
Aaɩ, ɩ́ sɔɔlǝɣɩ mǝ kolontunaa na ɩ́ lakɩ-wɛɣɛ kʋpantʋ. Ɩ́ kǝntǝɣɩ, ɩ́ taa tɛlǝsɩ fɛlʋɣʋ tɔm kɛ lɔlɔ. Pɩɩ yele na mǝ kasǝyaɣa tɔɔ sɔsɔm, na ɩ́ ká pǝsɩ ɩsɔtaa Ɩsɔ Sɔsɔ pǝyalaa. Paa fɔɔfɛɩnaa na asaɣaa, ɩ́lɛ́ ɩ lakɩ kʋpantʋ kɛ́.
Ɩ́ lakɩ tǝmaɣa kʋpantʋ kɛ teu ɩsɩɩ mǝ Caa lakɩ-mɛɣɛ kʋpantʋ tɔ.
Ɩ́ taa footi lɛlaa, pǝ́ taa kɔɔ na Ɩsɔ footi-mɛ. Ɩ́ taa tʋ lɛlaa kɛ tasǝkǝlɛ, pǝ taa kɔɔ na Ɩsɔ tʋ-mɛɣɛ tasǝkǝlɛ. Ɩ́ hʋ́lɩ́ tǝmaɣa suulu kɛ timpi ɩ́ pǝntǝɣǝna tǝma tɔ, na Ɩsɔ ká hʋ́lɩ́-mɛɣɛ suulu.
Ɩ́ haakɩ na Ɩsɔ ká haakɩ-mɛ. Pǝ taɣa pʋlʋ, Ɩsɔ ká maɣasɩ kɛ́ na pǝ́ su na pǝ́ watɩ na ɩ́ ciɣiti na ɩ́ nyǝkɩ na ɩ́ pǝlɩ-mɛ. Maɣasǝlaɣa ŋka mǝ maɣasǝɣǝna lɛlaa tɔ, ŋkɛɣɛ Ɩsɔ ná kɔŋ na ɩ́ maɣasǝna-mɛ tɔtɔ.
Ḿpʋ́ɣʋ́ Yesu tasa-wɛɣɛ lɛntɩ sɩ: Ntɔŋ ɩ́ nyǝmá teu sɩ yʋlʋm kaa pǝsɩ na ɩ́ hɔ ɩ lɛlʋ, tɔfɔ pa naalɛ paa hoti pʋ́ʋ́ɣʋ́ taa kɛ́.
Tǝmlɛ kpɛlɛmǝlʋ ta kǝlɩ ɩ hʋllʋ. Ama kpɛlɛmǝlʋ ɩ́ kɔma na ɩ́ nyɩ tǝkpǝsǝkpǝsɩ, ɩ́ na ɩ hʋllʋ pa pǝsa kʋlʋm kɛ́.
Ɩsǝnaɣa pǝ lapa na ń naakɩ nyɩɩliim wei ɩ wɛ nyá tɔɣɔntǝlɛ ɩsǝpǝle taa tɔ, na ń kaa na kpátʋ́ɣʋ́ ŋku kʋ wɛ nyá maɣamaɣa nyá nyǝntɛ taa tɔ?
Ɩsǝnaɣalɛ nyá pǝsǝɣɩ na ń tɔ sɩ: Apaŋ nyá sǝŋ tǝkpi na má lǝsɩ nyá ɩsǝlɛ taa nyɩɩliim, na kpátʋ́ɣʋ́ wɛ nyá nyǝntɛ taa? Cɛsǝlʋ nyá, lǝsɩ kpátʋ́ɣʋ́ ŋku kʋ wɛ nyá maɣamaɣa nyá ɩsǝpǝle taa tɔ, ɩlɛna pǝ́cɔ́ ń ná teu tǝcɛɩcɛɩ na ń lǝsɩ nyá tɔɣɔntǝlɛ ɩsǝlɛ taa nyɩɩliim ɩnɩ.
Tʋɣʋ kʋpaŋkʋ ɩɩ lʋlǝɣɩ kpaɩ pile se, pǝ́cɔ́ kpaɩ tʋɣʋ naa lʋlǝɣɩ pile kʋpantɛ tɔtɔ.
Pa nyǝŋna paa tʋɣʋ ŋku na kʋ pile cɔlɔɣɔ. Yʋlʋ kaa kooli tʋɣʋ ŋku pa yaa sɩ fiki tɔ kʋ pee kɛ sɔsɔʋ tɔɔ se, pǝ́cɔ́ paa kooliɣi tʋɣʋ ŋku pa yaa sɩ lɛsɛŋ tɔ kʋ pee kɛ kɔlɔŋ tɔɔ tɔtɔ.
Yʋlʋpaŋ kʋpantʋ lɩɩkǝna tuu ɩ lotu taa kʋpantʋ kiŋ kɛ́. Ɩlɛna ɩsaɣaʋ ɩnɩ ɩ ɩsaɣatʋ lɩɩna tuu ɩ lotu taa ɩsaɣatʋ kiŋ. Pǝ taɣa pʋlʋ, ɩsǝna yʋlʋ lotu taa tɔɔwa tɔ ḿpʋ́ɣʋ́ ɩ yɔɣɔtaɣa hʋ́lǝ́ɣɩ́.
Ḿpʋ́ɣʋ́ Yesu tɔma sɩ: Ɩ́ yaa-m Tacaa Tacaa suwe na ɩɩ tǝŋǝɣɩ ma kʋyɔɣɔtʋtʋ?
Maa hʋ́lɩ́-mɛɣɛ yʋlʋ ɩ́ kɔma ma kiŋ na ɩ́ nɩɩ ma tɔm na ɩ́ tǝŋ-tɩ pʋntʋ wɛ ɩsǝna tɔ.
Ɩ nǝɣǝsǝna kɛ́ ɩsɩɩ yʋlʋ caakʋɣʋ kutuluɣu ŋmaʋ na ɩ́ huli na ɩ́ tala atɛ kʋkpamʋɣʋ na pǝ́cɔ́ ɩ́ sɩɩ kite tɔɣɔ. Pɔɣɔ kɔma na ká su ɩlɛna lʋm watɩ, halǝna pǝ hola ma-kʋ. Paa na mpʋ pǝ ta ciɣiti-kʋɣʋ kʋ ŋmatʋ teu tɔɔ.
Ama wei ɩ nɩɩkɩ ma tɔm na ɩɩ tǝŋǝɣɩ-tɩ tɔ, ɩ́lɛ́ ɩ wɛ kɛ́ ɩsɩɩ wei ɩ ŋma kutuluɣu kɛ atɛɣɛ yem tɔ, kite kʋpantɛ fɛɩ. Lʋm hola mapa-kʋ, ɩlɛna kʋ ti kpakpaa na kʋ la asaala sɔsɔ kɛ yem.
Yesu kɔma na ɩ́ tɛ yǝlaa kɛ faaci lapʋ, ɩlɛna ɩ́ mǝlɩ Kapǝnahum.
Lom yoolu sɔsɔ nɔɣɔlʋ ka wɛna yom na ɩ luɣu sʋʋ-ɩ sɔsɔm. Yom ɩnǝɣɩ pǝ wɩɩkaɣa na ɩ́ caakɩ sǝm.
Ɩ nɩɩ Yesu taŋ, ɩlɛna ɩ́ tili Yuta nyʋɣʋ nyǝ́ma napǝlɩ sɩ pá wiina-ɩ na ɩ́ kɔɔ ɩ́ waasɩ ɩ yom ɩnɩ.
Pɛlɛ pa tala Yesu kiŋ, ɩlɛna pá wiina-ɩ tǝkpɛɛ sɩ: Apalʋ ɩnɩ ɩ nǝɣǝsǝna ń waasɩ-ɩ.
Pǝ taɣa pʋlʋ, ɩ sɔɔla ta piitim kɛ sɔsɔm, halɩ ɩ ŋma-tʋɣʋ tǝkotile.
Tǝnaɣa Yesu tǝŋa-wɛ. Ɩ kɔma ɩ́ kpǝtǝna tǝyaɣa, ɩlɛ yoolu ɩnɩ ɩ tila ɩ taapalaa ntɛ́ sɩ: Tacaa, taa kʋ nyá tǝɣɩ yem, ma ta tala sɩ ń sʋʋ ma tǝyaɣa.
Halɩ mpʋ ɩnǝɣɩ maa hʋʋwa sɩ ma ta tala má kɔɔ ma maɣamaɣa kɛ nyá kiŋ. Pǝ tɔɔ ɩlɛ, yɔɣɔtɩ kʋyɔɣɔtʋ kɛ tɔm kʋlʋm na ma yom hiki alaafǝya.
Pǝ taɣa pʋlʋ, ma ɩsǝntɔ ma see ma sɔsaa kɛ́. Pǝ́cɔ́ ma wɛna ma sǝkpema na pɛlɛ pa lakɩ ma luɣu nyǝntʋ. Na má heela pa taa wei sɩ ɩ́ polo cǝnɛ, ɩ puki kɛ́. Na má heela wei sɩ ɩ́ kɔɔ, ɩ́lɛ́ ɩ kɔɔ tɔtɔ. Pǝ́cɔ́ ye ma heela ma yom sɩ ɩ́ la pǝnɛ, ɩ lakɩ kɛ́.
Yesu nɩɩ mpʋ, ɩlɛna ɩ́ sa yoolu sɔsɔ ɩnɩ, na ɩ́ pǝsǝna samaa wei ɩ tǝŋaɣa-ɩ tɔ ɩ tɔɔ na ɩ́ tɔ sɩ: Pɔpɔtʋ fɛɩ leleŋ, paa Ɩsɛɣɛlɩ taa maɣamaɣa ma ta nata yʋlʋ na ɩ́ tɛma ɩ taa na Ɩsɔ kɛ́ ɩsǝntɔ.
Yoolu ɩnɩ ɩ tillaa kɔma na pá mǝlɩ tǝyaɣa, ɩlɛ pa maɣana yom ɩnǝɣǝlɛ na ɩ alaafǝya tǝmammam.
Pǝlɛ pǝ waalɩ Yesu pola ɩcatɛ nte pa yaa sɩ Nayiŋ tɔ tǝ taa kɛ́ kpakpaa, na ɩ ɩfalaa na samaa paɣalɛ kɛ ɩ waalɩ.
Yesu kɔma ɩsɩɩ ɩ sʋʋkɩ ɩcatɛ, ɩlɛ alʋ leelu nɔɣɔlʋ ɩ pǝyaɣa sǝpaɣalɛ na pá pukina-kɛɣɛ pim, na ɩcatɛ nyǝ́ma samaa tǝŋ leelu ɩnɩ ɩ waalɩ. Nkɛ ɩnɩ ka tike kɛ leelu ɩnɩ ɩ ka lʋlaa.
Tacaa na-ɩ, ɩlɛna ɩ tɔm lapɩ-ɩ pǝtɔɔtǝlɛ, na ɩ́ tɔmɩ-ɩ sɩ: Taa wii.
Ḿpʋ́ɣʋ́ Yesu polaa na ɩ́ tɔkɩ sǝtʋ kpatǝlɛ, ɩlɛna sǝɣǝllaa náá sǝŋ, na Yesu tɔ sɩ: Ɩfepu nyá ma caa sɩ ń kʋlɩ.
Tǝnaɣa sǝtʋ ɩnɩ ɩ kʋlaa na ɩ́ sʋʋ yɔɣɔtaɣa, na Yesu cɛlɛ-ɩ ɩ too.
Ḿpʋ́ɣʋ́ sɔɣɔntʋ kpa pa tǝna na pá saŋ Ɩsɔ na pá tɔŋ sɩ: Ɩsɔ kʋyɔɣɔtʋtʋ tɛlǝsʋlʋ sɔsɔ lɩɩ ta hɛkʋ taa. Na pá tasa tɔtɔ sɩ: Pʋwɛ, Ɩsɔ kɔma sɩ ɩ teŋ ɩ yǝlaa.
Ḿpʋ́ɣʋ́ mpi Yesu lapa mpʋ tɔ pǝ tɔm ya Yuta tɛtʋ tǝna, na pǝ cɔlɔ tɛtʋnaa tǝna taa.
Ḿpʋ́ɣʋ́ Yohaanɩ ɩfalaa heela-ɩ tɔm ntɩ tǝ tǝna. Ɩlɛna ɩ́ yaa pa taa naalɛ,
na ɩ́ tili-wɛɣɛ Yesu kiŋ sɩ pá pɔɔsɩ-ɩ sɩ ɩnǝɣǝlɛ wei ɩ tɔm paa tɔma sɩ ɩ ká kɔɔ tɔ, yaa nɔɣɔlʋ wɛɛ ɩ kɔŋ, tǝ taŋ ɩlɛ?
Pɛlɛ pa tala Yesu cɔlɔ, ɩlɛna pá tɔ sɩ: Ɩsɔ Lʋm sɔlʋ Yohaanɩ kʋsǝna-tʋ sɩ tǝ pɔɔsɩ-ŋ sɩ: Nyaɣalɛ wei ɩ tɔm paa tɔma sɩ ɩ ká kɔɔ tɔ, yaa nɔɣɔlʋ wɛɛ ɩ kɔŋ, tǝ taŋ ɩlɛ?
Pǝ pamna waatʋ ɩnɩ ɩ taa Yesu waasaɣa yǝlaa paɣalɛ kɛ pa kʋtɔmǝŋ, na ɩ́ lakɩ na acamaa hikiɣi alaafǝya, na ɩ́ looki alɔɣaa, na ɩ́ kuliɣi yʋlʋmaa paɣalɛ ɩsɛ.
Ɩlɛna ɩ́ tɔ-wɛ sɩ: Ɩ́ polo na ɩ́ heeli Yohaanɩ kɛ mpi ɩ́ nawa na nti ɩ́ nɩɩwa tɔ sɩ: Yʋlʋmaa naakɩ, kaakalasɩ tɔŋ, tɔnʋɣʋ tɔɔ asilima kʋtɔŋ nyǝ́ma naakɩ nyʋɣʋ, na ntamaa ná nɩɩkɩ, na sǝtaa ná feŋ. Pǝ́cɔ́ kʋnyɔntʋnaa ná tɔŋa Laapaalɩ Kʋpaŋ kɛ nɩɩʋ.
Wei ɩ naani kaa lɩɩ ma tɔɔ tɔ, pʋntʋ nɩɩ leleŋ kɛ́.
Yohaanɩ tillaa mpɛ pɛlɛ pa kɔma na pá kpe, ɩlɛna Yesu sʋʋ samaa kɛ Yohaanɩ ɩnɩ ɩ tɔm kɛ pɔɔsʋɣʋ sɩ: Pepeɣe ɩ́ ka pola wʋlaɣa tɛtʋ taa kɛ́ naʋ ye? Heelim makɩ na pǝ́ ciɣitiɣi sǝsǝncaŋa ŋka tɔ?
Ɩlɛ pepe naʋ kɛ ɩ polaa? Yaa yʋlʋ wei ɩ suu kacɔka wontu tɔ? Tɔʋ, mpa pɛlɛ pa suuki kacɔka wontu na pá wɛ leleŋ taa tɔ, awulaa tɛɛsɩ taa kɛ́ pɛlɛ pa wɛɛ.
Ɩlɛ pepe maɣamaɣa kɛ ɩ ka tɩɩ pola naʋ? Yaa Ɩsɔ kʋyɔɣɔtʋtʋ tɛlǝsʋlʋ nɔɣɔlʋ? Tampam, Ɩsɔ kʋyɔɣɔtʋtʋ tɛlǝsʋlʋ kɛ́, halɩ ma heeliɣi-mɛ sɩ ɩ tɩɩ kǝla mpʋ.
Ɩ tɔm kɛ pa tɩɩ ŋmaawa Ɩsɔ Tɔm taa sɩ: Nyǝnɩ ma tillu ntɔ, ma tɛlǝsǝɣɩ nyá nɔɣɔ tɔɔ sɩ ɩ́ taɣanɩ nyá mpaaʋ na ń kɔŋ.
Tampana kɛ ma heeliɣi-mɛ yoo, tuu tɔ pa ta lʋlǝta nɔɣɔlʋ na pʋntʋ tɛɛ Yohaanɩ fa. Ɩlɛ paa na mpʋ tɔ, ye mpa pa tisaa na Ɩsɔ tɔɣɔ pa tɔɔ kɛ́ kawulaɣa, pa taa sǝkpelu maɣamaɣa tɛɛ-ɩ.
Pa tǝna mpa pa nɩɩ tɔm ntɩ tɔ pa ha Ɩsɔ kɛ́ tampana, halɩ pǝ kpɛŋna lampuu mʋlaa maɣamaɣa. Pǝ taɣa pʋlʋ, paa tɛma tisuɣu sɩ Yohaanɩ ɩ́ sɔ-wɛɣɛ Ɩsɔ lʋm.
Ama Falisanaa na Ɩsɔ Tɔm sɛɣɛsǝlaa ná kisa tǝmlɛ nte Ɩsɔ ka hʋʋwa sɩ ɩ ká la-wɛ tɔ, pa ta tisi sɩ Yohaanɩ ɩ́ sɔ-wɛɣɛ Ɩsɔ lʋm.
Ḿpʋ́ɣʋ́ Yesu tasaa sɩ: Pepeɣelɛ má kɛɛsǝna kʋfalaŋ yǝlaa panɛ? Ɩsɩɩ pepe caʋ kɛlɛ pa nǝɣǝsǝnaa tɔ?
Pa nǝɣǝsǝna kɛ́ ɩsɩɩ piya cakʋɣʋ kataɣa taa na sɩ tɔŋ tǝma sɩ: Anɩ tǝ hʋla hǝsɩ ɩ́ ta paa. Pǝ́cɔ́ tǝ wii lǝyaɣa wula, ɩ́ tá wii.
Pǝ taɣa pʋlʋ, lʋm sɔlʋ Yohaanɩ kɔma tɔ, ɩɩ tɔkɩ tɔɣɔnaɣa, pǝ́cɔ́ ɩɩ nyɔɔkɩ sʋlʋm. Ɩlɛna mɩɩ tɔŋ sɩ ɩlɔɣɔhilu kɛ-ɩ kɛ́.
Yʋlʋ Pǝyaɣa má, ma mǝlaa na má kɔɔ na má tɔkɩ na má nyɔɔkɩ, ɩlɛna ɩ́ taɣanǝɣɩ maɣa yɔɣɔtʋɣʋ tɔtɔ sɩ ma kɛ́ hilitu na sʋlʋnyɔɔlʋ. Aaɩyee sɩ lampuu mʋlaa na asaɣaa pa ceu kɛ́.
Ama Ɩsɔ lǝmaɣasɛɛ tewaɣa, halɩ pǝ naakɩ ḿpʋ́ɣʋ́ mpa pa tǝŋǝɣɩ-yɛ tɔ pa kiŋ.
Kʋyakʋ nakʋlɩ Falisa nɔɣɔlʋ ɩ yaa Yesu kɛ́ tɔɣɔʋ. Ɩlɛna Yesu sʋʋ ɩ tɛ na ɩ́ caɣa na ɩ́ tɔŋna tɔɣɔʋ.
Apalaa tǝna alʋ nɔɣɔlʋ ɩ ka wɛ ɩcatɛ ńtɛ́ tǝ taa. Ḿpʋ́ɣʋ́ alʋ ɩnɩ ɩ nɩɩwa sɩ Yesu caɣa tɔɣɔʋ kɛ Falisa tǝyaɣa taa, ɩlɛna ɩ́ kɔna tulaalʋ kʋpaŋ nɔɣɔlʋ na akpalǝpiya.
Na ɩ́ luŋ Yesu nɔɔhɛɛ tɛɛ na ɩ waalɩ tɔɔ na ɩ́ wiiki. Ḿpʋ́ɣʋ́ ɩ taana Yesu nɔɔhɛɛ kɛ ɩsǝlʋm, ɩlɛna ɩ́ hɩɩsɩ-yɛ na ɩ́ nyɔɔsɩ, na ɩ́ waɣalɩ-yɛ na ɩ́ saɣalɩ-yɛɣɛ tulaalʋ.
Falisa wei ɩnɩ ɩ yaa-ɩ tɔɣɔʋ kɛ mpʋ tɔ ɩ na mpʋ. Ɩlɛna ɩ́ mɔlɩ ɩ taa sɩ: Ye apalʋ ɩnɛ ɩ ka kɛ́ Ɩsɔ kʋyɔɣɔtʋtʋ tɛlǝsʋlʋ ɩ ka nyǝmá alʋ wei ɩnɩ ɩ tokiɣina-ɩ ɩsǝntɔ tɔ ɩ cakǝlɛ na ɩ yaasi wɛ ɩsǝna tɔ. Ɩ ka nyǝma-ɩ sɩ ɩ fɛɩ teu.
Mpʋɣʋlɛ Yesu tɔma-ɩ sɩ: Simɔŋ maa heeli-ŋ tɔm natǝlɩ. Tǝnaɣalɛ Simɔŋ cɔwa sɩ: Tacaa yɔɣɔtɩ.
Ɩlɛna ɩ́ tɔ sɩ: Liɣitee kǝntʋlʋ nɔɣɔlʋ ɩ ka wɛnna kǝma nyǝ́ma kɛ naalɛ, lɛlʋ fɛlǝɣɩ-ɩ liɣitee nyǝɣǝtʋ nasǝlɛ nɩɩnʋwa (500), na lɛlʋ kɛ nyǝɣǝtʋ nɩɩlɛ na naanʋwa.
Pa ta hiki sɩ pá fɛlɩ-ɩ, ɩlɛna ɩ́ cɛ pa naalɛ ɩnɩ. Tɔʋ, pa taa awe laŋlɛ ká kǝlǝna-ɩ hɛɛnaʋ?
Tǝnaɣa Simɔŋ cɔwa sɩ: Ma hʋʋ sɩ, wei ɩ nyǝntɛ kǝla tɔɔʋ tɔ. Yesu sɩ: Ama n hʋʋ teu.
Ɩlɛna ɩ́ pǝsǝna alʋ tɔɔ na ɩ́ tɔ Simɔŋ sɩ: Simɔŋ n ná alʋ ɩnɛ? Ma sʋʋ nyá tǝyaɣa taa tɔ, n ta ha-m lʋm sɩ má kɔ ma nɔɔhɛɛ. Ama ɩ́lɛ́ ɩ taana-yɛɣɛ ɩsǝlʋm, na ɩ́ hɩɩsɩ-yɛ na ɩ nyɔɔsɩ.
Ma tala nyá tɛ tɔ, n ta waɣalɩ-m. Ama tuu ɩsɩɩ ma sʋʋʋ tɔ, ɩ́lɛ́ ɩ ta hɛɛsɩ ma nɔɔhɛɛ waɣalʋɣʋ.
N ta pǝlɩ ma nyʋɣʋ taa kɛ́ nim. Ama tulaalʋ kʋpampaŋ kɛ ɩ́lɛ́ ɩ pǝla, halɩ ma nɔɔhɛɛ tɔɔ.
Pǝ tɔɔ kɛ́ ma heeliɣi-ŋ sɩ, ɩ sɔɔlʋɣʋ ḿpʋ́ɣʋ́ sɔsɔm tɔ pǝ hʋ́lǝ́ɣɩ́ kɛ́ sɩ paa ɩ ɩsaɣatʋ na tǝ tɔɔʋ kɛ mpʋ tɔ pa hɩɩsa-tɩ. Pǝ tɔɔ ɩnǝɣɩ wei ɩ wɛna ɩsaɣatʋ kɛ pǝcɔ na pá hɩɩsa-tɩ tɔ, pʋntʋ sɔɔlǝɣɩ maɣana kɛ́.
Tǝnaɣa ɩ heela alʋ ɩnɩ sɩ: Nyá ɩsaɣatʋ hɩɩsaa.
Ḿpʋ́ɣʋ́ ɩ́ na mpa pa caɣa tɔɣɔʋ tɔ pɛlɛ pa sʋʋ pa taa kɛ́ yɔɣɔtʋɣʋ sɩ: Aweɣelɛ ɩnɛ ɩnɩ na halɩ ɩnɩ ɩ taka ɩ hɩɩsǝɣɩ ɩsaɣatʋ?
Ama Yesu ná heela alʋ ɩnɩ sɩ: N tɛma nyá taa na Ɩsɔ tɔɣɔ ɩ yapa nyá nyʋɣʋ. Tɛɛna laŋhʋlʋmlɛ.
Pǝ waalɩ kɛ́ Yesu sʋʋ cɔɔʋ kɛ acalɛɛ sɔsɔɔna na sǝkpena na ɩ́ lakɩ waasʋ, na ɩ́ kpaalǝɣɩ Ɩsɔ Kawulaɣa Laapaalɩ Kʋpaŋ. Na ɩ ɩfalaa naanʋwa na naalɛ,
na alaa mpa pa alɔɣaa ɩ loowa, na ɩ waasa mpa pɛlɛɣɛ pa kʋtɔmǝŋ tɔ. Ɩsɩɩ Malɩ wei pa yaakaɣa Makǝtala tʋ na paa loo-ɩ alɔɣaa naatosompɔɣɔlaɣa tɔ,
na Helɔtɩ pǝyalʋ Cusa alʋ Saanɩ, na Susaanɩ, na lɛlaa kɛ paɣalɛ mpa pa sǝŋaɣana Yesu na ɩ ɩfalaa na pa wɛnaʋ tɔ.
Yǝlaa samaa lɩɩkaɣana acalɛɛ acalɛɛ na pá kɔŋ ɩ kiŋ, ɩlɛna ɩ́ sɛɛ-wɛɣɛ ɩsɔ sɩ:
Tuulu polǝna tuutu. Ɩ tuukaɣa ɩ mǝtutuuna, ɩlɛna lɛnna hoti mpaaʋ nɔɣɔ nɔɣɔ. Na pá fɛlǝɣɩ-yɛɣɛ nɔɔhɛɛ, na sumasɩ tii na sɩ tɔɔsɩ-yɛ.
Ḿpʋ́ɣʋ́ lɛnna hota kʋwaʋ tɔɔ, ɩlɛna a nyɔ na a taɣanɩ wʋlʋɣʋ kɛ nikaɣa fɛɩ tɔ pǝ tɔɔ.
Lɛnna náá hoti sɔwa taa na a na sɔwa pá kpɛntɩ nyɔʋ, ɩlɛna sɔwa náá kʋ-yɛ.
Lɛnna náá hoti tɛtʋ mʋsʋŋ nyǝntʋ taa, na a nyɔ na a lʋlɩ teu pǝ tɩɩ fɛɩ. Ɩ tɛma ḿpʋ́ɣʋ́ yɔɣɔtʋɣʋ, ɩlɛna ɩ́ cuɣusina nɔɣɔ sɔsaɣa sɩ: Ye wei ɩ kɛ́ tɔm nɩɩlʋ pʋntʋ ɩ́ nɩɩ.
Ḿpʋ́ɣʋ́ ɩ ɩfalaa pɔɔsa-ɩ ɩsɔ sɛɛʋ mpɩ pǝ hʋwɛɛ.
Ɩlɛna Yesu cɔ sɩ: Pǝ ha-mɛɣɛ sɩ ɩ́ nyɩ Ɩsɔ Kawulaɣa tɔm kʋŋmɛsǝtʋ. Ama pǝ kaasa lɛlaa tɔ, ɩsɔnaa kɛ paa sɛɛ-wɛ sɩ: Paa pa nyǝnǝɣɩ ɩsǝntɔ, pá taa ná. Paa pa nɩɩkɩ, pá taa cɛkǝna pǝ hʋwɛɛ.
Maa kilisi-mɛɣɛ ɩsɔ sɛɛʋ mpɩ pǝ hʋwɛɛ. Ɩsɔ Tɔm ntɛ́ mǝtutuuna anɩ.
Wena wena a hota mpaaʋ nɔɣɔ nɔɣɔ tɔ, alɛ a wɛnna ɩsɩɩ mpa pa nɩɩkɩ Ɩsɔ Tɔm na Ɩlɔɣɔʋ tǝŋ na ɩ́ lǝsɩ-tǝɣɩ kpakpaa kɛ pa lotu taa, sɩ pá taa kɔɔ na pá mʋ-tɩ na Ɩsɔ ya pa nyɔɔŋ.
Nna alɛ a hota kʋwaʋ tɔɔ tɔ, alɛ a wɛnna ɩsɩɩ mpa pa nɩɩkɩ-tɩ na pá mʋ-tɩ na laŋhʋlʋmlɛ, ɩlɛ tǝ ta caɣa pa taa. Pa mʋɣɩ kɛ́ na pǝ́ la wɛɛ naalɛ, maɣasʋɣʋ kɔŋ kʋ kɔɔ, ɩlɛna pá lɩɩ Ɩsɔ sɛɛʋ kɛ kpakpaa.
Wena a hota sɔwa taa tɔ, alɛ a wɛnna ɩsɩɩ mpa pa tɛŋ tǝ nɩɩʋ, ɩlɛna atɛ cǝnɛ nǝɣǝsɛɛ na pǝ wɛnaʋ na pǝ kʋnyɩɩlǝŋ pǝ tɔm kɔɔ na pǝ́ kʋ-tǝɣɩ pa taa, na pá kpisi pee kʋpana lʋlʋɣʋ tɔ.
Wena alɛ a hota tɛtʋ mʋsʋŋ nyǝntʋ taa tɔ, alɛ a wɛnna ɩsɩɩ mpa pa nɩɩ Ɩsɔ Tɔm na pá mʋ-tɩ na lotu kʋlʋmtʋ na hʋwɛɛ nna a tewa tɔ, na pá tɔka-tɩ tǝkpaŋkpaŋkpa, na pá lʋlǝɣɩ pee kʋpana kɛ teu tɔ.
Awe mʋsǝɣɩ fǝtǝla na ɩ́ pamɩ-ɩ pʋlʋpʋ tɛɛ, yaa ɩ́ sʋsɩ-ɩ kato tɛɛ ye? Tesika tɔɔ kɛ́ paa pusi-ɩ sɩ pǝ́ ná mpa pa sʋʋkɩ tǝyaɣa taa tɔ.
Kʋŋmɛlǝm napǝlɩ pǝ fɛɩ sɩ pǝ kaa kuli pǝ tɔɔ. Pǝ́cɔ́ mukaɣa tɛɛ pʋlʋpʋ fɛɩ mpi pa kaa lǝsɩ na paa awe na tɔ.
Ɩ́ la laakalɩ na ɩsǝna ɩ́ nɩɩkɩ tɔ. Pǝ taɣa pʋlʋ, wei ɩ wɛna tɔɣɔ paa ha, na pá lɛɛkɩ wei ɩ fɛɩna tɔɣɔ pǝciimaɣa wei ɩ hʋʋ sɩ ɩ tɩ tɔ.
Ḿpʋ́ɣʋ́ Yesu too na ɩ newaa pa kɔma ɩ kiŋ. Ama samaa tɔɔ pa ta pǝsɩ pá tala ɩ kiŋ.
Ḿpʋ́ɣʋ́ nɔɣɔlʋ heela-ɩ sɩ: Nyá too na nyá newaa pa wɛ awalɩ na pá caa pa na-ŋ.
Ḿpʋ́ɣʋ́ Yesu cɔ-wɛ sɩ: Ma too na ma newaa ntɛ́ mpa pa nɩɩkɩ Ɩsɔ Tɔm na pá tǝŋǝɣɩ-tɩ tɔ.
Ḿpʋ́ɣʋ́ kʋyakʋ nakʋlɩ Yesu na ɩ ɩfalaa pa kpa kpɩɩlʋɣʋ taa, ɩlɛna ɩ́ tɔ-wɛ sɩ ɩ́ na-wɛ pá tɛsɩ lʋm. Ḿpʋ́ɣʋ́ Yesu na ɩ ɩfalaa pa tɛɛwa.
Pa tɔŋna pote kɛ lʋm tɔɔ kɛ́ mpʋ, ɩlɛna Yesu too. Tǝnaɣa heelimuɣu hɔka lʋm tɔɔ tǝna, na lʋm falǝɣɩ kpɩɩlʋɣʋ taa halǝna kʋ caa suɣu, na lʋm caa pǝ tɔɣɔ-wɛ.
Tǝnaɣa pa pola Yesu kiŋ na pá feesi-ɩ sɩ: Tacaa, Tacaa, tǝ lepaɣa. Yesu fema, ɩlɛna ɩ́ kalǝna heelim na lʋm hola na pǝ tǝna pǝ́ hɛɛ tǝli.
Ḿpʋ́ɣʋ́ ɩ pɔɔsa-wɛ sɩ: Mǝ taa tɛmnaʋ kɛ Ɩsɔ kɛlɛ le ɩlɛ? Tǝnaɣa sɔɣɔntʋ na piti kpa Yesu ɩfalaa, na pá tɔŋ tǝma sɩ: Aweɣelɛ ɩnɛ ɩnɩ na halɩ ɩ́ yɔɣɔtǝɣǝna heelim na lʋm na pǝ́ nɩɩkǝna-ɩ?
Ḿpʋ́ɣʋ́ pa tapǝna pa kpɩɩlʋɣʋ kɛ Selasini nyǝ́ma tɛtʋ nti tǝ wɛ kʋtɛsʋɣʋ tɔɔ na tǝ́ nyǝnǝɣɩ Kalilee tɔ.
Yesu tii tɛtʋ tɔɔ, ɩlɛna ɩcatɛ ńtɛ́ tǝ yʋlʋ nɔɣɔlʋ wei ɩ hii alɔɣaa tɔ ɩ́ kɔɔ ɩ kiŋ. Hatoo tɔ yʋlʋ ɩnɩ ɩ ta nyɩ wontuɣu kɛ ɩ tɔɔ. Pǝ́cɔ́ ɩ tǝcaɣalɛ ntɛ́ pǝlaaŋ taa, ɩ ta nyɩ tǝyaɣa.
Ɩ na Yesu, ɩlɛna ɩ́ ma kapuka na ɩ́ hoti ɩ nɔɔhɛɛ tɛɛ na ɩ́ kooki sɩ: Ɩsɔtaa Ɩsɔ Sɔsɔ Pǝyalʋ Yesu, ma na-ŋ suwe? Haɩ, la suulu taa tʋ-m wahala.
Pǝ taɣa pʋlʋ, Yesu ka heela ɩlɔɣɔʋ sɩ ɩ́ se ɩ waalɩ tɔɣɔ ɩ yɔɣɔta mpʋ. Pǝ kɛɛsǝɣɩ na pǝ́ kʋlǝɣǝna-ɩ tɔ, pa hɔkǝɣɩ-ɩ alukpala na ɩ́ cɛkɩ, na ɩlɔɣɔʋ sʋsʋɣɩ-ɩ nyɩɩtʋ.
Ḿpʋ́ɣʋ́ Yesu pɔɔsa ɩlɔɣɔhilu sɩ: Pa yaa-ŋ suwe? Ɩlɛna ɩ́ cɔ sɩ: Pa yaa-m sɩ Kʋpiŋ. Pǝ taɣa pʋlʋ, alɔɣaa paɣalɛ ka wɛna ɩ waalɩ.
Na alɔɣaa mpɛ pa wiikaɣana Yesu sɩ ɩ́ taa tɔ-wɛ sɩ pá mǝlɩ pa hɔɔʋ tɛɛ.
Afanaa kalǝkʋ sɔsɔɔʋ nakʋlɩ kɩɩ wɛ tǝnaɣa pɔ́ɔ́ŋ taa na kʋ tuliɣi. Ḿpʋ́ɣʋ́ alɔɣaa mpɛ pa wiina Yesu sɩ ɩ́ yele na mpɛ pá sʋʋ afanaa mpɛ pa taa, ɩlɛna Yesu tisi.
Tǝnaɣa alɔɣaa mpɛ pa yela apalʋ ɩnɩ na pá sʋʋ afanaa taa. Ɩlɛna afanaa tʋ casǝlɛ kɛ yem na pá tii kalakala na pá tʋ lʋm na pá sɩ.
Afanaa tiikilaa ná mpʋ, ɩlɛna pɛlɛ pá lo kpakpaa na pá polo pá heeli tɔm ntɩ, na tɔm yɛkɩ kpakpaa kɛ acalɛɛ taa na cacakǝŋ tɛɛ.
Ḿpʋ́ɣʋ́ yǝlaa kʋlaa sɩ mpɛ pa puki na pá ná mpi pǝ lapa tɔ. Pa pola Yesu kiŋ, ɩlɛna pá maɣana apalʋ wei ɩnɩ ɩ alɔɣaa pa loowa tɔ, na pǝ́ cɛpa ɩ tɔɔ, na ɩ́ caɣa Yesu nɔɔhɛɛ tɛɛ na ɩ́ suu wontu. Ɩlɛna sɔɣɔntʋ kpa-wɛ.
Mpa pa ná tɔm ntɩ na pa ɩsǝpǝle tɔ, pa kɛɛsa-wɛɣɛ ɩsǝna pǝ lapa na apalʋ ɩnɩ ɩ́ hiki alaafǝya tɔ.
Ḿpʋ́ɣʋ́ pǝ lapa Selasini tɛtʋ nyǝ́ma kɛ sɔɣɔntʋ kɛ sɔsɔm, ɩlɛna pá tɔ Yesu sɩ ɩ́ la suulu na ɩ́ tɛɛ. Ɩlɛna Yesu kpa kpɩɩlʋɣʋ sɩ ɩ tɛɛkɩ.
Ḿpʋ́ɣʋ́ apalʋ wei ɩnɩ ɩ alɔɣaa pa loo mpʋ tɔ, ɩ sǝlǝma Yesu sɩ ɩ́ yele na ɩnɩ ɩ́ tǝŋɩ-ɩ. Ɩlɛna Yesu náá kisi na ɩ́ tɔmɩ-ɩ sɩ:
Mǝlɩ nyá tǝyaɣa taa na ń heeli pǝ tǝna mpi Ɩsɔ lapa-ŋ tɔ. Ḿpʋ́ɣʋ́ apalʋ ɩnɩ ɩ tɛɛwa na ɩ́ heeli ɩcatɛ tǝna taa kɛ́ pǝ tǝna mpi Yesu lapa-ɩ tɔ.
Yesu mǝla Kalilee taa, ɩlɛna samaa laŋa hɛɛ teu. Pǝ taɣa pʋlʋ, pa tǝna paa taŋa-ɩ teu kɛ́.
Ḿpʋ́ɣʋ́ apalʋ nɔɣɔlʋ wei pa yaa sɩ Yailu na ɩ́ kɛ́ pa tǝkotile nyʋɣʋ tʋ tɔ ɩ kɔma na ɩ́ hoti Yesu nɔɔhɛɛ tɛɛ, na ɩ́ wiina-ɩ sɩ ɩ́ polo ɩnɩ ɩ tɛ.
Pǝ taɣa pʋlʋ, ɩ ka wɛna pɛɛlɔ na ɩ́ caakɩ sǝpʋ. Pǝ́cɔ́ ɩ tike kɛ ɩ ka wɛna, na ɩ pɩɩsɩ wɛ naanʋwa na naalɛ. Yesu kʋlaa sɩ ɩ puki tɔ na samaa nyǝkaa kɛ́ teu.
Alʋ nɔɣɔlʋ náá wɛ tǝna wei hatoo pɩɩsɩ naanʋwa na naalɛ taa ɩ tɔŋna tɔɣɔlʋɣʋ na pǝ́ wɛ-ɩ toŋ tɔ. Alʋ ɩnɩ ɩ liɣitee tǝna tɛmna fɛtaa. Pǝ́cɔ́ nɔɣɔlʋ ta pǝsɩ na ɩ́ waasɩ-ɩ.
Ḿpʋ́ɣʋ́ ɩ kpǝtǝna Yesu na ɩ waalɩ tɔɔ, na ɩ́ tokina ɩ capa ntʋmpile. Ɩlɛna pǝ tɛmɩ-ɩ kpakpaa ɩnɩ.
Ntɛna Yesu pɔɔsɩ sɩ: Awe tokina-m ye? Mpʋɣʋlɛ yǝlaa tǝna kpɛɛsaa. Ɩlɛna Piyɛɛ nɔɣɔ tǝkpaʋ sɩ: Tacaa, kɛ yǝlaa timsina-ŋ na pá nyǝkǝɣɩ-ŋ?
Ama Yesu cɔwa sɩ: Aaɩ, nɔɣɔlʋ tokina-m kɛ́. Ma nɩɩ ma toma lɛnna lɩɩwa.
Alʋ kɔma na ɩ́ nyɩ sɩ pǝ nyǝmá ɩ tɔɔ, ɩlɛna ɩ́ kʋlɩ na ɩ́ polo ɩ́ hoti Yesu nɔɔhɛɛ tɛɛ na ɩ́ seliɣi. Na ɩ́ yɔɣɔtɩ samaa tǝna ɩsɛntaa kɛ́ mpi pǝ tɔɔ ɩ tokina-ɩ, na ɩsǝna pǝ tɩɩ waasa-ɩ kpakpaa tɔ.
Mpʋɣʋlɛ Yesu tɔma-ɩ sɩ: N tɛma Ɩsɔ na nyá taa tɔɣɔ pǝ waasa-ŋ ma pu, tɛɛna laŋhʋlʋmlɛ.
Yesu tɔŋa yɔɣɔtʋɣʋ kɛ mpʋ, ɩlɛna Yuta nyǝ́ma tǝkotile nyʋɣʋ tʋ ɩnɩ ɩ tǝyaɣa tʋ nɔɣɔlʋ kɔɔ na ɩ́ heeli-ɩ sɩ: Taa tʋ Tacaa kɛ kʋnyɔŋ kɛ yem, nyá pɛɛlɔ fɛɩ.
Tǝnaɣalɛ Yesu nɔɣɔ tǝkpaʋ sɩ: Taa nyá, nyaa tɛ Ɩsɔ na nyá taa te, ɩ ká hiki alaafǝya.
Yesu wɛ pa kɔma pá tala tǝyaɣa tɔ Yesu ta tisi sɩ samaa ɩ́ tǝŋɩ-ɩ na pá sʋʋ. Ama Piyɛɛ na Yohaanɩ na Saakɩ na pǝyaɣa caa na ka too pa tike pa sʋʋna.
Pa tǝna paa kpa pa laŋa kɛ́ na pá wiiki sɔsɔm. Ama Yesu heela-wɛ sɩ: Ɩ́ taa wii, ka too kʋtoo kɛ́, ka ta sɩ se.
Yǝlaa nyǝmá sɩ yʋlʋ tɛma tɛɛʋ tǝkpataa, ɩlɛna pá woŋi-ɩ.
Ama Yesu tɔka pǝyaɣa niŋ taa na ɩ́ yɔɣɔtǝna nɔɣɔ sɔsaɣa sɩ: Pǝyaɣa nyá, kʋlɩ.
Tǝnaɣa ka mǝlaa na ká kʋlɩ kpakpaa. Ɩlɛna Yesu sɩ pá ha-kɛɣɛ tɔɣɔnaɣa.
Ɩlɛna piti kpa pɛɛlɔ ɩnɩ ɩ nyǝ́ma. Ḿpʋ́ɣʋ́ Yesu heela-wɛ sɩ pá taa yele na nɔɣɔlʋ nɩɩ nti ɩnɩ tǝ lapa mpʋ tɔ.
Ḿpʋ́ɣʋ́ Yesu kota pa naanʋwa na naalɛ na ɩ́ tʋ alɔɣaa kɛ pa niŋ taa, na ɩ́ ha-wɛɣɛ toma sɩ pá looki-wɛ paa mpa, na pá waakɩ kʋtɔmǝŋ.
Na ɩ́ tili-wɛ sɩ pá polo pá kpaalɩ Ɩsɔ Kawulaɣa tɔm, na pá waasǝɣɩ kʋtɔntʋnaa kɛ pa kʋtɔmǝŋ.
Ɩlɛna ɩ tɔ-wɛ sɩ: Ye ɩ́ tɛɛkɩ ɩ́ taa kpaɣa pʋlʋ, paa kpátʋ́ɣʋ́, paa huluɣu, paa tɔɣɔnaɣa, paa liɣitee, pǝ́cɔ́ ɩ́ taa kpaɣa capanaa kɛ naalɛ naalɛ.
Ye ɩ́ tala timpi na ɩ́ laalɩ na ɩ́ sʋʋ tǝyaɣa ŋka ka taa, ɩ́ saalɩ tǝna halɩ mǝ tɛɛʋ.
Na ye ɩ́ tala timpi na yǝlaa ɩ́ ta mʋ-mɛ, ɩ́ lɩɩ na ɩ́ kpiisi-wɛɣɛ mǝ nɔɔhɛɛ mʋsʋɣʋ, na pǝ́ hʋ́lɩ́ sɩ ɩ́ lapa-wɛɣɛ tɔʋ, ɩ́ yele.
Ḿpʋ́ɣʋ́ pa tɛɛwa na pá cɔɔkɩ ɩcatɛ ɩcatɛ na pá heeliɣi Laapaalɩ Kʋpaŋ, na pá waasǝɣɩ kʋtɔntʋnaa kɛ pa kʋtɔmǝŋ.
Wulaʋ Helɔtɩ nɩɩ pǝ tǝna mpi pǝ tɔŋa lapʋ kɛ mpʋ tɔ, ɩlɛna pǝ liɣiti-ɩ sɔsɔm, ɩ ta nyɩ ɩsǝna ɩ́ la tɔ. Pǝ taɣa pʋlʋ, lɛlaa ná tɔŋaɣa kɛ́ sɩ Yohaanɩ wei paa kʋwa tɔ ɩnɩ ɩ femna.
Lɛlaa sɩ Ilii lɩɩna. Halǝna lɛlaa sɩ Ɩsɔ kʋyɔɣɔtʋtʋ tɛlǝsǝlaa kʋpǝma taa nɔɣɔlʋ lɩɩna.
Ɩlɛna Helɔtɩ sɩ: Ma yelaa na pá sɛtɩ Yohaanɩ nyʋɣʋ ɩlɛ, aweɣelɛ pʋntʋ wei ɩnɩ ɩ tɔm ma nɩɩ pa yɔɣɔtǝɣɩ ɩsǝntɔ tɔ? Halǝna ɩ́ pɛɛkǝɣɩ sɩ ɩ́ na-ɩ.
Yesu Tillaa kɔma pá mǝlɩ Yesu kiŋ, ɩlɛna pá kɛɛsɩ-ɩ pǝ tǝna mpi pa lapa tɔ. Ḿpʋ́ɣʋ́ ɩ kpaɣa-wɛ na ɩ́ pona-wɛɣɛ kpeeŋa kɛ ɩcatɛ nte pa yaa sɩ Pɛtɛsaita tɔ tǝ kiŋ.
Paa na mpʋ tɔ, samaa nɩɩwa na pá hu ɩ waalɩ, na ɩ laŋlɛ hʋlʋmǝna pa kɔntɛ. Na ɩ́ heela-wɛɣɛ Ɩsɔ Kawulaɣa tɔm, na ɩ́ waasɩ pa tǝna mpa pa fɛɩna alaafǝya tɔ.
Pǝ kɔma na ilim caa tɛm, ɩlɛ ɩ ɩfalaa naanʋwa na naalɛ kɔma ɩ kiŋ ntɛ́, na pá tɔmɩ-ɩ sɩ: Tɔɣɔnɩ samaa ɩnɛ ɩnɩ na ɩ́ polo acalɛɛ taa na pǝ cɔlɔ cacakǝŋ tɛɛ na pá hiki tǝsʋʋlɛnaa na tɔɣɔnasɩ. Pǝ taɣa pʋlʋ, cǝnɛ kɛ́ nyɩɩtʋ taa kɛ́.
Ḿpʋ́ɣʋ́ Yesu cɔwa sɩ: Mɩɩ hana samaa ɩnǝɣɩ tɔɣɔnaɣa kɛ mǝ maɣamaɣa. Tǝnaɣalɛ pa cɔ-ɩ sɩ: Ntɔŋ potopotonaa kakpasɩ na tiina naalɛɣɛ tǝ wɛna yaa? Yaa n caa sɩ táá yana tɔɣɔnaɣa na tǝ cɛla samaa tuutuuma ɩnɛ ɩ tǝna?
Apalaa ka wɛ ɩsɩɩ yʋlʋpee iyisi kakpasɩ (5000) kɛ mpʋ. Ḿpʋ́ɣʋ́ Yesu heela ɩ ɩfalaa sɩ: Ɩ́ caɣasɩ-wɛɣɛ tintika tintika ɩsɩɩ yʋlʋpee nɩɩlɛ na naanʋwa naanʋwa.
Ɩlɛna Yesu ɩfalaa nɩɩ ntɩ na pá caɣasɩ pa tǝna tǝmam.
Tǝnaɣa Yesu kpaɣa potopotonaa kakpasɩ na tiina naalɛ ɩnɩ, na ɩ́ teki ɩ ɩsɛ na ɩ́ sɛɛ Ɩsɔ kɛ́ ɩ na tǝmlɛ. Ɩlɛna ɩ́ faɣa-wɛ na ɩ́ cɛla ɩ ɩfalaa sɩ pá tala samaa ɩnɩ.
Ḿpʋ́ɣʋ́ pa tǝna pa tɔɣaa na pá haɣa. Halǝna pá tɔɔsɩ hɔɣɔlasɩ kʋkpisasɩ kɛ tɔkǝŋ naanʋwa na naalɛ.
Kʋyakʋ nakʋlɩ Yesu sǝlǝmaɣa Ɩsɔ kɛ́ ɩ tike kɛ kpeeŋa. Ɩlɛna ɩ ɩfalaa polo ɩ kiŋ. Ḿpʋ́ɣʋ́ ɩ pɔɔsa-wɛ sɩ: Yǝlaa tɔŋ sɩ ma kɛ́ awe?
Ḿpʋ́ɣʋ́ Yesu ɩfalaa cɔwa sɩ: Pa tɔŋ sɩ Ɩsɔ lʋm sɔlʋ Yohaanɩ, na lɛlaa sɩ Ilii, na lɛlaa sɩ Ɩsɔ kʋyɔɣɔtʋtʋ tɛlǝsǝlaa kʋpǝma taa nɔɣɔlʋ lɩɩna.
Tǝnaɣa Yesu pɔɔsa ɩ ɩfalaa sɩ: Na mɛ se, mǝ hʋʋkɩ sɩ ma kɛ́ awe? Ḿpʋ́ɣʋ́ Piyɛɛ nɔɣɔ tǝkpaʋ sɩ: N kɛ́ Ɩsɔ Mesii.
Tǝnaɣa Yesu kpaala-wɛɣɛ teu sɩ pá taa heeli-tǝɣɩ nɔɣɔlʋ.
Ḿpʋ́ɣʋ́ ɩ heela-wɛ tɔtɔ sɩ: Yʋlʋ Pǝyaɣa má maa tɔɣɔ kʋnyɔŋ kɛ sɔsɔm. Nyʋɣʋ nyǝ́ma na kɔtǝlaa sɔsaa na Ɩsɔ Tɔm sɛɣɛsǝlaa ká lɔ-m, halɩ pá kʋ-m. Ama maa fe kʋyɛɛŋ tooso wule.
Ḿpʋ́ɣʋ́ Yesu tasa pa tǝnaɣa heeluɣu sɩ: Wei ɩ caa sɩ ɩ́ tǝŋɩ-m pʋntʋ ɩ́ la ɩ tǝɣɩ awusa, na ɩ́ sǝɣǝlǝɣɩ ɩ sǝm tesika kɛ paa ɩfemle nte, na ɩ́ tǝŋǝɣǝna-m.
Pǝ taɣa pʋlʋ, ye wei ɩ pɛɛkǝɣɩ ɩ weesuɣu tǝcututu, ɩ tɛŋna sǝpʋ. Ama wei ɩ́ lapa ɩ tǝɣɩ awusa kɛ ma tɔɔ, pʋntʋ ká hikina weesuɣu.
Ye yʋlʋ pǝsaa na ɩ́ hiki antulinya nyǝm tǝna, na ɩ maɣamaɣa ɩ́ wakǝlaa, yaa ɩ lapa yem, leɣelɛ pʋntʋ kasǝyaɣa ɩlɛ?
Ye wei ɩ sǝpa ma fɛɛlɛ yaa ma kʋsɛɣɛsǝtʋ fɛɛlɛ, Yʋlʋ Pǝyaɣa má maa sɩ pʋntʋ fɛɛlɛ tɔtɔɣɔ waatʋ wei maa kɔnna ma teeli na ma Caa nyǝŋ na ma ɩsɔtaa tillaa naŋŋ nyǝ́ma nyǝŋ tɔ.
Tampana kɛ ma heeliɣi-mɛ, mpa pa wɛ cǝnɛ tɔ pa taa napǝlɩ ká ná Ɩsɔ Kawulaɣa na pǝ́cɔ́ pá sɩ.
Ɩ tɛma tɔm ntǝɣɩ yɔɣɔtʋɣʋ na kʋyakʋ siki kɛ́ ɩlɛna ɩ́ kpaɣa Piyɛɛ na Yohaanɩ na Saakɩ na pá kpa pʋɣʋ tɔɔ kɛ́ Ɩsɔ sǝlǝmʋɣʋ.
Ɩ tɔŋna sǝlǝmʋɣʋ, ɩlɛna ɩ ɩsɛntaa laɣasɩ, na ɩ wontu hʋlʋmɩ, halǝna tǝ tee kɔkɔ kɛ sɔsɔm.
Tǝnaɣa pa tuta apalaa napǝlǝɣɩ ɩ kiŋ kɛ naalɛ na pá na-ɩ pá yɔɣɔtǝɣɩ. Apalaa mpɛ sɛsɛ Moisi na Ilii kɛlɛ.
Mpɛ pa kɔmna na ɩsɔtaa teu sɔsɔɔm, na pá yɔɣɔtǝɣǝna-ɩ ɩ kpente nte tǝ caa Yosalɛm kɛ lapʋ ɩsɩɩ Ɩsɔ ka sɩɩwa tɔ tǝ tɔm.
Mpʋ tɔ na Piyɛɛ na ɩ taapalaa pa tɔŋa tom kɛ pǝ fɛɩna. Paa na mpʋ pa fema, na pá ná Yesu teu sɔsɔɔm na apalaa mpa pa naalɛ pa sǝŋa ɩ kiŋ tɔ.
Pǝ kɔma ɩsɩɩ apalaa mpɛ pa yeki Yesu, ɩlɛna Piyɛɛ tɔ sɩ: Tacaa, ɩsɩɩ tǝ wɛʋ cǝnɛ ɩnɩ ɩsǝntɔ tɔ, pǝ wɛ teu napǝlǝɣɩ te. Ɩlɛ pǝ mʋna ɩsɩɩ tǝ́ siki coka toosoɣo. Nyaɣa lɛntɛ, Moisi kɛ lɛntɛ, na Ilii kɛ lɛntɛ. Nti ɩnɩ ɩ yɔɣɔtʋɣʋ mpʋ tɔ tǝ lɩɩ yem kɛ́, ɩ ta na-tɩ.
Ɩ tɔŋa ḿpʋ́ɣʋ́ yɔɣɔtaɣa, ɩlɛna ɩsɔ ŋmʋntʋɣʋ nakʋlɩ kʋ kɔɔ na kʋ takɩ pa tɔɔ. Kʋ tɔŋa pa tɔɔ kɛ́ tiiu, ɩlɛna sɔɣɔntʋ kpa Piyɛɛ-wɛɣɛ sɔsɔm.
Ḿpʋ́ɣʋ́ pa nɩɩ pǝ yɔɣɔta ɩsɔ ŋmʋntʋɣʋ tɛɛ sɩ: Ɩnǝɣǝlɛ ma Pǝyaɣa kʋlǝsaɣa, ɩ́ nɩɩna-kɛ.
Pǝ yɔɣɔtʋɣʋ mpʋ na pǝ tɛ tɔ, Yesu tike ntɛ́ pa naakɩ. Ḿpʋ́ɣʋ́ ɩ ɩfalaa tɔka pǝ tǝna mpi pa nɩɩ mpʋ tɔɣɔ pa taa, pa ta yele na nɔɣɔlʋ nɩɩ-tɩ.
Pǝ kɔma pǝ fe na pá tiikina pʋɣʋ tɔɔ, ɩlɛna samaa anaam nɔɣɔlʋ ɩ́ katɩ Yesu.
Ḿpʋ́ɣʋ́ yʋlʋ nɔɣɔlʋ ɩ yɔɣɔtǝna nɔɣɔ sɔsaɣa kɛ samaa ɩnɩ ɩ taa sɩ: Tacaa, ma wiina-ŋ nyǝnɩ ma pǝyalʋ yee. Anɩ ɩ tike kɛ ma lʋlaa.
Ye ɩlɔɣɔʋ kʋla ɩ tɔɔ ɩ makɩ kapusi kɛ́, na pǝ́ pɛtɩ-ɩ atɛ na kuhulaŋ lɩɩkǝna ɩ nɔɣɔ. Ye pǝ lapa-ɩ mpʋ, pǝ wɛɛ kɛ́ na pǝ tʋɣʋ-ɩ wahala, pɩɩ cɛkɩ ɩ tɔɔ kɛ́ lɔŋ.
Ma wiina nyá ɩfalaa sɩ pá loo-ɩ, pa ta pǝsɩ.
Ḿpʋ́ɣʋ́ Yesu tɔma-wɛ sɩ: Laŋkpɩɩsǝŋ nyǝ́ma na kʋtakɛɛsǝŋ mɛ, wɛɛ ɩsǝnaɣa má na-mɛ tɩɩ caɣa na má tɔkɩ mǝ kʋnyɔŋ? Kɔna nyá pǝyalʋ ɩnǝɣɩ cǝnɛ.
Pǝyaɣa kpɛɣɛtǝna-ɩ, ɩlɛna ɩlɔɣɔʋ selisi-kɛɣɛ teu, na ɩ́ pɛtɩ-kɛɣɛ atɛ. Ama Yesu ná kalǝna ɩlɔɣɔʋ na toŋ, na ɩ́ la na pǝyaɣa hiki alaafǝya, na ɩ́ cɛla-kɛɣɛ ka caa.
Ɩlɛna Ɩsɔ toma sɔsɔɔna anɛ a tɔm kpa pa tǝnaɣa sɔɣɔntʋ. Pa tǝna pa tɔŋna ɩ kʋlapʋtʋ tǝnaɣa sam, ɩlɛna Yesu heeli ɩ ɩfalaa sɩ:
Paa tʋ Yʋlʋ Pǝyaɣa maɣa yǝlaa niŋ taa, ɩ́ nɩɩ ḿpʋ́ɣʋ́ teu yoo.
Ama Yesu ɩfalaa ná tá cɛkǝna tɔm tǝnɛ ɩnɩ. Tǝ hʋwɛɛ ka wɛ-wɛɣɛ ɩŋmɛsaʋ kɛ́, sɩ pá taa cɛkǝna tǝ tapʋɣʋ. Paa na mpʋ pa nyámna tǝ pɔɔsʋɣʋ.
Ḿpʋ́ɣʋ́ Yesu ɩfalaa hɔma sɔsɔɔntʋ tɔɔ sɩ pa naa sɩ pa taa aweɣelɛ sɔsɔ.
Yesu ná cɛkǝna pa lotu taa hʋwɛɛ, ɩlɛna ɩ́ kpaɣa peiya na ɩ́ sǝŋsɩ-kɛɣɛ ɩ cɔlɔ,
na ɩ tɔ sɩ: Ye wei ɩ mʋ peiya kanɛɣɛ ma nyʋɣʋ tɔɔ, maɣa pʋntʋ mʋwa. Na wei ɩ́ tɩɩ mʋ-m, ɩ mʋ wei ɩ tila-m tɔɣɔ. Pǝ taɣa pʋlʋ, wei ɩ́ pǝsa ɩsɩɩ mǝ taa sǝkpelu, pʋntʋ ntɛ́ sɔsɔ.
Tǝnaɣalɛ Yohaanɩ nɔɣɔ tǝkpaʋ sɩ: Tacaa tǝ na nɔɣɔlʋ na ɩ́ looki alɔɣaa na nyá hǝtɛ, pǝ́cɔ́ ɩɩ tǝŋǝɣɩ-tʋ. Ɩlɛna taa kisina-ɩ.
Ḿpʋ́ɣʋ́ Yesu cɔwa sɩ: Ɩ́ taa taŋɩ-ɩ sɩ ɩ́ taa la. Pǝ taɣa pʋlʋ, yʋlʋ ɩ́ ta kɛ mǝ kolontu, mǝ nyǝŋ kɛ́ te.
Pǝ kɔma pǝ kpɛɣɛtǝna Yesu kʋlʋɣʋ kɛ antulinya taa, ɩlɛna ɩ́ sɩɩ sɩ ɩ ká polo Yosalɛm.
Ḿpʋ́ɣʋ́ ɩ kʋsa yǝlaa na ɩ́ tɛlǝsɩ nɔɣɔ sɩ pá polo Samalii ɩcaliya kalɩ ka taa, na pá caa-ɩ tǝsʋʋlɛ.
Ama pɛlɛ pa kisa-ɩ mʋɣʋ, sɩ ɩ pukina Yosalɛm tɔɔ tɔ pǝ tɔɔ.
Ɩ ɩfalaa Saakɩ na Yohaanɩ pa ná mpʋ, ɩlɛna pá tɔ sɩ: Tacaa, yaa tǝ yele na ɩsɔtaa kɔkɔ tii na ká nyaɣa-wɛ?
Ama Yesu pǝsa pa tɔɔ na ɩ́ kalǝna-wɛ.
Ɩlɛna pá tɛɛ ɩcatɛ lɛntɛ taa.
Yesu na ɩ ɩfalaa pa wɛ mpaaʋ taa na pá tɔŋa pote tɔ nɔɣɔlʋ tɔma Yesu sɩ: Maa tǝŋǝɣɩ-ŋ nyá tǝpote tǝna taa.
Mpʋɣʋlɛ Yesu cɔ-ɩ sɩ: Taalɛ hasɩ wɛna sɩ lona na sumasɩ ná wɛna sɩ tana. Ama Yʋlʋ Pǝyaɣa má, ma fɛɩna nyʋɣʋ tǝtʋlɛ maɣamaɣa.
Ɩlɛna Yesu tɔ lɛlʋ sɩ: Nyaa kɔɔ na ń tǝŋɩ-m. Ḿpʋ́ɣʋ́ apalʋ ɩnɩ ɩ́ tɔ sɩ: Tacaa, yele má polo má pi ma caa na pǝ́cɔ́.
Tǝnaɣalɛ Yesu tɔma-ɩ sɩ: Yele na sǝtaa pi pa sǝtaa. Ama nyaa polo na ń kpaalɩ Ɩsɔ Kawulaɣa tɔm.
Ɩlɛna lɛlʋ náá tɔ sɩ: Tacaa maa tǝŋɩ-ŋ, ɩlɛ yele na má polo má la ma nyǝ́ma kɛ pǝ lapa wulee na pǝ́cɔ́.
Ama Yesu cɔ ɩ́lɛ́ sɩ: Ye yʋlʋ kpaɣa akuɣu sɩ ɩ halǝɣɩ na ɩ́ nyǝnǝɣǝna kpaɩ taa, pʋntʋ ta mʋna Ɩsɔ Kawulaɣa.
Pǝlɛ pǝ waalɩ Tacaa tasa apalaa nɩɩtoso na naanʋwa na naalɛɣɛ lǝsʋɣʋ, na ɩ́ tili-wɛɣɛ naalɛ naalɛɣɛ acalɛɛ na timpiwɛ ɩ wɛɛ sɩ ɩ puki tɔ.
Na ɩ́ heeli-wɛ sɩ: Kʋmtʋ tɔɔwaɣa, ama kʋntaa fɛɩna. Ɩ́ sǝlǝmɩ hatʋcɛ na ɩ́ sɔɔsɩ kʋntaa kɔnaʋ kɛ lɔŋ kɛ ɩ kʋmtʋ taa.
Tɔʋ, ɩ́ polo, ɩsɩɩ ma tiluɣu-mɛ ɩsǝntɔ tɔ, ɩ́ pǝsaa kɛ́ ɩsɩɩ heeŋ kɛ taalɛ hasɩ hɛkʋ.
Ɩ́ taa kpaɣa liɣitee yaa huluɣu, ɩ́ taa kpɩ ntaŋkpala, pǝ́cɔ́ ɩ́ taa paasǝna yǝlaa sɛɛʋ kɛ mpaaʋ taa.
Ye ɩ́ sʋʋ tǝyaɣa ŋka ka taa ɩ́ kooliɣi sɩ: Alaafǝya ɩ́ tɔɔ tǝyaɣa kanɛ ka tɔɔ, na pǝ́cɔ́.
Ɩlɛ ye pǝ kɛ́ sɩ tǝyaɣa tʋ sɔɔla alaafǝya, mǝ koolee anɩ a ka tǝŋɩ-ɩ. Tɔfɔ ye pǝ taɣa mpʋ, kʋlʋmaa mɛ mǝ tɔɔ kɛ́ mǝ koolee anɩ a taɣanǝɣɩ mǝlʋɣʋ.
Ɩ́ caɣa tǝyaɣa ŋka ka taa na pá cɛla-mɛɣɛ mpi, ɩ́ tɔɣɔ na ɩ́ nyɔɔ. Pǝ taɣa pʋlʋ, tǝmlɛ tʋ mʋna pá fɛlɩ-ɩ kɛ́. Ɩ́ taa laɣasǝɣɩ tɛɛsɩ kɛ yem yem.
Paa ɩcatɛ nte tǝ taa kɛ́ ɩ sʋʋwa na pá mʋ-mɛ na pá cɛla-mɛɣɛ pʋlʋ, ɩ́ tɔɣɔ.
Ɩ́ waasɩ pa kʋtɔntʋnaa, na ɩ́ heeli-wɛ sɩ: Ɩsɔ Kawulaɣa sʋʋ mǝ tɛɛ kɛ́.
Ye ɩ́ sʋʋ ɩcatɛ nte tǝ taa na tǝ yǝlaa ɩ́ ta mʋ-mɛ, ɩ́ lɩɩ na ɩ́ tɔ sɩ:
Tǝ kpiisiɣi mǝ tɔɔ kɛ́ mǝ maɣamaɣa mǝ ɩcatɛ mʋsʋɣʋ ŋku kʋ taana ta nɔɔhɛɛ tɔ. Ɩlɛ paa na mpʋ, ɩ́ nyɩ teu kɛ́ sɩ Ɩsɔ Kawulaɣa sʋʋ mǝ tɛɛ mǝ tɛɛ na ká lɩɩ.
Ma heeliɣi-mɛ sɩ Sɔtɔm ká la sana na ɩcatɛ ntɛɣɛ tǝnaɣa hʋʋlɛ wule kɛ suulu hʋlʋɣʋ tɔm taa.
Haɩ, Colasɛŋ nyǝ́ma mɛ, mǝ tɔm wɛ waɩyo. Haɩ, Pɛtɛsaita nyǝ́ma mɛ, mǝ tɔm wɛ waɩyo kɛ́. Piti tǝma nna pa lapa-yɛɣɛ mǝ hɛkʋ taa tɔ, ye ɩsɩɩ ɩsǝntɔ Tiii na Sitɔŋ kɛ paa lapa-yɛ, paa tɛma pa ɩsaɣatʋ lɔʋ kɛ lɔŋ, halɩ pá suu fɔlǝtɔnaa na pá caɣa hula taa.
Pǝ tɔɔ kɛ́ paa hʋlɩ suulu kɛ Tiii na Sitɔŋ pǝ nyǝ́ma kɛ hʋʋlɛ kʋyakʋ wule na pǝ kǝlɩ-mɛ.
Pǝ kaasʋɣʋ Kapǝnahum nyá tɔ, n hʋʋ sɩ n ká pɩɩ na ń kalǝsǝna hatoo ɩsɔtɔnʋɣʋ na? Ama paa tisi-ŋ kɛ́ tǝfɛ kɛ tuu tǝnaasǝlɛ sɔsɔɔlɛ taa.
Ḿpʋ́ɣʋ́ ɩ tasa ɩ ɩfalaa kɛ heeluɣu sɩ: Yʋlʋ ɩ́ nɩɩkǝna-mɛ, maɣa pʋntʋ nɩɩkǝna. Wei ɩ́ kisa-mɛ, ma ɩnɩ tɔtɔɣɔ pʋntʋ kisaa. Na wei ɩ́ kisa-m, ɩ́ kisa wei ɩ tila-m tɔɣɔ.
Ḿpʋ́ɣʋ́ pa nɩɩtoso na naanʋwa na naalɛ mǝla ɩ kiŋ na laŋhʋlʋmlɛ sɔsɔɔlɛ, na pá tɔŋ sɩ: Tacaa nyá tɔɔ alɔɣaa maɣamaɣa nɩɩna-tʋ.
Tǝnaɣa Yesu tɔma-wɛ sɩ: Ma nawa Satanɩ na ɩ́ hotiɣina ɩsɔtaa ɩsɩɩ tɛʋ nyǝɣǝsʋɣʋ tɔ.
Ɩlɛ ma ha-mɛɣɛ toma sɩ ɩ́ tɔ tʋmaa tɔɔ, na pǝcɛsɩ tɔɔ, na kolontu toma tǝna tɔɔ, pʋlʋ kaa la-mɛ.
Ɩlɛ paa na mpʋ mǝ laŋa ɩ́ taa hʋlǝmɩ sɩ alɔɣaa se-mɛ. Ama a hʋlǝmɩ kɛ́ sɩ pa ŋmaa mǝ hǝla kɛ ɩsɔtaa tɔ pǝ tɔɔ.
Tǝnaɣa Feesuɣu Naŋŋtʋ lapa na Yesu laŋlɛ hʋlǝmɩ sɔsɔm. Ɩlɛna ɩ́ tɔ sɩ: Ma Caa, ɩsɔtaa na atɛ pǝ tʋ, ma sɛɛ-ŋ. N ŋmɛsa tɔm tǝnɛɣɛ lǝmaɣasɛɛ nyǝ́ma na nyǝntaa, ɩlɛna ń kuli-tǝɣɩ piya. Ma Caa, pɔpɔtʋ fɛɩ, ma sɛɛ-ŋ, nyá ɩnɩ nyá luɣu tɩɩ lapǝna mpʋ.
Ama ma Caa cɛla-m pǝ tǝnaɣa. Ye pǝ taɣa ma Caa tike, nɔɣɔlʋ ta nyɩ sɩ aweɣelɛ Pǝyalʋ. Na ye pǝ taɣa Pǝyalʋ tike, nɔɣɔlʋ ta nyɩ sɩ aweɣelɛ Cɛcɛ. Aŋha, ye Pǝyalʋ nɔkǝnaa sɩ ɩ hʋlǝɣɩ wei pǝ paasi.
Ḿpʋ́ɣʋ́ ɩ pǝsǝna ɩ ɩfalaa tike tɔɔ na ɩ́ tɔ-wɛ sɩ: Mpi mpi mǝ ɩsǝpee naakɩ ɩsǝntɔ tɔ, leleŋ kɛ ɩ́ nɩɩwa.
Ma heeliɣi-mɛ sɩ, Ɩsɔ kʋyɔɣɔtʋtʋ tɛlǝsǝlaa paɣalɛ na awulaa sɔsaa paɣalɛ nyɩɩlaa sɩ pá ná mpi mǝ naakɩ ɩsǝntɔ tɔ, na pá laŋ. Pǝyele pa nyɩɩlaa tɔtɔ sɩ pá nɩɩ nti mǝ nɩɩkɩ tɔ, na pá kpisi.
Ḿpʋ́ɣʋ́ Ɩsɔ Tɔm sɛɣɛsǝlʋ nɔɣɔlʋ ɩ kʋlaa sɩ ɩ maɣasǝɣɩ Yesu. Ɩlɛna ɩ́ tɔ sɩ: Tacaa, ntiɣi má la na má hiki weesuɣu ŋku kɩɩ tɛŋ tɔ?
Yesu cɔ-ɩ sɩ: Susuweɣe pa ŋmaa Ɩsɔ Tɔm taa? Na n kalǝɣɩ tɔ, hʋwɛɛ nnaɣa n nɩɩkɩ pǝ taa?
Ɩlɛna ɩ́ cɔ-ɩ sɩ: Ma nɩɩkɩ sɩ n ká sɔɔlɩ Tacaa nyá Ɩsɔ na luɣu kʋlʋmʋɣʋ na nyá lǝsaɣa sʋʋ-ɩ tǝmamam kɛ paa mpi pǝ taa, na n sɔɔlɩ nyá tɔɣɔntǝlɛ ɩsɩɩ nyá tɩ.
Ḿpʋ́ɣʋ́ Yesu tɔma-ɩ sɩ: Ama n cɔ teu. Aŋha, lakɩ mpʋ, n ka hiki weesuɣu.
Ɩnɩ ɩ caakaɣa sɩ paa na mpʋ ɩ tɔm ɩ te, ḿpʋ́ɣʋ́lɛ ɩ tasa Yesu kɛ́ pɔɔsʋɣʋ sɩ: Na aweɣelɛ ɩsɩɩ ma tɔɣɔntǝlɛ ɩnɩ ɩlɛ?
Ḿpʋ́ɣʋ́ Yesu cɔ-ɩ sɩ: Tɔʋ, yʋlʋ nɔɣɔlʋ ɩ lɩɩnna Yosalɛm na ɩ́ pukina Yeliko, na ɩ́ lɩɩ ŋmɩɩlaa tɔɔ na pá kpa-ɩ na pá wɔɣɔsɩ ɩ wontu na pá mapɩ-ɩ ɩsɩɩ ɩsǝna mpi pǝ wɛɛ tɔ. Ɩlɛna pá tɛɛ pa yele-ɩ na ɩ́ kaasa weesuɣu kʋlʋmʋɣʋ.
Pǝ pamna kɔtʋlʋ nɔɣɔlʋ ná tǝŋaɣa mpaaʋ ŋkʋ. Ɩ́lɛ́ ɩ na-ɩ, ɩlɛna ɩ cɔlɔ na ɩ́ tɛɛ.
Ḿpʋ́ɣʋ́ Lefii tʋ nɔɣɔlʋ ná talaa na ɩ́ maɣana-ɩ mpʋ. Ɩlɛna ɩ́lɛ́ ɩ cɔlɔ tɔtɔ na ɩ́ tɛɛ.
Ama Samalii tʋ tɔntʋ nɔɣɔlʋ ná tala tǝna na ɩ́ na apalʋ ɩnɩ, ɩlɛna ɩ tɔm lapɩ-ɩ pǝtɔɔtǝlɛ kɛ sɔsɔm.
Ḿpʋ́ɣʋ́ ɩ hɛla ɩ kiŋ, na ɩ́ taa nim na kɔɔlɛ kɛ ɩ hiŋ taa. Ɩlɛna ɩ́ kpɛɛlɩ-ɩ saalasɩ, na ɩ́ caɣasɩ-ɩ ɩ kpaŋaɣa tɔɔ, na ɩ́ pona-ɩ mʋʋlaa tǝsʋʋlɛ na ɩ́ paasǝna-ɩ teu.
Kʋ fema ɩlɛna ɩ́ lǝsɩ liɣitee nyǝɣǝtʋ naalɛ na ɩ́ cɛla mʋʋlaa tǝsʋʋlɛ tʋ, na ɩ́ heeli-ɩ sɩ: Paasǝna-ɩ teu, na ń tɩɩ tɔɣa ɩ nyʋɣʋ tɔɔ na pǝ tɛɛ mpʋ, ma kɔma, maa fɛlɩ-ŋ yoo.
Tɔʋ, pa tooso ɩnɩ pa taa, aweɣe n hʋʋ sɩ ŋmɩɩlaa mapa wei ɩnɩ tɔ ɩ tɔɣɔntǝlɛ ɩlɛ?
Ɩlɛna Ɩsɔ Tɔm sɛɣɛsʋlʋ ɩnɩ ɩ cɔ-ɩ sɩ: Wei ɩnɩ ɩ lapa-ɩ kʋpantʋ tɔ. Mpʋɣʋlɛ Yesu sɩ: Tɔʋ, polo na nyá maɣamaɣa ń lakɩ mpʋ.
Yesu na ɩ ɩfalaa pa tɔŋna pote, ɩlɛna pá tala ɩcatɛ natǝlɩ na alʋ nɔɣɔlʋ ɩ́ lapɩ-ɩ mʋʋllɛ. Pa yaa alʋ ɩnɩ sɩ Malǝta.
Ɩ wɛna neu, pa yaa-ɩ sɩ Malɩ. Ɩ́lɛ́ ɩ ka caɣa Tacaa nɔɔhɛɛ tɛɛ kɛ́ na ɩ́ nɩɩkɩ ɩ sɛɣɛsʋɣʋ.
Taɣa tɔɔ tǝma kpǝpa Malǝta, ɩlɛna pǝ pɛkǝlɩ-ɩ ɩ taa. Ḿpʋ́ɣʋ́ ɩ kɔma Tacaa kiŋ na ɩ́ tɔ sɩ: Ɩsɩɩ ma neu yeluɣu-m ma tike na má cɔɔkǝna taɣa kɛ ɩsǝntɔ ɩnɩ tɔ pǝ wɛ-ŋ teu ntɛ́ ma cɛ? Pǝlɛ pǝ tɔɔ tɔ, heeli-ɩ sɩ ɩ́ sǝna-m.
Mpʋɣʋlɛ Tacaa ná cɔ-ɩ sɩ: Haɩ, Malǝta, n kʋɣɩ nyá tǝɣɩ yem kɛ́ na ń kpetiliɣina tǝma paɣalɛ.
Pǝyele mpi pǝ waasǝɣɩ tɔ pǝ kɛ́ kʋlʋmǝm tike kɛ́. Malɩ lǝsǝna tǝpantɛ, ɩ́ na nɔɣɔlʋ pa kaa hɔ.
Ḿpʋ́ɣʋ́ kʋyakʋ nakʋlɩ Yesu caɣa tiili na ɩ́ sǝlǝmǝɣɩ Ɩsɔ. Ɩ kɔma na ɩ́ tɛ, ɩlɛna ɩ ɩfalʋ nɔɣɔlʋ ɩ tɔmɩ-ɩ sɩ: Tacaa, hʋ́lɩ́-tʋɣʋ Ɩsɔ sǝlǝmʋɣʋ ɩsɩɩ Yohaanɩ ná hʋ́lʋ́ɣʋ́ ɩ ɩfalaa tɔ.
Mpʋɣʋlɛ Yesu heela-wɛ sɩ: Ye ɩ caa sǝlǝmʋɣʋ ɩ́ sǝlǝmɩ sɩ: Tacaa, nyá hǝtɛ ɩ́ wɛɛ katɛ. Tɔɣɔ nyá kawulaɣa.
Haakɩ-tʋɣʋ paa ɩfemle nteɣe tɔɣɔnaɣa.
Hʋ́lǝ́ɣɩ́-tʋɣʋ suulu kɛ timpi tǝ pǝntǝɣǝna-ŋ tɔ, ɩsɩɩ tá tɔtɔ tá hʋlʋɣʋʋ suulu kɛ mpa pa pǝntǝɣǝna ta tɔ. Taa yele na tǝ́ sʋʋ maɣasʋɣʋ ɩsaɣaʋ taa.
Ḿpʋ́ɣʋ́ Yesu tasa-wɛɣɛ heeluɣu tɔtɔ sɩ: Ye ɩsɩɩ mǝ taa nɔɣɔlʋ wɛna taapalʋ ntɛ́, na pʋntʋ polo ahoo hɛka na ɩ́ maɣana-ɩ sɩ: Haɩ, ma taapalʋ, kǝntɩ-m potopotonaa tooso.
Ma taapalʋ nɔɣɔlʋ ɩ lɩɩnna ntɛɣɛ mpaa na ɩ́ tala-m nɔɔnɔɔ, pǝ́cɔ́ ma fɛɩna mpi maa cɛlɛ-ɩ tɔ.
Ɩlɛna ɩ tɔɣɔntǝlɛ náá cɔ-ɩ hatoo pǝ taa sɩ: Taa caalɩ-m mpʋ. Má na ma piya tǝ tɛma sʋʋʋ na tǝ́ tǝkɩ na tǝ́ kalǝsɩ. Maa pǝsǝɣɩ má tasa kʋlʋɣʋ kɛ nyá tɔɣɔnaɣa cɛlʋɣʋ tɔɔ.
Ma heeliɣi-mɛ sɩ, paa ɩ kɔma ɩ́ kʋlɩ na ɩ́ cɛlɛ-ɩ ɩ kʋlaŋǝm tǝna, pǝ taɣa taapallɛ tɔɔ kɛ́ ɩ lapa mpʋ, ama caalʋɣʋ kɛ ɩ kisaa.
Ɩlɛ ma heeliɣi-mɛɣɛ sɩ ɩ́ sǝlǝmǝɣɩ, paa ha-mɛɣɛ, ɩ́ pɛɛkǝɣɩ, ɩ́ hikiɣi kɛ́, ɩ́ makɩ, pa tʋlǝɣɩ-mɛɣɛ.
Sǝlǝmǝlʋ kɛ pa haakɩ, na pɛɛkǝlʋ hikiɣina, na matʋ kɛ pa tʋ́lǝ́ɣɩ́.
Wulee mǝ taa awe pǝyaɣa sǝlǝma-ɩ potopoto na pʋntʋ cɛlɛ-kɛɣɛ pǝlɛ ye? Yaa ye ka sǝlǝma-ɩ tinte pʋntʋ cɛlɛ-kɛɣɛ tʋm.
Yaa mǝ taa awe pǝyaɣa sǝlǝmǝna-ɩ yatɛ, na pʋntʋ cɛlɛ-kɛɣɛ pǝcɛka?
Ye asaɣaa mɛ mɩɩ pǝsa mǝ piya kɛ kʋpantʋ lapʋ, Tacaa wei ɩ wɛ ɩsɔtaa tɔ ɩ kaa cɛla ɩ Feesuɣu Naŋŋtʋ kɛ mpa pa sǝlǝmǝɣɩ-ɩ tɔ?
Yesu loo ɩlɔɣɔhilu kaayɔɣɔtaɣa, ɩlɛna ɩlɔɣɔʋ se. Ɩ se ḿpʋ́ɣʋ́ ɩlɛna kamumuka sʋʋ yɔɣɔtʋɣʋ na pǝ la samaa kɛ piti kɛ́ sɔsɔm.
Mpʋɣʋlɛ pa taa lɛlaa pǝsǝnaa sɩ: Pesepule toŋ kɛ ɩnɩ ɩ tɔɣɔnǝɣǝna alɔɣaa lɛmpa.
Ɩlɛna Yesu tɔm tʋlaa taa lɛlaa náá tɔmɩ-ɩ sɩ: La piti tǝmlɛ na pǝ́ hʋ́lɩ́ sɩ Ɩsɔ toŋ kɛ n lakǝna. Pa yɔɣɔta ḿpʋ́ɣʋ́ sɩ pa naa ɩ waalɩ.
Yesu ná cɛkǝna pa taa hʋwɛɛ, ɩlɛna ɩ́ tɔ-wɛ sɩ: Ye kawulaɣa wɛɛ na ká fɛɩ nɔɣɔ kʋlʋmaɣa, nɔɔnɔɔ ka yawaɣa. Tǝyaɣa ɩ́ wɛ mpʋ, kɛlɛ ka yɔkǝɣɩ kɛ́.
Ye Satanɩ kawulaɣa nyǝ́ma yooki pa taa pa tike, ɩ kawulaɣa nyʋɣʋ ntɛ́ ka ɩsǝna? Mpi tɔ, mǝ tɔŋ sɩ Pesepule toŋ kɛ ma lookina alɔɣaa.
Ye Pesepule toŋ kɛ ma lookina alɔɣaa ɩsɩɩ mǝ hʋʋkʋɣʋ tɔ, ɩlɛ awe toŋ kɛ mǝ pǝyalaa ná lookina pa nyǝ́ma? Tǝnaɣa pa maɣamaɣa paa kʋna mǝ tɔm.
Ama ye Ɩsɔ toŋ taa kɛ́ ma lookina alɔɣaa, ɩlɛ Ɩsɔ Kawulaɣa wɛ mǝ tɛɛ mǝ tɛɛ kɛlɛ.
Yʋlʋ toŋ tʋ ɩ́ taŋa ɩ tǝyaɣa kɛ teu na yoou wontu, pʋlʋpʋ ɩɩ tokiɣina ɩ wɛnaʋ.
Ama wei ɩ kǝla-ɩ toŋ tɔ ɩ́ kɔma na ɩ́ kʋlɩ ɩ tɔɔ na ɩ́ pǝsɩ-ɩ, ɩlɛ ɩ lɛɛkǝɣɩ ɩ yoou wontu nti ɩnɩ ɩ taakaɣa tɔɣɔ, na ɩ́ mǝŋna ɩ wɛnaʋ mpɩ, na ɩ́ tala lɛlaa.
Wei ɩ fɛɩ ma tɔɔ, pʋntʋ kɛ́ ma kolontu kɛ́. Wei ɩɩ sǝŋna-m tɔɔsʋɣʋ tɔ, ɩ yaasǝɣɩ kɛ́.
Ḿpʋ́ɣʋ́ Yesu tɔma sɩ: Ye pa loowa ɩlɔɣɔʋ, wʋlaɣa taa kɛ́ ɩ cɔɔkɩ sɩ ɩ́ hɛɛsɩ. Ɩ laŋǝɣɩ, ɩlɛna ɩ́ taɣanɩ ɩ taa sɩ: Maa mǝlɩ tǝyaɣa ŋka ka taa maa lɩɩwa tɔɣɔ.
Ɩ takɩ kɛlɛ ka taa, ɩlɛ ɩ ká maɣana pa hasa-kɛ na pá taɣanɩ pǝ tǝnaɣa teu.
Pǝlɛ tɔ, ɩ puki kɛ́ na ɩ́ caa alɔɣaa lɛlaa mpa pa kǝla ɩnǝɣɩ ɩsaɣatʋ tɔɣɔ naatosompɔɣɔlaɣa, na pá kɔɔ na pá caɣa tǝyaɣa ŋkɛ ka taa. Ɩlɛna lɔŋ nyǝntʋ náá mǝlɩ na tǝ́ la sana na nɔɔnɔɔ nyǝntʋ.
Yesu tɔŋna ḿpʋ́ɣʋ́ yɔɣɔtʋɣʋ, ɩlɛna alʋ nɔɣɔlʋ ɩ yɔɣɔtǝna nɔɣɔ sɔsaɣa kɛ samaa taa sɩ: Pʋwɛ nyá too wei ɩ lʋla-ŋ na ń mʋsɩ-ɩ tɔ, ɩ nyʋleleŋ wɛ sɔɣɔntʋ.
Ḿpʋ́ɣʋ́ Yesu cɔ alʋ ɩnɩ sɩ: Mpa pa nɩɩ Ɩsɔ Tɔm na pá tɔkɩ-tɩ, pʋntʋnaa ntɛ́ nyʋleleŋ nyǝ́ma te.
Samaa tɔŋna-ɩ nyǝkʋɣʋ kɛ sɔsɔm, ɩlɛna ɩ́ sʋʋ ɩ faaci taa sɩ: Kʋfalaŋ yǝlaa panɛ asaɣaa kɛ́. Piti tǝmlɛ nte tǝ hʋ́lǝ́ɣɩ́ sɩ Ɩsɔ lakǝna tɔɣɔ mpɛ pa caakɩ. Ɩlɛ pa kaa na natǝlɩ, ye pǝ taɣa Yonaasɩ nyǝntɛ.
Ɩsǝna mpi pǝ lapa Yonaasɩ kiŋ tɔ pǝ hʋla Ninifi nyǝ́ma kɛ́ sɩ Ɩsɔ lakǝna. Na mpʋ ɩnɩ tɔtɔɣɔ Yʋlʋ Pǝyaɣa má ma nyǝntʋ ká hʋ́lɩ́ kʋfalaŋ yǝlaa tɔtɔ sɩ Ɩsɔ lakǝna.
Ye pǝ tala hʋʋlɛ wule, ilim mpǝtǝŋ tɔɔ wulaʋ alʋ nyǝŋ ká kʋ kʋfalaŋ yǝlaa panɛ pa tɔm kɛ mpi pǝ tɔɔ ɩ́lɛ́ ɩ ka lɩɩ hatoo tɛtʋ pooluŋ taa na ɩ́ kɔɔ, sɩ ɩ nɩɩkɩ ɩsǝna Salʋmɔŋ yɔɣɔtǝna lǝmaɣasɛɛ tɔ. Pǝ́cɔ́ pʋlʋpʋ wɛ cǝnɛ na pǝ́ tɛɛ Salʋmɔŋ tǝcaɣacaɣa.
Ye pǝ tala hʋʋlɛ wule Ninifi nyǝ́ma ká kʋ kʋfalaŋ yǝlaa panɛ pa tɔm. Pǝ taɣa pʋlʋ, kʋyaŋku pɛlɛ pa nɩɩ Yonaasɩ waasʋ tɔ, pa yela pa ɩsaɣatʋ kɛ kpakpaa kɛ́. Pǝ́cɔ́ pʋlʋpʋ wɛ cǝnɛ na pǝ tɛɛ Yonaasɩ ɩnɩ.
Nɔɣɔlʋ ɩɩ mʋsǝɣɩ fǝtǝla na ɩ́ ŋmɛsɩ-ɩ, yaa ɩ́ pamɩ-ɩ nyanaɣa tɛɛ. Ama ɩ sɩɩ-ɩ timpi taa ɩ́ wɛɛ pɩɩ naa yǝlaa tǝna tɔɣɔ. Ɩlɛna mpa pa kɔŋ tɔ, fǝtǝla kɔkɔ na-wɛ.
Ḿpʋ́ɣʋ́ pǝ wɛɛ na nyá ɩsɛ. Anɩ a kɛna nyá tɔnʋɣʋ pǝlimile fǝtǝla. Ye nyá ɩsɛ ɩ́ naakɩ teu, pǝ waasǝɣɩ nyá tɔnʋɣʋ tǝnaɣa. Ama ye nyá ɩsɛ ɩ́ yʋlʋmaa, nyá tɔnʋɣʋ tǝna pǝlimile wɛ sǝkpɛtʋɣʋ tɛɛ kɛ́.
La laakalɩ, pǝ taa kɔɔ na ɩsǝna n naakɩ tɔ pǝ mǝlɩ sǝkpɛtʋɣʋ.
Pǝ wɛ mpʋ tɔ, ye n naa tǝcɛɩcɛɩ, na pǝ fɛɩ-ŋ tǝyuɣulee, n naa teu kɛ́, ɩsɩɩ fǝtǝla kɔkɔ naakʋɣʋ yʋlʋ tɔ sǝkpɛtʋɣʋ fɛɩ.
Yesu tɛma yɔɣɔtʋɣʋ kɛ mpʋ, ɩlɛna Falisa nɔɣɔlʋ ɩ́ yaa-ɩ sɩ ɩ́ sʋʋ ɩ tɛ na ɩ́ nyɔɔ lʋm. Ḿpʋ́ɣʋ́ Yesu sʋʋwa Falisa tɛ na ɩ́ niki tɔɣɔʋ.
Falisa nawa ɩ tɔkɩ na ɩ́ nyɔɔkǝna asilima, ɩlɛna pǝ lapɩ-ɩ ha.
Tǝnaɣa Tacaa tɔma-ɩ sɩ: Anɩ Falisanaa mǝ nyǝntʋ ntɛ́ mpʋ. Iyisi na nyǝnasɩ waalǝnaa kɛ ɩ́ nyaalǝɣɩ tǝlaɩlaɩ. Ama pǝ kpaɣaʋ mǝ taanaa tɔ, ŋmɩɩlǝm na ɩsaɣatʋ pǝ hʋwɛɛ maɣalǝna.
Lǝmaɣasɛɛ fɛɩnaa mɛ, Ɩsɔ wei ɩ ŋma yʋlʋ tɔɔ tɔ, ɩ́lɛ́ ɩ wɛna ɩ tɩ na wei ɩ ŋma yʋlʋ lotu taa tɔ yɛɛ?
Pǝ kǝla teu sɩ ɩ́ ha mpi ɩ wɛna mǝ iyisi na mǝ nyǝnasɩ taa tɔɣɔ kʋnyɔntʋnaa, ɩlɛ pǝ tǝna pɩɩ wɛɛ-mɛɣɛ teu.
Pɔpɔtʋ fɛɩ, Falisanaa mɛ, mǝ tɔm wɛ waɩyo kɛ́. Ɩ́ kpɛsǝɣɩ nyɩɩtʋ nti pa yaakɩ sɩ mantɩ na luu tɔ na tuusi hatʋ tǝna na ɩ́ hiliɣi na ɩ́ lǝsǝɣɩ Ɩsɔ kɛ́ pǝ hɔɣɔlǝŋ naanʋwa taa kʋlʋm. Pǝyele mǝ paa fɛɩna tampana tǝŋʋɣʋ na Ɩsɔ sɔɔlʋɣʋ tɔm. Ama tampana tǝŋʋɣʋ na Ɩsɔ sɔɔlʋɣʋ tɔm kɛ pɩɩ mʋna ɩ́ sɛɛsǝna ɩsǝlɛ, ɩlɛ ɩ́ taa sɔɔ hɔɣɔlǝŋ naanʋwa taa kʋlʋm ɩnɩ ɩ tɔɔ.
Falisanaa mɛ, mǝ tɔm wɛ waɩyo kɛ́. Yuta nyǝ́ma tǝkotilenaa taa, teeli teeli tǝcaɣalɛnaa kɛ ɩ́ pɛɛkǝɣɩ. Na ɩ́ sɔɔla pa sɛɛkɩ-mɛɣɛ samaa taa kɛ́ na pá luŋiɣi.
Falisanaa mɛ, mǝ tɔm wɛ waɩyo kɛ́. Ɩ́ wɛ kɛ́ ɩsɩɩ pǝlaaŋ wei ɩ salǝtaa na pá tɔŋ ɩ tɔɔ kɛ́ yem, na pá ta nyɩ sɩ pǝlaaŋ tɔ.
Tǝnaɣa Ɩsɔ Tɔm sɛɣɛsǝlʋ sɔsɔ nɔɣɔlʋ ɩ pǝsǝna-ɩ sɩ: Tacaa, n yɔɣɔtʋɣʋ mpʋ tɔ n kpɛntǝna tá tɔtɔɣɔ na ń tʋʋ.
Ḿpʋ́ɣʋ́ Yesu cɔwa sɩ: Ɩsɔ Tɔm sɛɣɛsǝlaa sɔsaa mɛ, mǝ tɔm ná wɛ waɩyo tɔtɔɣɔ. Ɩ́ sʋkǝɣɩ yǝlaa kɛ sǝɣǝla yuŋ nyǝna. Pǝyele mɩɩ tɩɩ taa-wɛɣɛ taaʋ maɣamaɣa.
Waɩyo na mǝ tɔm kɛ́, mǝ caanaa ná kʋna Ɩsɔ kʋyɔɣɔtʋtʋ tɛlǝsǝlaa, na mɩɩ hǝlǝɣɩ pa pǝlaaŋ na ɩ́ taɣanǝɣɩ tǝtetete.
Ɩsɩɩ ɩ́ lakʋɣʋ mpʋ tɔ, pǝ hʋ́lǝ́ɣɩ́ kɛ́ sɩ mǝ laŋa hɛɛna mǝ caanaa lapa mpi tɔ. Pɛlɛ pa kʋna Ɩsɔ kʋyɔɣɔtʋtʋ tɛlǝsǝlaa, na mǝ hǝlǝɣǝna pa pǝlaaŋ.
Pǝ maɣamaɣa pǝ tɔɔ kɛ́ Ɩsɔ lǝmaɣasɛɛ ka hʋla mpʋ sɩ: Ɩsɔ má, maa tili Ɩsɔ kʋyɔɣɔtʋtʋ tɛlǝsǝlaa na tillaa kɛ pa kiŋ. Ama paa kʋ lɛlaa, na paa tʋ lɛlaa kɛ kʋnyɔŋ kɛ kʋtʋɣʋ.
Tuu pǝ ŋmaʋ antulinya na Ɩsɔ kʋyɔɣɔtʋtʋ tɛlǝsǝlaa mpa pá kʋ tɔ, kaɣana nyǝ́ma nyɔɔŋ taa kɛ́ pa sǝm tɔm ká tɛna.
Kpaɣa Apɛɛlɩ kʋɣʋ, halǝna Sakalɩ wei pa kʋ kɔtaɣa tǝlatɛ na Ɩsɔ tǝsɛɛlɛ sɔsɔɔlɛ pǝ hɛkʋ taa tɔ pa sǝm, ma heeliɣi-mɛ tǝfoo kɛ́ sɩ, ɩsɩɩ pǝ tɛma pa nyɔɔŋ taa.
Ɩsɔ Tɔm sɛɣɛsǝlaa sɔsaa mɛ, mǝ tɔm wɛ waɩyo kɛ́. Ɩ́ tɔka saafʋ wei pa tʋlǝɣǝna Ɩsɔ Tɔm nyǝm tɔɔ tɔ, na mǝ luɣu fɛɩ sʋʋʋ. Pǝyele ɩɩ tisiɣi sɩ mpa pɛlɛ pa caa tɔ pá sʋʋ.
Yesu kʋla tǝna, ɩlɛna Ɩsɔ Tɔm sɛɣɛsǝlaa na Falisanaa pá sǝŋ ɩ tɔɔ kɛ́ nɔɔhɛɛ naalɛ na pááná, na pá makɩ ɩ nɔɣɔ tɔɔ na kʋpɔɔsʋtʋ kɛ yem yem.
Na pá kuuki ɩ nɔɣɔ sɩ ɩ́ cotaa ɩlɛ pa kpa-ɩ na tǝna.
Ḿpʋ́ɣʋ́ samaa kota sɔsɔm kɛ waatʋ ɩnɩ, halǝna pá tusiɣi tǝma. Tǝnaɣa Yesu caalǝna ɩ ɩfalaa kɛ kpaalʋɣʋ sɩ: Ɩ́ la laakalɩ na Falisanaa kʋkʋsʋm, pa mǝnaafikitʋ kɛ ma yaa mpʋ.
Pǝ tǝna mpi pǝ ŋmɛlaa tɔ, ɩsɩɩ pǝ tɛma na pǝ́ kuli pǝ tɔɔ. Na pǝ tǝna mpi pǝ lapa mukaɣa tɛɛ tɔ, ɩsɩɩ pa tɛma na pá nyɩ-wɩ.
Pǝ tɔɔ kɛ́ paa ɩ́ ka ŋmɛsɩ tɔm na ɩ́ yɔɣɔtɩ-tǝɣɩ ahoo, ɩsɩɩ tǝ yawa ilim taa. Na paa naŋ taa kɛ́ ɩ́ wɛlǝta ŋkpaŋʋɣʋ taa, ɩsɩɩ pa kpaala-tɩ na nɔɣɔ sɔsɔɣa.
Mpa mɛ ɩ́ kɛ́ ma taapalaa tɔ, ma heeliɣi-mɛ sɩ ɩ́ taa nyana mpa pa pǝsǝɣɩ na pá lǝsɩ yʋlʋ weesuɣu tike, na pǝ waalɩ paa pǝsǝɣɩ pʋlʋ tɔ.
Maa hʋ́lɩ́-mɛɣɛ wei pǝ mʋna sɩ ɩ́ se tɔ. Ɩ́ se Ɩsɔ, ɩnɩ ɩ pǝsǝɣǝna na ɩ́ kʋ yʋlʋ. Pǝyele ɩ pǝsǝɣɩ na ɩ́ tʋ-ɩ tǝnaasǝlɛ taa. Tampana tɔɔ ɩsǝntɔ, ɩnǝɣɩ pǝ mʋna ɩ́ se.
Pǝ taɣa santiinaa naalɛ kɛ pa pɛɛtǝɣɩ sumpɩʋpɩʋnaa kakpasɩ taa? Paa na mpʋ pa wɛʋ mpʋ tɔ, Ɩsɔ tá sɔɔ pa taa kʋlʋm tɔɔ.
Mpʋ ɩnɩ tɔtɔɣɔ na mǝ nyʋɣʋ taa nyɔɔsɩ, Ɩsɔ nyǝmá sɩ tǝna sɩ nyʋɣʋ kɛ́. Ye mpʋ ɩ́ taa nǝɣǝsɩ, ɩ́ kǝla sumpɩʋpɩʋnaa tǝcaɣacaɣa.
Ma heeliɣi-mɛ sɩ, ye yʋlʋ ta ŋmɛsɩ sɩ ɩ kɛ́ Yʋlʋ Pǝyaɣa má ma nyǝŋ, ma maɣamaɣa maa tisi Ɩsɔ ɩsɔtaa tillaa ɩsɛntaa sɩ pʋntʋ kɛ́ ma nyǝŋ.
Ama wei ɩ́ kpɛɛsa yǝlaa ɩsɛntaa sɩ ɩ ta nyɩ-m, ma maɣamaɣa maa tɔ Ɩsɔ ɩsɔtaa tillaa ɩsɛntaa sɩ ma ta nyǝmɩ-ɩ tɔtɔ.
Ye wei ɩ́ yɔɣɔta Yʋlʋ Pǝyaɣa má ma tɔɔ kɛ́ ɩsaɣatʋ, paa hʋ́lɩ́ pʋntʋ kɛ suulu. Ama ye Feesuɣu Naŋŋtʋ kɛ ɩ yɔɣɔta ɩsaɣatʋ, pa kaa hʋ́lɩ́-ɩ suulu.
Ye pǝ kɔma na pá yaa-mɛɣɛ nɔnɔɔsɩ kɛ Yuta nyǝ́ma tǝkotilenaa taa, yaa awulaa kpaamǝŋ taa, yaa toŋtʋnaa kiŋ, ɩ́ taa nǝɣǝsɩ nti ɩ́ ká hʋʋ na ɩ́ lɩɩ na nti ɩ́ ká yɔɣɔtɩ tɔ tǝ tɔɔ.
Feesuɣu Naŋŋtʋ ka sɛɣɛsɩ-mɛɣɛ kpakpaa kɛ nti ɩ́ ká yɔɣɔtɩ tɔ.
Ḿpʋ́ɣʋ́ nɔɣɔlʋ lɩɩ samaa taa na ɩ́ tɔ Yesu sɩ: Tacaa, heeli ma taalʋ sɩ má na-ɩ tǝ́ tala tá caa yelina-tʋɣʋ mpi tɔ.
Tǝnaɣa Yesu pǝsǝna-ɩ sɩ: Apaŋ nyá, awe kpa-m mǝ tɔm taɣanlʋ na mǝ wontu tallʋ?
Ɩlɛna Yesu heeli pa tǝna sɩ: Ɩ́ la laakalɩ na wɛnaʋ luluɣu. Pǝ taɣa pʋlʋ tɔɔ, wɛnaʋ hikuɣu ɩɩ hʋlǝɣɩ sɩ yʋlʋ tʋla-tɩ se. Paa pʋntʋ ká wɛna ɩsɩɩ cǝnɛ na le.
Ḿpʋ́ɣʋ́ Yesu sɛɛ-wɛɣɛ ɩsɔ sɩ: Apalʋ toŋ tʋ nɔɣɔlʋ ka wɛnna halǝmnaa, na ɩ́ kʋ kʋtɔɣɔʋ kɛ pǝ taa pǝ tɩɩ fɛɩ.
Ɩlɛna ɩ́ caɣa na ɩ́ maɣasɩ ɩ taa sɩ: Ɩsǝnaɣalɛ maa la ɩlɛ? Kpeeŋ ɩɩ takɩ-m sɩ má nyǝkɩ ma tɔɣɔnaɣa.
Ɩ taa ɩ taa ɩlɛna ɩ́ tɔ sɩ: Ma nyǝmá ɩsǝna maa la tɔɣɔlɛ. Ma yɔkǝɣɩ ma kpeeŋ ɩnɛɣɛ na má sɩɩ sɔsɔɔŋ. Ɩlɛna má suu kʋtɔɣɔʋ na ma kʋpam lɛmpǝnaa tǝnaɣa ɩ taa.
Ɩlɛ maa ma ma laŋlɛ taa na má tɔ sɩ, yʋlʋ wɛna pɩɩsɩ paɣalɛ taa kʋtɔɣɔʋ ɩlɛ pǝ kaasa we, ye pǝ taɣa caɣaʋ na tɔɣɔʋ na nyɔɔʋ na yɔɔlʋɣʋ pǝ paasi?
Tǝnaɣa Ɩsɔ tɔma-ɩ sɩ: Kʋmɛlɛŋ nyá, n ká sɩ ahoo anɛ a maɣamaɣa. Ɩlɛna má ná wei ɩ ká kpaɣa pǝ tǝna mpi n taɣana nyá tɩ tɔɔ kɛ́ mpʋ tɔ.
Ɩlɛna Yesu tasa sɩ: Ḿpʋ́ɣʋ́ pǝ wɛɛ na mpa pa kaa wɛnaʋ kɛ pa maɣamaɣa pa tike tɔɔ, na Ɩsɔ ɩsɛntaa pa kɛ kʋnyɔntʋnaa tɔ.
Pǝ waalɩ kɛ́ Yesu tɔma ɩ ɩfalaa sɩ: Ɩ́ tá ná mpi pǝ tɔɔ ma heela-mɛ sɩ ɩ́ taa nǝɣǝsǝɣɩ mǝ tɔɣɔnaɣa ŋka pǝ wɛɛ sɩ ɩ́ ká tɔɣɔ na ɩ́ hiki weesiŋ, na mǝ tɔnǝŋ tɔɔ kʋtakǝm pǝ tɔm tɔ.
Pǝ taɣa pʋlʋ tɔɔ, weesuɣu kǝla tɔɣɔnaɣa, na yʋlʋ tɔnʋɣʋ kǝla wontu kʋsusuutu.
Ɩ́ nyǝnna katǝkatǝŋ na ɩ́ na. Ɩɩ tuuki, ɩɩ kʋŋ. Pǝyele ɩ fɛɩ kʋtɔɣɔʋ tǝsɩɩlɛ, ɩ fɛɩna kpou, Ɩsɔ calǝɣǝna-ɩ. Na mǝ tá kǝlɩ sumasɩ kɛ tɔm napǝlɛ?
Paa mǝ taa yʋlʋ ká kʋ ɩ tǝɣɩ ɩsǝna, pʋntʋ pǝsǝɣɩ na ɩ́ tuusi ɩ tǝɣɩ wʋlɛ kʋlʋmtǝlɛ maɣamaɣa?
Ye ɩɩ pǝsǝɣɩ sǝkpetu sǝkpetu, pepe tɔɔ kɛ́ ɩ́ kʋɣɩ mǝ tɩ na sɔsɔɔntʋ nti tǝ kaasaa tɔ?
Ɩ́ nyǝnna tawa nyɩɩtʋ tʋkʋɣʋ hɛtʋ nti tɔ na ɩ́ na. Nyɩɩtʋ ntɩ, tɩɩ lakɩ tǝmlɛ tǝlɩ, tɩɩ lʋʋkɩ pɔɔŋ. Paa na mpʋ ma heeliɣi-mɛ sɩ wulaʋ Salʋmɔŋ na ɩ toŋ tǝna ɩ ta suu wontu na ɩ́ tala paa tǝ taa kʋlʋmʋɣʋ kɛ kacɔka.
Ye Ɩsɔ lakɩ kacɔka kɛ tawa taa nyɩɩtʋ nti tǝ wɛ saŋa na cele ɩsǝntɔ pa tika-tɩ tɔ, ɩ kaa la-mɛɣɛ kacɔka na pǝ kǝlɩ mpʋ? Ɩ́ polo ɩ́ tɛɛ, ɩɩ tɛŋ Ɩsɔ na mǝ taa tǝcaɣacaɣa tɔ se.
Ɩ́ taa pɛkǝlɩ mǝ tɩ na ɩ́ nǝɣǝsǝɣɩ tam kɛ́ mǝ kʋtɔɣɔm na mǝ kʋnyɔnyɔɔm pǝ tɔm.
Antulinya taa cǝnɛ ma ta nyɩ ɩsɔnaa pɛɛkǝɣǝna tǝlɛɣɛ tam. Ama mɛ mǝ wɛna Caa, na mǝ Caa ɩnɩ ɩ nyǝmá mpi ɩ́ nyɩɩlǝɣɩ tɔ.
Ɩ́ sɔ nyʋɣʋ na Ɩsɔ Kawulaɣa pɛɛkʋɣʋ, na Ɩsɔ ká ha-mɛ tɔtɔɣɔ mpi pǝ kaasaa tɔ.
Ma kalakiya nyá, taa nyá, mǝ Caa sɔɔlǝna sɩ ɩ haa-mɛɣɛ ɩ kawulaɣa.
Ɩ́ pɛɛtɩ mǝ kʋpamnaa na ɩ́ mǝŋna pǝ liɣitee na ɩ́ ha kʋnyɔntʋnaa. Ɩ́ pɛɛkɩ fatakanaa mpa paa sǝkɩ tɔ, na ɩ́ kaakɩ mǝ wɛnaʋ kɛ ɩsɔtaa timpi pʋlʋ ɩɩ leki tɔ. Nmɩɩlʋ kaa tala tǝnaɣa ŋmɩɩlʋɣʋ, pǝ́cɔ́ puka kaa tɔɣɔ.
Pǝ taɣa pʋlʋ tɔɔ, kpaŋtʋ lǝmaɣasɛɛ ɩ́ wɛ timpi, tǝnaɣa ɩ akalʋɣʋ wɛɛ.
Ɩ́ tantɩ na ɩ́ taŋaa, ɩ́ lǝlɩ mǝ hɔɔ taa, ɩ́ mʋsɩ mǝ fǝtǝlanaa.
Ɩ́ la ɩsɩɩ tǝmlɛ nyǝ́ma mpa pa taŋaa sɩ pa caa ɩ́ lɩɩna akpaɣalɛ taa na ɩ́ tɔ sɩ: Ma talaa, pa tʋlɩ-ɩ tɔ.
Cɛcɛ ɩnɩ ɩ́ talaa na ɩ́ maɣana ɩ tǝmlɛ nyǝ́ma mpɛ na pa taŋaa, pa nyʋɣʋ lapa leleŋ kɛ́. Ma heeliɣi-mɛɣɛ tampana sɩ ɩ kootiɣi ɩ wontu kɛ́ na ɩ́ hɔkǝna ɩ tɩ, na ɩ́ hʋ́lɩ́-wɛɣɛ tǝcaɣalɛ sɩ pá caɣa na ɩ́ tʋ-wɛɣɛ tɔɣɔnaɣa.
Paa tapɩɩlɛ yaa tefemle kɛ ɩ kɔma na ɩ́ kɔɔ na ɩ́ maɣana-wɛɣɛ mpʋ na pá taŋaa, pa lapa nyʋleleŋ kɛ́.
Ɩ́ nyɩ teu sɩ, ye nyǝm ka nyǝŋaɣa kɔlɔ na tǝyaɣa caa nyɩ ŋmɩɩlʋ kɔntɛ waatʋ, ɩ kaa yele-ɩ na ɩ́ sʋʋ tǝyaɣa taa se.
Mɛ tɔtɔ, pǝ tɔɔ kɛ́ mɩɩ taɣanɩ mǝ tǝɣɩ mpʋ. Yʋlʋ Pǝyaɣa ma, ma kɔŋ kɔntɛ kɛ waatʋ wei ɩ́ kaa hʋʋ tɔɣɔ.
Tǝnaɣa Piyɛɛ pɔɔsa Yesu sɩ: Tacaa, ta tike kɛ n sɛɛkǝna ɩsɔ ɩnɩ, yaa yǝlaa tǝnaɣa n sɛɛkǝna-ɩ?
Ḿpʋ́ɣʋ́lɛ Tacaa cɔwa sɩ: Aweɣelɛ tǝmlɛ tʋ kʋpaŋ na laɣatʋ? Ye pǝ taɣa wei ɩ caa ká yelina tǝyaɣa feŋuɣu, sɩ nyɔɣɔsɩ ɩ́ kpa tǝmlɛ nyǝ́ma lɛlaa, ɩlɛ ɩnɩ ɩ́ cɛla-wɛɣɛ tɔɣɔnaɣa tɔ.
Cɛcɛ ɩnɩ ɩ́ kɔma na ɩ́ mǝlɩ na ɩ́ maɣana tǝmlɛ tʋ ɩnɩ ɩ ɩsǝlɛ sɛɛna tǝmlɛ ntɛ́ tǝ lapʋ, ɩ nyʋɣʋ lapa leleŋ kɛ́.
Ma heeliɣi-mɛɣɛ tampana tɔɔ sɩ, tǝyaɣa caa ká tʋ tǝmlɛ tʋ ɩnǝɣɩ ɩ kʋpam tǝna tɔɔ feŋuɣu kɛ́.
Ama ye pǝ cǝpa tǝmlɛ tʋ ɩnɩ, na ɩ́ tʋ ɩ taa sɩ: Ma caa kaa kɔɔ lɔŋ se, ɩlɛna ɩ́ sʋʋ tǝmlɛ nyǝ́ma apalʋnyǝma na alʋnyǝma kɛ mapʋ. Na ɩ́ tɔkɩ, na ɩ́ nyɔɔkɩ na pǝ́ kʋɣɩ-ɩ.
Pɩɩ kɔɔ na kʋyakʋ ŋku na ɩsǝna taa ɩ taa tʋ ɩ taa sɩ tǝyaɣa tʋ ka tala tɔ, ɩ́lɛ́ ɩ ka sʋʋ tǝkpʋʋ. Na ɩ ká la tǝmlɛ tʋ ɩnǝɣɩ tǝkaŋkaŋ, na ɩ́ mǝŋna-ɩ na ɩ́ pɛtɩ-ɩ ma ta nyɩ ɩsɔnaa tɔɔ.
Tǝmlɛ tʋ wei ɩ nyǝmá ɩ caa luɣu tɛɛ nyǝm na ɩ́ tá taɣanɩ ɩ tɩ, pǝyele ɩ ta la mpi ɩ caa sɔɔlaa tɔ, paa hǝlɩ-ɩ teu.
Ama tǝmlɛ tʋ wei ɩ́lɛ́ ɩ ta nyɩ ɩ caa luɣu tɛɛ nyǝm, na ɩ́ lakɩ mpi pǝ mʋna pá mapɩ-ɩ pǝ tɔɔ tɔ, pǝciiu tike kɛ paa ma ɩ́lɛ́. Wei pa ha sɔsɔm tɔ, sɔsɔm kɛ pa kɔŋɩ-ɩ pɔɔsʋɣʋ. Na wei pa paasaa na pá kaa sɔsɔm tɔ, sɔsɔm taa sɔsɔm kɛ pa kɔŋɩ-ɩ pɔɔsʋɣʋ.
Kɔkɔ kɛ ma kɔma tɛtʋ tɔɔ kɛ́ mʋsʋɣʋ, na pǝ caɣa-m ɩsɩɩ ɩsǝntɔ tɔ kaa tɛma mʋɣʋ ɩlɛ mhmm teu ntɛ́.
Pǝ wɛɛ sɩ pá sɔ-m Ɩsɔ lʋm napǝlɩ, ɩlɛ ye pa ta sɔ-m lʋm mpɩ ma nǝɣǝsɛɛ kaa tɛ.
Mǝ hʋʋ sɩ hɛɛsʋɣʋ kɛ ma kɔna antulinya taa? Aaɩ, ma heeliɣi-mɛ sɩ koloŋa kɛ ma kɔnaa.
Pǝ kpaɣa pǝnɛntɛ tɔ, yǝlaa ɩ́ wɛ kakpasɩ kɛ pa tǝyaɣa taa, paa faɣa. Tooso ká lɩɩ naalɛ ɩnɛɣɛ koloŋa, na naalɛ náá lɩɩ tooso kɛ́ koloŋa.
Cɛcɛ ká kʋlɩ ɩ pǝyalʋ tɔɔ, na pǝyalʋ kʋlɩ cɛcɛ tɔɔ. Toto ká kʋlɩ ɩ pɛɛlɔ tɔɔ na pɛɛlɔ náá kʋlɩ toto tɔɔ. Paŋ alʋ nyǝŋ ká kʋlɩ poolu tɔɔ, na poolu kɛ́ paŋ tɔɔ.
Ḿpʋ́ɣʋ́ Yesu tɔma samaa tɔtɔ sɩ: Ye ɩ́ ná tɛʋ pɩɩ ŋmaalaɣa na ilim tǝtʋlɛ, ɩ́ tɔŋ kpakpaa sɩ saŋa ɩnɩ tɛʋ wɛɛ. Ɩlɛna tampana tɔɔ kʋlɛ kʋ nɩɩ.
Na ɩ́ kɔma na ɩ́ ná ilim nyakɩ sɔsɔm, ɩ́ tɔŋ sɩ tahaŋlɛ wʋsaa. Ɩlɛna tahaŋlɛ náá haŋ.
Mǝnaafikinaa mɛ, ɩ́ lapa ɩsǝna na ɩ́ nyǝŋ atɛ na ɩsɔ pǝ kɔkɔlɔnaa faɣasʋɣʋ, na ɩɩ cɛkǝɣǝna nti tǝlɛ tǝ lakɩ ɩsǝntɔ tɔ tǝ hʋwɛɛ.
Ɩsǝnaɣa pǝ wɛɛ na mǝ maɣamaɣa ɩɩ tɩɩ maɣasǝɣɩ sɩ ɩ́ nyɩ tampana na ɩ́ tǝŋ-yɛ ye?
Ye n wakǝla nɔɣɔlʋ na ɩ́ yaa-ŋ nɔnɔɣɔ, la kookalɩ na nyá na-ɩ ɩ́ taɣanɩ mǝ tɔm kɛ mpaaʋ taa na ɩ́ ta tata hʋʋlʋ kiŋ. Pǝ taa kɔɔ na hʋʋlʋ náá tʋ-ŋ toŋtʋnaa niŋ taa, na pɛlɛ pá tǝkɩ-ŋ.
Ma heeliɣi-ŋ tampana sɩ ye n ta tɛ pǝ tǝna mpi pa pɛla-ŋ tɔɣɔ fɛlʋɣʋ n kaa lɩɩ tǝna.
Ḿpʋ́ɣʋ́ yǝlaa napǝlɩ pa kɔma tǝnɛ ɩnǝɣɩ kpakpaa na pá heeli Yesu sɩ: Kalilee nyǝ́ma napǝlɩ pa lakaɣa kɔtaɣa kɛ Ɩsɔ, ɩlɛna Pilatɩ yele na pá kʋ-wɛ.
Tǝnaɣalɛ Yesu cɔ-wɛ sɩ: Ɩ́ hʋʋ sɩ Kalilee nyǝ́ma mpa pa kʋ mpʋ tɔ, pa tɛɛ Kalilee nyǝ́ma lɛlaa tǝnaɣa kawalasɩ tɔɣɔ pa kʋ-wɛ?
Aaɩ, ma heeliɣi-mɛ sɩ, pǝ taɣa mpʋ se. Ama mɩɩ ta laɣasɩ tɔntɛ, ɩ́ ká sɩ mǝ tǝnaɣa ɩsɩɩ pɛlɛ pa sǝpʋ tɔ.
Na yǝlaa pǝlefɛi hiu wei Silowee kutuluɣu kpɛsaa na kʋ takɩ na kʋ naŋtɩ tɔ, ɩ́ hʋʋ sɩ Yosalɛm nyǝ́ma tǝna taa pɛlɛ pa kǝlǝna ɩsaɣatʋ na?
Aaɩ, ma heeliɣi-mɛ sɩ, pǝ taɣa mpʋ se. Ama mɩɩ ta laɣasɩ, ɩ́ ká sɩ mǝ tǝnaɣa ɩsɩɩ pɛlɛ pa sǝpʋ tɔ.
Ḿpʋ́ɣʋ́ Yesu sɛɛ-wɛɣɛ ɩsɔ sɩ: Apalʋ nɔɣɔlʋ ɩ ka sɔna ɩ lɛsɛŋ tɩɩŋ taalɛ taa kɛ́ fiki. Ḿpʋ́ɣʋ́ ɩ pola pee kooluɣu. Ama ɩ ta maɣana kʋ tɔɔ kɛ́ paa pʋlʋpʋ cǝcǝka.
Tǝnaɣa ɩ tɔma taalɛ tɔkʋlʋ sɩ: Nyǝnɩ, pɩɩsɩ tooso kɔlɔ ma tʋ kɔntɛ sɩ ma kooliɣi pee. Ama maa makǝna pʋlʋ cǝcǝka kɛ kʋ tɔɔ. Sɛtɩ-kʋ. Pepe tɔɔ kɛ́ kɩɩ sǝŋ yem na kɩɩ lʋlǝɣɩ?
Ɩlɛna taalɛ tɔkʋlʋ cɔ-ɩ sɩ: Tacaa, tasa-kʋɣʋ yeluɣu kɛ pʋntɔ, na maa huli na má cɔɔna kʋ kite na ma tʋ hute na má ná.
Ntanyɩ pǝ́ talǝna pǝnte kɩɩ lʋlɩ pee. Kʋ ta lʋlɩ ɩlɛ n sɛtɩ-kʋ.
Ḿpʋ́ɣʋ́ kʋyakʋ kʋhɛɛsʋɣʋ nakʋlɩ kʋ wule Yesu sɛɣɛsaɣa Yuta nyǝ́ma tǝkotile natǝlɩ tǝ taa.
Pǝ pamna alʋ kʋtɔntʋ nɔɣɔlʋ ɩ ka wɛ tǝna. Ɩ hii ɩlɔɣɔʋ na pǝ kɔkǝlɩ-ɩ pɩɩsɩ pǝlefɛi hiu tǝcu, ɩɩ pǝsǝɣɩ na ɩ́ siɣisi ɩ tǝɣɩ paa pǝcɔ maɣamaɣa.
Yesu na-ɩ, ɩlɛna ɩ́ yaa-ɩ na ɩ́ tɔmɩ-ɩ sɩ: Alʋ nyá, saŋa waalɩ n hika alaafǝya kɛ́.
Ɩlɛna Yesu tǝnɩ ɩ tɔɔ kɛ́ ɩ niŋ, na alʋ siɣile siɣisi tǝnɛ ɩnǝɣɩ kpakpaa, na ɩ́ niki Ɩsɔ kɛ́ sam.
Ɩsɩɩ Yesu lapʋ na yʋlʋ hiki alaafǝya kɛ kʋyakʋ kʋhɛɛsʋɣʋ wule kɛ mpʋ tɔ pǝ ta maɣa Yuta nyǝ́ma tǝkotile nyʋɣʋ tʋ ntɛ́. Tǝnaɣa ɩ pǝsǝna samaa sɩ: Kʋyɛɛŋ naatoso kɛ pa lakɩ tǝmlɛ. Ye ɩ́ caa ɩ́ hiki alaafǝya, ɩ́ kɛɛsǝna kʋyɛɛŋ ɩnɩ ɩ taa na ɩ́ kɔɔ. Ɩ́ taa kɔŋ kʋhɛɛsʋɣʋ wule sɩ pá ha-mɛɣɛ alaafǝya.
Tǝnaɣa Tacaa ná cɔ Yuta nyǝ́ma tǝkotile nyʋɣʋ tʋ ɩnɩ sɩ: Mǝnaafikinaa mɛ, ye pǝ tala kʋyakʋ kʋhɛɛsʋɣʋ wule mǝ taa awe yeki ɩ naʋ yaa ɩ kpaŋaɣa kɛ tʋ́lʋ́ɣʋ́ sɩ ká nyɔɔ lʋm ye?
Yaa ɩ́ nyǝmá sɩ Apǝlaham lʋlʋɣʋ taa alʋ ɩnɛɣɛ pa kaa waasɩ kʋyakʋ kʋhɛɛsʋɣʋ wule? Pǝ́cɔ́ Satanɩ tɔka-ɩ na ɩ́ cɔɔsǝɣɩ-ɩ tɔ pɩɩsɩ pǝlefɛi hiu ntɔ.
Yesu cɔ Yuta nyǝ́ma tǝkotile nyʋɣʋ tʋ ɩnǝɣɩ mpʋ, ɩlɛna fɛɛlɛ kpa mpa paa caa-ɩ tɔ. Ama samaa wei pǝ kaasaa tɔ ɩ́lɛ́ ɩ tǝna ɩ laŋlɛ ná hɛɛna tǝma kʋpampana nna Yesu lakaɣa tɔ.
Ḿpʋ́ɣʋ́ Yesu tasa yɔɣɔtʋɣʋ sɩ: Ɩsɩɩ pepeɣelɛ Ɩsɔ Kawulaɣa nǝɣǝsǝnaa, na pepeɣe maa kɛɛsǝna-kɛ ɩlɛ yee?
Ka nǝɣǝsǝna kɛ́ ɩsɩɩ yʋlʋ tuukuɣu sɔɔɣa pile kɛ ɩ taalɛ taa na tǝ nyɔ, na tǝ pɩɩ tʋɣʋ sɔsɔɔʋ na sumasɩ kɔŋ na sɩ́ tʋɣɩ tana kɛ kʋ pǝliŋasɩ tɔɔ tɔɣɔ.
Ḿpʋ́ɣʋ́ Yesu tasaa sɩ: Pepe caʋ kɛ́ maa kɛɛsǝna Ɩsɔ Kawulaɣa ɩlɛ yee?
Ka nǝɣǝsǝna kɛ́ ɩsɩɩ alʋ maɣasʋɣʋ mʋlʋm kɛ cɛmsɛ tǝpam na ɩ́ kpaɣa kʋkʋsʋm kɛ pǝcɔ na ɩ́ tʋ, na ɩ́ huɣuti na pǝ tǝna pǝ́ kpa tǝfʋʋ tɔ.
Yesu kʋlaa sɩ ɩ puki Yosalɛm, ɩlɛna ɩ́ sɛɣɛsǝɣǝna mpaa kɛ acalɛɛ sɔsɔɔna na sǝkpena nna a taa ɩ tǝŋaɣana tɔ na ɩ́ puki.
Ḿpʋ́ɣʋ́ nɔɣɔlʋ pɔɔsa-ɩ sɩ: Tacaa, ntɔŋ yǝlaa pǝciimaɣa tike nyɔɔŋ kɛ pɩɩ ya na? Ɩlɛna Yesu cɔ-wɛ sɩ:
Ɩ́ la kookalɩ na ɩ́ sʋʋna nɔnɔɣɔ ŋka ka wɛ tǝfǝkɩɩ tɔ. Tɔm faawɩɩ tɔɔ, yǝlaa paɣalɛ ká lʋna teu sɩ pá tǝŋna tǝna na pá sʋʋ. Ama pa kaa hiki mpaa.
Ḿpʋ́ɣʋ́ Yesu tɔma sɩ: Pɩɩ kɔɔ na tǝyaɣa caa tǝkɩ na ɩ́ kalǝsɩ, na mɩɩ wɛna awalɩ tɔɔ, ɩlɛ ɩ́ sʋʋ mapʋ ntɛ́ nɔnɔɣɔ sɩ: Tacaa, tʋlɩ-tʋ. Ɩ́lɛ́ ɩ ká cɔ-mɛ sɩ: Ma ta nyɩ timpi ɩ́ lɩɩnaa tɔ.
Pǝlɛɣɛlɛ ɩ́ ka sʋʋ yɔɣɔtʋɣʋ sɩ: Tá na-ŋ tǝ tɔkaɣana na tǝ nyɔɔkɩ. Ta ɩcatɛ hapɛɛ tɔɔ kɛ́ n tɩɩ sɛɣɛsǝɣɩ.
Ɩ́lɛ́ ɩ ká lɛlɩ-mɛɣɛ yɔɣɔtʋɣʋ sɩ: Ma ta nyɩ timpi ɩ́ lɩɩnaa tɔ yoo. Mǝ tǝna ɩ́ tɛɛ ɩ́ fɛɛ-m, ɩsaɣalataa mɛ.
Ɩ́ ká kɔɔ na ɩ́ na Apǝlaham na Ɩsaaka na Saakɩ na Ɩsɔ kʋyɔɣɔtʋtʋ tɛlǝsǝlaa tǝnaɣa Ɩsɔ Kawulaɣa taa, na pá fiɣita-mɛ na awalɩ tɔɣɔlɛ ɩsɩɩ ɩ́ ká tɩɩ casɩ kapusi na ɩ́ nyasǝɣɩ mǝ tǝɣɩ kela te.
Yǝlaa ká lɩɩna ilim tǝlɩɩlɛ tɔɔ, na pǝ tǝtʋlɛ tɔɔ, na lɛlaa lɩɩna pǝ ntɔɣɔŋ na pǝ mpǝtǝŋ tɔɔ na pá suli Ɩsɔ Kawulaɣa taa kɛ́ tɔɣɔʋ.
Waatʋ ɩnɩ mpa pa wɛ lɔlɔ kɛ́ kaɣana tɔ pa taa lɛmpa ká mǝlɩ waalɩ, na waalɩ nyǝ́ma náá mǝlɩ lɔlɔ.
Waatʋ ɩnɩ ɩ maɣamaɣa kɛ Falisanaa napǝlɩ pa kɔma Yesu kiŋ na pá heeli-ɩ sɩ: Wulaʋ sɔsɔ Helɔtɩ pɛɛkǝɣɩ-ŋ kʋɣʋ. Pǝlɛ pǝ tɔɔ lɩɩ cǝnɛ na ń laɣasɩ ɩcatɛ.
Ḿpʋ́ɣʋ́ Yesu cɔ-wɛ sɩ: Ɩ́ polo ɩ́ heeli mǝ taalɛ haɣa ŋkɛ sɩ, saŋa na cele pǝ taa ma tɔɣɔnǝɣɩ alɔɣaa, na má waasǝɣɩ kʋtɔntʋnaa, na pǝ kʋfemuɣu kɛ maa tɛ ma tǝmlɛ.
Ama pǝ wɛɛ kɛ́ sɩ má tɔ ma mpaaʋ kɛ saŋa na cele na pǝ kʋfemuɣu. Pǝ taɣa pʋlʋ, paa kʋɣɩ Ɩsɔ kʋyɔɣɔtʋtʋ tɛlǝsʋlʋ kɛ tiiliɣi yem na pǝ ta kɛna Yosalɛm taa.
Hei Yosalɛm, Yosalɛm, nyá taa kɛ́ pa kʋɣɩ Ɩsɔ kʋyɔɣɔtʋtʋ tɛlǝsǝlaa, na nyá taa tɔtɔɣɔ pa yooki Ɩsɔ tillaa kɛ pɛɛ na pá kʋɣɩ. Tɔm paɣalɛ kɛ ma sɔɔlaa sɩ ma kpeɣeliɣi nyá taa yǝlaa tǝna tǝkotokoto ɩsɩɩ kantuɣu papʋɣʋ kʋ piya tɔɔ tɔ. Ama pa kisaa.
Tɔʋ, mǝ tǝyaɣa ka tǝkɩ kaaʋ tǝkpataa, nɔɣɔlʋ kaa paasǝna-kɛ. Ma heeliɣi-mɛ tǝfoo sɩ, ɩ́ kaa tasa-m keesuɣu, halǝna pǝ́ tala wule nte ɩ́ ka yɔɣɔtɩ sɩ, Ɩsɔ ɩ́ sǝna Tacaa tillu tɔ.
Ḿpʋ́ɣʋ́ kʋyakʋ kʋhɛɛsʋɣʋ nakʋlɩ Yesu sʋʋ Falisanaa sɔsɔ nɔɣɔlʋ ɩ tɛɣɛ tɔɣɔʋ. Mpa paa wɛ tǝna tɔ pa caɣaa na pá keŋna-ɩ teu.
Yʋlʋ nɔɣɔlʋ ɩ ka sǝŋa ɩ ɩsɛntaa, na tɔnʋɣʋ tɔɔ asilima kʋtɔŋ wɛna-ɩ.
Ḿpʋ́ɣʋ́ Yesu pɔɔsa Ɩsɔ Tɔm sɛɣɛsǝlaa na Falisanaa sɩ: Ta mpaaʋ taa, pǝ mʋna pá waasɩ kʋtɔntʋ kɛ kʋyakʋ kʋhɛɛsʋɣʋ wule yaa pá taa waasɩ-ɩ?
Ama Falisanaa mpɛ pa ta tisi cɔʋ. Tǝnaɣa Yesu hɔma kʋtɔntʋ na ɩ́ waasɩ-ɩ, na ɩ́ heeli-ɩ sɩ ɩ́ tɛɛ.
Ḿpʋ́ɣʋ́ Yesu pɔɔsa Falisanaa sɩ: Kʋyakʋ kʋhɛɛsʋɣʋ wule, mǝ taa awe nawa ɩ pǝyaɣa yaa ɩ naʋ hota lɔkɔ taa, na ɩ́ yele lǝsʋɣʋ kɛ kpakpaa sɩ kʋyakʋ kʋhɛɛsʋɣʋ wule?
Ɩlɛna pá maɣasɩ-tǝɣɩ cɔʋ na pá kpisi.
Yesu nawa sɩ mpa pa yaa tɔɣɔʋ kɛ mpʋ tɔ, pa huliɣina tǝmaɣa kpelee kʋpana tɔɔ caɣaʋ. Ɩlɛna ɩ́ sɛɣɛsɩ-wɛ sɩ:
Ye nɔɣɔlʋ kpaɣa alʋ na ɩ́ yaa-ŋ tɔɣɔʋ, ń talaa, taa hulina tǝcaɣalɛ kʋpantɛ na pǝ́cɔ́. Ntanyɩ ɩsǝntɔ pa yaa nɔɣɔlʋ ɩ́lɛ́ na ɩ́ kǝla-ŋ.
Pǝ́ taa kɔɔ na wei ɩ yaa-mɛɣɛ tɔɣɔʋ tɔ ɩ́ heeli-ŋ sɩ: Kʋlɩ na ń kaasɩ ɩnɛɣɛ tǝcaɣalɛ. Ɩlɛ n kʋlǝna fɛɛlɛ ntɛ́ tǝnyɔɔmɩɩ, na ń caɣana waalɩ tɔɔ.
Ama ye pa yaa-ŋ tɔɣɔʋ, ń talaa, caɣana waalɩ tɔɔ. Ɩlɛ wei ɩ yaa-mɛɣɛ tɔɣɔʋ tɔ ye ɩ kɔma ɩ́lɛ́ ɩ ká tɔna-ŋ sɩ: Apaŋ nyá, tuusina cǝnɛ tɔɔ na ń caɣa tǝcaɣalɛ kʋpantɛ. Saa ɩnɩ pa tʋ-ŋ teeli kɛ nyá na pa tǝna mpa ɩ́ caɣa ḿpʋ́ɣʋ́ tɔɣɔʋ tɔ pa ɩsɛntaa kɛ́.
Pǝ taɣa pʋlʋ tɔɔ, wei ɩ́ hɔŋ ɩ tɩ paa tisi-ɩ, na wei ɩ́ pasǝɣɩ ɩ tɩ, paa kʋsɩ ɩ nyʋɣʋ.
Ḿpʋ́ɣʋ́ Yesu heela wei ɩ yaa-ɩ tɔɣɔʋ tɔ sɩ: Ye n lapa tɔɣɔnaɣa yaa acima, taa yaa nyá cewaa, yaa nyá tɛɛtʋnaa, yaa nyá lʋlʋɣʋ nyǝ́ma, yaa nyá toŋtʋnaa lɛlaa. Pǝ taɣa pʋlʋ tɔɔ, pɛlɛ pa pǝsǝɣɩ tɔtɔ na pá yaa-ŋ tɔɣɔʋ, na pá lɛɛtɩ-ŋ nyá kʋcɔɔʋ kɛ kpakpaa.
Ama ye n lapa acima, koti kʋnyɔntʋnaa, na acamaa, na kaakalasɩ, na yʋlʋmaa, na pá tɔɣɔ.
Waatʋ ɩnǝɣǝlɛ n hika kʋpantʋ. Pǝ taɣa pa taa nɔɣɔlʋ ká pǝsǝna na ɩ́ lɛɛtɩ-ŋ-tɩ. Ama Ɩsɔ ká fɛlǝna-ŋ kʋyaŋku ɩ ká feesi sǝtaa mpa paa lapa kʋpantʋ tɔ.
Pa nɩɩ tɔm tǝnɛ ɩnɩ ɩlɛna Yesu na mpa pa caɣa tɔɣɔʋ tɔ pa taa lɛlʋ yɔɣɔtɩ-ɩ sɩ: Wei ɩ ká caɣa tɔɣɔʋ kɛ Ɩsɔ Kawulaɣa taa tɔɣɔlɛ ɩsɩɩ leleŋ nɩɩlʋ te.
Tǝnaɣa Yesu cɔ pʋntʋ ɩnɩ sɩ: Apalʋ nɔɣɔlʋ ɩ lapǝna tɔɣɔnaɣa tǝkpɛtɛkpɛtɛ. Ɩlɛna ɩ́ yaa yǝlaa samaa sɩ pá kɔɔ pá tɔɣɔ.
Pǝ kɔma na pǝ pɩɩ, ɩlɛna ɩ́ tili ɩ pǝyalʋ sɩ ɩ́ polo na ɩ́ heeli mpa ɩ yaa tɔɣɔʋ tɔ sɩ pá kɔɔ mpʋ, pǝ talaa.
Ama pa tǝna pa sʋʋ-ɩ wiinaʋ sɩ pa kaa pǝsɩ. Kancaalaɣa nyǝŋ heela tillu sɩ: Ma yapa taalɛ, ye ma ta polo ma na-tɛ pǝ kaa la-m teu. Mpʋ tɔ, ma sǝlǝmǝɣɩ-ŋ mpaa, ma kaa pǝsɩ na má kɔɔ.
Lɛlʋ náá tɔ sɩ: Ma yapa naaŋ kʋhalǝŋ kɛ naanʋwa, ma caa ma tamsɩ-ɩ naalɛ naalɛ na ma falǝsɩ-ɩ. Mpʋ tɔ, ma sǝlǝmǝɣɩ-ŋ mpaa, ma kaa pǝsɩ na má kɔɔ.
Na lɛlʋ tɔ tɔtɔ sɩ: Nɔɔnɔɔ kɛ́ ma kpaɣa alʋ, ma kaa pǝsɩ na má kɔɔ.
Ḿpʋ́ɣʋ́ tillu mǝla ɩ caa kiŋ na ɩ́ kɛɛsɩ-ɩ ɩsǝna pǝ lɩɩwa tɔ. Tǝnaɣa tǝyaɣa caa ɩnɩ pááná lapa-ɩ, na ɩ́ taɣanɩ tillu kɛ tiluɣu sɩ: Polo lɔŋ kɛ kʋyɛɛŋ taa na hapɛɛ nɔɔsɩ na ń kuu kʋnyɔntʋnaa, na acamaa, na yʋlʋmaa, na kaakalasɩ, na ń kɔna.
Pǝ tasa pǝcɔ ɩlɛna tillu taɣanɩ mǝlʋɣʋ na ɩ́ heelɩ-ɩ sɩ: Tacaa, ma lapa nti n kɛɛsaa tɔ, paa na mpʋ tǝcaɣalɛ kpisa yem kɛ́.
Tǝnaɣa tǝyaɣa caa tasa-ɩ tɔm sɩ: Cɛ mpaaŋ taa na ń cɔɔ kutuluŋ kila kila, ye n hika mpa n kpa-wɛɣɛ yem yem na ń sʋʋna na ma tǝyaɣa su.
Ma heeliɣi-mɛ sɩ yǝlaa mpa pa hǝtɛ pa yaanaa tɔ, pa taa nɔɣɔlʋ kaa tɔɣɔ ma tɔɣɔnaɣa.
Ḿpʋ́ɣʋ́ samaa tuutuuma hu Yesu waalɩ. Tǝnaɣa Yesu pǝsaa na ɩ́ tɔ-wɛ sɩ:
Ye yʋlʋ ɩ́ caa ɩ tǝŋɩ-m na ɩ́ ta lɩɩ luɣu kɛ ɩ caa na ɩ too, na ɩ alʋ na ɩ piya, na ɩ taalʋnaa na ɩ kɔɣɔnaa na ɩ newaa, halǝna ɩ́ kpɛntǝna ɩ maɣamaɣa ɩ tɩ, paa ɩ tǝŋa-m, ɩ kaa pǝsɩ na ɩ́ la ma ɩfalʋ.
Ye wei ɩ ta sǝɣǝlɩ ɩ sǝm tesika na ɩ́ tǝŋɩ-m, pʋntʋ kaa pǝsɩ na ɩ́ la ma ɩfalʋ.
Ye mǝ taa nɔɣɔlʋ caa kutuluɣu sɔsɔɔŋkʋ ŋmaʋ, ɩ cakɩ kɛ́ na ɩ́ maɣasɩ pǝ tǝna pǝ liɣitee nyʋɣʋ, sɩ ɩ naa sɩ ɩ liɣitee ká tala-ɩ yaa a kaa tala-ɩ.
Tɛfɛ ɩ kɔŋ ɩ́ tɛ kite sɩɩʋ, ɩlɛna ɩ́ kpisi kʋ kʋɣʋ, na tɛɛlaa kɔɔ na pá woŋi-ɩ,
sɩ halɩ yʋlʋ ɩ́ sɩɩ kutuluɣu na ɩ́ kpisi kʋ kʋɣʋ na?
Mpʋ tɔtɔɣɔ pǝ wɛɛ, ye wulaʋ nɔɣɔlʋ ɩ caa ɩ yoona wulaʋ lɛlʋ, ɩ cakɩ kɛ́ na ɩ́ maɣasɩ teu na ɩ́ ná sɩ yoolaa iyisi naanʋwa (10000) wei ɩ wɛna tɔ, ɩ pǝsǝɣɩ na ɩ́ yoona ɩ kolontu wei ɩ́lɛ́ ɩ wɛna yoolaa iyisi hiu (20000) tɔ, yaa ɩ kaa pǝsɩ.
Ye ɩ nawa sɩ ɩ kaa pǝsɩ, ɩ kʋsǝɣɩ yǝlaa kɛ kʋtatʋɣʋ kɛ́ na ɩ́ tili sɩ pá heeli ɩ kolontu kɛ lɔŋ sɩ ɩ́ yele tɔm ntɩ, na pá suli tiili na pá taɣanɩ.
Tǝnaɣa Yesu tasa-wɛɣɛ yɔɣɔtʋɣʋ sɩ: Mpʋ tɔtɔɣɔ mǝ taa nɔɣɔlʋ kaa pǝsɩ na ɩ́ la ma ɩfalʋ, ye pʋntʋ ɩ́ ta lǝsɩ ɩ kʋnyɩɩlʋɣʋ kɛ ɩ nyǝm tǝna tɔɔ.
Tɔm kɛ pʋlʋpʋ mpi pǝ waasǝɣɩ tɔɣɔ. Ama ye tɔm mpɩ pǝ lɔŋ kɔma na ɩ́ sɩ, pepeɣe paa la na pǝ lɔŋ ɩnɩ ɩ́ mǝlɩ?
Pǝlɛ tɔ pɩɩ waasǝɣɩ pʋlʋ. Paa n ŋmɩɩsa halǝm taa, paa n pɛta hute taa, ɩsɩɩ pa lɔ-wɩ paasi. Mpa pa wɛna lǝmaɣasɛɛ tɔ pá ke ŋkpaŋŋ na tɔm tǝnɛ.
Lampuu mʋlaa na tɛtɛlataa lɛlaa pa pola Yesu kiŋ kɛ pa tǝna sɩ pa nɩɩ ɩ tɔm.
Tǝnaɣa pǝ ta maɣa Falisanaa na Ɩsɔ Tɔm sɛɣɛsǝlaa na pa tɔ sɩ, Yʋlʋ ɩnɛ ɩnɩ na tɛtɛlataa pa cakǝna, na ɩ na-wɛ pa tɔkǝna.
Tǝnaɣa Yesu pɔɔsa-wɛ sɩ:
Ye ɩsɩɩ mǝ taa nɔɣɔlʋ wɛna heeŋ ntɛ́ nɩɩnʋwa (100), ɩlɛna ɩ taa kʋlʋm tǝ le, ɩ kaa yele pɔɣɔlaɣafɛɩ nɩɩnʋwa ɩnɛɣɛ nyɩɩtʋ tǝtɔɣɔlɛ na ɩ́ tɛɛ na ɩ́ sʋʋ kʋlepu ɩnǝɣɩ pɛɛkʋɣʋ halǝna ɩ na-ɩ?
Ɩ naa-ɩ mpʋ, ɩlɛna ɩ laŋlɛ hʋlʋmɩ teu, na ɩ́ kpaɣa-ɩ na ɩ́ hɔɣɔlɩ.
Ɩ takɩ tǝyaɣa, ɩlɛna ɩ́ yaa ɩ cewaa na ɩ cɔlɔ ɩ cɔlɔ nyǝ́ma sɩ: Ɩ́ kɔɔ na má na-mɛ tǝ yɔɔlɩ. Pǝ taɣa pʋlʋ, ma ná ma heu wei ɩ ka lepa tɔ.
Ma heeliɣi-mɛ sɩ ḿpʋ́ɣʋ́ pǝ wɛɛ, ye ɩsaɣaʋ kʋlʋm yelina ɩ ɩsaɣatʋ, laŋhʋlʋmlɛ tɔɔkɩ Ɩsɔ tǝyaɣa taa kɛ́ ɩ tɔɔ kɛ́, na pǝ́ kǝlɩ kʋpama pɔɣɔlaɣafɛɩ nɩɩnʋwa mpa pa fɛɩna taalɩ nɔɣɔlʋ tɔ.
Na ɩ́ tasa lɛntɩ tɔtɔ sɩ: Ye ɩsɩɩ alʋ nɔɣɔlʋ ɩ ka wɛna liɣitee nyǝɣǝtʋ naanʋwa, ɩlɛna kʋlʋmʋɣʋ le, ɩ mʋsǝɣɩ fǝtǝla kɛ́, na ɩ́ hasa ɩ tǝyaɣa tǝna na ɩ́ taasɩ tǝtetete, halǝna ɩ́ kɔɔ na ɩ́ na-kʋ.
Ɩ naa-kʋɣʋ mpʋ, ɩlɛna ɩ́ yaa ɩ cewaa na ɩ cɔlɔ ɩ cɔlɔ nyǝ́ma na ɩ́ tɔ sɩ: Ɩ́ kɔɔ na má na mɛ tǝ́ yɔɔlɩ. Pǝ taɣa pʋlʋ, ma ná ma liɣitee nyǝɣǝlʋɣʋ ŋku kɩɩ lepa tɔ.
Ma heeliɣi-mɛ sɩ ḿpʋ́ɣʋ́ pǝ wɛɛ, ye ɩsaɣaʋ kʋlʋm yelina ɩ ɩsaɣatʋ, Ɩsɔ ɩsɔtaa tillaa laŋa hʋlʋma teu kɛ́.
Ḿpʋ́ɣʋ́ Yesu tasa-wɛɣɛ ɩsɔ sɛɛʋ sɩ: Apalʋ nɔɣɔlʋ ɩ ka wɛnna pǝyalaa naalɛ.
Ḿpʋ́ɣʋ́ sǝkpelu nyǝŋ tɔma ɩ caa sɩ ɩ́ cɛlɛ-ɩ pa wontu hɔɣɔlʋɣʋ ŋku ɩnɩ ɩ kaɣa ɩ hiki pa caa ɩnɩ ɩ sǝm waalɩ tɔɣɔ kpakpaa. Ḿpʋ́ɣʋ́ pa caa tala-wɛɣɛ ɩ wɛnaʋ.
Pǝ lapa wɛɛ naalɛ, ɩlɛna sǝkpelu nyǝŋ pɛɛtɩ ɩ nyǝm tǝna, na ɩ́ koti liɣitee na ɩ́ sʋʋ nyɩɩtʋ tǝyutulu. Ɩ tala tǝna ɩlɛna ɩ́ sʋʋ tǝkpaalǝtʋ lapʋ, na ɩ́ tɔɣɔ ɩ liɣitee tǝna tǝpaɩpaɩ.
Ɩ tɛma a tǝnaɣa tɔɣɔʋ kɛ mpʋ, ɩlɛna nyɔɣɔsɩ anaam nɔɣɔlʋ ɩ́ lɩɩ ɩcatɛ ntɛ́ tǝ taa. Ḿpʋ́ɣʋ́ ɩ sʋʋ wahala taa.
Tǝnaɣa ɩ pola ɩcatɛ tʋ nɔɣɔlʋ ɩ kiŋ na ɩ́ sǝlǝmɩ tǝmlɛ. Ɩlɛna ɩ́lɛ́ ɩ pona-ɩ taalɛ sɩ ɩ́ nyǝnǝɣɩ afanaa.
Ɩ nyɩɩla teu ɩsɩɩ paa afanaa tɔɣɔnaɣa maɣamaɣa ɩ́ tɔɣɔ, ama ɩ ta hiki.
Tǝnaɣa ɩ caɣaa na ɩ́ kpaɣa hʋwɛɛ na ɩ́ maɣasɩ ɩ tɩ tɔm, na ɩ́ tɔ sɩ: Halɩ pá tɔ sɩ ma caa tǝyaɣa taa kɛlɛ tǝmlɛ nyǝ́ma tɔɔ sɔsɔm, na pá tɔkɩ na pá kpisiɣi, na nyɔɣɔsɩ náá kʋɣɩ maɣa cǝnɛ.
Maa kʋlɩ kɛ́ na má mǝlɩ ma caa tɛ. Ma talaa ma heeli-ɩ sɩ: Paapa, ma pǝntǝna Ɩsɔ, na ma pǝntǝna nyá tɔtɔ.
Pǝnɛntɛ ma ta nǝɣǝsǝna sɩ ń yaa-m nyá pǝyalʋ. Ama nyǝnǝɣɩ-m teitei ɩsɩɩ n nyǝnʋɣʋ nyá tǝmlɛ nyǝ́ma tɔ.
Tǝnaɣa ɩ kʋlaa na ɩ́ kpaɣa mpaaʋ sɩ ɩ kpeŋ ɩ caa tɛ. Ɩ kɔma ɩ́ wʋsǝna tǝyaɣa, ɩlɛ ɩ caa loosa-ɩ kɛlɛ, na ɩ tɔm lapɩ-ɩ pǝtɔɔtǝlɛ kɛ sɔsɔm. Tǝnaɣa ɩ́lɛ́ ɩ se lɔŋ na ɩ́ sǝŋɩ-ɩ, na ɩ́ kpipi-ɩ na ɩ́ waɣalɩ-ɩ.
Ḿpʋ́ɣʋ́ ɩ pǝyalʋ ɩnɩ ɩ tɔma-ɩ sɩ: Paapa, ma pǝntǝna Ɩsɔ, na ma pǝntǝna nyá tɔtɔ. Ma ta nǝɣǝsǝna ń yaa-m nyá pǝyaɣa tɔtɔ.
Tǝnaɣa ɩ caa tɔma ɩ pǝyalaa sɩ: Ɩ́ kɔna toko kʋpampaŋ kɛ lɔŋ na ɩ́ suu-ɩ. Ɩ́ lɛɛ-ɩ kukuule kɛ ɩ mpǝle tɔɔ, na ntaŋkpala kɛ ɩ nɔɔhɛɛ taa.
Ɩ́ kɔna ta naʋ wei ɩnɩ ɩ wɛna nim kɛ teu tɔ na ɩ́ kʋ, na tǝ la tɔɣɔnaɣa kʋpaŋka.
Ma pǝyalʋ ɩnɛ pǝ wɛ ɩsɩɩ ɩ sǝpaɣa na ɩ́ fe. Ɩ ka lepaɣa na má hii-ɩ. Tǝnaɣa pa nika acima tɔɣɔʋ kɛ kpakpaa.
Pǝ lakaɣa mpʋ tɔ, pǝ pamna pǝyalʋ sɔsɔ náá wɛna taalɛ. Ɩ́lɛ́ ɩ kɔma ɩ́ lɩɩna taalɛ na ɩ́ wʋsǝna tǝyaɣa, ɩlɛna ɩ́ nɩɩ soo na paalɛ pǝ haŋa kaɩɩɩ.
Tǝnaɣa ɩ yaa ɩ tǝmlɛ nyǝ́ma taa nɔɣɔlʋ, na ɩ́ pɔɔsɩ-ɩ sɩ: Pepe lapa na pǝ haŋa mpʋ?
Ɩlɛna ɩ́lɛ́ ɩ cɔ-ɩ sɩ: Nyá neu ɩ́lɛ́ ɩ mǝlǝna, na mǝ caa kʋ ta naʋ wei ɩnɩ ɩ wɛ nim kɛ teu tɔ. Mpi tɔ ɩ tasa-ɩ naʋ na ɩ alaafǝya tɔ pǝ tɔɔ.
Ḿpʋ́ɣʋ́ ɩ pǝyalʋ sɔsɔ ɩnɩ ɩ mʋ pááná na ɩ́ kisi tǝyaɣa sʋʋʋ. Ɩlɛna ɩ caa lɩɩ na ɩ́ pɔɔlɩ-ɩ sɩ ɩ́ sʋʋ.
Tǝnaɣa ɩ tɔma ɩ caa sɩ: Nyǝnɩ, pɩɩsɩ paɣalɛ ntɔ ma halǝɣɩ nyá taalɛ, na n yɔɣɔta nti maa kpɛɛsǝɣɩ. Na paa kʋyakʋ kʋlʋmʋɣʋ n ta tɔnta sɩ, ooo ma pǝyalʋ, kpaɣa pinaɣa kanɛ, na nyá na nyá taapalaa ɩ́ leɣelina.
Nyá pǝyalʋ kɔma tɔ, n ka yele ta naʋ wei ɩnɩ ɩ wɛ nim kɛ teu tɔɣɔ kʋɣʋ na? Pǝyele ɩnɩ ɩ kpaɣana nyá wɛnaʋ tǝna tǝpaɩ, na ɩ́ polo na ɩ́ wakǝlǝna acacaalɛ.
Tǝnaɣa cɛcɛ cɔ-ɩ sɩ: Ma pu, nyá wɛ ma kiŋ kɛ́ tam kɛ́, na pǝ tǝna mpi ma tɩ tɔ nyá tǝnna tɔtɔ.
Pǝ mʋna tǝ la acima kɛ́ na tǝ yɔɔlɩ. Nyá neu ɩnɛ, pǝ wɛ ɩsɩɩ ɩ sǝpaɣa na ɩ́ fe. Ɩ́ ká lepaɣa na ma hɩɩ-ɩ.
Ḿpʋ́ɣʋ́ Yesu sɛɛ ɩ ɩfalaa kɛ ɩsɔ sɩ: Apalʋ toŋ tʋ nɔɣɔlʋ ka wɛnna tǝmlɛ tʋ nɔɣɔlʋ wei ɩ niŋ taa toŋ tʋ ɩnɩ ɩ mǝlǝna ɩ wɛnaʋ tǝna na ɩ́ tʋ tɔ. Tǝnaɣa yǝlaa polaa na pá maɣana toŋ tʋ ɩnɩ na pá heeli-ɩ sɩ: Nyá tǝmlɛ tʋ ɩnɩ ɩ wakǝlǝɣɩ nyá wɛnaʋ kɛ́.
Tǝnaɣa toŋ tʋ yaa ɩ tǝmlɛ tʋ na ɩ́ pɔɔsɩ-ɩ sɩ: Nti nti ma nɩɩkɩ sɩ n lakɩ tɔ, tǝ wɛ tampana yaa pɔpɔtʋ? Ama maa lǝsɩ-ŋ ma tǝmlɛ taa. Mpʋ tɔ, kɛɛsɩ-m ɩsǝna nyá tǝmlɛ yaasi lapa tɔ na pǝ́cɔ́ ń tɛɛ nyá nyǝŋkʋ.
Ḿpʋ́ɣʋ́ tǝmlɛ tʋ ɩnɩ ɩ caɣaa na ɩ́ hʋʋ ɩ taa sɩ: Tacaa lǝsǝɣɩ-m tǝmlɛ taa tɔ, nteɣelɛ maa la ɩlɛ? Anɩ ma kaa pǝsɩ halǝm. Pǝyele pala lapʋ ná wɛ fɛɛlɛ.
Ɛɛhɛɛ, ma nyǝmá nti maa la, na pá kɔma na pá tɔɣɔnɩ-m, má taa laŋ yǝlaa mpa paa tɔɔkɩ-m tɔ.
Tǝnaɣa ɩ yaa mpa mpa paa wɛna ɩ caa kɛ kǝmlɛ tɔɣɔ kʋlʋm kʋlʋm, na ɩ́ pɔɔsɩ kancaalaɣa nyǝŋ sɩ: Ɩsǝnaɣa n wɛna ta caa kɛ kǝmlɛ?
Ɩ́lɛ́ sɩ, Olifinaa nim tonoonaa nɩɩnʋwa (100) kɛ ma wɛna-ɩ kǝmlɛ. Tǝnaɣa tǝmlɛ tʋ ɩnɩ ɩ heela-ɩ sɩ: Nn naa pǝ takǝlaɣa ntɔ, caɣa lɔŋ na ń ŋmaa sɩ nim tonoonaa nɩɩlɛ na naanʋwa.
Ɩ yela ɩ́lɛ́ na ɩ́ ŋmaa lɛlʋ tɔɔ sɩ: Na nyá se, ɩsǝnaɣa nyá nyǝntɛ wɛɛ? Ḿpʋ́ɣʋ́ ɩ́lɛ́ ɩ cɔ-ɩ sɩ: Tɔɣɔnaɣa pee saakǝnaa nɩɩnʋwa (100). Ɩlɛna ɩ́ heeli ɩ́lɛ́ sɩ: Nn naa pǝ takǝlaɣa ntɔ, ŋmaa sɩ tɔɣɔnaɣa pee saakǝnaa nɩɩnaasa.
Ḿpʋ́ɣʋ́ toŋ tʋ ɩnɩ ɩ sama ɩ tǝmlɛ tʋ ɩsaɣaʋ ɩnǝɣɩ ɩ laɣatʋ tɔɔ. Pǝ taɣa pʋlʋ, antulinya ɩnɛ ɩ yǝlaa wɛna nyǝm kɛ ɩsǝna pa lakǝna tǝma tɔɣɔ, na pǝ́ kǝlɩ mpa pa ta kɛ antulinya ɩnɛ ɩ nyǝ́ma tɔ.
Ḿpʋ́ɣʋ́ Yesu tasa-wɛɣɛ heeluɣu sɩ: Má, ma heeliɣi-mɛ sɩ ɩ́ kpaɣa wɛnaʋ ŋku ɩ́ wɛna atɛ cǝnɛ tɔ na ɩ́ lana na ɩ́ hiki taapalaa, na pǝ́ kɔma na ɩ́ laŋ-wɩ pa mʋ-mɛɣɛ ɩcatɛ nte tǝ wɛ tam tɔɔ tɔ tǝ taa.
Wei ɩ́ te sǝkpetu taa, mpʋ ɩnɩ tɔtɔɣɔ ɩ te sɔsɔɔntʋ taa. Na wei ɩ ta te sǝkpetu taa, mpʋ ɩnɩ tɔtɔɣɔ ɩ kaa te sɔsɔɔntʋ taa.
Ye ɩ́ lapa cakǝlɩ cakǝlɩ na atɛ cǝnɛ wɛnaʋ, pa kaa nɔkɩ-mɛɣɛ ɩsɔtaa nyǝm kɛ cɛlʋɣʋ.
Ye ɩ́ ta pǝsɩ lɛlʋ nyǝm tɔkʋɣʋ kɛ teu na tampana, leɣe ɩ́ ká hiki mǝ maɣamaɣa mǝ niŋ nyǝm.
Tǝmlɛ tʋ kaa pǝsɩ na ɩ́ kpɩ yǝlaa naalɛ na ɩ́ lakɩ pa tǝma. Ye ɩ kpǝpa mpʋ, ɩ lǝmaɣasɛɛ kɔŋ a wɛɛ lɛlʋ tɔɔ kɛ́, na ɩ́ yele lɛlʋ. Yaa ntanyɩ, ɩ paasǝna lɛlʋ na ɩ́ kisi lɛlʋ. Mɛ ɩ kaa pǝsɩ na ɩ́ kpɩ Ɩsɔ na liɣitee na ɩ́ tǝŋ mpʋ.
Falisanaa nɩɩ tɔm ntɩ tǝ tǝna, ɩlɛna pá woŋ Yesu. Pǝ taɣa pʋlʋ, mpɛ paa wɛna liɣitee kɔtɔɩ kɛ́.
Tǝnaɣa Yesu tɔma-wɛ sɩ: Ɩ́ lakɩ sɩ yǝlaa ɩ́ nyǝnɩ-mɛɣɛ tampana nyǝ́ma. Ama Ɩsɔ nyǝmá mǝ lotu taa hʋwɛɛ. Pǝ taɣa pʋlʋ, mpi yǝlaa ná nyǝnǝɣɩ sɔsɔɔm tɔ, Ɩsɔ ɩsɛntaa pǝlɛ pǝ ta kɛ pʋlʋ.
Moisi kʋsǝsɩɩtʋ na Ɩsɔ kʋyɔɣɔtʋtʋ tɛlǝsǝlaa kʋŋmaŋmaatʋ lapa tǝ waatʋ halǝna Ɩsɔ lʋm sɔlʋ Yohaanɩ náá kɔɔ. Pǝ kpaɣaʋ waatʋ ɩnɩ tɔɣɔ pa sʋʋ Ɩsɔ Kawulaɣa Laapaalɩ Kʋpaŋ tɔm kpaalʋɣʋ, na paa wei ɩ lʋkǝna ɩsǝlɛ kʋsɛɛmlɛ sɩ ɩ́ sʋʋ Kawulaɣa ŋkɛ ka taa.
Ɩsɔtɔnʋɣʋ na atɛ pǝ tɛɛʋ ta tala katɛ kɛ Ɩsɔ tɔm taa tɔmiya kʋlʋmaɣa saalʋɣʋ.
Ye yʋlʋ tɔɣɔna ɩ alʋ na ɩ́ kpaɣa kʋfalʋ, ɩ lapa wasaŋkalǝtʋ kɛ́. Ye pa kisa alʋ na nɔɣɔlʋ náá tǝŋ na ɩ́ kpaɣa-ɩ, pʋntʋ lapa wasaŋkalǝtʋ kɛ́.
Apalʋ toŋ tʋ nɔɣɔlʋ ɩ ka wɛnna, na ɩ́ suuki liɣitee wontu tǝnyǝnǝnyǝnɩ kɛ teu. Paa ɩfemle nte leleŋ taa kɛ́ ɩ wɛɛ, na ɩ́ tɔkɩ tɔɣɔnaɣa kʋpaŋka.
Pǝ kaasɩ kʋyɔntʋ nɔɣɔlʋ ɩ ka wɛɛ tɔtɔ, na pá yaa-ɩ sɩ Lasaa. Ɩ tǝna ɩsǝntɔ tɔ hiŋ kɛ́, na ɩ hǝntaɣa toŋ tʋ ɩnɩ ɩ tǝyaɣa nɔɣɔ.
Na ɩ́ taŋaa sɩ, ye toŋ tʋ ɩnɩ ɩ kɔma na ɩ tɔkɩ ɩ tɔɣɔnaɣa na cǝɣǝlasɩ hoti atɛ, ɩlɛ ɩ tɔɔsɩ na ɩ́ tɔɣɔ. Halǝna hasɩ maɣamaɣa kɔŋaɣa na sɩ niisiɣi kʋnyɔntʋ ɩnɩ ɩ hiŋ taa.
Tǝnaɣa kʋnyɔntʋ ɩnɩ ɩ kɔma na ɩ́ sɩ, na ɩsɔtaa tillaa kpaɣa-ɩ na pá pona-ɩ Apǝlaham cɔlɔɣɔ alǝsanna taa. Ḿpʋ́ɣʋ́ toŋ tʋ ɩnɩ ɩ kɔma na ɩ́ sɩ tɔtɔ, na pá pimi-ɩ.
Na ɩ́ sʋʋ wahala taa kɛ́ atɛtǝlɛ taa tǝna. Tǝnaɣa toŋ tʋ teka ɩ ɩsɛ na ɩ́ loosi Apǝlaham, na Lasaa caɣa ɩ kɔŋkɔŋ taa.
Ɩlɛna ɩ́ wuli na ɩ́ yaa sɩ: Haɩ ta caa Apǝlaham, nyǝnɩ ma pǝtɔɔtǝlɛ na ń tili Lasaa na ɩ́ lii ɩ mpǝle nɔɣɔ taa kɛ́ lʋm, na ɩ́ tosi ma nsǝmlɛ tɔɔ na pǝ tɩɩ niɣiti-m niɣituɣu maɣamaɣa. Pǝ taɣa pʋlʋ tɔɔ, pǝ haŋa-m kɔkɔ kanɛ ka taa kɛ́ pǝ tɩɩ fɛɩ.
Tǝnaɣa Apǝlaham cɔ-ɩ sɩ: Ma pǝyalʋ, tɔɔsɩ sɩ, n ka wɛʋ atɛ tɔ, n tɔɣɔ nyá leleŋ kɛ teu, na Lasaa ɩ́lɛ́ ɩ tɔɣɔ nyaŋ kɛ́ pǝ tɩɩ fɛɩ. Nɔɔnɔɔ kɛlɛ pǝ tala ɩ́lɛ́ ɩ leleŋ sɩ ɩ laŋlɛ ɩ́ hɛɛ, na pǝ tala nyá wahala.
Pǝlɛ pǝ paasi tá na-mɛ tá hɛkʋ wɛ pʋ́ʋ́ɣʋ́ kɛ yem tǝlemm, ŋku kʋ lumaŋ na kʋ walasɩ fɛɩ tǝnaɣa tɔ. Mpʋ tɔ, yʋlʋ kaa pǝsɩ na ɩ́ lɩɩ cǝnɛ na ɩ́ polo mǝ kiŋ, na mǝ cɔlɔ tʋ kaa pǝsɩ na ɩ́ lɩɩ na ɩ́ kɔɔ tá kiŋ cǝnɛ.
Ḿpʋ́ɣʋ́ toŋ tʋ ɩnɩ ɩ tasa-ɩ yɔɣɔtʋɣʋ sɩ: Tacaa la suulu na ń tili Lasaa kɛ ma caa tǝyaɣa taa.
Ma wɛna newaa kɛ kakpasɩ kɛ tǝna. Ɩ́ polo na ɩ́ kpaalɩ-wɛɣɛ teu, na pɛlɛ pá taa kɔɔ pá tasa wahala ɩnɛ ɩ taa kɛ́ sʋʋʋ tɔtɔ.
Ḿpʋ́ɣʋ́ Apǝlaham cɔ-ɩ sɩ: Ye kpaalʋɣʋ kɛ pa caa, Moisi na Ɩsɔ kʋyɔɣɔtʋtʋ tɛlǝsǝlaa pa wɛɛ ɩlɛ, pá nɩɩna pɛlɛ.
Tǝnaɣa toŋ tʋ tɔma sɩ: Aaɩ haɩ, ta caa Apǝlaham. Ye ɩsɩɩ atɛtʋnaa taa nɔɣɔlʋ ka mǝlǝna na ɩ́ maɣana-wɛ, paa laɣasa tɔntɛ.
Apǝlaham tasa-ɩ heeluɣu sɩ: Ye pa kpɛɛsa Moisi na Ɩsɔ kʋyɔɣɔtʋtʋ tɛlǝsǝlaa pa tɔm, paa atɛtʋnaa taa nɔɣɔlʋ ka pona, pa kaa tʋna.
Ḿpʋ́ɣʋ́ Yesu tɔma ɩ ɩfalaa sɩ: Mpi pɩɩ tusi yǝlaa kɛ ɩsaɣatʋ taa tɔ pǝ kaa laŋ. Ama ye pǝ cǝpa wei na ɩ́ la na ɩ tɔɣɔntǝlɛ la ɩsaɣatʋ, pʋntʋ ká na.
Ye yʋlʋ ɩnɩ ɩ ká la na piya sǝnɛ sɩ taa nakǝlɩ pǝntɩ, pǝ nǝɣǝsǝna pá tʋ pʋntʋ luɣu tɛɛ kɛ́ namlɛ na pá tʋsɩ-ɩ teŋku taa.
Ɩ́ la laakalɩ. Ye nyá tɔɣɔntǝlɛ lapa-ŋ ɩsaɣatʋ, yaa-ɩ na ń hʋlɩ-ɩ sɩ ɩ lapa mpi tɔ pǝ fɛɩ teu. Ye ɩ tisaa na ɩ́ laɣasɩ ɩ kʋlapʋtʋ, n kʋ-tǝɣɩ nyá taa tǝkpataa.
Ye wʋlɛ kʋlʋmtǝlɛ taa ɩ pǝntǝna-ŋ tɔm naatosompɔɣɔlaɣa, na ɩ́ kɔŋ tam na ɩ́ wiiki sɩ ma pǝntaa kɛ́, n ká hʋlɩ-ɩ suulu kɛ́.
Ḿpʋ́ɣʋ́ tillaa tɔma Tacaa sɩ: La na ta taa tɛmnaʋ kɛ Ɩsɔ sɔɔsɩ.
Tǝnaɣa Tacaa cɔwa sɩ: Ɩsǝna ɩ́ tɛmna Ɩsɔ kɛ́ mǝ taa tɔ ye pɩɩ tɩɩ tala ɩsɩɩ sɔɔɣa pile kɛ yasǝlaɣa, paa tʋɣʋ ŋku kʋ sǝŋa ɩsǝntɔ tɔɣɔ ɩ́ tɔma sɩ: Kpɛsɩ tǝna na ń polo ń sǝŋ teŋku taa, pǝ lakɩ ḿpʋ́ɣʋ́.
Mǝ taa awe wɛna yom na ɩ́ halǝɣɩ ɩ tawa na ɩ́ tiikiɣi ɩ kalakǝŋ, na ɩ́ lɩɩna taalɛ kɛ kpakpaa, na pʋntʋ paatǝna-ɩ heeluɣu sɩ: Kɔɔ lɔŋ na ń caɣa na ń niki tɔɣɔʋ?
Aaɩ, ɩ tɔŋɩ-ɩ kɛ́ sɩ: Saa-m, ɩlɛna ń laɣasɩ nyá wontu na ń kɔŋna-m tɔɣɔnaɣa, na má tɔɣɔ na má nyɔɔ. Maa haɣaa ɩlɛ, nyaa caɣa na ń tɔɣɔ na ń nyɔɔ.
Ɩ ká nɔkɩ-ɩ sɛɛʋ sɩ ɩ lapa mpi ɩ tɔma-ɩ sɩ ɩ́ la na ɩ́ la tɔ?
Mpʋ ɩnɩ tɔtɔɣɔ na mɛ, ye ɩ́ kɔma na ɩ́ tɛ mpi Ɩsɔ ka tʋ-mɛ tɔ pǝ lapʋ, ɩ́ tɔ sɩ: Tǝ kɛ́ tǝmlɛ nyǝ́ma kɛ yem kɛ́, nti pɩɩ wɛɛ sɩ tǝ la tɔ, tǝ tike kɛ tǝ lapa.
Yesu kʋlaa na ɩ́ puki Yosalɛm, ɩlɛna ɩ́ tǝŋna Samalii na Kalilee pǝ hɛkʋ taa.
Ɩ sʋʋkaɣa ɩcatɛ natǝlɩ tǝ taa, ɩlɛna tɔnʋɣʋ tɔɔ asilima kʋtɔŋ nyǝ́ma napǝlɩ pá tɔ na pá suli-ɩ. Pa wɛ yǝlaa naanʋwa. Ḿpʋ́ɣʋ́ pa sǝŋa pooluŋ,
na pá kpɛɛsɩ-ɩ sɩ: Tacaa Yesu, wii tá pǝtɔɔtǝlɛ.
Tǝnaɣa Yesu na-wɛ ɩlɛna ɩ́ tɔ-wɛ sɩ: Ɩ́ polo na kɔtǝlaa wiili-mɛ. Asilima kʋtɔŋ nyǝ́ma tɔŋna pote, ɩlɛna pǝ waa-wɛ.
Pa taa lɛlʋ nawa sɩ pǝ waa-ɩ mpʋ, ɩlɛna ɩ́ mǝlǝna ɩ waalɩ kɛ kpakpaa, na ɩ́ saŋ Ɩsɔ na nɔɣɔ sɔsɔɣa.
Ḿpʋ́ɣʋ́ ɩ hota Yesu tɛɛ na ɩ́ sɛɛ-ɩ sɩ ɩ́ na tǝmlɛ. Apalʋ wei ɩ mǝla mpʋ na ɩ́ sɛɛ Yesu tɔ, ɩ kɛ́ Samalii tʋ.
Tǝnaɣa Yesu tɔma sɩ: Pǝ taɣa asilima kʋtɔŋ nyǝ́ma mpɛ pa naanʋwa hikina alaafǝya? Na pɔɣɔlaɣafɛɩ naanʋwa ɩnɛ ɩ wɛ le?
Ɩsɩɩ pa taa nɔɣɔlʋ ta tɩɩ toosi kɛlɛ sɩ ɩ mǝlǝɣɩ na ɩ́ sɛɛ Ɩsɔ kɛ́ ɩ́ na tǝmlɛ, ye pǝ taɣa kpaɩ tʋ ɩnɛ ɩ paasi?
Ɩlɛna Yesu heeli asilima kʋtɔŋ tʋ sɩ: Kʋlɩ, n tɛma Ɩsɔ na nyá taa tɔ ɩ yelaa na ń hiki alaafǝya.
Ḿpʋ́ɣʋ́ Falisanaa pɔɔsa Yesu sɩ: Pǝlee kɛlɛ pɩɩ tala Ɩsɔ Kawulaɣa tɔɣɔʋ ɩlɛ? Tǝnaɣa Yesu cɔ-wɛ sɩ: Pǝ taɣa sɩ Ɩsɔ tɔkɩ ɩ Kawulaɣa na yǝlaa naa tǝkeelee se.
Pǝ taɣa ɩsɩɩ paa yɔɣɔtɩ sɩ ka wɛ cǝnɛ yaa hatoo tǝna. Pǝ taɣa pʋlʋ tɔɔ, ɩ́ nyɩ teu sɩ Ɩsɔ tɔŋna ɩ Kawulaɣa tɔɣɔʋ kɛ mǝ hɛkʋ taa.
Yesu tɛma ḿpʋ́ɣʋ́ yɔɣɔtʋɣʋ, ɩlɛna ɩ́ heeli ɩ ɩfalaa sɩ: Pɩɩ kɔɔ na mɛ ɩ́ nyɩɩlɩ sɩ Yʋlʋ Pǝyaɣa má ma kʋyakʋ ɩ́ kɔɔ na ɩ́ na-kʋ. Ama ɩ́ kaa na.
Paa heeli-mɛ sɩ ɩ́ paasǝna hatoo tǝna, yaa ɩ́ paasǝna cǝnɛ. Ama mɩɩ taa polo sɩ ɩ́ pɛɛkǝɣɩ.
Yʋlʋ Pǝyaɣa má ma kʋyakʋ wule pɩɩ la kɛ́ ɩsɩɩ tɛʋ nyǝɣǝsʋɣʋ tǝŋmɛlɛʋ na pǝ ná na pǝ cɔɔ antulinya tǝna tǝpaɩ tɔɣɔ.
Ama maa tɔɣɔ kʋnyɔŋ kɛ sɔsɔm, na tá kʋfalaŋ yǝlaa panɛ paa lɔ-m tǝkpataa.
Ɩsǝna pɩɩ lapa Nowee pɔɔlɛ taa tɔ, mpʋ ɩnɩ pǝ maɣamaɣa pɩɩ lana Yʋlʋ Pǝyaɣa má ma kʋyɛɛŋ taa.
Pǝ kɛɛsa Nowee wɛɛ anɩ a taa tɔ, pǝ tɔkaɣa kɛ́ na pǝ nyɔɔkɩ, na pǝ́ haakɩ tǝmaɣa alaa na pǝ́ kpakǝɣɩ mpʋ yooo, halǝna kʋyaŋku Nowee sʋʋ atakaa pɔɣɔlʋɣʋ sɔsɔɔʋ taa na pǝ yele-wɛ, na lʋm kɔɔ na pǝ́ tɔɣɔ pa tǝna tǝpaɩpaɩ tɔ.
Pɩɩ la teitei kɛ́ ɩsɩɩ pɩɩ lapʋ Lɔɔtɩ pɔɔlɛ taa tɔ. Pǝ tɔkaɣa ḿpʋ́ɣʋ́ na pǝ́ nyɔɔkɩ, na pǝ́ pɛɛtǝɣɩ na pǝ́ yakɩ, na pǝ́ halǝɣɩ tawa na pǝ́ ŋmaakɩ kutuluŋ.
Ama kʋyaŋku Lɔɔtɩ lɩɩ Sɔtɔm tǝkɛʋ tɔ, asimti na kɔkɔ pǝ lɩɩna ɩsɔtaa tǝyooo ɩsɩɩ tɛʋ, na ká nyaɣa pa tǝna tǝpaɩpaɩ.
Kʋyaŋku Yʋlʋ pǝyaɣa má maa kɔɔ tɔ, mpʋ pǝ maɣamaɣa pɩɩ lana.
Pǝ wʋlɛ ntɛ́ ye pǝ maɣana yʋlʋ wɛ kutuluɣu pata tɔɔ na ɩ wontu wɛ tǝyaɣa taa, pʋntʋ ɩ́ taa tɔ sɩ ɩ tiiki na ɩ́ sʋʋ tǝyaɣa na ɩ́ kpaɣa ɩ wontu nti tǝ wɛɛ tɔ. Na ye pǝ pamma taalɛ kɛ ɩ wɛɛ, ɩ́ taa tɔ sɩ ɩ mǝlǝɣɩ tǝyaɣa.
Ɩ́ tɔɔsɩ Lɔɔtɩ alʋ tɔm.
Wei ɩ́ pɛɛkǝɣɩ ɩ weesuɣu tǝcututu ɩ tɛŋna sǝpʋ kɛ́. Na wei ɩ́ lapa ɩ tǝɣɩ awusa, ɩnɩ ɩ ká hikina weesuɣu.
Pǝ wʋlɛ ntɛ́ pǝ ahoo, pɩɩ pana yǝlaa naalɛ hǝnta nyáalʋɣʋ kʋlʋmʋɣʋ tɔɔ, na pǝ́ kpaɣa lɛlʋ, na pǝ́ yele lɛlʋ.
Pɩɩ pana alaa naalɛ wɛ nama tɔɔ, na pǝ́ kpaɣa lɛlʋ na pǝ́ yele lɛlʋ. [
Pɩɩ pana apalaa naalɛ wɛ taalɛ taa, na pǝ́ kpaɣa lɛlʋ na pǝ́ yele lɛlʋ.]
Ḿpʋ́ɣʋ́ ɩ ɩfalaa pɔɔsa-ɩ sɩ: Tacaa, leɣelɛ mpʋ ɩnɩ pɩɩ la ɩlɛ? Tǝnaɣa Yesu cɔ-wɛ sɩ: Timpi pʋlʋ sǝpa na pǝ́ hǝntaa tɔ, tǝnaɣa yepelekunaa kotiɣi.
Yesu caa ɩ hʋlɩ-wɛ sɩ pá sǝlǝmǝɣɩ Ɩsɔ kɛ́ tam, pá taa tɔ sɩ pǝ nɩɩ-wɛ, ɩlɛna ɩ́ sɛɛ-wɛɣɛ ɩsɔ ɩnɛ sɩ:
Wulaʋ nɔɣɔlʋ ɩ ka wɛnna ɩcatɛ natǝlɩ tǝ taa, ɩ paa fɛɩna Ɩsɔ. Pǝyele ɩɩ nyǝnǝɣɩ yʋlʋ sɩ ɩ kɛ́ pʋlʋ.
Pǝ pamma alʋ leelu nɔɣɔlʋ naa wɛ ɩcatɛ ńtɛ́ tǝ taa, tam kɛ́ ɩ pukaɣa ɩ kiŋ na ɩ́ sǝlǝmǝɣɩ-ɩ sɩ ɩ́ waasɩ-ɩ. Sɩ nɔɣɔlʋ tɔkǝna ɩ ɩsɛ, na ɩ́ caa sɩ ɩ́ waasɩ-ɩ.
Paa alʋ ɩnɩ ɩ puki tam kɛ mpʋ tɔ, wulaʋ ɩnɩ ɩ kisa-ɩ nɩɩnaʋ. Pǝ waalɩ kɛ́ ɩ maɣasa ɩ taa sɩ: Anɩ ma paa fɛɩna Ɩsɔ, pǝyele maa nyǝnǝɣɩ yʋlʋ sɩ ɩ kɛ́ pʋlʋ.
Ama ɩsɩɩ leelu ɩnɛ ɩ kɔŋʋɣʋ tam na ɩ́ pɛkǝlǝɣɩ-m tɔ pǝ tɔɔ, maa paasǝna ɩ tɔm na má waasɩ-ɩ. Tɛfɛ ɩ ka kɔŋ ɩsǝnɔɣɔ tam kɛ́ na ɩ́ cɔɔsǝɣɩ-m.
Ḿpʋ́ɣʋ́ Tacaa tasaa sɩ: Ɩ́ ta nɩɩ nti wulaʋ ɩsaɣaʋ ɩnɛ ɩ yɔɣɔtaa tɔ taa?
Ɩlɛ Ɩsɔ ká yelina ntɛɣɛ waasʋɣʋ kɛ mpa ɩ lǝsaa na pá wiikina-ɩ ilim na ahoo tɔ? Ɩ ká la kaninika na pa sǝnaʋ na?
Ma heeliɣi-mɛ sɩ: Ɩsɔ ká taɣanɩ pa tɔm kɛ lɔŋ tǝlɛʋ. Ɩlɛ waatʋ wei Yʋlʋ Pǝyaɣa ma maa kɔɔ tɔ, maa maɣana atɛ cǝnɛɣɛ yǝlaa mpa pa tɛmna Ɩsɔ kɛ́ pa taa tɔɣɔlɛ yee?
Yǝlaa lɛlaa ka tɛma pa taa tǝkpataa sɩ mpɛ pa kɛna kʋpama kɛ Ɩsɔ ɩsɛntaa, halǝna pá nyǝnǝɣɩ lɛlaa kɛ yem. Ḿpʋ́ɣʋ́ Yesu sɛɛ-wɛɣɛ ɩsɔ sɩ:
Yǝlaa naalɛ kpana Ɩsɔ tǝsɛɛlɛ taa kɛ́ Ɩsɔ sǝlǝmʋɣʋ. Lɛlʋ kɛ Falisa na lɛlʋ kɛ lampuu mʋlʋ.
Ḿpʋ́ɣʋ́ Falisa sǝŋna ɩ mpaa na ɩ́ sǝlǝmɩ Ɩsɔ sɩ: Ɩsɔ nyana tǝmlɛ. Pǝ taɣa pʋlʋ tɔɔ, ma fɛɩ ɩsɩɩ yǝlaa lɛlaa wɛʋ tɔ. Pɛlɛ pa kɛ́ ŋmɩɩlaa na asaɣaa na wasaŋkalǝnaa kɛ́. Pǝ́cɔ́ ma fɛɩ ɩsɩɩ lampuu mʋlʋ ɩnɛ ɩ wɛʋ tɔ.
Cimaasɩ na cimaasɩ, kʋyɛɛŋ naalɛ naalɛɣɛ ma hɔkǝɣɩ nɔɣɔ. Na pǝ tǝna mpi ma hikiɣi tɔ, ma lǝsǝɣɩ pǝ hɔɣɔlǝŋ naanʋwa taa kʋlʋmʋɣʋ kɛ́ na má ha-ŋ.
Ḿpʋ́ɣʋ́ lampuu mʋlʋ ná cɔɔsa kpeeŋa na ɩ́ kama nyʋɣʋ na kʋsʋɣʋ fɛɩ, na ɩ́ tɛkǝɣɩ niŋ sɩ: Haɩ Ɩsɔ, ma kɛ́ ɩsaɣaʋ kɛ́, wii ma pǝtɔɔtǝlɛ.
Ma heeliɣi-mɛ sɩ Ɩsɔ na apalʋ ɩnɛ pa taɣanaa, na ɩ́ kʋlɩ na ɩ́ kpe. Ama ɩ́ na Falisa pa ta taɣanɩ. Pǝ taɣa pʋlʋ tɔɔ, wei ɩ hɔŋ ɩ tɩ, paa tisi-ɩ. Na wei ɩ́ pasǝɣɩ ɩ tɩ, paa kʋsɩ ɩ nyʋɣʋ.
Yǝlaa pukaɣana piya sǝkpesi tɔtɔɣɔ Yesu sɩ ɩ́ tǝnɩ sɩ tɔɔ kɛ́ niŋ. Ama Yesu ɩfalaa na yǝlaa mpɛ ɩlɛna pá kalǝna-wɛ.
Tǝnaɣa Yesu yelaa na pá kpǝtǝna piya kɛ ɩ kiŋ, na ɩ́ tɔ-wɛ sɩ: Ɩ́ yele na piya kɔɔ ma kiŋ, ɩ́ taa kaɣatɩ-sɩ. Pǝ taɣa pʋlʋ tɔɔ, mpa pa wɛ ɩsɩɩ piya tɔ, mpɛ pa tǝnna Ɩsɔ Kawulaɣa.
Ma heeliɣi-mɛɣɛ tampana sɩ, ye wei ɩ ta pǝsɩ ɩsɩɩ pǝyaɣa na Ɩsɔ tɔɣɔ ɩ tɔɔ kɛ́ kawulaɣa, pʋntʋ kaa la kawulaɣa ŋkɛ ka tʋ kɛ paa pǝcɔ.
Tǝnaɣa Yuta nyǝ́ma nyʋɣʋ tʋ nɔɣɔlʋ ɩ pɔɔsa Yesu sɩ: Tacaa kʋpaŋ, pepeɣe pǝ wɛɛ sɩ maa la ɩlɛna má hiki weesuɣu ŋku kɩɩ tɛŋ tɔ?
Ḿpʋ́ɣʋ́ Yesu cɔ-ɩ sɩ: Pǝ lapa ɩsǝna na ń yaa-m kʋpaŋ? Nɔɣɔlʋ ta kɛ kʋpaŋ ye pǝ taɣa Ɩsɔ tike tǝkoŋ.
Ntɔŋ n nyǝmá nti pa sɩɩwa sɩ: Taa la wasaŋkalǝtʋ, taa kʋ yʋlʋ, taa ŋmɩɩlɩ, taa suu lɛlʋ kɛ tɔm. Se nyá caa na nyá too.
Tǝnaɣa apalʋ toŋ tʋ ɩnɩ ɩ cɔwa Yesu sɩ: Ma tɔka kʋsǝsɩɩtʋ ntɩ tǝ tǝnaɣa hatoo ma pǝcaatʋ kɛ́.
Yesu nɩɩ mpʋ ɩlɛna ɩ́ tɔmɩ-ɩ sɩ: Ama kʋlʋmtʋ tike tǝkoŋ kaasǝna-ŋ lapʋ. Polo ń pɛɛtɩ pǝ tǝna mpi n wɛna tɔ na ń tala kʋnyɔntʋnaa kɛ pǝ liɣitee, na cele ń sʋʋ toŋ kɛ ɩsɔtaa. Ń tɛma mpʋ pǝ lapʋ ɩlɛ n kɔɔ na ń tǝŋɩ-m.
Apalʋ ɩnɩ ɩ nɩɩ tɔm tǝnɛ, ɩlɛna ɩ laŋlɛ wakǝlɩ tǝtɔɣɔtɔɣɔ. Pǝ taɣa pʋlʋ tɔɔ, ɩ ka wɛna kɛ́ pǝ tɩɩ fɛɩ.
Yesu nawa sɩ apalʋ ɩnɩ ɩ laŋlɛ wakǝlaa, ɩlɛna ɩ́ tɔ sɩ: Ama liɣitee nyǝ́ma Ɩsɔ Kawulaɣa sʋʋʋ wɛ katɛ pǝ tɩɩ fɛɩ.
Ɩsǝna mpi pǝ wɛ yooyoo kɛ́ katɛ sɩ ɩ́ sʋʋna pǝnyálaɣa pʋ́ʋ́ɣʋ́ na ɩ́ lɩɩ tɔ, mpʋ tɔtɔɣɔ pǝ wɛ liɣitee tʋ kɛ katɛ sɩ ɩ́ sʋʋ Ɩsɔ Kawulaɣa taa, halɩ pǝ tɩɩ tɛɛ mpʋ.
Tǝnaɣa mpa pa caɣaa na pá nɩɩkɩ ɩ tɔm tɔ, pa tɔma sɩ: Ɩlɛ awe ká tʋlǝna ntɛɣɛ-tɩ?
Ḿpʋ́ɣʋ́ Yesu cɔwa sɩ: Mpi yǝlaa tɔŋ sɩ pǝ fɛɩ pǝsʋɣʋ tɔ, Ɩsɔ kiŋ tǝlɛʋ kɛ́.
Ḿpʋ́ɣʋ́ Piyɛɛ nɔɣɔ tǝkpaʋ sɩ: Tɔʋ, ta yela pǝ tǝna tǝkpataa kɛ́ na taa hu nyá waalɩ.
Ḿpʋ́ɣʋ́ Yesu cɔ-wɛ sɩ: Ma heeliɣi-mɛɣɛ tampana tɔɔ sɩ, ye nɔɣɔlʋ yela ɩ tǝyaɣa yaa ɩ alʋ, yaa ɩ taalʋnaa yaa ɩ kɔɣɔnaa yaa ɩ newaa, yaa ɩ nyǝ́ma yaa ɩ piya kɛ Ɩsɔ Kawulaɣa nyʋɣʋ tɔɔ,
pɩɩ ha pʋntʋ na pǝ kǝlɩ ḿpʋ́ɣʋ́ pǝ kpaɣaʋ nɔɔnɔɔ tɔ. Pǝyele ɩ sǝm waalɩ ɩ ká wɛɛna weesuɣu ŋku kɩɩ tɛŋ tɔ.
Ḿpʋ́ɣʋ́ Yesu yaa ɩ ɩfalaa naanʋwa na naalɛɣɛ ɩ kiŋ, na ɩ́ heeli-wɛ sɩ: Tɔʋ, tǝ kpaa Yosalɛm kɛlɛ. Pǝ tǝna mpi Ɩsɔ kʋyɔɣɔtʋtʋ tɛlǝsǝlaa ka ŋmaawa sɩ pɩɩ maɣana Yʋlʋ Pǝyaɣa má tɔ, tǝnaɣa pɩɩ la.
Paa tʋ-m ma ta nyɩ ɩsɔnaa niŋ taa. Pɛlɛ paa paana-m, paa tʋʋ-m, paa tɔ-m ntaɣama.
Paa casa-m hikasɩ, paa kʋ-m. Ama kʋyɛɛŋ tooso wule, maa fe.
Ama Yesu ɩfalaa ta cɛkǝna tɔm ntɩ. Tɔm ntɩ tǝ hʋwɛɛ tɛɛ pa tɔɔ kɛ́, ɩlɛ pa ta tɩɩ nyǝm mpi pǝ tɔm Yesu yɔɣɔtaa tɔ.
Yesu kɔma na ɩ́ kpɛɣɛtǝna Yeliko ɩlɛ, sɛsɛ yʋlʋm nɔɣɔlʋ ɩ ka caɣa mpaaʋ nɔɣɔ ntɛ́ na ɩ́ lakɩ pala.
Ɩ nɩɩ yǝlaa samaa taŋ na pá tɛɛkɩ, ɩlɛna ɩ́ pɔɔsɩ sɩ: Pepe lapa ye?
Ḿpʋ́ɣʋ́ pa heela-ɩ sɩ: Nasalɛtɩ Yesu tɛɛkǝna.
Tǝnaɣa ɩ koo sɔsɔm sɩ: Tafiiti Pǝyaɣa Yesu, nyǝnɩ ma pǝtɔɔtǝlɛ.
Mpa paa tɛɛ nɔɣɔ tɔ, pɛlɛ pa kalǝna yʋlʋm na pá heeli-ɩ sɩ: Su. Ama ɩ́lɛ́ ɩ sɔɔsa koou kɛ sɔsɔm sɩ: Tafiiti Pǝyaɣa, nyǝnɩ ma pǝtɔɔtǝlɛ.
Ḿpʋ́ɣʋ́ Yesu sǝŋaa, na ɩ́ tɔ sɩ: Ɩ́ kɔna-ɩ ma kiŋ. Yʋlʋm tala Yesu kiŋ, ɩlɛna Yesu pɔɔsɩ-ɩ sɩ:
N caa má la-ŋ we? Yʋlʋm cɔwa sɩ: Tacaa, ma caa kɛ́ sɩ ń la na má naakɩ ɩsɩɩ maa wɛʋ ma wule taa tɔ.
Tǝnaɣa Yesu tɔma-ɩ sɩ: Tɔʋ, naa ɩlɛ, nyá taa tɛmnaʋ kɛ Ɩsɔ waasa-ŋ kɛ.
Ɩ sʋʋ naʋ ntɛ́ tǝnɛ ɩnǝɣɩ kpakpaa, na ɩ́ tǝŋǝɣɩ Yesu na ɩ́ saŋ Ɩsɔ. Samaa tǝna ná mpʋ, ɩlɛna pá sʋʋ Ɩsɔ kɛ́ sam tɔtɔ.
Ḿpʋ́ɣʋ́ Yesu sʋʋ Yeliko, ɩlɛna ɩ́ faɣana ɩcatɛ taa na ɩ́ tɛɛkɩ.
Apalʋ nɔɣɔlʋ ɩ ka wɛ tǝ taa tǝna, na pá yaa-ɩ sɩ Sakee. Apalʋ ɩnɩ ɩ kɛna lampuu mʋlaa sɔsɔ, na ɩ ka pilaa kɛ́.
Ɩ caakaɣa sɩ ɩ́ nyɩ wei pa yaa sɩ Yesu Yesu tɔ. Ama ɩ topuluŋ tɔɔ ɩ taa pǝsɩ na ɩ́ na-ɩ. Mpi tɔ, samaa nyǝkaa kɛ́.
Ḿpʋ́ɣʋ́ Sakee tɛɛ nɔɣɔ na ɩ́ kpaɣa asewa, na ɩ́ polo na ɩ́ kpa tʋɣʋ nakʋlɩ kʋ tɔɔ, sɩ Yesu ɩ́ tɛɛkǝna kʋ tɛɛ ɩlɛ ɩ na-ɩ.
Yesu kɔma na ɩ́ tala tǝna, ɩlɛna ɩ́ teki ɩ ɩsɛ na ɩ́ tɔmɩ-ɩ sɩ: Sakee tii tǝcaʋ, saŋa nyá tǝyaɣa kɛ maa caɣa.
Ḿpʋ́ɣʋ́ Sakee tii kpakpaa, na ɩ́ mʋ Yesu na laŋhʋlʋmlɛ.
Pa tǝna mpa pa ná mpʋ tɔ pǝ ta maɣa-wɛ, ɩlɛna pá tɔŋ sɩ: Halɩ yʋlʋ ɩsaɣaʋ tɛɣɛlɛ ɩ kʋlaa ɩ́ polo.
Pa tala tǝyaɣa taa, ɩlɛna Sakee kʋlɩ na ɩ́ heeli Tacaa sɩ: Tacaa, ma seee, maa faɣa ma kʋpam kɛ calɩ na má ha kʋnyɔntʋnaa. Ye maa muɣula nɔɣɔlʋ na má tɔɣɔ ɩ liɣitee, maa fɛlɩ pʋntʋ kɛ pǝ tɔm liɣiti.
Tǝnaɣa Yesu tɔma sɩ: Saŋa tǝyaɣa kanɛ kɛlɛ ka nyǝ́ma ná nyʋɣʋ ntɛ́. Pǝ taɣa pʋlʋ, Sakee maɣamaɣa ná kɛ́ Apǝlaham pǝyaɣa tɔtɔɣɔ mɛɛ.
Yʋlʋ Pǝyaɣa má ma kɔmaɣa sɩ ma pɛɛkǝɣɩ mpi pǝ lepa tɔ na má ya pǝ nyʋɣʋ.
Ḿpʋ́ɣʋ́ Yesu tasa mpa pa nɩɩ tɔm nti ɩ yɔɣɔtaa tɔɣɔ ɩsɔ sɛɛʋ. Pǝ taɣa pʋlʋ, pa kpɛɣɛtǝna Yosalɛm tɔ, yǝlaa hʋʋkaɣa sɩ ntanyɩ Ɩsɔ ká sʋʋ Kawulaɣa tɔɣɔʋ kɛ tǝnɛ ɩnǝɣɩ kpakpaa na pá ná.
Ɩsɔ wei ɩ sɛɛ-wɛ tɔɣɔlɛ sɩ: Kawulaɣa tǝyaɣa taa awulumpu nɔɣɔlʋ ɩ kʋlǝna na ɩ́ polo tɛtʋ pooluŋ nyǝntʋ sɩ pá tʋ-ɩ kawulaɣa, na pǝ́ tɛma ɩlɛ ɩ mǝlɩ.
Ɩ caakaɣa tɛɛʋ, ɩlɛna ɩ́ yaa ɩ tǝmlɛ nyǝ́ma naanʋwa, na ɩ tala-wɛɣɛ liɣitee nyǝɣǝlʋɣʋ nyǝɣǝlʋɣʋ kɛ pa nyɔɔŋ tɔɔ. Na ɩ́ heeli-wɛ sɩ: Ɩ́ taatǝna liɣitee anɛ, halɩ má polo má kɔɔ.
Ama ɩ ɩcatɛ nyǝ́ma luɣu ná fɛɩ-ɩ, ɩlɛna pá kʋsɩ tillaa sɩ pá polo pá heeli-wɛ sɩ: Tɩɩ caa sɩ apalʋ ɩnɩ ɩ́ la ta wulaʋ.
Pa tʋ apalʋ ɩnǝɣɩ kawulaɣa ŋkɛ, ɩlɛna ɩ́ kʋlɩ na ɩ́ mǝlɩ ɩ ɩcatɛ taa. Ḿpʋ́ɣʋ́ ɩ kota ɩ tǝmlɛ nyǝ́ma mpa ɩ ka cɛla liɣitee tɔ, sɩ ɩ naa ɩsǝna ɩsǝna pǝ sɛɛ-wɛnaa tɔ.
Ḿpʋ́ɣʋ́ kancaalaɣa nyǝŋ kʋlaa na ɩ́ tɔ sɩ: Tacaa, pǝ sɛɛ-m liɣitee nyǝɣǝtʋ naanʋwa kɛ́ nyǝɣǝlʋɣʋ ŋku n ka cɛla-m tɔ kʋ tɔɔ.
Tǝnaɣa wulaʋ tɔma-ɩ sɩ: Pǝ wɛ teu, n kɛ́ tǝmlɛ tʋ kʋpaŋ kɛ́. Timpi ɩsɩɩ n lapa teu kɛ pǝcɔ nyǝm taa ɩsǝntɔ tɔ, n ká tɔɣɔ acalɛɛ naanʋwa tɔɔ kɛ́ kawulaɣa.
Ɩlɛna naalɛ nyǝŋ náá kʋlɩ na ɩ́ tɔ sɩ: Tacaa, pǝ sɛɛ-m liɣitee nyǝɣǝtʋ kakpasɩ kɛ nyǝɣǝlʋɣʋ ŋku n ka cɛla-m tɔ kʋ tɔɔ.
Tǝnaɣa wulaʋ tɔma ɩ́lɛ́ sɩ: Nyaa tɔɣɔ acalɛɛ kakpasɩ tɔɔ kɛ́ kawulaɣa.
Tǝmlɛ tʋ lɛlʋ ná kʋlaa, ɩlɛna ɩ́ tɔ sɩ: Tacaa, nyá nyǝɣǝlʋɣʋ ŋku n ka cɛla-m tɔɣɔlɔ. Ma hɔka-kʋɣʋ saalaɣa taa kɛ́ na má sɩɩ.
N wɛ-m sɔɣɔntʋ kɛ́. Pǝ taɣa pʋlʋ, n kɛ́ yʋlʋ katɛ tʋ kɛ́. N ta sɩɩ mpi tɔ mpǝɣɩ n kpakǝɣɩ, na timpi n ta tuu tɔ tǝnaɣa n kʋŋ.
Tǝnaɣa wulaʋ tɔma-ɩ sɩ: N kɛ́ tǝmlɛ tʋ ɩsaɣaʋ kɛ́, nyá maɣamaɣa nyá kʋyɔɣɔtʋtʋ kɛ ma kʋɣʋna nyá tɔm. N ka nyǝmá teu sɩ ma kɛ́ yʋlʋ katɛ tʋ, na mpi ma ta sɩɩ tɔɣɔ ma kpakǝɣɩ, pǝ́cɔ́ timpi ma ta tuu tɔɣɔ ma kʋŋ.
Ɩlɛ pepe tɔɔ kɛ́ n taa tʋ ma liɣitee kɛ panci taa? Ma kɔma ɩsǝntɔ tɔ, maa maɣana pǝ sɛɛ a tɔɔ na má kpɛntɩ na má mʋ.
Ḿpʋ́ɣʋ́ ɩ heela ɩ cɔlɔ nyǝ́ma sɩ: Ɩ́ lɛɛkɩ liɣitee nyǝɣǝlʋɣʋ ŋkʋɣʋ ɩ niŋ taa, na ɩ́ sɔɔsɩ nyǝɣǝtʋ naanʋwa tʋ.
Tǝnaɣa pɛlɛ pa cɔ-ɩ sɩ: Tacaa, kɛ ɩ́lɛ́ ɩ wɛna naanʋwa?
Ḿpʋ́ɣʋ́ wulaʋ cɔ-wɛ sɩ: Ma heeliɣi-mɛ sɩ timpi pǝ wɛɛ tɔ tǝnaɣa pǝ sɔɔsǝɣɩ. Ama wei ɩ fɛɩna pʋlʋ tɔ, paa pǝciimaɣa kɛ́ ɩ wɛna, paa lɛɛkɩ kɛ́.
Tɔʋ, ɩ́ kɔna ma kolontunaa mpa pa kisaa sɩ má taa tɔɣɔ pa tɔɔ kɛ́ kawulaɣa tɔɣɔ cǝnɛ, na ɩ́ kʋ-wɛɣɛ ma ɩsɛntaa.
Yesu tɛma ḿpʋ́ɣʋ́ yɔɣɔtʋɣʋ, ɩlɛna ɩ́ tɛɛ nɔɣɔ na ɩ́ pukina Yosalɛm.
Pa kɔma pa kpɛɣɛtǝna Petafasɩ na Petanii na Olifinaa pʋɣʋ, ɩlɛna ɩ́ tili ɩ ɩfalaa taa naalɛ sɩ:
Ɩ́ polo ɩcatɛ nte tǝ wɛ nɔɣɔ tɔɔ cǝnɛ tɔ. Ɩ́ talaa, ɩ́ ká maɣana pa tʋ kpaŋaɣa pile natǝlǝɣɩ ŋmǝnaɣa. Nɔɣɔlʋ ta caɣata tǝ tɔɔ. Ɩ́ hɛtɩ-tɛ na ɩ́ kɔna.
Nɔɣɔlʋ ɩ́ pɔɔsa-mɛ sɩ: Ɩ́ hɛtǝɣɩ-tɛ suwe? Ɩ́ cɔ pʋntʋ sɩ: Tacaa caakǝna.
Ḿpʋ́ɣʋ́ mpa ɩ tilaa tɔ pa tɛɛwa, na pá maɣana pǝ tǝnaɣa teitei ɩsɩɩ Yesu ka tɛm-wɛɣɛ heeluɣu tɔ.
Pa kɔma pa hɛtǝɣɩ kpaŋaɣa pile ńtɛ́ ɩlɛna tǝ nyǝ́ma sɩ: Ɩ́ hɛtǝɣɩ kpaŋaɣa pile ńtɛ́ suwe?
Ntɛna Yesu tillaa cɔ sɩ: Tacaa caakǝna.
Ɩlɛna tillaa pona-tɛɣɛ Yesu. Ḿpʋ́ɣʋ́ pa pɔ pa wontu kɛ kpaŋaɣa pile tɔɔ na pá kpaɣa Yesu na pá caɣasɩ.
Yesu tɔŋa tɛɛʋ, ɩlɛna yǝlaa pɔɔkɩ-ɩ pa wontu na ɩ́ tɔŋ pǝ tɔɔ.
Ɩ kɔma ɩ́ tiikina Olifinaa pʋɣʋ na ɩ́ kpɛɣɛtǝna Yosalɛm, ɩlɛna ɩ tǝŋlaa samaa ɩnɩ ɩ tǝna ɩ laŋa hʋlʋmɩ teu, na pá saŋ Ɩsɔ kɛ́ sɔsɔm kɛ piti tǝma nna pa nawa tɔ a tɔɔ sɩ:
Ɩsɔ ɩ́ wɛɛ wulaʋ sɔsɔ wei ɩ kɔŋna Tacaa toŋ tɔ ɩ waalɩ. Laŋhʋlʋmlɛ ɩ́ wɛɛ hatoo ɩsɔtaa. Paa wei ɩ́ tʋ Ɩsɔ kɛ́ teeli.
Falisanaa napǝlɩ paa wɛ samaa ɩnɩ ɩ hɛkʋ. Ḿpʋ́ɣʋ́ pɛlɛ pa tɔma Yesu sɩ: Tacaa, sumsi nyá ɩfalaa mpɛ.
Kɛlɛ na Yesu sɩ: Ma heeliɣi-mɛ tǝfoo sɩ, paa pɛlɛ pa suma, atɛ pɛɛ maɣamaɣa ká kʋlɩ na á yɔɣɔtɩ.
Yesu kɔma na ɩ́ kpǝtǝna ɩcatɛ kɛ teu, ɩlɛna ɩ́ nyǝnɩ-tɛ, na ɩ́ wii-tɛ sɩ:
Aaa, kasa, Yosalɛm, nyá maɣamaɣa, saŋa kʋyakʋ kʋnɛ, ye n ka tɩɩ cɛkǝna cɛkǝnaʋ maɣamaɣa kɛ mpi pǝ pǝsǝɣɩ na pǝ́ ha-ŋ laŋhʋlʋmlɛ tɔ. Ama pǝnɛntɛ pǝ ŋmɛsa-ŋ-wɩ, n kaa ná.
Wɛɛ kɔŋ nna a taa nyá kolontunaa ká cɔɔna-ŋ na yoou wontu toŋ nyǝntʋ, na paa ta-ŋ kotaɣa na pá nyala-ŋ tǝkpǝlǝkpǝlɩ.
Paa naŋtɩ nyá na nyá taa yǝlaa tǝna tǝnaŋnaŋ, halɩ pa kaa tɩɩ sɔɔ pǝlɛ lɛntɛ kɛ lɛntɛ tɔɔ. Pǝ taɣa pʋlʋ, n taa cɛkǝna waatʋ wei Ɩsɔ kɔma sɩ ɩ waasǝɣɩ-ŋ tɔ.
Ḿpʋ́ɣʋ́ Yesu sʋʋ Ɩsɔ tǝsɛɛlɛ taa na ɩ́ niki pɛɛtǝlaa kɛ tɔɣɔnʋɣʋ.
Na ɩ́ tɔ-wɛ sɩ: Pa ŋmaawa Ɩsɔ Tɔm taa kɛ́ sɩ, ma tǝyaɣa ká la Ɩsɔ tǝsǝlǝmlɛ kɛ́. Ama mǝ pǝsǝna-kɛɣɛ ŋmɩɩlaa tǝyaɣa.
Yesu sɛɣɛsaɣa Ɩsɔ tǝsɛɛlɛ taa kɛ́ paa ɩfemle nte. Ḿpʋ́ɣʋ́ kɔtǝlaa taa sɔsaa sɔsaa na Ɩsɔ tɔm sɛɣɛsǝlaa na samaa taa nyʋɣʋ nyǝ́ma pa pɛɛkaɣa sɩ pa kʋɣʋ-ɩ.
Ama pa ta nyɩ nti pá pusina tɔ. Pǝ taɣa pʋlʋ tɔɔ, samaa tǝna tʋ ŋkpaŋʋɣʋ kɛ teu kɛ́ na pá nɩɩkɩ ɩ tɔm.
Ḿpʋ́ɣʋ́ kʋyakʋ nakʋlɩ Yesu sɛɣɛsaɣa samaa kɛ Ɩsɔ tǝsɛɛlɛ taa na ɩ́ heeliɣi Laapaalɩ Kʋpaŋ. Ɩlɛna kɔtǝlaa taa sɔsaa sɔsaa, na Ɩsɔ Tɔm sɛɣɛsǝlaa, na sɔsaa pa polo
pá pɔɔsɩ-ɩ sɩ: Heeli-tʋɣʋ kaŋkantɛ nte n makɩ nyá taa na ń lakɩ ɩsǝntɔ tɔ. Yaa awe tɩɩ hana-ŋ pǝ mpaaʋ?
Tǝnaɣa Yesu cɔwa sɩ: Tɔʋ, ma maɣamaɣa maa pɔɔsɩ-mɛɣɛ tɔm.
Ɩsɔ yaa yǝlaa tilina Yohaanɩ sɩ ɩ́ sɔɔkɩ yǝlaa kɛ Ɩsɔ lʋm? Ɩ́ cɔ-m ma nɩɩ.
Ḿpʋ́ɣʋ́ Ɩsɔ Tɔm sɛɣɛsǝlaa maɣasa-tǝɣɩ pa taa pa tike, ɩlɛna pá tɔ sɩ: Ye tǝ tɔma sɩ Ɩsɔ tilina-ɩ ɩ ká pɔɔsɩ-tʋ sɩ: Na pepe tɔɔ kɛ́ ɩ́ ta mʋ ɩ tɔm?
Pǝyele tǝ́ tɔma sɩ: Yʋlʋ tilina-ɩ kɔlɔ, samaa tǝna ká kʋ-tʋ na pɛɛ. Pǝ taɣa pʋlʋ tɔɔ, pɛlɛ pa tɛma pa taa tǝkpataa kɛ́ sɩ Yohaanɩ kɛ́ Ɩsɔ kʋyɔɣɔtʋtʋ tɛlǝsʋlʋ.
Ḿpʋ́ɣʋ́ Ɩsɔ Tɔm sɛɣɛsǝlaa pǝsǝnaa sɩ: Tǝ ta nyɩ wei ɩ tila-ɩ Ɩsɔ lʋm sɔʋ tɔ se.
Tǝnaɣa Yesu ná cɔ-wɛ sɩ: Aŋha, ma kaa heeli-mɛɣɛ kaŋkantɛ nte ma makɩ na má lakɩ ɩsǝntɔ tɔ.
Pǝ waalɩ kɛ́ Yesu sɛɛ samaa kɛ ɩsɔ sɩ: Yʋlʋ nɔɣɔlʋ ka sɔna lɛsɛŋ tɩɩŋ kɛ taalɛ tǝcu. Ḿpʋ́ɣʋ́ ɩ caa yǝlaa na ɩ́ sɩɩ tǝ taa, ɩlɛna ɩ́ kʋlɩ na ɩ́ tɛɛ yɛla na pǝ́ taaŋɩ.
Pǝ kɔma na pǝ́ tala tɩɩŋ ɩnɩ ɩ kooluɣu waatʋ, ɩlɛna ɩ́ kʋsɩ ɩ tillu nɔɣɔlʋ, sɩ ɩ́ polo tǝmlɛ nyǝ́ma kiŋ na pá cɛlɛ-ɩ ɩnɩ ɩ tete. Tǝnaɣa tǝmlɛ nyǝ́ma mpɛ pa kpa tillu ɩnɩ na pá má, ɩlɛna pá tɔɣɔnɩ-ɩ niŋ naanʋwa tǝyǝlǝyǝlɩ.
Ḿpʋ́ɣʋ́ taalɛ tʋ ɩnɩ ɩ tasa ɩ tillu nɔɣɔlʋɣʋ kʋsʋɣʋ na ɩ́ tili. Ɩlɛna tǝmlɛ nyǝ́ma mpɛ pá má ɩ́lɛ́, na pá tʋʋ-ɩ, na pá tɔɣɔnɩ-ɩ niŋ naanʋwa tǝyǝlǝyǝlɩ.
Ɩ tasa tooso nyǝŋ kɛ tiluɣu, ɩlɛna tǝmlɛ nyǝ́ma ma ɩ́lɛ́, na pǝ́ kʋ ɩ tǝna, ɩlɛna pá pɛtɩ-ɩ halǝm na waalɩ.
Tǝnaɣa halǝm tʋ tɔma sɩ: Tɔʋ, ɩsǝnaɣalɛ maa la ɩlɛ? Ma maɣamaɣa ma kʋlʋlʋ wei ma luɣu sʋʋ teu tɔɣɔ maa tili. Ntanyɩ paa nya ɩ ɩsǝlɛ.
Ama tǝmlɛ nyǝ́ma ná kɔma na pá loosi ɩ pǝyalʋ na ɩ́ puki, ɩlɛna pá heeli tǝma sɩ: Ɩɩ loosiɣi kpancoou tʋ kɔŋna ntɛ́. Ɩ́ kɔɔ tǝ kʋ-ɩ, na taalɛ pǝsɩ ta nyǝntɛ.
Ḿpʋ́ɣʋ́ pa kpa-ɩ, na pá lǝsɩ-ɩ taalɛ na waalɩ na pá kʋ-ɩ. Tǝnaɣa Yesu pɔɔsaa sɩ: Taalɛ tʋ ɩnɩ, ɩsǝnaɣa ɩ ká la tǝmlɛ nyǝ́ma mpɛ?
Ɩ́ kɔma na ɩ́ kɔɔ, ɩ ká kʋ tǝmlɛ nyǝ́ma mpɛɣɛ, ɩlɛna ɩ́ caa yǝlaa kʋfama na ɩ́ sɩɩ taalɛ taa. Samaa nɩɩ tɔm tǝnɛ ɩlɛna pá tɔ sɩ: Ɩsɔ ɩ́ pona tǝlɛɣɛ pooluŋ.
Tǝnaɣa Yesu caa pa ɩsɛntaa, ɩlɛna ɩ́ tɔ sɩ: Ɩsɔ Tɔm taa pa ŋmaawa sɩ: Pǝlɛ nte tɛtʋ ŋmalaa ŋmaakaɣa na pá lɔ tɔ, ńtɛ́ tǝ tɔɔ kɔlɔ ŋmatʋ tǝna mǝlaa na tǝ́ sǝŋ. Suweɣelɛ mpʋ?
Ye pǝ cǝpa wei na ɩ́ hoti pǝlɛ ńtɛ́ tǝ tɔɔ, pǝ pʋtʋtǝɣɩ-ɩ kɛ́, ɩ kaa wɛɛ hiiu. Ye pǝ cǝpa yʋlʋ nɔɣɔlʋ na pǝlɛ ńtɛ́ tǝ hoti ɩ tɔɔ, tǝ taalǝɣɩ-ɩ na tɛtʋ kɛ́.
Tǝnɛ ɩnǝɣɩ kpakpaa tɔ Ɩsɔ Tɔm sɛɣɛsǝlaa na kɔtǝlaa taa sɔsaa sɔsaa caakaɣa Yesu kɛ́ kpaʋ ntɛ́. Pǝ taɣa pʋlʋ tɔɔ, pa nyǝmá teu sɩ mpɛɣɛ ɩ kpǝpǝnaa na ɩ́ sɛɛna ɩsɔ ɩnɩ. Ama pa nyámna samaa.
Ḿpʋ́ɣʋ́ pa sʋʋ Yesu kɛ cɔŋʋɣʋ, halǝna pá caŋ pá tili feŋlaa sɩ pá feŋiɣi-ɩ. Ɩlɛna feŋlaa mpɛ pɛlɛ pá cɛsɩ ɩsɩɩ pa kɛ́ kʋpama napǝlɩ pǝyele yem. Pa makaɣa Yesu nɔɣɔ tɔɔ na pa tɔm kʋpɔɔsʋtʋ sɩ pá ná. Pa caakaɣa kɛ́ sɩ pá hiki mpi pǝ tɔɔ paa kpa-ɩ tɔ, na pá tʋ-ɩ kʋfǝnɛɛ niŋ taa.
Tǝnaɣa pa tɔma-ɩ sɩ: Tacaa, tǝ nyǝmá teu sɩ nyá kʋyɔɣɔtʋtʋ na nyá kʋsɛɣɛsǝtʋ pǝ tǝna kʋpantʋ kɛ́. Nn paasǝɣǝna tɔɔ, nn faɣasǝɣɩ yǝlaa. Ama ɩsǝna mpi maɣamaɣa Ɩsɔ caa sɩ yǝlaa ɩ́ la tɔ, pǝ tampana kɛ n heeliɣi.
Pǝ wɛ mpʋ tɔ, ta mpaaʋ taa pǝ mʋna tǝ́ fɛlɩ lampuu kɛ Lom wulaʋ sɔsɔ na?
Yesu tɛma Ɩsɔ Tɔm sɛɣɛsǝlaa acilaɣatʋ tǝnaɣa nyǝm, ɩlɛna ɩ́ tɔ-wɛ sɩ:
Ɩ́ hʋlɩ-m liɣitee nyǝɣǝlʋɣʋ na má ná. Awe nyʋɣʋ fotoo na ɩ hǝtɛ kɛ pa ŋmaa pǝ tɔɔ?
Ḿpʋ́ɣʋ́ Ɩsɔ Tɔm sɛɣɛsǝlaa cɔwa sɩ: Lom wulaʋ sɔsɔ. Tǝnaɣa Yesu cɔ-wɛ sɩ: Aŋha, ɩ́ cɛla Lom wulaʋ sɔsɔ kɛ mpi ɩ tɩ tɔ, na ɩ́ cɛla Ɩsɔ ɩlɛɣɛ mpi ɩ tɩ tɔ.
Tǝ tǝna nti Yesu yɔɣɔta samaa taa tɔ, feŋlaa ta na ɩsaɣatʋ natǝlǝɣɩ tǝ taa. Ama Yesu kʋcɔcɔtʋ mǝlǝna-wɛɣɛ tǝmsʋɣʋ na pá su tǝkulum.
Ḿpʋ́ɣʋ́ Satusee nyǝ́ma napǝlɩ pa kɔma Yesu kiŋ. Satusee nyǝ́ma mpɛ pa tɔŋaɣana sɩ, sǝtaa kaa tɛ na pá fe. Ḿpʋ́ɣʋ́ pa pɔɔsa Yesu sɩ:
Tacaa, Moisi sɩɩna-tʋɣʋ kʋsǝsɩɩtʋ kɛ takǝlasɩ taa sɩ, yʋlʋ ɩ́ wɛna neu, na yʋlʋ ɩnɩ ɩ́ sɩ na ɩ́ yele ɩ alʋ, na alʋ ɩnɩ ɩ fɛɩna-ɩ na pǝyaɣa, neu ká hɔ leelu ɩnɩ na ɩ́ hikina ɩ taalʋ sɔlʋ kɛ piya.
Tɔʋ, Yʋlʋ nɔɣɔlʋ na ɩ newaa, paa kɛna yʋlʋ nyɔɔŋ naatosompɔɣɔlaɣa. Ḿpʋ́ɣʋ́ taalʋ kpaɣa alʋ, ɩlɛna ɩ́ sɩ, ɩ fɛɩ pǝyaɣa.
Tǝnaɣa naalɛ nyǝŋ hɔma leelu, halǝna tooso nyǝŋ náá hɔ tɔtɔ.
Pa naatosompɔɣɔlaɣa ŋkɛ ka tǝna ka sǝpaɣa, alʋ ɩnɩ ɩ ta hiki pa taa nɔɣɔlʋ na pǝyaɣa.
Pǝ waalɩ kɛ́ alʋ ɩnɩ ɩ tɛɛsa sǝpʋ.
Tɔʋ, pa tǝna pa kpaɣaʋ-ɩ mpʋ tɔ, sǝtaa fem wule pa taa aweɣelɛ alʋ tʋ?
Ḿpʋ́ɣʋ́ Yesu cɔ-wɛ sɩ: Antulinya ɩnɛ ɩ taa cǝnɛɣɛ apalaa kpakǝɣɩ alaa, na alaa náá saakɩ apalaa.
Ama apalaa na alaa mpa pa kɛ́ sɩ paa tɛ na pá fe na pá caɣa cele antulinya wei ɩ kɔŋ tɔ ɩ taa tɔ, akpaɣalɛ kaa wɛɛ tǝna.
Mpɛ ɩnɩ paa tasǝɣɩ sǝpʋ tɔtɔ, paa wɛɛ kɛ́ ɩsɩɩ ɩsɔtaa tillaa wɛʋ tɔ. Pa fem mpʋ tɔ pa pǝsa Ɩsɔ piya kɛ́.
Moisi hʋlaa tǝkelekele kɛ́ sɩ sǝtaa ká tɛ na pá fe. Pǝ tɔɔ kɛ́ ɩ yaa Tacaa sɩ: Apǝlaham na Ɩsaaka na Yakɔpʋ pa Ɩsɔ, kɛ́ timpi pǝ yɔɣɔta hotiya tɔm tɔ.
Ɩsɔ kɛ́ weesuɣu nyǝ́ma nyǝŋ kɛ́, ɩ ta kɛ sǝtaa Ɩsɔ. Ɩsɔ ɩnɩ ɩ tɔɔ kɛ́ pa tǝna pa wɛna weesiŋ sɩ pá lakɩ ɩ tǝmlɛ.
Tǝnaɣa Ɩsɔ Tɔm sɛɣɛsǝlaa taa napǝlɩ pa tɔma sɩ: Tacaa, n tɩɩ yɔɣɔta teu kɛ́.
Pǝ taɣa pʋlʋ, pa taa nyɩ nti pá pɔɔsɩ-ɩ tɔ.
Ḿpʋ́ɣʋ́ Yesu pɔɔsa Ɩsɔ Tɔm sɛɣɛsǝlaa sɩ: Ɩsǝnaɣa pa tɔŋ mpʋ sɩ Mesii kɛ Tafiiti pǝyaɣa ye?
Pǝyele Tafiiti maɣamaɣa ná ŋmaa ɩ yontu takǝlaɣa taa kɛ́ sɩ: Tacaa Ɩsɔ heela ma Sɔsɔ sɩ, caɣa ma kɔŋkɔŋ taa.
Halǝna má kɔna nyá kolontunaa na ń loosi nyá nɔɔhɛɛ kɛ pa tɔɔ.
Tɔʋ, Tafiiti ná yaawa sɩ Tacaa kɛlɛ, ɩsǝnaɣa Mesii náá mǝlɩ na ɩ́ kɛ́ Tafiiti pǝyaɣa?
Samaa tǝna tɔŋna Yesu tɔm nɩɩʋ, ɩlɛna Yesu tɔ ɩ ɩfalaa sɩ:
Ɩ́ lana Ɩsɔ Tɔm sɛɣɛsǝlaa mpɛ na laakalɩ. Pa sɔɔla tokonaa sɔsaa suuu kɛ́ na pá cɔɔkɩ. Pa caakɩ sɩ pá sɛɛkɩ-wɛɣɛ kʋyɛɛŋ taa kɛ́. Yuta nyǝ́ma tǝkotilenaa taa, teeli teeli tǝcaɣalɛ kɛ pa pɛɛkǝɣɩ. Acima taa, sɔsaa tǝcaɣalɛ kɛ pa pɛɛkǝɣɩ na pá cakɩ.
Mpɛ pa lɛɛkǝɣǝna leelaa kɛ pǝ tǝna mpi pɛlɛ pa wɛna tɔ. Ɩlɛna pá sʋʋ Ɩsɔ sǝlǝmʋɣʋ na pǝ taɣalɩ, sɩ pǝ hʋ́lɩ́ sɩ mpɛɣɛ kʋpama. Pǝ tɔɔ kɛ́ paa tɛ na pá ná katatǝlaɣa.
Yesu kʋsa ɩsɛ, ɩlɛna ɩ́ na toŋtʋnaa tʋɣɩ pa kʋhaʋ kɛ Ɩsɔ tǝsɛɛlɛ sɔsɔɔlɛ kʋhaaŋ atakaanaa taa.
Na ɩ́ ná tɔtɔɣɔ alʋ leelu kʋnyɔntʋ nɔɣɔlʋ, na ɩ́ pɛtǝɣɩ santiinaa naalɛɣɛ pǝ taa tǝna.
Tǝnaɣa Yesu tɔma sɩ: Tɔm tampana tɔɔ kɛ́ ma heeliɣi-mɛ. Mpi leelu kʋnyɔntʋ ɩnɛ ɩ tʋwa tɔ, pǝ kǝla panɛ pa tǝna pa kʋtʋtʋm.
Pǝ taɣa pʋlʋ, yǝlaa lɛlaa tǝna ná kpaɣa pa liɣitee nna a kpisa yem tɔɣɔ na pá haakɩ. Ama alʋ ɩnɛ, paa na ɩ kɛ́ kʋnyɔntiya tɔ ɩ kpaɣa ɩ liɣitee tǝna na ɩ́ tʋ. Pǝ ta kaasɩ-ɩ pʋlʋ sɩ ɩ́ yana paa tɔɣɔnaɣa maɣamaɣa.
Ḿpʋ́ɣʋ́ napǝlɩ pa caɣaa na pá yɔɣɔtǝɣɩ Ɩsɔ tǝsɛɛlɛ tɔm sɩ: Pɛɛ kʋpana wena pa lapǝna Ɩsɔ tǝsɛɛlɛ kɛ caŋǝm tɔ na mpi mpi pa haakɩ Ɩsɔ kɛ́ tǝ taa tɔ, pǝ lapa na tǝ́ te teu kɛ́. Tǝnaɣa Yesu heela pʋntʋnaa sɩ:
Pǝ tǝna mpi ɩ́ naa ɩsǝntɔ tɔ, kʋyɛɛŋ ká kɔɔ wei ɩ taa pǝ kaa kaasɩ pǝlɛ lɛntɛ na tǝ tǝna lɛntɛ tɔɔ tɔ, paa tusi pǝ tǝna.
Ḿpʋ́ɣʋ́ mpɛ ɩnɩ pa pɔɔsa Yesu sɩ: Pǝlee kɛ́ mpʋ ɩnɩ pɩɩ la? Na ŋmaatǝlɛ nteɣe pɩɩ hʋ́lɩ́ na tǝ́ nyǝna sɩ pǝ wʋsaa?
Tǝnaɣa Yesu sɩ: Ɩ́ la laakalɩ, ɩ́ taa yele na nɔɣɔlʋ kɔɔ na ɩ́ tolisi-mɛ. Mpi tɔ, paɣalɛ ká kɔɔ na pá haa pa tǝɣɩ ma hǝtɛ, sɩ mpɛɣɛlɛ Mesii, na pá tɔŋ sɩ, pǝ wʋsaa kɛ́. Ama ɩ́ taa nɩɩna-wɛ.
Ɩ́ kɔma na ɩ́ nɩɩ yooŋ na pǝ tǝna pǝ pǝsʋɣʋ yem kɛ́ kpɛntǝlasɩ tɔ pǝ taŋ, ɩ́ taa nyá. Tǝlɛ tǝ tǝnaɣa mpʋ, pǝ wɛɛ sɩ tǝ la na pǝcɔɣɔ. Ama waalɩ kɛ́ antulinya náá kɔɔ na ɩ́ tɛŋ.
Ḿpʋ́ɣʋ́ Yesu tasa-wɛɣɛ heeluɣu sɩ: Tɛtʋ kateŋa lɛŋka ká yoona lɛŋka nyǝ́ma, na kawulaɣa lɛŋka ká kʋlɩ lɛŋka tɔɔ.
Tɛtʋ ká sele pǝ kaa la nyǝnʋɣʋ, nyɔɣɔsɩ na yʋlʋkʋsǝkʋ ká lɩɩ tiiliwɛ tiiliwɛ. Kɔkɔlɔ tǝma sɔɣɔntʋ nyǝna na atɔma sɔsɔɔna ká lɩɩna ɩsɔtaa na pǝ́ tii.
Ama na pǝ́cɔ́ tǝnɛ ɩnɩ tǝ tǝna tǝ lakɩ ɩlɛ, paa kpa-mɛ, na pá tʋ-mɛɣɛ wahala sɔsɔ. Paa cɛlɛ-mɛɣɛ Yuta nyǝ́ma tǝkotilenaa taa nyǝ́ma, na pɛlɛ pá hʋʋna-mɛ. Paa tʋ-mɛɣɛ salǝkanaa, paa yaa-mɛɣɛ nɔnɔɔsɩ kɛ awulaa sɔsaa na tɛtʋ tɔkǝlaa pa kiŋ kɛ ma tɔɔ.
Ama tǝna wɛɣɛ pɩɩ topili-mɛɣɛ mpaaŋ sɩ ɩ́ hʋ́lɩ́ ma tɔm tampana.
Ɩ́ taɣanɩ mǝ tɩ sɩ, paa pɩɩ la ɩsǝna, ɩ́ taa nǝɣǝsɩ nti ɩ́ ka hʋʋ na ɩ́ lɩɩ tɔ na pǝ ta tata.
Pǝ taɣa pʋlʋ, ma maɣamaɣa maa tasǝna-mɛɣɛ laɣatʋ kɛ tɔm nti ɩ́ ká yɔɣɔtɩ na mǝ kolontunaa taa nɔɣɔlʋ kaa na kʋcɔcɔtʋ, pǝyele pa kaa kɛɛ pa nyǝntʋ tɔ.
Mǝ caanaa na mǝ toonaa na mǝ taalʋnaa na mǝ newaa na mǝ nyǝ́ma na mǝ cewaa ka tɩɩ tʋna-mɛɣɛ mǝ kolontunaa niŋ taa, halɩ paa kʋ mǝ taa paɣalɛ.
Yǝlaa tǝna taa ká kpana-mɛɣɛ ma tɔɔ.
Paa na mpʋ mǝ taa nɔɣɔlʋ nyʋɣʋ kaa holi-ɩ holuɣu maɣamaɣa.
Ɩlɛ mɩɩ nyaɣa apalʋtʋ, pɩɩ ya mǝ nyɔɔŋ.
Ye ɩ́ kɔma na ɩ́ ná yoolaa kʋpiŋ tama Yosalɛm kɛ kotaɣa, ɩ́ nyɩ sɩ ɩ yɔkʋɣʋ wʋsaa kɛlɛ waatʋ ɩnɩ.
Mpʋ ɩnɩ tɔ, mpa pá wɛ Yuta, pa se na pá kpa pɔ́ɔ́ŋ. Na mpa pɛlɛ pá wɛ Yosalɛm taa, pá lɩɩ na pá hatǝlɩ. Na mpa pɛlɛ pá wɛ tawa taa, pá taa kpe.
Pǝ taɣa pʋlʋ, kʋyɛɛŋ ɩnɩ ɩ taa kɛ́ pɩɩ naasɩ Yosalɛm nyǝ́ma ɩlɛna pǝ́cɔ́ pǝ tǝna pǝ́ lá ɩsɩɩ paa ŋmaaʋ Ɩsɔ Tɔm taa tɔ.
Ahusitonaa na asɔŋ pa tɔm ká la waɩyo kɛ́ waatʋ ɩnɩ. Wahala ká tɔɔ ɩcatɛ ńtɛ́ tǝ taa, yǝlaa panɛ paa ná Ɩsɔ pááná.
Paa kʋ-wɛ na laɣatɛ, paa kpa-wɛɣɛ yomle kɛ piitimnaa tǝna taa. Ma ta nyɩ ɩsɔnaa kɛ pɩɩ yelina Yosalɛm na pá páálǝ́ɣɩ́ ɩ taa, halǝna pɛlɛ pa waatʋ kɔɔ na ɩ́ sɩɩ tǝnaɣa.
Pɩɩ hʋ́lɩ́ ŋmaatɛɛ kɛ ilim na ɩsɔtʋ na ɩsɔtʋlʋŋasɩ pǝ tɔɔ. Laŋwakǝllɛ sɔsɔɔlɛ ká kpa kateŋa tǝna, na nǝɣǝsɛɛ ká kʋ-wɛɣɛ teŋku na ɩ hola sɔsɔɔna pǝ kɔkɔtɛ sɔsɔɔlɛ tɔɔ.
Yǝlaa ká hʋʋ mpi pɩɩ kɔɔ antulinya tǝna taa tɔ pǝ tɔm, ɩlɛna sɔɣɔntʋ sɔsɔɔntʋ kpa-wɛ na pá sɩ pa tɩɩŋ tɔɔ kɛ́ yem tǝkpǝtɩɩ. Pǝ taɣa pʋlʋ tɔɔ, pɩɩ ciɣiti ɩsɔtɔnʋɣʋ taa kɔkɔlɔnaa.
Waatʋ ɩnǝɣɩ paa na Yʋlʋ Pǝyaɣa má ma sǝŋa ɩsɔŋmʋntʋɣʋ tɔɔ, na má tiiki na ma toma kɛ sɔsɔm na ma teeli.
Ɩ́ kɔma na ɩ́ na mpʋ ɩnɩ pǝ sʋʋ lapʋ ɩlɛ, ɩ́ kʋsɩ mǝ nyɔɔŋ na ɩsɔ na ɩ́ feesi tǝfʋʋʋ. Pǝ taɣa pʋlʋ, mǝ waasʋɣʋ caana kɔntɛ.
Ḿpʋ́ɣʋ́ Yesu tɔma-wɛ sɩ: Ɩ́ nyǝnna tʋɣʋ ŋku pa yaa sɩ fiki tɔ na tɩɩŋ lɛlǝŋ na ɩ́ na.
Ye ɩ kɔma na ɩ́ sʋʋ nɛɣɛtʋɣʋ ɩ́ nyǝmá kpakpaa sɩ hɛɛsʋɣʋ talaa kɛ́.
Mpʋ tɔtɔɣɔ pǝ wɛɛ, ɩ́ kɔma na ɩ́ na mpʋ ɩnɩ pǝ lakɩ, ɩ́ nyɩ kpakpaa sɩ Ɩsɔ Kawulaɣa wʋsaa.
Tampana kɛ ma heeliɣi-mɛ, yǝlaa mpa pa wɛʋ ɩsǝntɔ tɔ pa kaa sɩ pa tǝna na pǝ́cɔ́ pǝ tǝnaɣa mpʋ pǝ́ la.
Ɩsɔtɔnʋɣʋ na atɛ ká mʋkɩ yem. Ama ma kʋyɔɣɔtʋtʋ kaa saalɩ paa pǝcɔ.
Ɩ́ la laakalɩ, ɩ́ taa yele na tǝtɔɣɔlɛ na sʋlʋnyɔɔlɛ pǝ́ pǝsɩ-mɛ, na kaɣana antulinya ɩnɛ ɩ nyǝntʋ nǝɣǝsɛɛ kʋ-mɛ. Ye ɩ́ paasǝna mpʋ kʋyakʋ ŋkʋ kɩɩ tuti-mɛɣɛ.
Pǝ kɔŋ kuuu kɛ antulinya tǝna taa yǝlaa tǝna tǝmaa kɛ́ ɩsɩɩ pa pɛtʋɣʋ puluɣu tɔ.
Pǝ tɔɔ tɔ ɩ́ feŋ na ɩ́ sǝlǝmǝɣɩ Ɩsɔ kɛ́ tam, na ɩ́ hiki toma na ɩ́ lɩɩ mpi pɩɩ kɔɔ tɔ pǝ taa, na ɩ́ kɔɔ ɩ́ sǝŋ Yʋlʋ Pǝyaɣa má ma ɩsɛntaa.
Yesu sɛɣɛsaɣa Ɩsɔ tǝsɛɛlɛ taa kɛ́ ilim ilim na ɩ́ mǝlǝɣɩ Olifinaa pʋɣʋ tɔɔ kɛ́ taanaɣa taanaɣa na ɩ́ sʋʋkɩ.
Yǝlaa tǝna pukaɣa Ɩsɔ tǝsɛɛlɛ taa kɛ́ tanaŋ tanaŋ tǝhuluhulu na pá nɩɩkɩ ɩ waasʋ.
Potopotonaa mpa pa taa kʋkʋsʋm fɛɩ tɔ pa acima wena pa yaa sɩ Tɛɛʋ acima tɔ a wʋsaa.
Ḿpʋ́ɣʋ́ kɔtǝlaa sɔsaa na Ɩsɔ Tɔm sɛɣɛsǝlaa pa tɔŋna maɣasʋɣʋ kɛ ɩsǝna paa la na pá kʋ Yesu tɔ. Ama pa sɔɣɔmaɣaana samaa kɛ́.
Ḿpʋ́ɣʋ́ Satanɩ sʋʋ Yutaasɩ Ɩsǝkaleeu pa naanʋwa na naalɛ taa lɛlʋ taa.
Ɩlɛna ɩ́ polo na ɩ́ na kɔtǝlaa sɔsaa, na Ɩsɔ tǝsɛɛlɛ sɔsɔɔlɛ taŋlaa taa sɔsaa pá sɛɣɛsɩ ɩsǝna ɩ ká la na ɩ́ tʋ Yesu kɛ́ pa niŋ taa tɔ na pá sɩɩ.
Tǝnaɣa pɛlɛ pa laŋa hɛɛwa sɔsɔm. Ɩlɛna pá tɔ sɩ paa ha-ɩ liɣitee.
Ɩlɛna Yutaasɩ tisi, na ɩ́ sʋʋ pɛɛkʋɣʋ kɛ kʋyakʋ kʋpaŋkʋ ŋku kʋ taa ɩ ká tʋ Yesu kɛ́ pa niŋ taa na samaa ta nyɩ tɔ.
Potopotonaa mpa pa taa kʋkʋsʋm fɛɩ tɔ pa acima kʋyakʋ ŋku kʋ wule pa kʋɣɩ Tɛɛʋ acima ɩwɛɛsɩ tɔ kʋ talaa.
Ḿpʋ́ɣʋ́ Yesu kʋsa Piyɛɛ na Yohaanɩ sɩ: Ɩ́ polo ɩ́ tǝsǝɣɩ-tʋɣʋ Tɛɛʋ acima tɔɣɔnaɣa.
Tǝnaɣa Piyɛɛ pa pɔɔsa-ɩ sɩ: Leɣe n caa sɩ tǝ tǝsɩ-kɛ?
Ɩlɛna Yesu cɔ-wɛ sɩ: Ɩɩ naa, ɩ́ ká kɔɔ ɩsɩɩ ɩ́ sʋʋ ɩcatɛ tɔ, ɩ́ ká sulina apalʋ nɔɣɔlʋ na ɩ́ sǝɣǝla lʋm na hǝyaɣa. Ɩ́ tǝŋɩ-ɩ na ɩ́ sʋʋ tǝyaɣa ŋka ka taa ɩ ká sʋʋ tɔ.
Ɩlɛna ɩ́ pɔɔsɩ tǝyaɣa tʋ sɩ: Tacaa sɩ, kutuluɣu ŋku kʋ taa kɛ́ ɩ́ na ɩ ɩfalaa paa caɣa na pá tɔɣɔ Tɛɛʋ acima kʋtɔɣɔʋ?
Apalʋ ɩnɩ ɩ ká hʋ́lɩ́-mɛɣɛ atɛ na ɩsɔ kutuluɣu taa kɛ́ naŋ sɔsɔɔʋ nakʋlǝɣɩ ɩsɔtaa, ŋku kʋ taa wɛ wontu nti ɩ́ ká lana tɔ. Kʋ taa tǝnaɣa ɩ́ ká tǝsɩ pǝ tǝna.
Ḿpʋ́ɣʋ́ Piyɛɛ pa polaa na pá maɣana teitei ɩsɩɩ Yesu ka heela-wɛ tɔ. Na pá tǝsɩ Tɛɛʋ acima kʋtɔɣɔʋ kɛ tǝna.
Tɛɛʋ acima waatʋ talaa, ɩlɛna Yesu na ɩ tillaa pá caɣa tɔɣɔʋ.
Ɩlɛna ɩ́ heeli-wɛ sɩ: Ɩsǝna ma nyɩɩla teu sɩ má na-mɛ tǝ́ tɔɣɔ Tɛɛʋ acima tɔɣɔnaɣa na pǝ́cɔ́ má sʋʋ ma kʋnyɔntɔɣɔlɛ taa tɔ pǝ wɛ sɔɣɔntʋ.
Pǝ taɣa pʋlʋ tɔɔ, tampana kɛ ma heeliɣi-mɛ sɩ ma kaa tasa-yɛɣɛ tɔɣɔʋ halǝna pǝ́ kɔɔ pǝ́ hʋ́lɩ́ ɩ tɔɣɔʋ tampana kɛ Ɩsɔ Kawulaɣa taa na pǝ́cɔ́.
Ḿpʋ́ɣʋ́ Yesu kpaɣa sʋlʋm na kɔpʋ, na ɩ́ sɛɛ Ɩsɔ kɛ́ ɩ́ na tǝmlɛ na ɩ́ tɔ sɩ: Ɩ́ mʋ-wɩ na ɩ́ nyɔɔ mǝ tǝna.
Pǝ taɣa pʋlʋ, ma heeliɣi-mɛ sɩ pǝ kpaɣaʋ pǝnɛntɛ tɔ ma kaa tasa sʋlʋm nyɔɔʋ halǝna Ɩsɔ kɔɔ na ɩ́ tɔɣɔ ɩ Kawulaɣa na pǝ́cɔ́.
Pǝ waalɩ kɛ́ Yesu kpaɣa potopoto na ɩ́ sɛɛ Ɩsɔ kɛ́ ɩ́ na tǝmlɛ, ɩlɛna ɩ́ faɣa-ɩ na ɩ́ cɛlɛ-wɛ na ɩ́ tɔ sɩ: Potopoto ɩnɛ ɩ kɛna ma tɔnʋɣʋ ŋku pǝ ha mǝ tɔɔ tɔ. Ḿpʋ́ɣʋ́ ɩ́ ká lakɩ na ɩ́ tɔɔsǝɣɩ ma tɔɔ.
Pa tɛma tɔɣɔʋ ɩlɛna Yesu kpaɣa kɔpʋ kɛ mpʋ tɔtɔ na ɩ́ tɔ sɩ: Kɔpʋ ɩnɛ ɩ kɛna Ɩsɔ nɔɣɔ pɛɛlʋɣʋ kʋfam yoo, na ma calǝm mpi pǝ kpema mǝ tɔɔ tɔ mpɩ pǝ hʋlǝna pǝ tampana.
Ɩ́ nyɩ teu sɩ wei ɩ tʋɣʋ-m kolontunaa niŋ taa tɔ ɩ wɛ cǝnɛ, na ma na-ɩ tǝ tɔkǝna.
Tampana tɔɔ Yʋlʋ Pǝyaɣa má maa tɛɛ kɛ́ ɩsɩɩ Ɩsɔ ká sɩɩʋ tɔ. Ama wei ɩ tʋɣʋ-m kolontunaa niŋ taa tɔ ɩ tɔm wɛ waɩyo.
Tǝnaɣa Yesu ɩfalaa sʋʋ tǝmaɣa pɔɔsʋɣʋ sɩ: Ɩlɛ tá taa awe ká lana ntɛɣɛ mpʋ?
Ḿpʋ́ɣʋ́ Yesu ɩfalaa sʋʋ hɔm kɛ pa taa pa tike sɩ pa naa wei paa nyǝnǝɣɩ sɔsɔ tɔ.
Tǝnaɣalɛ Yesu sɩ: Piitimnaa awulaa sɔsaa ŋmakǝlǝɣɩ pa yǝlaa kɛ́. Na mpa pa kɛ́ toŋtʋnaa tɔ, pɛlɛ pa caa pá cuɣusiɣi-wɛɣɛ ta caa ta caa kɛ́.
Ama mɛ ɩlɛ pǝ́ taa wɛɛ ḿpʋ́ɣʋ́ mǝ kiŋ. Mǝ taa sɔsɔ ɩ́ pǝsɩ ɩ tǝɣɩ mǝ sǝkpelu, na wei ɩ kɛ́ wulaʋ tɔ, ɩ́ pǝsɩ ɩ tǝɣɩ tǝmlɛ latʋ.
Kʋtɔɣɔʋ latʋ na wei pa lakɩ-kʋ tɔ, awe kǝlǝna? Pǝ taɣa wei pa lakɩ-kʋ tɔ. Aŋha, mpʋ ɩnǝɣɩ na má, ma wɛ mǝ hɛkʋ kɛ́ ɩsɩɩ kʋtɔɣɔʋ latʋ.
Mɛ mǝ tɔka mǝ tǝɣɩ teu na ɩ́ ta kisi-m ma wahalanaa taa.
Pǝ tɔɔ kɛ́ ma tʋɣɩ-mɛɣɛ kawulaɣa ɩsɩɩ ma Caa ná tʋɣʋ ma tɔ.
Má na-mɛ tɩɩ tɔkǝna na tǝ́ nyɔɔkɩ ma kawulaɣa taa, na ɩ́ ká caɣa kumlee tɔɔ na ɩ́ hʋʋkǝna Ɩsɛɣɛlɩ kpeka naanʋwa na naalɛ.
Ḿpʋ́ɣʋ́ Yesu tɔma sɩ: Simɔŋ Simɔŋ Simɔŋ, ke ŋkpaŋŋ. Satanɩ sǝlǝma nɔɣɔ na pǝ́ ha-ɩ sɩ ɩ paɣalǝɣɩ mǝ tǝna ɩsɩɩ pa paɣalʋɣʋ tɔɣɔnaɣa pee na pá lǝsǝɣɩ lɔɔtʋ tɔ.
Ama ma sǝlǝma Ɩsɔ kɛ́ nyá tɔɔ sɩ pǝ́ taa kɔɔ na ń yele Ɩsɔ kɛ́ nyá taa tɛmmaʋ. Nyaa kɔma na ń laɣasɩ ɩlɛ nyaa sɔɔsɩ nyá taapalaa kɛ apalʋtʋ.
Tǝnaɣa Piyɛɛ tɔma Yesu sɩ: Tacaa, ma tɛma ma tǝɣɩ tɔkʋɣʋ kɛ́, paa salǝka pá tǝkɩ ma na-ŋ, na paa sǝm ma na-ŋ tɩɩ sǝna.
Ḿpʋ́ɣʋ́ Yesu cɔ Piyɛɛ sɩ: Piyɛɛ, ma heeliɣi-ŋ tǝfoo sɩ mpi pɩɩ takɩ kampaaʋ koou kɛ saŋa tɔ, n tɛma tɔm toosoɣo kpɛɛsʋɣʋ sɩ n ta nyɩ-m kɛ́ n ta nyɩ-m.
Pǝlɛ pǝ waalɩ kɛ́ Yesu pɔɔsa ɩ ɩfalaa sɩ: Maa tiluɣu-mɛ na ɩ́ tɛɛ mpʋ tǝyǝlǝyǝlɩ, liɣitee fɛɩ, huluɣu fɛɩ, ŋtankpatɛ fɛɩ tɔ, ɩ́ laŋa pʋlʋpʋ cǝcǝka na? Pa cɔ-ɩ sɩ: Aaɩ tǝ ta la-ŋ pʋlʋ.
Ḿpʋ́ɣʋ́ Yesu tɔma ɩ ɩfalaa sɩ: Tɔʋ, pǝnɛntɛ wei ɩ́ wɛna liɣitee, pʋntʋ ɩ́ tɔkɩ ɩ tɔɔ, na wei ɩ́ wɛna huluɣu ɩ́ tɔkɩ-kʋ, na wei ɩ́ fɛɩna laɣatɛ, pʋntʋ ɩ́ pɛɛtɩ ɩ toko na ɩ́ yana.
Ma heeliɣi-mɛ tǝfoo sɩ, nti pa ŋmaa Ɩsɔ Tɔm taa sɩ: Asaɣaa taa kɛ́ pa tʋ-ɩ tɔ, pǝ wɛɛ kɛ́ sɩ pǝ́ la ḿpʋ́ɣʋ́ ma nyʋɣʋ taa. Na nti ŋmaatʋ taa yɔɣɔta ḿpʋ́ɣʋ́ ma tɔɔ tɔ tɩɩ la teitei kɛ́.
Tǝnaɣa Yesu ɩfalaa tɔma sɩ: Tacaa, laɣalɛɛ ntɔ cǝnɛɣɛ naalɛ. Ɩlɛna Yesu cɔ-wɛ sɩ: Aaɩ, ɩ́ yele tǝlɛ.
Ḿpʋ́ɣʋ́ Yesu kʋlaa na ɩ́ lɩɩ, na ɩ́ polo Olifinaa pʋɣʋ tɔɔ, ɩsɩɩ ɩ tɩɩ lakʋɣʋ tɔ, ɩlɛna ɩ ɩfalaa tǝŋ ɩ waalɩ.
Pa talaa ɩlɛna Yesu tɔ-wɛ sɩ: Ɩ́ sǝlǝmǝɣɩ Ɩsɔ na pǝ́ taa kɔɔ na ɩ́ hoti maɣasʋɣʋ taa.
Tǝnaɣa Yesu yela-wɛ na ɩ́ hatǝlɩ pǝ́cɔ́ ɩsɩɩ yʋlʋ ɩ́ lɔɣɔ pǝlɛ tɩɩ tala timpi tɔ, ɩlɛna ɩ luŋ akula, na ɩ́ sǝlǝmɩ Ɩsɔ sɩ:
Haɩ, ma Caa, ye n nɔkaa, kɔɔlɩ wahala sɔsɔ ɩnɛɣɛ ma nyʋɣʋ taa. Ɩlɛ paa na mpʋ la mpi n nɔkaa tɔ, yele ma kʋnɔkǝm. [
Tǝnaɣa ɩsɔtaa tillu nɔɣɔlʋ ɩ lɩɩ Yesu tɔɔ, na ɩ́ sɔɔsɩ-ɩ apalʋtʋ.
Ḿpʋ́ɣʋ́ laŋwakǝllɛ sɔsɔɔlɛ kpa Yesu, ɩlɛna ɩ́ sɛɛsɩ ɩsǝlɛ tǝkaŋkaŋ na Ɩsɔ sǝlǝmʋɣʋ. Na haŋaɣa lɩɩkaɣa ɩsɩɩ calǝm na ká tosiɣi atɛ.]
Yesu tɛma Ɩsɔ sǝlǝmʋɣʋ, ɩlɛna ɩ́ kʋlɩ na ɩ́ mǝlɩ ɩ ɩfalaa cɔlɔ na ɩ́ maɣana ɩsǝnyǝŋlɛ kpa pɛlɛ na halɩ pá caŋ pa too.
Ḿpʋ́ɣʋ́ ɩ pɔɔsa-wɛ sɩ: Suweɣelɛ ɩ́ tookuɣu mpʋ tɔ? Ɩ́ kʋlɩ, ɩ́ sǝlǝmǝɣɩ Ɩsɔ, pǝ taa kɔɔ na ɩ́ hoti maɣasʋɣʋ taa.
Yesu tɔŋna ḿpʋ́ɣʋ́ yɔɣɔtʋɣʋ, ɩlɛ yǝlaa samaa tapaɣalɛ, na ɩfalaa naanʋwa na naalɛ taa lɛlʋ Yutaasɩ tɛɛna-wɛɣɛ nɔɣɔ na ɩ́ kɔna-wɛ. Ḿpʋ́ɣʋ́ ɩ kpǝtǝna Yesu sɩ ɩ kpɛkǝɣǝna-ɩ.
Tǝnaɣa Yesu pɔɔsa-ɩ sɩ: Yutaasɩ, kpɛkǝnaʋ kɛ n hʋlǝɣǝna kolontunaa sɩ pá kpa Yʋlʋ Pǝyaɣa má na?
Mpa pa wɛ Yesu tɔɔ tɔ, pa ná mpi pǝ caa lapʋ tɔ, ɩlɛna pá pɔɔsɩ-ɩ sɩ: Tacaa tǝ yoona ta laɣalɛɛ kɛ?
Tǝnaɣa Yesu tɔɔ nyǝ́ma mpɛ pa taa lɛlʋ loma kɔtʋlʋ sɔsɔ tǝmlɛ tʋ ntɔɣɔŋ ŋkpaŋʋɣʋ na ɩ́ kɔɔlɩ tǝfeŋ.
Ɩlɛna Yesu tɔ-wɛ sɩ: Ɩ́ yele mpʋ pǝ maɣanaa. Ḿpʋ́ɣʋ́ Yesu tokina yʋlʋ ɩnɩ ɩ ŋkpaŋʋɣʋ, ɩlɛna kʋ mǝlɩ ɩsɩɩ kɩɩ wɛʋ tɔ.
Pǝ waalɩ kɛ́ Yesu pɔɔsa kɔtǝlaa sɔsaa na Ɩsɔ tǝsɛɛlɛ taŋlaa taa sɔsaa na Yuta nyǝ́ma taa nyʋɣʋ nyǝ́ma nyʋɣʋ nyǝ́ma mpa pa kɔma-ɩ kpaʋ tɔ sɩ: Ɩ́ kɔŋ na ɩ́ nɔkɩ na ɩ́ kpaɣa laɣalɛɛ na kpatǝŋ tɔ, maɣa ŋmɩɩlʋ ɩsaɣaʋ kɛ?
Má na-mɛ tɩɩ wɛnna Ɩsɔ tǝsɛɛlɛ taa kɛ́ kʋyɛɛŋ tǝna na ɩ́ tá pɛɛkɩ sɩ ɩ́ kpa-m. Ama mǝ na ahoo sǝkpɛtʋɣʋ tɛɛ asaɣaa sɔsaa mǝ waatʋ tapǝna saŋa.
Ḿpʋ́ɣʋ́ pa kpa Yesu na pá pona kɔtʋlʋ sɔsɔ tǝyaɣa, na Piyɛɛ tǝŋaɣa ɩ waalɩ kɛ́ táálǝ́ḿ tɔɔ.
Paa taɣana kɔkɔ kɛ taɣa hɛkʋ taa. Tǝnaɣa Piyɛɛ polaa na ɩ́ sɔtɩ mpa pa pamna kɔkɔ ŋkɛ tɔ pa hɛkʋ taa.
Tǝmlɛ tʋ alʋnyǝŋ nɔɣɔlʋ ɩ na-ɩ kɔkɔ kpeeŋa na ɩ́ caɣaa, ɩlɛna ɩ́ nyǝnɩ-ɩ tǝpǝŋŋ na ɩ́ tɔ sɩ: Ɩ́ na apalʋ ɩnɛɣɛ.
Tǝnaɣa Piyɛɛ kpɛɛsaa sɩ: Alʋ nyá, aaɩ, ma ta nyǝmɩ-ɩ yoo.
Pǝ lapa laɣasaɣa kɛ pǝcɔ, ɩlɛna nɔɣɔlʋ tɔtɔ náá na Piyɛɛ, na ɩ́ tɔ sɩ: Pa taa wɛɣɛlɛ na nyá tɔtɔ. Ama Piyɛɛ cɔ apalʋ ɩnɩ sɩ: Pǝ taɣa ma.
Pǝ tasa laɣasaɣa kɛ lapʋ, ɩlɛna nɔɣɔlʋ tɔtɔ náá sɛɛsɩ ɩsǝlɛ sɩ: Tampana tɔɔ, apalʋ ɩnɛ na Yesu kɛ́. Pǝ taɣa pʋlʋ tɔɔ, ɩ kɛ́ Kalilee tʋ kɛ́.
Tǝnaɣa Piyɛɛ cɔwa sɩ: Nti apalʋ nyá n yɔɣɔtǝɣɩ tɔ ma ta nyɩ-tɩ. Ɩ nɔɣɔ ta tɩɩ tiita atɛ ɩlɛ kampaaʋ koo kpakpaa ɩnǝɣǝlɛ.
Tǝnaɣa Tacaa pǝsaa na ɩ́ yaɣa Piyɛɛ kɛ ɩsǝlɛ. Ɩlɛna Piyɛɛ tɔɔsɩ nti Tacaa ka yɔɣɔta-ɩ tɔ tǝ tɔɔ sɩ: Mpi pɩɩ takɩ kampaaʋ koou kɛ saŋa tɔ n tɛma tɔm toosoɣo kpɛɛsʋɣʋ sɩ n ta nyɩ-m kɛ́ n ta nyɩ-m.
Ḿpʋ́ɣʋ́ ɩ tukaa na ɩ́ lɩɩ, ɩlɛna ɩ́ wii ɩsɩɩ ɩ sǝkɩ ɩ sǝkɩ.
Yǝlaa mpa pa taŋa Yesu tɔ, pa paakaɣana-ɩ, na pá makɩ-ɩ.
Pa taka ɩ ɩsɛntɔɔ kɛ́ na pá tɔŋɩ-ɩ sɩ: Kpeɣe, awe mapǝna-ŋ?
Pa yɔɣɔta-ɩ tɔmnaa tɔmnaa kʋwǝwɩɩtʋ kɛ paɣalɛ tɔtɔ.
Kʋ fema, ɩlɛna Yuta nyʋɣʋ nyǝ́ma nyʋɣʋ nyǝ́ma na kɔtǝlaa sɔsaa na Ɩsɔ Tɔm sɛɣɛsǝlaa pá koti pa tǝma. Ḿpʋ́ɣʋ́ pa pona Yesu kɛ́ pa kotuɣu sɔsɔɔʋ taa.
Na pá pɔɔsɩ-ɩ sɩ: N kɛ́ Mesii? Cɔ-tʋ na tǝ nɩɩ. Ḿpʋ́ɣʋ́ Yesu cɔ Yuta nyʋɣʋ nyǝ́ma sɩ: Ma heeliɣi-mɛɣɛ na ɩɩ tisiɣina-m.
Ye ma pɔɔsa-mɛɣɛ kʋpɔɔsʋtʋ nti, ɩɩ cɔɔ-m natǝlɩ.
Ama pǝ kpaɣaʋ pǝnɛntɛ tɔ, Yʋlʋ Pǝyaɣa má maa caɣa Ɩsɔ toŋ tǝna tʋ kɔŋkɔŋ taa.
Tǝnaɣa Yuta nyʋɣʋ nyǝ́ma tǝna pǝsǝnaa sɩ: Ye mpʋ n kɛ́ Ɩsɔ Pǝyaɣa ntɔ? Ḿpʋ́ɣʋ́ Yesu cɔ-wɛ sɩ: Tǝ maɣamaɣa tǝ lɩɩnna mǝ nɔɔsɩ taa, ma kɛ́ Ɩsɔ Pǝyaɣa kɛ́.
Tǝnaɣa Yuta nyʋɣʋ nyǝ́ma tɔma sɩ: Tǝ lɩɩna ɩ nɔɣɔ na tá maɣamaɣa tǝ nɩɩ ɩlɛ, tǝ tasǝɣɩ aseeta nyǝ́ma kɛ pɛɛkʋɣʋ sɩ tǝ lepe?
Tǝnaɣa kotilaa tǝna kʋlaa na pá pona-ɩ Pilatɩ ɩsɛntaa.
Ḿpʋ́ɣʋ́ pa sʋʋ-ɩ tɔm tʋɣʋ kɛ tǝna sɩ: Tǝ maɣana apalʋ ɩnɛ ɩ tʋsǝɣɩ tá yǝlaa sɩ pá taa fɛlɩ Lom wulaʋ sɔsɔ kɛ lampuunaa. Halǝna ɩ́ tɔŋ sɩ ɩnǝɣǝlɛ wulaʋ sɔsɔ Kilisiti.
Ḿpʋ́ɣʋ́ Pilatɩ pɔɔsa Yesu sɩ: Nyaɣalɛ Yuta nyǝ́ma wulaʋ sɔsɔ ɩnǝɣɩ? Ɩlɛna Yesu cɔ Pilatɩ sɩ: Ntǝɣǝlɛ n yɔɣɔta mpʋ.
Ḿpʋ́ɣʋ́ Pilatɩ heela kɔtǝlaa sɔsaa na samaa sɩ: Maa naa apalʋ ɩnɛ ɩ kʋwakǝlǝtʋ se.
Ama kɔtǝlaa sɔsaa na sɛɛsa ɩsǝlɛ sɩ: Ɩ sɛɣɛsǝɣɩ yǝlaa kɛ́ sɩ pá kisi tɛtʋ sɔsaa. Hatoo Kalilee kɛ ɩ caala-tɩ, na ɩ́ cɔɔ Yuta tɛtʋ tǝna, halɩ nɔɔnɔɔ kɛlɛ ɩ tala cǝnɛ.
Pilatɩ nɩɩ kɔtǝlaa sɔsaa tɔm ntɩ, ɩlɛna ɩ́ pɔɔsɩ sɩ: Apalʋ ɩnɩ Kalilee tʋ kɛ?
Pilatɩ kɔma na ɩ́ cɛkǝna sɩ Yesu kɛ́ Helɔtɩ ɩfalʋ ɩlɛna ɩ́ tɔ sɩ: Ɩ́ pona-ɩ Helɔtɩ. Pǝ pamna ɩ́lɛ́ ɩ ka wɛ Yosalɛm kɛ kʋyɛɛŋ ɩnɩ ɩ taa tɔtɔ.
Helɔtɩ ná Yesu ɩlɛna ɩ laŋlɛ hʋlʋmɩ sɔsɔm. Pǝ taɣa pʋlʋ, ɩ ka nɩɩ ɩ tɔm, ɩlɛna ɩ́ nyɩɩlɩ hatoo lɔŋ sɩ ɩ́ na-ɩ. Na ɩ tɛɛlaɣaa sɩ ɩ ká lapɩ-ɩ piti tǝmlɛ natǝlɩ na ɩ́ ná.
Na ɩ́ pɔɔsa-ɩ tɔmnaa paɣalɛ. Ama Yesu ta cɔ-ɩ paa kʋlʋmʋɣʋ.
Kɔtǝlaa sɔsaa na Ɩsɔ Tɔm sɛɣɛsǝlaa naa wɛ tǝna na pɛlɛ pá suuki-ɩ ɩsaɣatʋ na ɩsǝlɛ kʋsɛɛmlɛ.
Helɔtɩ na ɩ yoolaa pa woŋaɣa Yesu kɛ́ na pá lakɩ-ɩ nyaŋ kɛ sɔsɔm. Ḿpʋ́ɣʋ́ pa suu Yesu kɛ kacɔka toko sɔsɔ nɔɣɔlʋ, ɩlɛna pá mǝŋna-ɩ Pilatɩ kiŋ.
Kʋyakʋ ŋkʋ kʋ maɣamaɣa kɛ Helɔtɩ na Pilatɩ pa ciikaa. Pǝyele paa wɛna tǝma na koloŋa kɛ́.
Ḿpʋ́ɣʋ́ Pilatɩ kota kɔtǝlaa sɔsaa na ɩcatɛ nyʋɣʋ nyǝ́ma na samaa,
na ɩ́ tɔ-wɛ sɩ: Ɩ́ kɔna-m apalʋ ɩnɛ sɩ ɩ tolisiɣi yǝlaa. Tɔʋ, ɩlɛ ma pɔɔsa-ɩ tɔmnaa kɛ mǝ ɩsɛntaa. Ama ma ta na kawalasɩ nsi ɩ́ tʋ-ɩ tɔ sɩ taa nakǝlǝɣɩ ɩ kiŋ.
Helɔtɩ maɣamaɣa ná tá na ɩsaɣatʋ kɛ Yesu kiŋ tɔtɔ, pǝ tɔɔ kɛ́ ɩ taɣana-tʋɣʋ-ɩ mǝŋnaʋ. Apalʋ ɩnɛ ɩ ta wakǝlɩ pʋlʋ mpi pǝ nǝɣǝsǝna pá kʋ-ɩ pǝ tɔɔ tɔ.
Ɩlɛ maa yele na pá mapɩ-ɩ akpatɛɛ ɩlɛna ɩ́ tɛɛ. [
Paa Tɛɛʋ acima wena a tɔɔ pǝ wɛɛ sɩ Pilatɩ ɩ́ tʋlɩ-wɛɣɛ salǝka tʋ nɔɣɔlʋɣʋ.]
Ḿpʋ́ɣʋ́ pa tǝna pa kpɛntaa na pá koo sɩ: Yele pá kʋ ɩnɛ ɩnɩ, na ń tʋlɩ-tʋɣʋ Palapaasɩ.
Yʋlʋkʋlɛ tɔm na yoou nakʋlɩ kɩɩ lapǝna ɩcatɛ taa na pá tǝkɩ Palapaasɩ.
Pilatɩ sɔɔla teu sɩ ɩ yeki Yesu, ɩlɛna ɩ́ tasǝna- wɛɣɛ yɔɣɔtǝnaʋ.
Ama pɛlɛ pa mapa kapusi sɩ: Kamɩ-ɩ sǝm tesika tɔɔ, kamɩ-ɩ sǝm tesika tɔɔ.
Ḿpʋ́ɣʋ́ Pilatɩ tasa-wɛɣɛ yɔɣɔtǝnaʋ kɛ tɔm tooso nyǝm sɩ: Ɩlɛ ɩsaɣatʋ ntiɣi ɩ lapa? Ma ta na nti tǝ tɔɔ paa kʋ-ɩ tɔ. Ɩlɛ maa yele na pá mapɩ-ɩ akpatɛɛ ɩlɛna ɩ́ tɛɛ.
Ama pa tasa kiisuɣu na toŋ na ɩsǝlɛ kʋsɛɛmlɛ sɩ paa kamɩ-ɩ tesika tɔɔ. Halǝna pa kakiisasɩ nsɩ sɩ nɩɩ Pilatɩ.
Tǝnaɣa Pilatɩ tɔma sɩ: Ɩ́ la ɩsǝna ɩ́ caa tɔ.
Ɩlɛna ɩ́ tʋlɩ-wɛɣɛ wei paa tǝka yʋlʋkʋlɛ na yoou tɔɔ na pa tɔŋaɣa sɩ pá yele-ɩ tɔ, na ɩ́ cɛlɛ-wɛɣɛ Yesu sɩ pá lana-ɩ nti pa sɔɔlaa tɔ.
Pa tɛɛkaɣana Yesu ɩlɛ pǝ pamna Silɛɛnɩ tʋ wei pa yaa sɩ Simɔŋ tɔ ɩ lɩɩna taalɛ ntɛ́ na pá suli-ɩ, na pá kpa-ɩ na pá sʋkɩ-ɩ Yesu tesika sɩ ɩ́ tǝŋna ɩ waalɩ.
Yǝlaa samaa tuutuuma tǝŋaɣa ɩ waalɩ na alaa tɔtɔ, na pɛlɛ pá kpa pa laŋa na pá wiiki ɩ tɔɔ.
Ḿpʋ́ɣʋ́ Yesu pǝsǝna alaa mpɛ pa tɔɔ na ɩ́ tɔ-wɛ sɩ: Haɩ Yosalɛm alaa mɛ, ɩ́ taa wii-m. Ama ɩ́ wii mǝ na mǝ piya.
Pǝ taɣa pʋlʋ, kʋyɛɛŋ wɛɛ ɩ ká kɔɔ wei ɩ taa paa tɔ sɩ: Nyʋleleŋ nyǝ́ma ntɛ́ kaalʋlasɩ, mpa pa ta tɩɩ mɔlɩ mɔlʋɣʋ maɣamaɣa yaa, mpa pa hǝla pǝ ta mʋsɩ tɔ.
Waatʋ ɩnǝɣɩ paa wiikina pɔ́ɔ́ŋ sɩ: Ɩ́ nyǝkɩ-tʋ. Na paa tɔ pulasɩ sɩ: Ɩ́ takɩ-tʋ.
Pa ta kpisi talɛɛ, kacaŋfana tawʋsɩ na?
Ḿpʋ́ɣʋ́ pa kpɛŋna yǝlaa asaɣaa kɛ naalɛ tɔtɔ sɩ pa kʋɣɩ pá na Yesu.
Pa kɔma pa tala timpi pa yaa sɩ Nyʋmpɔɣɔlaɣa tɔ, ɩlɛna pá ká Yesu kɛ́ sǝm tesika tɔɔ kɛ́ tǝna, na pá ká asaɣaa mpɛ tɔtɔɣɔ tesikasɩ tɔɔ, lɛlʋ kɛ ɩ ntɔɣɔŋ tɔɔ, lɛlʋ kɛ ɩ mpǝtǝŋ tɔɔ.
Ḿpʋ́ɣʋ́ Yesu sɩ: Tacaa, taa nyǝnɩ pa ɩsaɣatʋ, pa ta nyɩ nti pa lakɩ tɔ. Ɩlɛna pá tɔ tɛtɛ kɛ́ ɩ wontu tɔɔ na pá tala-tɩ.
Yǝlaa samaa sǝŋa tǝna na pá nyǝnǝɣɩ. Yuta nyʋɣʋ nyǝ́ma woŋaɣa-ɩ na pá tɔŋ sɩ: Ye tampana ɩ kɛ́ Mesii wei Ɩsɔ lǝsaa tɔ ɩ́ ya ɩ tɩ nyʋɣʋ, ɩsɩɩ ɩ ka yapʋ lɛlaa tɔ ɩlɛ.
Yoolaa ná woŋaɣa-ɩ tɔtɔ na pá pona-ɩ lʋm kʋnyǝŋǝm napǝlɩ,
na pá tɔŋɩ-ɩ sɩ: Ye n kɛ́ Yuta nyǝ́ma Wulaʋ sɔsɔ, waasɩ nyá tǝɣɩ nyá maɣamaɣa.
Paa ŋmaawa na pá pusi ɩ nyʋɣʋ tɔɔ sɩ: Yuta nyǝ́ma Wulaʋ sɔsɔ ntɔ.
Asaɣaa mpa pa kama tesika tɔɔ tɔ pa taa lɛlʋ ná tʋʋ-ɩ sɩ: Ɩsɩɩ sɩ Mesii kɛlɛ nyá yaa? Ya nyá tɩ nyʋɣʋ na ń kpɛntǝna tá na ń ya tɔtɔ.
Ama lɛlʋ ná kalǝna ɩ́lɛ́ sɩ: Salǝka kʋlʋm ɩnǝɣɩ pa tʋ nyá, ɩlɛ pepe tɔɔ kɛ́ nn see Ɩsɔ?
Pa tʋɣʋ taɣa salǝka ɩnɛ tɔ pǝ kɛɛsaa kɛ́. Ta kʋlapʋtʋ fɛlǝɣǝna-tʋ. Ama ɩnɛ ɩ́lɛ́, ɩ ta la kawalaɣa nakǝlɩ.
Ɩlɛna ɩ́ tɔ Yesu sɩ: Yesu n kɔŋ ń kɔɔ nyá kawulaɣa tɔɣɔʋ tɔ tɔɔsɩ ma tɔɔ.
Ḿpʋ́ɣʋ́ Yesu cɔ-ɩ sɩ: Tɔm tampana kɛ ma heeliɣi-ŋ, saŋa wʋlɛ tǝnɛ tǝ maɣamaɣa má na-ŋ tɩɩ sʋʋ alǝsanna.
Tǝnaɣa pǝ mǝla yuɣu ɩsɩɩ ahoo, pǝyele pɩɩ wɛ ɩsɩɩ ilim sikuɣu taka kɛ́. Ḿpʋ́ɣʋ́ sǝkpɛtʋɣʋ nyala ɩcatɛ tɔɔ, halǝna pǝ tala ilim hʋʋʋ waatʋ.
Pʋʋɣʋ ŋku kɩɩ kaɣa Ɩsɔ tǝsɛɛlɛ sɔsɔɔlɛ taa tɔ kʋlɛ kʋ kɛɛsǝna kʋ hɛkʋ taa na kʋ faɣa huŋ naalɛ kɛ yem.
Ɩlɛna Yesu kiisina nɔɣɔ sɔsɔɣa sɩ: Ma Caa, kpaɣa-m. Ɩ tɛma ḿpʋ́ɣʋ́ yɔɣɔtʋɣʋ ɩlɛna ɩ́ hɛɛ.
Lom yoolaa nyʋɣʋ tʋ ná pǝ tǝna mpi pǝ lapa mpʋ tɔ, ɩlɛna ɩ́ sa Ɩsɔ na ɩ́ tɔ sɩ: Tampana tɔɔ, yʋlʋ ɩnɛ ɩ ka kɛ́ yʋlʋpaŋ kɛ́.
Samaa wei ɩ tǝna ɩ kɔma nyǝnʋɣʋ tɔ ɩ ná pǝ tǝna mpi pǝ lapa mpʋ tɔ, ɩlɛna pá kpa pa laŋa na pá mǝlɩ kpente.
Yesu cewaa tǝna, na alaa mpa pa tǝŋaɣa-ɩ hatoo Kalilee tɔ pa sǝŋa táálǝ́ḿ tɔɔ na pá nyǝnǝɣɩ mpi pǝ lakɩ tɔ.
Yuta ɩcatɛ Alimatee apalʋ nɔɣɔlʋɣʋ pa yaakaɣa Yosɛɛfʋ. Apalʋ ɩnɛ ɩ kɛ́ yʋlʋpaŋ na ɩ́ tǝŋǝɣɩ tampana na ɩ keŋaɣana Ɩsɔ Kawulaɣa tɔɔ. Mpɛ pa kotaɣana kotuɣu sɔsɔɔʋ ŋkʋ. Ama ɩ taapalaa kotuɣu nyǝ́ma lɛlaa tʋ nti tǝ pǝlɛ na pá la tɔ tǝ ta maɣa-ɩ.
<range>
Ḿpʋ́ɣʋ́ ɩ kʋlaa na ɩ́ polo Pilatɩ kiŋ na ɩ́ sǝlǝmɩ-ɩ sɩ ɩ kpakǝɣɩ sǝtʋ.
Ɩlɛna ɩ́ polo na ɩ́ tisi sǝtʋ kɛ tesika tɔɔ na ɩ́ caa kpoŋkpontu toŋ nyǝntʋ pʋŋkahʋlʋŋa na ɩ́ takɩ-ɩ, na ɩ́ pimi-ɩ pǝlaaʋ ŋku paa hula kʋkpamʋɣʋ taa na pa ta pinta nɔɣɔlʋ tɔ kʋ taa.
Alǝsima wule ntɛ́ pǝ tǝna pǝ hɔla mpʋ, na kʋyakʋ kʋhɛɛsʋɣʋ caakɩ caalʋɣʋ.
Alaa mpa pa tǝŋaɣa Yesu kɛ́ hatoo Kalilee tɔ pá na Yosɛɛfʋ pa polǝna. Pa wiila pǝlaaʋ taa na pá ná ɩsǝna pa hɩɩsa sǝtʋ tɔ.
Ɩlɛna pá kpe na pá taɣanɩ nimnaa na tulaalʋnaa mpa paa saɣalɩ sǝtʋ tɔ. Ama pa hɛɛsa kʋyakʋ kʋhɛɛsʋɣʋ wule ɩsɩɩ kʋsǝsɩɩtʋ taa wɛʋ tɔ.
Ḿpʋ́ɣʋ́ alaa taa tɛʋ kɛ cimaasɩ tanaŋ tɛɛ na pá kʋlɩ na pá polo pǝlaaʋ tɔɔ, na pá tɔka pa nim sɔɔsʋŋ nyǝm mpi paa taɣanaa tɔ.
Ḿpʋ́ɣʋ́ pa maɣana pǝ kula pǝlaaʋ pǝlɛ kɛ pǝlaaʋ nɔɣɔ na pǝ́ pilimi-tɛ na pǝ́ pona pooluŋ.
Tǝnaɣa pa sʋʋ pǝlaaʋ taa, ama pa ta maɣana Tacaa Yesu.
Pa wɛɛ na pa tɔŋna pǝ tɔm maɣasʋɣʋ, ɩlɛ apalaa napǝlǝɣɩ naalɛ lɩɩ pa tɔɔ kɛlɛ na pá suu wontu na tǝ tee kɔkɔ tǝnyǝnǝnyǝnɩ.
Sɔɣɔntʋ kpa alaa na pá ká pa nyɔɔŋ na atɛ. Ɩlɛna yǝlaa mpɛ pá tɔ-wɛ sɩ: Weesuɣu tʋ kɛ mǝ pɛɛkǝɣɩ sǝtaa hɛkʋ na?
Ɩ fɛɩ cǝnɛ, ɩ fema. Ɩ́ tá tɔɔsɩ nti ɩ ka heela-mɛɣɛ ɩ ka wɛʋ Kalilee tɔ sɩ:
Pǝ wɛɛ kɛ́ sɩ pá tʋ Yʋlʋ Pǝyaɣa kɛ asaɣaa niŋ taa, na pá ka-kɛɣɛ tesika tɔɔ, ɩlɛ kaa fe pǝ wɛɛ tooso wule.
Tǝnaɣa pa tɔɔsa Yesu kʋyɔɣɔtʋtʋ ntɩ.
Alaa lɩɩna pǝlaaʋ tɔɔ, ɩlɛna pá kpaɣa pǝ tǝnaɣa mpʋ na pá kɛɛsɩ Yesu ɩfalaa naanʋwa na kʋlʋm na lɛlaa tǝna.
Alaa mpɛɣɛlɛ Makǝtala Malɩ na Saanɩ na Saakɩ too Malɩ. Pa na lɛlaa kɛ́, na tɔm kʋlʋmtʋ ntǝɣɩ pɛlɛ pa tasa tillaa kɛ heeluɣu.
Ama tillaa ná hʋʋkaɣa sɩ tɔm nti alaa heela-wɛ tɔ tǝ lɩɩna-wɛɣɛ yem kɛ́, pa ta mʋ-wɛ na-tɩ.
Paa na mpʋ Piyɛɛ kʋlaa na ɩ́ kpaɣa asewa na ɩ́ polo pǝlaaʋ tɔɔ. Ɩ talaa ɩlɛna ɩ́ luŋ na ɩ́ wiili na ɩ́ maɣana kpoŋkpontu toŋ nyǝntʋ pʋŋkahʋlʋŋa saalasɩ tike. Pǝ waalɩ kɛ́ ɩ kʋlaa na ɩ́ mǝlɩ ɩ tɛ na piti kpa-ɩ sɔsɔm kɛ nti tǝ lapa mpʋ tɔ tǝ tɔɔ.
Wʋlɛ ntɛ́ tǝ maɣamaɣa kɛ Yesu na tillaa taa naalɛ napǝlɩ ná kʋlaa na pá puki ɩcatɛ nte pa yaa sɩ Ɩmayusi tɔ. Ɩcatɛ ntɛ́ na Yosalɛm pǝ pooluŋ nǝɣǝsǝna kilomɛɛtǝlǝnaa naanʋwa na kʋlʋm.
Mpi pǝ tǝna pǝ hɔlaa tɔ pǝ faaci kɛ pa lakaɣa.
Pa tɔŋna yɔɣɔtʋɣʋ na pá maɣasǝɣɩ-tɩ ɩlɛ Yesu maɣamaɣa hika-wɛɣɛlɛ, na ɩ́ na-wɛ pá tɔŋ.
Pa na-ɩ, ɩlɛ pǝ ta cɛ pa ɩsɛntɔɔ kɛ́ sɩ pá nyǝmɩ-ɩ.
Tǝnaɣa Yesu pɔɔsa-wɛ sɩ: Ɩ́ tɔŋ ɩlɛ tɔm ntiɣi ɩ́ maɣasǝɣɩ mpʋ? Ḿpʋ́ɣʋ́ pa sǝŋaa na pa laŋa wakǝla tǝnaŋnaŋ.
Tǝnaɣa pa taa lɛlʋ wei pa yaa sɩ Kǝleupaasɩ tɔ ɩ tɔma-ɩ sɩ: Pǝ pɔʋ Yosalɛm ɩnɛ ɩ tǝna tɔ, nyá tike nyá ta nɩɩna ntɛɣɛ kɔkɔlɔnaa mpa pa hɔla kʋyɛɛŋ ɩnɛ ɩ taa tɔ?
Ḿpʋ́ɣʋ́ ɩ pɔɔsa-wɛ sɩ: Kɔkɔlɔnaa mpa ye? Ɩlɛna tǝŋlaa naalɛ cɔ Yesu sɩ: Mpi pǝ maɣana Nasalɛtɩ Yesu wei ɩ kɛ́ Ɩsɔ kʋyɔɣɔtʋtʋ tɛlǝsʋlʋ sɔsɔ tɔ. Pǝ́cɔ́ ɩ ka pǝsa tǝma sɔsɔɔna lapʋ na sɛɣɛsʋɣʋ kɛ pǝ tɩɩ fɛɩ, halǝna Ɩsɔ maɣamaɣa nyǝna-ɩ sɔsɔ na yǝlaa tǝna tɔtɔ.
Ta kɔtǝlaa sɔsaa, na tá nyʋɣʋ nyǝ́ma pa kpana-ɩ na pá kʋ-ɩ, na sǝm tesika tɔɔ kɛ́ pa kama-ɩ.
Tá tɛɛlaɣaa sɩ ɩnɩ ɩ ká yana ntɛɣɛ Ɩsɛɣɛlɩ nyʋɣʋ. Tɔʋ saŋa taa wɛɛ tooso kɔlɔ, pǝ tǝnaɣa mpʋ pǝ hɔlʋɣʋ tɔ.
Pǝlɛ pǝ paasi tá taa alaa napǝlɩ pa tʋ-tʋɣʋ piti taa. Pa taa tɛʋ na pá polo pǝlaaʋ tɔɔ.
Ama pa ta maɣana sǝtʋ. Pa mǝlaa ɩlɛna pá heeli-tʋ sɩ: Ɩsɔtaa tillu lɩɩ tá tɔɔ, na ɩ heela-tʋ sɩ ɩ fema.
Tá taa lɛlaa ná pola pǝlaaʋ tɔɔ na ɩsǝna mpi alaa kɛɛsaa tɔ, ḿpʋ́ɣʋ́ pa maɣanaa tǝtɛŋɛlɛŋ. Ama ɩ maɣamaɣa kɛ pa ta ná.
Tǝnaɣa Yesu tɔma-wɛ sɩ: Ɩ́ kɛ́ laɣatʋ fɛɩnaa kɛ́. Pepe tɔɔ kɛ́ ɩɩ mʋɣɩ lɔŋ kɛ nti Ɩsɔ kʋyɔɣɔtʋtʋ tɛlǝsǝlaa ka kpaalaa tɔ ye?
Pɩɩ wɛɛ sɩ Mesii ká tɔɣɔ kʋnyɔŋ kɛ ḿpʋ́ɣʋ́ na pǝ́cɔ́ pá tʋ-ɩ teeli mɛɛ.
Ḿpʋ́ɣʋ́ ɩ kpaɣa Ɩsɔ Tɔm takǝlaɣa taa tɔm na ɩ́ sɛɣɛsɩ-wɛɣɛ timpi pa yɔɣɔta ɩ tɔm tɔ. Moisi takǝlasɩ kɛ ɩ́ caalǝnaa na ɩ́ kpɛntɩ na ɩ́ tʋɣʋtǝna Ɩsɔ kʋyɔɣɔtʋtʋ tɛlǝsǝlaa tǝna nyǝŋsɩ taa.
Pa kɔma na pá tala ɩcatɛ nte pa pukaɣa tɔ, ɩlɛna Yesu la ɩsɩɩ ɩ tɛɛkɩ tǝna tɔɔ.
Ama pa kpa-ɩ sɩ: Tá na-ŋ tǝ́ sʋʋ, nn naa taanaɣa taanaa, na pǝ́ caa yuɣu. Ḿpʋ́ɣʋ́ Yesu caɣaa na ɩ́ na-wɛ pá taŋ taanaɣa.
Ɩ́ na-wɛ pa caɣaa na pá tɔkɩ, ɩlɛna ɩ́ kpaɣa potopoto na ɩ́ sɛɛ Ɩsɔ kɛ́ ɩ́ na tǝmlɛ, ɩlɛna ɩ́ faɣa-ɩ na ɩ́ cɛlɛ-wɛ.
Tǝnaɣa pǝ cɛpa pa ɩsɛntɔɔ na pá nyǝmɩ-ɩ. Ḿpʋ́ɣʋ́ ɩ mʋka yem kɛ́ pa hɛkʋ taa tǝna.
Tǝnaɣa pa tɔma tǝma sɩ: Aŋhaa, pǝtooli, tǝ yɔɣɔtaɣa na ɩ́ sɛɣɛsǝɣɩ-tʋɣʋ Ɩsɔ Tɔm kɛ mpaaʋ taa tɔ pǝ sʋʋ-tʋɣʋ teu tǝkaŋkaŋ na?
Tǝnaɣa tǝŋlaa naalɛ ɩnɩ ɩ kʋla kpakpaa na pá mǝlɩ Yosalɛm. Ɩlɛna pá maɣana pa naanʋwa na kʋlʋm ɩnɩ na pa taapalaa pa kotaa,
na pá tɔŋ sɩ: Tampana tɔɔ Tacaa fema. Simɔŋ na-ɩ.
Ḿpʋ́ɣʋ́ mpɛ pa maɣamaɣa pa kɛɛsa-wɛɣɛ mpi pǝ lapa-wɛɣɛ mpaaʋ taa tɔ, na ɩsǝna pa nyǝmna Yesu kɛ́ potopoto tǝfaɣalɛ tɔ.
Pa tɔŋna ḿpʋ́ɣʋ́ yɔɣɔtʋɣʋ, ɩlɛna Yesu maɣamaɣa lɩɩ pa hɛkʋ taa na ɩ́ tɔ-wɛ sɩ: Ɩsɔ ɩ́ hɛɛsɩ laŋa.
Tǝnaɣa sɔɣɔntʋ kpa-wɛ na pá tɔnǝŋ paakɩ. Pǝ taɣa pʋlʋ, paa nyǝmaɣa sɩ asǝnaalɩɩ kɛ́.
Tǝnaɣa Yesu tɔma-wɛ sɩ: Pepe tɔɔ kɛ́ mǝ pʋntʋ kpɛɛtǝɣɩ mpʋ? Na pepe tɔɔ kɛ́ ɩ́ lakɩ sika kɛ ḿpʋ́ɣʋ́ mǝ taa?
Ɩ́ nyǝnɩ ma niŋ na ma nɔɔhɛɛ na ɩ́ ná, maɣa te. Ɩ́ takɩ-m na ɩ́ ná. Ma wɛna tɔnʋɣʋ na mʋwa, ma fɛɩ ɩsɩɩ mpi pǝ naa yem tɔ.
Yesu yɔɣɔta mpʋ, ɩlɛna ɩ́ hʋ́lɩ́-wɛɣɛ ɩ niŋ na ɩ nɔɔhɛɛ.
Laŋhʋlʋmlɛ na piti wei ɩ kpa-wɛ tɔ pǝ katatǝlaɣa tɔɔ pa ta pǝsɩ na pá mʋ-tɩ. Tǝnaɣa ɩ pɔɔsa-wɛ sɩ: Ɩ́ wɛna tɔɣɔnaɣa nakǝlǝɣɩ cǝnɛ?
Ḿpʋ́ɣʋ́ pa kɔna-ɩ tinte kʋwɔpǝlɛ tilimle,
na ɩ́ mʋ na ɩ́ tɔɣɔ pa ɩsɛntaa.
Pǝ waalɩ kɛ́ ɩ tɔma sɩ: Ntǝɣɩ maa heela-mɛɣɛ waatʋ wei ma na-mɛ tɩɩ wɛɛ tɔ sɩ, ma tɔm nti nti paa ŋmaa Moisi takǝlasɩ taa na Ɩsɔ kʋyɔɣɔtʋtʋ tɛlǝsǝlaa nyǝŋsɩ taa na Yontu taa tɔ tɩɩ la.
Ḿpʋ́ɣʋ́ ɩ kula pa ɩsɛ sɩ pá cɛkǝna Ɩsɔ Tɔm takǝlasɩ.
Na ɩ heela-wɛ sɩ: Pa ŋmaawaɣa sɩ pǝ wɛɛ sɩ Mesii ká sɩ kɛ́ na ɩ ká fe pǝ kʋyɛɛŋ tooso nyǝŋkʋ wule.
Pǝ wɛɛ sɩ pá tɔkɩ ɩ hǝtɛ na pá lakǝna waasʋ kɛ piitimnaa tǝna, na pǝ́ hɔ yǝlaa na pá laɣasɩ tɔntɛ na pǝ́ hɩɩsɩ pa ɩsaɣatʋnaa. Ɩlɛ Yosalɛm kɛ paa caalǝna na pǝ́cɔ́.
Mɛɣɛlɛ mpa pa nawa na paa hʋ́lɩ́ pǝ tampana tɔ pǝ seeta nyǝ́ma.
Ma Caa tɔma sɩ ɩ ká la-mɛɣɛ kʋcɔɔʋ ŋku tɔ ma maɣamaɣa maa yelina na kʋ kɔɔ-mɛ. Ama ɩ́ ká caɣa Yosalɛm taa kɛ́ halǝna Ɩsɔ toma kɔɔ na a tii mǝ tɔɔ na pǝ́cɔ́.
Pǝ waalɩ kɛ́ Yesu kpaɣa-wɛ na pá lɩɩ ɩcatɛ waalɩ na pá wʋsǝna Petanii. Tǝnaɣa ɩ kʋsa ɩ niŋ na ɩsɔ na ɩ́ kooliɣi-wɛɣɛ Ɩsɔ kʋpantʋ.
Ɩ tɔŋna-wɛɣɛ koolee kɛ kooluɣu, ɩlɛna ɩ́ yele-wɛ na pǝ́ kpaasɩ-ɩ ɩsɔtaa.
Pɛlɛ pa tɛma-ɩ sɛɛʋ ɩlɛna pá mǝlɩ Yosalɛm na laŋhʋlʋmlɛ kʋɣɩ-wɛ.
Pa saasaɣa Ɩsɔ tǝsɛɛlɛ kɛ tam kɛ́ na pá saŋ Ɩsɔ.
Hatoo kancaalaɣa Tɔm ka wɛnna. Na Ɩsɔ cɔlɔɣɔ Tɔm ka wɛɛ, na Tɔm ɩnɩ ɩ ka tɩɩ kɛ́ Ɩsɔ kɛ́.
Ɩsɔ cɔlɔɣɔ ɩ ka wɛ hatoo kancaalaɣa.
Ɩ niŋ kɛ Ɩsɔ lapǝna pǝ tǝna. Pʋlʋ cǝcǝka fɛɩ mpi pǝ lapa na ɩ niŋ fɛɩ pǝ taa tɔ.
Ɩnɩ ɩ kiŋ kɛ weesuɣu ka wɛɛ, na weesuɣu ŋkʋ kʋ yelina na kɔkɔ kɔɔ yǝlaa kiŋ na pǝ́ naa-wɛ.
Kɔkɔ naakɩ sǝkpɛtʋɣʋ na sǝkpɛtʋɣʋ, ta teesi-kɛɣɛ paa pǝcɔ maɣamaɣa.
Ḿpʋ́ɣʋ́ Ɩsɔ tila ɩ tillu nɔɣɔlʋ, pa yaa-ɩ sɩ Yohaanɩ.
Ɩ́lɛ́ ɩ kɔma sɩ ɩ hʋ́lǝ́ɣɩ́ kɔkɔ ŋka ka naa mpʋ tɔ ka yaasi. Na ɩ kɔntɛ nyʋɣʋ ntɛ́ sɩ ɩ́ yɔɣɔtɩ na yǝlaa tǝna mʋ, na pá tǝŋ-tɩ.
Pǝ taɣa ɩnɩ ɩ maɣamaɣa ɩ kɛna kɔkɔ ŋkɛ. Ama ɩ kɔmaɣa sɩ ɩ kɛɛsǝɣɩ kɔkɔ ŋkɛ ka yaasi.
Kɔkɔ ŋkɛ ka tike ka kɛna tampana nyǝŋka, na ká kɔɔ antulinya taa na ká yele na yǝlaa tǝna naakɩ.
Tɔm ɩnɩ ɩ ka kɔma antulinya taa, paa na mpʋ antulinya tá nyǝmɩ-ɩ. Pǝyele ɩ niŋ kɛ Ɩsɔ ka lapǝna antulinya.
Ɩ maɣamaɣa ɩ tɛɣɛ ɩ kɔma. Ama ɩ tɛ nyǝ́ma ta mʋ-ɩ.
Paa na mpʋ lɛlaa mʋ-ɩ na pá tisi ɩ tɔm, ɩlɛna ɩ́ ha-wɛɣɛ toŋ sɩ pá pǝsɩ Ɩsɔ piya.
Pǝ taɣa ɩsɩɩ pa lʋla-wɛɣɛ kʋlʋlʋ kɛ Ɩsɔ piya, yaa pǝ kɛ́ yʋlʋ sɔɔlʋɣʋ tɔm, yaa yʋlʋ nɔkʋɣʋ tɔm. Ama Ɩsɔ lapǝna ɩ maɣamaɣa sɩ pá pǝsɩ ɩ piya.
Tɔm ɩnɩ ɩ pǝsa yʋlʋ tǝkpataa na ɩ́ kɔɔ na ɩ́ caɣa tá hɛkʋ, na ɩ pɛɛlɛɛ na ɩ tampana fɛɩna taka. Tǝ nawa ɩ teeli kɛ teu, teeli ɩnǝɣɩ Tacaa ha Pǝyaɣa ɩkpamlɛ.
Yohaanɩ ka yɔɣɔta ɩ tɔm na ɩ́ kpaalɩ sɩ: Ɩ tɔm kɛ maa yɔɣɔtaa, sɩ ma waalɩ nɔɣɔlʋ ká tɛ na ɩ́ kɔɔ, ɩlɛ ɩ kǝla-m. Pǝ taɣa pʋlʋ, pa lʋla-m tɔ, ma maɣana-ɩ kɛ́.
Ɩ kʋpantʋ sɔsɔɔntʋ tɔɔ, tá tǝna tǝ nɩɩ ɩ leleŋ pǝ tɩɩ fɛɩ. Ɩ lapa-tʋɣʋ kʋpantʋ kɛ tǝma tɔɔ, tǝnɛ tǝ tɛŋ na tǝnɛ tǝ lɛɛtǝɣɩ.
Moisi kiŋ kɛ tǝ hika kiiŋ. Ɩlɛna Yesu Kilisiti náá kɔna pɛɛlɛɛ na tampana pǝ tɔm.
Too tɔ, nɔɣɔlʋ ta nata Ɩsɔ. Ama Ɩsɔ Pǝyaɣa ɩkpamlɛ ŋka ka kɛ́ Ɩsɔ na ká wɛ ka Caa Ɩsɔ kiŋ tɔ, ŋkɛ ka lapǝna na yǝlaa nyɩ Ɩsɔ.
Waatʋ wei Yuta nyʋɣʋ nyǝ́ma kʋsa kɔtǝlaa na Lefii nyǝ́ma kɛ Yosalɛm na pá tili-wɛ sɩ pá polo pá pɔɔsɩ Yohaanɩ sɩ ɩ kɛ́ awe tɔ, nti Yohaanɩ ɩnɩ ɩ yɔɣɔtaa tɔɣɔlɔ:
Yohaanɩ ta kisi cɔʋ, ɩ tisa tampana kɛ́ sɩ: Ma ta kɛ Mesii.
Ɩlɛna tillaa mpɛ pá pɔɔsɩ Yohaanɩ sɩ: Ɩlɛ n kɛ́ awe? Ilii? Na ɩ́ cɔ sɩ: Ma ta kɛ Ilii. Pa tasa-ɩ sɩ: Nyaɣalɛ Ɩsɔ kʋyɔɣɔtʋtʋ tɛlǝsʋlʋ wei tɔ? Na ɩ́ cɔ sɩ: Aaɩ.
Tǝnaɣa pa taɣana-ɩ tɔm sɩ: Ɩlɛ n kɛ awe? Heeli-tʋ na tǝ́ polo tǝ́ heeli mpa pa tila-tʋ tɔ. Nyá maɣamaɣa n yaa nyá tɩ suwe?
Ḿpʋ́ɣʋ́ Yohaanɩ tɔma sɩ: Má, ma kɛ́ nɔɣɔlʋ wei ɩ yɔɣɔtǝɣǝna nɔɣɔ sɔsɔɣa kɛ wʋlaɣa tɛtʋ taa sɩ pá taɣanɩ Tacaa kɛ mpaaʋ na kʋ́ siɣisi teu. Ɩsɔ kʋyɔɣɔtʋtʋ tɛlǝsʋlʋ Ɩsayii ka yɔɣɔtǝna-tɩ.
Tillaa mpɛ paa kɛ́ Falisanaa.
Na pɛlɛ pa pɔɔsǝna-ɩ tǝcululu sɩ: Ye n ta kɛ Mesii, n ta kɛ Ilii, pǝyele n ta kɛ Ɩsɔ kʋyɔɣɔtʋtʋ tɛlǝsʋlʋ wei tɔ ɩlɛ, pepe tɔɔ kɛ́ n sɔɔ yǝlaa kɛ Ɩsɔ lʋm?
Ḿpʋ́ɣʋ́ Yohaanɩ cɔ-wɛ sɩ: Ma ɩlɛ lʋm kɛ ma sɔɔ-mɛ. Ama nɔɣɔlʋ wɛ mǝ hɛkʋ taa wei ɩ́ ta nyɩ tɔ.
Ma waalɩ ɩ́lɛ́ ɩ kɔŋ, ma ta tala má wɔɣɔsɩ ɩ nɔɔhɛɛ taa ntaŋkpala maɣamaɣa.
Pǝ tǝnaɣa mpʋ pǝ lapa Petanii kɛ Yaatanɩ pɔɣɔ waalɩ kɛ́ timpi Yohaanɩ sɔɔkaɣa yǝlaa kɛ Ɩsɔ lʋm tɔ.
Tɛʋ fema na Yohaanɩ na Yesu na ɩ́ kɔŋ ɩ kiŋ, ɩlɛna ɩ́ tɔ sɩ: Ɩɩ naa Ɩsɔ Ɩwǝyaɣa ŋka ka hɩɩsǝɣɩ antulinya ɩsaɣatʋ tɔɣɔlɛ?
Ɩ tɔm kɛ maa heela-mɛ sɩ: Ma waalɩ nɔɣɔlʋ ká tɛ na ɩ́ kɔɔ, ɩlɛ ɩ kǝla-m. Pǝ taɣa pʋlʋ, pa lʋla má tɔ, ma maɣana-ɩ kɛ́.
Ma taa nyɩ sɩ aweɣelɛ pʋntʋ ɩnɩ. Ama ma kɔmaɣa sɩ ma sɔɔ yǝlaa kɛ Ɩsɔ lʋm na lʋm sɩ pǝ́ la na Ɩsɛɣɛlɩ nyǝ́ma nyǝmɩ-ɩ.
Yohaanɩ tasa yɔɣɔtʋɣʋ tɔtɔ sɩ: Ma nana ma ɩsǝpǝle kɛ Ɩsɔ Feesuɣu, na kʋ wɛ ɩsɩɩ alukuku na kʋ tiina ɩsɔ na kʋ caɣa Yesu tɔɔ.
Ma taa nyǝnta Yesu. Ama Ɩsɔ wei ɩ tila-m sɩ má sɔ yǝlaa kɛ Ɩsɔ lʋm tɔ ɩnɩ ɩ heelina-m sɩ: Ń kɔma ń ná Feesuɣu tiiwa na kʋ́ caɣa yʋlʋ wei ɩ tɔɔ, pʋntʋ ɩnɩ ɩ́ ká sɔna yǝlaa kɛ Ɩsɔ lʋm na Feesuɣu Naŋŋtʋ.
Tɔʋ, ma ná mpʋ tɔɣɔ ma yɔɣɔtǝɣɩ tǝcɛɩcɛɩ sɩ ɩnɩ ɩ kɛna Ɩsɔ Pǝyalʋ.
Tɛʋ fema ɩlɛna Yohaanɩ wɛ tǝna tɔtɔ, ɩ́ na ɩ ɩfalaa taa naalɛ.
Ɩ kɔma na ɩ́ ná Yesu tɛɛ, ɩlɛna ɩ́ tɔ sɩ: Ɩɩ naa Ɩsɔ Ɩwǝyaɣa ntɛ́.
Yohaanɩ ɩfalaa naalɛ ɩnɩ ɩ nɩɩ mpʋ, ɩlɛna pá tǝŋ Yesu waalɩ.
Yesu pǝsǝna ɩ waalɩ tǝkpɛʋ na ɩ́ ná sɩ pa tǝŋǝɣɩ-ɩ, ɩlɛna ɩ́ pɔɔsɩ-wɛ sɩ: Pepeɣe ɩ́ pɛɛkǝɣɩ? Ɩlɛna ɩfalaa naalɛ ɩnɩ ɩ́ pɔɔsɩ-ɩ sɩ: Lapi, (Tacaa kɛ pa yaa mpʋ na pa tɛ taa.) Leɣe nyá tǝyaɣa?
Yesu cɔ-wɛ sɩ: Ɩ́ kɔɔ na ɩ́ ná. Ḿpʋ́ɣʋ́ Yohaanɩ ɩfalaa polaa na pá nyɩ Yesu tɛ, na ɩ́ na-wɛ pá la taanaɣa kɛ tǝna. (Waatʋ ɩnɩ tɔ ɩlim hʋʋwaɣa.)
Mpa pa naalɛ pa nɩɩ Yohaanɩ tɔm na pá tǝŋ Yesu tɔ pa taa lɛlʋ ntɛ́ Simɔŋ Piyɛɛ neu Antǝlɩɩ.
Na Antǝlɩɩ ɩnɩ ɩ sulina ɩ taalʋ Simɔŋ kɛ kancaalaɣa na ɩ́ heeli Simɔŋ sɩ: Tǝ hika Mesii. (Kilisiti kɛ pa yaa mpʋ na pa tɛ taa.)
Ɩlɛna Antǝlɩɩ kpaɣa Simɔŋ na ɩ́ pona Yesu kiŋ. Ḿpʋ́ɣʋ́ Yesu nyǝna-ɩ tǝpiŋŋ na ɩ́ tɔmɩ-ɩ sɩ: N kɛ́ Yohaanɩ pǝyalʋ Simɔŋ kɛ́, ɩlɛ kaɣana paa cuɣusɩ-ŋ sɩ Sefasɩ. (Piyɛɛ kɛ pa yaa mpʋ na pa tɛ taa.)
Tɛʋ fema, ɩlɛna Yesu luɣu la sɩ ɩ lɔkɩ ɩ tǝɣɩ Kalilee. Ḿpʋ́ɣʋ́ ɩ sula Filipʋ, na ɩ́ tɔmɩ-ɩ sɩ: Kɔɔ ń tǝŋɩ-m.
Filipʋ ka kɛ́ Antǝlɩɩ na Piyɛɛ pa ɩcatɛ Pɛtɛsaita tʋ kɛ́.
Pǝ waalɩ kɛ́ Filipʋ nawa Natanayɛɛ na ɩ́ heeli-ɩ sɩ: Wei ɩ tɔm Moisi ka ŋmaa kʋsǝsɩɩtʋ takǝlaɣa taa na Ɩsɔ kʋyɔɣɔtʋtʋ tɛlǝsǝlaa náá yɔɣɔtɩ tɔtɔ tɔ, tǝ hika-ɩ pǝnɛ. Ɩnǝɣǝlɛ Nasalɛtɩ tʋ Yosɛɛfʋ pǝyalʋ Yesu.
Tǝnaɣa Natanayɛɛ nɔɣɔ tǝkpaʋ sɩ: Kʋpantʋ natǝlɩ tǝ wɛɛ sɩ tɩɩ lɩɩna Nasalɛtɩ? Ɩlɛna Filipʋ cɔ-ɩ sɩ: Kɔɔ na ń nana nyá ɩsǝlɛ.
Yesu nawa Natanayɛɛ na ɩ́ kɔŋna ɩ tɔɔ, ɩlɛna ɩ́ yɔɣɔtɩ sɩ: Ɩsɛɣɛlɩ tʋ maɣamaɣa ntɔ cǝnɛ. Pɔpɔtiya tɩɩ fɛɩ ɩ kiŋ kɛ paa pǝcɔ.
Ḿpʋ́ɣʋ́ Natanayɛɛ pɔɔsa-ɩ sɩ: Leɣe n nyǝmna-m? Ḿpʋ́ɣʋ́ Yesu cɔ-ɩ sɩ: Ma na-ŋ fiki tʋɣʋ tɛɛ na pǝ́cɔ́ Filipʋ yaa-ŋ.
Tǝnaɣa Natanayɛɛ tɔma sɩ: Ama Tacaa, n kɛ́ Ɩsɔ Pǝyalʋ, Ɩsɛɣɛlɩ nyǝ́ma wulaʋ sɔsɔ kɛ́.
Ḿpʋ́ɣʋ́ Yesu cɔ-ɩ sɩ: Ɩsɩɩ ma heeluɣuu-ŋ sɩ ma na-ŋ fiki tʋɣʋ tɛɛ tɔɣɔlɛ n mʋ-tɩ yaa? N ká tɛ na ń na mpi pǝ kǝla tǝnɛ ɩnɩ tǝkpataa tɔ.
Ḿpʋ́ɣʋ́ Yesu tɔma sɩ: Tamapana kɛ ma heeliɣi-mɛ yoo, maa cɛsǝɣɩ. Ɩ́ ká tɛ na ɩ́ ná ɩsɔtɔnʋɣʋ tʋlaa na Ɩsɔ ɩsɔtaa tillaa tǝŋǝɣɩ Yʋlʋ Pǝyaɣa má na pá kpaa na pá tiiki.
Kʋyakʋ tooso nyǝŋkʋ wule pa kpa pɛɛlɔ kɛ Kalilee Kana taa, na Yesu too polo.
Na pá yaa Yesu na ɩ ɩfalaa tɔtɔɣɔ akpaɣalɛ ńtɛ́ tǝ taa.
Tǝnaɣa sʋlʋm tɛma, ɩlɛna Yesu too heeli Yesu sɩ: Pa sʋlʋm tɛma.
Ḿpʋ́ɣʋ́ Yesu cɔ ɩ too sɩ: Alʋ nyá, nyaa heelina-m na pǝ́cɔ́ má lá na? Ma waatʋ ta tata.
Tǝnaɣa Yesu too heela tǝmlɛ nyǝ́ma sɩ: Ye ɩ́ heela-mɛɣɛ nti ɩ́ la ntɩ.
Pɛɛ ŋkpaaŋ naatoso wei ɩ taa Yuta nyǝ́ma alʋwala lʋm ka wɛɛ tɔ ɩ ka wɛ tǝna, na paa ɩ taa ŋku kʋ tɔkɩ ɩsɩɩ liitilinaa nɩɩnʋwa (100) kɛ́ mpʋ.
Ḿpʋ́ɣʋ́ Yesu tɔma tǝmlɛ nyǝ́ma sɩ: Ɩ́ suuli ŋkpaaŋ ɩnǝɣɩ lʋm. Tǝnaɣa pa suulina ɩ nɔɔsɩ tǝke tǝke.
Ɩlɛna ɩ́ tɔ-wɛ sɩ: Tɔʋ, pǝnɛntɛ ɩ́ cosi lʋm mpɩ na ɩ́ pona kʋtɔɣɔʋ tallʋ ɩlɛ. Ḿpʋ́ɣʋ́ tǝmlɛ nyǝ́ma cosaa na pá pona kʋtɔɣɔʋ tallʋ.
Ɩlɛna tallʋ tǝŋ lʋm mpi pǝ pǝsa sʋlʋm kɛ mpʋ tɔ. Ama ɩ ta nyɩ timpi sʋlʋm mpɩ pǝ lɩɩnaa tɔ. Ɩlɛ tǝmlɛ nyǝ́ma mpa paa cosa lʋm tɔ pɛlɛ pa nyǝmá. Ḿpʋ́ɣʋ́ tallʋ yaa akpaɣalʋ,
na ɩ́ tɔmɩ-ɩ sɩ: Sʋlʋm kʋpam kɛ yǝlaa tǝna caalǝɣǝna lǝsʋɣʋ, na pǝ́ kɔma na pa tǝna pá haɣa ɩlɛ, pa tǝkǝna mpi pǝ ta tʋlɩ tɔ. Ama nyá, nyá sʋlʋm kʋpam ná wɛ halǝna nɔɔnɔɔ.
Piti tǝmlɛ kancaalaɣa nyǝntɛ nte Yesu lapa Kalilee Kana taa tɔɣɔlɛ. Na piti tǝmlɛ ntɛɣɛ ɩ hʋlǝna ɩ teeli, na ɩ ɩfalaa tɛna-ɩ na pa taa.
Pǝlɛ pǝ waalɩ ɩlɛ, Yesu na ɩ too na ɩ newaa na ɩ ɩfalaa pa pola Kapǝnahum na pá caɣa tǝnaɣa wɛɛ naalɛ, ɩlɛ pa ta taaŋɩ.
Yuta nyǝ́ma Tɛɛʋ acima wʋsaa, ɩlɛna Yesu polo Yosalɛm.
Ḿpʋ́ɣʋ́ ɩ maɣana naaŋ na heeŋ na alukukunaa pɛɛtǝlaa caɣa Ɩsɔ tǝsɛɛlɛ taa, na liɣitee yɔkǝlaa náá caɣa pɛlɛ pa taapǝlǝnaa tɛɛ.
Tǝnaɣa Yesu kpaɣa ŋmɩɩsɩ na ɩ́ kuntili-sɩ na ɩ́ tɔɣɔnna pa tǝnaɣa Ɩsɔ tǝsɛɛlɛ taa, pa na pa heeŋ na pa naaŋ tɔtɔ. Na ɩ́ ŋmɩɩsɩ liɣitee yɔkǝlaa liɣitee kɛ atɛ, na ɩ́ pǝsɩ pa taapǝlǝnaa kɛ alele.
Ɩlɛna ɩ́ holina alukukunaa pɛɛtǝlaa sɩ: Ɩ́ lǝsɩ-wɛɣɛ cǝnɛ. Ɩ́ taa pǝsɩ ma Caa tǝyaɣa kɛ kʋyakʋ kɛ mpʋ.
Ḿpʋ́ɣʋ́ ɩ ɩfalaa tɔɔsaa sɩ pa ŋmaawa Ɩsɔ Tɔm taa sɩ: Haɩ Ɩsɔ, ma luɣu sʋʋ nyá tǝyaɣa tǝmlɛ kɛ́ ɩsɩɩ yem na kpɛtɛ.
Tǝnaɣa Yuta nyǝ́ma tǝŋa-ɩ tǝkpɩɩ sɩ: Piti tǝmlɛ nteɣe n ka la-tʋ na pǝ́cɔ́ tǝ́ nyɩ sɩ pǝ ha-ŋ mpaaʋ sɩ ń la ɩsǝntɔ ɩnɩ?
Ḿpʋ́ɣʋ́ Yesu cɔ-wɛ sɩ: Ɩ́ yɔkɩ Ɩsɔ tǝsɛɛlɛ tǝnɛ, na maa taɣanɩ-tɛɣɛ ŋmaʋ kɛ kʋyɛɛŋ tooso taa.
Ḿpʋ́ɣʋ́ Yuta nyǝ́ma tɔma-ɩ sɩ: Pɩɩsɩ nɩɩlɛ na naatoso kɛ pa ŋma Ɩsɔ tǝsɛɛlɛ tǝnɛ, na nyaa ŋmaa-tɛɣɛ kʋyɛɛŋ tooso taa?
Ama Yesu maɣamaɣa ɩ tǝɣɩ ɩ yaakaɣa mpʋ sɩ Ɩsɔ tǝsɛɛlɛ.
Pǝ tɔɔ kɛ́ waatʋ wei Yesu kɔma na ɩ́ sɩ na ɩ́ fe tɔ, ɩ ɩfalaa tɔɔsaa sɩ ɩ ka yɔɣɔta-tɩ. Halǝna pá tɛ pa taa na Ɩsɔ Tɔm na Yesu kʋyɔɣɔtʋtʋ tɔtɔ.
Yesu wɛʋ Yosalɛm kɛ Tɛɛʋ acima tɔɔ kɛ́ mpʋ tɔ, yǝlaa paɣalɛ nawa piti tǝma nna ɩ lakaɣa tɔ na pá mʋ-ɩ kpakpaa tǝkpa sɩ ɩnǝɣɩ.
Ama Yesu ná tá tɛ-wɛ na ɩ taa. Pǝ taɣa pʋlʋ, ɩ nyǝmá pa tǝnaɣa teu kɛ́.
Pǝ fɛɩ sɩ nɔɣɔlʋ ɩ́ sɛɣɛsɩ-ɩ pa tɔm na pǝ́cɔ́. Ɩ maɣamaɣa ɩ nyǝmá mpi pǝ wɛ yʋlʋ taa tɔ.
Apalʋ nɔɣɔlʋ ɩ ka wɛnna Falisanaa taa na pá yaa-ɩ sɩ Nikotɛm. Ɩ kɛ́ Yuta nyʋɣʋ nyǝ́ma taa lɛlʋ.
Ḿpʋ́ɣʋ́ ɩ pola Yesu kiŋ kɛ ahoo naalɩ na ɩ́ yɔɣɔtɩ-ɩ sɩ: Tacaa, tǝ nyǝmá sɩ Ɩsɔ kɔnna-ŋ sɩ ń sɛɣɛsɩ-tʋ. Pǝ taɣa pʋlʋ, nɔɣɔlʋ fɛɩ wei ɩ pǝsǝɣɩ na ɩ́ la piti tǝma ɩsɩɩ n lakʋɣʋ tɔ na pǝ́ tá kɛna Ɩsɔ toŋ.
Yesu cɔ-ɩ sɩ: Tampana kɛ ma heeliɣi-ŋ yoo, maa cɛsǝɣɩ, ye pǝ ta lɛlɩ yʋlʋ kɛ lʋlʋɣʋ, ɩ kaa na Ɩsɔ Kawulaɣa.
Tǝnaɣa Nikotɛm pɔɔsa-ɩ sɩ: Ɩsǝnaɣalɛ pɩɩ taɣanɩ yʋlʋ kɛ lʋlʋɣʋ na ɩ́ tɛma sɔsɔ kɛ lapʋ? Ama ɩ kaa pǝsɩ na ɩ́ lɛlɩ ɩ too lotu taa kɛ́ sʋʋʋ na pǝ́ taɣanɩ-ɩ lʋlʋɣʋ?
Yesu cɔ-ɩ sɩ: Tampana kɛ ma heeliɣi-ŋ yoo, maa cɛsǝɣɩ, ye pǝ ta lʋlɩ-ŋ na lʋm na Feesuɣu, n kaa sʋʋ Ɩsɔ Kawulaɣa.
Yʋlʋ kɛ yʋlʋ lʋlǝɣɩ. Ama Ɩsɔ Feesuɣu lʋlʋɣʋ wɛna pǝ mpaa, na pǝlɛ pǝ wɛ yʋlʋ taa tɔm kɛ́.
Taa la piti na nti ma heela-ŋ sɩ pǝ wɛɛ sɩ mǝ tǝna pɩɩ lɛlɩ-mɛɣɛ lʋlʋɣʋ tɔ tǝ tɔɔ.
Nyǝnɩ, heelim makɩ timpi pǝ luɣu wɛɛ tɔɣɔ, na ń nɩɩkɩ pǝ taŋ. Pǝyele n ta nyɩ pǝ tǝlɩɩlɛ yaa pǝ tǝpote. Wei Ɩsɔ Feesuɣu lʋlaa tɔ ɩ wɛ mpʋ tɔtɔ.
Ḿpʋ́ɣʋ́ Nikotɛm tɔma sɩ: Ɩsǝnaɣalɛ mpʋ?
Ɩlɛna Yesu cɔ-ɩ sɩ: Halɩ mɛɣɛlɛ Ɩsɛɣɛlɩ sɛɣɛsǝlaa sɔsaa na ń ta cɛkǝna tɔm tǝnɛ?
Tampana kɛ ma heeliɣi-ŋ yoo, maa cɛsǝɣɩ, tǝ nyǝmá nti tǝ yɔɣɔtǝɣɩ tɔ na nti tǝ nawa tɔ ntǝɣɩ tǝ kɛɛsǝɣɩ-mɛ. Pǝ na pǝ mpʋ tɔ mɩɩ caa tá tɔm mʋɣʋ.
Ɩsǝna pǝ tɔŋa lapʋ kɛ atɛ cǝnɛ tɔɣɔlɛ ma heeliɣi-mɛ na ɩɩ saŋ mʋɣʋ. Ɩlɛ ye ma kɛɛsa-mɛɣɛ ɩsǝna pǝ wɛ ɩsɔtaa tɔ, mǝ taa aweɣelɛ mʋlʋ?
Nɔɣɔlʋ ta kpata ɩsɔtaa ye pǝ taɣa Yʋlʋ Pǝyaɣa má wei ma lɩɩna ɩsɔtaa na má tii tɔ ma paasi.
Ɩsɩɩ Moisi ka tʋɣʋ nyǝɣǝlʋɣʋ kʋsɛɛmʋɣʋ tʋm kɛ tesika nyʋɣʋ taa na ɩ́ siki wʋlaɣa tɛtʋ taa tɔ, mpʋ ɩnɩ tɔtɔɣɔ pǝ wɛɛ sɩ paa kpaasɩ Yʋlʋ Pǝyaɣa má.
Ɩlɛna yǝlaa mpa pa tǝna paa mʋ ma tɔm tɔ pá hiki weesuɣu ŋku kɩɩ tɛŋ tɔ.
Pǝ taɣa pʋlʋ, Ɩsɔ sɔɔla yǝlaa tǝnaɣa sɔsɔm, halǝna ɩ́ caŋ ɩ́ ha ɩ Pǝyaɣa ɩkpamlɛ, sɩ pa tǝna mpa paa tǝŋ ka tɔm tɔ, pá taa sɩ, ama pá hiki weesuɣu ŋku kɩɩ tɛŋ tɔ.
Pǝ taɣa ɩsɩɩ yǝlaa tɔm kʋɣʋ tɔɔ kɛ́ Ɩsɔ tila ɩ Pǝyaɣa. Ama pa nyʋɣʋ yapʋ tɔɔ kɛ́.
Paa kʋɣɩ wei ɩ tǝŋa ka tɔm tɔ pʋntʋ tɔm. Ama wei ɩɩ tǝŋǝɣɩ ka tɔm tɔ, pʋntʋ tɔm tɛma sǝpʋ, ɩ ta tǝŋ Ɩsɔ Pǝyaɣa ɩkpamlɛ tɔm tɔ pǝ tɔɔ.
Pa tɔm sǝpa timpi tɔɣɔlɛ sɩ fǝtǝla wei ɩ naakɩ tɔ ɩ kɔma antulinya taa, na yǝlaa sɔɔlɩ sǝkpɛtʋɣʋ na pá kisi-ɩ pa lakasɩ ɩsaɣasɩ tɔɔ.
Ye wei ɩ lakɩ ɩsaɣatʋ ɩ taa kpaakǝna fǝtǝla ɩnǝɣɩ. Ɩɩ kpǝtǝɣǝna-ɩ sɩ pǝ taa kɔɔ na ɩ́ la na pǝ́ ná ɩ ɩsaɣatʋ tɔɔ.
Ama wei ɩ tǝŋǝɣɩ tampana tɔ ɩ kpǝtǝɣǝna fǝtǝla ɩnǝɣɩ sɩ ɩ́ la na pǝ́ ná tǝcɛɩcɛɩ sɩ Ɩsɔ nɩɩnaʋ tɔɔ kɛ́ ɩ lakɩ mpʋ.
Pǝlɛ pǝ waalɩ kɛ́ Yesu na ɩ ɩfalaa pa kʋla tǝna na pá polo Yuta tɛtʋ taa, na ɩ́ na-wɛ pá caɣa tǝnaɣa wɛɛ naalɛ, na ɩ sɔɔkɩ yǝlaa kɛ Ɩsɔ lʋm.
Yohaanɩ ná sɔɔkaɣa yǝlaa kɛ Ɩsɔ lʋm tɔtɔɣɔ Ayinʋŋ kɛ Salim kiŋ. Lʋm ka wɛ tǝnaɣa sɔsɔm kɛ́. Yǝlaa kɔŋaɣa Yohaanɩ kiŋ na ɩ́ sɔɔkɩ-wɛɣɛ Ɩsɔ lʋm.
Waatʋ ɩnɩ tɔ pa ta tǝkǝta Yohaanɩ kɛ salǝka.
Ḿpʋ́ɣʋ́ Yohaanɩ ɩfalaa taa lɛlaa na Yuta tʋ nɔɣɔlʋ pa sʋʋ hɔm kɛ Ɩsɔ sɛɛʋ kɔtasɩ nsi yʋlʋ taɣanǝɣǝna ɩ tɩ tɔ sɩ tɔɔ.
Ḿpʋ́ɣʋ́ pa pola Yohaanɩ kiŋ na pá pɔɔsɩ-ɩ sɩ: Tacaa, n tɔɔsa yʋlʋ wei ɩ tɔm n ka heela-tʋ na nyá na-ɩ ɩ́ ka wɛ Yaatanɩ waalɩ tɔ ɩ tɔɔ? Nyǝnɩ pǝnɛntɛ ɩnɩ ɩ sɔɔkǝna ntɛɣɛ yǝlaa kɛ Ɩsɔ lʋm, na pa tǝna pá puki ɩ kiŋ.
Ɩlɛna Yohaanɩ cɔ-wɛ sɩ: Yʋlʋ ɩɩ hikiɣi pʋlʋɣʋ yem na Ɩsɔ tá ha-ɩ-wɩ.
Mǝ maɣamaɣa ɩ́ pǝsǝɣɩ na ɩ́ lǝsɩ ma aseeta sɩ ma yɔɣɔtaa sɩ ma ta kɛ Mesii. Ama ma tɛɛ ɩ nɔɣɔ kɛ kʋtɛɛ.
Akpaɣalʋ tǝnna asasaalʋ. Ama akpaɣalʋ taapalʋ sǝŋa tǝna na ɩ́ kema ŋkpaŋŋ. Pǝ kɔma na ɩ́ nɩɩ akpaɣalʋ nɔɣɔ, ɩlɛ ɩ laŋlɛ hʋlʋmɩ sɔsɔm. Mpʋ ɩnɩ tɔtɔɣɔ ma laŋlɛ hʋlʋmaa, na pǝnɛntɛ pǝ maɣa-m teu.
Pǝ wɛɛ sɩ Yesu ɩ́ pɩɩkǝna na maa sǝkɩ.
Wei ɩ lɩɩna ɩsɔtaa tɔ ɩnɩ ɩ kǝlǝna pǝ tǝna. Na wei ɩ́lɛ́ ɩ wɛ atɛ cǝnɛ tɔ, ɩ kɛ́ atɛ nyǝŋ kɛ́, na atɛ nyǝntʋ kɛ ɩ yɔɣɔtǝɣɩ. Ama wei ɩ lɩɩna ɩsɔtaa tɔ ɩnɩ ɩ kǝlǝna pǝ tǝna.
Na ɩ yɔɣɔtǝɣɩ mpi ɩ nawa na ɩ́ nɩɩ tɔ pǝ tɔm, ama nɔɣɔlʋ ɩɩ mʋɣɩ ɩ tɔm.
Ɩlɛ wei ɩ́ tɩɩ mʋ ɩ tɔm, pʋntʋ tisina ntɛ́ sɩ Ɩsɔ yɔɣɔtǝɣɩ tampana.
Wei Ɩsɔ tilaa tɔ pʋntʋ yɔɣɔtǝɣɩ Ɩsɔ tɔm kɛ́. Pǝ taɣa pʋlʋ, Ɩsɔ cɛlǝɣɩ-ɩ ɩ Feesuɣu tǝnaɣa.
Tacaa sɔɔla ɩ Pǝyaɣa na ɩ́ tʋ pǝ tǝnaɣa ka niŋ taa.
Ye wei ɩ́ nɩɩna Pǝyaɣa ɩ tɛma weesuɣu ŋku kɩɩ tɛŋ tɔɣɔ hikuɣu. Ama wei ɩ́ kisa Ɩsɔ Pǝyaɣa kɛ nɩɩnaʋ tɔ ɩ laŋaa kɛ́, na Ɩsɔ mʋna-ɩ na pááná kɛ tam kɛ́ ḿpʋ́ɣʋ́.
Falisanaa nɩɩwa sɩ Yesu hikiɣi tǝŋlaa na ɩ́ sɔɔkɩ-wɛɣɛ Ɩsɔ lʋm na pǝ́ kǝlǝɣɩ Yohaanɩ.
Pǝ́cɔ́ pǝ taɣa Yesu maɣamaɣa sɔɔkaɣana-wɛɣɛ Ɩsɔ lʋm, ama ɩ ɩfalaa kɛ́.
Yesu kɔma na ɩ́ nɩɩ sɩ Falisanaa nɩɩ mpʋ, ɩlɛna ɩ́ kʋlɩ Yuta tɛtʋ taa na ɩ́ mǝnna Kalilee tɛtʋ taa.
Na pǝ wɛɛ sɩ Samalii nyǝŋkʋ kɛ ɩ́ tǝŋ.
Ḿpʋ́ɣʋ́ Yesu wʋsǝna Samalii ɩcatɛ natǝlɩ nte pa yaa sɩ Sikaa tɔ, na tǝ kpǝtǝna tɛtʋ nti Yakɔpʋ ka ha ɩ pǝyaɣa Yosɛɛfʋ tɔ.
Na Yakɔpʋ lɔkɔ ka wɛ tǝna. Tɔntɛ nɩɩ Yesu ɩlɛna ɩ́ caɣa lɔkɔ nɔɣɔ, na waatʋ ɩnɩ ilim sikaa.
Ḿpʋ́ɣʋ́ Samalii alʋ nɔɣɔlʋ kɔma lʋm luɣu, na Yesu sǝlǝmɩ-ɩ sɩ: Ha-m lʋm na má nyɔɔ.
Waatʋ ɩnɩ Yesu ɩfalaa ka tɛma tɛɛʋ kɛ ɩcatɛ taa kɛ́ kʋtɔɣɔʋ yapʋ.
Samalii alʋ cɔ-ɩ sɩ: Pepe tɔɔ kɛ́ nyaɣa Yuta tʋ na ń sǝlǝmǝɣɩ-m lʋm sɩ n nyɔɔ. Pǝ́cɔ́ maɣa Samalii tʋ? (Pǝ taɣa pʋlʋ tɔɔ, Yuta nyǝ́ma na Samalii nyǝ́ma paa suliɣi.)
Ḿpʋ́ɣʋ́ Yesu cɔ-ɩ sɩ: Ye n ka cɛkǝna mpi Ɩsɔ haakɩ tɔ, na ń ka nyǝmá wei má ma sǝlǝmǝɣɩ-ŋ lʋm kʋnyɔnyɔɔm kɛ ɩsǝntɔ tɔ, nyá maɣamaɣa n ka laalǝna-m sǝlǝmʋɣʋ na maa ha-ŋ weesuɣu lʋm.
Ḿpʋ́ɣʋ́ alʋ cɔ Yesu sɩ: Ma cɛ, n fɛɩna kʋlulunaʋ ŋku n ká luna tɔ. Pǝ́cɔ́ lɔkɔ ná tɩɩ lumaa. Ɩlɛ leɣe n ká hiki weesuɣu lʋm mpɩ?
Tá lɔŋcɛ Yakɔpʋ hulina lɔkɔ ɩnɛ na táá maɣana-ɩ. Halɩ Yakɔpʋ na ɩ piya na ɩ kalǝkǝŋ pa nyɔɔ lɔkɔ ɩnɩ ɩ lʋm. Ɩlɛ n hʋʋ sɩ n kǝla ɩlɛ?
Ḿpʋ́ɣʋ́ Yesu cɔ alʋ sɩ: Wei ɩ́ nyɔɔ lɔkɔ ɩnɛ ɩ lʋm lʋkɔtʋ tasǝɣɩ-ɩ kpaʋ kɛ́.
Ama wei ɩ́ nyɔɔ lʋm mpi maa ha-ɩ tɔ, lʋkɔtʋ ɩɩ lɛlǝɣɩ-ɩ kpaʋ paa pǝlee. Pǝ taɣa pʋlʋ, lʋm mpi maa ha-ɩ tɔ pɩɩ la ɩ taa kɛ́ lʋm sɛɛlʋ wei ɩ cɛtǝɣɩ tɔ. Halǝna ɩ́ hiki weesuɣu ŋku kɩɩ tɛŋ tɔ na ɩ kiŋ.
Ḿpʋ́ɣʋ́ alʋ cɔ Yesu sɩ: Ma cɛ ha-m lʋm mpɩ, ɩlɛ lʋkɔtʋ kaa tasa-m kpaʋ, na má taa tasa cǝnɛɣɛ mǝlʋɣʋ kɛ lʋm luɣu.
Ḿpʋ́ɣʋ́ Yesu tɔma alʋ sɩ: Polo ń yaa nyá paalʋ na nyá na-ɩ ɩ́ kɔɔ cǝnɛ.
Ḿpʋ́ɣʋ́ alʋ cɔwa sɩ: Ma fɛɩna apalʋ. Ɩlɛna Yesu cɔ alʋ sɩ: Tampana kɛ n yɔɣɔtaa sɩ n fɛɩna apalʋ.
Pǝ taɣa pʋlʋ, n tɛma apalaa kakpasɩ kɛ saaʋ, na wei ɩ tɛ n tɩɩ wɛ kaɣana ɩsǝntɔ tɔ n wɛ yem, pǝ taɣa nyá paalʋ. Pǝ tɔɔ kɛ́ nyá tɔm wɛna tampana.
Ḿpʋ́ɣʋ́ alʋ cɔ Yesu sɩ: Tacaa, ma naa sɩ n kɛ́ Ɩsɔ kʋyɔɣɔtʋtʋ tɛlǝsʋlʋ.
Ta lɔŋcɛnaa sɛɛkaɣa Ɩsɔ kɛ́ pʋɣʋ kʋnɛ kʋ tɔɔ. Ama Yuta nyǝ́ma mɛ mǝ tɔŋ sɩ ye paa sɛɛ Ɩsɔ Yosalɛm kɛ́.
Ḿpʋ́ɣʋ́ Yesu cɔ alʋ sɩ: Alʋ nyá nɩɩ ma tɔm, pɩɩ kɔɔ tɔ, Tacaa Ɩsɔ sɛɛʋ kaa wɛɛ tǝntǝmlɛ tɔm, sɩ pʋɣʋ kʋnɛ kʋ tɔɔ yaa Yosalɛm.
Samalii nyǝ́ma mɛ ɩ́ ta nyɩ wei ɩ́ sɛɛkɩ tɔ. Ama Yuta nyǝ́ma ta tá nyǝmá wei tá sɛɛkɩ tɔ. Pǝ taɣa pʋlʋ, Yuta nyǝ́ma kiŋ kɛ Ɩsɔ sɛɛʋ mpi pǝ waasǝɣɩ tɔ pǝ wɛɛ.
Ama pǝ wɛɛ pɩɩ kɔɔ, halɩ pǝ tɩɩ tɛma kɔntɛ te, na mpa pa sɛɛkɩ Ɩsɔ na tampana tɔ paa sɛɛ-ɩ hatoo pa taa kɛ́ na cɛsʋɣʋ fɛɩ. Ɩsɔ sɛɛlaa ɩsɩɩ mpʋ wɛɣɛ Caa Ɩsɔ sɔɔlaa.
Ɩsɔ ɩɩ naa ɩsɛntɔɔ, pǝ tɔɔ kɛ́ mpa pa sɛɛ-ɩ tɔ, pǝ taɣa ɩsɛntɔɔ kɛ paa sɛɛ. Ama pa taanaa kɛ́ na cɛsʋɣʋ fɛɩ.
Ḿpʋ́ɣʋ́ alʋ cɔ Yesu sɩ: Ma nyǝmá sɩ Mesii wei pa yaa sɩ Kilisiti tɔ ɩ ká kɔɔ te, ye ɩ́lɛ́ ɩ kɔma, ɩ ká kilisi-tʋɣʋ pǝ tǝna.
Ḿpʋ́ɣʋ́ Yesu cɔ alʋ sɩ: Ma wei ma yɔɣɔtǝɣǝna-ŋ ɩsǝntɔ tɔ, maɣalɛ Mesii ɩnɩ.
Yesu na alʋ pa tɔŋna yɔɣɔtaɣa kɛ ḿpʋ́ɣʋ́ ɩlɛna ɩ ɩfalaa tala, na pǝ́ la-wɛɣɛ piti kɛ́ mpi pǝ tɔɔ ɩ na alʋ taka pa yɔɣɔtǝɣɩ tɔ. Paa na mpʋ pa taa nɔɣɔlʋ ta pɔɔsɩ sɩ: Pepeɣe n caa ɩ kiŋ? Yaa ntiɣi nyá yɔɣɔtǝɣǝna-ɩ?
Tǝnaɣa alʋ mǝŋna ɩ hǝyaɣa na ɩ́ sɩɩ. Ɩlɛna ɩ́ mǝlɩ ɩcatɛ taa na ɩ́ yaa yǝlaa sɩ:
Ɩ́ kɔɔ na ɩ́ ná apalʋ nɔɣɔlʋ wei ɩ kpaɣa pǝ tǝna mpi tuu ma lapa tɔ na ɩ́ kɛɛsɩ. Ɩ ta kɛ Mesii yee?
Ḿpʋ́ɣʋ́ yǝlaa lɩɩ ɩcatɛ taa na pá puki Yesu kiŋ.
Alʋ ɩnɩ ɩ tɛɛ mpʋ tɔ, na ɩ ɩfalaa náá tɔŋna-ɩ tɛɛkʋɣʋ kɛ́ sɩ: Tacaa n kaa tɔɣɔ mpʋ?
Ama Yesu cɔ-wɛ sɩ: Tɔɣɔnaɣa ŋka ma tɔkɩ tɔ ɩ ta nyɩ-kɛ.
Ḿpʋ́ɣʋ́ Yesu ɩfalaa pɔɔsa tǝma sɩ: Nɔɣɔlʋ kɔna-ɩ tɔɣɔnaɣa kɛ yee?
Tǝnaɣa Yesu cɔ-wɛ sɩ: Ma tɔɣɔnaɣa ntɛ́ wei ɩ tila-m tɔ ɩ luɣu nyǝntʋ lapʋ, na ɩ tǝmlɛ nte ɩ hʋla-m sɩ má la tɔ tǝ yoosuɣu.
Mɛ mǝ tɔŋ sɩ: Pǝ kaasa ɩsɔtʋnaa liɣiti na kʋmtʋ tala. Ama má, ma heeliɣi-mɛ sɩ, ɩ́ kʋsɩ mǝ ɩsɛ na ɩ́ na ɩsǝna kʋtɔɣɔʋ sɛɛna tawa na kʋ taŋa kʋntaa tɔ.
Kʋntʋ wei ɩ kʋŋ tɔ, ɩ tɔŋa ɩ kʋfɛlʋɣʋ hikuɣu kɛ́, na ɩ́ nyǝkǝɣɩ pee tɔtɔɣɔ ɩ weesuɣu ŋku kɩɩ tɛŋ tɔ kʋ tɔɔ. Mpʋ pǝ lakǝna na tuulu na kʋntʋ pá kpɛntǝɣɩ yɔɔlʋɣʋ.
Pǝ tɔɔ kɛ́ tɔm nti pa yɔɣɔtǝɣɩ tɔ tǝ wɛna tampana sɩ: Lɛlʋ tuuki kɛ́ na lɛlʋ náá kʋ.
Mpʋ tɔtɔɣɔ, ma tila-mɛ sɩ ɩ́ kʋ halǝm mpi ɩ́ taa hala tɔ. Lɛlaa ná halaa na kaɣana pǝ waasǝɣɩ-mɛ.
Ɩcatɛ ńtɛ́ tǝ taa Samalii nyǝ́ma paɣalɛ mʋ Yesu tɔm kɛ tɔm nti alʋ ka yɔɣɔtaa tǝfoo sɩ: Ɩ kpaɣa pǝ tǝna mpi tuu ma lapa tɔ na ɩ́ kɛɛsɩ tɔ tǝ tɔɔ.
Waatʋ wei Samalii nyǝ́ma tala Yesu kiŋ na pá na-ɩ tɔ, pa wiina-ɩ sɩ ɩ́ la wɛɛ naalɛɣɛ pa kiŋ. Ɩlɛna ɩ́ caɣa tǝnaɣa kʋyɛɛŋ naalɛ.
Pǝ kɔma na pá nɩɩ ɩ maɣamaɣa ɩ kʋyɔɣɔtʋtʋ, ɩlɛna yǝlaa samaa kɛ sɔsɔm tasa ɩ tɔm kɛ mʋɣʋ.
Na pá tɔŋ alʋ sɩ: Pǝnɛntɛ pǝ taɣa nti n heela-tʋ tɔ tǝ tɔɔ tike kɛ tǝ mʋ ɩ tɔm. Ama tá maɣamaɣa tǝ nɩɩna tá ŋkpaŋŋ na tǝ tɛma tá taa sɩ, tampana ɩ kɛ́ antulinya Waasʋlʋ.
Yesu lapa kʋyɛɛŋ naalɛɣɛ tǝna, ɩlɛna ɩ́ kʋlɩ na ɩ́ tɛɛna Kalilee.
Yesu maɣamaɣa ka tɛma yɔɣɔtʋɣʋ sɩ: Nɔɣɔlʋ ɩɩ tʋɣʋna Ɩsɔ kʋyɔɣɔtʋtʋ tɛlǝsʋlʋ kɛ ɩ maɣamaɣa ɩ ɩcatɛ taa.
Waatʋ wei Yesu tala Kalilee tɔ, tǝna nyǝ́ma mʋ-ɩ teu kɛ niŋ naalɛ. Mpi tɔ pa maɣamaɣa paa pola Tɛɛʋ acima tɔɣɔʋ kɛ Yosalɛm, na pa nawa pǝ tǝna mpi ɩ lapa Tɛɛʋ acima anɩ a tɔɔ tɔ.
Ḿpʋ́ɣʋ́ Yesu mǝla Kalilee Kana timpi ɩ ka pǝsa lʋm kɛ sʋlʋm tɔ. Akewe sɔsɔ nɔɣɔlʋ ɩ ka wɛ tǝna, na ɩ pǝyaɣa wɛ Kapǝnahum na pǝ wɩɩkɩ-kɛ.
Akewe nɩɩwa sɩ Yesu lɩɩna Yuta na ɩ́ kɔɔ Kalilee, ɩlɛna ɩ́ polo na ɩ́ sǝlǝmɩ-ɩ sɩ: Ma pǝyaɣa wɛ Kapǝnahum na ká caa sǝpʋ, polo ń waasɩ-kɛ.
Yesu cɔ-ɩ sɩ: Anɩ tamm mɩɩ ta na piti tǝma na kɔkɔlɔ nyǝm, ɩɩ tisiɣi.
Ḿpʋ́ɣʋ́ akewe ɩnɩ ɩ cɔ-ɩ sɩ: Haɩ ma cɛ, tǝ tɛɛ pǝ́cɔ́ ma pǝyaɣa ɩ́ taa kɔɔ na ká sɩ.
Ḿpʋ́ɣʋ́ Yesu cɔ akewe sɩ: Kpe, nyá pǝyaɣa kaa sɩ. Ḿpʋ́ɣʋ́ apalʋ ɩnɩ ɩ mʋ Yesu kʋyɔɣɔtʋtʋ na ɩ́ tʋ mpaaʋ.
Akewe kpeŋaɣa, ɩlɛna ɩ tǝmlɛ nyǝ́ma sǝŋɩ-ɩ na pá heeli-ɩ sɩ: Nyá pǝyaɣa hika alaafǝya.
Ḿpʋ́ɣʋ́ akewe pɔɔsa-wɛɣɛ ɩsǝna waatʋ pǝ cɛpa pǝyaɣa tɔɔ tɔ. Ɩlɛna tǝmlɛ nyǝ́ma cɔ-ɩ sɩ: Tete ilim kpila pǝcɔ tɔɣɔ watʋ cɛpa ka tɔɔ.
Ḿpʋ́ɣʋ́ pǝyaɣa caa tɔɔsa kpakpaa sɩ, tete mpʋ ɩnɩ pǝ taka teitei kɛ́ Yesu ka heela-ɩ sɩ: Nyá pǝyaɣa kaa sɩ. Ɩlɛna ɩ́ na ɩ tǝyaɣa tǝna pá tɛ Yesu na pa taa.
Yesu piti tǝma kpɛnta naalɛɣɛlɛ ɩ lɩɩʋ Yuta na ɩ́ kɔɔ Kalilee tɔ.
Pǝlɛ pǝ waalɩ Yuta nyǝ́ma Ɩsɔ sɛɛʋ acima naalɩ a talaa, na Yesu polo Yosalɛm.
Lɩɩlɛ natǝlɩ tǝ wɛ heeŋ nɔnɔɣɔ cɔlɔɣɔ Yosalɛm, na akelenaa sakasɩ taka kakpasɩ sǝŋa tǝna. Tǝnɛ ɩnǝɣɩ pa yaa sɩ Pɛtasata kɛ Alaamee nyǝ́ma tɔm taa.
Na kʋtɔntʋnaa sɛlǝta laŋasɩ nsɩ sɩ tɛɛ kɛ́ sɔsɔm. Yʋlʋmaa na kaakalasɩ, na mpa kʋtɔmǝŋ tʋʋlaa tɔ. [Pa taŋa lʋm laŋtʋɣʋ.
Pǝ taɣa pʋlʋ, ɩsɔtaa tillu tiikaɣa waatʋ waatʋ kɛ lɩɩlɛ taa, na ɩ́ lakɩ na lʋm laŋtǝɣɩ. Na wei ɩ́ laala tiiu kɛ waatʋ wei lʋm laŋtǝɣɩ kpakpaa tɔ pǝ waa-ɩ, paa ɩ kʋtɔŋ kɛ ŋku.]
Apalʋ nɔɣɔlʋ ɩ ka wɛ tǝna na ɩ hǝnta kʋtɔŋ tɔ pɩɩsɩ pǝlefɛɩ nɩɩlɛ kɔlɔ.
Yesu na-ɩ na ɩ́ hǝnta mpʋ, na ɩ nyǝmá sɩ ɩ taaŋa tǝnaɣa sɔsɔm, ɩlɛna ɩ́ pɔɔsɩ-ɩ sɩ: N caa pǝ waa-ŋ kɛ?
Ḿpʋ́ɣʋ́ kʋtɔntʋ cɔ Yesu sɩ: Ma cɛ, ma fɛɩna nɔɣɔlʋ sɩ ɩ́ tisi-m lʋm taa kɛ́ waatʋ wei pǝ laŋtǝɣɩ tɔ. Na má polaa sɩ ma tiiki, nɔɣɔlʋ náá laalɩ-m.
Ḿpʋ́ɣʋ́ Yesu heela-ɩ sɩ: Kʋlɩ na ń kpaɣa nyá kʋhǝntʋɣʋ na ń tɔ.
Tǝnaɣa pǝ waa kʋtɔntʋ kɛ kpakpaa, na ɩ́ kɛlɩ ɩ kʋhǝntʋɣʋ na ɩ́ tɔŋ. Pǝ pamna kʋyakʋ kʋhɛɛsʋɣʋ wule.
Ḿpʋ́ɣʋ́ Yuta nyǝ́ma tɔma wei pǝ waa mpʋ tɔ sɩ: Saŋa kʋyakʋ kʋhɛɛsʋɣʋ kɛ́, pǝ fɛɩ sɩ ń sǝɣǝlɩ nyá kʋhǝntʋɣʋ kɛ mpʋ.
Ama kʋtɔntʋ na cɔ-wɛ sɩ: Wei ɩ waasa-m tɔ ɩnɩ ɩ heelina-m sɩ má kɛlɩ ma kʋhǝntʋɣʋ na má tɔ.
Ḿpʋ́ɣʋ́ Yuta nyǝ́ma cɔ kʋtɔntʋ sɩ: Aweɣe pʋntʋ na ɩ́ heela-ŋ sɩ ń kɛlɩ nyá kʋhǝntʋɣʋ na ń tɔ?
Ama wei pǝ waawa tɔ ɩ ta nyɩ Yesu. Pǝ taɣa pʋlʋ, ɩ́lɛ́ ɩ ka saala samaa wei ɩ suwa tǝna tɔ ɩ taa.
Pǝlɛ pǝ waalɩ Yesu ná apalʋ ɩnǝɣɩ Ɩsɔ tǝsɛɛlɛ taa na ɩ́ heeli-ɩ sɩ: Nyǝnɩ, pǝnɛntɛ pǝ waa-ŋ ɩsǝntɔ tɔ, taa tasa ɩsaɣatʋ lapʋ tɔtɔ. Pǝ́cɔ́ pǝ taa kɔɔ na ŋku kʋlɛ kʋ kǝla mpʋ tɔ kʋ maɣana-ŋ.
Tǝnaɣa apalʋ ɩnɩ ɩ polaa na ɩ́ heeli Yuta nyǝ́ma sɩ: Yesu waasǝna-m.
Pǝ tɔɔ kɛ́ Yuta nyǝ́ma sʋʋ Yesu kɛ́ kʋnyɔŋ tʋɣʋ kɛ ɩ lapʋ ḿpʋ́ɣʋ́ kʋyakʋ kʋhɛɛsʋɣʋ wule tɔ pǝ tɔɔ.
Mpʋ pǝ yelina na Yesu yɔɣɔtɩ sɩ: Ma Caa ná tɔŋa tǝmlɛ lapʋ kɛ tam kɛ́. Pǝ tɔɔ kɛ́ ma tɔtɔ ma tɔŋna lapʋ.
Tɔm tǝnɛ tǝ maɣamaɣa tǝ tɔɔ Yuta nyǝ́ma mʋ sɔɣɔna kɛ teu sɩ pa lǝsǝɣɩ Yesu weesuɣu. Sɩ pǝ taɣa kʋyakʋ kʋhɛɛsʋɣʋ tike kɛ ɩ wakǝlaa, pǝ kpɛnna ɩsǝna ɩ kɛɛsa ɩ tɩ na Ɩsɔ na ɩ́ yaa-ɩ ɩ maɣamaɣa ɩ Caa tɔ pǝ tɔɔ tɔtɔ.
Ḿpʋ́ɣʋ́ Yesu tɔma-wɛ sɩ: Tampana kɛ ma heeliɣi-mɛ yoo, maa cɛsǝɣɩ. Pǝyaɣa ma ma kaa lu natǝlɩ na má la. Ama nti ma Caa tɔŋa lapʋ na má naakɩ tɔ ntǝɣɩ ma tǝŋǝɣɩ. Ma Caa lakɩ pǝ tǝna mpi tɔ, Pǝyaɣa ma ma lakɩ-wɩ tɔtɔɣɔ.
Pǝ taɣa pʋlʋ, ma Caa sɔɔla-m kɛ́, na ɩ́ hʋ́lɩ́-m pǝ tǝna mpi ɩ lakɩ tɔ. Ɩ ká hʋ́lɩ́-m tǝma sɔsɔɔna nna a kǝla anɛ tɔ sɩ má la, na pɩɩ la-mɛɣɛ ha.
Ɩsɩɩ ma Caa feesiɣi sǝtaa na ɩ́ mǝnna-wɛɣɛ weesuɣu nyǝ́ma hɛkʋ tɔ, mpʋ ɩnɩ tɔtɔɣɔ Pǝyaɣa má ma tʋɣɩ weesuɣu kɛ mpa ma nɔkaa tɔ.
Tǝlɛ tǝ paasi ma Caa ɩɩ hʋʋkǝna nɔɣɔlʋ. Ama ɩ tʋ hʋʋlɛ tǝnaɣa Pǝyaɣa ma ma niŋ taa.
Ɩlɛna pa tǝna pa se-m ɩsɩɩ pa seekuɣu ma Caa tɔ. Yʋlʋ ɩ́ ta se Pǝyaɣa ma, ɩ kaa pǝsɩ na ɩ́ se ma Caa wei ɩ tila-m tɔ.
Tampana kɛ ma heeliɣi-mɛ yoo, maa cɛsǝɣɩ, ye wei ɩ nɩɩ ma tɔm na ɩ́ tɛ ɩ taa na wei ɩ tila-m tɔ, ɩ tɛma weesuɣu ŋku kɩɩ tɛŋ tɔɣɔ hikuɣu, pa kaa hʋʋna-ɩ. Ama ɩ tɛma weesuɣu tʋ kɛ pǝsʋɣʋ kɛ́.
Tampana kɛ ma heeliɣi-mɛ yoo maa cɛsǝɣɩ, pǝ wɛɛ pɩɩ kɔɔ, halɩ pǝ tɩɩ tɛma kɔntɛ te. Sǝtaa ká nɩɩ Ɩsɔ Pǝyaɣa má ma nɔɣɔ, mpa paa nɩɩ-kɛ tɔ, paa fe na pá kʋlǝna pa ɩsɛ.
Ɩsɩɩ Tacaa Ɩsɔ wɛna weesuɣu kɛ ɩ taa tɔ, mpʋ tɔtɔɣɔ ɩ yelaa sɩ Pǝyaɣa ma má wɛɛna weesuɣu kɛ ma taa.
Ma kɛ́ Yʋlʋ Pǝyaɣa tɔɣɔ ɩ ha-m mpaaʋ sɩ má hʋʋna yǝlaa kɛ tɔm.
Ɩlɛ pǝ́ taa la-mɛɣɛ ha. Mpi tɔ pɩɩ kɔɔ na pa tǝna mpa pa wɛ pǝlaaŋ taa tɔ pá nɩɩ ma nɔɣɔ,
na pá lɩɩ ɩ taa. Mpa pa lapa kʋpantʋ tɔ paa fe sɩ pá wɛɛ tam tɔɔ. Mpa pɛlɛ pa lapa ɩsaɣatʋ tɔ, paa fe sɩ pá hʋʋna-wɛ na pá tʋ-wɛɣɛ salǝka.
Maa pǝsǝɣɩ na má lu tǝlǝɣɩ ma maɣamaɣa. Ama ɩsɩɩ Ɩsɔ kɛɛsǝɣɩ-m tɔ, ḿpʋ́ɣʋ́ ma hʋʋkǝna, na ma hʋʋlɛ tewa. Mpi tɔ, pǝ taɣa ma maɣamaɣa ma luɣu nyǝntʋ kɛ ma pɛɛkǝɣɩ lapʋ. Ama wei ɩ tila-m tɔ ɩ luɣu nyǝntʋ kɛ́.
Ye ma yɔɣɔtǝɣɩ ma tɩ tɔm, nɔɣɔlʋ kaa sa tampana wena maa hʋ́lɩ́ tɔ.
Ama nɔɣɔlʋ wɛnna na ɩ́lɛ́ ɩ hʋ́lǝ́ɣɩ́ sɩ ma kɛ́ tampana tʋ. Na ma nyǝmá sɩ nti ɩ yɔɣɔtǝɣɩ ma tɔɔ tɔ tǝ wɛ tampana.
Halɩ mǝ maɣamaɣa ɩ́ tila mǝ tillaa kɛ Yohaanɩ kiŋ na ɩ́lɛ́ ɩ hʋla-mɛɣɛ tampana.
Ye ma, pǝ taɣa ɩsɩɩ ma nyɩɩlaa sɩ yʋlʋ nɔɣɔlʋ ɩ́ hʋ́lɩ́ ma tampana. Ama sɩ pǝ sǝna-mɛ na pǝ ya mǝ nyʋɣʋ tɔɔ kɛ́ ma yɔɣɔtǝɣɩ mpʋ.
Yohaanɩ naa wɛ kɛ́ ɩsɩɩ fǝtǝla wei ɩ mʋɣɩ na pǝ naakɩ tɔ. Ɩ́ tisaa na ɩ́ yɔɔlǝna fǝtǝla ɩnɩ ɩ naʋ kɛ pǝcɔ.
Ama ma wɛna mpi pǝ hʋ́lǝ́ɣɩ́ ma tampana na pǝ kǝlɩ tǝ tǝna nti Yohaanɩ yɔɣɔta ma tɔɔ tɔ. Tǝma nna ɩnɩ ma Caa hʋla-m sɩ má la na ma tɔŋna a lapʋ kɛ ɩsǝntɔ tɔ, anɩ a hʋlǝɣǝna ma tampana sɩ ma Caa tilina-m.
Ma Caa wei ɩ tila-m tɔ ɩ hʋ́lǝ́ɣɩ́ ma tampana tɔtɔ. Mɛ ɩ́ ta nɩɩ ɩ nɔɣɔ kɛ paa tɔm kʋlʋm. Pǝ́cɔ́ ɩ́ ta loosi ɩ ɩsɛntaa kɛ́ paa tɔm kʋlʋm tɔtɔ.
Pǝyele ɩɩ saŋ ɩ tɔm mʋɣʋ sɩ tǝ́ caɣa mǝ taa kɛ́ paa pǝcɔ. Ɩlɛ ɩɩ tɛŋ mǝ taa na wei Ɩsɔ tilaa tɔ, pǝ tɔɔ kɛ́ pǝ wɛ mpʋ.
Ɩ́ pɛɛkǝɣɩ Ɩsɔ Tɔm takǝlasɩ taa tǝcututu, na ɩ́ tɛɛlǝɣɩ sɩ pǝ taa kɛ́ ɩ́ ká hikina weesuɣu ŋku kɩɩ tɛŋ tɔ. Anɩ tá takǝlasɩ kʋlʋmasɩ nsɩ sɩ yɔɣɔtǝɣǝna ma tɔm.
Pǝ na pǝ mpʋ tɔ, ɩɩ saŋ sɩ ɩ́ kɔɔ ma kiŋ na ɩ́ hiki weesuɣu kʋpaŋkʋ.
Pǝ taɣa yǝlaa ɩsantɛ kɛ ma pɛɛkǝɣɩ.
Ama ma nyǝma-mɛ, ma nyǝmá sɩ ɩɩ caa Ɩsɔ.
Ma Caa kɔntɛ kɛ ma kɔma na mɩɩ saŋ ma mʋɣʋ. Ama ye nɔɣɔlʋ ná lɩɩ yem na ɩ́ kɔɔ, ɩ́ mʋ ɩ́lɛ́ tǝkpa.
Mɛ mǝ sɔɔla mǝ tǝma ɩsantɛ kɛ́, ɩɩ pɛɛkǝɣɩ Ɩsɔ wei ɩ tike ntɛ́ Ɩsɔ tɔ ɩ nyǝntɛ. Ɩlɛ ɩsǝnaɣa ɩ́ ká la na ɩ́ mʋ ma tɔm.
Ɩ́ taa hʋʋ sɩ maa polo má kuli mǝ waalɩ kɛ́ Ɩsɔ ɩsɛntaa. Ama Moisi wei ɩ́ tɛɛlǝɣɩ tɔ ɩnɩ ɩ ká kulina mǝ waalɩ.
Ye ɩ́ ka mʋwa Moisi tɔm na tampam, ɩsǝntɔ tɔ ɩ́ ka mʋ ma nyǝntʋ tɔtɔ. Pǝ taɣa pʋlʋ, ma tɔm kɛ ɩ́lɛ́ ɩ ŋmaawa.
Ɩ́ ta tisi na ɩ́ mʋ nti Moisi ŋmaawa tɔ, ɩlɛ ɩsǝnaɣa ɩ́ ká tisi na ɩ́ tʋna ma tɔm nti ma heeliɣi-mɛ tɔ.
Pǝlɛ pǝ waalɩ kɛ́ Yesu taɣana Kalilee teŋku waalɩ kɛ́ tɛsʋɣʋ. (Lɛlaa yaa sɩ Tipeliyatɩ teŋku).
Na yǝlaa samaa hu ɩ waalɩ. Pǝ taɣa pʋlʋ tɔɔ, pa ná piti tǝma nna ɩ waakaɣana kʋtɔntʋnaa tɔ.
Ḿpʋ́ɣʋ́ Yesu na ɩ ɩfalaa pa kpa pʋɣʋ tɔɔ na pá caɣa tǝna.
Na Yuta nyǝ́ma acima wena pa yaa sɩ Tɛɛʋ acima tɔ a wʋsaa.
Ḿpʋ́ɣʋ́ Yesu nyǝna ɩ taa na ɩ waalɩ na ɩ́ ná sɩ samaa sɔsɔ tɔŋna ɩ kiŋ kɛ kɔntɛ. Tǝnaɣa ɩ pɔɔsa Filipʋ sɩ: Leɣe tɩɩ ya kʋtɔɣɔʋ na tǝ́ cɛla samaa ɩnɛ ɩnɩ na ɩ tǝna ɩ́ tɔɣɔ?
Yesu yɔɣɔta mpʋ sɩ ɩ́ nɩɩ nti Filipʋ ká cɔ tɔ. Tɔfɔ ɩ maɣamaɣa ɩ tɛma ɩsǝna ɩ ká la tɔɣɔ nyǝm.
Ḿpʋ́ɣʋ́ Filipʋ cɔwa Yesu sɩ: Paa liɣitee nyǝɣǝtʋ ŋmʋnʋɣʋ (200) maɣamaɣa kɛ tǝ yapa kʋtɔɣɔʋ, kɩɩ haŋna yǝlaa panɛ pa tiili?
Ɩlɛna Yesu ɩfalaa taa nɔɣɔlʋ wei pa yaa sɩ Antǝlɩɩ na ɩ́ kɛ́ Simɔŋ Piyɛɛ neu tɔ ɩ́ cɔ-ɩ sɩ:
Ɩwaasǝlɛ natǝlɩ tǝ wɛ cǝnɛ na tǝ tɔka potopotonaa kɛ kakpasɩ na tiina kɛ naalɛ. Ama pǝlɛ pɩɩ la-weɣe samaa tuutuuma ɩnɛ?
Tǝnaɣa Yesu tɔma sɩ: Ɩ́ heeli pa tǝna sɩ pá caɣa atɛ. (Pǝ pamna nyɩɩtʋ ka pɔ atɛɣɛ tǝnaɣa sɔsɔm, ɩlɛna pá caɣa.) Pa taa apalaa nyɔɔŋ tala ɩsɩɩ iyisi kakpasɩ (5000).
Tǝnaɣa Yesu kpaɣa potopotonaa mpɛ na ɩ́ sɛɛ Ɩsɔ kɛ́ ɩ́ na tǝmlɛ kɛ pa tɔɔ, ɩlɛna ɩ́ tala mpa pa caɣaa tɔ. Na ɩ́ tala-wɛɣɛ tiina kɛ mpʋ tɔtɔ, na paa wei ɩ́ haɣa.
Waatʋ wei pa haɣaa tɔ, ɩ tɔma ɩ ɩfalaa sɩ: Ɩ́ tɔɔsɩ potopotonaa hɔɣɔlǝŋ wei ɩ kaasaa tɔ, na pʋlʋpʋ ɩ́ taa le.
Ɩlɛna ɩ ɩfalaa tɔɔsɩ hɔɣɔlǝŋ ɩnɩ, na pǝ́ su tɔkǝŋ naanʋwa na naalɛ. Potopotonaa kakpasɩ ɩnɩ ɩ kpisina ḿpʋ́ɣʋ́ waatʋ wei pa tɛma tɔɣɔʋ tɔ.
Waatʋ wei yǝlaa ná Yesu piti tǝmlɛ ńtɛ́ tɔ, pa tɔma sɩ: Tampana Yʋlʋ ɩnɛ ɩnǝɣǝlɛ Ɩsɔ kʋyɔɣɔtʋtʋ tɛlǝsʋlʋ wei ɩ tɔm paa yɔɣɔtaa sɩ ɩ ká kɔɔ antulinya taa tɔ.
Yesu nyǝmá sɩ pa sɔɔlʋ pɩɩwa sɩ paa kpa-ɩ wulaʋ na toŋ kɛ tǝnɛ ɩnǝɣɩ kpakpaa. Ɩlɛna ɩ́ ŋmɛlɩ tǝkɛʋ na ɩ́ kpa pɔ́ɔ́ŋ tɔɔ kɛ́ ɩ tike.
Pǝ kɔma na pǝ taanɩ, ɩlɛna ɩ ɩfalaa tii lʋm nɔɣɔ,
na pá kpa kpɩɩlʋɣʋ taa sɩ pa tɛsǝɣɩ Kapǝnahum. Halɩ pǝ́ caŋ pǝ́ yu Yesu ta kɔnta pa kiŋ.
Ḿpʋ́ɣʋ́ heelim sɔsɔɔm mapa na pǝ laŋtǝɣɩ teŋku lʋm kɛ sɔsɔm.
Yesu ɩfalaa tɔma lʋm taa ɩsɩɩ kilomɛɛtǝlǝnaa kakpasɩ yaa naatoso, ɩlɛ pa na Yesu kɛlɛ na ɩ́ tɔŋ lʋm tɔɔ na ɩ́ kɔŋna pa tɔɔ tɔɔ. Tǝnaɣa sɔɣɔntʋ kpa-wɛ.
Ama Yesu heela-wɛ sɩ: Sɔɣɔntʋ ɩ́ taa la-mɛ, maɣa.
Yesu ɩfalaa luɣu lapa na pá kpaɣa Yesu kɛ kpɩɩlʋɣʋ taa. Tete ɩsɩɩ saŋa tɔ, pa tɛma tatɛ kɛ timpi pa pukaɣa tɔ.
Kʋ fema ɩlɛna samaa wei pǝ yela teŋku waalɩ tɔ, ɩ́ ná sɩ kpɩɩlʋɣʋ kʋlʋmʋɣʋ ka kaasǝna tǝna. Pǝ́cɔ́ pa nyǝmá sɩ Yesu na ɩ ɩfalaa pa ta kaa kpɩɩlʋɣʋ. Ama pɛlɛ pa tike pa tɛɛna.
Paa na mpʋ kpɩɩlǝŋ lɛlǝŋ wei ɩ lɩɩna Tipeliyatɩ tɔ ɩ kɔma, na ɩ ta hatǝlǝna timpi Tacaa ka sɛɛ Ɩsɔ kɛ́ ɩ na tǝmlɛ na pǝ́cɔ́ pá tɔɣɔ potopotonaa tɔ.
Samaa ɩnɩ ɩ nawa sɩ Yesu na ɩ ɩfalaa pa taa nɔɣɔlʋ fɛɩ tǝna, ɩlɛna pá kpa kpɩɩlǝŋ ɩnɩ ɩ taa na pá tɛɛ Kapǝnahum kɛ Yesu pɛɛkʋɣʋ.
Samaa kɔma na pá na-ɩ teŋku waalɩ ɩlɛna pá pɔɔsɩ-ɩ sɩ: Tacaa, pǝlee kɛ́ n kɔma cǝnɛ?
Tǝnaɣa Yesu cɔwa samaa sɩ: Tampana kɛ ma heeliɣi-mɛ yoo, maa cɛsǝɣɩ, pǝ taɣa ɩsɩɩ ɩ́ ná ma piti tǝma tɔɣɔ ɩ́ pɛɛkǝɣɩ-m. Ama ɩ́ tɔɣɔ potopotonaa na ɩ́ haɣa tɔɣɔ.
Ɩ́ taa nɔkɩ na ɩ́ kana kʋtɔɣɔʋ ŋku kʋ tɛŋ tɔɣɔ pɛɛkʋɣʋ. Ama ɩ́ lʋ ŋku kʋ wɛ tam na kʋ kɔŋna weesuɣu ŋku kɩɩ tɛŋ tɔ kʋ tɔɔ. Yʋlʋ Pǝyaɣa má maa hana-mɛɣɛ kʋtɔɣɔʋ ŋkʋ. Pǝ taɣa pʋlʋ, Tacaa Ɩsɔ tɛma-m ɩ toŋ cacaalaɣa tʋɣʋ.
Ḿpʋ́ɣʋ́ samaa pɔɔsa Yesu sɩ: Pepeɣe tɩɩ la na pǝ́cɔ́ tǝ́ la tǝma nna Ɩsɔ caakɩ tɔ?
Ɩlɛna Yesu cɔ samaa sɩ: Tǝmlɛ nte Ɩsɔ caa sɩ ɩ́ lapɩ-ɩ tɔɣɔlɛ sɩ ɩ́ mʋ ɩ tillu tɔm.
Ḿpʋ́ɣʋ́ samaa pɔɔsa Yesu tɔtɔ sɩ: Ɩlɛ n kaa la piti tǝmlɛ natǝlɩ na tǝ ná na pǝ́cɔ́ tǝ mʋ nyá tɔm? Tɔʋ, tǝmlɛ nteɣe n ka la?
Ta caanaa caanaa tɔɣɔna manna kɛ wʋlaɣa tɛtʋ taa, ɩsɩɩ pa ŋmaaʋ Ɩsɔ Tɔm taa tɔ sɩ: Ɩ tisa ɩsɔtaa kʋtɔɣɔʋ na ɩ́ cɛla-wɛ na pá tɔɣɔ.
Ḿpʋ́ɣʋ́ Yesu cɔ samaa sɩ: Tampana kɛ ma heeliɣi-mɛ yoo, maa cɛsǝɣɩ, mpi Moisi cɛla-mɛ tɔ pǝ ta kɛ ɩsɔtaa kʋtɔɣɔʋ kɛ tǝna. Ama pǝnɛntɛ ɩsɔtaa kʋtɔɣɔʋ maɣamaɣa kɛ ma Caa cɛlǝɣɩ-mɛ.
Na kʋtɔɣɔʋ ŋku Ɩsɔ cɛlǝɣɩ-mɛ tɔɣɔlɛ ŋku kʋ lɩɩna ɩsɔtaa na kʋ tii na kʋ haakɩ yǝlaa tǝnaɣa weesuɣu tɔ.
Tǝnaɣa samaa cɔ Yesu sɩ: Tacaa, haakɩ-tʋɣʋ kʋtɔɣɔʋ ŋkʋɣʋ tam.
Ɩlɛna Yesu cɔ samaa ɩnɩ sɩ: Ma maɣamaɣa kɛlɛ kʋtɔɣɔʋ ŋku kʋ haakɩ weesuɣu tɔ. Ye wei ɩ́ kɔma ma kiŋ nyɔɣɔsɩ kaa kpa pʋntʋ paa pǝcɔ. Pǝyele wei ɩ mʋ ma tɔm tɔ, lʋkɔtʋ kaa kpa pʋntʋ tɔtɔ.
Ama ma tɛma-mɛɣɛ-tǝɣɩ heeluɣu sɩ ɩ́ na-m, pǝ́cɔ́ ɩ́ tá mʋ ma tɔm.
Pa tǝna mpa ma Caa haa-m tɔ, pa kɔŋ ma kiŋ kɛ́. Ma kaa tɔɣɔnɩ wei ɩ kɔŋ ma kiŋ tɔ.
Pǝ taɣa pʋlʋ, ma tiina ɩsɔ kɛ́ sɩ ma lakɩ wei ɩ tila-m tɔ ɩ luɣu nyǝntʋ, pǝ taɣa ma maɣamaɣa ma nyǝntʋ.
Wei ɩ tila-m tɔ ɩ luɣu nyǝntʋ ntɛ́ sɩ má taa yele na mpa ɩ cɛla-m tɔ pa taa nɔɣɔlʋ le. Ama sɩ má kʋsɩ pa tǝnaɣa sǝtaa taa kɛ́ kʋyakʋ kantǝkaɣa nyǝŋkʋ wule kɛ́.
Ma Caa luɣu nyǝntʋ ntɛ́ sɩ mpa mpa pa ná Pǝyaɣa má na pá mʋ ma tɔm tɔ, pʋntʋnaa ɩ́ hiki weesuɣu ŋku kɩɩ tɛŋ tɔ, na maa feesi-wɛɣɛ kantǝkaɣa kʋyakʋ wule.
Ɩsɩɩ Yesu yɔɣɔtʋɣʋ mpʋ sɩ ɩnǝɣǝlɛ kʋtɔɣɔʋ ŋku kʋ tiina ɩsɔtaa tɔ, sɛsɛ pǝ ta maɣa Yuta nyǝ́ma ntɛ́.
Tǝnaɣa pa tɔma sɩ: Ɩsɩɩ Yosɛɛfʋ pǝyalʋ Yesu kɛlɛ? Tǝ nyǝmá ɩ caa na ɩ too mɛɛ. Ɩlɛ ntiɣi ɩ yɔɣɔtǝɣɩ sɩ ɩnɩ ɩ tiina ɩsɔtaa?
Ḿpʋ́ɣʋ́ Yesu cɔ Yuta nyǝ́ma sɩ: Ɩ́ taa miitina-m mpʋ.
Tacaa wei ɩ tila-m tɔ ɩ́ yaa wei, pʋntʋ tike kɔŋna ma kiŋ, na maa feesi-ɩ kantǝkaɣa kʋyakʋ wule.
Ɩsɔ kʋyɔɣɔtʋtʋ tɛlǝsǝlaa ŋmaa tɔm tǝnɛ sɩ: Yǝlaa tǝna ká wɛɛ Ɩsɔ kʋsɛɣɛsaa. Pǝ tɔɔ kɛ́ yǝlaa tǝna mpa pa nɩɩkǝna Tacaa Ɩsɔ na pá mʋ ɩ kʋsɛɣɛsǝtʋ tɔ, pa kɔŋ ma kiŋ.
Ɩlɛ pǝ taɣa ɩsɩɩ nɔɣɔlʋ tɛma Tacaa Ɩsɔ kɛ́ naʋ se. Ye pǝ taɣa wei ɩ lɩɩna Ɩsɔ kiŋ tɔ ɩnɩ ɩ nana-ɩ.
Tampana kɛ ma heeliɣi-mɛ yoo, maa cɛsǝɣɩ, wei ɩ mʋ ma tɔm, pʋntʋ tɛma weesuɣu ŋku kɩɩ tɛŋ tɔɣɔ hikuɣu kɛ́.
Maɣalɛ kʋtɔɣɔʋ ŋku kʋ haakɩ weesuɣu tɔ.
Mǝ caanaa caanaa tɔɣɔna manna kɛ wʋlaɣa tɛtʋ taa, pǝyele pa sǝpa.
Ama kʋtɔɣɔʋ ŋku kʋ lɩɩna ɩsɔtaa tɔ, ŋkʋɣʋ yʋlʋ ɩ́ tɔɣaa ɩ kaa sɩ.
Maɣalɛ kʋtɔɣɔʋ ŋku kʋ tiina ɩsɔtaa na kʋ haa weesuɣu tɔ. Ye wei ɩ tɔɣɔ kʋtɔɣɔʋ ŋkʋ, pʋntʋ ká wɛɛ tam kɛ́, ɩɩ tasǝɣɩ sǝpʋ. Kʋtɔɣɔʋ ŋku maa ha tɔɣɔlɛ ma maɣamaɣa ma tɔnʋɣʋ nantʋ. Ma haakɩ-tǝɣɩ sɩ yǝlaa tǝna ɩ́ hiki weesuɣu.
Tǝnaɣa Yuta nyǝ́ma sʋʋ tǝ tɔɔ kɛ́ hɔm na ɩsǝlɛ kʋsɛɛmlɛ kɛ pa taa pa tike sɩ: Ɩsǝnaɣa ɩnɩ ɩ ká kpaɣa ɩ maɣamaɣa ɩ tɔnʋɣʋ nantʋ na ɩ́ ha-tʋ sɩ tǝ́ tɔɣɔ?
Ḿpʋ́ɣʋ́ Yesu cɔwa sɩ: Tampana kɛ ma heeliɣi-mɛ yoo, maa cɛsǝɣɩ, ye ɩ ta tɔɣɔ Yʋlʋ Pǝyaɣa má ma tɔnʋɣʋ nantʋ, na ɩ́ ta nyɔɔ ma calǝm, ɩ́ kaa hiki weesuɣu kɛ mǝ maɣamaɣa.
Ye wei ɩ tɔkɩ ma tɔnʋɣʋ nantʋ na ɩ́ nyɔɔkɩ ma calǝm, pʋntʋ tɛma weesuɣu ŋku kɩɩ tɛŋ tɔɣɔ hikuɣu kɛ́, na maa feesi-ɩ sǝtaa taa kɛ́ kantǝkaɣa kʋyakʋ wule.
Pǝ taɣa pʋlʋ, ma tɔnʋɣʋ nantʋ kɛ kʋtɔɣɔʋ kʋpaŋkʋ kɛ́, na ma calǝm kɛ kʋnyɔnyɔɔm kʋpam tɔtɔ.
Ye wei ɩ́ tɔɣɔ ma tɔnʋɣʋ nantʋ, na ɩ́ nyɔɔ ma calǝm, ma na pʋntʋ tɩɩ wɛɛ tǝma taa kɛ́.
Tacaa Ɩsɔ wei ɩ tila-m tɔ, ɩ wɛna ɩ weesuɣu, na ɩ tɔɔ kɛ́ ma wɛna ma weesuɣu tɔtɔ. Pǝ tɔɔ kɛ́ wei ɩ́ tɔɣɔ-m, pʋntʋ wɛɛna weesuɣu kɛ ma tɔɔ tɔtɔ.
Tɔʋ, kʋtɔɣɔʋ ŋku kʋ lɩɩna ɩsɔ tɔɣɔlɛ. Kʋ ta kɛ ŋku mǝ caanaa caanaa ka tɔɣaa na kaɣana pa fɛɩ tɔ. Ama ye wei ɩ tɔkɩ kʋtɔɣɔʋ kʋnɛ, pʋntʋ ká wɛɛna ɩ weesuɣu kɛ tam.
Kapǝnahum kɛ Yesu sɛɣɛsa tɔm tǝnɛɣɛ Yuta nyǝ́ma tǝkotile taa.
Waatʋ wei Yesu ɩfalaa nɩɩ tɔm tǝnɛ tɔ, pa taa paɣalɛ tɔma sɩ: Tɔm tǝnɛ tǝ kǝla katɛ. Awe ná pǝsǝɣɩ tǝ nɩɩʋ?
Yesu nawa sɩ tɔm tǝnɛ tǝ ta maɣa ɩ ɩfalaa, ɩlɛna ɩ́ tɔ-wɛ sɩ: Ɩsɩɩ tɔm tǝnɛ tǝ kǝla-mɛɣɛlɛ yaa?
Na ɩ́ ká kɔɔ na ɩ́ na Yʋlʋ Pǝyaɣa má na má kpaa timpi maa wɛɛ tɔ, ɩlɛ ɩsǝnaɣalɛ ɩ́ ká la?
Ɩsɔ Feesuɣu haakǝna weesuɣu, yʋlʋ tɔnʋɣʋ kʋnɛ kʋlɛ kɩɩ waasǝɣɩ pʋlʋ. Tɔm nti ma heela-mɛ ɩsǝntɔ tɔɣɔlɛ Feesuɣu nyǝntʋ, na ntɩ ɩnɩ tǝ haakǝna weesuɣu.
Paa na mpʋ, mǝ taa lɛlaa ɩɩ tʋɣʋna-tɩ. (Pǝ taɣa pʋlʋ, hatoo kancaalaɣa Yesu ka nyǝmá mpa pa kaa tɔkɩ ɩ tɔm tɔ. Halɩ ɩ nyǝmá wei ɩ ká lapɩ-ɩ kɔlɔmɔtɔ tɔ.)
Yesu sɔɔsa lɛntɩ sɩ: Pǝ maɣamaɣa pǝ tɔɔ kɛ́ maa heela-mɛ sɩ: Nɔɣɔlʋ kaa pǝsɩ na ɩ́ kɔɔ ma cɔlɔ, na pǝ tá kɛna sɩ Ɩsɔ hana-ɩ pǝ mpaaʋ.
Pǝ kpaɣaʋ kʋyaŋkʋ tɔɣɔ Yesu ɩfalaa taa lɛlaa yela-ɩ, pa ta tasa-ɩ tǝŋʋɣʋ.
Ḿpʋ́ɣʋ́ Yesu pɔɔsa pa naanʋwa na naalɛ wei ɩ kaasaa tɔ sɩ: Na mɛ se, mɩɩ tɛɛ mǝ nyǝŋkʋ?
Tǝnaɣa Simɔŋ Piyɛɛ cɔwa Yesu sɩ: Tacaa, awe kiŋ kɛ tɩɩ polo? Nyá tɔm pee haakǝna weesuɣu ŋku kɩɩ tɛŋ tɔ ɩlɛ.
Na pǝnɛntɛ tǝ mʋwa na tǝ́ tɛ tá taa sɩ n kɛ́ Yʋlʋ Naŋŋtʋ ɩnɩ, na n lɩɩna Ɩsɔ kiŋ.
Ɩlɛna Yesu naa tɔ ɩ ɩfalaa sɩ: Mǝ naanʋwa na naalɛ ɩnɛ pǝ taɣa má lǝsǝna-mɛ? Pǝ́cɔ́ mǝ taa lɛlʋ ná kɛ́ ɩlɔɣɔʋ.
Simɔŋ Ɩsǝkaleeu pǝyalʋ Yutaasɩ tɔm kɛ Yesu yɔɣɔtaɣa mpʋ. Paa na ɩ kɛ́ pa naanʋwa na naalɛ taa lɛlʋ tɔ, kʋlʋm ɩnɩ ɩ kɔmna na ɩ́ lapɩ-ɩ kɔlɔmɔtɔ.
Pǝlɛ pǝ waalɩ Yesu cɔɔkaɣa Kalilee tɛtʋ taa. Ɩ luɣu fɛɩ Yuta tɛtʋ taa kɛ́ cɔɔʋ. Pǝ taɣa pʋlʋ tɔɔ, Yuta nyǝ́ma pɛɛkaɣa ɩ kʋɣʋ.
Yuta nyǝ́ma acima wena pa yaa sɩ coka acima tɔ a wʋsaa.
Ɩlɛna ɩ newaa tɔmɩ-ɩ sɩ: Kʋlɩ cǝnɛ na ń polo Yuta na nyá ɩfalaa na tǝma nna n lakɩ tɔ tɔtɔ.
Ye yʋlʋ caa sɩ pá nyǝmɩ-ɩ ɩɩ ŋmɛsǝɣɩ ɩ tǝma. Ye n lakɩ tǝma anǝɣɩ mpʋ ɩlɛ, yele na yǝlaa tǝna nyɩ-ŋ mɛɛ. (
Pǝ taɣa pʋlʋ, Yesu newaa maɣamaɣa ná tá mʋ ɩ tɔm tɔtɔ.)
Ḿpʋ́ɣʋ́ Yesu cɔ-wɛ sɩ: Pǝ ta maɣata-m na pǝ́cɔ́. Ama ye mɛ, paa pǝlee pǝ maɣa-mɛɣɛ.
Pǝ taɣa pʋlʋ, antulinya nyǝ́ma taa kaa kpana-mɛ. Ama pa taa kpaana má. Mpi tɔ, ma hʋ́lǝ́ɣɩ́ sɩ pa kʋlapʋtʋ fɛɩ teu.
Mɩɩ kpa tǝnaɣa acima. Ye ma, ma kaa polo. Pǝ taɣa pʋlʋ, pǝ ta maɣata má.
Yesu tɛma-wɛɣɛ heeluɣu kɛ mpʋ ɩlɛna ɩnɩ ɩ́ saalɩ Kalilee.
Yesu newaa kɔma na pá kpa acima tɔɣɔʋ, ɩlɛna Yesu maɣamaɣa polo. Ama ɩ ta yele sɩ nɔɣɔlʋ ɩ́ nyɩ, ɩ pola ɩŋmɛlaʋ kɛ́.
Yuta nyǝ́ma pɛɛkaɣa-ɩ acima wɛɛ taa, na pá tɔŋna tǝmaɣa pɔɔsʋɣʋ sɩ: Ɩlɛ leɣe ɩ wɛɛ?
Halɩ samaa wɛlǝtaɣa Yesu tɔm kɛ pa taa pa tike kɛ sɔsɔm. Lɛlaa sɩ: Yʋlʋ kʋpaŋ kɛ́. Lɛlaa sɩ: Aaɩ, ɩ kɛ́ yʋlʋtʋsʋlʋ kɛ́.
Paa na mpʋ Yuta nyǝ́ma sɔɣɔntʋ tɔɔ nɔɣɔlʋ taa yɔɣɔtǝɣɩ tǝfoo.
Pǝ kɔma na acima haɣa hɛkʋ, ɩlɛna Yesu polo na ɩ́ sʋʋ Ɩsɔ tǝsɛɛlɛ taa na ɩ́ sɛɣɛsǝɣɩ.
Ḿpʋ́ɣʋ́ pǝ lapa Yuta nyǝ́ma kɛ piti, na pá tɔŋ sɩ: Ɩsǝnaɣa pǝ lapa na ɩ́ nyɩ pǝ tǝnaɣa mpʋ pǝ́cɔ́ ɩ ta la ceu?
Tǝnaɣa Yesu cɔ-wɛ sɩ: Nti ma sɛɣɛsǝɣɩ ɩsǝntɔ tɔ, ma ta lu-tǝɣɩ kʋlupu. Ama wei ɩ tila-m tɔ ɩnɩ ɩ hʋlǝna-m-tɩ.
Ye wei ɩ sɔɔla Ɩsɔ luɣu nyǝntʋ tǝŋʋɣʋ, pʋntʋ tike ka nyǝna sɩ ma kʋsɛɣɛsǝtʋ lɩɩna Ɩsɔ kiŋ yaa ma maɣamaɣa ma kaŋkantɛ kɛ ma lakǝna.
Wei ɩ lakǝna ɩ kaŋkantɛ tɔ, ɩ maɣamaɣa ɩ sam kɛ ɩ pɛɛkǝɣɩ. Ama wei ɩ pɛɛkǝɣɩ ɩ tillu sam, pʋntʋ ntɛ́ tampana tʋ, pɔpɔtʋ fɛɩ ɩ kiŋ.
Ntɔŋ Moisi hʋla-mɛɣɛ Ɩsɔ sɛɛʋ kʋsǝsɩɩtʋ tǝna na? Pǝ́cɔ́ paa mǝ taa kʋlʋm ɩɩ tǝŋǝɣɩ-tɩ. Aŋha, na ɩ́ caa ɩ́ kʋ-m suwe?
Ḿpʋ́ɣʋ́ samaa cɔwa Yesu sɩ: N nyǝna alɔɣaa kɛ? Awe caa ɩ kʋ-ŋ?
Tǝnaɣa Yesu cɔwa sɩ: Pǝ taɣa pʋlʋ, wule tǝlɩ ma lapa tǝmlɛ sɔsɔɔlɛ natǝlɩ na piti kpa mǝ tǝna.
Moisi ná tʋ-mɛɣɛ pɛlʋɣʋ, (pǝyele pǝ ta tɩɩ kɛʋ Moisi kiŋ kɛ pǝ lɩɩnaa. Ama hatoo mǝ caanaa caanaa kiŋ kɛ́,) na paa kʋyakʋ kʋhɛɛsʋɣʋ wule ɩ́ pɛlǝɣɩ pǝyaɣa kɛ́.
Ye ɩ́ pɛlǝɣɩ pǝyaɣa kɛ kʋhɛɛsʋɣʋ wule sɩ pǝ taa kɔɔ na ɩ́ yɔkɩ Moisi kʋsǝsɩɩtʋ. Pepe tɔɔ kɛ́ má waa yʋlʋ pilimile tǝcu kɛ kʋhɛɛsʋɣʋ wule na mɩɩ mʋ-m na pááná?
Ɩ́ taa nyǝnǝɣɩ tɔɔ tike. Ama ɩ́ tǝŋǝɣɩ tampana na pǝ́cɔ́ ɩ́ yɔɣɔtǝɣɩ.
Yosalɛm nyǝ́ma napǝlɩ pa yɔɣɔtaɣa sɩ: Pǝ taɣa wei pa pɛɛkaɣa sɩ pa kʋɣɩ tɔɣɔlɛ?
Ɩ́ nyǝnɩ ɩ́lɛ́ ɩ mǝlaa na ɩ́ yɔɣɔtǝɣǝna-wɛ na ɩɩ nyaŋna pʋlʋ, na pá suma. Ɩsɩɩ tá sɔsaa mpɛ pa tɛŋ pa taa sɩ ɩ kɛ́ Mesii kɛlɛ yaa?
Tǝ nyǝmá sɩ waatʋ wei Mesii ká kɔɔ tɔ, nɔɣɔlʋ ɩɩ nyǝŋ ɩ tɛ. Tɔfɔ ye pǝ kaasa ɩnɛ ɩlɛ, tǝ nyǝmá ɩ́lɛ́ ɩ tǝlɩɩlɛ mɛɛ.
Yesu tɔŋna sɛɣɛsʋɣʋ kɛ ḿpʋ́ɣʋ́ Ɩsɔ tǝsɛɛlɛ taa, ɩlɛna ɩ́ pɔɔsɩ-wɛ na nɔɣɔ sɔsaɣa sɩ: Mɛ sɩ ɩ́ nyǝma-m, na ɩ́ nyǝmá ma tǝlɩɩlɛ yaa? Aaɩ, ma ta kɔɔ ma maɣamaɣa ma kɔntɛ se. Ama wei ɩ tila-m tɔ ɩ wɛɛ na ɩ kɛ́ tampana tʋ. Ɩlɛ mǝ ta nyǝmɩ-ɩ.
Ama ma, ma nyǝma-ɩ, pǝ taɣa pʋlʋ tɔɔ, ɩ kiŋ kɛ ma lɩɩnaa, na ɩnɩ ɩ tilina-m.
Yǝlaa luɣu lapa sɩ pá kpa-ɩ, ɩlɛ nɔɣɔlʋ ta tʋ niŋ kɛ ɩ tɔɔ, ɩ wʋlɛ ta tata tɔ pǝ tɔɔ.
Paa na mpʋ samaa ɩnɩ ɩ taa paɣalɛ mʋ Yesu tɔm na pá tɛ pa taa. Halǝna pá tɔŋ sɩ: Mesii ɩ kɔma ɩ ká la piti tǝma na a kǝlɩ ɩnɛ ɩ nyǝna na?
Pǝ kɔma na Falisanaa nɩɩ nti samaa miitiɣi Yesu tɔɔ tɔ, ɩlɛna pá na kɔtǝlaa sɔsaa pá tili filisinaa sɩ pá polo pá kpa-ɩ.
Tǝnaɣa Yesu tɔma sɩ: Pǝ kaasa-m wɛɛ naalɛɣɛ mǝ hɛkʋ kɛ́, ɩlɛna má mǝlɩ wei ɩ ka tila-m tɔ ɩ kiŋ.
Ɩ́ ká pɛɛkɩ-m ɩ́ kaa na-m. Pǝ taɣa pʋlʋ, ɩ́ kaa pǝsɩ na ɩ́ kɔɔ timpi maa wɛɛ tɔ.
Tǝnaɣa Yuta nyǝ́ma pɔɔsa tǝma sɩ: Leɣe Yesu ká polo na tǝ́ kaa na-ɩ? Ɩ ká polo Yuta nyǝ́ma mpa pa yawa na pá polo tuu Kǝlɛɛkɩ acalɛɛ taa tɔ pa kiŋ na ɩ́ paasǝna Kǝlɛɛkɩ nyǝ́ma yaa ɩsǝna?
Ye pǝ taɣa mpʋ, ntiɣilɛ ɩ yɔɣɔtǝɣɩ mpʋ sɩ: Tɩɩ pɛɛkɩ-ɩ tǝ kaa na-ɩ? Tǝ kaa pǝsɩ na tǝ́ polo timpi ɩ ka wɛɛ tɔ?
Acima kʋyakʋ kantǝkaɣa nyǝŋkʋ ŋku kʋ kɛ kʋyakʋ sɔsɔɔʋ tɔ kʋ wule, Yesu sǝŋa ɩsɔ na ɩ́ kpaalɩ sɩ: Ye lʋkɔtʋ ɩ́ wɛna wei, pʋntʋ ɩ́ kɔɔ ma kiŋ na ɩ́ nyɔɔ.
Wei ɩ́ mʋ ma tɔm weesuɣu lʋm pusi ká lɩɩkǝna ɩ taa na pǝ́ kpeŋ, ɩsɩɩ pa yɔɣɔtʋɣʋ Ɩsɔ Tɔm taa tɔ.
(Mpa pa mʋ Yesu paa kɔɔ pá hiki Ɩsɔ Feesuɣu ŋku tɔ, kʋ tɔm kɛ ɩ yɔɣɔtaɣa. Mpi tɔ, waatʋ ɩnɩ Ɩsɔ Feesuɣu taa kɔnta. Pǝ taɣa pʋlʋ, Yesu taa sʋʋta ɩ teeli taa tɔ pǝ tɔɔ).
Samaa ɩnɩ ɩ taa yǝlaa nɩɩ mpʋ, ɩlɛna pá tɔ sɩ: Ɩnǝɣǝlɛ Ɩsɔ kʋyɔɣɔtʋtʋ tɛlǝsʋlʋ wei tɔ.
Ḿpʋ́ɣʋ́ lɛlaa sɩ: Mesii kɛ́. Na lɛlaa náá tɔŋ sɩ: Kalilee kɛ Mesii ká lɩɩna?
Ɩsɔ Tɔm takǝlasɩ taa wɛɛ sɩ: Mesii ka wɛɛ Tafiiti lʋlʋɣʋ taa tʋ kɛ́. Pɛtǝlɛhɛm timpi Tafiiti ka wɛɛ tɔɣɔ ɩ ká lɩɩna.
Ḿpʋ́ɣʋ́ samaa faɣa Yesu tɔɔ.
Pa taa lɛlaa luɣu lapa sɩ pá kpa Yesu. Ama nɔɣɔlʋ ta tʋ niŋ kɛ ɩ tɔɔ.
Ḿpʋ́ɣʋ́ filisinaa mǝla kɔtǝlaa sɔsaa na Falisanaa pa kiŋ na pɛlɛ pá pɔɔsɩ-wɛ sɩ: Pepe tɔɔ kɛ́ ɩ́ tá kɔna-ɩ?
Tǝnaɣa filisinaa cɔwa sɩ: Tuu tɔ yʋlʋ nɔɣɔlʋ ɩ ta yɔɣɔtǝta ɩsɩɩ ɩnɩ.
Ḿpʋ́ɣʋ́ Falisanaa pɔɔsa-wɛ sɩ: Ɩ kpɛnna-mɛ na ɩ́ puɣusi tɔtɔɣɔ?
Wulee ɩ́ keesa tá sɔsaa yaa Falisanaa taa nɔɣɔlʋ na pʋntʋ tǝŋǝɣɩ-ɩ?
Samaa wei ɩ ta nyɩ Moisi kʋsǝsɩɩtʋ kɛ mpʋ tɔ, sɔntɔ nyǝ́ma kɛ́.
Falisanaa taa lɛlʋ wei pa yaa sɩ Nikotɛm na ɩ́ ka pola Yesu kiŋ kɛ ahoo tɔ, ɩ́lɛ́ ɩ tɔma-wɛ sɩ:
Anɩ ɩ nyǝmá sɩ, ta kʋlapʋtʋ taa pǝ fɛɩ sɩ tǝ kʋ yʋlʋ tɔm kɛ mpʋ, na tǝ tá caɣa na tǝ nɩɩ pǝ tǝna na tǝ cɛkǝna mpi ɩ wakǝlaa tɔ.
Ḿpʋ́ɣʋ́ Falisanaa cɔwa Nikotɛm sɩ: Sɛsɛ Kalilee nyǝ́ma mpɛɣɛlɛ na nyaɣa? Wiili Ɩsɔ Tɔm taa na ń ná, tuu tɔ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ ta tɛnta lɩɩʋ na Kalilee se. [
Pǝlɛ pǝ waalɩ kɛ́ pa yawa na paa wei ɩ́ mǝlɩ ɩ tǝyaɣa.
Ḿpʋ́ɣʋ́ Yesu ná kpa Olifinaa pʋɣʋ.
Tɛʋ fema ɩlɛna ɩ́ kʋlɩ lɔŋ kɛ tanaŋ tɛɛ na ɩ́ mǝlɩ Ɩsɔ tǝsɛɛlɛ taa na samaa tǝna kɔɔ ɩ kiŋ. Ɩlɛna ɩ́ caɣa na ɩ́ sɛɣɛsǝɣɩ-wɛ.
Tǝnaɣa Ɩsɔ Tɔm sɛɣɛsǝlaa na Falisanaa pa kɔna-ɩ alʋ nɔɣɔlʋ wei pa kpǝlaa na ɩ́ lakɩ wasaŋkalǝtʋ tɔ. Ḿpʋ́ɣʋ́ pa sǝŋsa-ɩ samaa hɛkʋ taa.
Ɩlɛna pá tɔ Yesu sɩ: Tacaa, tǝ kpǝla alʋ ɩnɛ ɩnɩ na ɩ́ lakɩ wasaŋkalǝtʋ.
Moisi yɔɣɔta ɩ kʋsǝsɩɩtʋ taa sɩ, alʋ ɩ́ lapa mpʋ pǝ taka, tǝ yaɣa-ɩ pɛɛ na tǝ́ kʋ-ɩ. Nyá ná we?
Pa nyǝpa Yesu kɛ tɔm kɛ kʋnyǝpʋ kɛ ḿpʋ́ɣʋ́ sɩ pá hiki timpi paa tʋna-ɩ taalɩ tɔ. Ama Yesu luŋaa na ɩ́ ŋmaana mpǝle kɛ atɛ.
Pa tɔŋna-ɩ pɔɔsʋɣʋ ɩlɛna ɩ́ kʋlɩ na ɩ́ tɔ-wɛ sɩ: Mǝ taa wei ɩ nyǝmá sɩ tuu tɔ ɩ ta lata ɩsaɣatʋ, pʋntʋ ɩ́ caalɩ-ɩ pǝlɛ lɔɣɔʋ.
Ɩlɛna Yesu tasa luŋuɣu na ɩ́ ŋmaa atɛ.
Waatʋ wei pa nɩɩ tɔm tǝnɛ ɩlɛna, pá sʋʋ lɔɔlʋɣʋ kɛ kʋlʋm kʋlʋm. Pǝ kpaɣaʋ sɔsaa na pǝ́ polo piya tɔ. Halɩ pǝ́ kɔɔ pǝ́ yele Yesu tike na alʋ ɩnɩ, na ɩ́ sǝŋa tǝnaɣa tam.
Yesu kɔma na ɩ́ kʋlɩ ɩlɛna ɩ́ tɔmɩ-ɩ sɩ: Alʋ nyá, nyá yǝlaa mpɛ pa wele? Ntɔŋ nɔɣɔlʋ ta la-ŋ pʋlʋ?
Ɩlɛna alʋ cɔ sɩ: Nn Tacaa. Yesu cɔ-ɩ sɩ: Tɛɛ, ma tɔtɔ ma kaa yɔɣɔtɩ sɩ pá la-ŋ pʋlʋ. Ama taa tasa ɩsaɣatʋ kɛ́.]
Ḿpʋ́ɣʋ́ Yesu mǝla ɩ sɛɣɛsʋɣʋ taa sɩ: Ma wɛɛ kɛ́ ɩsɩɩ kɔkɔ ŋka ka naa yǝlaa tɔ. Ye wei ɩ tǝŋǝɣɩ-m, kɔkɔ ŋka ka kɔŋna weesuɣu tɔ kaa naa-ɩ na ɩ́ tɔŋ. Ɩ kaa fɛlɩ sǝkpɛtʋɣʋ taa kɛ́ nɔɔhǝlɛ kɛ paa pǝcɔ tǝta.
Tǝnaɣa Falisanaa tɔma-ɩ sɩ: Ɩsɩɩ n kɛɛsʋɣʋʋ nyá tɩ tɔm kɛ mpʋ tɔ, pǝ fɛɩna nyʋɣʋ se.
Ḿpʋ́ɣʋ́ Yesu cɔ-wɛ sɩ: Paa ma kɛɛsǝɣɩ ma tɩ tɔm, tǝ wɛ tampana tɔɣɔ. Pǝ taɣa pʋlʋ, ma nyǝmá timpi ma lɩɩnaa tɔ, pǝ́cɔ́ ma nyǝmá timpi ma puki tɔ. Ama mǝ ta nyɩ ma tǝlɩɩlɛ, pǝyele ɩ́ ta nyɩ ma tǝpote.
Mǝ hʋʋkɩ yʋlʋhʋʋlɛ kɛ yem kɛ́. Ama ma ɩlɛ maa hʋʋkɩ nɔɣɔlʋ tɔm kɛ ma taa.
Ɩlɛ paa ma tɩɩ hʋʋwa, tampana tɔɔ kɛ́. Pǝ taɣa pʋlʋ, ma fɛɩ ma tike tɔ se: Ama má na ma Caa wei ɩ tila-m tɔɣɔ.
Pa ŋmaawa mǝ kʋsǝsɩɩtʋ takǝlasɩ taa sɩ: Ye yǝlaa naalɛ lǝsa aseeta kʋlʋm, pa aseeta ɩnɩ ɩ wɛ tampana.
Ma, ma yɔɣɔtǝɣɩ ma tɩ tɔm na ma Caa wei ɩ tila-m tɔ, ɩ́lɛ́ ɩ yɔɣɔtǝɣɩ ma tɔm kɛ mpʋ tɔtɔ.
Ḿpʋ́ɣʋ́ Falisanaa pɔɔsa Yesu sɩ: Leɣe nyá Caa ɩnɩ ɩ wɛɛ? Tǝnaɣa Yesu cɔ Falisanaa sɩ: Ɩ́ ta nyɩ má, pǝyele ɩ ta nyɩ ma Caa. Ye ɩ́ ka nyǝma-m, ɩ́ ka nyǝmá ma Caa tɔtɔ.
Yesu yɔɣɔta tɔm tǝnɛɣɛ ɩ sɛɣɛsʋɣʋ taa kɛ́ Ɩsɔ tǝsɛɛlɛ taa kɛ́ kʋcɔɔŋ tǝtʋlɛ cɔlɔ. Na nɔɣɔlʋ ta kpa-ɩ, ɩ wʋlɛ ta tata tɔ pǝ tɔɔ.
Ḿpʋ́ɣʋ́ Yesu tasa-wɛɣɛ heeluɣu sɩ: Ma tɛɛkɩ na ɩ́ ká pɛɛkɩ-m. Ama ɩ́ ká sɩ mǝ ɩsaɣatʋ taa. Mpi tɔ, ɩ́ kaa pǝsɩ na ɩ́ polo timpi ma puki tɔ.
Tǝnaɣa Yuta nyǝ́ma tɔma sɩ: Ɩ ká kʋ ɩ tɩ, yaa ɩsǝnaɣalɛ ɩ tɔŋ sɩ tá kaa pǝsɩ na tǝ́ polo timpi ɩ puki tɔ?
Ḿpʋ́ɣʋ́ Yesu tɔma Yuta nyǝ́ma sɩ: Mǝ kɛ́ atɛ nyǝ́ma kɛ́. Ama má, ma kɛ́ ɩsɔtaa tʋ. Mǝ kɛ́ antulinya ɩnɛ ɩ nyǝ́ma. Ama má tá kɛ́ antulinya ɩnɛ ɩ nyǝŋ.
Pǝ tɔɔ ɩnǝɣɩ ma heeliɣi-mɛ sɩ, ɩ́ ka sɩ mǝ ɩsaɣatʋ taa. Ye ɩ ta tisi sɩ tampam ma wɛɛ, ɩ́ ká sɩ mǝ ɩsaɣatʋ taa.
Ɩlɛna pá pɔɔsɩ-ɩ sɩ: Ɩlɛ n tɩɩ kɛ́ aweɣe tǝkpem ye? Tǝnaɣa Yesu cɔ Yuta nyǝ́ma sɩ: Ma kɛ́ wei ɩ tɔm maa heela-mɛɣɛ hatoo kancaalaɣa tɔ.
Ma wɛna tɔm paɣalɛ nti maa yɔɣɔtɩ mǝ tɔɔ na nti maa hʋʋna-mɛ tɔ. Ɩlɛ wei ɩ tila-m tɔ ɩ kɛ́ tampana tʋ, na nti ma nɩɩ ɩ kiŋ tɔ, tǝ tike kɛ ma heeliɣi antulinya taa.
Pa ta cɛkǝna sɩ Tacaa Ɩsɔ tɔm kɛ ɩ heeliɣi-wɛ.
Tǝnaɣa Yesu tɔma-wɛ sɩ: Waatʋ wei ɩ́ ká kpaasɩ Yʋlʋ Pǝyaɣa má ɩlɛ, waatʋ ɩnǝɣɩ ɩ́ ká nyɩ sɩ, maɣalɛ wei ɩnɩ tɔ. Na ɩ́ ká nyɩ tɔtɔ sɩ, maa lakɩ pʋlʋ na ma maɣamaɣa ma kaŋkantɛ. Ama nti Tacaa Ɩsɔ sɛɣɛsa-m tɔɣɔ ma lakɩ.
Wei ɩ tila-m tɔ ɩ wɛ ma waalɩ, ɩ ta yele-m ma tike. Mpi tɔ, ɩ luɣu tɛɛ nyǝntʋ kɛ ma lakɩ.
Yesu yɔɣɔta mpʋ ɩlɛna paɣalɛ mʋ-ɩ.
Ḿpʋ́ɣʋ́ Yesu heela Yuta nyǝ́ma mpa pa mʋ-ɩ tɔ sɩ: Ye ɩ́ tǝŋǝɣɩ ma tɔm kɛ teu, ɩ́ ká pǝsɩ ma ɩfalaa na tampana.
Na ɩ́ ká nyɩ tampana, na tampana anɩ a ká cɛna-mɛɣɛ mǝ yomle taa.
Ḿpʋ́ɣʋ́ pɛlɛ pa cɔ-ɩ sɩ: Tǝ kɛ́ Apǝlaham lʋlʋɣʋ kɛ́, nɔɣɔlʋ taa kpa-tʋɣʋ yomle kɛ paa pǝcɔ. Ɩlɛ pepe cɛpʋ kɛ n tɔŋ sɩ pɩɩ cɛ-tʋ?
Tǝnaɣa Yesu cɔ-wɛ sɩ: Tampana kɛ ma heeliɣi-mɛ yoo, maa cɛsǝɣɩ, wei ɩ lakɩ ɩsaɣatʋ tɔ, pʋntʋ pǝsa tǝ yom kɛ́.
Na yom ná wɛ saŋa kɛ́, ɩ fɛɩ cele. Ama tǝyaɣa pǝyaɣa ná wɛ tam.
Ɩlɛ ye Pǝyaɣa má ma hɛta-mɛ, mǝ yomle tɛma tampana tɛm kɛ́.
Ma nyǝmá sɩ ɩ́ kɛ́ Apǝlaham lʋlʋɣʋ nyǝ́ma te. Paa na mpʋ, ɩ́ pɛɛkǝɣɩ ma kʋɣʋ. Pǝ taɣa pʋlʋ, ɩ́ kisiɣi ma kʋsɛɣɛsǝtʋ.
Nti ma Caa ná hʋla-m tɔɣɔ ma yɔɣɔtǝɣɩ, na mɩɩ lakɩ nti mǝ caa ná heela-mɛ tɔ.
Ḿpʋ́ɣʋ́ Yuta nyǝ́ma cɔ-ɩ sɩ: Aaɩ tá caa kɛlɛ Apǝlaham. Tǝnaɣa Yesu cɔ-wɛ sɩ: Ye tampana ɩ́ ka kɛ́ Apǝlaham piya, ɩsǝntɔ ɩ́ ka lakaɣa Apǝlaham kʋlapʋtʋ mɛɛ.
Anɩ tampana nna ma nɩɩ Ɩsɔ kiŋ tɔ, a tike kɛ ma heela-mɛ, pǝ́cɔ́ paa na mpʋ ɩ́ caa ɩ́ kʋ-m tǝkpem. Ɩlɛ Apǝlaham ná taa la mpʋ.
Mǝ caa kʋlapʋtʋ kɛ ɩ́ lakɩ. Tǝnaɣa Falisanaa cɔ Yesu sɩ: Tǝ ta kɛ apalaa naalɛ piya se. Ama ta Caa kɛ kʋlʋm kɛ́, ɩnǝɣǝlɛ Ɩsɔ.
Ɩlɛna Yesu tɔ Falisanaa sɩ: Ye tampana, Ɩsɔ ka kɛ́ mǝ Caa, ɩ́ ka sɔɔla-m. Mpi tɔ, ɩ kiŋ kɛ ma lɩɩnaa, na ɩ kɔntɛ kɛ ma kɔma. Ma ta kɔɔ ma maɣamaɣa ma kɔntɛ. Ama ɩnɩ ɩ tilina-m.
Pǝ taɣa pʋlʋ tɔɔ kɛ́ ɩɩ cɛkǝɣǝna ma kʋyɔɣɔtʋtʋ, ɩɩ caa tǝ nɩɩʋ kɛ paa pǝcɔ tɔɣɔ.
Mǝ Caa kɛlɛ Ɩlɔɣɔʋ, na ɩ luɣu nyǝntʋ kɛ mǝ sɔɔla lapʋ. Hatoo kancaalaɣa ɩ́lɛ́ ɩ kɛ́ yʋlʋkʋlʋ kɛ́, ɩɩ caa tampana tǝŋʋɣʋ kɛ paa pǝcɔ. Pǝ taɣa pʋlʋ, ɩ maɣamaɣa ɩ ta kɛ tampana tʋ tɔ pǝ tɔɔ. Waatʋ wei ɩ yɔɣɔtǝɣɩ pɔpɔtʋ tɔ, ɩ tǝnaɣalɛ tǝna. Mpi tɔ, ɩ maɣamaɣa ɩ kɛ́ pɔpɔtʋ, na pɔpɔtʋ tǝna caa kɛ́.
Ye ma, tampana kɛ ma yɔɣɔtǝɣɩ. Pǝ maɣamaɣa pǝ tɔɔ kɛ́ ɩɩ mʋɣɩ ma tɔm.
Mǝ taa awe pǝsǝɣɩ na ɩ́ hʋ́lɩ́ ma tǝpǝntǝlɛ? Tɔʋ, na ma tɩɩ yɔɣɔtǝɣɩ tampana tɔ, pepe tɔɔ kɛ́ ɩɩ saŋ mʋɣʋ?
Wei ɩ kɛ́ Ɩsɔ nyǝŋ tɔ, pʋntʋ nɩɩkɩ Ɩsɔ Tɔm kɛ́. Ama mǝ tá kɛ́ Ɩsɔ yǝlaa napǝlɩ, na pǝ tɔɔ ɩnǝɣɩ ɩɩ tɩɩ nɩɩkɩ.
Tǝnaɣa Yuta nyǝ́ma cɔ-ɩ sɩ: Pǝ taɣa ɩsǝntɔ tɔɔ kɛ́ tɩɩ tɔma sɩ n kɛ́ Samalii tʋ, pǝ́cɔ́ n hii alɔɣaa?
Ḿpʋ́ɣʋ́ Yesu cɔ-wɛ sɩ: Ma ta hii alɔɣaa kɛ paa pǝcɔ. Ama ma Caa kɛ ma seeki. Na mɛ, mɩɩ nyǝnǝɣɩ-m yem tǝkpataa.
Pǝ taɣa ɩsɩɩ má pɛɛkǝɣǝna ma maɣamaɣa ma teeli kɛ ma tɩ. Nɔɣɔlʋ tʋɣʋna-m teeli na ɩ́ haakɩ-m tampana.
Tampana kɛ ma heeliɣi-mɛ yoo, maa cɛsǝɣɩ, ye wei ɩ tɔkǝɣɩ ma tɔm, pʋntʋ kaa sɩ.
Tǝnaɣa Yuta nyǝ́ma tɔma Yesu sɩ: Pǝnɛɣɛlɛ tǝ nyǝmá tǝkpataa sɩ n kɛ́ ɩlɔɣɔhilu. Apǝlaham sǝpa, na Ɩsɔ kʋyɔɣɔtʋtʋ tɛlǝsǝlaa náá sɩ tɔtɔ, ɩlɛna náá tɔŋ sɩ, wei ɩ́ tɔka nyá tɔm pʋntʋ kaa sɩ?
Ta caa Apǝlaham ná sǝpa, ye mpʋ nyá hʋʋ sɩ n kǝla ɩlɛɣɛlɛ? Ɩsɔ kʋyɔɣɔtʋtʋ tɛlǝsǝlaa maɣamaɣa ná sǝpa tɔtɔ. Ɩlɛ n nyǝnǝɣɩ nyá tǝɣɩ we?
Ḿpʋ́ɣʋ́ Yesu cɔwa sɩ: Ye maa tʋkaɣana ma tǝɣɩ teeli, ɩlɛ ma teeli ɩnɩ ɩ taa kɛ́ pʋlʋ se. Ama ma teeli tʋlʋ ntɛ́ ma Caa, wei mǝ tɔŋ sɩ ɩ kɛ́ mǝ Ɩsɔ tɔ.
Pǝyele ɩnǝɣɩ ɩ́ tá nyɩ. Ama má nyǝma-ɩ. Halǝna ye ma kpɛɛsaa sɩ ma ta nyǝmɩ-ɩ, ma pǝsa pɔpɔtʋ kɛ teitei ɩsɩɩ mɛɣɛ. Ama ma nyǝma-ɩ, na ma tǝŋǝɣɩ ɩ kʋheelitu na má lakɩ.
Mǝ caa Apǝlaham laŋlɛ naa hʋlʋma teu. Pǝ taɣa pʋlʋ tɔɔ, ɩ tɛɛlaɣaa sɩ ɩ ká ná ma kɔntɛ. Na ɩ tɩɩ na-tɛ, na pǝ hɛɛsɩ ɩ laŋlɛ kɛ teu.
Tǝnaɣa Yuta nyǝ́ma cɔ-ɩ sɩ: Nyá pɩɩsɩ ná ta tɩɩ tata nɩɩlɛ na naanʋwa na ń tɔŋ sɩ n tɛma Apǝlaham kɛ naʋ na?
Ḿpʋ́ɣʋ́ Yesu cɔ Yuta nyǝ́ma sɩ: Tampana kɛ ma heeliɣi-mɛ yoo, maa cɛsǝɣɩ tuu na pǝ́cɔ́ pá lʋlɩ Apǝlaham tɔ, ma wɛɛ kɛ́.
Tǝnaɣa pa kpaɣa pɛɛ sɩ pa yakɩ-ɩ. Ama Yesu ŋmɛlaa na ɩ́ lɩɩ Ɩsɔ tǝsɛɛlɛ taa.
Yesu tɛɛkaɣa ɩlɛna ɩ́ ná yʋlʋ wei pa lʋlǝna yʋlʋmtʋ tɔ.
Ḿpʋ́ɣʋ́ Yesu ɩfalaa pɔɔsa Yesu sɩ: Tacaa, apalʋ ɩnɛ ɩnɩ ɩ lapǝna ɩsaɣatʋ yaa ɩ caanaa na pá lʋlɩ-ɩ mpʋ?
Tǝnaɣa Yesu cɔ-wɛ sɩ: Pǝ ta kɛ ɩsɩɩ ɩnɩ ɩ lapǝna ɩsaɣatʋ yaa ɩ caanaa. Ama pǝ lapa ḿpʋ́ɣʋ́ pǝ́cɔ́ Ɩsɔ toma nana nti ɩ ka lapɩ-ɩ tɔ tǝ kiŋ.
Pǝ nǝɣǝsǝna tǝ lakɩ wei ɩ tila-m tɔ ɩ tǝma kɛ ilim taa. Pǝ taɣa pʋlʋ, ahoo caa yuɣu, ɩlɛ tǝmlɛ kaa wɛɛ pǝsʋɣʋ tɔtɔ.
Kʋyɛɛŋ wei ɩ taa ma wɛ antulinya taa cǝnɛ tɔ, maɣalɛ kɔkɔ ŋka ka naa yǝlaa tǝna tɔ.
Yesu tɛma ḿpʋ́ɣʋ́ yɔɣɔtʋɣʋ, ɩlɛna ɩ́ tɔ ntaɣama kɛ atɛ, na ɩ́ lá tɛɛliya, na ɩ́ taa yʋlʋm ɩnɩ ɩ ɩsɛ.
Na ɩ́ tɔmɩ-ɩ sɩ: Polo na ń saŋ nyá ɩsɛ kɛ Silowee lɩɩlɛ taa. (Hǝtɛ tǝnɛ tǝ hʋwɛɛ wɛɛ sɩ: Pa tilaa.) Yʋlʋm polaa na ɩ́ saŋ ɩ ɩsɛ, ɩlɛna ɩ́ mǝlɩ na ɩ́ naakɩ tǝcɛɩcɛɩ.
Ḿpʋ́ɣʋ́ yʋlʋm cɔlɔ nyǝ́ma mpa paa nyǝma-ɩ lɔŋ sɩ ɩ kɛ́ pala latʋ tɔ, pa tɔma sɩ: Pǝ taɣa ɩnɛ ɩnɩ ɩ ka cakaɣana na ɩ́ lakɩ pala?
Lɛlaa sɩ ɩnǝɣɩ. Lɛlaa sɩ: Aaɩ pǝ taɣa ɩnɩ, ɩ nǝɣǝsǝlɛ kɛ́. Ama apalʋ ɩnɩ ɩ cɔwa sɩ: Ma maɣamaɣa kɛ́.
Tǝnaɣa pa pɔɔsa-ɩ sɩ: Ɩsǝnaɣa n lapa na nyá ɩsɛ anɩ a kuli?
Ḿpʋ́ɣʋ́ ɩ cɔ-wɛ sɩ: Apalʋ wei pa yaa sɩ Yesu tɔ, ɩnɩ ɩ lapǝna tɛɛliya na ɩ́ taa ma ɩsɛ, na ɩ́ tɔ-m sɩ má polo Silowee lɩɩlɛ taa na má saŋ ma ɩsɛ. Ma polaa na ma saŋ, ɩlɛna má sʋʋ naʋ.
Tǝnaɣa pa pɔɔsa-ɩ sɩ: Leɣe apalʋ ɩnɩ ɩ wɛɛ? Ɩlɛna ɩ́ cɔ sɩ: Ma ta nyɩ.
Ḿpʋ́ɣʋ́ pa kpaɣa wei ɩnɩ ɩ ka kɛ́ yʋlʋm tɔ na pá pona-ɩ Falisanaa kiŋ.
Pǝ taɣa pʋlʋ, kʋyakʋ kʋhɛɛsʋɣʋ wule kɛ Yesu lapa tɛɛliya na ɩ́ kulina apalʋ ɩnɩ ɩ ɩsɛ.
Pǝ tɔɔ ɩnɩ ɩ maɣamaɣa kɛ Falisanaa ná lɛla-ɩ pɔɔsʋɣʋ kɛ ɩsǝna pǝ lapa na ɩ ɩsɛ kuli tɔ. Ɩlɛna yʋlʋm cɔ-wɛ sɩ: Tɛɛliya kɛ ɩ taa ma ɩsɛ, ɩlɛna má saŋ na pǝnɛ má naakɩ.
Tǝnaɣa Falisanaa taa lɛlaa ná tɔma sɩ: Pǝ taɣa Ɩsɔ kiŋ kɛ apalʋ wei ɩnɩ ɩ lakɩ mpʋ tɔ ɩ lɩɩnaa. Mpi tɔ, ɩɩ tǝŋǝɣɩ kʋyakʋ kʋhɛɛsʋɣʋ kiiŋ. Lɛlaa sɩ: Ye ɩ ka kɛ́ ɩsaɣaʋ ɩsǝnaɣa ɩ ka pǝsaa na ɩ́ lá piti tǝma anɛ a takanaa kɛ mpʋ? Halɩ pá caŋ pa faɣa pa taa pa tike.
Ḿpʋ́ɣʋ́ Falisanaa tasa yʋlʋ wei ɩ ɩsɛ pǝ kula mpʋ tɔɣɔ pɔɔsʋɣʋ sɩ: Na nyá hʋʋkɩ suweɣe apalʋ wei ɩnɩ n tɔŋ sɩ ɩ kula nyá ɩsɛ tɔ ɩ tɔɔ? Ɩ́lɛ́ ɩ cɔ-wɛ sɩ: Ɩ kɛ́ Ɩsɔ kʋyɔɣɔtʋtʋ tɛlǝsʋlʋ kɛ́.
Ama Yuta nyǝ́ma mpɛ pa ta mʋ-tɩ sɩ apalʋ ɩnɩ ɩ ka kɛ́ yʋlʋm kɛ́ na ɩ ɩsɛ kuli, halǝna pá kɔna ɩ caa na ɩ too.
Na pá pɔɔsɩ-wɛ sɩ: Ntɔŋ mǝ pǝyaɣa kɛ ɩnɛ ɩnǝɣɩ tǝkpem na? Pǝ́cɔ́ ɩ́ tɔŋ sɩ ɩ́ lʋla-ɩ na yʋlʋmtʋ yɛɛ? Tɔʋ, ɩlɛ ɩsǝnaɣa pǝ lapa na ɩ́ naakɩ pǝnɛ?
Ḿpʋ́ɣʋ́ ɩ nyǝ́ma ná cɔwa sɩ: Tǝ nyǝma-ɩ sɩ tá pǝyaɣa kɛ-ɩ. Pǝ́cɔ́ tǝ lʋla-ɩ na yʋlʋmtʋ.
Ama tǝ ta nyɩ ɩsǝna pǝ lapa na kaɣana ɩ́ naakɩ tɔ. Pǝyele tǝ ta nyɩ wei ɩ kula ɩ ɩsɛ tɔ. Ɩ maɣamaɣa ɩ ta kɛ pǝyaɣa, ɩ́ pɔɔsɩ-ɩ ɩ ká heeli-mɛɣɛ ɩsǝna pǝ lapa tɔ.
Yʋlʋm nyǝ́ma ná yɔɣɔta mpʋ, mpi tɔ, pa see Yuta nyǝ́ma. Pǝ taɣa pʋlʋ, Yuta nyǝ́ma ka pɛɛla nɔɣɔ sɩ, ye wei ɩ tɛma ɩ taa na ɩ́ tisi sɩ Yesu kɛ́ Mesii, paa lǝsɩ pʋntʋ kɛ pa tǝkotile taa.
Pǝ tɔɔ kɛ́ ɩ nyǝ́ma ná tɔma sɩ: Ɩ maɣamaɣa ɩ ta kɛ pǝyaɣa, ɩ́ pɔɔsɩ-ɩ.
Ḿpʋ́ɣʋ́ Falisanaa tasa apalʋ wei ɩ ka kɛ yʋlʋm tɔɣɔ yaaʋ na pá tɔmɩ-ɩ sɩ: Ama na Ɩsɔ tɔɔ yɔɣɔtɩ tampana. Tǝ nyǝmá apalʋ ɩnɛ ɩ tɔɔ sɩ ɩ kɛ́ ɩsaɣaʋ kɛ́.
Tǝnaɣa apalʋ ɩnɩ ɩ cɔ Falisanaa sɩ: Ma ta nyɩ sɩ ɩ kɛ́ ɩsaɣaʋ yaa ɩ kɛ́ kʋpaŋ tɔ. Ama kʋlʋmtʋ tike kɛ ma nyǝmá sɩ, maa kɛ́ yʋlʋm na pǝnɛ pǝ taa ma naakɩ.
Ɩlɛna pá pɔɔsɩ-ɩ sɩ: Pepeɣe ɩ lapa-ŋ? Ɩsǝnaɣa ɩ lapa na pǝ́cɔ́ nyá ɩsɛ kuli?
Ḿpʋ́ɣʋ́ ɩ cɔ-wɛ sɩ: Ma tɛma-mɛɣɛ heeluɣu na ɩ́ tá mʋ. Ɩlɛ pepe tɔɔ kɛ́ ɩ́ caa ɩ́ tasa-tǝɣɩ nɩɩʋ? Yaa mǝ caa ɩ́ sɔɔsɩ ɩ ɩfalaa tɔɔ tɔtɔ?
Tǝnaɣa Falisanaa tʋʋ-ɩ na pá tɔ sɩ: Nyá kɛna yʋlʋ ɩnɩ ɩ ɩfalʋ. Ama ta kɛ́ Moisi ɩfalaa kɛ́.
Tǝ nyǝmá sɩ, Ɩsɔ yɔɣɔtǝna Moisi. Ama pǝ kaasʋɣʋ yʋlʋ ɩnɩ tɔ, tǝ ta tɩɩ nyǝm ɩ tǝlɩɩlɛ.
Ḿpʋ́ɣʋ́ apalʋ ɩnɩ ɩ cɔ-wɛ sɩ: Ama nti tǝ wɛ piti tɔɣɔlɛ sɩ, mǝ tá nyɩ ɩ tǝlɩɩlɛ, pǝyele ɩ kula maɣa ma ɩsɛ.
Tǝ nyǝmá sɩ Ɩsɔ ɩɩ mʋɣɩ asaɣaa nɔɔsɩ. Ama wei ɩ tʋɣɩ-ɩ teeli na ɩ́ lakɩ ɩ luɣu nyǝntʋ tɔ, pʋntʋ nɔɣɔ kɛ ɩ mʋɣɩ.
Tuu tɔ, tǝ ta nɩɩta sɩ nɔɣɔlʋ kula yʋlʋ wei pa lʋlǝna yʋlʋmtʋ tɔ ɩ ɩsɛ.
Pǝ tɔɔ kɛ́ ye apalʋ ɩnɛ ɩ taa kɛ́ Ɩsɔ nyǝŋ ɩ taa pǝsɩ na ɩ́ la pʋlʋ.
Ḿpʋ́ɣʋ́ Falisanaa cɔ yʋlʋm sɩ: Hatoo pa lʋlʋɣʋ nyá tɔ, ɩsaɣatʋ tike kɛ nyá nyǝmá, na nyaa caa n sɛɣɛsɩ ta na? Ɩlɛna Falisanaa tɔɣɔnɩ-ɩ pa Ɩsɔ tǝsɛɛlɛ taa.
Ḿpʋ́ɣʋ́ Yesu nɩɩwa sɩ pa tɔɣɔna yʋlʋm ɩnɩ, ɩlɛna ɩ́ kɔɔ ɩ́ suli-ɩ na ɩ́ pɔɔsɩ-ɩ sɩ: N mʋ Yʋlʋ Pǝyaɣa tɔm na?
Tǝnaɣa yʋlʋm cɔ-ɩ sɩ: Tacaa, hʋlɩ-m wei pa yaa mpʋ tɔ na má mʋ.
Ḿpʋ́ɣʋ́ Yesu tɔma sɩ: N na-ɩ mɛɛ, ɩ maɣamaɣa kɛlɛ ma wei ma yɔɣɔtǝɣǝna-ŋ ɩsǝntɔ tɔ.
Ɩlɛna yʋlʋm tɔ sɩ: Tacaa, ma mʋwa. Na ɩ́ luŋi-ɩ atɛ.
Ḿpʋ́ɣʋ́ Yesu tɔma sɩ: Ma kɔma antulinya taa cǝnɛɣɛ sɩ ma fakɩ tampana nyǝ́ma na tasǝkǝlɛ nyǝ́ma, na mpa paa naakɩ tɔ pá ná, na mpa pa naakaɣa tɔ pá yʋlʋmɩ.
Falisanaa napǝlɩ paa wɛ tǝna na pá nɩɩkɩ tɔm ntɩ, ɩlɛna pá pɔɔsɩ Yesu sɩ: Pǝ kpɛŋna tá, tá kɛ́ yʋlʋmaa tɔtɔ?
Ḿpʋ́ɣʋ́ Yesu cɔ Falisanaa sɩ: Ye tampana ɩ́ ka kɛ́ yʋlʋmaa, ɩ́ taa wɛna ɩsaɣatʋ. Ama ɩsɩɩ ɩ tɔŋʋɣʋ sɩ ɩ́ naakɩ tɔ, pǝ tɔɔ kɛ́ mǝ ɩsaɣatʋ wɛ tam.
Tampana kɛ ma heeliɣi-mɛ yoo, maa cɛsǝɣɩ, wei ɩ́ yela heeŋ kalǝkʋ nɔnɔɣɔ kɛ sʋʋnaʋ na ɩ́ ŋmaana tiili tɔɔ na ɩ́ sʋʋ tɔ, pʋntʋ kɛ́ ŋmɩɩlʋ na wakǝllʋ kɛ́.
Ama wei ɩ tǝŋǝɣǝna nɔnɔɣɔ na ɩ́ sʋʋ tɔ, pʋntʋ ntɛ́ tiikulu.
Nɔnɔɣɔ taŋlʋ tʋlǝɣɩ-ɩ na ɩ́ sʋʋ. Heeŋ nyǝmá ɩ nɔɣɔ. Ɩ kalǝɣɩ ɩ heeŋ hǝla kɛ kʋlʋm kʋlʋm na ɩ́ lɩɩkǝna-ɩ awalɩ.
Waatʋ wei ɩ tɛŋ ɩ heeŋ ɩnɩ ɩ tǝnaɣa lɩɩnaʋ tɔ, ɩlɛna ɩ́ tɛɛ-ɩ nɔɣɔ na heeŋ naa tʋ ɩ waalɩ. Pǝ taɣa pʋlʋ, ɩ nyǝmá ɩ nɔɣɔ tɔ pǝ tɔɔ.
Ama ye kpaɩ tʋ, ɩ kaa tǝŋ ɩ́lɛ́, halɩ ɩ ká se-ɩ sɔsɔm kɛ́. Mpi tɔ, ɩ ta nyɩ kpaɩ nyǝmá nɔɔsɩ tɔ se.
Yesu kɛɛsa-wɛɣɛ tǝnɛ ɩnɩ. Ama pa ta cɛkǝna tǝ hʋwɛɛ.
Ḿpʋ́ɣʋ́ Yesu tasa yɔɣɔtaɣa sɩ: Tampana kɛ ma heeliɣi-mɛ yoo, maa cɛsǝɣɩ. Maɣalɛ heeŋ kalǝkʋ ŋkʋ kʋ nɔnɔɣɔ.
Pa tǝna mpa pa laala-m kɔntɛ tɔ, paa kɛ́ ŋmɩɩlaa na wakǝllaa kɛ́, heeŋ ta tɩɩ nɩɩna-wɛ.
Maɣalɛ nɔnɔɣɔ, wei ɩ́ tǝŋna ma tɔɔ na ɩ́ sʋʋ, pɩɩ ya ɩ nyʋɣʋ. Ɩ ká sʋʋkɩ na ɩ́ lɩɩkɩ, na ɩ́ hikiɣi nyɩɩtʋ kʋpantʋ.
Nmɩɩlʋɣʋ na lɛntʋɣʋ na wakǝlʋɣʋ tɔɔ tike kɛ ŋmɩɩlʋ ná kɔŋ. Ama ma kɔmaɣa sɩ ma heeŋ ɩ́ wɛɛ alaafǝya taa kɛ́ tam tǝpɔkɛɛɛ.
















































































































































































































































































































































































































































Ma yʋlʋ Teufiili, ma takǝlaɣa kancaalaɣa nyǝŋka taa ma kɛɛsa mpi mpi Yesu caala lapʋ tɔ, na nti nti ɩ sɛɣɛsa pǝ kpaɣaʋ kancaalaɣa,
na pǝ́ sɩɩna kʋyaŋku ɩ kpa ɩsɔ tɔ. Na pǝ́cɔ́ Yesu kpa ɩsɔ tɔ, ɩ ka heelina Feesuɣu Naŋŋtʋ toŋ kɛ mpi ɩ caa sɩ yǝlaa mpa ɩ lǝsaa sɩ ɩ tillaa tɔ pá la tɔ.
Yesu sǝm waalɩ ɩ lɩɩkaɣa ɩ tillaa tɔɔ, na ɩ́ hʋ́lǝ́ɣǝ́na-wɛɣɛ yaasinaa paɣalɛ taa sɩ ɩ fema. Halɩ kʋyɛɛŋ nɩɩlɛ taa tǝcu kɛ́ Yesu lɩɩkaɣa ɩ tillaa tɔɔ na ɩ́ lakɩ-wɛɣɛ Ɩsɔ Kawulaɣa waasʋ.
Ḿpʋ́ɣʋ́ kʋyakʋ nakʋlɩ Yesu na ɩ tillaa pa caɣaa na pá tɔŋna tɔɣɔʋ. Tǝnaɣa ɩ heela-wɛ sɩ: Ɩ́ taa hatǝlǝna Yosalɛm. Ama ɩ́ keŋna mpi Tacaa ka tɔma sɩ ɩ ká ha tɔ, kʋcɔɔʋ ŋku kʋ tɔm maa heela-mɛ tɔ.
Mpi pǝ tɔɔ tɔ, lʋm maɣamaɣa kɛ Yohaanɩ naa sɔna yǝlaa kɛ Ɩsɔ lʋm. Ama ye mɛ ɩlɛ, pɩɩ la wɛɛ naalɛ tɔ Feesuɣu Naŋŋtʋ maɣamaɣa kɛ paa kɛlɩ na pá sɔ-mɛ.
Ḿpʋ́ɣʋ́ Yesu na mpa paa kota mpʋ tɔ pa pɔɔsa-ɩ sɩ: Tacaa, ye mpʋ pǝnɛɣɛlɛ n ká taɣanɩ Ɩsɛɣɛlɩ kawulaɣa ŋkɛɣɛ kʋsʋɣʋ na?
Tǝnaɣa Yesu cɔ ɩ na mpa paa kota mpʋ tɔ sɩ: Pǝ taɣa sɩ mɩɩ nyǝna kʋyɛɛŋ yaa waatʋnaa mpa Tacaa maɣamaɣa sɩɩna ɩ toŋ tɔ se.
Ama kʋyaŋku Ɩsɔ Feesuɣu Naŋŋtʋ ka tii mǝ tɔɔ tɔ, ɩ́ ká hiki toma na ɩ́ hʋ́lɩ́ pǝ tǝna mpi ɩ́ nana mǝ ɩsǝpee tɔ pǝ tampana kɛ Yosalɛm, na Yuta, na Samalii pǝ tɛtʋnaa tǝna taa. Halǝna pǝ́ polo pǝ tala antulinya tǝnasɩ tǝna tǝpaɩ.
Yesu tɛma ḿpʋ́ɣʋ́ yɔɣɔtʋɣʋ, ɩlɛna pǝ́ kpaasɩ-ɩ ɩsɔ na pá nyǝnǝɣɩ-ɩ mpʋ. Halǝna pʋlʋpʋ ɩsɩɩ ŋmʋntʋɣʋ kɔɔ pǝ takɩ ɩ tɔɔ, pa ta tasa-ɩ naʋ.
Yesu kpa ɩsɔ na ɩ tillaa wɛɛ na pá tɔŋna nyǝnʋɣʋ tǝpiŋŋ kɛ mpʋ, ɩlɛ pa tuta apalaa naalɛɣɛ pa cɔlɔɣɔlɛ na pá suu wontu kʋhʋlʋmtʋ.
Na apalaa mpɛ pá pɔɔsɩ tillaa sɩ: Kalilee nyǝ́ma mɛ, pepe tɔɔ kɛ́ ɩ́ sǝŋaa na ɩ́ nyǝnǝɣɩ ɩsɔ kɛ́ mpʋ? Yesu wei pǝ lǝsa mǝ hɛkʋ na pǝ́ kpaasɩ-ɩ ɩsɔ kɛ́ ɩsǝntɔ tɔ, ɩ ká tɛ na ɩ́ mǝlɩ ḿpʋ́ɣʋ́ teitei ɩsɩɩ ɩ́ na-ɩ na ɩ́ kpaakɩ ɩsǝntɔ tɔ.
Ḿpʋ́ɣʋ́ tillaa kʋla tɩɩŋ wei pa yaa sɩ Olifinaa tɔ ɩ pʋɣʋ ŋku kʋ kiŋ paa wɛɛ tɔ na pá mǝlɩ Yosalɛm. Pʋɣʋ ŋkʋ na Yosalɛm pǝ fɛɩ pooluŋ. Pǝ ta kǝlɩ kilomɛɛtǝlɩ kʋlʋm.
Pa talaa, ɩlɛna pá kpa pa ɩsɔtaa kutuluɣu ŋku kʋ taa paa sʋʋkaɣa tɔ. Mpa pa sʋʋkaɣa tǝna tɔɣɔlɛ Piyɛɛ, na Yohaanɩ, na Saakɩ, na Antǝlɩɩ, na Filipʋ, na Tomaa, na Paatelemii, na Matiyee, na Alǝfe pǝyalʋ Saakɩ, na Simɔŋ wei ɩ kɛ́ mpa pa lʋkaɣa sɩ pa mʋɣɩ pa tɛtʋ tɔ pa taa lɛlʋ tɔ, na Saakɩ pǝyalʋ Yuti.
Pa tǝna pa kotaɣa tǝntǝmlɛ kɛ tam na pá sǝlǝmǝɣɩ Ɩsɔ. Pa taa ka wɛ alaa napǝlɩ, na Yesu too, na Yesu newaa.
Kʋyɛɛŋ ɩnɩ ɩ taa, kʋyakʋ nakʋlɩ yǝlaa kotaa, halɩ pa tala ɩsɩɩ yʋlʋnyɔɔŋ nɩɩnʋwa na hiu (120). Ɩlɛna Piyɛɛ kʋlɩ na ɩ́ sǝŋ ɩ taapalaa mpɛ pa hɛkʋ na ɩ́ tɔ sɩ:
Ma taapalaa mɛ, tɔm nti Ɩsɔ Feesuɣu Naŋŋtʋ ka tʋ Tafiiti nɔɣɔ taa na ɩ́ yɔtɔtɩ, na tǝ́ wɛ Ɩsɔ Tɔm takǝlaɣa taa kɛ́ Yutaasɩ wei ɩ tɛɛ Yesu kpalaa kɛ nɔɣɔ tɔ ɩ tɔm tɔ, pǝ wɛɛ kɛ́ sɩ tɩɩ la.
Yutaasɩ ɩnɩ ɩ ka kɛ́ ta taa lɛlʋ, na tá na-ɩ tɩɩ kpɛnta tǝmlɛ tǝnɛ tǝ taa.
Apalʋ ɩnɩ, waatʋ wei ɩ tɛma tɛtʋ yapʋ na ɩ tulum liɣitee anɩ tɔ, ɩ polaa na ɩ́ hoti tǝ taa kɛ́ ɩ nɔɣɔ tɔɔ, na ɩ lotu tʋlɩ, na ɩ taa lotu ya na tǝ́ ŋmaa.
Tɔm tǝnɛ tǝ yɛka Yosalɛm nyǝ́ma tǝna kiŋ, halǝna pá ha tɛtʋ ntǝɣɩ hǝtɛ na pa tɛ taa sɩ: Akeletama. Calǝm tɛtʋ kɛ pa yaa mpʋ na pa tɛ taa.
Pa ŋmaa Yontu takǝlaɣa taa sɩ: Ɩ tǝyaɣa ɩ́ tǝkɩ kaaʋ. Nɔɣɔlʋ ɩ́ taa kʋsɩ-kɛ. Na lɛntɩ tɔtɔ sɩ: Nɔɣɔlʋ ɩ́ lɛɛtɩ ɩ lonte.
Ye mpʋ pǝ wɛɛ sɩ mpa pa tǝŋaɣa-tʋɣʋ waatʋ wei tá na Tacaa Yesu tǝ cɔɔkaɣa tɛtʋnaa tɔ, pa taa nɔɣɔlʋ ɩ́ sɔɔsɩ tá tɔɔ, na tá na-ɩ tǝ́ hʋ́lɩ́ Tacaa Yesu sǝpʋ na ɩ́ fe tɔ pǝ tampana. Pʋntʋ ɩnɩ ɩ ká wɛɛ wei kʋyɛɛŋ tǝna ɩ ka wɛ tá waalɩ kɛ́ pǝ kpaɣaʋ Yohaanɩ sɔʋ Yesu kɛ Ɩsɔ lʋm tɔ, halǝna kʋyaŋku pǝ lǝsa-ɩ tá hɛkʋ na pǝ́ kpaasɩ-ɩ ɩsɔ tɔ.
<range>
Ḿpʋ́ɣʋ́ pa lǝsa yǝlaa naalɛ, Yosɛɛfʋ wei pa yaa sɩ Paasapasɩ na pá cuɣusi-ɩ sɩ Yutusi tɔ, na Matiyasɩ.
Ɩlɛna pá sǝlǝmɩ sɩ: Tacaa, nyá nyǝmna yǝlaa lotunaa, hʋ́lɩ́-tʋɣʋ yǝlaa panɛ pa naalɛ pa taa wei n lǝsaa sɩ ɩ́ la tillu,
na ɩ́ paasǝna tǝmlɛ nte Yutaasɩ yelaa na ɩ́ tɛɛ ɩ nyǝŋkʋ tɔ.
Tǝnaɣa pa tɔ tɛtɛ na pǝ́ kpa Matiyasɩ, na ɩ́ sɔɔsɩ tillaa naanʋwa na kʋlʋm ɩnɩ ɩ tɔɔ.
Ḿpʋ́ɣʋ́ pǝ tala Pɛntakɔnta acima wule, ɩlɛna Ɩsɔ sɛɛlaa koti pa tǝnaɣa tǝntǝmlɛ.
Pǝ tasaa ɩlɛ, kɔkɔtɛ natǝlɩ, ɩsɩɩ heelim sɔsɔɔm makʋɣʋ tɔ, lɩɩna ɩsɔtaa kɛlɛ, na tǝ́ nyalǝna tǝyaɣa ŋka ka taa paa wɛ mpʋ tɔ.
Ḿpʋ́ɣʋ́ pʋlʋpʋnaa lɩɩ pa tɔɔ na pǝ́ nǝɣǝsǝna ɩsɩɩ kɔkɔ nsǝma. Ɩlɛna pʋlʋpʋnaa mpɛ pá ya na pá caɣa paa wei ɩ tɔɔ kɛ́ kʋlʋm kʋlʋm.
Tǝnaɣa Feesuɣu Naŋŋtʋ haɣa pa tǝna pa taa tǝmammam, na pá sʋʋ piitim lɛmpɩ tɔm yɔɣɔtʋɣʋ, na nti Feesuɣu tʋ pa taa tɔ ntǝɣɩ pa yɔɣɔtaɣa.
Pǝ pamna mpa pa tǝŋǝɣɩ Ɩsɔ mpaaʋ kɛ teu tɔ pa lɩɩna antulinya tǝna taa na pá wɛ Yosalɛm kɛ waatʋ ɩnɩ.
Yǝlaa mpɛ pa nɩɩ kɔkɔtɛ ńtɛ́ tǝ taŋ, ɩlɛna pá koti sɔsɔm. Ḿpʋ́ɣʋ́ pǝ lapa-wɛɣɛ ha, pǝ taɣa pʋlʋ, paa wei ɩ nɩɩkaɣa Ɩsɔ sɛɛlaa yɔɣɔtǝɣǝna ɩ tɛ taa.
Tǝnaɣa pa kpa nɔɔsɩ na pǝ́ la-wɛɣɛ piti, na pá tɔ sɩ: Ɩsɩɩ Kalilee nyǝ́ma tike yɔɣɔtǝɣǝna ɩsǝntɔ.
Ɩlɛ pǝ lapa ɩsǝna na paa tá taa wei ɩ́ nɩɩkɩ pa yɔɣɔtǝɣǝna ɩ tɛ taa?
Anɩ tá taa cǝnɛ mpa pa lɩɩna Paatɩ tɛtʋ tɔ pa wɛɛ, Metii na Ɩlam pǝ nyǝ́ma ná wɛɛ, Mesopotami nyǝ́ma ná wɛɛ, na Yuta na Kapatɔɔsɩ pǝ nyǝ́ma, na Pɔŋ nyǝ́ma na Asii tɛtʋ nyǝ́ma,
Filicii na Pamfili pǝ nyǝ́ma, na Icipiti nyǝ́ma na Silɛɛnɩ cɔlɔ Lipii tɛtʋ hɔɣɔlʋɣʋ lɛŋkʋ nyǝ́ma, na pǝ kaasa lɛlaa mpa pa lɩɩna Lom tɔ.
Yuta nyǝ́ma siɣisiɣi wɛɛ, na pǝ kaasɩ mpa pa sʋʋ Yuta nyǝ́ma Ɩsɔsɛɛlɛ kɛ kʋsʋʋ tɔ, na Kǝlɛɛtɩ nyǝ́ma na Alapʋ nyǝ́ma. Paa na mpʋ pa tɩɩ kɛɛsǝɣɩ Ɩsɔ tǝma sɔsɔɔna tɔm na tá tɔmnaa waanɩ waanɩ taa, na tǝ nɩɩkɩ tá tǝna.
Pǝ tǝmsa pa tǝna, pa ta nyɩ nti paa yɔɣɔtɩ tɔ. Ɩlɛna pá pɔɔsǝɣɩ tǝma sɩ, tɔm tǝnɛ ntiɣilɛ mpʋ?
Ama lɛlaa ná woŋa-wɛ, na pá tɔ sɩ sʋlʋm pɩɩna-wɛ.
Tǝnaɣa Piyɛɛ na tillaa lɛlaa naanʋwa na kʋlʋm ɩnɩ pa kʋlaa na pá sǝŋ ɩsɔ. Ɩlɛna Piyɛɛ yɔɣɔtǝna samaa na nɔɣɔ sɔsaɣa sɩ: Ma Yuta nyǝ́ma mɛ, na mpa mɛ mǝ kɔma Yosalɛm kɛ kʋkɔm tɔ, ɩ́ tʋ ŋkpaŋŋ na ɩ́ cɛkǝna teu kɛ nti ma heeliɣi-mɛ tɔ.
Pǝ taɣa sʋlʋm kʋɣʋna yǝlaa panɛ ɩnɩ ɩsɩɩ ɩ́ hʋʋkɩ tɔ. Pǝ taɣa pʋlʋ tɔɔ, pǝ kǝla tanaŋ.
Ama nti Ɩsɔ kʋyɔɣɔtʋtʋ tɛlǝsʋlʋ Sowɛɛlɩ ka yɔɣɔtaa tɔ, ntɩ tǝ maɣamaɣa tǝ lakǝna saŋa.
Ɩsɔ yɔɣɔtaa sɩ: Nti maa la kʋyɛɛŋ kantǝkaɣa nyǝŋ taa tɔɣɔlɔ. Maa tisi ma Feesuɣu kɛ yǝlaa tǝna tɔɔ. Mǝ pǝyalaa na mǝ pɛɛlaa ká na nti tɩɩ la cele tɔ na pá yɔɣɔtɩ. Pɩɩ hʋ́lɩ́ mǝ ɩfepiya kɛ tɔmnaa na pá nana pa ɩsǝpee. Na mǝ kʋkpatǝlaa ká toosi toosee.
Tampana tɔɔ, maa tisi ma Feesuɣu kɛ ma tǝmlɛ nyǝ́ma, apalaa na alaa nyǝ́ma, pa tɔɔ kɛ́ kʋyɛɛŋ ɩnɩ ɩ taa. Paa ná nti tɩɩ la cele tɔ na pá yɔɣɔtɩ-tɩ.
Maa la kɔkɔlɔ nyǝmnaa kɛ hatoo ɩsɔtɔnʋɣʋ taa, na piti tǝma kɛ atɛ. Calǝm na kɔkɔ na nyɔɔsɩ sɔsɔɔnsɩ ká nyala.
Ilim ká sɩ tǝkpitii. Ɩsɔtʋ ká sɛɛ ɩsɩɩ calǝm. Pǝ tǝna pɩɩ la mpʋ na pǝ́cɔ́ pǝ́ tala Tacaa kʋyakʋ sɔsɔɔŋkʋ teeli nyǝŋkʋ ŋkʋ.
Pǝ́ na pǝ mpʋ tɔ yǝlaa tǝna mpa paa yaa Tacaa hǝtɛ tɔ paa tʋlɩ-tɩ.
Ɩsɛɣɛlɩ nyǝ́ma mɛ, ɩ́ nɩɩ nti ma heeliɣi-mɛ tɔ. Nasalɛtɩ Yesu kɛ́ yʋlʋ wei ɩ sɔsɔɔntʋ Ɩsɔ hʋ́lá-mɛ tɔɣɔ. Pǝ taɣa pʋlʋ, Yesu niŋ kɛ Ɩsɔ lapǝna piti tǝma na sɔɣɔntʋ tǝma na Ɩsɔ kɔkɔlɔ nyǝmnaa mpa ɩ hʋ́lá mǝ hɛkʋ taa tɔ. Ɩsɩɩ mǝ maɣamaɣa ɩ́ nyǝm pǝ tǝna tɔ.
Na yʋlʋ ɩnǝɣɩ Ɩsɔ kpaɣaa na ɩ́ cɛlɛ-mɛ ɩsɩɩ ɩ ka hʋʋ ɩ taa na ɩ́ tʋ pǝ pǝlɛ sɩ ɩ ká la tɔ. Ama mǝ kʋ-ɩ, mǝ yelina na yǝlaa asaɣaa kamɩ-ɩ sǝm tesika tɔɔ.
Ama Ɩsɔ yɔka sǝm toma na ɩ́ feesi-ɩ. Pǝ taɣa pʋlʋ, pǝ fɛɩ sɩ sǝm ɩ́ lapɩ-ɩ pʋlʋ cǝcǝka.
Tampana, Tafiiti yɔɣɔta Yesu ɩnɩ ɩ tɔm kɛ mpʋ sɩ: Ma naakaɣa Tacaa kɛ tam kɛ́ ma cɔlɔɣɔ. Ɩ ka sǝŋa ma waalɩ kɛ́ sɩ má taa selina pʋlʋ.
Pǝ tɔɔ kɛ́ ma laakalɩ caɣa tǝntǝmlɛ kɛ teu, na laŋhɛɛlɛ kʋɣʋ-m ma yɔɣɔtaɣa taa. Paa ma kɛ́ yʋlʋ na maa sɩ tɔ, ma caɣana tɛɛlʋɣʋ.
Pǝ taɣa pʋlʋ tɔɔ, Ɩsɔ nyá n kaa lɔ-m yem kɛ́ atɛtǝlɛ taa. N kaa yele sɩ nyá yʋlʋ má má tɩɩ sɔŋ paa pǝcɔ maɣamaɣa.
N hʋla-m weesuɣu mpaaŋ. N ká wɛɛ ma kiŋ na ń hʋlǝsǝɣɩ ma laŋlɛ kɛ teu.
Apalaa mɛ, ɩ́ yele má tʋlǝsɩ-mɛɣɛ tá lɔŋcɛ Tafiiti tɔm tǝcɛɩcɛɩ sɩ, ɩ sǝpa na pá pimi-ɩ, na ɩ pǝlaaʋ wɛ tá hɛkʋ kɛ halǝna saŋa.
Tafiiti ɩnɩ ɩ ka kɛ́ Ɩsɔ kʋyɔɣɔtʋtʋ tɛlǝsʋlʋ kɛ́ na ɩ́ nyǝmá teu sɩ, Ɩsɔ ka tɔma nti na tuunaʋ sɩ ɩ ká lapɩ-ɩ tɔ pɩɩ la. Sǝsɩ Tafiiti lʋlʋɣʋ taa tʋ nɔɣɔlʋ ká tɔɣɔna kawulaɣa ŋka Tafiiti ɩnɩ ɩ ka tɔɣaa tɔ.
Hatoo lɔŋ Tafiiti nawa mpi pɩɩ tɛ na pǝ́ la tɔ. Pǝ tɔɔ kɛ́ ɩ yɔɣɔta Mesii sǝpʋ na ɩ́ fe tɔ pǝ tɔm sɩ: Pa ta lɔ-ɩ yem kɛ́ atɛtǝlɛ taa. Ɩ ta tɩɩ sɔŋ paa pǝcɔ maɣamaɣa.
Yesu wei ɩnɩ ɩ tɔm ma yɔɣɔtǝɣɩ ɩsǝntɔ tɔ, Ɩsɔ feesa-ɩ, na tá tǝna tǝ nana tá ɩsǝpee tǝkelekele.
Ɩsɔ kʋsa ɩ nyʋɣʋ na ɩ́ caɣasɩ-ɩ ɩ kɔŋkɔŋ taa. Ɩlɛna ɩ́ kpaɣa Feesuɣu Naŋŋtʋ, wei ɩ ka tɔma sɩ ɩ ká ha tɔ, na ɩ́ cɛlɛ-ɩ. Na Feesuɣu Naŋŋtʋ ɩnǝɣɩ Yesu tisa tá tǝna tá tɔɔ, na ɩ́ tɔŋna naʋ na nɩɩʋ kɛ ɩsǝntɔ.
Pǝ taɣa ɩsɩɩ Tafiiti maɣamaɣa ná kpa ɩsɔ se. Ama paa na mpʋ ɩ yɔɣɔtaa sɩ: Tacaa Ɩsɔ heela ma Sɔsɔ sɩ: Caɣa ma kɔŋkɔŋ taa.
Halǝna má kɔna nyá kolontunaa, na ń loosi nyá nɔɔhɛɛ kɛ pa tɔɔ.
Pǝ wɛɛ sɩ Ɩsɛɣɛlɩ yǝlaa tǝna ká nyɩ teu tǝkpataa sɩ, Yesu wei ɩ́ kama sǝm tesika tɔɔ tɔ, ɩnǝɣɩ Ɩsɔ lapa Sɔsɔ na Mesii.
Ɩsɛɣɛlɩ nyǝ́ma nɩɩ tɔm tǝnɛ ɩlɛna pa laŋa pǝsɩ sɔsɔm, na pá pɔɔsɩ Piyɛɛ na tillaa lɛlaa sɩ: Ta taapalaa mɛ, ɩsǝnaɣa pǝ wɛɛ sɩ tǝ́ la ɩlɛ?
Tǝnaɣa Piyɛɛ cɔ-wɛ sɩ: Ɩ́ lɔ mǝ ɩsaɣatʋ na ɩ́ laɣasɩ hʋwɛɛ, na pá yaa Yesu Kilisiti hǝtɛ na pá sɔna paa mǝ taa wei kɛ́ Ɩsɔ lʋm, na pǝ́ hɩɩsɩ mǝ ɩsaɣatʋ. Ɩlɛna ɩ́ hiki Ɩsɔ kʋcɔɔʋ sɔsɔɔʋ ŋku kʋ kɛ́ Feesuɣu Naŋŋtʋ tɔ.
Pǝ taɣa pʋlʋ tɔɔ, mǝ na mǝ piya na hatǝlaɣa nyǝ́ma kɛ Ɩsɔ tɔma sɩ ɩ ká ha, ɩ́ tɩɩ laalaa na ɩ́ yaa wei te, ɩ́lɛ́ ɩ hikaa kɛ́.
Ḿpʋ́ɣʋ́ Piyɛɛ tasa Ɩsɛɣɛlɩ nyǝ́ma kɛ tɔm paɣalɛ kɛ heeluɣu tɔtɔ, nti tɩɩ sǝna-wɛ na tǝ sɔɔsɩ-wɛɣɛ apalʋtʋ tɔ. Sǝsɩ, ɩ́ lǝsɩ mǝ tǝɣɩ yǝlaa letaa panɛ pa taa na ɩ́ tʋlɩ-tɩ.
Ḿpʋ́ɣʋ́ Ɩsɛɣɛlɩ nyǝ́ma taa yǝlaa tuutuuma mʋ Piyɛɛ tɔm na pá sɔ-wɛɣɛ Ɩsɔ lʋm. Kʋyaŋku, mpa pa sʋʋ Ɩsɔ sɛɛʋ tɔ, pa nyɔɔŋ tala ɩsɩɩ iyisi tooso (3000).
Pa ɩsǝlɛ ka sɛɛna tillaa kʋsɛɣɛsǝtʋ kɛ nɩɩʋ, na pa tǝŋaɣa tǝma na laŋhʋlʋmlɛ kɛ sɔsɔm. Pa tɔkaɣa tǝntǝmlɛ kɛ tam, na pá puki Ɩsɔ sǝlǝmʋɣʋ pɩɩ sɔɔ nɔɣɔlʋ.
Tillaa lakaɣa piti tǝma na Ɩsɔ kɔkɔlɔ nyǝmnaa, na pǝ́ kpaa paa wei kɛ́ sɔɣɔntʋ.
Ɩsɔ sɛɛlaa tǝna ka wɛna nɔɣɔ kʋlʋmaɣa, na pa kpɛntaɣa mpi mpi pa wɛna tɔ.
Pa pɛɛtaɣa pa tɛtʋnaa na pa wontunaa na pá kotiɣi pǝ liɣitee kɛ tǝntǝmlɛ, na pǝ́ caala pa taa wei pa waasǝna-ɩ.
Pa tǝna paa kotaɣa paa ɩfemle nteɣe Ɩsɔ tǝsɛɛlɛ kɛ Ɩsɔ sǝlǝmʋɣʋ pɩɩ sɔɔ yʋlʋ. Ye pa saa-wɛɣɛ pa tɛɛsɩ taa, tǝntǝmlɛ kɛ pa kotiɣi na pá tɔkɩ. Laŋhʋlʋmlɛ kɛ pa tɔkaɣana pa tɔɣɔnasɩ, na pa taa hɛtǝna tǝma.
Na pá saŋ Ɩsɔ, na yǝlaa tǝna laŋa hɛɛna-wɛ. Paa kʋyaŋku Tacaa sɔɔsaɣa pa kpekǝle tɔɔ kɛ́ mpa mpa pa nyɔɔŋ pǝ yapa tɔ.
Ḿpʋ́ɣʋ́ kʋyakʋ nakʋlɩ Piyɛɛ na Yohaanɩ pa pukaɣa Ɩsɔ tǝsɛɛlɛ kɛ ilim kpiluɣu sǝlǝmʋɣʋ.
Apalʋ nɔɣɔlʋɣʋ pa lʋlǝna kaakalǝtʋ, na pá pukina-ɩ na pá sɩɩkɩ Ɩsɔ tǝsɛɛlɛ sɔsɔɔlɛ nɔnɔɣɔ ŋka pa yaa sɩ Caŋǝm Nɔnɔɣɔ tɔɣɔ paa kʋyakʋ ŋku sɩ ɩ́ sǝlǝmǝɣɩ Ɩsɔ tǝsɛɛlɛ taa sʋʋlaa kɛ liɣitee.
Ɩ nawa Piyɛɛ na Yohaanɩ pa sʋʋkɩ Ɩsɔ tǝsɛɛlɛ taa, ɩlɛna ɩ́ sǝlǝmɩ-wɛ sɩ pá ha-ɩ pʋlʋ.
Ḿpʋ́ɣʋ́ Piyɛɛ na Yohaanɩ pa nyǝna-ɩ tǝpiŋŋ. Ɩlɛna Piyɛɛ tɔmɩ-ɩ sɩ: Paasǝna cǝnɛ.
Tǝnaɣa kaakalaɣa paasǝna-wɛɣɛ teu, na ka tɛɛlaɣaa sɩ paa ha-kɛɣɛ pʋlʋ.
Ḿpʋ́ɣʋ́ Piyɛɛ tɔma-kɛ sɩ: Ma fɛɩna liɣitee sɩ maa ha-ŋ. Ama maa ha-ŋ mpi ma wɛna tɔ. Na Nasalɛtɩ Yesu Kilisiti toŋ taa kʋlɩ na ń tɔ.
Ɩlɛna Piyɛɛ siisi na ɩ́ tɔkɩ kaakalaɣa na niŋ ntɔɣɔŋ, na ɩ́ kʋsɩ. Tǝnaɣa kaakalaɣa nɔɔhɛɛ na ka nɔɔcʋwasɩ kpa toŋ kɛ kpakpaa.
Ḿpʋ́ɣʋ́ ka kʋlaa tǝhapa na ká tii ka nɔɔhɛɛ tɔɔ, na ká sǝŋ tǝye na ká niki tɔntɛ, na ká na tillaa sɔsaa pá kpɛntɩ na pá sʋʋ Ɩsɔ tǝsɛɛlɛ taa. Na ká tɔŋ na ká ŋmaalǝɣɩ na ká saŋ Ɩsɔ.
Samaa tǝna ná ka tɔntɛ na ka Ɩsɔ sam.
Pa kɔma na pá cɛkǝna sɩ ŋkɛ ka cakaɣana Ɩsɔ tǝsɛɛlɛ Caŋǝm Nɔnɔɣɔ kiŋ na ká sǝlǝmǝɣɩ liɣitee, ɩlɛna sɔɣɔntʋ na piti la-wɛ na ɩsǝna ka hika nɔɔhɛɛ tɔ.
Ḿpʋ́ɣʋ́ kaakalaɣa ŋkɛ ka nyɔɔna Piyɛɛ na Yohaanɩ kɛ tam. Ḿpʋ́ɣʋ́ piti kpa samaa kɛ sɔsɔm, ɩlɛna pá watɩ Piyɛɛwɛ pa tɔɔ kɛ́ sakaɣa sɔsɔɣa ŋka pa yaakaɣa sɩ Salʋmɔŋ sakaɣa tɔ ka tɛɛ.
Piyɛɛ ná mpʋ, ɩlɛna ɩ́ tɔ samaa sɩ: Ɩsɛɣɛlɩ yǝlaa mɛ, pepe tɔɔ kɛ́ apalʋ ɩnɛ ɩ kʋlʋɣʋ tɔ pǝ cɛkɩ mǝ laŋa? Na pepe tɔɔ kɛ́ ɩ́ nyǝnǝɣɩ-tʋ ɩsɩɩ tá maɣamaɣa tá toŋ yaa tá Ɩsɔsɛɛlɛ teu napǝlɩ pǝ yelina na apalʋ ɩnɛ ɩ́ tɔŋ?
Apǝlaham na Ɩsaaka na Yakɔpʋ pa Ɩsɔ, wei ɩ kɛ́ ta caanaa caanaa Ɩsɔ tɔ, ɩ kʋsa ɩ tǝmlɛ tʋ Yesu nyʋɣʋ. Ama mɛ mǝ tʋ-ɩ toŋtʋnaa niŋ taa. Pǝlɛ pǝ waalɩ Pilatɩ luɣu lapa sɩ ɩ yeki-ɩ tɔ, mǝ taɣanna kisuɣu.
Ɩ́ kisa yʋlʋ kʋpaŋ tampana tǝŋlʋ ɩnɩ, na ɩsaɣaʋ kpitikpiti kɛ́ ɩ́ sɔɔlaa na ɩ́ sǝlǝmɩ Pilatɩ sɩ ɩ́ tʋlɩ-mɛɣɛ ɩ́lɛ́.
Ḿpʋ́ɣʋ́ pǝ lapa na ɩ́ yele na pá kʋ weesuɣu halʋ. Ama Ɩsɔ ná feesa-ɩ na tǝ́ nana tá ɩsǝpee.
Yesu ɩnɩ ɩ maɣamaɣa ɩ toŋ taa na táá tɛmnaʋ kɛ-ɩ yelina apalʋ ɩnɛ ɩ kʋlaa. Ɩ́ nyǝma-ɩ na ɩnɩ ɩ sǝŋna mǝ ɩsɛntaa ɩsǝntɔ. Táá tɛmnaʋ kɛ Yesu yelina apalʋ ɩnɛ ɩ wɛna ɩ tɩ tǝmammam na mǝ tǝna ɩ́ naakɩ mpʋ.
Tɔʋ, ma nyǝ́ma mɛ, ma nyǝmá teu sɩ mǝ na mǝ sɔsaa ɩ́ taa cɛkǝna tɔɣɔ ɩ́ lapa Yesu ɩnǝɣɩ mpʋ.
Ɩlɛ tɔm nti Ɩsɔ yelaa na Ɩsɔ kʋyɔɣɔtʋtʋ tɛlǝsǝlaa tǝna kpaalɩ hatoo lɔŋ taa, sɩ ɩ Mesii ká tɔɣɔ kʋnyɔŋ tɔ, ntɩ ɩnɩ tǝ maɣamaɣa kɛ ɩ yelaa na tǝ́ lá.
Pǝ tɔɔ tɔ, ɩ́ lɔ mǝ ɩsaɣatʋ na ɩ́ laɣasɩ hʋwɛɛ, na ɩ́ pǝsǝna Ɩsɔ tɔɔ. Ɩlɛna ɩ́lɛ́ ɩ́ taɣanɩ mǝ tǝwakǝllɛnaa.
Ɩlɛ Tacaa ká ha-mɛɣɛ kʋyɛɛŋ wei ɩ taa pɩɩ waasɩ-mɛ tɔ, na ɩ́ kɔna Mesii wei ɩ ka lǝsa hatoo lɔŋ na ɩ́ sɩɩ-mɛ tɔ. Mesii ɩnǝɣǝlɛ Yesu.
Ama pǝ wɛɛ kɛ́ sɩ Yesu Kilisiti ɩ́ caɣa ɩsɔtaa, halǝna pǝ́ tala waatʋ wei paa taɣanɩ pǝ tǝnaɣa kʋfam pǝsʋɣʋ, ɩsɩɩ Ɩsɔ ka tɛm yeluɣu kɛ hatoo lɔŋ na ɩ kʋyɔɣɔtʋtʋ tɛlǝsǝlaa kʋpama yɔɣɔtɩ tɔ.
Halɩ Moisi maɣamaɣa ná yɔɣɔta ɩ tɔm kɛ mpʋ sɩ: Tacaa mǝ Ɩsɔ ká kɔna-mɛɣɛ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ wei ɩ wɛ ɩsɩɩ má, na ɩ ká wɛɛ mǝ maɣamaɣa mǝ piitim tʋ, na ɩ́ ká tǝŋ tǝ tǝna nti ɩ ká heeli-mɛ tɔ.
Ye wei ɩ ta nɩɩna Ɩsɔ kʋyɔɣɔtʋtʋ tɛlǝsʋlʋ ɩnɩ, paa lǝsɩ pʋntʋ kɛ Ɩsɔ yǝlaa taa na pá kʋ-ɩ.
Ɩsɔ kʋyɔɣɔtʋtʋ tɛlǝsǝlaa mpa pa tǝna pa yɔɣɔta pǝ kpaɣaʋ Samiyɛɛlɩ na ɩ waalɩ nyǝ́ma pa looŋa ŋkɛ ka tǝnaɣa mpʋ tɔ, pa yɔɣɔta kʋyɛɛŋ ɩnɛ ɩnɩ ɩ tɔm.
Mpi Ɩsɔ ka tɔma sɩ ɩ ká ha na Ɩsɔ kʋyɔɣɔtʋtʋ tɛlǝsǝlaa ŋmaa pǝ tɔm tɔ, mɛɣɛ ɩ tɔma sɩ ɩ ká la. Halɩ mǝ tɔm kɛ Ɩsɔ ka yɔɣɔta saa wei ɩ́ na mǝ caanaa caanaa paa sɩɩ tǝmaɣa nɔɔsɩ tɔ. Waatʋ ɩnǝɣɩ Ɩsɔ tɔma Apǝlaham sɩ: Nyá piya tɔɔ kɛ́ maa la atɛ yǝlaa tǝnaɣa kʋpantʋ.
Pǝ tɔɔ kɛ́ Ɩsɔ lǝsa ɩ tǝmlɛ tʋ tɔ, mǝ cɔlɔɣɔ ɩ laalǝna-ɩ kɔnaʋ. Ɩ kɔna-mɛɣɛ-ɩ ḿpʋ́ɣʋ́ sɩ ɩ́ la-mɛɣɛ kʋpantʋ, sɩ ɩ́ laɣasɩ-mɛ na paa wei ɩ́ yele ɩ yaasi ɩsaɣaʋ.
Piyɛɛ na Yohaanɩ pa tɔŋna samaa kɛ yɔɣɔtǝnaʋ kɛ mpʋ, ɩlɛna kɔtǝlaa na Ɩsɔ tǝsɛɛlɛ taŋlaa nyʋɣʋ tʋ na Satusee nyǝ́ma pa tala.
Ḿpʋ́ɣʋ́ pǝ sala-wɛ. Pǝ taɣa pʋlʋ tillaa sɔsaa naalɛ ná sɛɣɛsaɣa samaa sɩ Yesu fema. Mpʋ tɔ sǝtaa ka tɛ na pá fe.
Tǝnaɣa Yuta nyǝ́ma kpa-wɛ na pá tǝkɩ-wɛɣɛ salǝka, sɩ pǝ́ fema ɩlɛ paa cɛkǝna. Pǝ taɣa pʋlʋ, saa ɩnɩ tɔ pɩɩ tɛma taanʋɣʋ.
Paa na mpʋ mpa pa nɩɩwa Piyɛɛ faaci tɔ, pa paɣalɛ mʋwa. Halǝna mʋlaa mpɛ pa taa apalaa tapa ɩsɩɩ iyisi kakpasɩ (5000) kɛ mpʋ.
Tɛʋ fema, ɩlɛna Yuta nyǝ́ma sɔsaa na nyʋɣʋ nyǝ́ma na Ɩsɔ Tɔm sɛɣɛsǝlaa sɔsaa, pa koti Yosalɛm.
Pǝ kpaɣaʋ ɩsɩɩ kɔtʋlʋ sɔsɔ Ana, na Kayifi, na Yohaanɩ, na Alɛkǝsantǝlɩ-wɛɣɛ mpʋ na kɔtʋlʋ sɔsɔ lʋlʋɣʋ nyǝ́ma tǝna.
Ɩlɛna pá lǝsɩ tillaa sɔsaa na pá kɔna-wɛɣɛ pa hɛkʋ taa, na pá pɔɔsɩ-wɛ sɩ: Mpi ɩnɩ ɩ́ lapa ɩsǝntɔ tɔ, awe heela-mɛ sɩ ɩ́ la mpʋ? Na awe toŋ taa kɛ́ ɩ tɩɩ lapǝna mpʋ?
Tǝnaɣa Feesuɣu Naŋŋtʋ toŋ kʋlǝna Piyɛɛ na ɩ́ tɔ-wɛ sɩ: Tɔʋ, tɛtʋ sɔsaa na nyʋɣʋ nyǝ́ma mɛ,
saŋa pa pɔɔsǝɣɩ-tʋɣʋ kʋpantʋ nti tǝ lapa kaakalaɣa tɔ tǝ tɔm, na ɩsǝna tǝ lapa na ká kʋlɩ tɔ.
Ɩlɛ pǝ wɛɛ sɩ ɩ́ nyɩ tɔm ntǝɣɩ mǝ tǝna. Ɩsɛɣɛlɩ yǝlaa tǝna ɩ́ nyɩ-tɩ tɔtɔ sɩ, Nasalɛtɩ Yesu Kilisiti wei ɩ́ kama sǝm tesika tɔɔ na Ɩsɔ feesi-ɩ tɔ, ɩ toŋ taa kɛ́ yʋlʋ ɩnɛ ɩ hika ɩ tɩ na ɩ́ naa-ɩ mǝ hɛkʋ taa kɛ́ ɩsǝntɔ.
Na Yesu ɩnɩ ɩ tɔm kɛ pa ŋmaawa Ɩsɔ Tɔm taa sɩ: Nmalaa mɛ, ɩ́ ka lɔwa pǝlɛ nte tɔ, ńtɛ́ tǝ pǝsǝna ntɛɣɛ kite tɛɛ pǝlɛ sɔsɔɔlɛ.
Ɩ tike tǝkoŋ ɩ yakǝna yǝlaa nyɔɔŋ. Pǝ taɣa pʋlʋ, hǝtɛ tǝnɛ tǝ paasi, lɛntɛ fɛɩ antulinya tǝna taa nte Ɩsɔ hʋla yǝlaa sɩ tǝ́ yaa-tɛ na pǝ́ ya tá nyɔɔŋ tɔ.
Ḿpʋ́ɣʋ́ kotuɣu sɔsaa mpɛ pa nawa ɩsǝna Piyɛɛ na Yohaanɩ pa yɔɣɔtǝna apalʋtʋ tɔ, ɩlɛna piti kpa-wɛɣɛ sɔsɔm. Pǝ taɣa pʋlʋ, pa maɣamaɣa pa nyǝmá sɩ Piyɛɛ na Yohaanɩ pa kɛ́ yǝlaa kɛ yem kɛ́, pa ta la ceu nɔɣɔlʋ. Ɩlɛna pá tɔɔsɩ sɩ paa kɛ́ Yesu tǝŋlaa.
Pǝ́cɔ́ yʋlʋ wei ɩ ka hika ɩ tɩ tɔ, ɩ sǝŋa pa ɩsɛntaa tǝna. Ɩlɛ pa ta nyɩ nti paa yɔɣɔtɩ tɔ.
Ɩlɛna kotuɣu sɔsaa tɔ Piyɛɛ na Yohaanɩ sɩ pá lɩɩ tǝhʋʋlɛ taa. Pǝ kaasa mpɛ ɩlɛna pa niki tǝ saawala.
Sɩ: Ɩsǝnaɣa tii lana yǝlaa panɛ ɩnɩ? Pǝ taɣa pʋlʋ, Yosalɛm yǝlaa tǝna tɛma nyǝm sɩ mpɛ pa lapǝna piti tǝmlɛ sɔsɔɔlɛ tǝnɛ, pǝ́cɔ́ pǝ fɛɩ tɩɩ kpɛɛsɩ.
Ɩlɛ tii kisina-wɛɣɛ tǝpʋlʋpʋlʋ sɩ ye pa tasa nɔɣɔlʋɣʋ Yesu hǝtɛ tǝnɛ tǝ tɔm heeluɣu paa na. Pǝ taa kɔɔ na tǝ tɔm sɔɔsɩ yaʋ kɛ yǝlaa taa.
Ḿpʋ́ɣʋ́ kotuɣu sɔsaa yaa Piyɛɛ-wɛ, na pá kisina-wɛ tǝpʋlʋpʋlʋ sɩ pá taa tasa Yesu hǝtɛ ńtɛ́ tǝ tɔm yɔɣɔtʋɣʋ yaa sɛɣɛsʋɣʋ kɛ paa fǝŋ maɣamaɣa.
Ḿpʋ́ɣʋ́ Piyɛɛ na Yohaanɩ pa cɔ kotuɣu sɔsaa mpɛ sɩ: Mǝ maɣamaɣa ɩ́ maɣasɩ-tǝɣɩ mǝ taa na ɩ́ na. Pepe kǝla teu kɛ Ɩsɔ ɩsɛntaa? Mɛɣɛ tǝ se yaa Ɩsɔ?
Ama nti nti tá nɩɩwa na tǝ nana ta ɩsɛ tɔ, ta kaa pǝsɩ na tǝ́ su tǝ yɔɣɔtʋɣʋ.
Ḿpʋ́ɣʋ́ Kotuɣu sɔsaa mpɛ pa ta nyɩ ɩsǝna mpi paa la Piyɛɛ-wɛ tɔ. Ɩlɛna pá tasa-wɛɣɛ kpaalʋɣʋ kɛ teu na pá yele-wɛ. Pa ta hiki mpi pǝ tɔɔ paa hɔ pa ŋkpaŋʋɣʋ tɔ. Mpi pǝ tɔɔ tɔ, yǝlaa tǝna saŋaɣa Ɩsɔ kɛ́ pǝ tǝna mpi pǝ lapa mpʋ tɔ pǝ tɔɔ kɛ́.
Apalʋ wei ɩnɩ piti tǝmlɛ lapa na ɩ́ hiki alaafǝya kɛ mpʋ tɔ, ɩ lʋlʋɣʋ pɩɩsɩ ka kǝla nɩɩlɛ.
Kotuɣu sɔsaa yela Piyɛɛ na Yohaanɩ ɩlɛna pá tɛɛ kpakpaa kɛ pa taapalaa kiŋ, na pá kɛɛsɩ-wɛɣɛ tǝ tǝna nti kɔtǝlaa sɔsaa na nyʋɣʋ nyǝ́ma pa yɔɣɔtaa tɔ.
Pɛlɛ pa nɩɩ-tǝɣɩ mpʋ, ɩlɛna pa tǝna pá sǝlǝmɩ Ɩsɔ sɩ: Haɩ, Tacaa, nyá lapǝna ɩsɔtaa na atɛ na teŋku na pǝ tǝna mpi pǝ wɛ pǝ taa tɔ.
Nyá yelina na Feesuɣu Naŋŋtʋ tʋ nyá tǝmlɛ tʋ ta lɔŋcɛ Tafiiti nɔɣɔ taa kɛ́ tɔm na ɩ́ yɔɣɔtɩ sɩ: Pepe tɔɔ kɛ́ piitimnaa cʋka pǝ taa na kalampaanɩ kɛ́ mpʋ? Pepe tɔɔ kɛ́ yǝlaa ná paasǝna nɔɔhɛɛ tɛɛ kuuu kɛ yem kɛ́ mpʋ?
Atɛ awulaa sɔsaa kɛla tɔɔŋ. Tɛtʋ tɔkǝlaa ná pɛɛla nɔɣɔ na pá kʋlɩ Tacaa na ɩ Mesii pa tɔɔ.
Tampana tɔɔ, Helɔtɩ, na Pɔŋsɩ Pilatɩ, na mʋʋlaa, na Ɩsɛɣɛlɩ piitim nyǝ́ma pa pɛɛla nɔɣɔ kɛ nyá tǝmlɛ tʋ naŋŋ tʋ, wei n lǝsaa sɩ ɩ́ la Mesii tɔ, ɩ tɔɔ kɛ́ ɩcatɛ tǝnɛ tǝ taa.
Mpi tuu lɔŋ nyá toma taa n nɔkaa na ń maɣasɩ na ń sɩɩ tɔ, pǝ maɣamaɣa kɛ pa lapa tǝkɛlɛ.
Tacaa, pǝnɛntɛ nyǝnɩ kpaalʋɣʋ mpi pa kpaala-tʋ na ɩsǝlɛ kʋsɛɛmlɛ tɔ, na ń yele na nyá tǝmlɛ nyǝ́ma tá tǝ heeli nyá tɔm na tɩɩ nyaŋna pʋlʋɣʋ paa pǝcɔ.
Tʋ nyá niŋ na kʋtɔntʋnaa hikiɣi alaafǝya, na ń yele na yǝlaa naakɩ nyá kɔkɔlɔ nyǝm na nyá piti tǝma kɛ nyá tǝmlɛ tʋ naŋŋtʋ Yesu toŋ taa.
Tillaa tɛma sǝlǝmʋɣʋ, ɩlɛna lonte nte tǝ taa paa kotaa tɔ tǝ́ sele. Ḿpʋ́ɣʋ́ Feesuɣu Naŋŋtʋ toŋ kʋlǝna pa tǝna. Ɩlɛna pá sʋʋ Ɩsɔ Tɔm heeluɣu na paa nyaŋna pʋlʋ.
Ɩsɔ sɛɛlaa kpekǝle tǝna ka kaa lotu na lǝmaɣasǝlɛ kʋlʋmtǝlɛ kɛ́ tǝkpataa. Pa taa nɔɣɔlʋ taa faɣasǝɣɩ na ɩ́ nyǝnǝɣɩ ɩ kʋwɛnam ɩsɩɩ ɩ tike ɩ nyǝm. Ama pa nyǝnaɣa pǝ tǝna mpi paa wɛna tɔɣɔ ɩsɩɩ pa tǝna pa nyǝm.
Tillaa kɛɛsaɣaa Tacaa Yesu fem tɔm na apalʋtʋ kɛ́, na Ɩsɔ ká wɛ pa tǝna pa waalɩ kɛ́ teu.
Pa taa nɔɣɔlʋ taa laŋ pʋlʋ. Pǝ taɣa pʋlʋ tɔɔ, mpa paa wɛna tɛtʋnaa yaa tɛɛsɩ tɔ pa pɛɛtaɣaa kɛ́ na pá kɔŋna pǝ liɣitee,
na pá cɛlǝɣɩ tillaa. Ye pǝ caala wei pa waasǝna-ɩ.
Mpʋ ɩnɩ pǝ yelina Lefii tʋ nɔɣɔlʋ, wei pa yaakaɣa sɩ Yosɛɛfʋ na pá lʋla-ɩ Sipili tɔ, ɩ́ pɛɛta ɩ tɛtʋ natǝlɩ na ɩ́ mǝŋna pǝ liɣitee na ɩ́ cɛla tillaa. Ɩnǝɣɩ tillaa ka cuɣusaa sɩ Paanapasɩ. (Apalʋtʋ halʋ kɛ pa yaa mpʋ na pa tɛ taa.)
<range>
Ḿpʋ́ɣʋ́ apalʋ nɔɣɔlʋ ɩ́lɛ́, pa yaa-ɩ sɩ Ananiyasɩ, na ɩ alʋ sɩ Safila. Ɩ pɛɛta pa tɛtʋ natǝlɩ na ɩ alʋ wɛna pǝ nyǝm.
Ɩ tɛma pɛɛtʋɣʋ, ɩlɛna ɩ́ faɣa liɣitee taa na ɩ́ sɩɩ. Ɩlɛna ɩ́ pona wena a kaasaa tɔ, na ɩ́ cɛla tillaa na ɩ alʋ wɛna pǝ tǝnaɣa mpʋ pǝ nyǝm.
Tǝnaɣa Piyɛɛ pɔɔsa-ɩ sɩ: Ananiyasɩ pepe tɔɔ kɛ́ Satanɩ hika-ŋ ḿpʋ́ɣʋ́ katatǝlaɣa, na ń kaasɩ nyá tǝɣɩ tɛtʋ nti n pɛɛtaa tɔ tǝ liɣitee, na ń puɣusi Feesuɣu Naŋŋtʋ?
N taa pɛɛtǝta-tɩ tɔ, nyá tɛtʋ kɛ́ mɛɛ. Na n tɩɩ tɛma-tǝɣɩ pɛɛtʋɣʋ tɔ, awe tɩ liɣitee, pǝ taɣa nyá? Ɩlɛ ɩsǝnaɣa pǝ lapa na ń paasɩ na ń maɣasɩ nyá taa na ń la yaasi ɩsaɣaʋ ɩnɛ ɩ taka? Ɩsɔ kɛ ń puɣusaa pǝ taɣa yǝlaa se.
Ananiyasɩ nɩɩ tɔm tǝnɛ ɩnɩ, ɩlɛna ɩ́ hoti na ɩ́ sɩ. Ḿpʋ́ɣʋ́ pǝ lapa pa tǝna mpa pa nɩɩ tɔm tǝnɛ ɩnɩ tɔɣɔ keniŋa nakǝlɩ pǝ tɩɩ fɛɩ.
Ɩlɛna ɩfepiya kʋlɩ na pá takɩ-ɩ pʋʋɣʋ na pá pona-ɩ pim.
Pǝ lapa laasaɣa ɩsɩɩ kalǝfunaa tooso, ɩlɛ Ananiyasɩ ɩnɩ ɩ alʋ sʋʋwaɣalɛ. Ama ɩ ta nɩɩta nti tǝ tɛma lapʋ tɔ.
Ḿpʋ́ɣʋ́ Piyɛɛ pɔɔsa-ɩ sɩ: Ɩ́ pɛɛta mǝ tɛtʋ ntɩ tɔ tǝ liɣitee tǝnaɣalɔ? Heeli-m. Ɩlɛna Ananiyasɩ alʋ cɔ sɩ: Anǝɣǝlɛ mpʋ.
Tǝnaɣa Piyɛɛ yɔɣɔta-ɩ sɩ: Ɩsǝnaɣa mǝ lapa na ɩ́ kpɛntɩ na ɩ́ paasɩ na ɩ́ hʋʋ sɩ ɩ́ maɣasǝɣɩ Tacaa Feesuɣu Naŋŋtʋ sɩ ɩ́ naa ɩ waalɩ? Nyǝnɩ, mpa pa pima nyá paalʋ tɔ pa tɛma kɔntɛ, mpɛɣɛlɛ nɔnɔɣɔ tɛɛ. Paa tɛɛsɩ nyaɣa tɛɛnaʋ.
Tǝnaɣa Ananiyasɩ alʋ ɩnɩ ɩ hota Piyɛɛ nɔɔhɛɛ tɛɛ kɛ́ kpakpaa na ɩ́ sɩ́. Ɩfepiya sʋʋwa, ɩlɛna pá maɣana ɩ sǝpa. Ɩlɛna pɛlɛ pá kpaɣa-ɩ na pá polo pá pimi-ɩ ɩ paalʋ kɔŋkɔŋ taa.
Ḿpʋ́ɣʋ́ tɔm ntɩ tǝ lapa Yesu sɛɛlaa kpekǝle tǝna na mpa pa nɩɩ-tɩ tɔ pa tǝnaɣa keniŋa nakǝlɩ pǝ fɛɩna.
Tillaa lapa Ɩsɔ kɔkɔlɔ nyǝm, na piti tǝma paɣalɛ kɛ yǝlaa hɛkʋ taa. Ɩsɔ sɛɛlaa tǝna kotaɣa Salʋmɔŋ sakaɣa sɔsaɣa tɛɛ.
Samaa pʋɣʋlaɣa-wɛɣɛ pǝ tɩɩ fɛɩ, paa na mpʋ yʋlʋ kpaɩ tʋ kɛ yem nyaŋaɣana pa taa sʋʋʋ.
Ama apalaa na alaa samaa mpa pa mʋkaɣa Tacaa tɔm na pá sɔɔsǝɣɩ ɩsɔ sɛɛlaa kpekǝle tɔɔ tɔ, pa nyɔɔŋ tɔŋna hukuɣu kɛ sɔsɔm.
Ɩlɛna yǝlaa náá sʋʋ kʋtɔntʋnaa kɛ lɩɩnaʋ, na pá hɩɩsɩ-wɛɣɛ katonaa na nyaalǝŋ tɔɔ kɛ́ hapɛɛ nɔɔsɩ, sɩ ye Piyɛɛ tɛɛkǝna tǝna, ɩ ɩlɛɛmʋɣʋ maɣamaɣa tɩɩ tokina kʋtʋkinaʋ kɛ pa taa lɛlaa.
Yǝlaa samaa lɩɩkaɣana Yosalɛm cɔlɔ acalɛɛ taa na pá kɔŋna kʋtɔntʋnaa na mpa alɔɣaa cɔɔsaɣa tɔ, na pa tǝna pa hikiɣi alaafǝya.
Tǝnaɣa ɩsǝsɛɛmlɛ kpa kɔtʋlʋ sɔsɔ kɛ sɔsɔm kɛ tillaa tɔɔ, na ɩ kiŋ caɣalaa tǝna mpa pa kɛ́ Satusee kpekǝle nyǝ́ma tɔ. Halǝna pá hʋʋ sɩ paa kʋlɩ pa tɔɔ.
Ḿpʋ́ɣʋ́ pa kpa tillaa na pá tǝkɩ-wɛɣɛ timpi pa tǝkǝɣɩ samaa tǝna tɔ.
Ama Tacaa ɩsɔtaa tillu nɔɣɔlʋ kɔma ahoo taa na ɩ́ tʋlɩ salǝka nɔnɔɔsɩ, na ɩ́ lǝsɩ tillaa. Ɩlɛna ɩ́ heeli-wɛ sɩ:
Ɩ́ polo Ɩsɔ tǝsɛɛlɛ taa tǝkaa na ɩ́ kɛɛsɩ samaa kɛ laɣasʋɣʋ mpaaʋ kʋnɛ kʋ tɔm.
Ḿpʋ́ɣʋ́ tillaa lapa nti ɩsɔtaa tillu heela-wɛ tɔ. Pa kʋla tanaŋ ahula tɛɛ na pá polo Ɩsɔ tǝsɛɛlɛ taa na pá niki waasʋ lapʋ. Tǝnaɣa kɔtʋlʋ sɔsɔ na ɩ kiŋ caɣalaa tǝna pa kota Yuta Kotuɣu sɔsɔɔʋ nyǝ́ma. Ɩlɛna pá tili sɩ pá lǝsɩ tillaa kɛ salǝka taa na pá kɔna.
Waatʋ wei filisinaa ná tala salǝka taa tɔ, pa ta maɣana-wɛ. Ɩlɛna pɛlɛ pa mǝlɩ kpakpaa na pá heeli hʋʋlɛ sɔsaa mpɛ sɩ:
Tǝ talaa na tǝ́ maɣana salǝka nɔnɔɔsɩ kalǝsa mpʋ tǝkeŋkeŋ, na taŋlaa náá sǝŋa pa tǝsǝŋlɛnaa kɛ nɔnɔɔsɩ tǝna. Ama tǝ tʋla nɔnɔɔsɩ, ɩlɛ nɔɣɔlʋ fɛɩ pǝ taa.
Ɩsɔ tǝsɛɛlɛ taŋlaa nyʋɣʋ tʋ na kɔtǝlaa sɔsaa pa nɩɩ mpʋ, ɩlɛna tillaa mʋkʋɣʋ mpɩ pǝ tʋ-wɛɣɛ piti kɛ teu. Halǝna pa ta nyɩ mpi tɔm tǝnɛ tii tɛna tɔ.
Tǝnaɣa nɔɣɔlʋ ná lɩɩ yem na ɩ́ heeli-wɛ sɩ: Ɩ́ nawaa, mpa ɩnɩ ɩ́ ka tʋ salǝka tɔ, pa wɛnna ntɛɣɛ Ɩsɔ tǝsɛɛlɛ sɔsɔɔlɛ taa na pá lakɩ yǝlaa kɛ waasʋ.
Ḿpʋ́ɣʋ́ taŋlaa nyʋɣʋ tʋ ɩnɩ na ɩ yǝlaa pa polaa na pá kɔna tillaa tǝhɛɛ. Pǝ taɣa pʋlʋ tɔɔ, paa wɛna yǝlaa sɔɣɔntʋ sɩ pá taa kɔɔ pá yoo mpɛɣɛ pɛɛ.
Taŋlaa nyʋɣʋ tʋ tana tillaa, ɩlɛna pá sǝŋsɩ-wɛɣɛ tǝhʋʋlɛ taa, na kɔtʋlʋ sɔsɔ sʋʋ-wɛɣɛ tɔm pɔɔsʋɣʋ.
Tǝnaɣa ɩ tɔma-wɛ sɩ: Ɩsɩɩ tǝ kisina-mɛ tǝsaɣasaɣa sɩ ɩ́ taa tasa apalʋ ɩnɩ ɩ tɔm kɛ yɔɣɔtʋɣʋ ya? Na pepeɣelɛ ɩ́ lapa ɩsǝntɔ? Ɩ́ yasa mǝ sɛɣɛsʋɣʋ ntɛ́ Yosalɛm ɩcatɛ tǝna tǝmam, na ɩ́ caa ɩ́ mǝŋna ɩ sǝm tɔm ntɛ́ ta nyɔɔŋ taa.
Ntɛna Piyɛɛ na tillaa lɛlaa pa cɔ kɔtʋlʋ sɔsɔ sɩ: Pǝ wɛɛ sɩ Ɩsɔ kɛ́ tǝ se, pǝ taɣa yǝlaa.
Ta caanaa caanaa Ɩsɔ feesa Yesu wei ɩnɩ mǝ kama tesika tɔɔ na ɩ́ sɩ́ tɔ.
Ɩsɔ kʋsa ɩ nyʋɣʋ na ɩ́ caɣasɩ-ɩ ɩ kɔŋkɔŋ taa, na ɩ́ lapɩ-ɩ wulaʋ na waasʋlʋ sɔsɔ, sɩ pǝ́ la na Ɩsɛɣɛlɩ nyǝ́ma laɣasɩ tɔntɛ na Ɩsɔ hɩɩsɩ pa ɩsaɣatʋ.
Tǝ kɛ́ pǝ tǝna mpi pǝ lapa mpʋ tɔ pǝ aseeta nyǝ́ma. Pǝ taɣa tá tike. Ama tá na Feesuɣu Naŋŋtʋ wei Ɩsɔ ha mpa mpa pa nɩɩkǝna-ɩ tɔɣɔ.
Kotuɣu sɔsɔɔʋ kotilaa mpɛ pa nɩɩ mpʋ, ɩlɛna pa pááná huu sɔsɔm, halǝna pa caakaɣa pa kʋ tillaa sɔsaa.
Ama pa taa ka wɛ Falisa nɔɣɔlʋ wei pa yaa sɩ Kamaliyɛɛ tɔ, ɩ kɛ́ pa Ɩsɔ Tɔm sɛɣɛsǝlʋ sɔsɔ, na yǝlaa seekaɣa-ɩ. Ḿpʋ́ɣʋ́ ɩ kʋlaa na ɩ́ sǝŋ hʋʋlɛ taa, na ɩ́ tɔ sɩ pá lǝsɩ tillaa na awalɩ tɔɔ na pǝ́cɔ́.
Ɩlɛna ɩ́ heeli kotilaa sɩ: Ɩsɛɣɛlɩ nyǝ́ma mɛ, ɩ́ la laakalɩ na mpi ɩ́ caa ɩ́ la yǝlaa panɛ tɔ.
Matɔŋ wulenaa taa kɛ́ Teutasɩ kʋlaa na ɩ́ nyǝnɩ ɩ tɩ ɩsɩɩ yʋlʋ nɔɣɔlʋ, na yǝlaa ɩsɩɩ nasǝlɛ (400) tǝŋ ɩ waalɩ. Ḿpʋ́ɣʋ́ pa kʋ-ɩ, na mpa pɛlɛ pa tǝŋaɣa ɩ waalɩ tɔ pá ya ŋkaŋka, na pǝ tǝna pǝ saalɩ yem.
Ɩ́lɛ́ ɩ waalɩ kɛ́ Kalilee tʋ Yutaasɩ ná kʋla kʋkalʋɣʋ waatʋ, na ɩ́ tǝŋsɩ yǝlaa kʋpiŋ kɛ ɩ waalɩ. Ama pa kʋ ɩ́lɛ́ tɔtɔ, na pǝ́ yasɩ pa tǝna mpa pa tǝŋaɣa-ɩ tɔ.
Pǝ tɔɔ kɛ́ pǝnɛntɛ ma heeliɣi-mɛ sɩ, ɩ́ taa paasǝna yǝlaa panɛ ɩnɩ pa tɔm tɔtɔ. Ɩ́ yele-wɛ na pá tɛɛ. Pǝ taɣa pʋlʋ tɔɔ, ye yǝlaa kiŋ kɛ pa kookalɩ na pa tǝma lɩɩnaa, pɩɩ saalɩ kɛ́.
Ama ye tampana Ɩsɔ kiŋ kɛ pǝ lɩɩnaa, ɩ́ kaa pǝsɩ na ɩ́ la-wɛɣɛ pʋlʋ. Ɩ́ la laakalɩ, pǝ́ taa kɔɔ na ɩ́ yoona Ɩsɔ. Ḿpʋ́ɣʋ́ kotilaa mʋ Kamaliyɛɛ tɔm.
Ɩlɛna pá yaa tillaa na pá hɔɔkɩ-wɛ, na pá heeli-wɛ sɩ: Yesu tɔm ɩ́ taa tasa mǝ nɔɔsɩ taa kɛ́ lɩɩʋ. Ɩlɛna pá yele-wɛ sɩ pá tɛɛ.
Ḿpʋ́ɣʋ́ tillaa lɩɩ kotuɣu taa na laŋhʋlʋmlɛ kʋɣʋ-wɛ ɩsɩɩ Ɩsɔ tʋna-wɛ na ɩ́ yele na pá ná kʋnyɔŋ kɛ Yesu tɔɔ tɔ.
Paa ɩfemle nte, pa ta hɛɛsɩ Yesu wei ɩ kɛ́ Mesii tɔ ɩ Laapaalɩ Kʋpaŋ heeluɣu, na waasʋ lapʋ kɛ tɛɛsɩ taa na Ɩsɔ tǝsɛɛlɛ taa.
Waatʋ ɩnɩ ɩ taa Tacaa tǝŋlaa tɔŋna sɔɔsʋɣʋ. Ḿpʋ́ɣʋ́ pǝ lapa tɔmaɣa kɛ Yuta nyǝ́ma mpa pa yɔɣɔtaɣa Kǝlɛɛkɩ tɔm tɔ na tɛtʋ Yuta nyǝ́ma pa hɛkʋ, sɩ tɛtʋ Yuta nyǝ́ma ɩɩ paasǝɣǝna mpɛ pa leelaa kɛ teu kɛ paa ɩfemle nte tǝ tɔɣɔnaɣa talʋɣʋ taa.
Tǝnaɣa tillaa naanʋwa na naalɛ ɩnɩ ɩ kota Tacaa tǝŋlaa kpekǝle tǝna na pá tɔ-wɛ sɩ: Pǝ ta mʋna sɩ tǝ́ yele Ɩsɔ Tɔm paasǝnaʋ na tǝ́ lakɩ kʋtɔɣɔŋ tɔm.
Pǝ tɔɔ tɔ, apalaa mɛ, ɩ́ nyǝnɩ na ɩ́ lǝsɩ mǝ taa kɛ́ yǝlaa naatosompɔɣɔlaɣa, mpa yǝlaa sama na Feesuɣu Naŋŋtʋ toŋ tɔɔ pa kiŋ na pá wɛna lǝmaɣasɛɛ kɛ sɔsɔm tɔ, na tǝ́ tʋ-wɛɣɛ tǝmlɛ tǝnɛ.
Ɩlɛ saa ɩnɩ táá hiki caɣalɛ na tǝ́ paasǝɣǝna Ɩsɔ sǝlǝmʋɣʋ na waasʋ lapʋ kɛ tam.
Ḿpʋ́ɣʋ́ pa kpekǝle tǝna laŋlɛ hɛɛna tɔm ntɩ, ɩlɛna pá lǝsɩ Ɩtiyɛɛnɩ. Yʋlʋ ɩnɩ ɩ tisa ɩ yuŋ kɛ Ɩsɔ tɔɔ kɛ́ teu, na Feesuɣu Naŋŋtʋ toŋ tɔɔ ɩ kiŋ. Pa lǝsa tɔtɔɣɔ Filipʋ, na Pʋlʋkʋlʋ, na Nikanɔɔ, na Timɔŋ, na Palǝmenasɩ, na Antiyɔka Nikolaa, wei ɩ ka sʋʋ Yuta nyǝ́ma mpaaʋ taa kɛ́ kʋsʋʋ kɛ hatoo lɔŋ tɔ.
Ɩlɛna pá pona-wɛɣɛ tillaa kiŋ, na pɛlɛ pá sǝlǝmǝna-wɛɣɛ Ɩsɔ na pá tǝnɩ pa tɔɔ kɛ́ niŋ.
Ḿpʋ́ɣʋ́ Ɩsɔ Tɔm tɔŋna yɛkʋɣʋ na tǝ puki, na Tacaa tǝŋlaa nyɔɔŋ tɔŋna sɔɔsʋɣʋ kɛ sɔsɔm kɛ Yosalɛm taa. Halǝna kɔtǝlaa paɣaʋ tisi na pá mʋ Yesu tɔm kɛ teu.
Ɩsɔ wɛ Ɩtiyɛɛnɩ waalɩ na ɩ́ hikiɣi toma kɛ sɔsɔm, na ɩ́ lakɩ piti tǝma na Ɩsɔ kɔkɔlɔ nyǝm kɛ yǝlaa hɛkʋ taa.
Ḿpʋ́ɣʋ́ Yuta nyǝ́ma tǝkotile nte pa yaa sɩ Yomaa Kʋhɛtaa tǝkotile tɔ, tǝ taa yǝlaa napǝlɩ mpa pa kɛ́ Silɛɛnɩ na Alɛkǝsantilii nyǝ́ma tɔ, pá na Silisii na Asii tɛtʋ pǝ Yuta nyǝ́ma napǝlɩ pa kʋla Ɩtiyɛɛnɩ tɔɔ, na pá na-ɩ pá sʋʋ tɔm hɔm taa.
Ama Ɩtiyɛɛnɩ kǝla-wɛ na tɔm. Pǝ taɣa pʋlʋ, Feesuɣu Naŋŋtʋ hana-ɩ lǝmaɣasɛɛ na ɩ́ yɔɣɔtǝɣǝna.
Ḿpʋ́ɣʋ́ yǝlaa mpɛ pa ha yǝlaa kɛ liɣitee sɩ pá yɔɣɔtɩ sɩ: Tǝ nɩɩwa ɩ saɣata Moisi na Ɩsɔ.
Na pa sɔsa yǝlaa na nyʋɣʋ nyǝ́ma na Ɩsɔ tɔm sɛɣɛsǝlaa sɔsaa, na pɛlɛ pá kʋlɩ Ɩtiyɛɛnɩ tɔɔ, na pá kpa-ɩ na pá pona-ɩ tǝhʋʋlɛ sɔsɔɔlɛ taa.
Ḿpʋ́ɣʋ́ pa caa yǝlaa napǝlɩ sɩ pɛlɛ pá suu Ɩtiyɛɛnɩ kɛ tɔm sɩ: Apalʋ ɩnɛ ɩ saɣatǝɣɩ tá Ɩsɔ tǝsɛɛlɛ sɔsɔɔlɛ kʋpantɛ tǝnɛ na Ɩsɔ Tɔm kɛ tam kɛ́.
Halɩ tǝ nɩɩ ɩ yɔɣɔtaa sɩ: Nasalɛtɩ Yesu ɩnɩ ɩ ká yɔkɩ tá Ɩsɔ tǝsɛɛlɛ sɔsɔɔlɛ tǝnɛ, na ɩ́ laɣasɩ kɔtasɩ nsi Moisi naa hʋla-tʋ tɔ.
Ḿpʋ́ɣʋ́ tǝhʋʋlɛ taa caɣalaa tǝna pama Ɩtiyɛɛnɩ tɔɔ kɛ́ ɩsɛ, na pá ná sɩ ɩ ɩsɛntaa mʋ ɩsɔtaa tillu wɛɛtʋ.
Tǝnaɣa kɔtʋlʋ sɔsɔ pɔɔsa Ɩtiyɛɛnɩ sɩ: Tampana pǝ lapa mpʋ?
Ḿpʋ́ɣʋ́ Ɩtiyɛɛnɩ cɔwa sɩ: Ma tɛɛtʋnaa na ma caanaa mɛ, ɩ́ tʋ ŋkpaŋŋ na ɩ́ nɩɩ. Teeli Ɩsɔ lɩɩ ta caanaa caanaa caa sɔsɔ Apǝlaham tɔɔ kɛ́ ɩ ka wɛʋ Mesopotami na pǝ́cɔ́ ɩ́ kʋlǝɣɩ na ɩ́ puki Halaŋ kɛ caɣaʋ tɔ.
Na ɩ́ tɔmɩ-ɩ sɩ: Kʋlɩ na ń yele nyá tɛtʋ na nyá nyǝ́ma. Maa hʋlɩ-ŋ tɛtʋ nti tǝ taa n ká polo ń caɣa tɔ.
Ḿpʋ́ɣʋ́ Apǝlaham kʋla Kalǝtee tɛtʋ taa na ɩ́ polo ɩ́ caɣa Halaŋ. Apǝlaham caa sǝpa, ɩlɛna Ɩsɔ lǝsɩ-ɩ Halaŋ tǝna na ɩ́ kɔna-ɩ timpi mǝ wɛ kaɣana ɩsǝntɔ tɔ.
Ɩsɔ tá ha-ɩ tɛtʋ ntɩ tǝ taa kɛ́ pʋlʋ maɣamaɣa. Paa tɛɛliya sɩ ɩ́ sopi sopuɣu maɣamaɣa. Ama Ɩsɔ tɔma-ɩ kʋtɔm kɛ́ sɩ ɩ ká ha-ɩ tɛtʋ ntɩ. Ɩ maɣamaɣa ɩ piya ká tɛna na pá tɩ-tɩ tɔtɔɣɔ ɩ sǝm waalɩ. Pǝ́cɔ́ waatʋ ɩnɩ Apǝlaham fɛɩna pǝyaɣa.
Ɩlɛ nti Ɩsɔ heela-ɩ tɔɣɔlɛ sɩ: Nyá piya ká caɣa caɣalǝtʋ kɛ lɛlaa tɛtʋ taa, na pɛlɛ paa la-wɛɣɛ yomaa. Paa tʋ-wɛɣɛ wahala kɛ pɩɩsɩ nasǝlɛ (400) tǝcu kɛ́ tǝna.
Ama Ɩsɔ tɔma sɩ ɩ ká pɔɔsɩ piitim mpi pɩɩ tʋ-wɛɣɛ yomle kɛ mpʋ tɔ. Pǝlɛ pǝ waalɩ ɩlɛ paa lɩɩ tǝna na pá kɔɔ tɛtʋ tǝnɛ ɩnɩ tǝ taa na pá paasǝna Ɩsɔ sɛɛʋ.
Ḿpʋ́ɣʋ́ Ɩsɔ lapa na pɛlʋɣʋ pǝsɩ Apǝlaham kɛ kɔtaɣa ŋka kaa tɔɔsǝɣɩ-ɩ nti ɩ́ na Ɩsɔ paa yɔɣɔtaa na pá sɩɩ tɔ. Pǝ tɔɔ kɛ́ Apǝlaham kɔma ɩ́ lʋlɩ Ɩsaaka tɔ, ɩ pɛla-ɩ ɩ kʋyɛɛŋ pǝlefɛi naanʋwa wule. Ɩlɛna Ɩsaaka náá pɛlɩ ḿpʋ́ɣʋ́ Yakɔpʋ, na Yakɔpʋ ná pɛla ḿpʋ́ɣʋ́ ɩ piya naanʋwa na naalɛ mpa pa kɛ ta kpeka caanaa caanaa sɔsaa tɔ.
Ta caanaa caanaa mpɛ pa lapa Yosɛɛfʋ kɛ ɩsǝsɛɛmlɛ na pá pɛɛtɩ-ɩ, na pá pona-ɩ Icipiti kɛ yomle. Ama Ɩsɔ ka wɛ Yosɛɛfʋ waalɩ,
na ɩ́ yapa-ɩ ɩ wahalanaa tǝna taa. Pǝ kɔma na Yosɛɛfʋ tala Icipiti wulaʋ sɔsɔ kiŋ tɔ, Ɩsɔ lapa na wulaʋ laŋlɛ hɛɛna ɩ yaasi na ɩ laɣatʋ. Halǝna Icipiti wulaʋ nana-ɩ kʋfǝnɛɛ kpaʋ, sɩ ɩ́ nyǝnǝɣɩ Icipiti tɛtʋ tǝna na ɩ maɣamaɣa ɩ tǝyaɣa pǝ tɔɔ.
Ḿpʋ́ɣʋ́ nyɔɣɔsɩ anaam lɩɩ Icipiti na Kanaaŋ pǝ tɛtʋ tǝna taa. Pɩɩ haŋa teu kɛ́ tǝkoŋkoŋ halǝna ta caanaa caanaa mpɛ pá pɛɛkɩ mpi paa tɔɣɔ tɔ na pá kpisi.
Pǝ kɔma na Yakɔpʋ nɩɩ sɩ tɔɣɔnaɣa pee wɛ Icipiti, ɩlɛna ɩ́ kʋsɩ tá caanaa caanaa mpɛɣɛ tɔm kancaalaɣa nyǝm na ɩ́ tili.
Pa kɔma na pá mǝlɩ tɔm naalɛ nyǝm, ɩlɛna Yosɛɛfʋ lá na ɩ taalʋnaa nyǝmɩ-ɩ. Na pǝ lapa tɔtɔ na Icipiti wulaʋ sɔsɔ maɣamaɣa náá cɛkǝna ɩ piitim.
Ḿpʋ́ɣʋ́ Yosɛɛfʋ tila ɩ caa Yakɔpʋ na ɩ nyǝ́ma tǝna waalɩ na pá kɔɔ. Pa wɛ yʋlʋnyɔɔŋ nɩɩtoso na naanʋwa na kakpasɩ.
Mpʋ pǝ lapǝna Yakɔpʋ nana Icipiti pote, na ɩ́ caŋ ɩ́ sɩ tǝna. Ta caanaa caanaa ná sǝpa tǝna tɔtɔ.
Pa kpakaɣaa-wɛɣɛ na pá mǝlǝɣǝna Sikɛm, na pá piŋ-wɛɣɛ pǝlaaʋ ŋku Apǝlaham ka yapa Hemɔɔ nyǝ́ma kiŋ na liɣitee tɔ kʋ taa.
Pǝ kɔma na pǝ́ tala nti Ɩsɔ ka tɔma sɩ ɩ ká la Apǝlaham tɔ tǝ lapʋ tɔ, tá piitim nyǝ́ma huka sɔsɔm, pa paɣaʋ kɛ Icipiti wɛ sɔɣɔntʋ.
Ḿpʋ́ɣʋ́ wulaʋ sɔsɔ kʋfalʋ nɔɣɔlʋ ná caɣaa, ɩ́lɛ́ ɩ taa nyɩ Yosɛɛfʋ.
Wulaʋ ɩnɩ ɩ lapa tá piitim kɛ acilaɣatʋ. Ɩ tʋ ta caanaa caanaa kɛ wahala kɛ teu na kʋcaalʋɣʋ, sɩ pá lɔ pa ahʋlʋmnaa na pá sɩ.
Waatʋ ɩnɩ ɩ taa kɛ́ pa lʋla Moisi. Ɩ ka kɛ́ pǝyaɣa kʋpaŋka ŋka ka te Ɩsɔ kɛ́ teu tɔ. Ḿpʋ́ɣʋ́ Moisi nyǝ́ma tɔɔ-ɩ ɩsɔtʋnaa tooso kɛ́ pa tɛ.
Pǝ kɔma na pá lɔ-ɩ tɔ, Icipiti wulaʋ sɔsɔ pɛɛlɔ hiina-ɩ na ɩ́ tɔkɩ-ɩ ɩsɩɩ ɩ maɣamaɣa ɩ kʋlʋlʋ.
Mpʋ pǝ lapǝna Moisi nyǝmá Icipiti nyǝ́ma nyǝm tǝna. Halǝna ɩ́ lá yʋlʋ wei ɩ́ yɔɣɔta nti tɩɩ hotiɣi atɛ tɔ, na ɩ́ pǝsa tǝma.
Pǝ kɔma na Moisi pɩɩsɩ tala nɩɩlɛ, ɩlɛna ɩ́ hʋʋ sɩ ɩ ká polo na ɩ́ wiili ɩ Ɩsɛɣɛlɩ nyǝ́ma lɛlaa.
Moisi polaa ɩlɛna ɩ́ maɣana Icipiti tʋ nɔɣɔlʋ ɩ́ lakɩ pa taa nɔɣɔlʋɣʋ mʋsʋŋ. Ɩlɛna ɩ́ mʋ wei pa lakɩ ḿpʋ́ɣʋ́ mʋsʋŋ tɔ ɩ tɔm na ɩ́ sɩɩna ɩ tɩ, na ɩ́ lɛɛtɩ Icipiti tʋ, na ɩ́ caŋ ɩ́ kʋ-ɩ.
Moisi ka nyǝmaɣa sɩ ɩ Ɩsɛɣɛlɩ nyǝ́ma ká nyɩ sɩ ɩnǝɣɩ Ɩsɔ lǝsaa sɩ ɩ́ waasɩ-wɛ. Ama pɛlɛ pa ta nyɩ mpʋ.
Kʋ fema ɩlɛna ɩ́ maɣana Ɩsɛɣɛlɩ nyǝ́ma naalɛ na pá makɩ, ɩlɛna ɩ́ polo pa loluɣu. Na ɩ́ tɔ-wɛ sɩ: Apalaa mɛ, mǝ kʋlʋm kɛ́, ɩlɛ pepe tɔɔ kɛ́ ɩ́ lakɩ tǝmaɣa mʋsʋŋ?
Ama mʋsʋŋtʋ wei ɩ lakaɣa ɩ tɔɣɔntǝlɛ kɛ mʋsʋŋ tɔ ɩ nyasa-ɩ tɔm sɩ: Ma na-ŋ, tá wulaʋ na tá tɔm hʋʋlʋ.
Tete n tɛma Icipiti tʋ kɛ kʋɣʋ tɔɣɔlɛ saŋa n nyǝmá sɩ n ká tɛɛsɩ ma na?
Moisi nɩɩ mpʋ, ɩlɛna ɩ se kpakpaa na ɩ́ polo ɩ́ caɣa Matiyaŋ tɛtʋ taa. Matiyaŋ tǝnaɣa ɩ lʋla apalʋ piya naalɛ.
Pǝ kɔma na pɩɩsɩ nɩɩlɛ cɔɔ, ɩlɛ kʋyakʋ nakʋlɩ ɩ wɛ wʋlaɣa tɛtʋ taa kɛ́ pʋɣʋ Sinayi kiŋ. Ḿpʋ́ɣʋ́ hotiya nakǝlɩ ka sʋʋ kɔkɔ mʋɣʋ, ɩlɛna ɩsɔtaa tillu lɩɩ ɩ tɔɔ kɛ́ hotiya ŋkɛ ka kɔkɔ taa.
Moisi nawa mpʋ, ɩlɛna pǝ́ lapɩ-ɩ piti. Tǝnaɣa ɩ tuusaa sɩ ɩ wiiliɣi teu, ɩlɛna ɩ́ nɩɩ Tacaa nɔɣɔ sɩ:
Maɣalɛ nyá caanaa caanaa Ɩsɔ, Apǝlaham na Ɩsaaka na Yakɔpʋ pa Ɩsɔ. Tǝnaɣa sɔɣɔntʋ kpa Moisi kɛ sɔsɔm na ɩ́ seliɣi, halǝna ɩ́ kpisi nyǝnʋɣʋ.
Ɩlɛna Tacaa tɔ Moisi sɩ: Wɔɣɔsɩ nyá ntaŋkpala, timpi taa n sǝŋa mpʋ tɔ pǝ kɛ́ tɛtʋ katɛ nyǝntʋ kɛ́.
Ma nawa ma yǝlaa mpa pa wɛ Icipiti tɔ pa wahala, ma nɩɩ pa wula. Ɩlɛna má tii sɩ ma yakɩ-wɛ. Tɔʋ, kʋlɩ, ma tiliɣi-ŋ Icipiti.
Moisi wei ɩnɩ ɩ tɔm Ɩsɛɣɛlɩ nyǝ́ma ka kisaa tǝkpatakpata na pá tɔmɩ-ɩ sɩ: Tǝ na-ŋ, tá wulaʋ na tá tɔm hʋʋlʋ tɔ, kʋlʋm ɩnǝɣɩ Ɩsɔ taɣana kʋsʋɣʋ na ɩ́ tili pa kiŋ, sɩ ɩ́ la pa wulaʋ na ɩ́ waasɩ-wɛ na ɩsɔtaa tillu wei ɩ ka lɩɩ ɩ tɔɔ kɛ́ hotiya kiŋ tɔ ɩ toŋ taa.
Ɩnɩ ɩ lapǝna piti tǝma na Ɩsɔ kɔkɔlɔ nyǝm na ɩ́ lǝsɩ-wɛɣɛ Icipiti tɛtʋ taa. Ɩ lapa mpʋ tɔtɔɣɔ sǝsǝncaasɩ teŋku taa na wʋlaɣa tɛtʋ taa, halɩ pɩɩsɩ nɩɩlɛ.
Moisi ɩnɩ ɩ heelina Ɩsɛɣɛlɩ nyǝ́ma sɩ: Ɩsɔ ká kɔna-mɛɣɛ Ɩsɔ kʋyɔɣɔtʋtʋ tɛlǝsʋlʋ nɔɣɔlʋ wei ɩ wɛ ɩsɩɩ má, na ɩ ká wɛɛ mǝ maɣamaɣa mǝ piitim tʋ tɔ.
Kʋlʋm ɩnɩ ɩ ka wɛnna Ɩsɛɣɛlɩ nyǝ́ma mpa paa kota wʋlaɣa tɛtʋ taa tɔ pa kiŋ. Ɩ́ na ɩsɔtaa tillu wei ɩ ka yɔɣɔtǝna-ɩ pʋɣʋ Sinayi tɔɔ tɔ pa wɛnna tá caanaa caanaa kiŋ kɛ tǝnɛ ɩnɩ. Moisi ɩnɩ ɩ mʋna Ɩsɔ Tɔm nti tǝ lakɩ tǝmlɛ kɛ sɔsɔm tɔ sɩ ɩ tɛlǝsǝɣɩ-tʋ.
Ama tá caanaa caanaa ta nɩɩna-ɩ. Pa kisa-ɩ na pá kpaɣa pa laakalǝnaa na pá mǝŋna Icipiti.
Halǝna pá yɔɣɔtɩ Alɔŋ sɩ: Lu-tʋɣʋ tʋɣʋ na tǝ́ nyǝnǝɣɩ-kʋ. Pǝ taɣa pʋlʋ, tǝ ta nyɩ mpi tá Icipiti taa lǝsǝlʋ Moisi tɛmnaa tɔ.
Ḿpʋ́ɣʋ́ pa lupa naule na pá pǝsɩ-tɛɣɛ pa tʋɣʋ na pá laa-tɛ. Halǝna pá yɔɔlǝna pa niŋ kʋlupum mpǝɣɩ teu.
Ḿpʋ́ɣʋ́ Ɩsɔ lapa-wɛɣɛ awusa na ɩ́ yele-wɛ sɩ pá nyǝnǝɣɩ ɩsɔtʋlʋŋasɩ kɛ pa tɩɩŋ, ɩsɩɩ paa ŋmaaʋ Ɩsɔ kʋyɔɣɔtʋtʋ tɛlǝsǝlaa takǝlasɩ taa tɔ sɩ: Ɩsɛɣɛlɩ nyǝ́ma mɛ, maɣa ɩ́ lapa kɔtasɩ na ɩ́ fɛɛnɩ wʋlaɣa tɛtʋ taa kɛ́ pɩɩsɩ nɩɩlɛ taa?
Aaɩ, tʋɣʋ Molɔkɩ cokǝle na mǝ tʋɣʋ Lefaŋ ɩsɔtʋlʋŋa lɛɛsʋɣʋ kɛ ɩ́ kpaɣaa na ɩ́ paasǝɣǝna. Ɩ tǝnaɣa mpʋ, pǝ taɣa wei ɩ́ lupa sɩ ɩ́ tǝŋǝɣɩ tɔɣɔlɛ? Pǝ tɔɔ kɛ́ maa yele na pá pona-mɛɣɛ Papiloni, halǝna ɩ́ tɛɛ pǝ waalɩ.
Wʋlaɣa tɛtʋ taa tǝnɛ ɩnɩ tá caanaa caanaa ka wɛna cokǝle, na tǝ taa na seliya kpaatanaa. Paa sika-tɛɣɛ teitei kɛ́ ɩsɩɩ Ɩsɔ ka heeluɣu Moisi tɔ. Teitei ɩsɩɩ nte tǝ taka Moisi ka nawa tɔ.
Tá caanaa caanaa cɛla-tɛɣɛ pɛlɛ pa waalɩ nyǝ́ma. Ɩlɛna pɛlɛ pá kpɛnna-tɛɣɛ timpi Yosuwee tɛɛ-wɛɣɛ nɔɣɔ na Ɩsɔ yasɩ piitimnaa kɛ pa ɩsɛntaa na pá tɔɣɔ tɛtʋ tɔ. Na tǝ́ wɛɛ tǝnaɣa mpʋ, halǝna Tafiiti waatʋ.
Ɩsɔ laŋlɛ hɛɛna-ɩ teu, ɩlɛna Tafiiti náá sǝlǝmɩ-ɩ nɔɣɔ, sɩ ɩ lakɩ ɩnɩ wei ɩ kɛ́ Yakɔpʋ Ɩsɔ tɔɣɔ tǝcaɣalɛ.
Pǝ na pǝ mpʋ tɔ, Salʋmɔŋ ŋmana-ɩ kutuluɣu ŋkʋ.
Ama pǝ taɣa ɩsɔtaa Ɩsɔ Sɔsɔ ɩnɩ ɩ cakɩ kutuluŋ wei yǝlaa niŋ ŋmawa tɔ ɩ taa se. Halɩ Ɩsɔ kʋyɔɣɔtʋtʋ tɛlǝsʋlʋ maɣamaɣa yɔɣɔta mpʋ sɩ:
Tacaa yɔɣɔtaa sɩ: Ɩsɔtɔnʋɣʋ ntɛ́ ma kumte. Atɛɣɛlɛ ma nɔɔhɛɛ tǝsɩɩlɛ. Ɩlɛ kutuluɣu ŋku kʋ taka kɛ́ ɩ́ pǝsǝɣɩ na ɩ́ ŋma-m? Na leɣelɛ ma tǝhɛɛsǝlɛ?
Pǝ taɣa má lapǝna pǝ tǝnaɣa mpʋ na ma niŋ?
Tɔʋ, yǝlaa mpa mɛ ɩ́ tɛma keeluɣu tɔ, mǝ laŋa lapa kpɩɩsǝŋ na mǝ ŋkpaŋŋ tɛɛlɩ na ɩ́ kisi Ɩsɔ Tɔm. Ɩ́ kpɛɛsǝɣǝna Feesuɣu Naŋŋtʋ kɛ tam, mǝ caanaa katɛ kɛ ɩ́ kpaɣaa.
Mǝ caanaa naasa Ɩsɔ kʋyɔɣɔtʋtʋ tɛlǝsǝlaa mpɛ pa tǝna na pá sɔɔ kʋlʋm kɛ? Pa kʋ mpa pa heelaɣa sɩ tampana tǝŋlʋ ɩnɩ ɩ ká kɔɔ tɔ. Kʋlʋm ɩnǝɣǝlɛ mǝ lapa kɔlɔmɔtɔ kɛ nɔɔnɔɔ na ɩ́ kʋ.
Halɩ mɛɣɛ ɩsɔtaa tillaa tɛlǝsa Ɩsɔ kʋsǝsɩɩtʋ. Pǝyele ɩɩ caakɩ tǝ tɔkʋɣʋ.
Yuta nyǝ́ma nɩɩ mpʋ, ɩlɛna pááná huu pa taa, na pá sala pa niŋ kɛ Ɩtiyɛɛnɩ tɔɔ na pá taŋaa.
Ḿpʋ́ɣʋ́ Feesuɣu Naŋŋtʋ toma kʋlǝna Ɩtiyɛɛnɩ kɛ teu. Ɩlɛna ɩ́ teki ɩ ɩsɛ na ɩsɔ na ɩ́ na Ɩsɔ teu sɔsɔɔm na Yesu sǝŋa ɩ ntɔɣɔŋ tɔɔ.
Tǝnaɣa ɩ tɔma sɩ: Ɩɩ naa, ɩsɔtɔnʋɣʋ tʋlaa, na má naa Yʋlʋ Pǝyaɣa na ká sǝŋa Ɩsɔ ntɔɣɔŋ tɔɔ.
Ḿpʋ́ɣʋ́ Yuta nyǝ́ma mapa kapusi kɛ teu, na pá tǝkɩ pa ŋkpaŋŋ na pá huli Ɩtiyɛɛnɩ.
Na pá tuli-ɩ na pá lɩɩna ɩcatɛ waalɩ, na pá sʋʋ-ɩ pɛɛ yaɣaʋ sɩ pá kʋ-ɩ. Mpa paa kɛ́ pǝ aseeta nyǝ́ma tɔ, pɛlɛ pa sɩɩna ɩfepu wei pa yaa sɩ Sɔɔlɩ tɔɣɔ pa wontu.
Pa tɔŋna Ɩtiyɛɛnɩ kɛ pɛɛ yaɣaʋ, ɩlɛna ɩ́ sǝlǝmɩ sɩ: Tacaa Yesu kɛlɩ-m.
Ɩlɛna ɩ́ luŋ akula na ɩ́ yɔɣɔtǝna nɔɣɔ sɔsɔɔŋka sɩ: Tacaa, taa nyǝnɩ pa ɩsaɣatʋ tǝnɛ. Ɩtiyɛɛnɩ yɔɣɔta mpʋ, ɩlɛna ɩ́ hɛɛ.
Sɔɔlɩ laŋlɛ ka hɛɛna Ɩtiyɛɛnɩ kʋɣʋ. Kʋyakʋ ŋkʋ kʋ maɣamaɣa kɛ pa sʋʋ Yosalɛm Yesu sɛɛlaa kpekǝle kɛ kʋnyɔŋ tʋɣʋ kɛ teu. Ɩlɛna pa tǝna pá ya Yuta na Samalii taa, na pǝ yele tillaa tike.
Ḿpʋ́ɣʋ́ yǝlaa mpa pa tǝŋǝɣɩ Ɩsɔ mpaaʋ kɛ teu tɔ pa pima Ɩtiyɛɛnɩ, na pá wii-ɩ sɔsɔm.
Ama pǝ yela Sɔɔlɩ ɩ́lɛ́ tɔ, Yesu sɛɛlaa kɛ ɩ tɔŋna lʋpʋ sɩ ɩ lakɩ sakasaka. Tɛɛsɩ taa kɛ́ ɩ sʋʋkaɣa na ɩ́ kpaakɩ apalaa na alaa na ɩ́ tǝkǝɣɩ.
Mpa mpa pa ya mpʋ tɔ pa cɔɔkaɣa paa le na pá heeliɣi Ɩsɔ Tɔm Laapaalɩ Kʋpaŋ.
Samalii ɩcatɛ kɛ Filipʋ ná polaa na ɩ́ heeliɣi tǝna nyǝ́ma kɛ Mesii tɔm.
Piti tǝma nna Filipʋ lakaɣa tɔ samaa nɩɩ a tɔm na pá nana pa ɩsɛ. Pǝ tɔɔ kɛ́ waatʋ wei ɩ́ yɔɣɔtǝɣɩ, pa tǝna tǝpaɩ pa tʋɣɩ ŋkpaŋʋɣʋ kɛ teu.
Pǝ taɣa pʋlʋ, alɔɣaa kiisaɣa na pá seeki alɔɣɔhilaa paɣalɛ kiŋ na acamaa na kaakalasɩ paɣalɛ hika alaafǝya.
Ḿpʋ́ɣʋ́ yǝlaa laŋa hʋlʋma katatǝlaɣa, halǝna pǝ́ la ɩcatɛ ntɛɣɛ yuŋ.
Apalʋ nɔɣɔlʋ naa wɛ ɩcatɛ ńtɛ́ tǝ taa kɛ́ hatoo lɔŋ, pa yaakɩ-ɩ sɩ Simɔŋ. Apalʋ ɩnɩ ɩ lakaɣa topotopo tǝma kɛ́, na pǝ lakɩ Samalii nyǝ́ma tǝnaɣa piti. Ɩ nyǝnaɣa ɩ tǝɣɩ sɔsɔ kɛ́ pǝ tii fɛɩ.
Pǝ kpaɣaʋ piya na pǝ́ polo sɔsaa tɔ pa tǝna pa wutaɣa-ɩ kɛ́. Halǝna yǝlaa tɔŋaɣa sɩ: Ɩsɔ toma nna pa yaa toma sɔsɔɔna tɔ a tʋ ntɔ.
Ɩlɛna pá wutiɣi Simɔŋ ɩnɩ ɩ waalɩ. Pǝ taɣa pʋlʋ, ɩ topotopo tǝma ka tɛmna-wɛɣɛ piti lapʋ kɛ hatoo lɔŋ.
Ama Filipʋ kɔma na ɩ́ heeliɣi-wɛɣɛ Ɩsɔ Kawulaɣa na Yesu Kilisiti pǝ Laapaalɩ Kʋpaŋ tɔ pa mʋ Laapaalɩ Kʋpaŋ ɩnǝɣɩ teu, halǝna pá sɔ apalaa na alaa kɛ Ɩsɔ lʋm.
Simɔŋ ɩ́lɛ́ ɩ maɣamaɣa ɩ mʋwa na pá sɔ-ɩ Ɩsɔ lʋm. Ɩlɛna ɩ́ sʋʋ Filipʋ kɛ tǝŋʋɣʋ na ɩ nyǝnaɣa Ɩsɔ kɔkɔlɔnaa sɔsaa na piti tǝma nna a lakaɣa tɔ na pǝ wɛ-ɩ piti.
Tillaa mpa paa wɛ Yosalɛm tɔ pa nɩɩwa sɩ Samalii nyǝ́ma mʋ Ɩsɔ Tɔm, ɩlɛna pá kʋsɩ Piyɛɛ na Yohaanɩ na pá tili sɩ pá polo na pá ná.
Piyɛɛ pa tala tǝna, ɩlɛna pá sǝlǝmǝna Samalii nyǝ́ma mpɛɣɛ Ɩsɔ sɩ pá hiki Feesuɣu Naŋŋtʋ.
Pǝ taɣa pʋlʋ, Tacaa Yesu hǝtɛ tike kɛ paa yaawa na pá sɔna-wɛɣɛ Ɩsɔ lʋm. Ɩlɛ Feesuɣu Naŋŋtʋ ta tiita pa taa nɔɣɔlʋ ɩ tɔɔ.
Tǝnaɣa Piyɛɛ na Yohaanɩ pa tǝna niŋ kɛ pa tɔɔ. Ɩlɛna pá hiki Ɩsɔ Feesuɣu Naŋŋtʋ.
Waatʋ wei Simɔŋ nawa sɩ tillaa tǝna-wɛɣɛ niŋ na pá hiki Feesuɣu Naŋŋtʋ tɔ, ɩ cɛla-wɛɣɛ liɣitee,
na ɩ́ tɔ sɩ: Ɩ́ cɛlɛ maɣa mpʋ ɩnɩ pǝ lapʋ tɔtɔ, na má tǝna wei kɛ́ niŋ, pʋntʋ hiki Feesuɣu Naŋŋtʋ kɛ mpʋ.
Tǝnaɣa Piyɛɛ tɔma sɩ: Ɩsǝna mpi n hʋʋʋ sɩ pa pǝsǝɣɩ pá ya Ɩsɔ hatɛ na liɣitee tɔ, nyá na nyá liɣitee ɩ́ la yem.
N kaa na pʋlʋ cǝcǝka. Pǝyele nyá paa maɣamaɣa tɩɩ fɛɩ tǝnɛ ɩnɩ tǝ taa. Pǝ taɣa pʋlʋ, Ɩsɔ ɩsɛntaa nyá lotu ta te.
Ɩlɛ lɔ nyá hʋwɛɛ asaɣɛɛ anɩ, na ń wiina Tacaa na ɩ́ hʋlɩ-ŋ suulu na ɩ́ taɣanɩ-ŋ nyá hʋwɛɛ asaɣɛɛ anɩ.
Pǝ taɣa mpʋ, ma naakʋɣʋ-ŋ tɔ, nyá na nyaŋ kɛ́ ɩsɩɩ kakaɣa. Ɩsaɣatʋ lapʋ tɔkǝna-ŋ tǝkem.
Ḿpʋ́ɣʋ́ Simɔŋ cɔ-wɛ sɩ: Mɩɩ wiina-m na Tacaa, na nti ɩ́ yɔɣɔta mpʋ tɔ tǝ taa natǝlɩ ɩ́ taa la-m.
Tillaa mpɛ pa naalɛ pa tɛma nti nti pa nawa tɔɣɔ kɛɛsʋɣʋ na waasʋ lapʋ. Ɩlɛna pá kʋlɩ na pá mǝlɩ Yosalɛm. Pa mǝlaɣa mpʋ tɔ, pa heelaɣa Laapaalɩ Kʋpaŋ kɛ Samalii acalɛɛ paɣalɛ taa kɛ́ na pá tɔŋna pote.
Tacaa ɩsɔtaa tillu nɔɣɔlʋ heela Filipʋ sɩ: Kʋlɩ na ń tǝŋ ilim mpǝtǝŋ tɔɔ, na ń katɩ hapǝlɛ nte tǝ lɩɩkɩ Yosalɛm na tǝ puki Kasa tɔ. Wʋlaɣa tɛtʋ taa kɛ́ hapǝlɛ ńtɛ́ tǝ faɣanaa.
Ḿpʋ́ɣʋ́ Filipʋ kʋlaa na ɩ́ tʋ mpaaʋ. Ɩ tɔŋna pote, ɩlɛ ɩ nawa yʋlʋ nɔɣɔlʋɣʋlɛ. Sɛsɛ Ɩtiyopii yʋlʋ kataŋa ntɛ́. Ɩnɩ ɩ ka kɛna Ɩtiyopii wulaʋ sɔsɔ alʋ nyǝŋ wei pa yaa sɩ Kantasɩ tɔ ɩ akewe sɔsɔ, wei ɩ nyǝnaɣa ɩ kpancoou tǝna tɔɔ tɔ. Apalʋ ɩnɩ ɩ ka lɩɩna Yosalɛm kɛlɛ Ɩsɔ sɛɛʋ.
Ɩ caɣa ɩ kɛɛkɛ taa, na ɩ́ kalǝɣɩ Ɩsɔ kʋyɔɣɔtʋtʋ tɛlǝsʋlʋ Ɩsayii takǝlaɣa taa na ɩ́ tɔŋna kpente.
Tǝnaɣa Feesuɣu Naŋŋtʋ heela Filipʋ sɩ: Tɔ na ń kpǝtǝna kɛɛkɛ ɩnɩ.
Ḿpʋ́ɣʋ́ Filipʋ kpaɣa asewa na ɩ́ tala ɩ kiŋ, na ɩ́ nɩɩ ɩ tɔŋna Ɩsɔ kʋyɔɣɔtʋtʋ tɛlǝsʋlʋ Ɩsayii takǝlaɣa taa kɛ́ kalʋɣʋ. Ɩlɛna ɩ́ pɔɔsɩ-ɩ sɩ: N cɛkǝna nti n kalǝɣɩ tɔɣɔlɛ?
Ḿpʋ́ɣʋ́ yʋlʋ kataŋa cɔ Filipʋ sɩ: Ye nɔɣɔlʋ ta sɛɣɛsɩ-m, ɩsǝnaɣa maa la na má cɛkǝna? Ɩlɛna yʋlʋ kataŋa tɔ Filipʋ sɩ: Kpa na ń caɣa ma kiŋ.
Tɔm nti ɩ kalaɣa takǝlaɣa ŋkɛ ka taa tɔɣɔlɛ sɩ: Pa tɛɛna-ɩ ɩsɩɩ pa tɛɛkʋɣʋna heu kɛ nampaɣatǝlɛ tɔ. Ɩ lapaɣa ɩsɩɩ ɩwǝyaɣa ŋka ka hʋntʋ pa kɔɔkɩ na ká suma tɔ. Ɩ suma ḿpʋ́ɣʋ́ ɩ ta cɔ natǝlɩ.
Pa tʋ-ɩ taalǝm na pá kʋ ɩ tɔm kɛ pǝtɔɔtǝlɛ kɛ yem. Awe ká pǝsɩ na ɩ́ kɛɛsɩ ɩ piitim tɔm? Pa tama ɩ weesuɣu tomle kɛ atɛ cǝnɛ.
Tǝnaɣa akewe ɩnɩ ɩ tɔma Filipʋ sɩ: La suulu na ń heeli-m, awe tɔm kɛ Ɩsɔ kʋyɔɣɔtʋtʋ tɛlǝsʋlʋ kɛɛsǝɣɩ mpʋ? Ɩ maɣamaɣa ɩ tɔm yaa nɔɣɔlʋ nyǝntʋ?
Ɩlɛna Filipʋ sʋʋ yɔɣɔtʋɣʋ, na ɩ́ kpaɣa tɔm nti ɩnɩ apalʋ ɩnɩ ɩ kalaɣa mpʋ tɔ, na ɩ sɛɣɛsǝna-ɩ Yesu Laapaalɩ Kʋpaŋ.
Pa tɔŋna tɔntɛ kɛ mpʋ, ɩlɛna pá tala tiili ɩsǝntɔ, lʋm ka wɛ tǝnaɣa. Ḿpʋ́ɣʋ́ akewe ɩnɩ ɩ tɔma sɩ: Nyǝnɩ lʋm yee, n kaa sɔ-m Ɩsɔ lʋm kɛ cǝnɛɣɛ kpakpaa? Yaa pǝ kaasa-m pʋlʋ? [
Ɩlɛna Filipʋ cɔ yʋlʋ kataŋa sɩ: Ye n tɛma nyá taa tǝkpataa te, má sɔɔ-ŋ kɛ́. Ḿpʋ́ɣʋ́ yʋlʋ kataŋa cɔwa sɩ: Ma tɛma ma taa sɩ Yesu Kilisiti kɛ́ Ɩsɔ Pǝyaɣa kɛ́.]
Tǝnaɣa yʋlʋ kataŋa sǝŋsa kɛɛkɛ na Filipʋ na akewe ɩnɩ pá tii pa naalɛɣɛ lʋm taa, na Filipʋ sɔ-ɩ Ɩsɔ lʋm.
Pa lɩɩna lʋm taa, ɩlɛna Tacaa Feesuɣu kɛlɩ Filipʋ, akewe ɩnɩ ɩ ta tasa-ɩ keesuɣu. Ḿpʋ́ɣʋ́ ɩ tʋ ɩ mpaaʋ na laŋhʋlʋmlɛ kʋɣɩ-ɩ.
Ama Filipʋ ná tuta ɩ tǝɣɩ Asoto, na ɩ́ lakɩ waasʋ kɛ acalɛɛ nna nna a taa ɩ tǝŋnaa tɔ, halǝna ɩ́ tala Sesalee.
Ama Sɔɔlɩ ná tɔŋna Tacaa tǝŋlaa kʋɣʋ kpɛɛsʋɣʋ na ɩsǝlɛ kʋsɛɛmlɛ. Ḿpʋ́ɣʋ́ ɩ kʋlaa na ɩ́ polo kɔtʋlʋ sɔsɔ kiŋ,
na ɩ́ sǝlǝmɩ-ɩ sɩ: La-m takǝlaɣa, na má pola Tamasɩ, na má maɣana Yuta nyǝ́ma tǝkotilenaa taa kɛ́ mpa pa tǝŋǝɣɩ Tacaa mpaaʋ tɔ, paa apalaa paa alaa, ma kpa-wɛ na má hɔkɔ na má pona Yosalɛm.
Waatʋ wei Sɔɔlɩ wɛ mpaaʋ taa na ɩ́ kpǝtǝna Tamasɩ, ɩlɛ pǝ lɩɩna ɩsɔ kɛlɛ na pǝ́ la ɩ ɩsɛntɔɔ tǝnyalulu ɩsɩɩ kɔkɔ kɛ tɔm kʋlʋm tɔɔ na pǝ ná na pǝ́ cɔɔna-ɩ.
Ḿpʋ́ɣʋ́ ɩ hota atɛ na ɩ́ nɩɩ pǝ pɔɔsǝɣɩ-ɩ sɩ: Sɔɔlɩ Sɔɔlɩ pepe tɔɔ kɛ́ n tʋɣʋ-m kʋnyɔŋ kɛ mpʋ?
Tǝnaɣa Sɔɔlɩ pɔɔsaa sɩ: Tacaa nyaɣa aweɣe ye? Ɩlɛna pǝ́ cɔ Sɔɔlɩ sɩ: Maɣa Yesu wei n tʋɣɩ kʋnyɔŋ tɔ.
Kʋlɩ na ń polo ɩcatɛ taa, paa heeli-ŋ nti n ka la tɔ.
Ḿpʋ́ɣʋ́ pǝ tǝnmsa mpa pa tǝŋaɣa Sɔɔlɩ tɔ na pá sǝŋa yem. Pa nɩɩkaɣa pǝ yɔɣɔtǝɣɩ, ama paa naakɩ nɔɣɔlʋ.
Tǝnaɣa sɔɔlɩ kʋla atɛ na ɩ́ nyǝnǝɣɩ yem ɩɩ naakɩ. Ɩlɛna pá tɔkɩ ɩ niŋ taa na pá hɔmɩ-ɩ na pá pona Tamasɩ.
Na ɩ́ caɣa kʋyɛɛŋ toosoɣo yʋlʋmlɛ tɛɛ, ɩ ta tɔɣɔ, ɩ ta nyɔɔ.
Tacaa tǝŋlʋ nɔɣɔlʋ ɩ ka wɛ Tamasɩ na pá yaa-ɩ sɩ Ananiyasɩ. Ḿpʋ́ɣʋ́ pǝ lapa-ɩ ɩsɩɩ toosee taka, na ɩ́ ná Tacaa, na ɩ́lɛ́ ɩ yaa-ɩ sɩ: Ananiyasɩ. Na ɩ́ tisi sɩ: Tacaa maɣalɔ.
Ɩlɛna Tacaa tɔmɩ-ɩ sɩ: Kʋlɩ tǝwaka na ń tǝŋ hapǝlɛ nte pa yaa sɩ Kʋsiɣisile tɔ, na ń sʋʋ Yutaasɩ tǝyaɣa, na ń pɔɔsɩ Taasɩ ɩcatɛ apalʋ wei pa yaa sɩ Sɔɔlɩ tɔ ɩ tɔɔ. Ɩ wɛ tǝna na ɩ́ tɔŋna Ɩsɔ sǝlǝmʋɣʋ.
Pǝ lapa-ɩ ɩsɩɩ toosee taka, na ɩ́ ná nyá wei pa yaa sɩ Ananiyasɩ tɔ, na ń sʋʋ sɩ n tǝnǝɣɩ-ɩ niŋ na ɩ ɩsɛ kuli.
Ḿpʋ́ɣʋ́ Ananiyasɩ tɔma sɩ: Tacaa, ma nɩɩ tǝŋlaa paɣalɛ kiŋ kɛ apalʋ ɩnɛ ɩ tɔm, na ɩ ɩsaɣatʋ nti tǝ tǝna ɩ lapa nyá yǝlaa kɛ Yosalɛm tɔ pǝ tɔm tɔtɔ.
Kɔtǝlaa sɔsaa ha-ɩ nɔɣɔ sɩ ɩ́ kɔɔ cǝnɛ tɔtɔ na ɩ́ hɔkɔ mpa pa tɔka nyá tɔm tɔ.
Tǝnaɣa Tacaa cɔ Ananiyasɩ sɩ: Polo, ma lǝsa apalʋ ɩnǝɣɩ sɩ ma lakɩ-ɩ na ɩ́ heeliɣi ma tɔm kɛ piitimnaa na awulaa sɔsaa na Ɩsɛɣɛlɩ nyǝ́ma.
Ma maɣamaɣa maa hʋlǝna-ɩ kʋnyɔmǝŋ wei ɩ ká tɔɣɔ ma nyʋɣʋ tɔɔ tɔ.
Ḿpʋ́ɣʋ́ Ananiyasɩ tɛɛwa. Ɩ kɔma ɩ tala tǝyaɣa ŋkɛ ka taa, ɩlɛna ɩ́ tǝnɩ ɩ niŋ kɛ Sɔɔlɩ tɔɔ na ɩ́ tɔmɩ-ɩ sɩ: Ma taapalʋ Sɔɔlɩ, Tacaa Yesu wei n kɔŋaɣa na ń ná mpaaʋ taa tɔ, ɩnɩ ɩ tilina-m sɩ nyá ɩsɛ ɩ́ kuli na Feesuɣu Naŋŋtʋ toma haɣa nyá taa kɛ́ sɔsɔm.
Ḿpʋ́ɣʋ́ pʋlʋpʋnaa ɩsɩɩ hutu taka kɔɔla Sɔɔlɩ ɩsɛntɔɔ kɛ́ kpakpaa na pǝ́ hoti atɛ na ɩ́ sʋʋ naʋ. Ɩlɛna ɩ́ kʋlɩ na pá sɔ-ɩ Ɩsɔ lʋm.
Na ɩ́ tɔɣɔ kʋtɔɣɔʋ na ɩ́ hiki toma. Sɔɔlɩ caɣa Tacaa tǝŋlaa mpa pa wɛ Tamasɩ tɔ pa cɔlɔɣɔ wɛɛ naalɛ.
Ḿpʋ́ɣʋ́ Sɔɔlɩ sʋʋ waasʋ lapʋ taa kɛ́ kpakpaa kɛ Yuta nyǝ́ma tǝkotilenaa taa. Ɩ heelaɣa tǝfoo kɛ́ sɩ Yesu kɛlɛ Ɩsɔ Pǝyalʋ.
Na pa tǝna mpa pa nɩɩ ɩ waasʋ ɩnɩ tɔ, piti kpa-wɛ na pá tɔŋ sɩ: Pǝ taɣa ɩnɩ ɩ ka sɛɛsǝna ɩsǝlɛ na mpa pa tɔka Yesu tɔm tǝnɛɣɛ Yosalɛm tɔɣɔ kʋnyɔŋ tʋɣʋ? Ɩsɩɩ ɩ ka kɔma cǝnɛ sɩ ɩ kpaa-wɛ na ɩ́ hɔkɔ na ɩ́ pona kɔtǝlaa sɔsaa ya?
Paa na mpʋ Sɔɔlɩ ná tɔŋna waasʋ lapʋ na ɩ toŋ sɔɔsǝɣɩ tam na pǝ́ puki. Ɩ hʋlaɣaa Tamasɩ Yuta nyǝ́ma sɩ Yesu kɛlɛ Mesii. Ɩlɛna pǝ́ mǝlɩ pɛlɛɣɛ liɣituɣu, paa nyǝŋ nti pá cɔ-ɩ tɔ.
Wɛɛ lapa naalɛ, ɩlɛna Yuta nyǝ́ma caɣa na pá taɣanɩ sɩ pá kʋ-ɩ.
Ama Sɔɔlɩ nɩɩ nti pa hɔkaa na pá sɩɩ tɔ. Na ɩcatɛ koluŋa nɔnɔɔsɩ taŋa ilim na ahoo sɩ pá hiki-ɩ na pá kʋ-ɩ.
Ḿpʋ́ɣʋ́ ahoo naalɩ Sɔɔlɩ ɩfalaa tʋ-ɩ sɔɔtɔkʋ sɔsɔɔʋ taa na pá tisi-ɩ na ɩcatɛ koluŋa na ɩ́ tɛɛ.
















































































































































































































































































































































































































































































































































































































































































































Maɣa Pɔɔlɩ, Yesu Kilisiti yom. Maɣa Ɩsɔ kpa tillu na ɩ́ lǝsɩ-m na ma mpaa kɛ Laapaalɩ Kʋpaŋ kpaalʋɣʋ tɔɔ. Má ŋmaana-mɛɣɛ takǝlaɣa kanɛ.
Hatuu lɔŋ kɛ Ɩsɔ ka tɔma sɩ ɩ ká kɔna Laapaalɩ Kʋpaŋ ɩnɩ. Halɩ Ɩsɔ yelaa na ɩ Ɩsɔ kʋyɔɣɔtʋtʋ tɛlǝsǝlaa ŋmaa ḿpʋ́ɣʋ́ ɩ takǝlasɩ taa.
Laapaalɩ Kʋpaŋ ɩnǝɣǝlɛ ɩ Pǝyaɣa Tacaa Yesu Kilisiti tɔm. Ye Yesu yʋlʋwɛɛtʋ tɔm ɩlɛ, wulaʋ Tafiiti lʋlʋɣʋ taa tʋ kɛ́.
Ama Feesuɣu Naŋŋtʋ kiŋ ɩlɛ, Ɩsɔ hʋlǝna toma sɩ Yesu kɛ́ ɩ Pǝyaɣa kɛ waatʋ wei Yesu sǝpa na ɩ́ feesi-ɩ tɔ.
Kilisiti ɩnɩ ɩ tɔɔ kɛ́ Ɩsɔ hʋla-m pɛɛlɛɛ na má la tillu sɔsɔ kɛ kʋlʋm ɩnɩ ɩ tɔɔ, sɩ má la na kateŋasɩ tǝna yǝlaa mʋ ɩ tɔm na pá nɩɩna-ɩ.
Mɛ tɔtɔ ɩ́ wɛ pa taa, mɛ mpa Ɩsɔ lǝsa Lom sɩ ɩ́ pǝsɩ Yesu Kilisiti nyǝ́ma tɔ.
Mǝ tǝna mpa mɛ ɩ́ wɛ Lom na Ɩsɔ sɔɔlaa na ɩ́ yaa sɩ ɩ́ pǝsɩ ɩ nyǝ́ma tɔ, mǝ takǝlaɣa ntɔ. Tacaa Ɩsɔ, na Tacaa Yesu Kilisiti pá hʋ́lɩ́-mɛɣɛ pɛɛlɛɛ na pá la na mǝ laŋa hʋlʋmɩ.
Kancaalaɣa ɩlɛ, Yesu Kilisiti tɔɔ ma sɛɛ ma Ɩsɔ kɛ́ mǝ tǝna mǝ tɔɔ. Mpi pǝ tɔɔ tɔ, pa pʋɣʋlǝɣɩ antulinya tǝna taa kɛ́ ɩsǝna ɩ́ nɩɩkǝna Ɩsɔ kɛ́ teu tɔ.
Ɩsɔ wei ɩ Pǝyaɣa Laapaalɩ Kʋpaŋ kpaalʋɣʋ tǝmlɛ ma lakǝna luɣu kʋlʋmʋɣʋ tɔ, ɩ nyǝmá sɩ maa looliɣi. Ɩsɔ nyǝmá mpʋ sɩ tam ma tɔɔsǝɣɩ mǝ tɔm
kɛ paa waatʋ wei ma sǝlǝmǝɣɩ tɔ. Ma wiikina-ɩ sɩ ɩ́ la luɣu na má hiki mpaa kɛ pǝnɛntɛ na má polo mǝ kiŋ.
Ma nyɩɩlǝɣɩ teu sɩ má ná-mɛ. Ɩlɛna ɩ́ hiki kʋcɔɔʋ kɛ Feesuɣu Naŋŋtʋ kiŋ, na ɩ́ la toma.
Nti ma tɩɩ kǝlǝɣɩ nyɩɩlʋɣʋ tɔɣɔlɛ sɩ má wɛɛ mǝ hɛkʋ, na tǝ́ nyǝnǝɣǝna tǝma naani tʋɣʋ kɛ Ɩsɔ tɔɔ, na pǝ sɔɔsǝɣɩ-tʋɣʋ apalʋtʋ.
Ma taapalaa mɛ, ɩ́ nyɩ teu sɩ tam ma hʋʋkaɣa sɩ ma puki mǝ kiŋ, ɩlɛ pǝ tuu-m, halǝna saŋa. Ma nyɩɩlǝɣɩ sɩ ma tǝmlɛ ɩ́ lʋlɩ pʋlʋpʋɣʋ mǝ tɛ, ɩsɩɩ tǝ lʋla piitim lɛmpɩ nyǝ́ma kiŋ tɔ.
Pǝ taɣa pʋlʋ, pǝ caala-m kɛ́ sɩ má polo yǝlaa tǝna kiŋ. Paa acalɛɛ sɔsɔɔna taa, paa cacakǝŋ tɛɛ, paa ɩsǝkullaa cɔlɔ, paa ɩsǝkpɛɛtɛɛ nyǝ́ma cɔlɔ.
Pǝ tɔɔ kɛ́ ma nyɩɩlǝɣɩ teu sɩ má pona mɛ mpa ɩ́ wɛ Lom tɔɣɔ Laapaalɩ Kʋpaŋ tɔtɔ.
Laapaalɩ Kʋpaŋ kpaalʋɣʋ tɔm fɛɩ-m fɛɛlɛ. Pǝ taɣa pʋlʋ tɔɔ, Ɩsɔ toma ntɛ́ tǝna. Ɩ waasǝɣɩ pa tǝna mpa pa tɛŋɩ-ɩ na pa taa tɔ. Yuta nyǝ́ma kɛ kancaalaɣa, pa waalɩ kɛ́ mpa pa ta kɛ Yuta nyǝ́ma tɔ.
Kʋpam Laapaalɩ Kʋpaŋ tɔɔ kɛ́ tǝ nyǝŋ ɩsǝna Ɩsɔ lakɩ na yǝlaa pǝsǝɣɩ kʋpama kɛ ɩ ɩsɛntaa tɔ. Pǝ kpaɣaʋ hatuu kancaalaɣa halǝna pǝ tɛm tɔ, yʋlʋ tɛŋ ɩ taa na Ɩsɔ kɛ́ ɩlɛna Ɩsɔ la, pǝ ta kaasɩ pʋlʋ tɔtɔ. Ɩsɔ Tɔm taa maɣamaɣa kilisa mpʋ tǝcɛɩcɛɩ sɩ: Ye Ɩsɔ nyǝna wei kɛ́ yʋlʋpaŋ sɩ ɩ tɛma ɩ taa tɔ pǝ tɔɔ, pʋntʋ tike tʋlǝɣǝna-tɩ.
Ɩsɔ mʋɣɩ pááná kɛ hatuu ɩsɔtaa kɛ́ yǝlaa kʋpǝntǝŋ na pa ɩsaɣatʋnaa tǝna tɔɔ na pǝ́ naa mpʋ. Pǝ taɣa pʋlʋ, yǝlaa tɛtɛlakasɩ nyǝkǝɣɩ tampana na a mǝlǝɣɩ yem.
Mpʋ pǝ yelina na Ɩsɔ tʋɣɩ-wɛɣɛ naʋya. Mpi tɔ pa nyǝmá timpiwɛ pǝ wɛɛ sɩ pá nyaŋna Ɩsɔ tɔ, ɩ tɛma-wɛɣɛ-wǝɣɩ hʋ́lʋ́ɣʋ́ kɛ teu tɔ pǝ tɔɔ.
Kʋpam hatuu Ɩsɔ lapa antulinya tɔ, ɩ mukaɣa tɛɛ wɛɛtʋ, ɩsɩɩ ɩ toma tamm nyǝna na ɩsǝna ɩ maɣamaɣa ɩ wɛɛ tɔ, pǝ naakɩ ɩ kʋlapǝm mpɩ pǝ kiŋ kɛ́. Tǝnaɣa pǝ wɛɛ sɩ yǝlaa ɩ́ nyǝna ɩ toma na ɩ wɛɛtʋ, pǝ tɔɔ kɛ́ pa fɛɩna tampana.
Pa nyǝmá Ɩsɔ, ama paa see-ɩ, pǝyele paa sɛɛ-ɩ ɩ́ na tǝmlɛ ɩsɩɩ pǝ nǝɣǝsǝna yǝlaa ɩ́ la Ɩsɔ tɔ. Pa hʋwɛɛ liɣita yem, paa laɣatiya ka fɛɩ.
Pa tɔŋ sɩ pa nyǝm tɔɔwa, ama ɩwɛɛŋ kɛ́.
Ɩsɩɩ paa tʋ Ɩsɔ wei ɩɩ sǝkɩ tɔɣɔ teeli tɔ, yʋlʋ wei ɩ sǝkɩ tɔ ɩ lɛɛsǝŋ na sumasɩ na nɔɔhɛɛ liɣiti wontu na nti tǝ tuuki atɛ tɔɣɔ pa seeki.
Pǝ tɔɔ kɛ́ Ɩsɔ yela-wɛɣɛ pa tɛtɛlakasɩ ɩsaɣasɩ nsi pa luuŋ sʋʋwa tɔ sɩ taa, na pá lakɩ tǝmaɣa mpi pǝ wɛ fɛɛlɛ tɔ.
Mpɛ pa mǝlaa kɛ́ na pá kpaɣa Ɩsɔ tɔɔ tampana na pá pǝsǝna pɔpɔtʋ. Pa sɛɛkɩ na pá tǝŋǝɣɩ mpi mpi Ɩsɔ lapa tɔ, na pá yele Ɩsɔ wei ɩ lapa-wɩ tɔ ɩ maɣamaɣa. Pǝyele pɩɩ mʋna ɩsɩɩ ɩnǝɣɩ pá saŋ tam.
Pǝ tɔɔ kɛ́ Ɩsɔ ná yela-wɛɣɛ pa taalǝntʋtʋ taa. Na pa alaa maɣamaɣa náá yeki apalaa na pá sʋʋkǝna tǝma.
Mpʋ tɔtɔɣɔ na pa apalaa, pɛlɛ pa yeki alaa tɔm, na pa kʋnyɩɩlǝŋ ɩ́ kpa pa nyɔɔŋ taa pa ketitiɣi tǝma. Apalaa lakǝna tǝmaɣa fɛɛlɛ fɛɩ nyǝntʋ. Na pa taalǝntʋtʋ ntɩ tǝ naasʋɣʋ makǝna pa nyɔɔŋ taa.
Ɩsɩɩ pa kisa Ɩsɔ kɛ́ nyǝm tǝkelekele tɔ, pǝ tɔɔ kɛ́ Ɩsɔ ná yela-wɛɣɛ pa kʋmɛlǝlaɣatʋ taa na pá lakɩ acaalǝtʋ.
Pa kǝla kawalasɩ, na ɩsaɣatʋ, na kʋnyɩɩlǝŋ, na nyaŋ, na ɩsɛsɛɛmlɛ, na yʋlʋkʋlɛ, na yoou, na puɣusuɣu, na muɣuluɣu tike kɛ pa nyǝmá. Pa kɛ́ yɔɣɔtǝlaa.
Pa cakǝna tǝma. Pa kɛ́ Ɩsɔ kolontunaa, na kalampaanɩ nyǝ́ma na ɩsǝcaʋ nyǝ́ma na tǝhɔntaa. Pa lʋlǝsǝɣɩ ɩsaɣatʋ kʋfatʋ, paa see pa caanaa.
Pa fɛɩna laakalɩ, paa tɔkǝɣɩ nti pa tɔŋ sɩ paa la tɔ. Pa lakɩ tǝkatɩɩ, pa fɛɩna lɛlaa pǝtɔɔtǝlɛ.
Pa nyǝmá Ɩsɔ tɔɔ sɩ mpa pa lakɩ mpʋ tɔ pa kɛ́ sɔlʋnaa. Paa na mpʋ pa tɔŋna lapʋ, halǝna pá saŋ pǝ lataa tɔtɔ.
Ɩlɛ nyá wei n footiɣi nyá lɛlʋ tɔ, paa n kɛ́ we te, n fɛɩna tampana. Pǝ taɣa pʋlʋ, nyá footiɣi lɛlʋ pǝyele ḿpʋ́ɣʋ́ nyá maɣamaɣa nyá lakɩ tɔ, n kʋɣɩ nyá tɩ tɔm kɛ́.
Tǝ nyǝmá sɩ tampana kɛ Ɩsɔ tǝŋǝɣɩ na ɩ́ hʋʋkǝna pa tǝna mpa pa lakɩ mpʋ ɩnɩ pǝ taka tɔ te.
Ɩlɛ apaŋnya, ɩsɩɩ nyá footuɣuu mpa pa lakɩ mpʋ, pǝcɔ nyá maɣamaɣa nyá lakɩ teitei ɩsɩɩ pɛlɛ tɔ, n hʋʋ sɩ Ɩsɔ kaa pɔɔsɩ-ŋ?
Ɩsɔ kʋcɔɔʋ ntɛ́ n mǝla ń kpalǝɣɩ na ń kisiɣi ɩ suulu sɩ ɩ́ taa wii nyá pǝtɔɔtǝlɛ? N ta nyɩ sɩ Ɩsɔ lakɩ-ŋ kʋpantʋ kɛ ḿpʋ́ɣʋ́ sɩ ɩsɔwɛɛ n ká laɣasɩ tɔntɛ?
Nyá laŋkpɩɩsǝŋ ɩnɛ. Ama nn caa laɣasʋɣʋ se. N lakʋɣʋ mpʋ tɔ, salǝka kʋkǝlʋ kɛ n caakɩ na ń kɔŋna nyá nyʋɣʋ taa kɛ́ kʋyaŋku Ɩsɔ ká caɣa na ɩ́ hʋ́lɩ́ ɩ pááná na ɩsǝna ɩ tǝŋǝɣɩ siɣisuɣu na ɩ́ hʋʋkǝna tɔ.
Kʋyakʋ ŋkʋɣʋ Ɩsɔ ká fɛlɩ paa wei kɛ́ ɩ kʋlapʋtʋ.
Mpa pa sɔɔla kʋpantʋ lapʋ kɛ tam, na pá pɛɛkǝɣɩ Ɩsɔ kiŋ teeli, na sam na tam wɛɛtʋ tɔ, mpɛɣɛ Ɩsɔ ká ha weesuɣu ŋku kɩɩ tɛŋ tɔ.
Ama mpa pa sɔpa nyʋɣʋ na pa nyǝntʋ tɛlǝsʋɣʋ kɛ lɔlɔ, na paa tǝŋǝɣɩ tampana, na pá lakɩ pǝ tǝna mpi pǝ fɛɩ teu tɔ, Ɩsɔ ká hʋ́lɩ́ pɛlɛɣɛ ɩsǝna ɩ taa kpaana-wɛ na pa tɔm ta maɣa-ɩ tɔ.
Wahala na laŋwakǝllɛ sɔsɔɔlɛ ká kpa pa tǝna mpa pa lakɩ ɩsaɣatʋ tɔ. Yuta nyǝ́ma kɛ kancaalaɣa, pǝ waalɩ kɛ́ mpa pa ta kɛ Yuta nyǝ́ma tɔ.
Ama mpa pa lakɩ kʋpantʋ tɔ, Ɩsɔ ká kʋsɩ pɛlɛ pa nyʋɣʋ na ɩ́ sa-wɛ na ɩ́ hʋlǝsɩ pa laŋa. Yuta nyǝ́ma kɛ kancaalaɣa, pa waalɩ kɛ́ mpa pa ta kɛ Yuta nyǝ́ma tɔ.
Mpi tɔ Ɩsɔ ɩɩ faɣasǝɣɩ yǝlaa tɔ se.
Mpa pa ta nyɩ Moisi kʋsǝsɩɩtʋ na pá pǝntǝɣɩ tɔ, paa le na kʋsǝsɩɩtʋ ntɩ tǝ tɔm ta na-wɛ. Ama mpa pɛlɛ pa nyǝmá Moisi kʋsǝsɩɩtʋ na pá tɔŋna pǝntʋɣʋ tɔ, kʋsǝsɩɩtʋ ntǝɣɩ paa kɛɛsǝna na pá hʋʋna-wɛɣɛ tɔm.
Mpi tɔ pǝ taɣa yǝlaa mpa pa nɩɩkɩ kʋsǝsɩɩtʋ tɔm kɛ kʋnɩɩ tɔ mpɛɣɛ Ɩsɔ nyǝnǝɣɩ kʋpama se. Ama mpa pa tɔka-tɩ tɔɣɔ.
Ye piitim lɛmpɩ nyǝ́ma nɔkaa na pá tǝŋǝɣɩ mpi Yuta nyǝ́ma kʋsǝsɩɩtʋ kɛɛsǝɣɩ tɔ, pǝyele nɔɣɔlʋ ta hʋlɩ-wɛ, ɩlɛ pa kʋsǝsɩɩtʋ wɛ pa maɣamaɣa pa taa kɛlɛ, paa na pa taa fɛɩna-tɩ tɔ.
Pa lakʋɣʋ mpʋ tɔ, pa hʋ́lǝ́ɣɩ́ kɛlɛ sɩ, paa pa taa fɛɩna kʋsǝsɩɩtʋ, pǝ tʋ Moisi nyǝntʋ ntɛ́ pa lotunaa taa. Na pǝ naakɩ ḿpʋ́ɣʋ́ pa laakalǝnaa taa. Pǝ taɣa pʋlʋ tɔɔ, wutee wutee pa pǝtǝɣɩ pa kʋlapʋtʋ taa kɛ́, na wutee wutee pa wɛna naani.
Ḿpʋ́ɣʋ́ pɩɩ lɩɩ teitei kɛ́ kʋyaŋku Ɩsɔ ká yele sɩ Yesu Kilisiti ɩ́ hʋʋna yǝlaa kɛ pa mukaɣa tɛɛ kʋlapʋtʋ tɔɔ tɔ. Na pǝ maɣamaɣa kɛ Laapaalɩ Kʋpaŋ wei ma kpaalǝɣɩ tɔ ɩ hʋ́lǝ́ɣɩ́.
Ama nyá, n yaa nyá tǝɣɩ Yuta tʋ Yuta tʋ, na Moisi kʋsǝsɩɩtʋ ntǝɣǝlɛ Moisi kʋsǝsɩɩtʋ, na ń mʋɣʋlǝɣǝna nyá Ɩsɔ.
Pǝ́cɔ́ n nyǝmá mpi Ɩsɔ caa sɩ ń la tɔ, na kʋsǝsɩɩtʋ ntɩ tǝ kula nyá ɩsɛ kɛ teu sɩ ń cɛkǝna kʋpantʋ.
N nyǝnǝɣɩ nyá tǝɣɩ yʋlʋmaa hɔntʋ na sǝkpɛtʋɣʋ tɛɛ nyǝ́ma ɩsɛntɔɔ cɛtʋ,
na ɩsǝkpɛɛtɛɛ nyǝ́ma ɩsǝkullu, na piya sɛɣɛsǝlʋ. Mpi pǝ tɔɔ n nyǝnǝɣɩ nyá tǝɣɩ mpʋ tɔ, n tɛɛlǝɣɩ kɛ́ sɩ nyá nana pǝ tǝnaɣa kʋsǝsɩɩtʋ ntɩ tǝ taa, paa nyǝm, paa tampana.
Aŋha, nyá wei n sɛɣɛsǝɣɩ lɛlaa tɔ, nn sɛɣɛsǝɣɩ nyá tɩ suwe? Nyá wei n lakɩ waasʋ sɩ pá taa ŋmɩɩlɩ tɔ, pepe tɔɔ kɛ́ nyá ŋmɩɩlǝɣɩ?
Nyá wei n tɔŋ sɩ pá taa la wasaŋkalǝtʋ tɔ, pepe tɔɔ kɛ́ nyá lakɩ? Nyá wei nn caa tɩɩŋ tɔm kɛ paa pǝcɔ tɔ, pepe tɔɔ kɛ́ n naɣalǝɣɩ ɩ tɛɛ kʋpampam?
Pǝ taɣa nyá mʋɣʋlǝɣǝna sɩ n wɛna Ɩsɔ kʋsǝsɩɩtʋ? Ɩlɛ pepe tɔɔ kɛ́ n pǝntǝɣɩ-tɩ na pǝ́ kʋɣɩ Ɩsɔ nyʋɣʋ?
Ɩsɔ Tɔm taa pa ŋmaawa tǝkelekele sɩ: Yuta nyǝ́ma mɛ mǝ yelina na piitim lɛmpɩ nyǝ́ma tʋʋkɩ Ɩsɔ.
Ye n tɔkǝɣɩ Moisi kʋsǝsɩɩtʋ kɛ pɛlʋɣʋ waasǝɣɩ-ŋ. Ama ye nn tɔkǝɣɩ-tɩ, pǝ wɛ ɩsɩɩ pa ta pɛlɩ-ŋ kɛlɛ, paa n pɛlaa.
Ye yʋlʋ ɩ́ ta pɛlɩ, pǝyele ɩ tǝŋǝɣɩ teu kɛ Moisi kʋsǝsɩɩtʋ kɛɛsa nti tɔ, Ɩsɔ kaa nyǝnɩ pʋntʋ ɩsɩɩ pɛllʋ?
Wei ɩ ta pɛlɩ pǝyele ɩ tɔka kʋsǝsɩɩtʋ ntɩ tɔ, ɩ ká kʋ Yuta tʋ nyá nyá tɔm. Pǝ taɣa pʋlʋ tɔɔ, nyá wɛna kʋsǝsɩɩtʋ ntɩ tǝ takǝlasɩ, na n pɛlaa pǝyele nn tǝŋǝɣɩ-tɩ.
Tɔʋ, ɩsǝnaɣa Yuta tʋ siɣisiɣi ná wɛɛ? Pǝ taɣa ɩsɛntɔɔ na ɩ pɛlʋɣʋ kiŋ kɛ pa nyǝŋna-ɩ sɩ Yuta tʋ.
Ama Yuta tʋ siɣisiɣi ɩlɛ, pa nyǝŋna-ɩ na ɩ taa kɛ́, na hatuu ɩ lotu taa kɛ́ pa pɛla-ɩ. Ɩsɔ Feesuɣu pɛlǝna-ɩ, pǝ taɣa Ɩsɔ kʋsǝsɩɩtʋ nti pa ŋmaa kʋŋmaa tɔ tǝ tɔm tɔkʋɣʋ tɔɔ. Yuta tʋ siɣisiɣi kɛ mpʋ, Ɩsɔ saŋna-ɩ, pǝ taɣa yǝlaa.
Kawaaɣa wɛ Yutaɩtʋ taa kɛ? Pɛlʋɣʋ ná wɛna kasǝyaɣa na?
Kawaaɣa wɛ pǝ tǝnaɣa mpʋ pǝ taa kɛ́ sɔsɔm mɛɛ. Pǝ taɣa pʋlʋ, kancaalaɣa ɩlɛ, Yuta nyǝ́ma mpɛɣɛ Ɩsɔ yelina ɩ tɔm nti ɩ kaɣa ɩ heeli yǝlaa tɔ.
Ɩlɛ ye pa taa lɛlaa kisa tǝ mʋɣʋ, pɩɩ la na Ɩsɔ náá kɛɛ nti ɩ ka yɔɣɔtaa tɔ?
Aaɩ, pǝ kaa la mpʋ se, paa pǝcɔ. Paa yǝlaa tǝna ká la kaloolutʋnaa, ɩsɩɩ Ɩsɔ lapa tampana tʋ kɛ tam. Pa ŋmaawa ḿpʋ́ɣʋ́ Ɩsɔ Tɔm taa sɩ: Ɩsɩɩ yǝlaa tǝna nyǝmá sɩ tampana kɛ n yɔɣɔtǝɣɩ. Na ye pa tɩɩ yaa-ŋ hʋʋlɛ, nyá tɔm teena.
Ama ye ɩsaɣatʋ nti tǝ lakɩ tɔ tǝ kʋsa Ɩsɔ nyʋɣʋ, halǝna pá sa ɩ tampana tǝŋʋɣʋ, ɩlɛ tɩɩ tasa suweɣe yɔɣɔtʋɣʋ tɔtɔ? Yaa tɩɩ tɔ sɩ timpi ɩ tʋkʋɣʋ-tʋɣʋ cɛɣɛcɛɣɛ kɛ́ tá ɩsaɣatʋ tɔɔ tɔ ɩ yʋwaɣalɛ? Aaɩ. (Ama nti yǝlaa yɔɣɔtǝɣɩ tɔɣɔ ma yɔɣɔtǝɣɩ cǝnɛ.)
Tɔfɔ ye pɩɩ wɛ mpʋ, ɩlɛ ɩsǝnaɣa Ɩsɔ ká tɛ na ɩ́ la na ɩ́ hʋʋna yǝlaa tǝna tǝpaɩ kɛ́ tɔm?
Ye ma pɔpɔtʋ lakǝna na pǝ́ hʋ́lǝ́ɣɩ́ Ɩsɔ tampana tǝkelekele na ɩ́ hikiɣi teeli, ɩlɛ pepe tɔɔ kɛ́ pa nyǝnǝɣɩ-m ɩsaɣaʋ tɔtɔ?
Yaa pepe tɔɔ kɛ́ tǝ kaa tɔ sɩ tǝ́ la ɩsaɣatʋ na pǝ́ kɔna kʋpantʋ ɩlɛ? Halǝna lɛmpa caakaɣa ma nyʋɣʋ kʋɣʋ, ɩlɛna pá waana sɩ ḿpʋ́ɣʋ́ ma tɔŋna sɛɣɛsʋɣʋ. Paa kʋ yǝlaa mpa pa waana-m mpʋ tɔ pa tɔm, na pa tɔm kʋɣʋ maɣaa.
Ɩlɛ ɩsǝna tɔɔ kɛ́ pǝ wɛɛ? Yuta nyǝ́ma tá tǝ tɛɛ piitim lɛmpɩ nyǝ́ma yaa ɩsǝna? Aaɩ, pǝ taɣa mpʋ. Ma tɛma hʋ́lʋ́ɣʋ́ sɩ ɩsaɣatʋ tɔka yǝlaa tǝnaɣa tǝkem, paa Yuta nyǝ́ma, paa yǝlaa mpa te.
Ɩsɔ Tɔm taa pa ŋmaawa mpʋ sɩ: Yʋlʋ fɛɩ wei ɩ siɣisaa tɔ, paa kʋlʋm kʋŋ.
Nɔɣɔlʋ ta cɛkǝna pʋlʋpʋɣʋ paa pǝcɔ. Pǝyele nɔɣɔlʋ ɩɩ pɛɛkǝɣɩ Ɩsɔ.
Pa tǝna pa toolaa na pá hatǝlǝna Ɩsɔ, pa kpɛnta pa tǝna na pá la yem. Pa taa kʋlʋm maɣamaɣa ɩɩ lakɩ kʋpantʋ.
Pa nɔɣɔ taa wɛ ɩsɩɩ pǝlaaʋ ŋku kʋ kulaa tɔ. Pa puɣusiɣi lɛlaa na pa nɔɔleleŋ. Pa ntompee ɩ́ nyǝpǝtaa, pǝ wɛ kɛ́ ɩsɩɩ akala sɔtʋ.
Mpusi koolee na tɔm ɩsaɣatʋ wɛnna pa nɔɔsɩ taa.
Pa niŋ wɛ lɔŋ kɛ yǝlaa tǝkʋlɛ.
Pá kʋla timpi, wakǝlʋɣʋ na ɩsaɣatʋ kɛ n makǝna.
Pa ta nyɩ ɩsǝna paa la na pá lɩɩ pǝ taa na pá hɛɛsɩ tɔ.
Pa fɛɩna Ɩsɔ sɔɣɔntʋ kɛ pʋlʋ taa.
Tɔʋ, tǝ nyǝmá sɩ Ɩsɔ kʋsǝsɩɩtʋ yɔɣɔtǝɣɩ pǝ tǝna mpi tɔ, pa tǝna mpa pa tǝŋǝɣɩ-tɩ tɔɣɔ pǝ nawa. Ɩlɛna pǝ́ tǝkɩ samaa tǝna nɔɔsɩ, na pá taa hiki tǝwaanlɛ kɛ tiili, yaa nɔɣɔlʋ fiti Ɩsɔ hʋʋnaʋ taa.
Pǝ taɣa kʋsǝsɩɩtʋ lakǝna na Ɩsɔ nyǝnǝɣɩ yʋlʋ kɛ yʋlʋpaŋ, paa pʋntʋ kɛ́ awe. Ama kʋsǝsɩɩtʋ tǝmlɛ ntɛ́ sɩ pǝ́ hʋlɩ-ŋ nyá tǝpǝntǝlɛ, pǝ tǝna ntɛ́.
Ama pǝnɛntɛ Ɩsɔ hʋla-tʋɣʋ ɩsǝna ɩ lakɩ na tǝ́ pǝsǝɣɩ yʋlʋpama kɛ ɩ ɩsɛntaa na pǝ tá lɩɩ kʋsǝsɩɩtʋ tǝŋʋɣʋ tɔm tɔ. Halɩ kʋsǝsɩɩtʋ takǝlasɩ na Ɩsɔ kʋyɔɣɔtʋtʋ tɛlǝsǝlaa nyǝnsɩ taa kɛ́ pa yɔɣɔta pǝ tɔm kɛ mpʋ sɩ:
Ɩsɩɩ yʋlʋ tɛŋʋɣʋ ɩ taa na Yesu Kilisiti tɔ, mpʋ pǝ yekina na ɩ́ pǝsɩ kʋpaŋ. Wei ɩ́ tɩɩ laalaa na ɩ́ tɛmɩ-ɩ na ɩ taa te, ɩ lakɩ na ɩ́lɛ́ ɩ́ pǝsɩ kʋpaŋ kɛ ḿpʋ́ɣʋ́. Ɩsɔ naa faɣasǝɣɩ yǝlaa.
Pǝ taɣa pʋlʋ, yǝlaa tǝna lapǝna ɩsaɣatʋ, ɩlɛna pǝ́ pɛ-wɛɣɛ Ɩsɔ teeli.
Ama Ɩsɔ kʋpantʋ tɔɔ ɩ yelaa na Yesu Kilisiti wei ɩ waasǝɣɩ-wɛ tɔ ɩ́ la na pá pǝsɩ yʋlʋpama kɛ Ɩsɔ ɩsɛntaa kɛ faalaa.
Sǝm mpi ɩ sǝpa tɔ, Ɩsɔ lapǝna-ɩ kɔtaɣa sɩ ɩ́ pǝsɩ wei ɩ kiŋ yǝlaa mpa pa nɩɩkǝna-ɩ tɔ paa hikina suulu kɛ pa ɩsaɣatʋ tɔm taa na pǝ́ hɩɩsɩ-wɛɣɛ-tɩ tɔ. Ɩsɔ lapa ḿpʋ́ɣʋ́ sɩ pǝ́ hʋ́lɩ́ sɩ ɩ siɣisaa. Hatuu lɔŋ Ɩsɔ hʋla suulu na ɩ́ yele yǝlaa kɛ pa ɩsaɣatʋ pɔɔsʋɣʋ.
Ama kaɣana ɩlɛ ɩ paasǝna ɩsaɣatʋ ntɩ ɩnɩ, na ɩ́ hʋ́lǝ́ɣɩ́ ɩsǝna ɩ lakɩ na yǝlaa pǝsǝɣɩ kʋpama kɛ ɩ ɩsɛntaa tɔ. Mpʋ ɩnɩ pǝ taa kɛ́ ɩ hʋ́lǝ́ɣɩ́ sɩ ɩ maɣamaɣa ɩ kɛ́ kʋpaŋ, pǝyele ɩ lapa na mpa pɛlɛ pa nɩɩkǝna Yesu tɔ pá pǝsɩ kʋpama tɔtɔ.
Ye mpʋ pʋlʋ kaasaa mpi yʋlʋ ká hɔŋna ɩ tɩ tɔ? Paa pǝcɔ pʋlʋ fɛɩ. Ɩlɛ pepe tɔɔ? Pa tǝŋǝɣɩ kʋsǝsɩɩtʋ tɔ pǝ tɔɔ yaa? Aaɩ, taa tɛmnaʋ tɔɔ kɛ́.
Pǝ taɣa pʋlʋ, tǝ nawa sɩ taa tɛm tɔɔ kɛ́ Ɩsɔ lakɩ na yʋlʋ pǝsǝɣɩ yʋlʋpaŋ kɛ ɩ ɩsɛntaa, pǝ taɣa kʋsǝsɩɩtʋ tǝŋʋɣʋ tɔɔ.
Yaa Ɩsɔ ɩnɩ ɩ kɛ́ Yuta nyǝ́ma tike nyǝŋ, na piitim lɛmpɩ nyǝ́ma nyǝŋ na ɩlɛ? Aaɩ pǝ taɣa mpʋ. Kʋlʋm ɩnɩ ɩ kɛna pa tǝna pa Ɩsɔ.
Pǝ taɣa pʋlʋ tɔɔ, Ɩsɔ kʋlʋm ɩnɩ ɩ wɛnna na ɩ́ lakɩ, na Yuta nyǝ́ma pǝsǝɣɩ kʋpama kɛ ɩ ɩsɛntaa kɛ́ pa tɛmna-ɩ na pa taa tɔ pǝ tɔɔ. Taa tɛmnaʋ kʋlʋmǝm mpɩ pǝ tɔɔ kɛ́ ɩ ká la na mpa pa ta kɛ Yuta nyǝ́ma tɔ pɛlɛ pá pǝsɩ kʋpama kɛ mpʋ tɔtɔ.
Ye mpʋ pǝ mǝlaa kɛlɛ sɩ tǝ lɔɔ kʋsǝsɩɩtʋ na tǝ́ paasǝna Ɩsɔ taa tɛmnaʋ tɔm yaa ɩsǝna? Paa pǝcɔ. Halɩ tǝ tɩɩ kʋsǝɣɩ kʋsǝsɩɩtʋ ntɩ tǝ nyʋɣʋ kɛ kʋkʋsʋ kɛ́.
Tɔʋ, tǝ́ nyǝnna tá caanaa caa sɔsɔ Apǝlaham kiŋ na tǝ́ ná. Pepeɣe ɩ hikaa?
Ye tǝma kʋlapɛɛ tɔɔ kɛ́ Ɩsɔ ka nyǝna-ɩ yʋlʋpaŋ ɩlɛ ɩ taa laŋ mpi ɩ ká sana ɩ tɩ tɔ. Ama ɩ kaa tɩɩ pǝsɩ na ɩ́ sa ɩ tǝɣɩ Ɩsɔ ɩsɛntaa mɛɛ.
Pǝ taɣa pʋlʋ, pa yɔɣɔta Ɩsɔ Tɔm taa kɛ́ sɩ, Apǝlaham tɛma Ɩsɔ na ɩ taa, na ɩ taa tɛm mpǝɣɩ Ɩsɔ ná nawa na ɩ́ yaa-ɩ yʋlʋpaŋ na ɩ́ mʋ-ɩ.
Yʋlʋ ɩ́ lakɩ tǝmlɛ, pa fɛlǝɣɩ-ɩ kɛ́ mɛɛ. Ɩlɛ pa kaa yaa ɩ kʋfɛlʋɣʋ ŋkʋ sɩ kʋhaʋ, ɩ ɩwɩɩlɛ lonte kɛ pa fɛla-ɩ.
Ɩlɛ paa yʋlʋ ta la tǝmlɛ na ɩ́ tɛ Ɩsɔ wei ɩ wiiki asaɣaa kʋnyɔŋ tɔ na ɩ taa kɛ́ kʋtɛm, Ɩsɔ nyǝnǝɣɩ pʋntʋ taa tɛm tɔtɔɣɔ, na ɩ́ mʋ-ɩ sɩ ɩ kɛ́ kʋpaŋ.
Pǝ tɔɔ maɣamaɣa kɛ Tafiiti yɔɣɔtǝɣɩ wei Ɩsɔ mʋwa sɩ ɩ kɛ́ yʋlʋpaŋ na ɩ́ tá kɛɛsǝna ɩ tǝma tɔ ɩ laŋhʋlʋmlɛ tɔm sɩ:
Leleŋ nɩɩlaa ntɛ́ mpa pa pǝntaa na Ɩsɔ hʋ́lɩ́-wɛɣɛ suulu tɔ. Pǝyele ɩ hɩɩsa pa ɩsaɣatʋ.
Leleŋ nɩɩlʋ ntɛ́ wei ɩ ɩsaɣatʋ Ɩsɔ lɔwa tɔ.
Pɛllaa tike nɩɩkǝna leleŋ ɩnɛ? Kʋtapɛlǝŋ naa nɩɩkɩ-ɩ? Tǝ tɛma yɔɣɔtʋɣʋ kɛ nɔɔnɔɔ sɩ Apǝlaham tɛma Ɩsɔ na ɩ taa, na ɩ taa tɛm mpǝɣɩ Ɩsɔ ná nawa na ɩ́ yaa-ɩ yʋlʋpaŋ na ɩ́ mʋ-ɩ.
Ɩlɛ waatʋ wei kɛ́ pǝ lapa mpʋ? Waatʋ wei ɩ pɛlaa tɔ, yaa na pǝ́cɔ́ ɩ́ pɛlǝɣɩ? Aaɩ na pǝ́cɔ́ ɩ́ pɛlǝɣɩ kɛ́.
Waalɩ waalɩ kɛ́ pa pɛla-ɩ, na ɩ pɛlʋɣʋ mpɩ pǝ hʋlaa kɛ́ sɩ ɩ laalaa na ɩ́ tɛ Ɩsɔ na ɩ taa tɔɣɔ ɩ́lɛ́ ɩ mʋ-ɩ sɩ yʋlʋpaŋ. Pǝ́cɔ́ waatʋ ɩnɩ ɩ taa pɛlǝta. Ḿpʋ́ɣʋ́ pǝ lapa na Apǝlaham pǝsɩ pa tǝna mpa pa tɛŋna Ɩsɔ kɛ́ pa taa kɛ́ mpʋ na ɩ́ mʋɣɩ-wɛ sɩ kʋpama tɔ pa caa, paa pa ta pɛlɩ.
Ɩ pǝsa pɛllaa caa tɔtɔ. Ɩlɛ pǝ taɣa mpa pa mʋɣʋlǝɣǝna pɛlʋɣʋ tɔm tike tɔɣɔ ma tɔŋ. Ama mpa pa tǝŋa tá caa Apǝlaham ɩkpatɛ na pá tɛ Ɩsɔ na pa taa ɩsɩɩ ɩ́lɛ́ ɩ ka tɛmnaʋ Ɩsɔ na ɩ taa na pǝ́cɔ́ pá pɛlǝɣɩ-ɩ tɔɣɔ.
Ɩsɔ ka heela Apǝlaham na ɩ piya sɩ kateŋa kanɛ ka tǝna kaa tɛ na ká pǝsɩ pa nyǝm tǝkpataa. Ɩlɛ pǝ taɣa kʋsǝsɩɩtʋ tǝŋʋɣʋ tɔɔ kɛ́ pa heela Apǝlaham kɛ mpʋ. Ama ɩ tɛmna Ɩsɔ kɛ́ ɩ taa na ɩ́lɛ́ ɩ́ mʋ-ɩ sɩ yʋlʋpaŋ tɔɣɔ.
Ye kateŋa ŋkɛ kaa tɛ na ká pǝsɩ kʋsǝsɩɩtʋ tǝŋlaa tike nyǝŋka, ɩlɛ taa tɛmnaʋ kɛ Ɩsɔ ɩɩ waasǝɣɩ pʋlʋɣʋlɛ, na mpi Ɩsɔ tɔŋ sɩ ɩ ká la tɔ pǝlɛ pǝ mǝla yem.
Kʋsǝsɩɩtʋ yekina na Ɩsɔ pááná kɔŋ, na kʋsǝsɩɩtʋ wɛnna na tǝ pǝntʋɣʋ wɛɛ tɔtɔ.
Mpi Ɩsɔ ka sɩɩwa sɩ ɩ ká la tɔ, taa tɛmnaʋ tɔɔ kɛ́, ɩlɛna pǝ́ pǝsɩ pʋlʋ mpi Ɩsɔ haa faalaa tɔ, pǝ taa wɛɛ kʋsǝsɩɩtʋ tǝŋlaa tike nyǝm. Ama na pa tǝna mpa pa tɛŋ pa taa na Ɩsɔ kɛ́ teitei ɩsɩɩ Apǝlaham lapʋ tɔ pa nyǝm tɔtɔɣɔ. Apǝlaham kɛ́ tá tǝna tá caa kɛ́.
Halɩ pa ŋmaawa ḿpʋ́ɣʋ́ Ɩsɔ Tɔm taa sɩ: Ma lapa na ń pǝsɩ piitimnaa paɣalɛ caa. Ɩsɔ wei Apǝlaham tɛmna ɩ taa kɛ́ mpʋ tɔ, ɩ́lɛ́ ɩ ɩsɛntaa Apǝlaham ɩnǝɣǝlɛ tá caa. Ɩsɔ ɩnɩ ɩ feesiɣina sǝtaa na ɩ́ lakɩ na mpi pǝ taa wɛɛ tɔ pǝ́ wɛɛ.
Na paa na pɩɩ tɛɛ pǝ tɔɔ tɔ, Apǝlaham tɛma-tɩ na ɩ taa na ɩ́ tɛɛlǝɣɩ. Pǝ tɔɔ kɛ́ ɩ pǝsa piitim paɣalɛ caa, ɩsɩɩ Ɩsɔ ka yɔɣɔtʋɣʋ tɔ sɩ: Nyá piya nyʋɣʋ ká wɛɛ mpʋ.
Paa na ɩ pɩɩsɩ ka wʋsǝna ɩsɩɩ nɩɩnʋwa (100) na ɩ́ kpatǝla tǝkuŋkuŋku, na Saala ná taa fɛɩ lʋlʋɣʋ tɔm taa tɔ, ɩ ta nyǝnna tǝna. Ama ɩ tisa ɩ yuŋ kɛ Ɩsɔ tɔɔ kɛ́ tam.
Ɩ taa tɛm mpɩ pǝ ta pasa. Pǝyele ɩ ta la sika na mpi Ɩsɔ tɔma sɩ ɩ ká la tɔ. Halɩ ɩ naani sɔɔsa kʋsɔɔsʋ kɛ́, na ɩ́ nyɔɔ toŋ, na ɩ́ tɔŋna Ɩsɔ kɛ́ sam.
Ɩ ka tɛma ɩ taa tǝkpataa sɩ Ɩsɔ pǝsǝɣɩ na ɩ́ la pǝ tǝna mpi ɩ ka tɔma sɩ ɩ ká la tɔ.
Mpi pǝ tɔɔ Ɩsɔ mʋ-ɩ sɩ ɩ kɛ́ yʋlʋ kʋpaŋ kɛ ɩ taa tɛm tɔɔ tɔɣɔlɛ.
Ɩlɛ pǝ taɣa ɩ nyʋɣʋ tɔɔ tike kɛ pa ŋmaa mpʋ sɩ: Pa mʋ-ɩ sɩ ɩ kɛ́ yʋlʋ kʋpaŋ.
Ama na tá mpa tá taa tɛmna wei ɩ kʋsa Tacaa Yesu kɛ sǝtaa taa na paa mʋ-tʋ sɩ kʋpama kɛ mpʋ tɔtɔ tɔ, tá tɔɔ kɛ́ pa ŋmaawa tɔtɔ.
Tá ɩsaɣatʋ tɔɔ kɛ́ pa kʋ-ɩ, na pa feesa-ɩ sǝtaa taa kɛ́ sɩ ɩ́ la na tǝ́ pǝsɩ kʋpama kɛ Ɩsɔ ɩsɛntaa.
Tɔʋ, ɩsɩɩ kaɣana pa tɛm lapʋ na tǝ́ pǝsɩ yʋlʋpama kɛ Ɩsɔ ɩsɛntaa kɛ́ tá taa tɛmnaʋ tɔɔ tɔ, tá na-ɩ tǝ wɛna tǝma na leleŋ kɛ Tacaa Yesu Kilisiti tɔɔ.
Tǝ tɛmna Ɩsɔ kɛ́ tá taa tɔɣɔ tǝ kpǝtǝna Ɩsɔ kʋpantʋ tǝhikile kɛ Yesu Kilisiti tɔɔ kɛ́ timpi tǝ wɛ kaɣana kɛ ɩsǝntɔ tɔ. Na tǝ yɔɔlǝɣɩ kɛ́. Mpi tɔ, tǝ nyǝmá sɩ tɩɩ pǝsɩ Ɩsɔ teeli nyǝ́ma.
Halɩ tá mǝlaa kɛ́ na tǝ́ yɔɔlǝɣɩ, paa tǝ wɛʋ wahala taa tɔ. Pǝ taɣa pʋlʋ, wahala kɔŋna na suulu.
Na suulu yekina na yʋlʋ kantǝlǝɣɩ wahala taa, na kantǝlʋɣʋ yekina na tɛɛlʋɣʋ kɔɔ.
Tǝ tɛɛlʋɣʋ mpʋ tɔ pǝ ta puɣusi-tʋ se. Pǝ taɣa pʋlʋ, Feesuɣu Naŋŋtʋ wei Ɩsɔ ha-tʋ tɔ ɩnɩ ɩ lapǝna na tá tǝna tǝ́ nyɩ teu sɩ Ɩsɔ sɔɔla-tʋ.
Tǝ taa pǝsǝɣɩ pʋlʋ tɔ Kilisiti sǝpǝna asaɣaa tá, tá tɔɔ kɛ́ saa wei pǝ maɣa Ɩsɔ tɔ.
Ama sɩ yʋlʋ ɩ́ tisi na ɩ́ sɩ siɣisulu tɔɔ tɔ, tǝcatǝtǝyaʋ kɛ́. Ń ta tɩɩ nyǝm nɔɣɔlʋ ná wɛɛ wei ɩ pǝsǝɣɩ na ɩ́ sɩ yʋlʋ kʋpaŋ tɔɔ tɔ.
Paa na mpʋ Ɩsɔ ná hʋla-tʋɣʋ ɩsǝna tǝnaɣa ɩ sɔɔla-tʋ tɔ. Kilisiti sǝpa tá tɔɔ paa na tǝ kɛ́ asaɣaa tɔ.
Ɩ sǝm tɔɔ kɛ́ tǝ pǝsa yʋlʋpama kɛ kaɣanaɣa Ɩsɔ ɩsɛntaa, ɩlɛ ɩsǝnaɣa pɩɩ kpisi-tʋɣʋ yapʋ kɛ Ɩsɔ pááná niŋ taa?
Tá na Ɩsɔ tɩɩ wɛ koloŋa kɛ́. Ama ɩ Pǝyaɣa sǝm taa kɛ́ ɩ lapa na tá na-ɩ tǝ́ ciiki. Tɔʋ, kaɣana tá na Ɩsɔ tǝ wɛ leleŋ. Pǝ́cɔ́ ɩ Pǝyaɣa ná wɛna weesuɣu tɔtɔ, ɩlɛ kaa waasɩ-tʋ na pǝ́ kǝlɩ mpʋ.
Na pǝ ta tɩɩ kɛʋ pǝ tǝnaɣalɛ, tǝ tɔŋna Ɩsɔ ɩlɛɣɛ yɔɔlǝnaʋ kɛ Tacaa Yesu Kilisiti wei ɩ lapa na kaɣana tá na Ɩsɔ tǝ́ ciiki tɔ ɩ tɔɔ.
Yʋlʋ kʋlʋm tǝnna ɩsaɣatʋ sʋʋ yǝlaa tǝna. Ɩlɛna ɩsaɣatʋ náá kɔna sǝm. Na sǝm náá ya yǝlaa tǝna tɔɔ. Pǝ taɣa pʋlʋ, pa tǝna pa lapǝna ɩsaɣatʋ tɔ pǝ tɔɔ.
Ɩsaɣatʋ ka tɛma antulinya taa kɛ́ wɛɛʋ na pǝ́cɔ́ Ɩsɔ tʋ Moisi kɛ kʋsǝsɩɩtʋ. Ama ɩsɩɩ kʋsǝsɩɩtʋ taa fɛɩ ɩlɛ, Ɩsɔ taa nyǝnɩ-tɩ ɩsɩɩ pʋlʋ.
Paa na mpʋ sǝm naa tɔɣɔ kawulaɣa kɛ pǝ kpaɣaʋ Atam na pǝ́ polo Moisi, halǝna pǝ́ caŋ pǝ́ kpɛŋna mpa pa taa la ɩsaɣatʋ nti Atam lapa tɔ. Ɩsɔ kʋheelitu kɛ Atam ná kpɛɛsǝnaa na ɩ́ pǝsɩ ɩsaɣaʋ. Atam ɩnɛ ɩnɩ ɩ nǝɣǝsǝna wei ɩ kaa ɩ kɔɔ tɔɣɔ.
Ama pa ta lɩɩ kʋlʋm. Pǝ taɣa pʋlʋ tɔɔ, mpi Ɩsɔ hawa faalaa tɔ pǝ faɣana ɩsaɣatʋ nti Atam lapa tɔɣɔ. Mpi tɔ, yʋlʋ kʋlʋm ɩnɛ ɩ ɩsaɣatʋ tɔɔ yǝlaa paɣalɛ sǝpa. Ama Ɩsɔ pɛɛlɛɛ ná tema paɣalɛ na pǝ́ tɛɛ ḿpʋ́ɣʋ́ sɔsɔm, na pǝ kaasɩ kʋcɔɔʋ ŋku ɩ lapa faalaa na yʋlʋ kʋlʋm Yesu Kilisiti kiŋ tɔ kʋlɛ kʋ tɔɔwa sɔsɔm tɔtɔ.
Ama yʋlʋ kaa kpaɣa mpi Ɩsɔ kʋcɔɔʋ lakɩ tɔ na ɩ́ maɣasǝna mpi yʋlʋ kʋlʋm ɩsaɣatʋ lakɩ tɔ. Pǝ taɣa pʋlʋ tɔɔ, ɩsaɣatʋ kʋlʋmtʋ lapǝna na pá hʋʋna yǝlaa na pa tɔm sɩ. Ama Ɩsɔ faalaa kʋcɔɔʋ ná taɣana ɩsaɣatʋ paɣalɛ na pǝ́ la teu.
Kʋlʋm ɩsaɣatʋ tɔɔ kɛ́ sǝm tɔɣɔ kawulaɣa mɛɛ, nn kʋlʋm ɩnɩ ɩ tike ɩ tɔɔ kɛ́. Ama nti Yesu Kilisiti tike kɔna-tʋ tɔ tǝlɛ tǝ kǝla ḿpʋ́ɣʋ́ tɔɔʋ tǝcaɣacaɣa. Pǝ wɛɛ sɩ pa tǝna mpa pa hika Ɩsɔ pɛɛlɛɛ kɛ sɔsɔm sɔsɔm na ɩ́ la na pá pǝsɩ kʋpama kɛ faalaa tɔ, Kilisiti tɔɔ paa hiki weesuɣu na pá tɔɣɔ kawulaɣa.
Ɩsɩɩ yʋlʋ kʋlʋm ɩsaɣatʋ sʋsa yǝlaa tǝnaɣa tasǝkǝlɛ taa tɔ, mpʋ tɔtɔɣɔ yʋlʋ kʋlʋm tǝmlɛ kʋpantɛ ká fiti yǝlaa tǝnaɣa hʋʋlɛ pɔɔlɛ taa na pá tʋlɩ-tɩ.
Ɩsɩɩ yǝlaa tǝna lapʋ asaɣaa kɛ yʋlʋ kʋlʋm kpɛɛsʋɣʋ tɔɔ tɔ, mpʋ tɔtɔɣɔ yǝlaa paɣalɛ ká la kʋpama kɛ Ɩsɔ ɩsɛntaa kɛ́ yʋlʋ kʋlʋm nɩɩnaʋ tɔɔ.
Kʋsǝsɩɩtʋ kɔmaɣa sɩ ɩsaɣatʋ ɩ́ huki. Ama timpi ɩsaɣatʋ hukaa tɔ, Ɩsɔ pɛɛlɛɛ ná tɛɛ-tǝɣɩ tɔɔʋ kɛ sɔsɔm.
Na ɩsɩɩ ɩsaɣatʋ lɛɛ sǝm kɛ yǝlaa tǝna tɔ, mpʋ tɔtɔɣɔ Ɩsɔ pɛɛlɛɛ ná lɛɛ-tʋɣʋ siɣisuɣu sɩ pǝ́ pona-tʋɣʋ weesuɣu ŋku kɩɩ tɛŋ tɔ kʋ taa kɛ́ Tacaa Yesu Kilisiti tɔɔ.
Ɩlɛ ɩsǝnaɣa pǝ wɛɛ ɩlɛ? Tɩɩ lakɩ ɩsaɣatʋ kɛ ḿpʋ́ɣʋ́ tam sɩ Ɩsɔ ɩ́ sɔɔsɩ-tʋɣʋ ɩ pɛɛlɛɛ yaa ɩsǝna?
Aaɩ, pǝ taɣa mpʋ se, paa pǝcɔ. Tá mpa sǝm cɛpa-tʋ na ɩsaɣatʋ tɔ, ɩsǝnaɣa tɩɩ wɛɛ na tǝ́ tɔŋna ɩsaɣatʋ lapʋ tɔtɔ?
Ɩ́ tá nyɩ sɩ tá tǝna mpa pa sɔ Ɩsɔ lʋm sɩ tá na Yesu Kilisiti tǝ kpɛntaa tɔ, ɩ tǝsǝtɛ kɛ pa kpɛnta-tʋ na pá sɔ-tʋ?
Ye mpʋ ɩlɛ Ɩsɔ lʋm sɔʋ taa kɛ́ pa pima tá na-ɩ sɩ tá na-ɩ tǝ sǝpǝna. Na ɩsɩɩ Kilisiti sǝpa na Tacaa toma sɔsɔɔna feesi-ɩ tɔ, tá tɔtɔ tǝ laɣasa tɔntɛ tǝkpataa kɛ́.
Ye tá na-ɩ tǝ kpɛntaa na tǝ́ sɩ ɩsɩɩ ɩ sǝpʋ tɔ, paa kpɛntɩ tá na-ɩ na pá feesi-tʋɣʋ sǝm taa ɩsɩɩ pa feesa ɩnɩ tɔ.
Tǝ nyǝmá teu sɩ kʋyaŋku Kilisiti sǝpa tesika tɔɔ tɔ, pǝ kpɛnna tá yaasi kʋpǝŋ na pǝ́ kʋ tǝtɔtɔtɔ. Ɩlɛna timpi tɩɩ kɛ asaɣaa na tá tɛɣɛlɛ mpʋ tɔ, pǝ́ la yem na ɩ́ hɛtɩ-tʋ, na tǝ taa tasa ɩsaɣatʋ yomle taa kɛ́ wɛɛʋ.
Yʋlʋ wei ɩ tɛma sǝpʋ tɔ pǝ lǝsa ɩlɛɣɛ ɩsaɣatʋ yomle taa kɛ́.
Ye tá na Kilisiti tǝ sǝpa, tǝ nyǝmá sɩ tá na-ɩ tɩɩ wɛɛna weesiŋ tɔtɔ.
Tǝ nyǝmá teu sɩ ɩsɩɩ Kilisiti fem tɔ sǝm ɩɩ tasǝɣɩ-ɩ nyaasʋɣʋ. Pǝyele ɩ kaa tɩɩ sǝpʋ tɔtɔ.
Tɔm kʋlʋm kɛ ɩ sǝpa na pǝ́ cɛ ɩ́ na ɩsaɣatʋ. Ɩ wɛʋ kaɣana na ɩ weesuɣu tɔ Ɩsɔ tɔɔ kɛ́.
Ḿpʋ́ɣʋ́ mɛ tɔtɔ ɩ́ ká nyǝnɩ mǝ tɩ ɩsɩɩ mpa pa sǝpa na pǝ́ cɛ pá na ɩsaɣatʋ tɔ, na ɩsɩɩ mpa pa fema sǝtaa taa na kaɣana pa wɛ Ɩsɔ tɔɔ kɛ́ pá na Yesu Kilisiti pa kpɛntʋɣʋ tɔɔ tɔ.
Ye mpʋ ɩlɛ, ɩsaɣatʋ ɩ́ taa tasa mǝ tɔnǝŋ kʋsǝpǝŋ ɩnɛɣɛ ŋmakǝlʋɣʋ na ɩ́ nɩɩna mǝ tɔnǝŋ kʋnyɩɩlǝŋ.
Ɩ́ taa yele na ɩsaɣatʋ tasa mpaaʋ hikuɣu kɛ mǝ tɔnǝŋ taa kɛ́ tiili na ɩ́ la ɩsaɣatʋ. Ama ɩ́ ha mǝ tǝɣɩ Ɩsɔ ɩsɩɩ mpa pa fema sǝtaa taa tɔ, ɩlɛna ɩ́ kpaɣa mǝ tɩ na ɩ́ pɛtɩ Ɩsɔ tǝmlɛ taa na ɩ́ lana-mɛɣɛ kʋpam.
Pǝ taɣa pʋlʋ tɔɔ, pǝ fɛɩ ɩsɩɩ ɩsaɣatʋ ɩ́ ŋmakǝlɩ-mɛ. Mpi tɔ, pǝ taɣa kʋsǝsɩɩtʋ tɔɔ kɛ́ ɩ́ wɛɛ. Ama Ɩsɔ pɛɛlɛɛ tɔɔ kɛ́.
Mpʋ tɔ, tɩɩ tɔŋna ɩsaɣatʋ lapʋ sɩ Ɩsɔ pɛɛlɛɛ tɔɔ kɛ́ tǝ wɛɛ pǝ taɣa kʋsǝsɩɩtʋ tɔɔ? Aaɩ pǝ taɣa mpʋ se, paa pǝcɔ.
Ɩ́ nyǝmá teu sɩ, ye ɩ́ ha mǝ tǝɣɩ wei na ɩ́ nɩɩkǝna-ɩ, ɩ́ pǝsa wei ɩ́ nɩɩkǝna mpʋ tɔ ɩ yom kɛ́. Ḿpʋ́ɣʋ́ pǝ wɛɛ na ɩsaɣatʋ, ye n nɩɩkǝna-tǝɣɩ tam n tɛŋna sǝm kɛ́. Na mpʋ ɩnɩ tɔtɔɣɔ pǝ wɛɛ na Ɩsɔ, ye n nɩɩkǝna ɩlɛɣɛ tam, pǝ laɣasǝɣɩ-ŋ tɔntɛ nte tǝ kɛɛsǝna-ɩ tɔɣɔ.
Aaa, Ɩsɔ fɔɔ, mɛ mpa tuu ɩsaɣatʋ ka kpa yomle tɔ pǝnɛntɛ ɩ́ nɩɩna nti pa sɛɣɛsa-mɛ sɩ ɩ́ kɛɛsǝna tɔ tǝkpataa.
Pǝ lǝsa-mɛɣɛ ɩsaɣatʋ yomle taa, na nɔɔnɔɔ siɣisuɣu yomaa kɛ ɩ́ pǝsaa.
Mǝ ɩcantʋ tɔɔ kɛ́ ma huɣi tǝlɛɣɛ kʋhuɣu sɩ ɩ́ cɛkǝna. Pɩɩ wɛʋ tɔ, tɛtɛlakasɩ na ɩsaɣatʋ taa kɛ́ ɩ́ pɛta mǝ tɩ, na pǝlɛ pǝ́ kpa-mɛɣɛ yomle na pǝ́ lakɩ-mɛɣɛ yɛlɛyɛlɛ nyǝ́ma. Mpʋ tɔtɔɣɔ pǝnɛntɛ, ɩ́ pɛtɩ mǝ tǝɣɩ siɣisuɣu tǝma lapʋ taa na pǝlɛ pǝ́ kpa-mɛɣɛ yomle na mǝ tɔntɛ kɛɛsɩ teu.
Waatʋ wei ɩsaɣatʋ ka kpa-mɛɣɛ yomle tɔ, kʋpantʋ lapʋ tɔm ta na-mɛ.
Na ɩ́ lakaɣa lakasɩ nsi sɩ wɛ-mɛɣɛ fɛɛlɛ kɛ kaɣana tɔ, pepeɣe ɩ́ waa sɩ taa? Sɩ tɛɛsaɣana-mɛɣɛ kʋɣʋ kɛ́.
Ama kaɣana pǝ lǝsa-mɛɣɛ ɩsaɣatʋ yomle taa na ɩ́ lakɩ Ɩsɔ tǝmlɛ. Na mpi ɩ́ waakɩ tɔɣɔlɛ pa tɔŋna-mɛɣɛ kɛɛsʋɣʋ sɩ mǝ tɔntɛ ɩ́ te na cele ɩ́ ká hiki weesuɣu ŋku kɩɩ tɛŋ tɔ.
Ɩsaɣatʋ fɔɔtɔ kɛlɛ sǝm. Ama weesuɣu ŋku kɩɩ tɛŋ tɔɣɔ Ɩsɔ ná haa faalaa kɛ mpa na Tacaa Yesu Kilisiti pa kpɛntaa tɔ.
Ma taapalaa, ntɔŋ ɩ́ nyǝmá Moisi kʋsǝsɩɩtʋ kɛ teu yaa. Tɔʋ, tǝ maɣamaɣa tǝ tɔm kɛ maa kɛɛsɩ-mɛɣɛ pǝnɛ. Yʋlʋ weesuɣu tʋ tike niŋ kɛ kʋsǝsɩɩtʋ ntɩ tǝ pɛlǝɣɩ.
Ɩ́ nyǝnna alʋ, ɩ paalʋ ɩ́ wɛna ɩ weesuɣu, kʋsǝsɩɩtʋ ntɩ tɩɩ haa-ɩ mpaa sɩ ɩ́ kʋlɩ. Ama ɩ paalʋ ɩnɩ ɩ sǝpa, tǝ ha-ɩ mpaa kɛ́, ɩ́ saakɩ ɩ saa.
Ɩ́ kʋla kʋkʋlʋ na ɩ́ saa, paa yaa-ɩ wasaŋkalɩ. Ama sǝm ɩ́ kɛla ɩ paalʋ, kʋsǝsɩɩtʋ ta tasa ɩ niŋ pɛlʋɣʋ tɔtɔ, tǝ ha-ɩ mpaa kɛ́. Pǝlɛ tɔ, ye ɩ saa kʋfalʋ ɩ ta kɛ wasaŋkalɩ.
Ma taapalaa mɛ, ḿpʋ́ɣʋ́ na-mɛ tɔtɔ. Ye kʋsǝsɩɩtʋ tɔm taa, ɩ́ pǝsa sǝtaa kɛ́. Pǝ taɣa pʋlʋ tɔɔ, mǝ na Kilisiti ɩ́ kpɛnta tɔnʋɣʋ, na pǝnɛntɛ ɩ́ pǝsa kʋfalʋ wei ɩ fema sǝtaa taa tɔ ɩ nyǝ́ma, na pǝ wɛɛ sɩ tǝ́ la Ɩsɔ kɛ́ tǝma nna a nǝɣǝsǝnaa tɔ.
Pǝ taɣa pʋlʋ tɔɔ, waatʋ wei tɩɩ wɛ tá kʋpǝntʋ taa tɔ, kʋsǝsɩɩtʋ kpaasaɣa tá nantʋ tǝna taa kʋnyɩɩlǝŋ ɩsaɣaŋ apalʋtʋ, na pǝ́ sʋsǝɣɩ-tʋɣʋ sǝm tǝma lapʋ taa.
Ama pǝnɛntɛ tǝ lɩɩ kʋsǝsɩɩtʋ yomle taa na sǝm lapǝna na tǝ́ lɩɩ mpi pɩɩ kpa-tʋɣʋ yomle kɛ mpʋ tɔ pǝ taa tǝkpataa. Pǝ tɔɔ kɛ́ tɩɩ tǝŋ ɩsǝna kaɣana pǝ laɣasaa tɔ, na tǝ́ lá Ɩsɔ tǝmlɛ kɛ Ɩsɔ Feesuɣu toŋ taa. Pǝ́ taa wɛɛ ɩsɩɩ tǝ tǝŋaɣa takǝlasɩ taa kʋsǝsɩɩtʋ na tǝ́ lakɩ tɔ.
Ɩlɛ ɩsǝnaɣa pǝ wɛɛ ɩlɛ? Kʋsǝsɩɩtʋ kɛ́ ɩsaɣam yaa? Aaɩ pǝ taɣa mpʋ se, paa pǝcɔ. Kʋsǝsɩɩtʋ yelina na má nyɩ ɩsaɣatʋ tɔm. Kʋpam ye kʋsǝsɩɩtʋ ɩ́ taa tɔ sɩ n kaa nyɩɩlɩ, ma taa nyɩ kʋnyɩɩlʋɣʋ tɔm.
Kʋheelitu ntɩ tǝ yelina na ɩsaɣatʋ hiki mpaaʋ na tǝ́ kʋ kʋnyɩɩlǝŋ ɩnɩ ɩ tǝnaɣa ma taa. Pǝ taɣa pʋlʋ, ye pǝ taa kɛ́ kʋsǝsɩɩtʋ tɔɔ, ɩsaɣatʋ taa hiki tǝ tɩ.
Ma kiŋ ɩlɛ, kʋsǝsɩɩtʋ taa kɔnta tɔ, ma wɛna ma tɩ. Ama kʋheelitu ntɩ tǝ kɔma, ɩlɛna ɩsaɣatʋ ntɩ tǝ́ nyǝkɩ na tǝ́ kʋlɩ.
Ɩlɛna má mǝlɩ sǝtʋ. Pɩɩ wɛɛ sɩ kʋheelitu ntɩ tǝ́ waasɩ. Ama ma kiŋ ɩlɛ tǝ mǝla maɣa kʋɣʋ kɛ́.
Pǝ taɣa pʋlʋ tɔɔ, ɩsaɣatʋ hika mpaaʋ na tǝ́ puɣusɩ-m na kʋheelitu ntɩ, na tǝ́ kʋ-m na kʋheelitu ntɩ.
Ɩsɔ kʋsǝsɩɩtʋ wɛ tǝnaŋŋ, na kʋheelitu ná wɛ tǝnaŋŋ tɔtɔ na tǝ́ siɣisaa na tǝ́ tewa.
Teu nyǝm mpɩ pǝ mǝlǝna ntɛ́ na pǝ́ kɔna maɣa sǝm na? Aaɩ, pǝ taɣa mpʋ se, paa pǝcɔ. Ɩsaɣatʋ lapǝna kɔkɔlɔ ɩnɩ. Tǝnaɣa tǝ kulina tǝ tɩ waalɩ sɩ ntǝɣǝlɛ ntɩ. Tǝ kpaɣa mpi pǝ wɛ teu tɔɣɔ na tǝ́ kʋna-m. Tǝnaɣa kʋsǝsɩɩtʋ yelaa na ɩsaɣatʋ tɔm la sɔɣɔntʋ na pǝ́ tɛɛ caasa.
Tǝ nyǝmá mpʋ sɩ Ɩsɔ kʋsǝsɩɩtʋ tɔkʋɣʋ wɛ lotu taa tɔm kɛ́. Ama maɣa yʋlʋ kɛ yʋlʋ kɛ́ na ɩcantʋ tǝlɔ, na pǝ pɛɛta-m na ɩsaɣatʋ na má pǝsɩ tǝ yom.
Ma ta cɛkǝna mpi ma lakɩ tɔ. Pǝ taɣa pʋlʋ tɔɔ, maa lakɩ mpi ma sɔɔla lapʋ tɔ. Ama mpi ma kisaa tɔ mpǝɣɩ ma lakɩ.
Ma ta sɔɔlɩ mpi na má lakɩ-wɩ tɔɣɔ ma nyǝmnaa sɩ Ɩsɔ kʋsǝsɩɩtʋ wɛ teu.
Ye mpʋ pǝ taɣa má lakǝna mpʋ. Ama ɩsaɣatʋ nti tǝ wɛ ma taa tɔ tǝlɛ tǝ lakǝna.
Ma nyǝmá teu sɩ kʋpantʋ natǝlɩ tǝ fɛɩ ma kiŋ, ma pilimile tǝnɛ tǝ tɔm kɛ ma tɔŋ. Kʋpam paa ma luɣu wɛ teu sɩ má la kʋpantʋ, maa pǝsǝɣɩ tǝ lapʋ.
Maa lakɩ kʋpantʋ nti ma sɔɔlaa tɔ. Ama ɩsaɣatʋ nti ma kisaa tɔ ntǝɣɩ ma mǝlaa na má lakɩ.
Ma lakɩ nti maa caa tɔ, pǝ taɣa má nɔkǝna. Ama ɩsaɣatʋ nti tǝ kanta ma taa tɔ ntɩ tǝ tǝnna mpʋ.
Ma cɛkǝna yaasi ɩnɛ sɩ ye ma caakɩ kʋpantʋ lapʋ ɩsaɣatʋ tɛɛna nɔɣɔ.
Hatuu ma lotu taa ma sɔɔla Ɩsɔ kʋsǝsɩɩtʋ mɛɛ.
Ama ma maɣana yaasi nɔɣɔlʋɣʋ ma tɔnʋɣʋ taa, na tam ɩ pɛkǝlǝɣɩ na ɩ́ yoona yaasi wei ɩ tɔɔ ma laɣatʋ nyǝmá tɔ, na ɩ́ la-m ɩsaɣatʋ tiipile nte tǝ kanta ma taa tɔ tǝ salǝka tʋ.
Ama ma tɔm wɛ kʋnyɔŋ yoo, tɔnʋɣʋ kʋnɛ kʋ tɔŋna-m kʋɣʋ kɛ́. A yakɩ-m?
Ama Tacaa Yesu Kilisiti tɔɔ Ɩsɔ fɔɔ. Mpʋ tɔ, hatuu ma hʋwɛɛ taa Ɩsɔ kʋsǝsɩɩtʋ kɛ ma tǝŋǝɣɩ. Pǝ kaasa ma yʋlʋtʋ pilimile tǝnɛ tɔ, ɩsaɣatʋ yaasi kɛ tǝlɛ tǝ tǝŋǝɣɩ.
Ye mpʋ mpa na Yesu Kilisiti pa kpɛntaa tɔ pa kaa tasa pa tɔm kɛ kʋɣʋ.
Pǝ taɣa pʋlʋ tɔɔ, Ɩsɔ Feesuɣu lakɩ ɩsǝna na ɩ́ haa weesuɣu kɛ mpa na Yesu Kilisiti pa kpɛntaa tɔ, ḿpʋ́ɣʋ́ pǝ lapa na pǝ́ lǝsɩ-m ɩsaɣatʋ na sǝm pǝ yaasi ɩnɩ ɩ taa.
Ɩsɔ lapa mpi Moisi kʋsǝsɩɩtʋ taa pǝsɩ na tǝ́ la yʋlʋwɛɛtʋ tɔɔ tɔ. Ɩ hʋla yǝlaa tasǝkǝlɛ kɛ timpi pa lakɩ ɩsaɣatʋ kɛ tam tɔ, mpi tɔ ɩ tila ɩ maɣamaɣa ɩ pu. Na wɛɛtʋ nti tǝ nǝɣǝsǝna yǝlaa asaɣaa nyǝntʋ tɔɣɔ ɩ kɔmnaa sɩ ɩ́ hɩɩsɩ ɩsaɣatʋ.
Ɩsɔ lapa ḿpʋ́ɣʋ́ sɩ nti kʋsǝsɩɩtʋ caalaɣaa-tʋ sɩ tǝ́ la tɔ, tǝ la pǝ tǝnaɣa teitei. Pǝ taɣa pʋlʋ, kaɣana tǝ yela tá wɛɛtʋ kʋpǝntʋ tǝŋʋɣʋ na tǝ́ tǝŋǝɣɩ Ɩsɔ Feesuɣu.
Mpa pa tɔŋna tɔntɛ kɛ yʋlʋ wɛɛtʋ kʋpǝntʋ taa tɔ tǝ tike tǝ tɔm kɛ pa nyǝmá. Na mpa pa tǝŋǝɣɩ Ɩsɔ Feesuɣu tɔ kʋlɛ kʋ nyǝntʋ tike kɛ pa lakɩ.
Ye n tǝŋǝɣɩ yʋlʋwɛɛtʋ kʋpǝntʋ kɛ tam, n tɛɛsǝɣǝna sǝm kɛ́. Ama ye Ɩsɔ Feesuɣu nyǝntʋ kɛ n lakɩ tam, n hikiɣi weesuɣu na laŋhɛɛlɛ kɛ́.
Mpa pa sɛɛsa ɩsǝlɛ na yʋlʋwɛɛtʋ kʋpǝntʋ tǝŋʋɣʋ tɔ, pa kɛ́ Ɩsɔ kolontunaa kɛ́. Paa tǝŋǝɣɩ Ɩsɔ kʋsǝsɩɩtʋ, paa tɩɩ pǝsǝɣɩ-tɩ tɔ se.
Mpa pa tɔŋna pa yʋlʋwɛɛtʋ kʋpǝntʋ tǝŋʋɣʋ tɔ, paa pɩɩ la ɩsǝna, pa kaa te Ɩsɔ.
Ama mɛ ɩlɛ mǝ fɛɩ yʋlʋwɛɛtʋ kʋpǝntʋ taa tɔtɔ. Ɩsɔ Feesuɣu nyǝntʋ taa kɛ́ ɩ́ wɛɛ. Pǝ taɣa pʋlʋ tɔɔ, Ɩsɔ Feesuɣu caɣa mǝ taa tɔ se. Wei ɩ taa Kilisiti Feesuɣu fɛɩ tɔ ɩ ta kɛ ɩ nyǝŋ.
Ye Kilisiti wɛ mǝ kiŋ paa na mǝ ɩsaɣatʋ ka kʋ mǝ tɔnǝŋ tɔ, Ɩsɔ Feesuɣu wɛ mǝ taa na toma. Mpi tɔ pǝ pǝsa-mɛɣɛ kʋpama kɛ Ɩsɔ ɩsɛntaa kɛ́.
Ye Ɩsɔ Feesuɣu ŋku kʋ feesa Yesu kɛ́ sǝtaa taa tɔ kʋ caɣa mǝ taa, wei ɩnɩ ɩ ka feesa Kilisiti kɛ sǝtaa hɛkʋ tɔ, kʋlʋm ɩnɩ ɩ ká ha mǝ tɔnǝŋ kʋsǝpǝŋ ɩnɛɣɛ toma na ɩ Feesuɣu ŋku kʋ caɣa mǝ taa tɔ kʋ toŋ taa.
Ma taapalaa, pǝ tɔɔ kɛ́ pǝ nyǝka-tʋ, na pǝ taɣa sɩ tǝ́ tǝŋ tá yʋlʋwɛɛtʋ kʋpǝntʋ na tǝ́ lakɩ nti tǝ nyɩɩlǝɣɩ tɔ.
Pǝ taɣa pʋlʋ, ye ɩ́ tǝŋǝɣɩ mǝ yʋlʋwɛɛtʋ kʋpǝntʋ, ɩ́ ká sɩ. Ama ye ɩ́ kisa mǝ yʋlʋwɛɛtʋ kʋpǝntʋ yaasi sɩ tǝ́ saalɩ na Ɩsɔ Feesuɣu Naŋŋtʋ toŋ, ɩlɛ ɩ́ tʋla-tɩ.
Pa tǝna mpa Ɩsɔ Feesuɣu tiikiɣi tɔ pa kɛ́ Ɩsɔ piya kɛ́.
Pǝ taɣa pʋlʋ tɔɔ, Ɩsɔ Feesuɣu ŋku pa ha-mɛ tɔ kʋ ta kɛ Feesuɣu ŋku kʋ lakɩ-mɛɣɛ yomaa na kʋ́ tasǝɣɩ-mɛɣɛ sɔɣɔntʋ tʋɣʋ tɔ. Ama kʋ kɛ́ Ɩsɔ Feesuɣu ŋku kʋ lakɩ-mɛɣɛ Ɩsɔ pǝyalaa na kʋ lakɩ na ɩ́ yaakɩ Ɩsɔ sɩ ma Caa, Paapa tɔ.
Tǝ kɛ́ Ɩsɔ piya, na Ɩsɔ Feesuɣu maɣamaɣa hʋ́lǝ́ɣɩ́ ḿpʋ́ɣʋ́ hatuu tá taa.
Tǝ kɛ́ ɩ piya, na kʋpantʋ nti Ɩsɔ tɔma sɩ ɩ ká ha ɩ yǝlaa ɩsɩɩ kpancoou tɔ, tɩɩ hiki-tɩ tɔtɔ. Tá na Kilisiti tɩɩ kpɛntǝna-tǝɣɩ hikuɣu. Ye tá na-ɩ tǝ kpɛnta wahala hikuɣu tá na-ɩ tɩɩ kpɛntɩ ɩ teeli taa tɔtɔɣɔ.
Ye ma kiŋ pǝ fɛɩ ɩsɩɩ paa kpaɣa tá kaɣana kʋnyɔntɔɣɔlɛ na pá kɛɛsǝna teeli wei cele Ɩsɔ ká tʋ-tʋ tɔ.
Kʋŋmaŋmam tǝna taŋaa tǝtɛɣɛtɛɣɛ sɩ Ɩsɔ ɩ́ lǝsɩ ɩ pǝyalaa na pǝ́ ná.
Pǝ taɣa pʋlʋ tɔɔ, taalǝm nyǝm taa kɛ́ pǝ sʋsa kʋŋmaŋmam mpɩ, na pǝ taɣa sɩ pǝ nɔkaa. Ɩsɔ tʋna-wǝɣɩ mpʋ. Paa na mpʋ tɔ na tɛɛlʋɣʋ wɛɛ kɛ́.
Pǝ taɣa pʋlʋ tɔɔ, kʋyakʋ nakʋlɩ pɩɩ tɛ na Ɩsɔ kʋŋmaŋmam tǝna hɛɛsɩ wakǝlʋɣʋ yomle na pǝ te tǝkpataa kɛ́ teitei ɩsɩɩ Ɩsɔ piya ka te waatʋ wei paa tɛ kasaɣampiya pǝsʋɣʋ tɔ.
Tǝ nyǝmá sɩ halǝna saŋa kʋŋmaŋmam tǝna tɔŋna mɔla na pǝ́ salǝmǝɣɩ ɩsɩɩ alʋllʋ salǝmʋɣʋ tɔ.
Pǝ taɣa kʋŋmaŋmam tike mɔlǝɣǝna. Ama na tá mpa tǝ wɛna Ɩsɔ Feesuɣu ɩsɩɩ kancaalaɣa kʋcɔɔʋ ŋku Ɩsɔ lapa-tʋ tɔ, tá mɔlǝɣɩ tá taa tɔtɔ, na tǝ́ taŋa kʋyaŋku Ɩsɔ ká pǝsɩ-tʋɣʋ ɩ piya na ɩ́ tɛɛsɩ tá tɔnǝŋ ɩnɛɣɛ yapʋ tǝkpataa tɔ.
Tǝ nawa sɩ tǝ hika tá yapʋ yaa, ɩlɛ pǝ wɛ tɛɛlʋɣʋ taa tɔm na pǝ́cɔ́. Ye mpi yʋlʋ naa tɔ pǝ tɔɔ kɛ́ ɩ tɛɛlǝɣɩ, ɩlɛ pǝ taɣa tɛɛlʋɣʋ ntɛ́ tǝna. Awe ká tasa tɛɛlʋɣʋ kɛ mpi ɩ tɛma naʋ tɔ?
Ye mpi tǝ ta nata tɔ pǝ tɔɔ kɛ́ tǝ tɛɛlǝɣɩ ɩlɛ tǝ caɣana suulu kɛ́ na tǝ́ taŋa-wɩ.
Pǝ kaasa Ɩsɔ Feesuɣu ná kɔŋ tɔtɔ na kʋ́ sǝŋna tá mpa tǝ kɛ́ acamaa tɔ. Pǝ taɣa pʋlʋ, tǝ ta nyɩ ɩsǝna tɩɩ sǝlǝmɩ na pǝ́ té tɔ. Ama Feesuɣu ŋkʋ kʋ sǝlǝmǝɣǝnana-tʋɣʋ Ɩsɔ, na miituɣu mpi yʋlʋ kaa pǝsɩ na ɩ́ kɛɛsɩ nɔɣɔ taa tɔ.
Ɩsɔ wei ɩ naa lotu taa tɔ ɩ nyǝmá kpakpaa kɛ mpi Feesuɣu Naŋŋtʋ caa ɩ sǝlǝmɩ tɔ. Pǝ taɣa pʋlʋ, mpa pa kɛ́ Ɩsɔ nyǝ́ma tɔ mpɛɣɛ Ɩsɔ Feesuɣu Naŋŋtʋ sǝlǝmǝɣǝna teitei ɩsɩɩ Ɩsɔ caakɩ tɔ.
Tǝ nyǝmá sɩ kʋpantʋ kɛ Ɩsɔ lakɩ pǝ tǝna pǝ taa kɛ́ mpa pa sɔɔla-ɩ na pá kɛ́ mpa ɩ yaawa ɩsɩɩ ɩ nɔkʋɣʋ wɛɛ tɔ.
Mpa Ɩsɔ ka lǝsa hatuu lɔŋ tɔ, ɩ laalaa kɛ́ na ɩ́ faɣasɩ-wɛ na pa mpaa sɩ pá nǝɣǝsǝna ɩ Pǝyaɣa, na kɛlɛ ká hiki newaa paɣalɛ.
Mpa Ɩsɔ ka laalaa na ɩ́ faɣasɩ mpʋ tɔ ɩ lǝsa-wɛɣɛ, na mpa ɩnɩ ɩ lǝsa mpʋ tɔɣɔ ɩ lapa na pá pǝsɩ yʋlʋpama kɛ ɩ ɩsɛntaa. Mpa ɩ lapa na pá pǝsɩ yʋlʋpama kɛ mpʋ ɩnɩ tɔɣɔ ɩ yelaa na pá hiki pa paa nyǝm kɛ ɩ teeli taa tɔtɔ.
Ye mpʋ suweɣe tɩɩ tasa yɔɣɔtʋɣʋ tɔtɔ? Ye pǝ wɛɛ sɩ Ɩsɔ wɛ tá tɔɔ, ɩlɛ awe ká lɩɩ-tʋɣʋ koloŋa?
Ɩ ta kisina ɩ maɣamaɣa ɩ Pǝyaɣa tɔɔ. Ama ɩ ha-kɛ tǝkpem kɛ́ tá tǝna tá tɔɔ. Tɔʋ, ɩ ta kisi ɩ Pǝyaɣa haʋ, kacaŋfana pǝ tǝna mpi pǝ kaasaa tɔ?
Ye mpʋ awe ká tʋ taalɩ kɛ́ mpa Ɩsɔ lǝsaa tɔ? Pǝ tʋ fɛɩ, pǝ taɣa pʋlʋ tɔɔ, Ɩsɔ maɣamaɣa hʋlǝna sɩ pa tɔm ta sɩ tiili.
Na awe ká maɣasɩ pa tɔm kʋɣʋ tɔtɔ? Pǝ tʋ fɛɩ, pǝ taɣa pʋlʋ tɔɔ, Yesu Kilisiti tɩɩ sǝpǝna, na ɩ́ tɩɩ fem na ɩ́ wɛ Ɩsɔ kɔŋkɔŋ taa na ɩ́ sǝlǝmǝɣǝna-tʋ.
Ɩlɛ pepe ká lǝsɩ Kilisiti sɔɔlʋɣʋ kɛ tá tɔɔ? Wahala ká pǝsɩ? Laŋpǝsǝlɛ sɔsɔɔlɛ na? Yaa kʋnyɔŋ ŋku paa tʋ-tʋ tɔ? Nyɔɣɔsɩ na? Yaa hʋlʋmǝŋ? Asola taa wɛɛʋ na? Yaa sǝm?
Ɩsɔ Tɔm taa pa ŋmaawa mpʋ sɩ: Nyá tɔɔ kɛ́ tǝ wɛ sǝm nɔɣɔ taa kɛ́ ilim na pǝ tɛm. Na pá lakɩ-tʋ ɩsɩɩ heeŋ wei pa tɛɛna alʋkisam tɔ.
Ama pǝ tǝna pǝ taa kɛ́ mpʋ ɩlɛ, tá wɔpǝna tǝcaɣacaɣa kɛ wei ɩ sɔɔla-tʋ tɔ ɩ toŋ tɔɔ.
Ma tɛma ma taa tǝkpataa sɩ pʋlʋpʋ fɛɩ mpi pɩɩ lǝsɩ Ɩsɔ sɔɔlʋɣʋ kɛ tá tɔɔ tɔ, paa sǝm paa weesuɣu, paa ɩsɔtaa tillaa, paa ɩsɔtaa alɔɣaa nyʋɣʋ nyǝ́ma yaa pa toma sɔsɔɔna. Paa saŋa nyǝm, paa mpi pɩɩ kɔɔ cele tɔ.
Paa tɛtʋ tɔɔ cǝnɛ kɔkɔlɔnaa, paa tɛtʋ tɛɛ nyǝ́ma. Paa kʋŋmaŋmam mpi pǝ kaasaa tɔ pǝ taa pʋlʋ kaɩ fɛɩ mpi pɩɩ kaɣatɩ sɔɔlʋɣʋ ŋku Ɩsɔ sɔɔlǝna-tʋɣʋ Yesu Kilisiti tɔɔ tɔ na kʋ́ sɛkɩ tá kiŋ kɛ tatɛ kɛ paa waatʋ wei.
Tampana kɛ ma yɔɣɔtǝɣɩ, maa looliɣi, ma kɛ́ Kilisiti yʋlʋ tɔ pǝ tɔɔ. Ma laŋlɛ ɩɩ tɔɔ paa pǝcɔ maɣamaɣa sɩ yaa ma looliɣi. Mpi tɔ Ɩsɔ Feesuɣu Naŋŋtʋ hʋ́lǝ́ɣɩ́-m mpiɣi ma taa tɔɣɔ ma tǝŋǝɣɩ.
Pǝ taɣa pʋlʋ tɔɔ, ma laŋlɛ wakǝla sɔsɔm na pǝ́ cɔɔsǝɣɩ-m tam.
Halɩ pǝ caɣa-m ɩsɩɩ pɩɩ kisaɣa, Ɩsɔ ka kisa-m na pǝ́ yasɩ má na Kilisiti, na pǝ́ kpaɣa ma tɛɛtʋnaa na pǝ́ mǝŋna ma lonte. Ma piitim maɣamaɣa nyǝ́ma tɔm kɛ ma tɔŋ.
Pa kɛ́ Ɩsɛɣɛlɩ nyǝ́ma, na Ɩsɔ lapa-wɛɣɛ ɩ pǝyalaa, na ɩ yelaa na pá naakɩ ɩ teeli. Ɩ́ na-wɛ pa pɛɛla nɔɣɔ, na ɩ́ cɛlɛ-wɛɣɛ kʋsǝsɩɩtʋ. Na ɩ́ hʋ́lɩ́-wɛɣɛ Ɩsɔ sɛɛtʋ, na ɩ́ heeli-wɛɣɛ mpi mpi ɩ ká la-wɛ tɔ.
Pa kɛ́ tá kite caanaa kʋlʋlaa. Ye yʋlʋwɛɛtʋ tɔm taa ɩlɛ, Kilisiti kɛ́ pa piitim tʋ. Ɩnɩ ɩ ŋmakǝlǝna pǝ tǝna, ɩnɩ ɩ kɛna Ɩsɔ wei paa saŋ tam tɔ. Ɩsɔ ɩ́ yele na pǝ́ la mpʋ.
Pǝ taɣa ɩsɩɩ ma yɔɣɔtǝɣɩ sɩ mpi Ɩsɔ tɔma sɩ ɩ ká la tɔ pǝ cotaa. Pǝ taɣa Ɩsɛɣɛlɩ nyǝ́ma tǝna kɛna Ɩsɛɣɛlɩ nyǝ́ma.
Pǝyele Apǝlaham kʋlʋlaa ta kɛ Apǝlaham piya maɣamaɣa. Pǝ taɣa pʋlʋ tɔɔ, Ɩsɔ ka heela-ɩ kɛ́ sɩ: Mpa paa lɩɩna Ɩsaaka tapʋɣʋ tɛɛ tɔ mpɛ pa tike tǝkoŋ kɛna nyá piya tǝsiɣisiɣi.
Pǝ nyʋɣʋ ntɛ́ sɩ, pǝ taɣa mpa pa mɔlaa na pá lʋlɩ tǝfolo kɛ yem tɔ mpɛ pa kɛna Ɩsɔ piya. Ama mpa Ɩsɔ ka tɔma sɩ ɩ ka ha-ɩ na pá lʋlɩ-wɛ tɔ mpɛɣɛ pa nyǝnǝɣɩ ɩ kʋlʋlaa tǝsiɣisiɣi.
Waatʋ wei ɩ heelaɣa-ɩ mpi ɩ ka lapɩ-ɩ tɔ ɩ tɔmaɣa sɩ: Ye pǝ kɔma na pǝ́ talaa, maa mǝlɩ na Saala ká hiki apalʋ pǝyaɣa.
Pǝ taɣa pǝ tǝnaɣalɛ. Lɛpɛka piya nsɩ sɩ naalɛ sɩ kaa caa kɛ́. Ɩnǝɣǝlɛ tá piitim caa sɔsɔ Ɩsaaka.
Ɩsɔ lǝsʋɣʋʋ yǝlaa tɔ, pǝ taɣa sɩ ɩ nyǝnǝɣǝna mpi pa lakɩ tɔ, ama ɩ maɣamaɣa ɩ nɔkʋɣʋ kiŋ kɛ pǝ wɛɛ.
Ɩsɔ heela Lɛpɛka na ɩ́ ta tɩɩ lʋlǝta ɩ piya sɩ: Waalɩ nyǝŋka ká tɔɣɔna sɔsɔɔntʋ. Piya nsɩ sɩ ta nyǝnta kʋpantʋ na ɩsaɣatʋ. Ɩsɔ lapa mpʋ sɩ ɩ́ hʋ́lɩ́ sɩ mpi ɩ sɩɩwa tɔ, mpǝɣɩ ɩ tǝŋǝɣɩ.
Halɩ pa ŋmaawa ḿpʋ́ɣʋ́ Ɩsɔ Tɔm taa sɩ: Ma luɣu lapa Yakɔpʋ na má kisi Ɩsaʋ.
Suweɣelɛ tɩɩ yɔɣɔtɩ ɩlɛ, Ɩsɔ ɩɩ tǝŋǝɣɩ tampana yaa ɩsǝna? Aaɩ, pǝ taɣa mpʋ se, paa pǝcɔ.
Ɩsɔ ka heela Moisi sɩ: Má nɔka wei ɩ pǝtɔɔtǝlɛ wiiu ma wii, má nɔka wei kɛ́ suulu hʋ́lʋ́ɣʋ́ ma hʋ́lɩ́-ɩ.
Ye mpʋ ɩlɛ pǝ taɣa yʋlʋ nɔkʋɣʋ yaa ɩ lʋpʋ tɔɔ. Ama Ɩsɔ wei ɩ wiiki pǝtɔɔtǝlɛ tɔ ɩ kiŋ tike kɛ́ tǝkoŋ.
Pa tɔma Ɩsɔ Tɔm taa sɩ Ɩsɔ tɔma Icipiti wulaʋ sɔsɔ tǝfoo sɩ: Mpi pǝ maɣamaɣa pǝ nyʋɣʋ tɔɔ ma tʋ-ŋ kawulaɣa tɔɣɔlɛ sɩ yǝlaa ɩ́ nana ma toma kɛ nyá kiŋ, na ma hǝtɛ yaa antulinya tǝna taa.
Mpʋ tɔ, wei Ɩsɔ nɔkaa tɔ pʋntʋ pǝtɔɔtǝlɛ kɛ ɩ wiiki. Ye ɩ nɔka wei kɛ́ kaŋkantɛ tʋɣʋ ɩ tʋ ɩ́lɛ́.
Ntanyɩ mǝ taa nɔɣɔlʋ ná tɔŋ sɩ: Ye pǝ wɛ mpʋ ɩlɛ, pepe tɔɔ kɛ́ Ɩsɔ tasǝɣɩ sɩ yǝlaa lapa taalɩ? Awe pǝsǝɣɩ na ɩ́ kaɣatɩ-ɩ sɩ ɩ́ taa la ɩ luɣu nyǝntʋ?
Yʋlʋ nyá, awe kɛ-ŋ na ń kpɛɛsǝna Ɩsɔ? Cʋɣʋ nyǝnaɣa pǝsǝɣɩ na ká pɔɔsɩ ka ŋmalʋ sɩ pepe tɔɔ kɛ́ n ŋma-m na má wɛ ɩsǝntɔ?
Tiisi ŋmalʋ ɩ́ sɔɔlǝna cʋɣʋ kɛ ɩsǝna ḿpʋ́ɣʋ́ ɩ lakɩ-kʋ. Ɩ pǝsǝɣɩ na ɩ́ cosi cʋɣʋ ŋkʋ, na ɩ́ sɔɔlaa ɩ ŋmana puluku, na pǝ́ kaasɩ na ɩ́ ŋmana ntoole.



























































































































































































Maɣa Pɔɔlɩ, Ɩsɔ luɣu lapǝna na má la Yesu Kilisiti tillu. Má na tá taapalʋ Sɔsǝtɛɛnɩ tǝ ŋmaakǝna takǝlaɣa kanɛ.
Ɩsɔ sɛɛlaa kpekǝle nyǝ́ma mpa mɛ ɩ́ wɛ Kɔlɛntɩ taa tɔɣɔ tǝ ŋmaa-kɛ. Mɛ mpa Ɩsɔ yaawa sɩ ɩ́ la ɩ nyǝ́ma, na mǝ na Yesu Kilisiti mǝ kpɛntʋɣʋ tɔɔ ɩ́ tɩ-mɛ tɔ. Mǝ na pa tǝna mpa pa wɛ paa timpi na pá yaakɩ Tacaa Yesu Kilisiti wei ɩ kɛ́ tá na-wɛ tá Sɔsɔ tɔ ɩ hǝtɛ tɔ.
Tacaa Ɩsɔ na tá Sɔsɔ Yesu Kilisiti pá la-mɛɣɛ pɛɛlɛɛ na pá ha-mɛɣɛ alaafǝya.
Ma sɛɛ ma Ɩsɔ kɛ́ tam sɩ ɩ́ na tǝmlɛ kɛ mǝ tɔɔ kɛ́ pɛɛlɛɛ nna ɩ lapa-mɛɣɛ Yesu Kilisiti kiŋ tɔ a tɔɔ.
Kʋpam mǝ na Kilisiti mǝ kpɛntʋɣʋ tɔɔ pǝ saa-mɛɣɛ tǝcam. Ɩlɛna pǝ́ tɩɩ kǝlǝna yɔɣɔtaɣa na nyǝm pǝ saaʋ.
Tampana nna pa yɔɣɔta Kilisiti tɔɔ tɔ a sǝŋa mǝ hɛkʋ kɛ teu tǝca.
Na pǝ wɛ mpʋ tɔɣɔ Ɩsɔ yelaa na pǝ tǝna pǝ́ saa-mɛ. Mɛ mpa ɩ́ taŋa wʋlɛ nte Tacaa Yesu Kilisiti ká hʋ́lɩ́ ɩ tɩ tɔ.
Tacaa Yesu Kilisiti ɩnɩ ɩ ka tɔkǝna-mɛɣɛ teu halǝna tǝnaɣa. Ɩlɛna kʋyaŋku ɩ kʋyakʋ ká tala tɔ pá taa na kawalaɣa nakǝlǝɣɩ mǝ kiŋ.
Ɩsɔ wei ɩ yaa-mɛ sɩ mǝ na ɩ Pǝyaɣa Tacaa Yesu Kilisiti ɩ́ kpɛntɩ tɔ, mpi mpi ɩ tɔma sɩ ɩ ká la tɔ, ɩ tɔka-wǝɣɩ, ɩɩ yeki.
Tɔʋ, ma taapalaa ma wiikǝna-mɛ sɩ ɩ́ nyǝnna Tacaa Yesu Kilisiti na ɩ́ lá nɔɣɔ kʋlʋmaɣa, na faɣasʋɣʋ ɩ́ taa wɛɛ mǝ hɛkʋ. Ɩ́ kpɛntɩ teu, ɩ́ maɣasǝɣɩ lǝmaɣasɛɛ kʋlʋmɛɛ, ɩ́ hʋʋkɩ hʋwɛɛ kʋlʋmɛɛ.
Ma taapalaa, pǝ taɣa pʋlʋ tɔɔ, Kolowee tǝyaɣa nyǝ́ma heela-m sɩ ɩ́ yooki kɛ́.
Nti ma caa yɔɣɔtʋɣʋ tɔɣɔlɛ sɩ mǝ taa paa wei na ɩ nyǝntʋ kɛ́ na tǝ mpaa. Lɛlʋ tɔŋ sɩ: Pɔɔlɩ tɔɔ kɛ́ ma wɛɛ. Na ɩnɛ ɩ́lɛ́ sɩ Apɔlɔɔsɩ tɔɔ kɛ́ ma wɛɛ. Ɩnɛ ɩ́lɛ́ sɩ Piyɛɛ tɔɔ kɛ́ ma wɛɛ. Na ɩnɛ ɩ́lɛ́ sɩ Kilisiti tɔɔ kɛ́ ma wɛɛ.
Ɩ́ hʋʋkɩ sɩ Kilisiti faɣa ɩ taa tǝyǝpǝlɛɛ kɛ́? Pɔɔlɩ sǝpǝna sǝm tesika tɔɔ kɛ́ mǝ tɔɔ? Pɔɔlɩ hǝtɛ kɛ pa yaanaa na pá sɔ-mɛɣɛ Ɩsɔ lʋm na?
Ma sama Ɩsɔ kɛ́ timpi ma ta sɔ mǝ taa nɔɣɔlʋɣʋ Ɩsɔ lʋm tɔ, ye pǝ taɣa Kǝlisipusi na Kayusi pa paasi.
Pǝ tɔɔ kɛ́ nɔɣɔlʋ kaa yɔɣɔtɩ tǝfoo sɩ Pɔɔlɩ hǝtɛ kɛ pa yaanaa na pá sɔna-mɛɣɛ Ɩsɔ lʋm.
Ɛɛhɛɛ ma sɔɔwa, ma sɔ Sǝtefanasɩ tǝyaɣa nyǝ́ma tɔtɔɣɔ Ɩsɔ lʋm. Ye pǝ kaasa lɛlaa ma ta tɔɔsɩ pa tɔɔ.
Pǝ taɣa Ɩsɔ lʋm sɔʋ tɔɔ kɛ́ Kilisiti tila-m. Ama ɩ tila-m kɛ́ sɩ má kpaalɩ Laapaalɩ Kʋpaŋ. Na ye ma kpaalǝɣɩ-ɩ, má taa kpaalǝna yʋlʋ lǝmaɣasɛɛ nɔɔleleŋ. Pǝ́cɔ́ pǝ́ taa kɔɔ na Kilisiti tesika tɔɔ sǝm tɔm mǝlɩ yem.
Letaa ɩsɛntaa, Yesu tesika tɔɔ sǝm tɔm kɛ́ kʋmɛlɛntʋ tɔm kɛ́. Ama tá mpa pǝ tɔŋna tá nyɔɔŋ yapʋ tɔ Ɩsɔ toma ntɛ́ taɣa tǝna.
Pa ŋmaawa Ɩsɔ Tɔm taa sɩ: Maa wakǝlɩ lǝmaɣasɛɛ nyǝ́ma lǝmaɣasɛɛ, maa lɔ nyǝntaa nyǝm.
Lǝmaɣasɛɛ tʋ tasǝɣɩ ntiɣi yɔɣɔtʋɣʋ tɔtɔ? Na ntiɣi akewe ká tasa yɔɣɔtʋɣʋ? Yaa ntiɣi antulinya ɩnɛ ɩ taa lǝmaɣasɛɛ tʋ ká maɣasɩ tɔtɔ? Ɩsɔ hʋlaa sɩ antulinya ɩnɛ ɩ taa, mpi pa yaa lǝmaɣasɛɛ tɔ, pǝ kɛ́ kʋmɛlɛntʋ kɛ́.
Pǝ taɣa pʋlʋ, antulinya taa yǝlaa na pa lǝmaɣasɛɛ pa kpisa Ɩsɔ kɛ́ nyǝm kɛ timpi Ɩsɔ ná lapǝna ɩ lǝmaɣasɛɛ sɩ pá nyǝna-ɩ tɔ. Pǝ tɔɔ kɛ́ Ɩsɔ hʋʋ teu sɩ, ɩ ká ya mpa pa tɛŋna-ɩ pa taa tɔ, na Laapaalɩ Kʋpaŋ wei tǝ kpaalǝɣɩ tɔ. Laapaalɩ kʋpaŋ ɩnǝɣɩ wei ɩ ta na tɔ ɩ yaa sɩ kʋmɛlǝtɔm.
Yuta nyǝ́ma ná caa pá ná piti tǝma na pǝ́cɔ́. Ama lǝmaɣasɛɛ kɛ Kǝlɛɛkɩ nyǝ́ma ná pɛɛkǝɣɩ.
Ama tá ɩlɛ, Kilisiti wei pa kama sǝm tesika tɔɔ tɔ ɩ tɔm kɛ tǝ kpaalǝɣɩ. Tɔm tǝnɛ tǝ huɣi Yuta nyǝ́ma, na mpa pɛlɛ pa ta kɛ Yuta nyǝ́ma tɔ pa nyǝnǝɣɩ-tǝɣɩ kʋmɛlǝtɔm kɛ́.
Ama mpa Ɩsɔ yaawa tɔ, paa Yuta nyǝ́ma taa, paa mpa pa ta kɛ Yuta nyǝ́ma tɔ pa taa tɔ, Kilisiti kɛna-wɛɣɛ Ɩsɔ toma na Ɩsɔ lǝmaɣasɛɛ.
Pǝ taɣa pʋlʋ tɔɔ, yʋlʋ pǝyaɣa lǝmaɣasɛɛ tǝna ta tala Ɩsɔ kʋmɛlɛntʋ, na pa toma tǝna ta tala Ɩsɔ ɩcantʋ tete.
Kʋpam, ma taapalaa, ɩ́ nyǝnɩ na ɩ́ ná sɩ Ɩsɔ yaaʋ-mɛ na ɩ́ la kpekǝle tɔ, antulinya taa cǝnɛ mpa pa yaa lǝmaɣasɛɛ nyǝ́ma tɔ pa fɛɩ paɣalɛ kɛ mǝ hɛkʋ, na toŋtʋnaa fɛɩ paɣalɛ, na awulumpiya fɛɩ paɣalɛ.
Ɩsɔ lǝsǝna mpi antulinya yǝlaa yaa sɩ kʋmɛlǝnyǝm tɔ sɩ pǝ́ tʋ lǝmaɣasɛɛ nyǝ́ma kɛ fɛɛlɛ. Na ɩ lǝsa mpi antulinya yǝlaa yaa sɩ ɩcantʋ tɔ sɩ pǝ́ tʋ akpala nyǝ́ma kɛ fɛɛlɛ.
Na ɩ lǝsa mpi antulinya yǝlaa nyǝnǝɣɩ taalǝm na pá footiɣi na paa nyǝnǝɣɩ-wǝɣɩ pʋlʋ maɣamaɣa tɔ, sɩ pǝ́ wakǝlɩ mpi pa tʋɣʋna nyʋɣʋ tɔ.
Ɩlɛ yʋlʋ pǝyaɣa nakǝlɩ ka kaa sa ka tǝɣɩ Ɩsɔ ɩsɛntaa.
Ama Ɩsɔ kpɛnta mǝ na Yesu Kilisiti kɛ́, na ɩ lapa na Kilisiti pǝsɩ tá lǝmaɣasɛɛ. Kilisiti tɔɔ kɛ́ Ɩsɔ nyǝnǝɣɩ-tʋɣʋ yʋlʋpama. Ɩnɩ ɩ lapǝna na tǝ́ pǝsɩ Ɩsɔ nyǝ́ma, na kʋlʋm ɩnɩ ɩ yapǝna tá nyɔɔŋ.
Pǝ tɔɔ kɛ́ pa ŋmaawa Ɩsɔ Tɔm taa sɩ: Ye wei ɩ́ caa ɩ sa, ɩ́ sa nti Tacaa lapa tɔ, ɩ́ taa sa ɩ tɩ.
Ma taapalaa, waatʋ wei ma kɔma mǝ tɛ sɩ ma heeliɣi-mɛɣɛ Ɩsɔ tampana nna a ŋmɛlaa tɔ a tɔm tɔ, pǝ taɣa nɔɔleleŋ wawawa nɩɩlɩ, yaa nyǝmtʋ natǝlǝɣɩ ma lapǝnaa.
Ma caɣalɛ tǝnaɣa mǝ kiŋ ma ta caa sɩ má la natǝlǝɣɩ mǝ hɛkʋ kɛ yem na pǝ́ tá kɛ́ Yesu Kilisiti tɔm. Ɩsɩɩ pa kama-ɩ sǝm tesika tɔɔ tɔ pǝ tɔm maɣamaɣa kɛ ma siɣisinaa.
Pǝ tɔɔ kɛ́ ma poluɣu mǝ tɛ tɔ ɩcantʋ taa kɛ́, na ma selaɣana sɔɣɔntʋ kɛ́.
Pǝ taɣa yʋlʋ lǝmaɣasɛɛ yekuɣu na pá yɔɣɔtǝɣɩ tɔmnaa na caŋǝm kɛ ɩsǝna mpi tɔɣɔ ma sɛɣɛsǝna ma sɛɣɛsǝŋ na má lana ma waasʋ. Ama Ɩsɔ Feesuɣu toma kɛ ma lapǝnaa, na a naa mpʋ tǝkeelee.
Ɩlɛna mǝ Ɩsɔ sɛɛʋ sǝŋ Ɩsɔ toma tɔɔ, pǝ́ taa sǝŋ yǝlaa lǝmaɣasɛɛ tɔɔ.
Paa na mpʋ tɔ, mpa pa pɩɩ Ɩsɔ nyǝm taa tɔ lǝmaɣasɛɛ mpaaʋ kɛ ma hʋlǝɣɩ-wɛ. Ama pǝ taɣa lǝmaɣasɛɛ nna antulinya ɩnɛ na mpa pa kɛ́ ɩ toŋtʋnaa na paa tɛ na pá kpiisi-wɛ tɔ pa yaa lǝmaɣasɛɛ tɔ.
Ama Ɩsɔ lǝmaɣasɛɛ mukaɣa tɛɛ nyǝna nna a ŋmɛla yǝlaa tɔ a tɔm kɛ ma kpaalǝɣɩ. Ɩsɔ ka lǝsǝna-yɛ na ɩ́ sɩɩ tá teeli tɔɔ na pǝcɔ pá la antulinya.
Antulinya taa cǝnɛ toŋtʋnaa taa nɔɣɔlʋ ta cɛkǝna Ɩsɔ lǝmaɣasɛɛ anɛ. Pǝ taɣa pʋlʋ, ye paa cɛkǝnaa pa taa ká Tacaa teeli tʋ kɛ sǝm tesika tɔɔ.
Pǝ lapaɣa ɩsɩɩ pa ŋmaaʋ Ɩsɔ Tɔm taa tɔ sɩ: Mpi yʋlʋ ta tɩɩ naʋ na ɩ ta nɩɩ pǝ tɔm tɔ. Mpi pǝ tɔɔ yʋlʋ ta tɩɩ hʋʋ tɔ, Ɩsɔ taɣana-wǝɣɩ mpa pa sɔɔla-ɩ tɔ pa tɔɔ.
Tá tɔɔ kɛ́ Ɩsɔ kula kʋŋmɛlǝtʋ tǝnɛ na Feesuɣu Naŋŋtʋ kiŋ. Mmm Feesuɣu Naŋŋtʋ wiiliɣi pǝ tǝna pǝ taa kɛ́ sɩ kʋ naa. Paa nti tǝ pǝlɛ Ɩsɔ tʋɣɩ na tǝ́ ŋmɛlaa tǝkulukulu tɔ maɣamaɣa.
Pǝ wɛʋ yǝlaa taa tɔ awe nyǝŋ lɛlʋ taa tɔm? Ye pǝ taɣa yʋlʋ lǝmaɣasǝlɛ nte tǝ wɛ ɩ taa tɔ ńtɛ́ tɩɩ nyǝna ɩ tɔm. Mpʋ tɔtɔɣɔ na Ɩsɔ Feesuɣu, ŋkʋ kʋ nyǝmna Ɩsɔ nyǝntʋ tǝna.
Pǝ taɣa antulinya ɩnɛ ɩ lǝmaɣasǝlɛ kɛ pǝ tʋ-tʋ. Ama Feesuɣu ŋku kʋ lɩɩna Ɩsɔ kiŋ tɔɣɔ, sɩ tǝ́ cɛkǝna pǝ tǝna mpi Ɩsɔ ha-tʋ tɔ pǝ tɔm.
Pǝ taɣa yʋlʋ lǝmaɣasɛɛ sɛɣɛsʋɣʋ nɔɔleleŋ wei tɔɣɔ tǝ yɔɣɔtǝɣǝna pǝ tɔm. Ama nti Ɩsɔ Feesuɣu sɛɣɛsǝɣɩ tɔɣɔ. Pǝ tɔɔ kɛ́ mpa pa wɛna Ɩsɔ Feesuɣu tɔ tǝ kɛɛsǝɣɩ-wɛɣɛ Ɩsɔ nyǝm tampana.
Wei ɩ fɛɩna Ɩsɔ Feesuɣu tɔ ɩɩ pǝsǝɣɩ na ɩ́ mʋ Feesuɣu kʋnɛ kʋ tampana. Ɩ yaa-tǝɣɩ kʋmɛlǝtɔm kɛ́, na ɩɩ tɩɩ pǝsǝɣɩ tǝ cɛkǝnaʋ maɣamaɣa. Mpi pǝ tɔɔ tɔ, wei ɩ wɛna Feesuɣu tɔ ɩnɩ ɩ paasi ɩ cɛkǝɣǝnana-tɩ.
Yʋlʋ wei ɩ wɛna Ɩsɔ Feesuɣu tɔ ɩnɩ ɩ cɛkǝɣǝnana tǝ tǝna. Nɔɣɔlʋ fɛɩ wei ɩ pǝsǝɣɩ na ɩ́ cɛkǝna Feesuɣu ŋkʋ kʋ tɔm tɔ.
Pa ŋmaa Ɩsɔ Tɔm taa sɩ: Awe nyǝmna Tacaa hʋwɛɛ? Awe pǝsǝɣǝna na ɩ́ tasa-ɩ tɔm? Ama tá ɩlɛ, Kilisiti hʋwɛɛ kɛ tá wɛna.
Ma taapalaa, tampana tɔɔ ɩsǝntɔ, ma ɩlɛ ma ta pǝsɩ na má yɔɣɔtǝna-mɛ ɩsɩɩ pa yɔɣɔtʋɣʋna mpa pa wɛna Ɩsɔ Feesuɣu tɔ. Ama ma yɔɣɔtǝna-mɛɣɛ ɩsɩɩ pa yɔɣɔtʋɣʋna mpa pa tǝŋǝɣɩ antulinya ɩnɛ ɩ hʋwɛɛ tɔ, ɩsɩɩ piya kɔsǝkɔsǝnaa kɛ Ɩsɔ sɛɛʋ taa.
Pǝ wɛ ɩsɩɩ kafa kɛ ma suukaɣa-mɛ, pǝ taɣa mʋtʋ. Ɩ́ taa nyǝnta tɔɣɔʋ tɔ pǝ tɔɔ, na halǝna saŋa ɩ́ ta nyǝnta tɔɣɔʋ.
Mpi tɔ, ɩ́ tɔŋna antulinya ɩnɛ ɩ hʋwɛɛ kɛ tǝŋʋɣʋ kɛ́. Ɩsǝsɛɛmlɛ na yoou pǝ wɛʋ ḿpʋ́ɣʋ́ mǝ hɛkʋ tɔ, mpʋ ɩnɩ pɩɩ hʋ́lǝ́ɣɩ́ sɩ antulinya hʋwɛɛ kɛ ɩ́ tǝŋǝɣɩ? Pɩɩ hʋ́lǝ́ɣɩ́ tɔtɔ sɩ ɩ́ lakɩ kɛ́ ɩsɩɩ yǝlaa kɛ yem, pǝ taɣa Ɩsɔ sɛɛlaa?
Pǝ taɣa pʋlʋ, lɛlʋ tɔŋʋɣʋ sɩ Pɔɔlɩ tɔɔ kɛ́ ma wɛɛ, na ɩnɛ ɩ́lɛ́ sɩ Apɔlɔɔsɩ tɔɔ kɛ́ ma wɛɛ tɔ, pǝ taɣa ma ta nyɩ ɩsɔnaa kʋlapʋtʋ kɛ ɩ́ lakɩ mpʋ?
Aweɣe pa yaa Apɔlɔɔsɩ? Na aweɣe Pɔɔlɩ ye? Ta naalɛ tǝ kɛ́ Ɩsɔ tǝmlɛ nyǝ́ma mpa pa lapa-mɛ na ɩ́ tɛ Ɩsɔ na mǝ taa tɔɣɔ. Paa tá taa wei ɩ lapa na ɩ́ yoosi nti Tacaa tʋ-ɩ sɩ ɩ́ la tɔɣɔ.
Maɣalɛ tʋɣʋ sɔlʋ na Apɔlɔɔsɩ pǝlǝna lʋm kɛ kʋ tɔɔ. Ama Ɩsɔ lapǝna na kʋ tɛɛ.
Pǝ tɔɔ kɛ́ tʋɣʋ sɔlʋ na lʋm pǝllʋ pa ta kɛ pʋlʋ. Ama Ɩsɔ kɛlɛ tɔm tʋ, ɩnɩ ɩ lapǝna na tʋɣʋ tɛɛ.
Tʋɣʋ sɔlʋ na kʋ tɔɔ lʋm pǝllʋ pa teitei kɛ́. Ɩsɔ ká kɛɛsǝna paa wei ɩ tǝmlɛ na ɩ́ fɛlɩ-ɩ.
Pǝ taɣa pʋlʋ tɔɔ, tá tǝmlɛ taa tǝ kɛ́ tǝma taapalaa kɛ́, na Ɩsɔ kɛ́ tǝ lakɩ tǝmlɛ, na mǝ kɛna Ɩsɔ tǝmlɛ. Ɩ́ wɛɛ tɔtɔɣɔ ɩsɩɩ kutuluɣu ŋku Ɩsɔ ŋmaakɩ tɔ.
Ɩsɔ yelina na pǝ saa-m, na ma tɩɩ paasaa kɛ́ na má sɩɩ kite ɩsɩɩ ŋmalʋ kʋpaŋ sɩɩkʋɣʋ tɔ. Ama pǝnɛntɛ lɛlʋ tǝnǝɣǝna pǝ tɔɔ. Paa wei ɩ́ la laakalɩ na ɩ́ kena ɩsǝna ɩ tǝnǝɣɩ tɔ yoo.
Pǝ taɣa pʋlʋ tɔɔ, Yesu Kilisiti maɣamaɣa kɛna kite, na pǝ fɛɩ ɩsɩɩ yʋlʋ nɔɣɔlʋ pǝsǝɣɩ na ɩ́ tasa kʋfatɛ natǝlǝɣɩ sɩɩʋ.
Lɛlaa wɛɛ na wʋlanaa na nyǝɣǝlʋɣʋ kʋhʋlʋmʋɣʋ na liɣitee pɛɛ kɛ pa tǝnǝɣɩ pǝ tɔɔ. Ama lɛlaa ɩlɛ taasɩ na nyɩɩtʋ na kiisi kɛ pɛlɛ pa tǝnǝɣɩ.
Ama hʋʋlɛ wule pɩɩ kuli paa wei ɩ tǝmlɛ tɔɔ na pá ná tǝ cakǝlɛ. Kʋyakʋ kʋhʋʋnaʋ ŋkʋ kʋ wule tɔ kɔkɔ kɛ́. Kɔkɔ ká maɣasǝna paa wei ɩ tǝmlɛ sɩ ka naa mpi tǝ kɛnaa tɔ.
Ye wei ɩ tǝna kite tɔɔ kɛ́ tǝmlɛ nte kɔkɔ kaa nyaɣa tɔ, ɩ ká hiki ɩ kʋfɛlʋɣʋ.
Ama wei ɩ nyǝntɛ ɩ́ mʋwa, ɩ́lɛ́ ɩ kʋfɛlʋɣʋ lepa-ɩ kɛ́. Ama paa ya ɩ maɣamaɣa na pǝ́ maɣana ɩsɩɩ kɔkɔ mpee pɔɔŋ kɛ ɩ lɩɩnaa.
Ɩ́ nyɩ teu sɩ ɩ́ kɛ́ Ɩsɔ tǝcaɣalɛ, na Ɩsɔ Feesuɣu cakǝna mǝ taa.
Ye pǝ cǝpa wei na ɩ́ wakǝlɩ Ɩsɔ tǝcaɣalɛ, Ɩsɔ ká wakǝlɩ pʋntʋ. Pǝ taɣa pʋlʋ, Ɩsɔ tǝcaɣalɛ wɛ kɛ́ tǝnaŋŋ na mǝ kiŋ kɛ ɩ cakɩ.
Mǝ taa nɔɣɔlʋ ɩ́ taa puɣusi ɩ tɩ. Ye mǝ taa nɔɣɔlʋ hʋʋ sɩ antulinya ɩnɛ ɩ taa pʋntʋ ntɛ́ lǝmaɣasɛɛ tʋ ɩ́ pǝsɩ kʋmɛlɛŋ, ɩlɛna ɩ́ wɛɛna lǝmaɣasɛɛ kɛ tampana.
Pǝ taɣa pʋlʋ, Ɩsɔ ná nyǝnǝɣɩ antulinya ɩnɛ ɩ taa lǝmaɣasɛɛ kɛ kʋmɛlɛntʋ kɛ́. Pa ŋmaawa Ɩsɔ Tɔm taa kɛ́ mpʋ sɩ: Lǝmaɣasɛɛ nyǝ́ma lǝmaɣasɛɛ kɛ Ɩsɔ nyǝkǝna-wɛɣɛ katɔsɩ na ɩ́ kpaa-wɛ.
Pa tasa ŋmaaʋ tɔtɔ sɩ: Tacaa nyǝ́ma sɩ lǝmaɣasɛɛ nyǝ́ma hʋwɛɛ ta kɛ pʋlʋ.
Pǝ tɔɔ kɛ́ yʋlʋ kaa yɔɔlǝna yǝlaa lɛlaa. Pǝ taɣa pʋlʋ tɔɔ, mǝ tǝnna pǝ tǝna.
Paa Pɔɔlɩ, paa Apɔlɔɔsɩ, paa Piyɛɛ, paa antulinya, paa weesuɣu, paa sǝm paa saŋa nyǝm, paa cele nyǝm, mǝ tǝnna pǝ tǝna.
Ama Kilisiti tǝnna-mɛ, na Ɩsɔ tǝnna Kilisiti ɩ́lɛ́.
Pǝ tɔɔ ɩlɛ, ɩ́ nyǝnǝɣɩ-tʋɣʋ Kilisiti tǝmlɛ lataa mpa pa niŋ taa pǝ tʋ Ɩsɔ tampana nna a ŋmɛlaa tɔ.
Ye pa tʋ pʋlʋ lapʋ kɛ yʋlʋ niŋ taa, tampana kɛ ɩ ká tǝŋ na ɩ́ lakǝna-wɩ.
Ye ma kiŋ ɩlɛ, paa mɛ yaa yǝlaa ka caɣana sɩ pa pɛɛkǝɣɩ ma tɔm taa na pá na, pǝlɛ pǝ ta na má. Ma maɣamaɣa maa pɛɛkǝɣɩ ma kiŋ sɩ má ná sɩ ma tewa yaa ma ta te tɔ.
Tampana tɔɔ ɩsǝntɔ, ma maɣamaɣa ma kiŋ ma ta na taalɩ nɔɣɔlʋ se. Paa na mpʋ tǝlɛ tɩɩ hʋ́lǝ́ɣɩ́ sɩ ma tewa tǝkpataa se. Ama Tacaa ká pɛɛkǝna na ɩ́ ná sɩ ma tewa yaa ma ta te tɔ.
Pǝ tɔɔ ɩlɛ, ɩ́ taa hulina nɔɣɔlʋ tɔm tampana pɛɛkʋɣʋ na pǝ waatʋ ta tata. Ɩ́ yele na halɩ Tacaa kɔɔ. Ɩnɩ ɩ ka kulina mpi pǝ ŋmɛla sǝkpɛtʋɣʋ tɛɛ tɔ pǝ tɔɔ tǝyelele. Na ɩ ká kuli yǝlaa lotu taa hʋwɛɛ. Pǝlɛɣɛ Ɩsɔ ká sa paa wei ɩsɩɩ pǝ mʋna ɩ́ samɩ-ɩ tɔ.
Ma taapalaa, ma kpaɣa má na Apɔlɔɔsɩ tá tɔm na má kɛɛsǝna mpʋ sɩ ɩ́ cɛkǝna ɩtuule nte pa tukaa sɩ: Nti pa ŋmaawa tɔ, taa sɔɔsɩ tǝ tɔɔ. Pǝ tɔɔ kɛ́ mǝ taa nɔɣɔlʋ ɩ́ taa yɔɔlǝna lɛlʋ na ɩ́ footiɣi lɛlʋ.
Awe yelaa na ń hiki na ń kǝlɩ lɛlaa? Pǝ tǝna mpi n wɛna tɔ pǝ taɣa Ɩsɔ hana-ŋ? Ye pa ha-ŋ kʋhaʋ ɩlɛ pepe tɔɔ kɛ́ n hɔŋ nyá tɩ ɩsɩɩ nyá lʋpʋ tɔɔ kɛ́ n hikaa?
Pʋwɛ, ɩ tɛma hikuɣu kɛ pǝ tǝna mpi ɩ́ nyɩɩlǝɣɩ tɔ, ɩ́ tɛma piluɣu. Ɩ́ tɛma awulaa kɛ pǝsʋɣʋ kɛ́, na taa wɛ tá kʋnyɔntʋtʋ taa. Ye pɩɩ kɛ́ ɩsɩɩ ɩ́ kɛ́ awulaa tǝsiɣisiɣi kɔlɔ pɩɩ lapa-m leleŋ. Pǝ taɣa pʋlʋ tɔɔ, saa ɩnɩ tá na-mɛ tɩɩ kpɛnta kawulaɣa tɔɣɔʋ.
Pǝ caɣa ɩsɩɩ tillaa taɣa Ɩsɔ pǝsǝna waalɩ. Pǝ taɣa pʋlʋ, tǝ wɛ kɛ́ ɩsɩɩ yǝlaa mpa pa sɩɩwa sɩ paa kʋ patǝma taa tɔ. Tǝ kɛ́ mpa pa tǝna pa nyǝnǝɣɩ tǝcooo tɔ, paa ɩsɔtaa tillaa paa yǝlaa.
Ta pǝsa kʋmɛlɛmǝŋ, na mɩɩ kɛ́ lǝmaɣasɛɛ nyǝ́ma kɛ Kilisiti kʋlʋm ɩnɩ ɩ tɔɔ. Tá kɛ́ acamaa, na mɛɣɛ toŋtʋnaa. Pa tʋɣʋna-mɛ, ama yem kɛ́ pa nyǝnǝɣɩ tá.
Halǝna saŋa wʋlɛ tǝnɛ, nyɔɣɔsɩ na lʋkɔtʋ kʋɣǝna-tʋ, na tǝ fɛɩna pǝcɛkǝlɛ. Pa makɩ-tʋɣʋ na tǝ cɔɔkɩ yem, tǝ fɛɩna tapasopile.
Tá maɣamaɣa tá kookalɩ kɛ́ tǝ lakɩ na tǝ́ tɔkǝna. Pa tʋʋkɩ-tʋ, na taa sɛɛkɩ-wɛ. Pa tʋɣɩ-tʋɣʋ kʋnyɔŋ, tá sumaɣa sɩ pá tʋ-tʋ.
Pá kʋɣɩ ta nyɔɔŋ, tɩɩ lɛɛtǝɣɩ-wɛɣɛ pa ɩsaɣatʋ. Halǝna saŋa paa nyǝnǝɣɩ-tʋ sɩ tǝ kɛ́ pʋlʋpʋɣʋ antulinya ɩnɛ ɩ taa. Pa nyǝnǝɣɩ-tʋɣʋ ɩsɩɩ hute yaa pʋntʋ maɣamaɣa.
Pǝ taɣa ma caa sɩ má tʋ-mɛɣɛ fɛɛlɛ tɔɣɔ ma ŋmaawa na má kɛɛsɩ-mɛɣɛ mpʋ. Ama ma luɣu wɛɛ kɛ́ sɩ má sɛɣɛsɩ-mɛ ɩsɩɩ ma piya nsi ma luɣu wɛɛ tɔ.
Paa ɩ́ ká hiki sɛɣɛsǝlaa kɛ iyisi naanʋwa (10000) kɛ́ Kilisiti mpaaʋ tɔm taa mǝ caa kɛlɛ kʋlʋm. Maɣalɛ mǝ caa kɛ Kilisiti tǝŋʋɣʋ tɔm taa. Pǝ taɣa pʋlʋ, má kɔnna-mɛɣɛ Laapaalɩ Kʋpaŋ.
Pǝ tɔɔ kɛ́ ma heeliɣi-mɛ sɩ ɩ́ tǝŋ ma yaasi.
Na pǝ maɣamaɣa pǝ nyʋɣʋ tɔɔ kɛ́ ma kʋsa Timotee sɩ ɩ́ polo mǝ tɛ. Ɩnɩ ɩ kɛna ma pǝyalʋ wei ma sɔɔlaa tɔ. Tacaa tɔm taa ɩ kɛ́ yʋlʋ wei paa lana naani tɔɣɔ. Ɩ ká kɛɛsɩ-mɛɣɛ yaasi wei ma tɔkaa na má tɔŋna Kilisiti tɔm taa na má hʋ́lǝ́ɣɩ́ paa leɣe Yesu sɛɛlaa kpeka taa sɩ pá tǝŋ tɔ.
Mǝ taa lɛlaa hʋʋwa sɩ ma kaa kɔɔ, ɩlɛna pá sʋʋ kalampaanɩ lapʋ.
Ye Tacaa tisaa maa kɔɔ mǝ tɛɣɛ nɔɔnɔɔ. Waatʋ ɩnǝɣɩ maa ná sɩ kalampaanɩ nyǝ́ma mpɛ, nɔɣɔ taa tike kɛ pa lakɩ, yaa pa waasǝɣɩ kʋlɩ.
Pǝ taɣa pʋlʋ tɔɔ, Ɩsɔ Kawulaɣa tɔm ta kɛ nɔɣɔ taa tɔm tike. Ama sɩ ń pǝsɩ na ń lakɩ kɛ́.
Ɩ́ lǝsɩ mpi ɩ́ caa tɔ ɩlɛ. Ɩ́ caa sɩ má kɔnna kpátʋ́ɣʋ́, yaa ma kɔɔ tǝpammm na sɔɔlʋɣʋ?
Pa tɔŋna mǝ tɔm kɛ yɔɣɔtʋɣʋ kɛ teu kɛ́ sɩ mǝ kʋlapʋtʋ wɛ asilima kɛ sɔsɔm. Paa ma ta nyɩ ɩsɔnaa maɣamaɣa kiŋ pa kaa na asilima anɩ a taka. Pa yɔɣɔtaa sɩ mǝ taa nɔɣɔlʋ ná kpaɣa ɩ caa alʋ.
Paa na mpʋ mɩɩ tɔŋna mǝ tǝɣɩ sam pǝ tɩɩ fɛɩ. Pɩɩ nǝɣǝsǝna kɛ́ ɩsɩɩ kʋlapʋtʋ ntɩ tǝ́ wakǝlɩ mǝ laŋa kɛ sɔsɔm, na ɩ́ lǝsɩ mǝ hɛkʋ kɛ wei ɩnɩ ɩ lapa mpʋ tɔ.
Paa ma na-mɛ tǝ wɛ tǝma na pooluŋ tɔ, ma lǝsaɣa wɛ mǝ kiŋ kɛ tam kɛ́. Ye ma, na Tacaa Yesu toma taa ma tɛma apalʋ ɩnɩ ɩ tɔm kʋɣʋ kɛ́ ɩsɩɩ ye maa wɛ mǝ kiŋ maa lapa tɔ. Waatʋ wei ɩ́ ká koti na ma lǝsaɣa ká wɛɛ mǝ hɛkʋ tɔ, Tacaa toma ká wɛɛ tá tǝna tá hɛkʋ taa tǝna.
<range>
Ɩ́ kpaɣa apalʋ ɩnɩ na ɩ́ pɛtɩ Satanɩ niŋ taa na pǝ́ naasɩ-ɩ na ɩ ɩsɛ, ɩlɛna pǝ́ waasɩ-ɩ kʋyaŋku Tacaa Yesu Kilisiti ká kɔɔ tɔ.
Kʋkʋsʋm pǝciimaɣa kpaasǝɣǝna somtu tǝna tǝfʋʋ.
Ɩ́ lǝsɩ mǝ hɛkʋ taa kɛ́ mpi pǝ lapa-mɛɣɛ asaɣaa tɔ, ɩlɛna ɩ́ pǝsɩ kʋpama tǝkpataa. Waatʋ ɩnɩ ɩ́ ká nǝɣǝsǝna somtu kʋfatʋ nti tǝ taa kʋkʋsʋm fɛɩ tɔ. Mpʋ pǝ maɣamaɣa kɛ ɩ́ tɩɩ wɛɛ. Pǝ taɣa pʋlʋ tɔɔ, tǝ nika tá Tɛɛʋ acima tɔɣɔʋ kɛ́. Mpi tɔ pa tɛma tá Tɛɛʋ acima ɩwǝyaɣa kʋɣʋ tɔ se, ŋkɛɣɛlɛ Kilisiti.
Ye mpʋ ɩlɛ tǝ́ tɔɣɔ ta acima. Ye tǝ tɔkɩ-yɛ, tǝ́ taa tɔɣɔ-yɛ na potopoto wei ɩ taa kʋkʋsʋm kʋpǝm wɛɛ tɔ. Ɩsaɣatʋ na asilima pǝ lite ntɛ́. Ama tǝ́ tɔɣɔ tá acima na potopoto wei ɩ taa kʋkʋsʋm fɛɩ tɔ. Ɩnɩ ɩ kɛna potopoto kʋpaŋ na tampana nyǝŋ.
Takǝlaɣa ŋka maa ŋmaa-mɛ tɔ ka taa ma heela-mɛ sɩ mǝ na yǝlaa mpa pa lakɩ asilima tɔ ɩ́ taa kpɛntɩ.
Pǝ taɣa yǝlaa tǝnaɣa yem kɛ́ ma yɔɣɔtǝɣɩ. Mpi tɔ, antulinya taa cǝnɛ mǝ na asilima nyǝ́ma na nyɩɩllaa na ŋmɩɩlaa na tɩɩŋ laalaa ɩ́ sitina. Ye ɩ́ tɔma sɩ ɩ́ cɔlǝɣɩ-wɛ, pǝ wɛɛ sɩ ɩ́ ká lɩɩ antulinya ɩnɛ ɩ taa kɛlɛ.
Nti tɔɣɔlɛ sɩ ye yʋlʋ nyǝnǝɣɩ ɩ tǝɣɩ Ɩsɔ sɛɛlʋ pǝyele ɩ lakɩ asilima, na ɩ́ ta yele nyɩɩlʋɣʋ na tɩɩŋ laaʋ na yǝlaa tʋʋʋ na sʋlʋm nyɔɔʋ na ŋmɩɩlǝm, ɩ́ taa kpǝtǝna pʋntʋ. Mǝ na yʋlʋ ɩsɩɩ mpʋ ɩ́ taa tɔɣɔ tɔɣɔʋ maɣamaɣa.
Ye pǝ kaasa mpa pa ta kɛ Ɩsɔ sɛɛlaa tɔ, pǝ taɣa maa lana pɛlɛ pa tɔm. Ama Ɩsɔ ká hʋʋnana pɛlɛ. Mǝ na mpa ɩ́ kaa kpekǝle tɔ pǝ taɣa pa tɔm kɛ ɩ́ ka la? Pa ŋmaawa Ɩsɔ Tɔm taa sɩ: Yʋlʋ ɩ́ lakɩ ɩsaɣatʋ ɩ́ lǝsɩ-ɩ mǝ hɛkʋ.
<range>
Ye mǝ taa nɔɣɔlʋ na ɩ taapalʋ pa wɛna tɔm, pǝ mʋna pá yaa tǝmaɣa nɔnɔɣɔ kɛ ma ta nyɩ ɩsɔnaa kiŋ na Ɩsɔ yǝlaa wɛɛ?
Ɩ́ tá nyɩ sɩ Ɩsɔ yǝlaa ká hʋʋnana yǝlaa tǝnaɣa tɔm kɛ cele? Ye mɩɩ hʋʋnana yǝlaa kɛ tɔm kɛ cele, ɩlɛ pepe tɔɔ kɛ́ ɩ́ kaa pǝsɩ na ɩ́ hʋʋ wenti tǝ wɛ pǝciiu tɔ?
Ɩ́ tá nyɩ sɩ taa hʋʋnana ɩsɔtaa tillaa kɛ tɔm? Tǝ kaa kpisi ɩsɔtaa tillaa kɛ tɔm hʋʋnaʋ, kacaŋfana antulinya taa cǝnɛ nyǝntʋ na?
Tɔmnaa ɩsɩɩ mpʋ pǝ taka maɣana-mɛ, ɩlɛna ɩ́ mǝlɩ na ɩ́ kpaɣa-tɩ na ɩ́ pukina mpa pa ta kɛ Yesu sɛɛlaa kpekǝle pʋlʋ tɔ?
Ma yɔɣɔtǝɣɩ ḿpʋ́ɣʋ́ sɩ fɛɛlɛ ɩ́ kpa-mɛ. Ɩsɩɩ ɩ́ wɛʋ mpʋ tɔ lǝmaɣasɛɛ tʋ nɔɣɔlʋ ɩ fɛɩ mǝ taa kɛlɛ sɩ yǝlaa ɩ yoowa ɩ taɣanɩ-wɛ?
Pǝ nǝɣǝsǝna mǝ taa nɔɣɔlʋ ɩ́ wɛna ɩ tɔɣɔntǝlɛ na tɔm, pá yaa tǝmaɣa nɔnɔɔsɩ kɛ ma ta nyɩ ɩsɔnaa kiŋ na?
Ɩsɩɩ ɩ́ yaakʋɣʋ tǝmaɣa nɔnɔɔsɩ kɛ mpʋ tɔ pǝ hʋ́lǝ́ɣɩ́ kpakpaa kɛ́ sɩ ɩ kpisaa tǝkpataa. Pepe tɔɔ kɛ́ yʋlʋ ɩ́ lapa-mɛɣɛ nti ɩɩ haakɩ mǝ tǝɣɩ suulu? Paa pɩɩ nǝɣǝsǝna ɩ́ yaa-ɩ nɔnɔɣɔ? Pepe tɔɔ kɛ́ ɩɩ yeki sɩ ye pa ŋmɩɩlǝɣɩ-mɛ pa ŋmɩɩlɩ?
Pǝyele mǝ tɔŋna ɩsaɣatʋ lapʋ na ŋmɩɩlǝm kɛ mǝ taa mǝ tike.
Anɩ mǝ maɣamaɣa ɩ́ nyǝma teu sɩ ɩsaɣalataa kaa na Ɩsɔ Kawulaɣa. Ɩ́ taa puɣusi mǝ tɩ, asilima lataa, na tɩɩŋ laalaa, na wasaŋkalǝnaa, na apalaa mpa pa sʋʋkǝna tǝma tɔ,
na ŋmɩɩlaa, na nyɩɩllaa, na sʋlʋnyɔɔlaa, na tʋʋlaa, na ŋmɩɩlaa kpitikpitinaa, pa tǝnaɣa mpʋ pa taa nɔɣɔlʋ kaa keesi Ɩsɔ Kawulaɣa.
Anɩ mǝ taa lɛlaa ka wɛ ḿpʋ́ɣʋ́. Ama pa lǝsa-mɛɣɛ ɩsaɣatʋ taa na ɩ́ pǝsɩ kʋpama. Na pǝ́ faɣasa-mɛ na mǝ mpaa sɩ ɩ́ pǝsɩ Ɩsɔ nyǝ́ma. Tacaa Yesu Kilisiti toŋ taa, tá Ɩsɔ Feesuɣu yelaa na ɩ́ pǝsɩ kʋpama kɛ Ɩsɔ ɩsɛntaa.
Mǝ taa lɛlaa tɔŋ sɩ ye pa nɔka mpi pa la. Tampana mpaaʋ wɛɛ yaa, ɩlɛ pǝ taɣa pǝ tǝna pǝ taa kɛ́ ɩ́ ká waa. Ma pǝsǝɣɩ má yɔɣɔtɩ sɩ ma wɛna mpaa sɩ má la pǝ tǝna yaa. Ama ma kaa yele kɛ́ sɩ pʋlʋpʋ ɩ́ pǝsɩ-m pǝ yom.
Mɛ ɩ́ tɔŋ sɩ hiluɣu tɔɔ kɛ́ pǝ lǝsa kʋtɔɣɔʋ na kʋtɔɣɔʋ tɔɔ kɛ́ pǝ tʋ hiluɣu. Mm, pǝ wɛ mpʋ mɛɛ. Paa na mpʋ Ɩsɔ ká wakǝlɩ pǝ tɔm naalɛ ɩnɩ. Pǝ ta la yʋlʋ tɔnʋɣʋ kɛ asilima lapʋ tɔɔ, ama Tacaa tɔɔ kɛ́. Na tɔnʋɣʋ ŋkʋ kʋ tɔɔ kɛ́ Tacaa wɛɛ.
Na ɩsɩɩ Ɩsɔ feesuɣu Tacaa tɔ, ɩ ká tɛ na ɩ́ feesi taɣa mpʋ tɔtɔ na ɩ toma taa.
Anɩ ɩ́ nyǝmá sɩ mǝ tɔnǝŋ kɛ́ Kilisiti tɔnʋɣʋ hɔɣɔlǝŋ kɛ́. Ma wɛʋ ɩsǝntɔ tɔ pǝ nǝɣǝsǝna má kpaɣa Kilisiti tɔnʋɣʋ tɔɔ pʋlʋ na má kpǝtǝna apalaa tǝna alʋ na? Pǝlɛ pǝ kaa la paa pǝcɔ.
Yaa ɩ́ tá nyɩ sɩ yʋlʋ ɩ́ sʋʋna apalaa tǝna alʋ, ɩ́ na-ɩ pa kpɛnta tɔnʋɣʋ kʋlʋmʋɣʋ? Pa ŋmaawa Ɩsɔ Tɔm taa sɩ: Pa naalɛ pa pǝsa tɔnʋɣʋ kʋlʋmʋɣʋ kɛ́.
Ama wei na Tacaa pa kpɛntaa tɔ pa pǝsa kʋlʋm kɛ pa lǝmaɣasɛɛ taa kɛ́.
Ɩ́ taa kpǝtǝna asilima. Ɩsaɣatʋnaa mpa pǝ kaasaa na yʋlʋ lakɩ tɔ tɩɩ tokiɣina ɩ tɔnʋɣʋ. Ama yʋlʋ wei ɩ ha ɩ tǝɣɩ asilima lapʋ taa tɔ ɩ maɣamaɣa ɩ tɔnʋɣʋ kɛ ɩ lakɩ ɩsaɣatʋ.
Ɩ́ ta nyɩ sɩ mǝ tɔnǝŋ wɛ ɩsɩɩ Feesuɣu Naŋŋtʋ tǝcaɣalɛ yɛɛ? Feesuɣu Naŋŋtʋ wei Ɩsɔ ha-mɛ na ɩ́ wɛ mǝ taa tɔɣɔ ma tɔŋ. Ɩ́ tá tɩ mǝ tɩ se.
Ɩsɔ yapa-mɛɣɛ halǝna ɩ́ fɛlɩ. Mpʋ tɔ, ɩ́ lana mǝ tɔnǝŋ kɛ mpi pǝ hʋ́lǝ́ɣɩ́ Ɩsɔ teeli tɔ.
Pǝnɛntɛ tǝ́ paasǝna tɔm nti ɩ́ ka pɔɔsa-m mǝ takǝlaɣa taa tɔ ɩlɛ. Pǝ kǝla teu sɩ yʋlʋ ɩ́ taa kpaɣa alʋ yaa.
Ama asilima wena a tɔɔ sɔsɔm kɛ katatǝlaɣa tɔ a tɔɔ, pǝ nǝɣǝsǝna sɩ paa apalʋ wei ɩ́ wɛɛna ɩ alʋ, na paa alʋ wei ɩ́ wɛɛna ɩ paalʋ kɛ́ mpʋ tɔtɔ.
Apalʋ ɩ́ la ɩ alʋ kɛ ɩsǝna pǝ nǝɣǝsǝna apalʋ ká la ɩ alʋ tɔ, na alʋ náá la ɩ paalʋ kɛ́ ɩsǝna pǝ nǝɣǝsǝna alʋ ká la ɩ paalʋ tɔ.
Pǝ fɛɩ ɩsɩɩ alʋ ká lana ɩ tǝɣɩ ɩsǝna ɩ sɔɔlaa tɔ. Ɩ paalʋ tǝnna-ɩ, ɩ niŋ na ɩ nɔɔhɛɛ. Na mpʋ tɔtɔɣɔ na apalʋ, pǝ fɛɩ sɩ ɩ ká lana ɩ tǝɣɩ ɩsǝna ɩ sɔɔlaa tɔ, ɩ alʋ tǝnna-ɩ, ɩ niŋ na ɩ nɔɔhɛɛ.
Ɩ́ taa pɛ tǝma, ye pǝ taɣa ɩsɩɩ mǝ tǝna ɩ́ lapa nɔɣɔ kʋlʋmaɣa na ɩ́ tisi tǝma sɩ: Tǝ́ yele ḿpʋ́ɣʋ́ wɛɛ naalɛ na tǝ́ paasǝna Ɩsɔ sǝlǝmʋɣʋ. Ama pǝlɛ pǝ waalɩ, ɩ́ mǝlɩ na ɩ́ kpɛntɩ naŋ. Ye ɩ́ ta kpɛntɩ naŋ kɛ lɔŋ kɛ mpʋ ɩ́ ká kɔɔ na ɩ́ kpisi tɔnǝŋ na ɩ́ hoti Satanɩ maɣasǝŋ taa.
Nti ma yɔɣɔta ɩsǝntɔ tɔ pǝ taɣa kʋcaalʋɣʋ tɔm, ama ayɛɛnɛɛ kɛ́.
Tampana tɔɔ, ma nyɩɩlaa ɩsɩɩ paa yʋlʋ wei ɩ́ wɛɛ ɩsɩɩ ma wɛʋ ɩsǝntɔ tɔ. Ama paa wei na ɩ Ɩsɔ hatɛ kɛ́. Pǝ haa ɩnɛɣɛ pǝnɛɣɛ, na pǝ́ ha ɩnɛɣɛ pǝnɛ.
Tɔm nti tǝ wɛɛ sɩ má heeli atamɛɛ na alaa leelaa tɔɣɔlɛ sɩ, ye pa tɔka pa ɩtantʋ ɩsɩɩ ma tɔkʋɣʋ ma nyǝntʋ tɔ pɩɩ kǝlɩ-wɛɣɛ sɛɛʋ.
Ama ye ɩ́ kaa pǝsɩ tɔnǝŋ tɔkʋɣʋ, ɩlɛ apalaa náá kpaɣa alaa, na leelaa náá saa apalaa. Pǝ kǝla teu sɩ apalʋ ɩ́ kpaɣa alʋ, na alʋ náá saa, na mpi yʋlʋ ká caɣa na kɔtɔɩ kʋɣɩ-ɩ tɔ.
Nti ma heeliɣi mpa pa tɛma tǝmaɣa kpaɣaʋ tɔɣɔlɛ sɩ: Alʋ ɩ́ tɛma saaʋ pǝ fɛɩ sɩ ɩ́ kisi ɩ paalʋ. Tacaa tɩɩ yɔɣɔtǝna-tɩ.
Na ɩ́ kisa-ɩ kɔlɔ, ɩ́ caɣa mpʋ, ɩ́ taa saa kʋfalʋ. Ye ɩ ká mǝlɩ kʋpǝŋ ɩ́ mǝlɩ-ɩ. Apalʋ ná fɛɩna mpaaʋ sɩ ɩ́ tɔɣɔnɩ ɩ alʋ.
Mpa pǝ kaasaa tɔ, ma heeliɣi pɛlɛ sɩ, ye apalʋ ɩ́ kɛ́ Ɩsɔ sɛɛlʋ na ɩ alʋ kɛ́ ma ta nyɩ Ɩsɔ, pǝyele alʋ ɩnɩ ɩ luɣu wɛɛ sɩ ɩ́ na-ɩ pá caɣa, apalʋ ɩ́ taa tɔ sɩ ɩ kisiɣi-ɩ.
Mpʋ tɔtɔɣɔ alʋ ɩ́ kɛ́ Ɩsɔ sɛɛlʋ na ɩ paalʋ náá kɛ́ ma ta nyɩ Ɩsɔ, pǝyele apalʋ ɩnɩ ɩ luɣu wɛɛ sɩ ɩ́ na-ɩ pá caɣa, alʋ ɩ́ taa tɔ sɩ ɩ kisiɣi-ɩ. Ma maɣamaɣa ma yɔɣɔtǝna tǝlɛ, tǝ ta lɩɩna Tacaa kiŋ.
Ɩsɔ tá kisi apalʋ wei ɩ ta kɛ Ɩsɔ sɛɛlʋ tɔɣɔ ɩ́ na ɩ alʋ Ɩsɔ sɛɛlʋ pa caɣalɛ tɔɔ, pǝ́cɔ́ ɩ ta kisi alʋ wei ɩ ta kɛ Ɩsɔ sɛɛlʋ tɔɣɔ ɩ́ na ɩ paalʋ Ɩsɔ sɛɛlʋ pa caɣalɛ tɔɔ. Ye pǝ taɣa mpʋ pǝ tɔɔ pa piya ká wɛɛ ɩsɩɩ ma ta nyɩ ɩsɔnaa, pǝyele sɩ kɛ́ ɩsɔ nyǝnsɩ kɛ́.
Ama ye wei ɩ ta kɛ Ɩsɔ sɛɛlʋ tɔ ɩ́lɛ́ ɩ caana faɣaʋ, waatʋ ɩnɩ pa taa wei ɩ kɛ́ Ɩsɔ sɛɛlʋ tɔ ɩ wɛna mpaaʋ sɩ ɩ́ yele na pá faɣa. Pǝ taɣa pʋlʋ tɔɔ, Ɩsɔ yaa-mɛɣɛ sɩ ɩ́ caɣa tǝma kiŋ na leleŋ.
Alʋ Ɩsɔ sɛɛlʋ nyá n nana-we sɩ nyaa tɛna na ń ya nyá paalʋ nyʋɣʋ? Na apalʋ Ɩsɔ sɛɛlʋ nyá n nana-we sɩ nyaa tɛna na ń ya nyá alʋ nyʋɣʋ?
Ama nti tɔɣɔlɛ sɩ Tacaa ɩ́ ha-ŋ mpi náá tǝŋ pǝlɛ. Na ye Ɩsɔ yaa-ŋ ɩ mpaaʋ taa na ń wɛ ɩsǝna náá caɣa mpʋ. Sɛɣɛsʋɣʋ ŋku ma sɛɣɛsǝɣɩ Yesu sɛɛlaa kpeka tǝna sɩ á tǝŋ tɔɣɔlɛ.
Ye Ɩsɔ yaa wei kɛ́ ɩ mpaaʋ taa na ɩ́ tɛma pɛlʋɣʋ, pʋntʋ ɩ́ caɣa mpʋ, ɩ́ taa hʋʋ sɩ ɩ mǝlǝɣɩ ɩsɩɩ ɩ taa pɛlɩ. Na Ɩsɔ ɩ́ yaa wei kɛ́ ɩ mpaaʋ taa na ɩ́ tá pɛlɩ, pʋntʋ ɩ́ taa pɛɛkɩ sɩ ɩ pɛlǝɣɩ.
Paa n pɛlaa, paa n ta pɛlɩ, tǝlɛ tǝ wɛ yem kɛ́. Ama Ɩsɔ kʋheelitu tɔkʋɣʋ ntɛ́ sɔsɔɔntʋ.
Paa wei ɩ́ wɛɛ ɩsǝna ɩ ka wɛɛ na pǝ́cɔ́ Ɩsɔ yaakɩ-ɩ ɩ mpaaʋ taa tɔ.
Ye n ka kɛ́ yom kɛ́ na Ɩsɔ yaa-ŋ ɩ mpaaʋ taa, taa nǝɣǝsɩ sɩ n pǝsǝɣɩ kasaɣampu. Ama ye pǝ kɔma sɩ ń lɩɩ nyá yomle taa, ɩlɛ taa kisi.
Pǝ taɣa pʋlʋ tɔɔ, ye Tacaa yaa yom kɛ ɩ mpaaʋ taa, pʋntʋ pǝsa Tacaa kasaɣampu kɛ́. Ḿpʋ́ɣʋ́ pǝ wɛɛ tɔtɔ, ye Kilisiti ɩ́ yaa kasaɣampu, pʋntʋ pǝsa ɩ yom kɛ́.
Ɩsɔ yapa-mɛɣɛ halǝna ɩ́ fɛlɩ, ɩlɛ ɩ́ taa pǝsɩ mǝ tǝɣɩ yǝlaa yomaa.
Ma taapalaa, paa wei ɩ́ caɣa Ɩsɔ sɛɛʋ taa ɩsɩɩ ɩsǝna ɩ ka wɛɛ na pǝ́cɔ́ Ɩsɔ yaa-ɩ ɩ mpaaʋ taa tɔ.
Ye apalaa mpa pa ta kpaɣata alaa, na alaa mpa pa ta saata tɔ. Tacaa ta heeli-m pa tɔm sɩ pʋlʋ. Ama Tacaa pɛɛlɛɛ tɔɔ ma nǝɣǝsǝna yʋlʋ wei ɩ́ yɔɣɔta nti pá mʋ-tɩ tɔɣɔ. Pǝ tɔɔ kɛ́ ma heeliɣi-mɛɣɛ nti ma maɣamaɣa ma hʋʋkɩ tɔ.
Kaɣana wahalanaa panɛ pa tɔɔ ɩlɛ, ma hʋʋkɩ sɩ pǝ kǝla teu sɩ yʋlʋ ɩ́ caɣa mpʋ.
Ye n wɛna alʋ, taa lʋ sɩ n kisiɣi-ɩ, na ń tɩɩ fɛɩna taa pɛɛkɩ sɩ ń kpaɣa.
Paa na mpʋ, ye n tɩɩ kpaɣa alʋ, na ye pɛɛlɔ saana, ɩ ta la ɩsaɣatʋ tɔtɔ. Ama apalaa mpa pa kpakǝɣɩ alaa na alaa mpa pa saakɩ tɔ, paa ɩfemle nte pa naakɩ wahala kɛ́. Wahala ɩnǝɣɩ ma caa ma kɛɛlɩ mǝ nyɔɔŋ tɔɔ.
Ma taapalaa, nti ma yɔɣɔtǝɣɩ tɔɣɔlɛ sɩ wʋlɛ pɩɩwaɣa. Pǝ tɔɔ tɔ, pǝ kpaɣaʋ saŋa waalɩ tɔ, mpa pa wɛna alaa tɔ pá la ɩsɩɩ pa fɛɩna,
na mpa pɛlɛ pa wiliɣi tɔ pá la ɩsɩɩ pa fɛɩna laŋwakǝllɛ. Mpa pa yakɩ tɔ pǝ́ la-wɛ ɩsɩɩ pǝ taɣa mpɛ pa tǝnna pa kʋyapǝm mpɩ.
Mpa pa tɔkǝna antulinya ɩnɛ tɔ pá la ɩsɩɩ mpa paa tɔkǝna-ɩ tɔ. Pǝ taɣa pʋlʋ tɔɔ, wɛɛtʋ nti tǝ taa antulinya ɩnɛ ɩ wɛɛ tɔ ɩ kaa tasa taaŋʋɣʋ se.
Mpi ma nyɩɩlǝɣɩ tɔɣɔlɛ sɩ ɩ́ lɩɩ nǝɣǝsɛɛ tɔm taa tǝkpataa. Apalʋ wei ɩ ta kpaɣa alʋ tɔ Tacaa tǝmlɛ kɛ ɩ sɔkǝna nyʋɣʋ, na ɩ́ lʋkɩ sɩ Tacaa luɣu ɩ́ lapɩ-ɩ.
Ama wei ɩ kpaɣa alʋ tɔ atɛ cǝnɛ nyǝm kɛ ɩ sɔkǝna nyʋɣʋ, na ɩ́ lʋkɩ sɩ ɩ alʋ luɣu ɩ́ lapɩ-ɩ.
Mpʋ ɩnɩ pǝ tʋ-ɩ hɛkʋ kɛ́. Mpʋ tɔtɔɣɔ na alʋ yaa pɛɛlɔ wei ɩ ta saa tɔ. Tacaa tǝmlɛ kɛ pa sɔpǝna nyʋɣʋ. Pǝ taɣa pʋlʋ, pa caa kɛ́ sɩ Tacaa ɩ́ tɩ pa tɔnǝŋ na pa lǝsasɩ. Ama alʋ wei ɩ laalaa na ɩ́ saa tɔ atɛ cǝnɛ nyǝm kɛ ɩ sɔkǝna nyʋɣʋ, na ɩ́ pɛɛkǝɣɩ sɩ ɩ paalʋ luɣu ɩ́ lapɩ-ɩ.
Ma yɔɣɔtǝɣɩ ḿpʋ́ɣʋ́ sɩ pǝ́ sǝna-mɛ, pǝ taɣa ɩsɩɩ katɔka kɛ ma tʋɣɩ-mɛ. Ama ma caa kɛ́ sɩ má tusi-mɛɣɛ mpi pǝ wɛ teu tɔ pǝ taa na ɩ́ kpɛntǝna Tacaa kɛ teu na ɩ́ tɔ ɩsɩɩ pǝ mʋnaa tɔ.
Tɔʋ, pǝnɛntɛ tǝ́ paasǝna yʋlʋ wei ɩ luɣu fɛɩ sɩ ɩ pɛɛlɔ ɩ́ saa tɔ pǝ tɔm ɩlɛ. Ye ɩ kɔma na ɩ́ ná sɩ pǝ fɛɩ teu sɩ ɩ́ yele ɩ pɛɛlɔ na ɩ́ tɛɛ pǝ taa, ɩ́ la ɩsɩɩ ɩ luɣu wɛɛ tɔ. Ɩ́ yele-ɩ na ɩ́ saa, ɩ ta la ɩsaɣatʋ.
Ama ye ɩnɩ ɩ nɔkǝna na ɩ́ tɛma ɩ taa tǝkpataa sɩ ɩ pɛɛlɔ ɩ́ caɣa mpʋ, na pǝ tá kɛ́ nɔɣɔlʋ kisinana-ɩ kʋkisu, ɩnɩ ɩ tɔkǝna tɔnʋɣʋ na ɩ́ kisina ɩ luɣu kɛ mpʋ, ɩ pɛɛlɔ ɩnɩ ɩ́ ta saa pǝ wɛ teu.
Mpʋ tɔ, wei ɩ́ yelaa na ɩ pɛɛlɔ saa ɩ ta la taalɩ. Ama wei ɩ́ ta yele na ɩ́ saa pǝlɛ pǝ kǝla teu.
Alʋ paalʋ ɩ́ wɛna ɩ weesuɣu, ɩ alʋ ɩnɩ ɩ fɛɩna mpaaʋ sɩ ɩ́ kʋlɩ-ɩ. Ama ye ɩ paalʋ sǝpa, pǝ ha-ɩ mpaaʋ kɛ́, ɩ luɣu ɩ́ wɛ wei, ɩ saa. Ɩlɛ kʋlʋmtʋ kɛ́, pɩɩ wɛɛ Ɩsɔ sɛɛlʋ kɛ́.
Paa na mpʋ ma hʋʋ sɩ ye ɩ caɣaa ɩsɩɩ ɩ wɛɛ tɔ ɩ ká kǝlɩ leleŋ nɩɩʋ. Ma nyǝmá sɩ ma hʋwɛɛ anɛ a lɩɩna Feesuɣu Naŋŋtʋ kiŋ.
Pǝnɛntɛ tǝ́ paasǝna nantʋ kʋlalaatʋ tɔm ɩlɛ. Tǝ nyǝmá sɩ tá tǝna tǝ wɛna pǝ nyǝm mɛɛ. Na tǝ nyǝmá tǝ nyǝmá ɩnɩ ɩ yekina na yʋlʋ hɔŋ ɩ tɩ. Ama sɔɔlʋɣʋ ná lakɩ na tǝ́ nyɔɔ toŋ.
Ye nɔɣɔlʋ hʋʋ sɩ ɩ nyǝmá pʋlʋpʋ, ɩ ta cɛkǝnta-wɩ ɩsɩɩ pǝ wɛ tǝkpataa sɩ ɩ́ cɛkǝna-wɩ tɔ.
Wei ɩlɛ ɩ sɔɔlǝɣɩ Ɩsɔ, Ɩsɔ ná nyǝmá pʋntʋ tɔɔ kɛ́.
Nti ɩ́ ka pɔɔsaa tɔɣɔlɛ sɩ, ye pa laawa, yʋlʋ ká tɔɣɔ yaa ɩ kaa tɔɣɔ? Tǝ nyǝmá teu sɩ tɩɩŋ ná naa ɩsɛntɔɔ kɛ́ yem kɛ́. Ama Ɩsɔ tike koŋ wɛnna.
Ɩsɔtaa nyǝm paɣalɛ na atɛ nyǝm paɣalɛ kɛ yǝlaa yaa pa ɩsɔnaa. Paa yaa mpʋ sɩ ɩsɔnaa na mpa pa nyǝnǝɣɩ sɩ pa tɩ-wɛ tɔ pa wɛ paɣalɛ.
Ama tá kiŋ ɩlɛ, Ɩsɔ wɛ kʋlʋm tǝkoŋ kɛ́. Ɩnǝɣǝlɛ Tacaa wei ɩ lapa pǝ tǝna tɔ, na ɩ tɔɔ kɛ́ tǝ wɛna weesiŋ. Na Tacaa kɛlɛ kʋlʋm, ɩnǝɣǝlɛ Yesu Kilisiti wei ɩ yelaa na pǝ tǝna pǝ wɛɛ, na wei ɩ tɔɔ tǝ wɛna weesiŋ tɔ.
Ama yǝlaa tǝna ta nyɩ mpʋ. Lɛlaa wɛɛ na pǝ́ tɛɛna-wɛɣɛ tɩɩŋ tɔm taa, na ye halǝna saŋa pa tɔŋna nantʋ kʋlalaatʋ tɔɣɔʋ, pǝ wɛ ɩsɩɩ tɩɩŋ kɛ pa tǝŋǝɣɩ. Pa nyǝm wɛ tǝtantǝlaa, ɩlɛna pá mǝlǝɣɩ naʋ sɩ kʋtɔɣɔʋ ŋkʋ kʋ wakǝlǝɣɩ-wɛɣɛ.
Pǝ taɣa kʋtɔɣɔʋ yekina na tǝ́ kpǝtǝna Ɩsɔ kiŋ. Paa tǝ ta tɔɣɔ pǝ taɣa pǝ pasǝɣɩ-tʋɣʋ pʋlʋ, paa tǝ tɔɣaa pǝ taɣa pǝ sɔɔsǝɣɩ-tʋɣʋ pʋlʋ.
Paa na mpʋ mɛ mpa mpaaʋ wɛɛ faa sɩ ɩ́ lakɩ mpi ɩ́ lá tɔ, ɩ́ la laakalɩ, pǝ taa kɔɔ na ɩ́ hu Ɩsɔ sɛɛʋ taa acamaa.
Ye nɔɣɔlʋɣʋ yem nawa nyá wei sɩ n nyǝmá tɔ na ń caɣa tʋɣʋ tɛɛ na ń tɔŋna tɔɣɔʋ, ɩcam ɩnɩ ɩ laakalɩ kaa polo ɩsɩɩ ɩ́ tɔɣɔ nantʋ kʋlalaatʋ ntɩ?
Waatʋ ɩnɩ nyá nyǝm mpɩ pǝ lapa na nyá tɔɣɔntǝlɛ ɩcam wei ɩ tɔɔ Kilisiti sǝpa tɔ ɩ́ la yem kɛlɛ.
Ye ɩ́ pǝntǝɣǝna mǝ tɔɣɔntǝlɛnaa na ɩ́ kpɛsǝɣɩ pa laakalǝnaa mpa pa wɛ tǝtantǝlaa kɛ́ mpʋ tɔ, Kilisiti kɛ ɩ́ pǝntǝɣǝna.
Pǝ tɔɔ kɛ́ ye ma tɔkɩ mpi na pɩɩ hu ma tɔɣɔntǝlɛ, ma kaa tɔɣɔ. Paa pǝcɔ maɣamaɣa ma kaa tɩɩ tɔɣɔ nantʋ. Pǝ́ taa kɔɔ na má hu ma tɔɣɔntǝlɛ.
Ma fɛɩna mpaaʋ sɩ ye ma lakɩ mpi ma la? Ma ta kɛ tillu? Ma ta na Tacaa Yesu? Pǝ taɣa mǝ kɛna ma lapa Tacaa tǝmlɛ na pǝ́ lɩɩ mpi tɔ?
Ye lɛlaa ɩɩ nyǝnǝɣɩ-m tillu pǝ kpɛnna-mɛ? Mpi tɔ, ɩsɩɩ mǝ na Tacaa ɩ́ kpɛntʋɣʋ tɔ pǝ hʋ́lǝ́ɣɩ́ tǝkelekele kɛ́ sɩ ma kɛ́ tillu.
Ḿpʋ́ɣʋ́ ma cɔɔkɩ mpa pa kotiɣina-m paa timpi na pá tɔŋ sɩ ma ta kɛ pʋlʋ tɔ.
Ye pa fɛlǝɣɩ-m kʋtɔɣɔʋ na kʋnyɔnyɔɔm kɛ ma tǝmlɛ tɔɔ ma yʋwa?
Ye ma tǝŋsa alʋ Ɩsɔ sɛɛlʋ nɔɣɔlʋɣʋ ma waalɩ na tǝ́ cɔɔkɩ ɩsɩɩ tillaa lɛlaa na Tacaa newaa na Piyɛɛ pa lakʋɣʋ tɔ ma yʋwa?
Yaa ma na Paanapasɩ tá tike kɛ pǝ wɛɛ sɩ tǝ́ lana tá niŋ na tǝ́ tɔɣɔna tá nɔɣɔ?
Yóólú wei ɩ puki yoou na ɩ́ tɔɔkɩ ɩ tɩ? Na awe sɔɔkɩ lɛsɛŋ tʋɣʋ na ɩ́ kaa tɔɣɔ kʋ pee? Na awe tiikiɣi kalǝkʋ na ɩ́ kaa nyaasɩ naalǝm?
Nti ma tɔŋ tɔ, yǝlaa yɔɣɔtǝɣǝna-tǝɣɩ kʋyɔɣɔtʋ, kʋsǝsɩɩtʋ taa pǝ fɛɩ mpʋ?
Moisi kʋsǝsɩɩtʋ taa pa ŋmaawa sɩ: N kaa hɔkɔ naʋ wei n makǝna nyá mǝla tɔ ɩ nɔɣɔ. Naaŋ tɔɔ tike kɛ Ɩsɔ sɔɣɔmǝɣǝna?
Pǝ taɣa tá maɣamaɣa tá nyʋɣʋ tɔɔ kɛ́ ɩ yɔɣɔta mpʋ? Tá maɣamaɣa tá nyʋɣʋ tɔɔ tǝkpem kɛ́ pa ŋmaawa sɩ: Wei ɩ́ halǝɣɩ ɩ́ halǝna tɛɛlʋɣʋ, na wei ɩ́ kʋŋ ɩ́ kʋna tɛɛlʋɣʋ, sɩ ɩ ká hiki ɩ paa nyǝm.
Ye tǝ tuuwa Ɩsɔ nyǝm kɛ mǝ hɛkʋ na kaɣana tǝ́ hiki mpi pɩɩ waasɩ tá tɔnǝŋ tɔɣɔ mǝ kiŋ tǝ yʋwa?
Lɛlaa ta kisi mpaaʋ kɛ hikuɣu sɩ pá hikiɣi-wɩ, kacaŋfana tá na? Paa na mpʋ tá tá nyǝnna tǝna. Ama tǝ tɔɣa pǝ tǝna pǝ kʋnyɔŋ sɩ tǝ taa kɔɔ tǝ wakǝlɩ Kilisiti tɔɔ Laapaalɩ kʋpaŋ tǝmlɛ.
Anɩ ɩ́ nyǝmá teu sɩ mpa pa lakɩ tǝma kɛ Ɩsɔ tǝsɛɛlɛ taa tɔ Ɩsɔ tǝsɛɛlɛ calǝsǝɣǝna-wɛ. Na mpa pa lakɩ kɔtasɩ kɛ kɔtaɣa tǝlatɛ tɔɔ tɔ pa hikiɣi pa paa nyǝm kɛ kɔtasɩ nsɩ sɩ taa kɛ́.
Ḿpʋ́ɣʋ́ pǝ wɛɛ. Mpa pa kpaalǝɣɩ Laapaalɩ Kʋpaŋ tɔ Tacaa ha-wɛɣɛ nɔɣɔ sɩ pá tɔɣɔna kɔtasɩ nsǝɣɩ.
Ama má, ma ta la tǝnɛ ɩnɩ tǝ taa natǝlɩ, na ma ŋmaaʋ ɩsǝntɔ tɔ, pǝ taɣa sɩ ma pɔɔsǝɣɩ sɩ má hiki se. Sana sǝm na mpʋ ɩnɩ pǝ lapʋ. Nɔɣɔlʋ kaa wakǝlɩ mpi ma yɔɔlǝɣǝna mpʋ tɔ.
Pǝ taɣa ma tɩ sam tɔɔ kɛ́ ma kpaalǝɣɩ Laapaalɩ Kʋpaŋ se. Ama caalʋɣʋ na caalʋɣʋ kɛ́. Na ye pǝ cǝpa-m na má tá kpaalɩ Laapaalɩ Kʋpaŋ, maɣalɛ.
Ye ma maɣamaɣa maa tʋna ma tɩ sɩ má la tǝmlɛ tǝnɛ, má nɔkaa ma haakɩ nɔɣɔ kɛ́ na má taŋa kʋfɛlʋɣʋ. Ɩsɩɩ pa tʋ-m-tɛɣɛ kʋtʋɣʋ tɔ, pǝ wɛɛ sɩ má la-tɛɣɛ na má lɩɩ tǝsoo.
Ma kʋfɛlʋɣʋ ntɛ́ ŋku ɩlɛ? Nkʋɣʋlɛ sɩ má hʋlǝsɩ laŋlɛ na Laapaalɩ Kʋpaŋ kpaalʋɣʋ. Má kpaalǝɣɩ faalaa, má taa haa nɔɣɔ na má taŋaa ɩsɩɩ Laapaalɩ Kʋpaŋ kpaallʋ lakɩ tɔ.
Ma tɩ ma tǝɣɩ, ma ta kɛ yom. Paa na mpʋ ma lapa ma tǝɣɩ yǝlaa tǝna yom sɩ má hiki yǝlaa paɣalɛ kɛ sɔsɔm kɛ ɩsǝna pǝ wɛɛ tɔ.
Yuta nyǝ́ma taa, ma lakɩ kɛ́ ɩsɩɩ Yuta tʋ, ɩlɛna má hiki-wɛ. Paa na maa tǝŋǝɣɩ Moisi kʋsǝsɩɩtʋ tɔ, ye ma wɛ mpa pa tǝŋǝɣɩ Moisi kʋsǝsɩɩtʋ tɔ pa hɛkʋ, ma lakɩ kɛ́ ɩsɩɩ ma tǝŋǝɣɩ-tɩ ɩlɛna má hiki-wɛ.
Na mpʋ tɔtɔɣɔ ye ma wɛ mpa pa ta nyɩ Moisi kʋsǝsɩɩtʋ tɔm tɔ pa hɛkʋ, ma wɛ kɛ́ ɩsɩɩ pa wɛʋ tɔ, maa paasǝɣǝna kʋsǝsɩɩtʋ, ɩlɛna má hiki-wɛ. Pǝ taɣa ɩsɩɩ ma tɔŋ sɩ ma lɔ Ɩsɔ kʋsǝsɩɩtʋ se, Kilisiti kʋsǝsɩɩtʋ tǝna ma tǝŋǝɣɩ kɛ́.
Mpa pa wɛ ɩcantʋ kɛ Ɩsɔ sɛɛʋ taa tɔ, ma lapa pa hɛkʋ kɛ́ ɩsɩɩ ɩcam na pǝ́cɔ́ má hiki acamaa mpɛ. Ḿpʋ́ɣʋ́ ma lakɩ paa mpa pa hɛkʋ, ɩlɛna paa pǝ kǝlɩ we má ya pa taa lɛlaa.
Ma lakɩ pǝ tǝnaɣa ḿpʋ́ɣʋ́ Laapaalɩ Kʋpaŋ tɔɔ kɛ́, ɩlɛna ma maɣamaɣa maa waa pǝ taa.
Ntɔŋ ɩ́ nyǝmá sɩ pa tɔɔkʋɣʋ asewa tɛtɛ tɔ paɣalɛ seena, ama kʋlʋm tǝkoŋ tɔkǝna. Mɛ tɔtɔ ɩ́ kaasɩ mǝ tǝɣɩ mpʋ na sewa, na ɩ́ laalɩ na ɩ́ tɔɣɔ nɔɣɔ.
Lʋtaa na selaa pa tǝna pa lakʋɣʋ mpʋ tɔ, pa wɛna pa kʋkʋkiimnaa kɛ́ na ɩsǝlɛ kʋsɛɛmlɛ. Pa lakɩ ḿpʋ́ɣʋ́ sɩ pá hiki sam ntenuɣu ŋku kɩɩ taaŋǝɣɩ tɔ. Ama tá ɩlɛ, tá lakɩ kɛ́ sɩ tǝ́ hiki sam ntenuɣu ŋku kʋ wɛ tam tɔɔ tɔ.
Pǝ tɔɔ kɛ́ má tɔŋna sewa na má yaɣa ɩsǝlɛ kɛ timpi ɩnɩ tɔ. Ma wɛ kɛ́ ɩsɩɩ ŋkuma matʋ wei ɩɩ haɣalǝɣɩ yem tɔ.
Ama ma wʋsǝɣɩ ma tɔnʋɣʋ kɛ́ na má tɔkǝɣɩ ma tǝɣɩ teu sɩ pǝ́ taa kɔɔ na ma wei ma lapa lɛlaa kɛ waasʋ tɔ má kpisi na pá lɔ-m.
Ma taapalaa ma luɣu wɛɛ sɩ ɩ́ tɔɔsɩ mpi pǝ maɣana tá caanaa caanaa mpa na Moisi pa tɔma tɔ pa tɔm. Pa tǝna tǝpaɩ ɩsɔŋmʋntʋɣʋ kentina pa tɔɔ, na pa tǝna tǝpaɩ pa tɛsǝna sǝsǝncaasɩ teŋku.
Na ɩsɔŋmʋntʋɣʋ ŋkʋ kʋ tɛɛ kɛ́ teŋku taa kɛ́ pǝ sɔ pa tǝna tǝpaɩ kɛ́ Ɩsɔ lʋm kɛ pa mʋɣʋ Moisi na pá tǝŋǝɣɩ-ɩ tɔ pǝ tɔɔ.
Pa tǝna tǝpaɩ pa tɔɣɔna piti tɔɣɔnaɣa kʋlʋmaɣa ŋkɛ.
Na pa tǝna tǝpaɩ pa nyɔɔna piti kʋnyɔnyɔɔm kʋlʋmǝm mpi pǝ lɩɩna pɩɩʋ taa tɔ. Na pɩɩʋ ŋkʋ kʋ hʋ́lǝ́ɣɩ́ kɛ́ sɩ pá na Kilisiti pa tɔŋna.
Paa na mpʋ tɔ Ɩsɔ laŋlɛ ta hɛɛna pa taa paɣalɛ, mpʋ pǝ yelina na pá sɩ wʋlaɣa tɛtʋ taa.
Pǝnɛ ɩnɩ pǝ lapaɣa sɩ pǝ́ hʋ́lɩ́-tʋɣʋ lɔŋ na pǝ́ taa kɔɔ na tǝ́ nyɩɩlɩ ɩsaɣakʋnyɩɩlǝŋ ɩsɩɩ mpɛ ɩnɩ paa nyɩɩlʋɣʋ tɔ.
Na pǝ́ taa kɔɔ na ɩ́ kɛɛsɩ na ɩ́ sʋʋ tɩɩŋ laaʋ taa ɩsɩɩ pa taa lɛlaa ka lapʋ tɔ. Ɩsɔ tɔm taa pa ŋmaawa mpʋ sɩ: Yǝlaa caɣaa na pá tɔɣɔ na pá nyɔɔ, ɩlɛna pá nyǝkɩ na pá kʋlɩ sɩ pa paakɩ.
Na tǝ́ taa la wasaŋkalǝtʋ ɩsɩɩ pa taa lɛlaa ka paasǝnaʋ-tɩ na kʋyakʋ kʋlʋmʋɣʋ tike yʋlʋnyɔɔŋ iyisi hiu na tooso (23000) lɩɩ na pá sɩ tɔ.
Tǝ taa maɣasɩ Tacaa sɩ tǝ naa ɩ waalɩ. Ḿpʋ́ɣʋ́ pa taa lɛlaa ka lapa na pá sǝna tʋmaa.
Tǝ taa miiti, mpi tɔ, pa taa lɛlaa ka miitaɣa ḿpʋ́ɣʋ́ na wakǝllʋ kʋ-wɛ tɔ.
Pǝ tǝna mpi pǝ maɣana-wɛ tɔ pǝ hʋ́lǝ́ɣɩ́ lɛlaa kɛ lɔŋ kɛ́. Pa ŋmaa-tǝɣɩ sɩ pa kpaalǝɣɩ-tʋ yoo. Pǝ taɣa pʋlʋ, waatʋ wei ɩ taa tǝ wɛ ɩsǝntɔ tɔ tǝnaɣa waatʋ kɛ́.
Pǝ tɔɔ ɩlɛ ye wei ɩ hʋʋ sɩ ɩ sǝŋaa pʋntʋ ɩ́ la laakaalɩ, ɩ́ taa kɔɔ na ɩ́ hoti.
Maɣasʋɣʋ nakʋlɩ kʋ ta maɣana-mɛ na pǝ́ kǝlɩ ɩsɩɩ maɣasʋɣʋ makʋɣʋna yʋlʋ tɔ. Ɩsɔ tɔma sɩ ɩ lakɩ mpi tɔ ɩɩ yeki-wɩ. Pǝ tɔɔ kɛ́ ɩ kaa yele na maɣasʋɣʋ maɣana-mɛ na pǝ́ kǝlɩ-mɛ. Ama maɣasǝŋ ɩnɩ ɩ́ kɔma ɩ ká hʋ́lɩ́-mɛɣɛ ɩsǝna ɩ́ ká la na ɩ́ tʋlɩ na ɩ́ pǝsɩ-ɩ tɔ.
Pǝ tɔɔ ɩlɛ ma taapalaa kʋpama mɛ, ɩ́ la laakalɩ na tɩɩŋ tɔm.
Ma yɔɣɔtǝɣǝna-mɛ ɩsɩɩ yǝlaa laɣatʋnaa, ɩlɛ nti ma yɔɣɔtǝɣɩ tɔ ɩ́ hʋʋ mǝ maɣamaɣa na ɩ́ ná.
Ɩ́ nyǝnna tǝ tɔkʋɣʋ kɔpʋ na ɩ́ suna Ɩsɔ kʋpantʋ na tǝ sɛɛ-ɩ ɩ́ na tǝmlɛ kɛ pǝ tɔɔ tɔ na ɩ́ ná. Tǝ nyɔɔkʋɣʋ tɔ, pɩɩ kpɛntǝɣɩ-tʋɣʋ ḿpʋ́ɣʋ́ Kilisiti calǝm tɔɔ? Na potopoto wei tǝ fakɩ tɔ, tǝ tɔkʋɣʋ tɔ, pɩɩ kpɛntǝɣɩ-tʋɣʋ ḿpʋ́ɣʋ́ Kilisiti tɔnʋɣʋ tɔɔ?
Ɩsɩɩ potopoto wɛʋ kʋlʋm na taa wɛ kʋpiŋ na tǝ́ talǝɣɩ-ɩ tɔ tǝ kpɛnta kʋlʋm kɛ́. Mpi tɔ potopoto kʋlʋm kɛ tǝ tɔkɩ tɔ se.
Ɩ́ nyǝnna Ɩsɛɣɛlɩ yǝlaa na ɩ́ na. Mpa pa tɔkɩ mpi pa lapa kɔtaɣa tɔ pá na Ɩsɔ wei ɩ tike ɩ tǝ kɔtaɣa tǝlatɛ tɔ pa kpɛntaa kɛ́.
Ɩlɛ ɩsǝnaɣa pǝ wɛɛ ɩlɛ? Tʋɣʋ kʋlalaam kɛna pʋlʋ? Yaa tʋɣʋ maɣamaɣa kɛna pʋlʋ? Pʋlʋ fɛɩ paa pǝcɔ.
Ama pa laakʋɣʋ tɔ alɔɣaa tɔɔ kɛ́ pa laakɩ, pǝ taɣa Ɩsɔ. Na ma kisaa sɩ mǝ na alɔɣaa ɩ́ taa wɛɛ tǝma tɔm taa ɩlɛ.
Ɩ́ kaa pǝsɩ na ɩ́ nyɔɔ Tacaa kɔpʋ na ɩ́ tasa alɔɣaa nyǝŋ kɛ nyɔɔʋ. Na ɩ́ kaa pǝsɩ na ɩ́ caɣa Tacaa nyǝnaɣa tɛɛ na ɩ́ tasa alɔɣaa nyǝŋka tɛɛ kɛ́ caɣaʋ tɔtɔ.
Yaa tǝ caa tǝ sʋsɩ Tacaa kɛ ɩsǝsɛɛmlɛ taa? Tá kǝlǝna-ɩ toma yaa ɩsǝna?
Mǝ taa lɛlaa tɔŋ sɩ mpaaʋ wɛɛ sɩ tǝ́ nɔka mpi tǝ lá. Tampana, mpaaʋ wɛɛ yaa. Ama pǝ tǝna pǝ fɛɩna kawaaɣa kɛ́. Mpaaʋ wɛɛ sɩ tǝ́ nɔka mpi tǝ la. Ama pǝ taɣa pǝ tǝna pǝ lapʋ sɔɔsǝɣǝna pʋlʋpʋɣʋ Ɩsɔ sɛɛʋ taa.
Nɔɣɔlʋ ɩ́ taa pɛɛkɩ ɩ maɣamaɣa ɩ nyʋɣʋ nyǝntʋ tike. Ama paa wei ɩ́ pɛɛkǝɣɩ ɩ tɔɣɔntǝlɛnaa nyǝntʋ tɔtɔ.
Nantʋ tǝna nti pa pɛɛtǝɣɩ kʋyakʋ taa tɔ ɩ́ tɔɣɔ, ɩ́ taa kpeɣe mpi mǝ taa ɩ́ wɛna sika tɔ.
Pǝ taɣa pʋlʋ, pa ŋmaawa Ɩsɔ Tɔm taa sɩ: Tacaa tǝnna tɛtʋ na pǝ tǝna mpi pǝ wɛ tǝ taa tɔ.
Ye ma ta nyɩ Ɩsɔ yaa-ŋ tɔɣɔʋ na nyá luɣu wɛɛ sɩ n puki, ń polaa, tɔɣɔ pǝ tǝna mpi ɩ ká saa-ŋ tɔ, taa kpeɣe mpi nyá laakalɩ taa n wɛna sika tɔ.
Ama ye nɔɣɔlʋ heela-ŋ sɩ tǝnɛ ɩnɩ pa laawaɣa, ɩlɛ taa tɔɣɔ, kɛ wei ɩ cǝpa-ŋ ḿpʋ́ɣʋ́ sǝkpalʋɣʋ tɔ ɩ́lɛ́ ɩ tɔɔ, na nyá laakalɩ ta caɣa ɩ tǝcaɣalɛ tɔ pǝ tɔɔ.
Pǝ taɣa nyá laakalɩ kɛ ma yɔɣɔtǝɣɩ cǝnɛ. Ama wei ɩnɩ ɩ heela-ŋ tɔ ɩ nyǝŋ tɔɔ kɛ́. Ɩlɛ pepe nyʋɣʋ tɔɔ kɛ́ lɛlʋ laakalɩ tɔm ká pɛlɩ ma niŋ kɛ mpʋ?
Ye ma sɛɛkɩ Ɩsɔ kɛ́ ɩ́ na tǝmlɛ na pǝ́cɔ́ má tɔkɩ, pepe tɔɔ kɛ́ paa tʋʋ-m timpi ma tɔkǝna sɛɛtʋ tɔ?
Pǝ wɛɛ sɩ paa ɩ́ tɔkɩ, paa ɩ́ nyɔɔkɩ, paa ɩ́ lakɩ mpi, ɩ́ la na Ɩsɔ hiki teeli kɛ pǝ tǝna pǝ taa.
Ɩ́ taa hu nɔɣɔlʋ, paa Yuta nyǝ́ma, paa mpa pa ta kɛ Yuta nyǝ́ma tɔ, paa Yesu sɛɛlaa.
Ɩ́ la ɩsɩɩ ma lakʋɣʋ tɔ. Ma lʋkɩ kɛ́ sɩ pǝ tǝna mpi ma lakɩ tɔ pǝ́ la yǝlaa tǝnaɣa leleŋ. Pǝ taɣa ma maɣamaɣa ma nyʋɣʋ nyǝntʋ kɛ ma pɛɛkǝɣɩ. Ama yǝlaa tǝna nyǝntʋ kɛ́ sɩ pǝ́ ya pa nyɔɔŋ.
Ɩ́ kɛɛsǝɣǝna-m ɩsɩɩ má kɛɛsǝna Kilisiti tɔ.
Ɩ́ tɔɔsa ma tɔm kɛ pǝ tǝna pǝ taa na ɩ́ tɔka kʋlapʋtʋnaa kɛ teitei ɩsɩɩ ma kɛɛsʋɣʋ-mɛ tɔ ma sama-mɛ.
Ama ma caa kɛ́ sɩ ɩ́ nyɩ sɩ Kilisiti kɛlɛ paa apalʋ wei ɩ sɔsɔ, na apalʋ ntɛ́ alʋ sɔsɔ, na Ɩsɔ kɛlɛ Kilisiti ɩ́lɛ́ ɩ sɔsɔ.
Ye apalʋ ɩ́ sǝlǝmǝɣɩ yaa ɩ kpaalǝɣɩ Ɩsɔ kʋheelitu kɛ Ɩsɔ tǝsɛɛlɛ na ɩ́ tá kuli ɩ nyʋɣʋ tɔɔ, Kilisiti kɛ ɩ kpɛɛnaa.
Na ye alʋ ɩ́ sǝlǝmǝɣɩ yaa ɩ kpaalǝɣɩ Ɩsɔ kʋheelitu na ɩ́ tá te saalaɣa, ɩ paalʋ kɛ́ ɩ kpɛɛnaa, na pǝ pǝsa ɩsɩɩ pa loola-ɩ kɛ́.
Na ye alʋ kaa te saalaɣa ɩlɛ pá kɔ́ ɩ nyɔɔsɩ. Ama ye pǝ wɛ-ɩ fɛɛlɛ sɩ pá kɔ-ɩ yaa pá looli-ɩ, ɩlɛ ɩ́ te saalaɣa.
Apalʋ kaa pa ɩ nyʋɣʋ tɔɔ kɛ́ pʋlʋ, mpi tɔ, ɩ kɛ́ Ɩsɔ lɛɛsʋɣʋ na ɩ kiŋ kɛ Ɩsɔ teu naakɩ. Ama alʋ kiŋ kɛ apalʋ teu ná naakɩ.
Pǝ taɣa alʋ kɛ pa cosaa na pá ŋmana apalʋ. Ama apalʋ kɛ pa cosaa na pá ŋmana alʋ.
Na pǝ taɣa alʋ tɔɔ kɛ́ pa ŋma apalʋ. Ama apalʋ tɔɔ kɛ́ pa ŋma alʋ.
Pǝ tɔɔ kɛ́ ɩsɔtaa tillaa tɔɔ, alʋ ká wɛɛna ɩ nyʋɣʋ tɔɔ kɛ́ mpi pǝ hʋ́lǝ́ɣɩ́ sɩ ɩ ta tɩ ɩ tɩ, ama apalʋ tǝnna-ɩ tɔ.
Paa na mpʋ tɔ, Tacaa tɔm taa alʋ fɛɩ ɩ tɩ tɔɔ tike, na apalʋ kɛ ɩ́lɛ́ ɩ tɩ tɔɔ tike, pa tǝna pa tɩ pa tǝmaɣa.
Pǝ taɣa pʋlʋ tɔɔ, apalʋ kɛ pa cosaa na pá ŋmana alʋ, na mpʋ tɔtɔɣɔ alʋ na lʋla apalʋ, na pǝ tǝnaɣa mpʋ Ɩsɔ kiŋ kɛ pǝ lɩɩnaa.
Mǝ maɣamaɣa ɩ́ maɣasɩ-tǝɣɩ mǝ taa na ɩ́ ná, sɩ waatʋ wei alʋ puki Ɩsɔ sɛɛʋ na ɩ́ sǝlǝmǝɣɩ tɔ, ɩ caɣa nyʋɣʋ kpɛtɛ na?
Antulinya taa cǝnɛ maɣamaɣa se, ye apalʋ yɛlǝɣǝna nyɔɔsɩ kʋtaɣalasɩ, fɛɛlɛ sɔsɔɔlɛ kɛ́.
Ama ye alʋ nyɔɔsɩ taɣalǝna mpʋ, ɩsantɛ sɔsɔɔlɛ ntɛ́. Tampana yaa pǝ ha paa alʋ wei kɛ́ nyɔɔsɩ kʋtaɣalasɩ kɛ́ sɩ sɩ takǝɣɩ-ɩ ɩsɩɩ tɛkɛntɛ.
Ama ye nɔɣɔlʋ tasǝɣɩ tǝnɛ ɩnǝɣɩ kpɛɛsǝnaʋ pʋntʋ ɩ́ nyɩ sɩ, paa ta, paa Ɩsɔ sɛɛlaa kpeka, tǝ fɛɩna lakasɩ nasǝlɩ tɔtɔɣɔ tá Ɩsɔ sɛɛʋ wule na pǝ́ tá kɛna sǝnɛ.
Tɔʋ, nti ma nawa na ma caa ma yɔɣɔtɩ-tɩ tɔ, pǝ ta mʋna má sa-mɛɣɛ paa pǝcɔ se. Pǝ taɣa pʋlʋ, mǝ kotuŋ wei ɩ́ kotiɣi tɔ, ye pǝ taɣa ɩsaɣatʋ, ɩɩ sɔɔsǝɣɩ-mɛɣɛ kʋpantʋ natǝlɩ.
Kancaalaɣa nyǝntʋ ɩlɛ, pa heela-m kɛ́ sɩ ɩ́ kotiɣi tɔ, mǝ kotuɣu faɣa kpeka kpeka kɛ́, na ɩɩ caa tǝma. Ɩlɛ ma tisa-tǝɣɩ ɩsɩɩ ma ta tisi.
Ye faɣasʋɣʋ ɩ́ wɛ mǝ hɛkʋ taa kɔlɔ, kʋ́ wɛɛ na pǝ́cɔ́ pá nyɩ mǝ taa mpa pa kɛ́ kʋpama na tampana tɔ.
Ɩ́ kotuɣu tɔ, pǝ taɣa Tacaa tɔɣɔnaɣa kɛ ɩ́ tɔkɩ.
Pǝ wɛ ḿpʋ́ɣʋ́ kʋpam mɛɛ, ɩ́ cakʋɣʋ nyanaɣa tɛɛ tǝkpem tɔ paa wei ɩ huliɣina ɩ maɣamaɣa ɩ tɔɣɔnaɣa kɛ́. Nyɔɣɔsɩ ná tɔŋna lɛlaa kɛ kʋɣʋ na sʋlʋm náá kʋɣɩ lɛlaa.
Ɩ́ ká tɔkɩ na ɩ́ nyɔɔkɩ mǝ tɛɛsɩ nsi sɩ taa tɔɣɔ ɩ́ fɛɩna yaa we? Yaa Ɩsɔ sɛɛlaa kpekǝle kɛ ɩ́ nyǝnǝɣɩ yem? Na mpa pɛlɛ pa fɛɩna pʋlʋ tɔɣɔlɛ ɩ́ caa fɛɛlɛ tʋɣʋ na? Yaa ɩ́ caa má heeli-mɛ suwe? Pǝ nǝɣǝsǝna ma sa-mɛ? Paa pǝcɔ ma kaa sa-mɛ se.
Pǝ taɣa pʋlʋ tɔɔ, tɔmnaa mpa Tacaa tasa-m na má caa ma heeli-mɛ tɔɣɔlɛ sɩ, ahoo nna a taa pa yelaa na pá kpa Tacaa Yesu ɩnɩ tɔɣɔ ɩ kpaɣa potopoto.
Ɩ sɛɛ Ɩsɔ kɛ́ ɩ́ na tǝmlɛ na ɩ́ tɛ ɩlɛna ɩ́ faɣa-ɩ na ɩ́ tɔ sɩ: Ɩnɛ ɩ kɛna ma tɔnʋɣʋ ŋku pǝ ha mǝ tɔɔ tɔ, ḿpʋ́ɣʋ́ ɩ́ ká lakɩ na ɩ́ tɔɔsǝɣɩ ma tɔɔ.
Pa tɛma tɔɣɔʋ kɛ mpʋ ɩlɛna ɩ́ kpaɣa kɔpʋ na ɩ́ tɔ sɩ: Kɔpʋ ɩnɛ ɩ kɛna Ɩsɔ nɔɣɔ pɛɛlʋɣʋ kʋfam yoo, na ma calǝm hʋlǝna pǝ tampana. Paa waatʋ wei kɛ́ ɩ́ nyɔɔkɩ ɩ nyɔɔkɩ mpʋ na ɩ́ tɔɔsǝɣǝna ma tɔɔ yoo.
Kʋpam ye ɩ́ wɛɛ na ɩ́ tɔkɩ potopoto ɩnɛ na ɩ́ nyɔɔkɩ kɔpʋ ɩnɛɣɛ mpʋ, ɩ́ heeliɣi Tacaa sǝm tɔm, halǝna ɩ́lɛ́ ɩ kɔɔ ɩ́ mǝlɩ.
Pǝ tɔɔ kɛ́ ye nɔɣɔlʋ wɛɛ na ɩ́ tɔkɩ Tacaa potopoto na ɩ́ nyɔɔkɩ ɩ kɔpʋ pǝyele ɩ ta nǝɣǝsǝna sɩ ɩ́ tɔɣɔ na ɩ́ nyɔɔ pʋntʋ ɩ́ nyɩ sɩ Tacaa tɔnʋɣʋ na ɩ calǝm pǝ tɔm wɛ ɩ nyʋɣʋ taa kɛ́.
Pǝ wɛɛ sɩ paa wei ɩ́ pɔɔsɩ ɩ tǝɣɩ ɩ maɣamaɣa na ɩ́ ná na pǝ́cɔ́ ɩ́ tɔɣɔ potopoto ɩnɛ na ɩ nyɔɔ kɔpʋ ɩnɛ.
Pǝ taɣa pʋlʋ tɔɔ, ye wei ɩ tɔkɩ potopoto na ɩ́ nyɔɔkɩ kɔpʋ kɛ yem tɔɔ na ɩ́ tá cɛkǝna sɩ pǝ kɛ́ Tacaa tɔnʋɣʋ, ɩ kɔŋna ɩ maɣamaɣa ɩ nyʋɣʋ taa kɛ́ tɔm kɛ ɩ tɔɣɔʋ na ɩ nyɔɔʋ mpɩ pǝ taa kɛ́.
Ɩsǝntɔ ɩnɩ ɩ maɣamaɣa ɩ lapʋ tɔɔ kɛ́ mǝ taa paɣalɛ kɛ́ kʋtɔntʋnaa na acamaa na yǝlaa kʋpiŋ sǝpa.
Ye ta maɣamaɣa tǝ pɔɔsǝɣǝna tá tǝɣɩ tɔmnaa na pǝ́cɔ́ ɩlɛ, tǝ kpɛɛ tá tǝɣɩ tɔm nti Ɩsɔ ká hʋʋna-tʋ tɔ tǝ taa kɛ́.
Ama Tacaa ɩlɛ ɩ hʋʋkǝna-tʋɣʋ na ɩ́ hɔŋ tá ŋkpaŋŋ kɛ sɩ pǝ́ taa kɔɔ na pǝ́ kaa tá na antulinya kɛ kpatǝtɛ kʋlʋmtǝlɛ.
Pǝ tɔɔ ɩlɛ ma taapalaa waatʋ wei ɩ́ kotiɣi sɩ ɩ́ tɔkɩ Tacaa tɔɣɔnaɣa tɔ ɩ́ taŋ tǝma.
Ye nyɔɣɔsɩ ɩ́ pɩɩ wei pʋntʋ ɩ́ tɔɣɔ ɩ tǝyaɣa, na pǝ́ taa kɔɔ na mǝ kotuŋ tɔɔ Ɩsɔ kɔɔ ɩ́ nana-mɛɣɛ natǝlǝɣɩ lapʋ. Nti nti pǝ kaasaa tɔ má kɔma na má kɔɔ ɩlɛ ma tɛɛsɩ tǝlɛɣɛ taɣanʋɣʋ.
Pǝnɛntɛ tǝ́ paasǝna mpi mpi Ɩsɔ Feesuɣu Naŋŋtʋ yeki na pǝ́ saa yǝlaa tɔ pǝ tɔm ɩlɛ. Ma taapalaa ma caa kɛ́ sɩ mpi mpi pǝ saakʋɣʋ yǝlaa tɔ ɩ́ nyɩ tampana nna a tɔɔ pǝ saa mpʋ tɔ.
Ɩ́ nyǝmá teu sɩ ɩ́ ka kɛʋ ma ta nyɩ ɩsɔnaa tɔ tɩɩŋ wei ɩɩ yɔɣɔtǝɣɩ natǝlɩ tɔ ɩ tɔm taa kɛ́ pǝ hana mǝ ɩsɛ na cʋɣʋlʋɣʋ fɛɩ.
Pǝ tɔɔ maɣamaɣa kɛ ma caa sɩ ɩ́ nyɩ na ɩ́ tɛ mǝ taa sɩ yʋlʋ nɔɣɔlʋ ɩ fɛɩ wei Ɩsɔ Feesuɣu tiikiɣi na pʋntʋ lɩɩna pǝ waalɩ na ɩ́ tɔ sɩ Yesu kɛ́ mpusi tɔ. Na ye Feesuɣu Naŋŋtʋ ɩɩ tiikiɣi wei pʋntʋ kaa pǝsɩ na ɩ́ tʋlǝɣɩ na ɩ́ yeki sɩ Yesu kɛlɛ Tacaa.
Mpi mpi pǝ saakɩ yǝlaa kɛ Ɩsɔ mpaaʋ taa tɔ pǝ wɛ ŋka ŋka kɛ́. Ama Ɩsɔ Feesuɣu kʋlʋmʋɣʋ ŋkʋ kʋ yekina na pǝ́ saakɩ yǝlaa.
Tǝma lapʋ wɛ fakasɩ fakasɩ. Ama Tacaa kʋlʋm ɩnɩ ɩ tǝma kɛ pa lakɩ.
Kʋlapǝm wɛ ŋka ŋka, ɩlɛ Ɩsɔ kʋlʋm ɩnɩ ɩ tʋɣʋna pa tǝnaɣa kʋlapǝmnaa mpɛ pa tǝna.
Ɩsɔ Feesuɣu hʋ́lǝ́ɣɩ́ paa wei ɩ kiŋ kɛ́ sɩ kʋ wɛɛ na kʋ yeki na pʋlʋ lapʋ saa pʋntʋ ɩlɛna pa tǝna pá hiki kʋpantʋ kɛ pǝ taa.
Ɩsɔ Feesuɣu haa nɔɣɔlʋ ɩlɛɣɛ lǝmaɣasɛɛ tɔm yɔɣɔtaɣa. Na Feesuɣu kʋlʋmʋɣʋ ŋkʋ kʋ ha nɔɣɔlʋ ɩlɛ tɔtɔ sɩ ɩ́ yɔɣɔtǝɣǝna nyǝm.
Ɩsɔ Feesuɣu kʋlʋmʋɣʋ kʋnɛ kʋ yekina na nɔɣɔlʋ náá tisiɣi Ɩsɔ tɔɔ kɛ́ yuŋ kɛ teu. Na kʋ́ haa nɔɣɔlʋ ɩlɛɣɛ kʋtɔntʋnaa waasʋɣʋ pǝsʋɣʋ.
Ɩsɔ Feesuɣu yeki na nɔɣɔlʋ náá lakɩ piti tǝma, na kʋ tʋɣʋ nɔɣɔlʋ ɩlɛ sɩ ɩ́ kpaalǝɣɩ Ɩsɔ kʋheelitu, na kʋ yeki na nɔɣɔlʋ náá nyǝŋ na ɩ́ faɣasǝɣɩ alɔɣaa nyǝntʋ na Ɩsɔ Feesuɣu nyǝntʋ. Kʋ yeki na nɔɣɔlʋ ɩ́lɛ́ ɩ́ yɔɣɔtǝɣǝna tɔmnaa mpa nɔɣɔlʋ ɩɩ nɩɩkɩ tɔ, na kʋ yeki na nɔɣɔlʋ náá cɛkǝɣǝna-tɩ na ɩ́ tɛlǝsǝɣɩ.
Ɩsɔ Feesuɣu kʋlʋmʋɣʋ kʋnɛ kʋ taa kʋ tike kʋ lakǝna pǝ tǝnaɣa mpʋ. Kʋ yeki na paa mpi mpi pǝ lapʋ saa paa wei kɛ́ ŋka ŋka ɩsɩɩ kʋ nɔkaa tɔɣɔ.
Tampana tɔɔ Kilisiti wɛɛ kɛ́ ɩsɩɩ yʋlʋ tɔnʋɣʋ pilimile wɛʋ na kʋ́ wɛna nɔɔhɛɛ na niŋ na ŋkpaŋŋ na ɩsɛ na pǝ tǝnaɣa mpʋ tɔ. Tɔnʋɣʋ wɛʋ tɔ paa kʋ tɔɔ kʋ wɛna ḿpʋ́ɣʋ́ waanɩ waanɩ tɔ pǝ tǝna pǝ kpɛnta kʋlʋm kɛ́ sɩ tɔnʋɣʋ.
Mpʋ tɔtɔɣɔ na ta tǝna, paa tǝ kɛ́ Yuta nyǝ́ma yaa tǝ ta kɛ Yuta nyǝ́ma, paa tǝ kɛ́ yomaa yaa kasaɣampiya, Ɩsɔ Feesuɣu kʋlʋmʋɣʋ ŋkʋɣʋ pa sɔna-tʋɣʋ Ɩsɔ lʋm sɩ tǝ́ kpɛntɩ ɩsɩɩ yʋlʋ tɔnʋɣʋ pilimile wɛʋ tɔ, na Ɩsɔ Feesuɣu kʋlʋmʋɣʋ ŋkʋ kʋ lʋm kɛ tǝ nyɔɔkɩ teu kɛ tá tǝna.
Yʋlʋ tɔntʋɣʋ pilimile wɛʋ tɔ pǝ taɣa nɔɔhɛɛ tike yaa niŋ yaa ŋkpaŋŋ yaa ɩsɛ tike wɛnna. Ama pǝ tǝnaɣa mpʋ pǝ wɛnna kʋ tɔɔ.
Nɔɔhǝlɛ ka pǝsɩ na tǝ́ tɔ sɩ: Ma ta kɛ niŋ tɔ, ma ta kɛ tɔnʋɣʋ? Paa tɩɩ yɔɣɔta mpʋ pɩɩ lǝsɩ-tɛɣɛ tɔnʋɣʋ tɔɔ?
Nkpaŋʋɣʋ ká pǝsɩ na kʋ́ tɔ sɩ: Ma ta kɛ ɩsǝlɛ tɔ ma ta kɛ tɔnʋɣʋ? Paa kʋ tɩɩ yɔɣɔta mpʋ pɩɩ lǝsɩ-kʋɣʋ tɔnʋɣʋ tɔɔ?
Na pǝ wɛʋ mpʋ tɔ, ye ɩsǝlɛ tike tǝkoŋ wɛnna yʋlʋ tɔnʋɣʋ tǝna tɔɔ, pepeɣe yʋlʋ ká nɩɩna tɔm? Na ye ŋkpaŋʋɣʋ tike wɛnna, pepeɣe yʋlʋ ká nɩɩna sɔŋ?
Tampana tɔɔ Ɩsɔ nɔka ɩsǝna tɔ ḿpʋ́ɣʋ́ ɩ lapa, ɩ tʋ yʋlʋ tɔnʋɣʋ tɔɔ kɛ́ paa mpiɣi waanɩ waanɩ.
Ye kʋlʋmǝm ka wɛnna yʋlʋ tɔnʋɣʋ tǝna ɩlɛ pǝ taa kɛ́ yʋlʋtɔnʋɣʋ ntɛ́.
Ama yʋlʋtɔnʋɣʋ na wɛʋ tɔ kʋ wɛna nɔɔhɛɛ na niŋ na ŋkpaŋŋ na ɩsɛ na pǝ tǝnaɣa ḿpʋ́ɣʋ́.
Pǝ tɔɔ kɛ́ ɩsɛ ná kaa pǝsɩ na á tɔ niŋ sɩ ye ɩ́lɛ́ ɩ fɛɩ pǝ lá ɩsǝna? Na nyʋɣʋ ná kaa pǝsɩ na kʋ tɔ nɔɔhɛɛ sɩ ye alɛ a fɛɩ pǝ lá ɩsǝna?
Pǝ fɛɩ ḿpʋ́ɣʋ́ paa pǝcɔ, mpi mpi pǝ kɛ́ taalǝm nyǝm kɛ yʋlʋ tɔnʋɣʋ taa tɔ mpǝɣǝlɛ weesuɣu.
Mpi tǝ nyǝnǝɣɩ ḿpʋ́ɣʋ́ taalǝm tɔ mpǝɣɩ tǝ mǝla na tǝ́ seena na pǝ́ kǝlɩ lɛmpǝnaa. Na pǝ kaasa lɛmpɩ, pǝlɛ pǝ yaaʋ wɛ fɛɛlɛ, pǝlɛɣɛ pa kǝlǝɣɩ ŋmɛsʋɣʋ tǝkulakula,
na pǝ kǝlɩ tá tɔnʋɣʋ tɔɔ lɛmpǝnaa mpi pɩɩ mʋnaa sɩ tǝ la mpʋ tɔ. Ɩsɔ lapa yʋlʋ tɔnʋɣʋ kɛ ḿpʋ́ɣʋ́ sɩ lɛmpɩ ɩ́ takǝɣɩ lɛmpɩ waalɩ.
Pǝ tɔɔ kɛ́ faɣasʋɣʋ fɛɩ yʋlʋ tɔnʋɣʋ tɔɔ. Ama pǝ tǝna mpi pǝ wɛ tɔnʋɣʋ tɔɔ tɔ pɩɩ nǝɣǝsǝɣɩ tǝma tɔɔ kɛ́ tam kɛ́.
Ye yʋlʋ tɔnʋɣʋ tɔɔ lɛmpɩ salǝmǝɣɩ, pǝ tǝna pǝ salǝmǝɣǝna, na ye pa sama yʋlʋ tɔnʋɣʋ tɔɔ lɛmpɩ, pǝ tǝna pǝ samtʋ kɛ́.
Mǝ tǝna ɩ́ kɛ́ Kilisiti tɔnʋɣʋ kɛ́, na paa mǝ taa wei ɩ kɛ́ Kilisiti tɔnʋɣʋ kʋnɛ kʋ tɔɔ pʋlʋpʋ kɛ́.
Pǝ tɔɔ kɛ́ Ɩsɔ kpa tillaa kɛ Yesu sɛɛlaa kpekǝle taa kɛ́ kancaalaɣa, pǝ waalɩ kɛ́ Ɩsɔ kʋyɔɣɔtʋtʋ tɛlǝsǝlaa, pɛlɛ pa waalɩ kɛ́ sɛɣɛsǝlaa, pǝ waalɩ kɛ́ ɩ kpa piti tǝma lataa, na kʋtɔntʋnaa waasǝlaa, na lɛlaa tentaa, na nyʋɣʋ nyǝ́ma, na mpa tɔmnaa mpa nɔɣɔlʋ ɩɩ nɩɩkɩ tɔ pa yɔɣɔtʋɣʋ saawa tɔ.
Pa tǝna pa ta kɛ tillaa se, pǝyele pa tǝna pa ta kɛ Ɩsɔ kʋyɔɣɔtʋtʋ tɛlǝsǝlaa yaa sɛɣɛsǝlaa. Pa tǝna paa pǝsǝɣɩ piti tǝma lapʋ.
Pǝ taɣa pa tǝna pa waasǝɣǝna kʋtɔntʋnaa, pǝyele pǝ taɣa pa tǝna pa yɔɣɔtǝɣǝna na tɔmnaa mpa nɔɣɔlʋ ɩɩ nɩɩkɩ tɔ, yaa tɔmnaa mpɛ pa tɛlǝsʋɣʋ.
Ye ɩ nyɩɩlǝɣɩ sɩ pʋlʋ lapʋ ɩ́ saa-mɛ, ɩ́ nyɩɩlɩ mpi pǝ kǝla nyʋɣʋ tɔ. Maa hʋ́lɩ́-mɛɣɛ pǝnɛntɛɣɛ mpaaʋ ŋku kʋ kǝla ɩ tǝna tɔ.
Paa ma yɔɣɔtǝɣɩ yǝlaa nsǝma na ɩsɔtaa tillaa nsǝma tɔtɔ, ye maa sɔɔlǝɣɩ yǝlaa ma yɔɣɔtaɣa tǝna wɛ yem kɛ́ ɩsɩɩ suule wiikuɣu tɔ yaa kaŋkonte wiikuɣu tɔ.
Paa pǝ wɛɛ sɩ Ɩsɔ kʋheelitu kpaalʋɣʋ saana-m, yaa paa maa nyɩ pǝ tǝna na má cɛkǝna kʋŋmɛsǝm tǝna, yaa paa maa tisa Ɩsɔ tɔɔ kɛ́ ma yuŋ kɛ teu na má yɔɣɔtǝɣǝna pɔɔŋ sɩ ɩ́ kpɛsɩ na ɩ́ laɣasɩ, na ɩ́ kpɛsǝɣɩ na ɩ́ laɣasǝɣɩ, na maa sɔɔlǝɣɩ yǝlaa, ma wɛ yem kɛ́.
Paa ma apititu tǝnaɣa maa kpaɣa na má tala kʋnyɔntʋnaa, yaa paa ma tɔnʋɣʋ maɣamaɣa kɛ ma lapa awusa sɩ ye pa wɔkɩ kɔkɔ pa wɔ, ye maa sɔɔlǝɣɩ yǝlaa pǝ tǝnaɣa mpʋ yem kɛ́.
Sɔɔlʋɣʋ ɩ́ wɛɛ ɩsaɣakʋnyɩɩlʋɣʋ fɛɩ, tɩ hɔm fɛɩ, ɩsǝcaʋ fɛɩ.
Ye sɔɔlʋɣʋ ɩ́ wɛɛ fɛɛlɛ fɛɩ nyǝntʋ natǝlɩ tɩɩ kɔŋ, ye sɔɔlʋɣʋ ɩ́ wɛɛ yʋlʋ ɩɩ pɛɛkǝɣɩ ɩ nyʋɣʋ nyǝntʋ tike. Sɔɔlʋɣʋ ɩ́ wɛɛ pááná mʋɣʋ fɛɩ, sɔɔlʋɣʋ ɩ́ wɛɛ té kɩɩ tisiɣi sɩ maa ná maa ná pǝ́ wɛɛ.
Sɔɔlʋɣʋ ɩ́ wɛɛ kɩɩ caa kʋ nɩɩ kawalaɣa taŋ. Ama tampana taŋ kɛ kʋ caakɩ.
Ye sɔɔlʋɣʋ wɛɛ cʋtʋɣʋ fɛɩ paa mpi pǝ taa. Ye sɔɔlʋɣʋ wɛ paa mpi pǝ taa naani na tɛɛlʋɣʋ na suulu pǝ wɛɛ kɛ́.
Sɔɔlʋɣʋ tɔm ka wɛɛna tam tɔɔ, Ɩsɔ kʋheelitu kpaalʋɣʋ ká sɩɩ tǝnaɣa. Wei pǝ saawa na ɩ́ yɔɣɔtǝɣǝna tɔmnaa mpa nɔɣɔlʋ ɩɩ nɩɩkɩ tɔ pɩɩ tɛ na pǝ́ tɛ́. Nyǝm ká tɛ na pǝ́ saalɩ yem.
Pǝ taɣa pʋlʋ tɔɔ, mpi mpi tǝ nyǝmá tɔ titite kɛ́, na Ɩsɔ kʋheelitu nti tǝ kpaalǝɣɩ tɔ tǝlɛ tǝ sɛkǝɣɩ kɛ́.
Ama pǝ kɔma na mpi pǝ tewa tǝkpataa tɔ pǝ kɔɔ, mpi mpi pǝ sɛkaa tɔ pǝ saalǝɣɩ yem kɛ́.
Maa kɛ́ pǝyaɣa tɔ ma yɔɣɔtaɣa na ma hʋwɛɛ na ma kʋmaɣasǝm pǝcɛnyǝm kɛ́. Ama ma ɩsɛ kɔma na á nyaalɩ tɔ ma lɔ pǝcɛnyǝm tǝna.
Kaɣana tǝ naa kɛ́ ɩsɩɩ pa naakʋɣʋ pʋlʋ ɩlɛɛmʋɣʋ tǝcantǝlaa kɛ tiŋ taa tɔ. Ama tɩɩ tɛ na tǝ́ ná tǝkelekele. Kaɣana mpi mpi ma nyǝmá tɔ titite kɛ́. Ama maa tɛ na má nyɩ pǝ tǝna tǝpaɩpaɩ ɩsɩɩ Ɩsɔ nyǝma-m tɔ.
Pǝnɛntɛ pǝ́ yelina yaasinaa panɛ pa tooso ɩlɛ, naani na tɛɛlʋɣʋ na sɔɔlʋɣʋ. Ama sɔɔlʋɣʋ ntɛ́ pa tooso taa acɛpa.
Ye mpʋ ɩlɛ ɩ́ niina ɩsɛ kɛ sɔɔlʋɣʋ tɔm. Ɩ́ nyɩɩlɩ teu sɩ pʋlʋ lapʋ ɩ́ saa-mɛɣɛ Ɩsɔ mpaaʋ taa tɔtɔ, ɩlɛ pǝ́ kǝlǝna Ɩsɔ kʋheelitu kpaalʋɣʋ.
Wei ɩ yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ pǝ taɣa yǝlaa kɛ ɩ yɔɣɔtǝɣǝna, ama Ɩsɔ kɛ́. Pǝ taɣa pʋlʋ, ɩ́ na ɩ yɔɣɔtʋɣʋ na ɩ tɛm nɔɣɔlʋ ɩɩ nɩɩ ɩ tɔm tɔ se. Tampana nna a ka pama tɔ anǝɣɩ ɩ kuliɣina Ɩsɔ Feesuɣu toŋ.
Ama wei ɩ kpaalǝɣɩ Ɩsɔ kʋheelitu tɔ ɩ lakɩ kɛ́ na yǝlaa nyɔɔkɩ toŋ kɛ Ɩsɔsɛɛlɛ mpaaʋ taa. Ɩ kpaasǝɣɩ pa apalʋtʋ na ɩ́ hɛɛsǝɣɩ pa laŋa kɛ́.
Ama wei ɩ́lɛ́ ɩ yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ ɩ tǝɣɩ ɩ sɔɔsǝɣɩ toŋ, na wei ɩ́lɛ́ ɩ kpaalǝɣɩ Ɩsɔ kʋheelitu tɔ Yesu sɛɛlaa kpekǝle tǝnaɣa ɩ sɔɔsǝɣɩ toŋ.
Ma sɔɔla teu sɩ mǝ tǝna ɩ́ yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ. Ama ma kǝla nyɩɩlʋɣʋ kɛ teu sɩ Ɩsɔ kʋheelitu kpaalʋɣʋ ɩ́ saa-mɛ. Pɔpɔtʋ fɛɩ, wei ɩ kpaalǝɣɩ Ɩsɔ kʋheelitu tɔ ɩ waasǝɣɩ na pǝ́ kǝlɩ wei ɩ yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ. Ama ye nɔɣɔlʋ wɛɛ na ɩ́ ká pǝsɩ na ɩ́ tɛlǝsɩ na Yesu sɛɛlaa sɔɔsɩ toŋ pǝ paasi.
Ma taapalaa ma pɔɔsǝɣɩ-mɛ sɩ ye ma kɔma mǝ tɛ na má yɔɣɔtǝɣǝna-mɛɣɛ tɔmnaa mpa nɔɣɔlʋ ɩɩ nɩɩkɩ tɔ nti tǝ taa kɛlɛ ma waasa-mɛ ɩlɛ? Ma ta waasɩ-mɛɣɛ natǝlɩ tǝ taa kɛ́ paa pǝcɔ pǝcɔ. Ama ye ma kɔma na má heela-mɛɣɛ tɔm kʋŋmɛsǝtʋ natǝlɩ, yaa nyǝm tɔm natǝlɩ, yaa Ɩsɔ kʋheelitu natǝlɩ, yaa sɛɣɛsʋɣʋ, ɩlɛ teu ntɛ́.
Tǝ́ kɛɛsǝna paalɛ wontu na tǝ́ ná. Ye pa hʋlǝɣɩ hǝlaɣa yaa pa makɩ saŋkʋ, na pǝ hʋlʋɣʋ na pǝ mapʋ ta tǝŋ, ɩsǝnaɣa paa cɛkǝna sɩ tǝnɛɣɛ hǝlaɣa hʋllʋ hʋlǝɣɩ na saŋkʋ matʋ makɩ?
Tutuɣu hʋllʋ ɩ́ ta yaɣa apalʋ tutuɣu, ɩsǝnaɣa yʋlʋ ká nyǝna sɩ ɩ taɣanǝɣɩ ɩ tǝɣɩ yoou tɔɔ?
Mpʋ tɔtɔɣɔ pǝ wɛɛ, ɩsǝnaɣa yʋlʋ ká pǝsɩ na ɩ́ cɛkǝna tɔm nti lɛlʋ yɔɣɔtǝɣɩ tɔ, ye tɔm nti nɔɣɔlʋ ɩɩ nɩɩkɩ tɔɣɔ ɩ yɔɣɔtǝɣǝna ɩ tɔm ntɩ? Ye mpʋ yɔɣɔtʋlʋ lɔɔ ɩ tɔm kɛ yem kɛ́.
Antulinya taa cǝnɛ nsǝma tɔɔwaɣa, na a taa kʋlʋmtǝlɛ fɛɩ nte tǝ ta kɛ tɔm tɔ.
Paa na mpʋ ye wei ɩ yɔɣɔtǝɣǝna-m na maa nɩɩkɩ ɩ tɔm, tǝ nyǝnǝɣɩ tǝma na ɩsɛ kɛ́.
Mpʋ tɔ ɩsɩɩ ɩ́ sɔpʋ nyʋɣʋ sɩ Ɩsɔ Feesuɣu ɩ́ yele na pʋlʋ lapʋ saa-mɛ tɔ, ɩ́ pɛɛkǝɣɩ sɩ pǝ saa-mɛɣɛ teu. Ama pǝ́ kǝlǝna mpi pɩɩ sɔɔsɩ Yesu sɛɛlaa kɛ toŋ tɔ.
Pǝ tɔɔ kɛ́ wei ɩ yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ, pʋntʋ ɩ́ sǝlǝmɩ Ɩsɔ na ɩ́ hiki tɔm ntɩ tǝ tɛlǝsʋɣʋ nyǝm tɔtɔ.
Pǝ taɣa pʋlʋ, ye ma sǝlǝmǝɣǝna tɔmnaa mpa nɔɣɔlʋ ɩɩ nɩɩkɩ tɔ, ma taa kɛ́ pǝ sǝlǝmǝɣɩ yem na ma lǝmaɣasǝlɛ náá caɣa kpɛtɛ.
Ye mpʋ ɩsǝnaɣa maa la? Maa sǝlǝmɩ hatuu ma taa kɛ́, na má sǝlǝmǝna ma lǝmaɣasǝlɛ tɔtɔ. Ye yontu ma yoo ma taa, na má yoona ma lǝmaɣasǝlɛ tɔtɔ.
Ḿpʋ́ɣʋ́ pǝ wɛɛ mɛɛ, ye hatuu nyá taa tike kɛ n sɛɛ Ɩsɔ kɛ́ ɩ́ na tǝmlɛ, ɩsǝnaɣa wei ɩ wɛ samaa taa kɛ́ yem na ɩ́ tá cɛkǝna tɔ ɩ ká nyǝna timpi ɩ́lɛ́ ɩ ká tɔ sɩ: Ami, tɔɣɔ nyá sɛɛtʋ tǝnɛ tǝ taa? Ɩ kaa pǝsɩ na ɩ́ nyɩ nti n yɔɣɔtǝɣɩ tɔ.
Paa na nyá Ɩsɔ sɛɛʋ sɩ ɩ́ na tǝmlɛ tewa teu tɔ, lɛlʋ ná ta waa pʋlʋɣʋ pǝ taa.
Ma sama Ɩsɔ, mpi tɔ ma yɔɣɔtǝɣɩ tɔmnaa mpa nɔɣɔlʋ ɩɩ nɩɩkɩ tɔ na pǝ kǝlɩ mǝ tǝna tǝpaɩ.
Ama ɩsɩɩ Yesu sɛɛlaa sɛɛkʋɣʋ tǝcǝɣǝcǝɣɩ tɔ pǝ kǝla-m teu sɩ má yɔɣɔtɩ tɔm pee kakpasɩ tike nti paa nɩɩ teu na pǝ kuliɣi lɛlaa ɩsɛ tɔ, na mpi maa hutiɣi tɔmǝŋ tɔmǝŋ na tɔmnaa mpa nɔɣɔlʋ ɩɩ nɩɩkɩ tɔ pa taa tɔ.
Ma taapalaa, ye ɩ́ hʋʋkɩ hʋwɛɛ, ɩ́ yele pǝcɛ nyǝna. Ama ye ɩsaɣatʋ tɔm taa ɩlɛ, ɩ́ lakɩ ɩsɩɩ piya nsi sɩ ta nyɩ ɩsaɣatʋ lapʋ tɔ. Ama ɩ́ wɛɛna sɔsɔhʋwɛɛ kɛ mǝ hʋwɛɛ taa.
Ɩsɔ Tɔm taa pa ŋmaawa sɩ: Tacaa tɔma sɩ maa yɔɣɔtǝna piitim pǝnɛɣɛ. Maa yele na yǝlaa kpaɩ nyǝ́ma yɔɣɔtǝna-wɛ na pɛlɛ pa tɛ taa. Kpaɩ nyǝ́ma ká yɔɣɔtǝna-wɛ. Paa na mpʋ tɔ ma yǝlaa kaa nɩɩna-m.
Pǝ tɔɔ kɛ́ tɔmnaa mpa nɔɣɔlʋ ɩɩ nɩɩkɩ tɔ pa yɔɣɔtʋɣʋ saakʋɣʋ yʋlʋ na ɩ́ yɔɣɔtǝɣɩ tɔ, ɩ yɔɣɔtǝɣɩ kɛ́ sɩ pǝ hʋ́lɩ́ mpa pa ta kɛ Ɩsɔ sɛɛlaa tɔɣɔ pʋlʋɣʋ. Ama mpa pa kɛ́ Ɩsɔ sɛɛlaa tɔ pɩɩ hʋ́lǝ́ɣɩ́ pɛlɛɣɛ mpʋ. Na Ɩsɔ kʋheelitu kpaalʋɣʋ saaʋ ná hʋ́lǝ́ɣɩ́ Ɩsɔ sɛɛlaa kiŋ kɛ pʋlʋɣʋ. Ama mpa pa ta kɛ Ɩsɔ sɛɛlaa tɔ pɩɩ hʋ́lǝ́ɣɩ́ pɛlɛɣɛ mpʋ.
Ye Yesu sɛɛlaa kpekǝle tǝna ɩ́ kotaa na pá tǝna pá sʋʋ tɔmnaa mpa nɔɣɔlʋ ɩɩ nɩɩkɩ tɔɣɔ yɔɣɔtʋɣʋ, na mpa pa ta cɛkǝna yaa mpa pa ta kɛ Ɩsɔ sɛɛlaa tɔ pá maɣana-mɛ, pa kaa yaa-mɛɣɛ kpaŋtʋnaa?
Ama ye Ɩsɔ kʋheelitu kɛ mǝ tǝna ɩ́ kpaalǝɣɩ, na wei ɩ taa kɛ́ Ɩsɔ sɛɛlʋ yaa yʋlʋ wei ɩ ta cɛkǝna pʋlʋ tɔ ɩ́ sʋʋ, tǝ tǝna nti ɩ nɩɩkɩ mpʋ tɔ tɩɩ yele na pǝ́ kuli ɩ waalɩ na ɩ́ ná sɩ ɩsaɣatʋ kɛ ɩ lakɩ.
Na pɩɩ kuli ɩ taa hʋwɛɛ tɔɔ tǝkelekele na ɩ́ hǝntɩ Ɩsɔ tɛɛ na ɩ́ sɛɛ-ɩ na ɩ́ tɔŋ sɩ tampana Ɩsɔ wɛ panɛ pa hɛkʋ.
Pǝnɛntɛ ma taapalaa suweɣe tɩɩ yɔtɔtɩ na tǝ́ sɩɩ yee? Ɩ́ kotiɣi Ɩsɔ sɛɛʋ tɔ, nɔɣɔlʋ ná wɛna yontu, nɔɣɔlʋ ɩlɛɣɛ sɛɣɛsʋɣʋ, nɔɣɔlʋ ɩlɛɣɛ tɔm kʋŋmɛsǝtʋ natǝlɩ nɔɣɔlʋ ɩlɛɣɛ tɔmnaa mpa nɔɣɔlʋ ɩɩ nɩɩkɩ tɔ tǝ yɔɣɔtʋɣʋ, na nɔɣɔlʋ ɩlɛɣɛ tǝ tɛlǝsʋɣʋ nyǝm. Tɔʋ pǝ tǝnaɣa mpʋ pǝ wɛɛ kɛ́ sɩ pǝ́ sǝna Yesu sɛɛlaa kpekǝle na tǝ́ polo lɔlɔ.
Ye pa yɔɣɔtǝɣǝna tɔmnaa mpa nɔɣɔlʋ ɩɩ nɩɩkɩ tɔɣɔlɔ, yǝlaa naalɛ yaa tooso ɩ́ yɔɣɔtǝɣɩ na pá kaasǝɣɩ tǝma, pa taa tɛɛ mpʋ. Na nɔɣɔlʋ náá tɛlǝsǝɣɩ-tɩ.
Ye nɔɣɔlʋ fɛɩ sɩ ɩ ká pǝsɩ na ɩ́ tɛlǝsɩ pǝ hʋwɛɛ ɩlɛ yɔɣɔtǝlaa mpɛ pa taa nɔɣɔlʋ ɩ́ taa yɔɣɔtǝna nɔɣɔ sɔsɔɣa kɛ samaa taa. Ama ɩ́ yɔɣɔtǝɣɩ ɩ taa na pǝ́ wɛɛ ɩ́ na Ɩsɔ pa naalɛ pa tɔm.
Ye Ɩsɔ kʋyɔɣɔtʋtʋ tɛlǝsǝlaa ɩlɛ, yǝlaa naalɛ yaa tooso ɩ́ yɔɣɔtǝɣɩ na pǝ́ kaasa mpa, pɛlɛ pa maɣasǝɣɩ teu kɛ nti yɔɣɔtǝlaa yɔɣɔtǝɣɩ tɔ na pá ná.
Ama ye yʋlʋ nɔɣɔlʋ wɛ samaa taa tǝna na Ɩsɔ hʋla-ɩ tɔm kʋŋmɛsǝtʋ natǝlɩ, wei ɩ ka yɔɣɔtaɣa tɔ ɩ́lɛ́ ɩ́ su na pǝ́cɔ́.
Ɩ́ pǝsǝɣɩ na ɩ́ kpaalɩ Ɩsɔ kʋheelitu kɛ mǝ tǝnaɣa kʋlʋm kʋlʋm, ɩlɛna pǝ́ kuliɣi yǝlaa ɩsɛ na pǝ́ ha-wɛɣɛ apalʋtʋ.
Ɩsɔ kʋyɔɣɔtʋtʋ tɛlǝsǝlaa mpɛ, pá nyɩ pa tɩ kpaʋ kɛ pǝ taa.
Mpi tɔ, hɛɛsʋɣʋ kɛ Ɩsɔ kɔŋna pǝ taɣa liɣituɣu. Yesu sɛɛlaa kpeka tǝna taa ḿpʋ́ɣʋ́ pǝ wɛɛ.
Ye Yesu sɛɛlaa ɩ́ kotaa, alaa nɔɔsɩ taa ɩ́ taa lɩɩ fɛŋ. Pa fɛɩna mpaa sɩ pá yɔɣɔtǝɣɩ. Kʋsǝsɩɩtʋ yɔɣɔta mpʋ sɩ alaa ká pasa pa tǝɣɩ.
Ama ye pa caa natǝlǝɣɩ pɔɔsʋɣʋ, pá kpema tǝyaɣa ɩlɛ paa pɔɔsɩ pa paalaa. Yesu sɛɛlaa ɩ́ kotaa, pǝ ta mʋna alaa ɩ́ yɔɣɔtɩ.
Pǝ lapa mpʋ tɔ mǝ kiŋ kɛ Ɩsɔ Tɔm ka lɩɩnaa kɛ́ yee? Yaa mǝ tike ɩ́ nɩɩna-tɩ?
Ye nɔɣɔlʋ hʋʋ sɩ ɩ kɛ Ɩsɔ kʋyɔɣɔtʋtʋ tɛlǝsʋlʋ, yaa ɩnǝɣɩ Ɩsɔ mpaaʋ taa pʋlʋ lapʋ saawa, pʋntʋ ɩ́ nyɩ teu sɩ, nti ma ŋmaa-mɛ tɔ Tacaa kʋsǝsɩɩtʋ kɛ́.
Ama wei ɩ́ ta nyɩ mpʋ, pá taa nyǝnɩ-ɩ sɩ pʋlʋ.
Pǝ tɔɔ ɩlɛ ma taapalaa ɩ́ ká nyɩɩlǝɣɩ Ɩsɔ kʋheelitu kpaalʋɣʋ kɛ́, ɩlɛ ɩ́ taa kisi tɔmnaa mpa nɔɣɔlʋ ɩɩ nɩɩkɩ tɔ pa yɔɣɔtʋɣʋ tɔtɔ.
Pǝ tǝna mpi ɩ lakɩ tɔ ɩ́ la ɩsɩɩ pǝ nǝɣǝsǝnaa tɔ, ɩ́ taa la yem yem.
Ma taapalaa, ma sɔɔla teu sɩ pǝnɛntɛ má tɔɔsɩ-mɛɣɛ Laapaalɩ Kʋpaŋ wei maa kpaala-mɛ tɔ, wei ɩ́ nɩɩwa na ɩ́ tɛmna-ɩ mǝ taa kɛ́ teu tǝkpataa tɔ.
Laapaalɩ Kʋpaŋ ɩnɩ ɩ tɔɔ kɛ́ pǝ yapa mǝ nyʋɣʋ, ye ɩ́ tɔka-ɩ teu ɩsɩɩ maa sɛɣɛsʋɣʋ-mɛɣɛ-ɩ tɔ. Ye pǝ taɣa mpʋ ɩ́ tɛm mǝ taa tɔ yem tɔɔ kɛ́.
Sɛɣɛsʋɣʋ sɔsɔɔʋ ŋku pa sɛɣɛsa má na maa sɛɣɛsɩ-mɛɣɛ-kʋ tɔɣɔlɛ sɩ: Kilisiti sǝpa tá ɩsaɣatʋ tɔɔ ɩsɩɩ Ɩsɔ Tɔm taa yɔɣɔtaa tɔ.
Pa pima-ɩ ɩlɛna kʋyɛɛŋ tooso wule ɩ́ fe, na Ɩsɔ Tɔm taa ka yɔɣɔta ḿpʋ́ɣʋ́.
Ḿpʋ́ɣʋ́ ɩ lɩɩ Piyɛɛ tɔɔ, pǝ waalɩ kɛ́ ɩ lɩɩ tillaa naanʋwa na naalɛ tɔɔ.
Pǝ waalɩ waalɩ kɛ́ ɩ lɩɩ ɩ ɩfalaa mpa pa nyʋɣʋ kǝla nasǝlɛ na nɩɩnʋwa (500) tɔ pa tɔɔ kɛ́ nɔɣɔ kʋlʋmaɣa. Pa taa lɛlaa wɛna pa ɩsɛ, ama lɛlaa ná sǝpa.
Pǝ waalɩ kɛ́ ɩ lɩɩ Saakɩ tɔɔ, Saakɩ tɔɔ lɩɩʋ waalɩ kɛ́ ɩ lɩɩ tillaa tǝna tɔɔ.
Ɩ lɩɩ ḿpʋ́ɣʋ́ pa tǝna pa tɔɔ na pǝ́ tɛ, ɩlɛna ɩ́ lɩɩ ma wei ma wɛ ɩsɩɩ yʋlʋ wei pǝ hɔlʋsa kʋhɔlʋsʋ tɔ ma tɔɔ tɔtɔ.
Tillaa taa sǝkpelu ntɛ́ má, na ma ta tɩɩ nǝɣǝsǝna pá yaa-m tillu. Mpi tɔ, má naasaɣana Ɩsɔ sɛɛlaa kpeka.
Ama Ɩsɔ pɛɛlɛɛ tɔɔ ɩlɛ, ma kɛ́ mpi ma kɛ́ ɩsǝntɔ tɔ. Na pɛɛlɛɛ nna Ɩsɔ lapa-m mpʋ tɔ, a ta saalɩ yem. Ama a tɔɔ ma lapa tǝmlɛ na pǝ́ kǝlɩ tillaa lɛmpa tǝna. Tampana pǝ taɣa ma toŋ taa kɛ́ ma lapǝnaa. Ama Ɩsɔ pɛɛlɛɛ nna ɩ hʋla-m tɔ a tɔɔ kɛ́.
Pǝ tɔɔ kɛ́ paa ma cɔlɔɣɔ pɩɩ lɩɩnaa yaa pɛlɛ pa cɔlɔ, tá waasʋ ɩnǝɣǝlɛ, na nti ɩ́ mʋwa tɔɣɔlɛ.
Ɩsǝnaɣa pǝ wɛɛ na mǝ taa lɛlaa tɔŋ sɩ sǝtaa kaa tɛ na pá fe? Pǝyele Kilisiti fem na sǝm taa tɔ pǝ waasʋ kɛ tǝ wɛɛ na tǝ́ lakɩ.
Ye tampana sǝtaa kaa tɛ na pá fe ɩlɛ pǝ wɛɛ sɩ Kilisiti ná tá fe ntɛ́.
Na ye tampana Kilisiti taa fe ntɔ, tá waasʋ táá fɛɩna nyʋɣʋ tǝtʋlɛ, na ɩ́ taa nyɩ nti ɩ́ ká lana naani tɔ.
Ye tampana sɩ sǝtaa kaa tɛ na pá fe, pɩɩ kula tá waalɩ kɛ́. Mpi tɔ, pǝ wɛ ɩsɩɩ tǝ tʋ Ɩsɔ kɛ́ tɔm ntɛ́. Pǝ taɣa pʋlʋ tɔɔ, tá yɔɣɔtǝna na tá nɔɔsɩ sɩ Ɩsɔ feesa Kilisiti pǝyele yem.
Mpi tɔ, ye sǝtaa ɩ taa tɛŋ sɩ pa fe, Kilisiti ná taa fe mpʋ.
Na ye Kilisiti ɩ́ taa fe ntɔ, ɩ́ tɛm ḿpʋ́ɣʋ́ mǝ taa tɔ pǝ puɣusa-mɛɣɛ, na ɩ́ lepa mǝ ɩsaɣatʋ taa tɔtɔɣɔ.
Na pǝ wɛɛ tɔtɔ sɩ mpa pa tɛma pa taa na Kilisiti halǝna pa sǝm tɔ pa lepa.
Ye tǝ wɛʋ na tá ɩsɛ kɛ ɩsǝntɔ tɔ pǝ tɔɔ tike kɛ tǝ tɛɛlǝɣɩ Kilisiti kiŋ ɩlɛ yǝlaa tǝna taa taɣalɛ asalaʋ nyǝ́ma maɣamaɣa.
Ama tampana tɔɔ Kilisiti femaɣa sɩ pǝ́ hʋ́lɩ́ tǝkpataa sɩ mpa pa sǝpa tɔ paa tɛ na pá fe mpʋ tɔtɔ.
Pǝ taɣa pʋlʋ tɔɔ, yʋlʋ lɛlʋ kɔnna sǝm, na lɛlʋ náá kɔna tɔtɔɣɔ sǝtaa feesuɣu tɔm.
Yǝlaa tǝna na Atam pa kpɛntaa kɛ́, pǝ tɔɔ kɛ́ pa sǝkɩ. Ama pá na Kilisiti pa kpɛntaa tɔɣɔ pa tǝna paa tɛ na pá kʋlɩ.
Ama paa wei na ɩ looŋa kɛ́. Kilisiti kɛ pa taalǝna feesuɣu kɛ pa tǝna pa taa, na kʋyaŋku ɩ ká kɔɔ tɔɣɔ pa tǝna mpa ɩ tɩ tɔ pɛlɛ paa fe.
Pǝ waalɩ ɩlɛ pǝ kɔŋ tɛm ntɛ́. Pǝ taɣa pʋlʋ, Kilisiti ká wakǝlɩ kawulasɩ tǝna, ɩ ká lǝsɩ pǝsʋɣʋ tǝna na ɩ́ yɔkɩ toma sɔsɔɔna tǝna na ɩ́ mǝŋna kawulaɣa na ɩ́ cɛla Tacaa Ɩsɔ.
Pǝ taɣa pʋlʋ, pǝ wɛɛ sɩ Kilisiti ká tɔkɩ kawulaɣa kɛ ḿpʋ́ɣʋ́ halǝna Ɩsɔ tɛ kolontunaa tǝnaɣa kǝlʋɣʋ na ɩ́ mǝŋna-wɛɣɛ Kilisiti tɛɛ.
Kantǝkaɣa kolontu wei paa wakǝlɩ tɔɣɔlɛ sǝm.
Ḿpʋ́ɣʋ́ mɛɛ, Ɩsɔ Tɔm taa yɔɣɔtaa sɩ: Ɩsɔ mǝŋna pǝ tǝnaɣa Kilisiti tɛɛ. Na pa yɔɣɔtʋɣʋ mpʋ sɩ pǝ tǝna tɔ, pǝ hʋ́lǝ́ɣɩ́ tǝkelekele sɩ pa ta kpɛŋna Ɩsɔ wei ɩ tʋ pǝ tǝnaɣa Kilisiti tɛɛ tɔ.
Pǝ tǝna pǝ kɔŋ pǝ́ mǝlɩ Kilisiti tɛɛ ɩlɛna Kilisiti maɣamaɣa wei ɩ kɛ́ pǝyalʋ tɔ ɩ́ mǝlɩ Ɩsɔ wei ɩ mǝŋna pǝ tǝnaɣa ɩ tɛɛ tɔ ɩ́lɛ́ ɩ tɛɛ. Ɩlɛna Ɩsɔ tɔɣɔ kawulaɣa tǝkpataa kɛ pǝ tǝna pǝ tɔɔ.
Ɩ́ maɣasɩ mpa pa yeki sɩ pá sɔɔ-wɛɣɛ Ɩsɔ lʋm kɛ sǝtaa lona tɔ na ɩ́ na. Pa tɛɛlǝɣɩ sɩ paa hiki weɣelɛ ɩlɛ yee? Na ye tampana tɔɔ sɩ sǝtaa kaa fe, pepe tɔɔ kɛ́ pa yeki na pá sɔɔ-wɛɣɛ Ɩsɔ lʋm kɛ pa lona?
Na tá, pepe maɣamaɣa nyʋɣʋ tɔɔ kɛ́ tǝ wɩɩ tá tɩ na tǝ wɛ sǝm nɔɣɔ taa kɛ́ paa kʋyaŋku?
Ma taapalaa, paa kʋyaŋku mɛʋmɛʋ taa kɛ́ ma wɛɛ. Pǝ taɣa pʋlʋ tɔɔ kɛ́ ma heeliɣi-mɛɣɛ mpʋ, ma mʋɣʋlǝɣǝna mǝ Yesu Kilisiti tǝŋʋɣʋ kɛ teu kɛ́.
Ye atɛ cǝnɛ kawaaɣa nakǝlɩ ka tɔɔ kɛ́ ma na taalɛ wontu tǝ suu haŋ kɛ Ɩfeesu cǝnɛ ɩlɛ pepeɣelɛ pǝ waasa-m? Ye sǝtaa kaa tɛ na pá fe tǝ́ la ɩsɩɩ yǝlaa yɔɣɔtʋɣʋ tɔ sɩ: Tǝ́ tɔɣɔ na tǝ́ nyɔɔ kpakpaa, cele tɩɩ sɩ tɔ pǝ tɔɔ.
Ɩ́ taa puɣusi mǝ tɩ, taapalaa asaɣaa kiŋ kɛ yaasi ɩsaɣaʋ tɛɛkǝna.
Ɩ́ cʋkɩ mǝ taa kɛ́ teu kɛ ɩsǝna mpi pǝ wɛɛ tɔ na ɩ́ yele ɩsaɣatʋ. Mǝ taa lɛlaa ta nyɩ Ɩsɔ, ɩ́ tɛɛ ɩ́ fɛɩ fɛɛlɛ.
Ntanyɩ nɔɣɔlʋ ná wɛɛ na ɩ́ maɣasǝɣɩ sɩ ɩsǝnaɣa sǝtaa ká tɛ na pá fe ɩlɛ yee? Na pa tɔnǝŋ ká wɛɛ ɩsǝnaɣalɛ?
Kʋmɛlɛŋ nyá, n tuukuɣu pʋlʋ pǝle kɛ atɛ tɔ, pǝle ńtɛ́ tǝ saalǝɣɩ tɛtʋ tɛɛ kɛ́ ɩlɛna hoole náá nyɔ.
Pǝ taɣa pǝle kɛ yem kɛ́ n tuuki? Pǝ pǝsǝɣɩ pǝ wɛɛ sɩ tɔɣɔnaɣa pǝle yaa pʋlʋ kʋtutuum paa mpi. N ka tuukaɣa tɔ, pǝ fɛɩ ɩsɩɩ kaɣana pǝ nyɔʋ ɩsǝntɔ na pǝ wɛ hatʋ tɔ.
Mpi Ɩsɔ nɔkaa tɔ mpǝɣɩ ɩ lakɩ na pǝle ńtɛ́ tǝ́ nyɔ, na ɩ́ yeki na paa pǝle nte tǝ nyɔ ɩsɩɩ tǝ wɛʋ tɔ.
Weesiŋ nyǝm tǝna tɔnǝŋ fɛɩ kʋlʋmǝŋ, yǝlaa tɔnǝŋ wɛna ɩ mpaa na wontu nyǝŋ ná wɛna ɩ́lɛ́ ɩ mpaa tɔtɔ. Sumasɩ tɔnǝŋ wɛna ɩ mpaa kɛ́ na tiina tɔnǝŋ náá wɛnna ɩ́lɛ́ ɩ mpaa tɔtɔ.
Ɩsɔtɔnʋɣʋ taa nyǝm wɛɛtʋ wɛɛ kɛ́ na atɛ nyǝm wɛɛtʋ náá wɛɛ, na ɩsɔtɔnʋɣʋ taa nyǝm wɛɛtʋ teu faɣana atɛ nyǝm wɛɛtʋ teu.
Ilim wɛna pǝ maɣamaɣa pǝ teu kɛ́, na ɩsɔtʋ náá wɛna ɩ́lɛ́ ɩ nyǝm, na ɩsɔtɔlʋŋasɩ náá wɛna sǝlɛ sɩ nyǝm na sɩ mpaa, na ɩsɔtʋlʋŋasɩ maɣamaɣa teu tɛɛ tǝma.
Sǝtaa ká tɛ na pá fe tɔ ḿpʋ́ɣʋ́ paa wɛɛ. Pa piŋuɣu yʋlʋ tɔ, ɩ sǝpaɣa. Ama pɩɩ kɔɔ na yʋlʋ fe sǝm taa tɔ ɩɩ tasǝɣɩ sǝpʋ.
Pa piŋuɣu yʋlʋ tɔ ɩ fɛɩ teu se. Pǝyele ɩ kɛ́ ɩcam kɛ́, ama pɩɩ kɔɔ na ɩ́ fe sǝm taa tɔ ɩ teu na ɩ toma pǝ taka.
Pa piŋuɣu yʋlʋ tɔ, tɔnʋɣʋ kʋnɛɣɛ pa piŋ. Ama pɩɩ kɔɔ na yʋlʋ fe sǝm taa tɔ tɔnʋɣʋ ŋku ɩ ká lɩɩna tɔ kʋ kɛ́ ŋku Feesuɣu tɩ tɔɣɔ. Pǝ taɣa pʋlʋ, tɔnʋɣʋ kʋnɛ kʋ wɛɛtʋ wɛɛ kɛ́ na tɔnʋɣʋ ŋku Feesuɣu tɩ tɔ kʋlɛ kʋ wɛɛtʋ náá wɛɛ.
Kʋpam kɛ́, Ɩsɔ Tɔm taa yɔɣɔtǝɣɩ sɩ: Kancaalaɣa yʋlʋ ntɛ́ Atam na pǝ ŋma-ɩ tɔ pǝ tʋ-ɩ weesuɣu kɛ́. Ama waalɩ waalɩ Atam ná kɛ́ Ɩsɔ Feesuɣu ŋku kʋ haa weesuɣu tɔɣɔ.
Pǝ taɣa wei Feesuɣu tɩ tɔ ɩnɩ ɩ caalǝna lɩɩʋ. Ama tɔnʋɣʋ kʋnɛɣɛ, pǝ waalɩ kɛ́ wei Feesuɣu tɩ tɔ ɩ lɩɩwa.
Atɛ tɛtʋ kɛ pa ŋmana kancaalaɣa Atam. Ama waalɩ waalɩ Atam ná lɩɩna ɩsɔtaa kɛ́.
Mpa pa kɛ́ tɛtʋ tɔɔ nyǝ́ma tɔ pa nǝɣǝsǝna wei pa ŋmana tɛtʋ tɔɣɔ, na mpa pa kɛ́ ɩsɔtaa nyǝ́ma tɔ pa nǝɣǝsǝna wei ɩ lɩɩna ɩsɔtaa tɔɣɔ.
Ɩsɩɩ tǝ nǝɣǝsǝnaʋ yʋlʋ wei pa ŋmana tɛtʋ tɔ, ḿpʋ́ɣʋ́ tɩɩ tɛ na tǝ́ nǝɣǝsǝna wei ɩ lɩɩna ɩsɔtaa tɔ.
Ma taapalaa nti ma yɔɣɔtǝɣɩ tɔɣɔlɛ sɩ, yʋlʋ tɔnʋɣʋ ŋku pǝ ŋmawa na kʋ taa na calǝm tɔ kɩɩ pǝsǝɣɩ na kʋ tɔɣɔ Ɩsɔ Kawulaɣa kɛ paa pǝcɔ. Pǝyele kʋsǝpǝm ná kaa pǝsɩ na pǝ́ caɣa tam na pǝ́ kaa sɩ.
Natǝlɩ tǝ wɛnna na tǝ́ ŋmɛlaa, maa kuli-tɩ na ɩ́ ná. Ntǝɣǝlɛ sɩ tá tǝna tǝ kaa sɩ. Ama tá tǝna pɩɩ tɛ na pǝ́ laɣasɩ-tʋɣʋ wɛɛtʋ kɛ
tɔm kʋlʋm tɔɔ kɛ́ kpakpaa ɩsɩɩ ɩsɛ cǝpǝlʋɣʋ kɛ waatʋ wei paa hʋlɩ akantǝlɛ sɩ pǝ tǝna pǝ́ sɩɩ tǝnaɣa tɔ. Pǝ taɣa pʋlʋ, pá kɔma na pá hʋlɩ-tɛ, sǝtaa feŋ kɛ́, pa kaa tasa sǝpʋ, na pɩɩ laɣasɩ taɣa wɛɛtʋ kɛ kʋlaɣasʋ.
Tampana tɔɔ ḿpʋ́ɣʋ́ mɛɛ, ɩsɩɩ mpi pɩɩ cakɩ tam tɔ pǝ kpaɣa mpi pǝ cakɩ tam tɔ na pǝ tʋ pǝ tɔɔ, na mpi pǝ sǝkɩ tɔ ɩsɩɩ pǝ kpaɣa mpi pɩɩ sǝkɩ tɔ na pǝ́ tʋ pǝ tɔɔ.
Pǝ́ kɔma na mpi pɩɩ cakɩ tam tɔ pǝ́ kpaɣa mpi pǝ cakɩ tam tɔ na pǝ́ tʋ pǝ tɔɔ, na mpi pǝ sǝkɩ tɔ pǝ́ kpaɣa mpi pɩɩ sǝkɩ tɔ, ɩlɛ nti pa ŋmaawa Ɩsɔ Tɔm taa sɩ pa naŋta sǝm tǝnaŋnaŋ tɔ tǝ lapa tampana ntɛ́.
Sǝm leɣe nyá akaɩtʋ wɛɛ? Sǝm leɣe nyá toma wɛɛ sɩ ń kʋ́?
Ɩsaɣatʋ haana sǝm kɛ toma sɩ pǝ́ kʋ, na kʋsǝsɩɩtʋ sɔsǝɣǝna ɩsaɣatʋ.
Ama Ɩsɔ fɔɔ. Ɩnɩ ɩ yelina na Tacaa Yesu Kilisiti lakɩ na tǝ́ kǝlǝɣɩ.
Pǝ tɔɔ ɩlɛ ma taapalaa kʋpama, ɩ́ tɔkɩ mǝ tǝɣɩ teu na pʋlʋ ɩ́ taa ciɣiti-mɛ. Paa kʋyaŋku ɩ́ sɛɛsɩ ɩsǝlɛ na Tacaa tǝmlɛ lapʋ. Pǝ taɣa pʋlʋ, ɩ́ nyǝ́má sɩ mǝ́ na Tacaa ɩ́ kpɛntaa na ɩ́ lakɩ tǝmlɛ nte tɔ pǝ kaa saalɩ yem.
Ma tasǝɣɩ-mɛɣɛ lɛntɩ, ntǝɣǝlɛ Ɩsɔ yǝlaa mpa pa wɛ Yosalɛm tɔ pa sǝnaʋ tɔm. Ɩ́ la teitei ɩsɩɩ maa kɛɛsʋɣʋ Kalatɩ Yesu sɛɛlaa kpeka tɔ.
Paa mǝ taa wei ɩ́ lǝsǝɣɩ liɣitee kɛ cimaasɩ cimaasɩ na pǝ́ kɛɛsǝna ɩsǝna mpi ɩ hikaa tɔ na ɩ́ sɩɩkǝna a mpaa. Ye ma kɔma má tala, pǝ́ taa wɛɛ sɩ ɩ́ kɔna mǝ kʋhaʋ mǝ kʋhaʋ.
Má kɔma ma kɔɔ maa tili yǝlaa mpa ɩ́ ká lǝsɩ tɔ na má la-wɛɣɛ takǝlaɣa na pá kpɛntǝna mǝ kʋcɔɔʋ na pá pona Yosalɛm.
Na ye pǝ tɩɩ wɛɛ sɩ máá pona, paa sɩɩ-m na má na-wɛ tǝ́ polo.
Maa kɔɔ mǝ tɛ te, ama Masetoni tɛtʋ taa kɛ́ maa tǝŋna na pǝ́cɔ́ má kɔɔ. Ɩsɩɩ ma tǝŋna Masetoni na pǝ́cɔ́.
Ntanyɩ maa caɣa wɛɛ naalɛɣɛ mǝ tɛ. Pǝ ta tɩɩ sǝŋ tǝca, hilimatɛ waatʋ tǝna maa wɛɛ, na má tɩɩ kɔma sɩ ma puki paa timpi, ɩ́ ká sǝna-m kɛ́ na má polo.
Pǝ taɣa pʋlʋ, maa caa sɩ pǝ́ wɛɛ sɩ tɛɛʋ taa kɛ́ ma tǝŋaa na má na-mɛɣɛ kʋnaʋ. Ma taa wɛɛ sɩ ye Tacaa luɣu ɩ́ lapa, má talaa maa caɣa mǝ tɛɣɛ wɛɛ naalɛ.
Paa na mpʋ ma hʋʋ sɩ Ɩfeesu taa cǝnɛɣɛ Pɛntakɔnta ká maɣana-m.
Pǝ taɣa pʋlʋ tɔɔ, paa na kolontunaa tɔɔ cǝnɛ tɔ, pǝ ha-m mpaaʋ kɛ teu kɛ́ sɩ má la tǝmlɛ sɔsɔɔlɛ.
Timotee ɩ́ kɔma ɩ tala, ɩ́ mʋ-ɩ teu na ɩ laŋlɛ hɛɛ. Pǝ taɣa pʋlʋ, ɩ lakɩ Tacaa tǝmlɛ kɛ teu kɛ́ ɩsɩɩ ma lakʋɣʋ tɔ.
Nɔɣɔlʋ ɩ́ taa kpɛɛna-ɩ. Ɩ́ sǝna-ɩ na pǝ sǝna-ɩ ɩ mpaaʋ taa na laŋhʋlʋmlɛ na ɩ́ mǝlɩ ma cɔlɔ, má na tá taapalaa tǝ taŋa-ɩ kɛ́.
Ye tá taapalʋ Apɔlɔɔsɩ tɔm ɩlɛ, tam kɛ́ ma kaana-ɩ sɩ ɩ́ na tá taapalaa lɛlaa pa kɔɔ mǝ tɛ. Ama ɩ luɣu fɛɩ paa pǝcɔ sɩ ɩ́ kɔɔ nɔɔnɔɔ. Ama ɩ́ hika pǝ kʋyakʋ ɩ tɛŋ ɩ́ kɔɔ.
Ɩ́ feŋ na ɩ́ tɔkɩ Ɩsɔ sɛɛʋ mpaaʋ kɛ teu. Ɩ́ nyaɣa apalʋtʋ, ɩ́ nyɔɔ toŋ.
Paa mpiɣi ɩ́ lakɩ ɩ́ la tǝma sɔɔlʋɣʋ tɔɔ.
Ntɔŋ ɩ́ nyǝmá Sǝtefanasɩ na ɩ nyǝ́ma na? Ɩ́ nyǝmá sɩ Akayi tɛtʋ taa mpɛ pa caalǝna Ɩsɔ sɛɛʋ mʋɣʋ, na pa lapa Ɩsɔ yǝlaa paɣalɛ kɛ kookalɩ. Ma taapalaa ma heeliɣi-mɛ sɩ,
yǝlaa ɩsɩɩ mpɛ na pa tǝna mpa pá na-wɛ pa ɩsǝlɛ sɛɛna tǝmlɛ lapʋ tɔ, ɩ́ tǝŋǝɣɩ nti pa heeliɣi-mɛ tɔ.
Ma laŋlɛ hɛɛna Sǝtefanasɩ na Fɔɔtunatusi na Akaikusi pa kɔntɛ kɛ́. Ye mɩɩ wɛnna ma kiŋ timpi ɩ́ kaa ɩ́ sǝna-m tɔ mpɛ pa kɔma ɩlɛ pa sǝna-m yoo.
Pa kpaasa ma apalʋtʋ ɩsɩɩ pa kpaasʋɣʋ mǝ nyǝntʋ tɔ. Yǝlaa ɩsɩɩ mpʋ pǝ taka kɛ́ pǝ mʋna ɩ́ saŋ teu.
Asii tɛtʋ taa Yesu sɛɛlaa kpeka sɛɛ-mɛ. Akilaasɩ na Pilisila na Ɩsɔ sɛɛlaa mpa pa kotiɣi pa tǝyaɣa tɔ pa ha-mɛɣɛ Ɩsɔ sɛɛlaa sɛɛtʋ kʋpantʋ.
Ta taapalaa tǝna mpa pa wɛ cǝnɛ tɔ pa sɛɛ-mɛ. Ɩ́ sɛɛ tǝmaɣa teu na ɩ́ lɛlɩ.
Pɔɔlɩ má ma maɣamaɣa ma niŋ kɛ ma ŋmaana tɔm tǝnɛ sɩ ma sɛɛ-mɛ.
Ye wei ɩɩ caa Tacaa, mpusi ɩ́ tǝŋɩ-ɩ. Malanata, Tacaa kɔɔ mpʋ.
Tacaa Yesu ɩ́ la-mɛɣɛ pɛɛlɛɛ.
Yesu Kilisiti tɔm taa ma sɔɔla mǝ tǝnaɣa.
Maɣa Pɔɔlɩ, Ɩsɔ luɣu lapǝna na má la Yesu Kilisiti tillu. Má na tá taapalʋ Timotee tǝ ŋmaakǝna takǝlaɣa kanɛ. Ɩsɔ sɛɛlaa kpekǝle nte tǝ wɛ Kɔlɛntɩ tɔ tǝ nyǝ́ma mɛɣɛ tǝ ŋmaa-kɛ. Na Ɩsɔ yǝlaa tǝna mpa pa wɛ Akayi tɛtʋ tǝna taa tɔ sɩ tǝ sɛɛkɩ-mɛ.
Tacaa Ɩsɔ na tá Sɔsɔ Yesu Kilisiti pá la-mɛɣɛ pɛɛlɛɛ na pá ha-mɛɣɛ alaafǝya.
Tǝ sa Ɩsɔ tá Sɔsɔ Yesu Kilisiti Caa. Ɩnɩ ɩ kɛna Caa wei ɩ kʋpantʋ tɔɔwa pǝ tɩɩ fɛɩ tɔ. Ɩ kɛ́ Ɩsɔ wei ɩ sɔɔsǝɣɩ-tʋɣʋ apalʋtʋ kɛ pǝ tǝna pǝ taa tɔɣɔ.
Ɩnɩ ɩ sɔɔsǝɣǝna-tʋɣʋ apalʋtʋ kɛ tá wahalanaa tǝna taa sɩ tá maɣamaɣa tǝ́ sǝna mpa wahalanaa lɛlaa kaɣatǝɣɩ mpʋ tɔ, na tǝ́ pona-wɛɣɛ sǝnaʋ ŋku tǝ hika Ɩsɔ kiŋ tɔ.
Pǝ taɣa pʋlʋ, tǝ tɔkʋɣʋ Kilisiti kʋnyɔntɔɣɔlɛ kɛ ɩsǝna mpiɣi sɔsɔm tɔ, mpʋ tɔtɔɣɔ Kilisiti sɔɔsǝɣɩ-tʋɣʋ apalʋtʋ kɛ sɔsɔm tɔtɔ.
Tǝ tɔkɩ kʋnyɔŋ kɛ́ sɩ pǝ́ sɔɔsɩ-mɛɣɛ apalʋtʋ na pǝ́ ya mǝ nyʋɣʋ tɔtɔ. Pǝ sɔɔsǝɣɩ-tʋɣʋ apalʋtʋ kɛ́ sɩ taa sɔɔsɩ-mɛ na ɩ́ nyɔɔ toŋ na ɩ́ pǝsɩ na ɩ́ tɔɣɔna suulu kɛ kʋnyɔntɔɣɔlɛnaa mpa pa maɣamaɣa tá tɔŋna tɔɣɔʋ tɔ.
Tǝ wɛna naani kɛ́ teu kɛ mǝ tɔɔ kɛ́. Pǝ taɣa pʋlʋ tɔɔ, tǝ nyǝmá sɩ ɩsɩɩ tá na-mɛ tǝ kpɛnta kʋnyɔŋ tɔɣɔʋ tɔ, pɩɩ kpɛntɩ-tʋɣʋ apalʋtʋ sɔɔsʋɣʋ tɔtɔ.
Ta taapalaa, tǝ caa sɩ ɩ́ nyɩ sɩ ɩsǝna mpi tǝ tɔɣɔ kʋnyɔŋ kɛ Asii tɛtʋ taa tɔ pɩɩ nɩɩ-tʋɣʋ sɔsɔm na pǝ́ kǝlɩ-tʋ pǝ tɩɩ fɛɩ, halǝna tǝ tɛma tá taa sɩ tá tɔm tɛmaɣa.
Pɩɩ caɣa-tʋɣʋ ɩsɩɩ nɔɣɔlʋ tɔmna sɩ pá kʋ-tʋɣʋ kʋkʋɣʋ. Ama pǝ lapa ḿpʋ́ɣʋ́ sɩ pǝ́ hʋ́lɩ́-tʋ sɩ Ɩsɔ wei ɩ feesiɣi sǝtaa tɔ ɩ paasi tǝ taa tʋ tá tǝɣɩ naani.
Waatʋ wei tɩɩ wɛ sǝm nɔɣɔ tɔɔ tǝcomlaa kɛ mpʋ tɔ ɩnɩ ɩ yapǝna-tʋ, na ɩnɩ ɩ ká yana-tʋ tɔtɔ. Tampana tǝ tɛɛlǝɣɩ ḿpʋ́ɣʋ́ teu sɩ ɩ́ ká tasa-tʋɣʋ yapʋ tɔtɔ.
Pǝ taɣa pʋlʋ tɔɔ, mǝ maɣamaɣa ɩ́ ká te-tʋ na mǝ sǝlǝmǝŋ. Na sǝlǝmǝŋ wei yǝlaa samaa mɛ ɩ́ sǝlǝmǝɣɩ ta tɔɔ tɔ, Ɩsɔ ká mʋ-ɩ na ɩ́ la-tʋɣʋ kʋpantʋ tǝnɛ ɩnɩ, na yǝlaa paɣalɛ sɛɛ-ɩ ɩ́ na tǝmlɛ kɛ tá tɔɔ.
Mpi pǝ tɔɔ tǝ pǝsǝɣɩ na tǝ́ sa tá tɩ tɔɣɔlɛ sɩ tǝ nyǝmá teu kɛ hatuu tá taanaa sɩ Ɩsɔ yaasi kʋpaŋ na tampana nyǝŋ kɛ tǝ tɔkaa na tǝ́ lana yǝlaa taa, ɩlɛna pǝ́ tɩɩ kǝlǝna mǝ kiŋ. Ɩsɔ pɛɛlɛɛ tiikaɣana-tʋ, pǝ taɣa yʋlʋlaɣatʋ natǝlɩ.
Nti ɩ́ kalǝɣɩ tá takǝlasɩ taa na ɩ́ nɩɩkɩ tɔ ntǝɣǝlɛ, pǝ taɣa natǝlɩ tǝ kaasaa tɔtɔ se. Na ma hʋʋkɩ teu sɩ ɩ́ ká tɛ na ɩ́ cɛkǝna tɔm tǝnɛ sɩ,
ɩ́ ká yɔɔlǝɣǝna-tʋɣʋ Tacaa Yesu kʋyakʋ wule kɛ́ na taa yɔɔlǝɣǝna-mɛ. Kaɣana ɩ́ tá cɛkǝnta ḿpʋ́ɣʋ́ teu se.
Maa wɛna naani kɛ tǝnɛɛnɩ tǝ tɔɔ tɔɣɔ maa hʋʋwa sɩ maa caalǝna mǝ tɛɣɛ pote na ɩ́ hiki kʋpantʋ kɛ tɔm naalɛ.
Pɩɩ wɛɛ sɩ ye ma puki Masetoni kɛ maa hɛlǝna mǝ tɛ, na ye ma kɔma mǝlʋɣʋ ma tǝŋna mǝ tɛ tɔtɔ. Na ɩ́ ká sǝna-m na ye ma puki Yuta pǝ́ taa la-m katɛ.
Waatʋ wei maa hʋʋwa mpaaʋ ŋkʋ kʋ tɔm tɔ faawɩɩ kɛ ma lapa kʋlapʋ na? Saa wei ma cakɩ na ma sɩɩ mpi ma tǝŋǝɣɩ na má lakɩ tɔ yǝlaa hʋwɛɛ kɛ ma tǝŋǝɣɩ? Ye maa tǝŋaɣa yǝlaa hʋwɛɛ nn na aaɩ pɩɩ wɛnna tǝntǝmlɛ.
Ɩsɔ tampana tɔɔ ɩsǝntɔ, nti ma heela-mɛ tɔ pǝ taɣa nn na aaɩ pǝ tisuɣu kɛ tǝntǝmlɛ.
Ɩsɔ Pǝyalʋ Yesu Kilisiti wei ɩ tɔm má na Silaasɩ na Timotee tǝ heela-mɛ tɔ ɩ ta kɛ nn na aaɩ tɔm. Ama ɩ kɛ́ Ɩsɔ tisuɣu nn wei tɔɣɔ.
Nn ɩnɩ ɩ kɛ́ Ɩsɔ kʋtisitu kɛ́. Ɩnɩ ɩ hʋlǝɣǝna sɩ Ɩsɔ lakɩ kʋpantʋ tǝna nti ɩ ka tɔma sɩ ɩ ká la tɔ. Pǝ tɔɔ kɛ́ tǝ tisiɣi sɩ: Ami, kɛ Yesu Kilisiti tɔɔ sɩ pǝ́ kʋsɩ Ɩsɔ teeli.
Ɩsɔ maɣamaɣa yekina na tá na-mɛ tǝ́ nyɔɔkɩ toŋ kɛ Kilisiti mpaaʋ taa, na ɩnɩ ɩ faɣana-tʋ na tá mpaa.
Ɩnɩ ɩ yʋsǝna-tʋ na ɩ kʋyʋsʋm sɩ pǝ́ hʋ́lɩ́ sɩ tǝ kɛ́ ɩ nyǝ́ma. Na ɩ sɩɩ tá taanaa kɛ Feesuɣu Naŋŋtʋ kɛ tɔlʋma sɩ pǝ́ hʋ́lɩ́-tʋ sɩ ɩ sɩɩ-tʋɣʋ kʋpantʋnaa.
Na Ɩsɔ, mǝ waalɩ takʋɣʋ tɔɔ kɛ́ ma kisa Kɔlɛntɩ kɛ mǝlʋɣʋ. Na ye ma tɩɩ looliɣi kɛ́, Ɩsɔ ɩ́ kʋ-m.
Tɩɩ pɛɛkǝɣɩ sɩ tǝ́ caalɩ-mɛ sɩ ɩ́ tǝŋ pǝnɛ na ɩ́ yele pǝnɛ. Pǝ taɣa pʋlʋ tɔɔ, tǝ nawa sɩ ɩ́ tɔka Ɩsɔsɛɛlɛ mpaaʋ kɛ teu. Ama tá luɣu wɛɛ kɛ́ sɩ tǝ́ tʋ-mɛɣɛ niŋ kɛ mǝ tǝmlɛ taa na pǝ́ waasɩ-mɛ.
Pǝ tɔɔ kɛ́ ma tʋwa ma taa sɩ ma kaa kɔɔ mǝ tɛ, pǝ́cɔ́ má taa kɔɔ má tasa mǝ laŋa wakǝlʋɣʋ.
Pǝ taɣa pʋlʋ tɔɔ, ye ma wakǝla mǝ laŋa, awe ká hɛɛsǝna ma nyǝntɛ tɔtɔ? Ye pǝ taɣa mpa pa nyǝna ma wakǝlǝɣɩ tɔ pa tike?
Pǝ tɔɔ kɛ́ maa ŋmaa-mɛɣɛ mpʋ. Ma taa caa sɩ ye ma kɔma na má tala mǝ tɛ, mpa pǝ mʋna pá ha-m laŋhʋlʋmlɛ tɔ pá mǝlɩ-m laŋwakǝllɛ haʋ. Ma nyǝmá teu sɩ ye ma wɛna laŋhʋlʋmlɛ, mǝ tǝna tǝpaɩ mǝ nyǝna ná hʋlʋmaa tɔtɔɣɔ.
Pɔpɔtʋ fɛɩ, piti sɔsɔ na laŋwakǝllɛ sɔsɔɔlɛ na ɩsǝlʋm pǝ taa kɛ́ ma ŋmaana-mɛɣɛ takǝlaɣa ŋkɛ, na pǝ taɣa sɩ má taɣanɩ mǝ laŋa wakǝlʋɣʋ. Ama sɩ ɩ́ nyɩ kɛ́ sɩ ma sɔɔla-mɛ pǝ tɩɩ fɛɩ.
Wei ɩ yelaa na piti kɔɔ mǝ hɛkʋ tɔ pǝ taɣa ma laŋlɛ kɛ ɩ wakǝlaa, ama mǝ tǝna mǝ laŋa kɛ ɩ wakǝlaa. Na paa pǝ ta tɩɩ kɛʋ mǝ tǝna, mǝ taa paɣalɛ laŋa kɛ ɩ wakǝlaa.
Mǝ taa paɣalɛ tisaa sɩ pá hɔ yʋlʋ ɩnɛ ɩ ŋkpaŋʋɣʋ tɔ, pǝ maɣaa kɛ́.
Ama pǝnɛntɛ ɩ́ cɛpɩ-ɩ mpʋ, na ɩ́ sɔɔsɩ-ɩ apalʋtʋ, pǝ́cɔ́ pǝ́ taa kɔɔ na ɩ laŋlɛ wakǝlɩ sɔsɔm na ɩ́ lɔ tɔ́ɔ́ŋ.
Pǝ tɔɔ kɛ́ ma sɛɣɛsǝɣɩ-mɛ sɩ ɩ́ lana yaasinaa mpa paa hʋ́lɩ́-ɩ sɩ ɩ́ sɔɔla-ɩ tɔ.
Ma caakaɣa kɛ́ sɩ má maɣasɩ-mɛ na má na mǝ waalɩ, sɩ mǝ luɣu wɛ tam kɛ́ ma kʋsɛɣɛsǝtʋ tǝŋʋɣʋ yaa mǝ luɣu fɛɩ. Pǝ maɣamaɣa pǝ nyʋɣʋ tɔɔ kɛ́ maa ŋmaa-mɛ.
Ye nɔɣɔlʋ ɩ́ pǝnta natǝlɩ na mɩɩ cɛpɩ-ɩ ma maɣamaɣa ma cɛkɩ-ɩ tɔtɔɣɔ. Pǝ taɣa pʋlʋ, ye yʋlʋ pǝnta natǝlɩ na má cɛpɩ-ɩ ɩsɩɩ ma cɛpʋ ɩsǝntɔ tɔ, mǝ tɔɔ kɛ́ ma lakɩ ḿpʋ́ɣʋ́ Kilisiti ɩsɛntaa,
pǝcɔ Satanɩ ɩ́ taa kɔɔ na ɩ́ kǝlɩ-tʋ. Anɩ tǝ nyǝmá ɩsǝna ɩ kʋlapʋtʋ wɛɛ tɔ.
Waatʋ wei ma tala Tʋlʋwasɩ sɩ ma kpaalǝɣɩ Kilisiti tɔɔ Laapaalɩ Kʋpaŋ tɔ, Tacaa tɔɔ ma maɣanaa sɩ mpaaʋ wɛɛ faa sɩ má la tǝmlɛ kɛ teu.
Paa na mpʋ tɔ, ɩsɩɩ ma ta maɣana tá taapalʋ Titʋ tɔ ma laakalɩ kʋla sɔsɔm kɛ́. Pǝ tɔɔ kɛ́ ma yela Tʋlʋwasɩ nyǝ́ma na má tɛɛ Masetoni.
Ɩsɔ fɔɔ, pǝ taɣa pʋlʋ tɔɔ, tá na Kilisiti tá kpɛntʋɣʋ tɔɔ ɩ tʋ-tʋɣʋ ɩ akaɩtʋ looŋa taa kɛ́ na ɩ́ tɛɛna-tʋɣʋ tam. Kʋlʋm ɩnɩ ɩ maɣamaɣa ɩ yekina sɩ tǝ́ la na pá nyɩ Kilisiti kɛ paa timpi ɩsɩɩ tulaalʋ sɔɔsʋŋ nɩɩkʋɣʋ paa le tɔ.
Mpa pa wɛ mpaaʋ kʋwaasʋɣʋ taa na mpa pɛlɛ pa tɔŋna lepu tɔ, tǝ wɛ pa tǝna pa kiŋ kɛ́ ɩsɩɩ tulaalʋ kʋpaŋ wei Kilisiti hawa Ɩsɔ tɔ ɩ sɔɔsʋŋ.
Mpa pa tɔŋna lepu tɔ tǝ wɛ pɛlɛ pa kiŋ kɛ́ ɩsɩɩ sǝm sɔŋ wei ɩ kɔŋna sǝm tɔ. Ama mpa pa wɛ mpaaʋ kʋwaasʋɣʋ taa tɔ tǝ wɛ pɛlɛ pa kiŋ kɛ́ ɩsɩɩ weesuɣu sɔɔsʋŋ, wei ɩ haakɩ weesuɣu tɔ. Awe pǝsǝɣɩ na ɩ́ la tǝmlɛ tǝnɛ tǝ taka?
Tá fɛɩ ɩsɩɩ lɛlaa paɣalɛ kpakʋɣʋʋ Ɩsɔ Tɔm na pá kɛɛkɩ sɩ pǝ́ lana-wɛ tɔ. Ama tampana kɛ tá yɔɣɔtǝɣɩ na Ɩsɔ naa mpʋ. Pǝ taɣa pʋlʋ tɔɔ, ɩnɩ ɩ tilina-tʋ, na Kilisiti tǝmlɛ kɛ tǝ lakɩ.
Tɔmnaa panɛ pa hʋ́lǝ́ɣɩ́ sɩ tǝ caa tǝ sʋʋ tá tɩ sam taa? Yaa tɩɩ hʋ́lɩ́-mɛɣɛ takǝlasɩ nsi sɩ hʋ́lǝ́ɣɩ́ sɩ tá kʋlapʋtʋ tewa tɔ? Yaa tɩɩ sǝlǝmɩ-mɛ sɩ ɩ́ ha-tʋɣʋ-sǝɣɩ mǝ maɣamaɣa ɩsɩɩ lɛlaa lakʋɣʋ tɔ?
Mǝ maɣamaɣa mǝ pilima kɛna tá takǝlaɣa, na tá lotu taa kɛ́ pa ŋmaa-kɛ, na yǝlaa tǝna pǝsǝɣɩ na pá ná na pá kala.
Nn, pǝ wɛ ḿpʋ́ɣʋ́ tǝkpataa sɩ ɩ́ kɛ́ Kilisiti takǝlaɣa ŋka ɩ́ ŋmaawa tɔɣɔ, na taɣa ɩ́ ŋmaana takǝlaɣa kanɛ. Pa ta ŋmaa takǝlaɣa kanɛ na ŋmaalaɣa. Ama weesuɣu tʋ Ɩsɔ Feesuɣu kɛ pa ŋmaana-kɛ, na pǝ taɣa pɛɛ kpaatanaa tɔɔ kɛ́ pa ŋmaawa, ama yǝlaa lotu taa maɣamaɣa kɛ pa ŋmaawa.
Naani wei tǝ wɛna Ɩsɔ kiŋ kɛ Kilisiti tɔɔ tɔ ɩ tɔɔ kɛ́ tǝ yɔɣɔtǝɣɩ mpʋ.
Pɔpɔtʋ fɛɩ, tǝ kaa pǝsɩ na tǝ tɔ paa pǝcɔ sɩ tá maɣamaɣa tá toma kɛ tǝ lapǝna tǝmlɛ tǝnɛ. Ɩsɔ yelina na tǝ́ pǝsǝɣɩ na tǝ́ lakɩ mpi tǝ lakɩ tɔ.
Pǝ taɣa pʋlʋ tɔɔ, Ɩsɔ ɩnɩ ɩ yelina na tǝ́ pǝsɩ nɔɣɔ pɛɛlʋɣʋ kʋfam tǝmlɛ lataa. Na ka ta kɛ kʋsǝsɩɩtʋ nti pa ŋmaawa tɔ tǝ nyǝŋka, ama Ɩsɔ Feesuɣu nyǝŋka kɛ́. Kʋsǝsɩɩtʋ nti tǝ wɛ takǝlaɣa taa tɔ tǝ kʋɣɩ kɛ́. Ama Ɩsɔ Feesuɣu ná haa weesuɣu kɛ́.
Nmaatʋ pee kɛ pa ŋmaana kʋsǝsɩɩtʋ kɛ pɛɛ kpaatanaa tɔɔ. Paa na mpʋ pǝ hʋla Ɩsɔ teeli kɛ tǝ tǝcɛllɛ, na Moisi ɩsɛntaa teekaɣa kɔkɔ nakǝlɩ te, nn. Halǝna Ɩsɛɣɛlɩ nyǝ́ma ta pǝsɩ na pá nyǝnɩ ɩ ɩsɛntaa kɛ́ tɔm naalɛ, pǝyele ɩ ɩsɛntaa teu mpɩ pɩɩ kɛ́ mpi pɩɩ tɛ na pǝ́ saalɩ yem tɔɣɔ. Ye kʋsǝsɩɩtʋ nti tǝlɛ tǝ kʋɣɩ tɔ tǝ ta kisi teeli kɛ hikuɣu,
kacaŋfana tǝmlɛ nte Ɩsɔ Feesuɣu ná lakɩ tɔ?
Ye tǝmlɛ nte tǝ lapa na yǝlaa pǝsɩ tasǝkǝlɛ nyǝ́ma tɔ tǝlɛ tǝ ta kisi teeli kɛ hikuɣu, ɩlɛ kacaŋfana nte tǝlɛ tǝ lakɩ na yǝlaa pǝsǝɣɩ yʋlʋpama kɛ Ɩsɔ ɩsɛntaa tɔ?
Tǝ tɩɩ pǝsǝɣɩ na tǝ́ yɔɣɔtɩ sɩ tuu lɔŋ teeli ná mǝla yem kɛ́ kaɣana nyǝŋ tɔɔʋ tɔɔ. Kaɣana nyǝŋ tɛɛ-ɩ kɛ́ tǝpʋlʋpʋlʋ.
Mpi pǝ taaŋa pǝcɔ tɔ pǝlɛ pǝ ta kisi teeli kɛ hikuɣu, kacaŋfana mpi pǝ cakɩ tam tɔɔ tɔ?
Tǝ tɛɛlǝɣɩ mpʋ tɔɣɔ tá naani tɔɔ sɔsɔm.
Tá fɛɩ ɩsɩɩ Moisi wei ɩ ka taka ɩ ɩsɛntɔɔ kɛ́ saalaɣa sɩ Ɩsɛɣɛlɩ nyǝ́ma ɩ́ taa kɔɔ na pá ná ɩ teu mpi pɩɩ tɛ na pǝ́ sɩ tɔ pǝ saalʋɣʋ.
Ama pɛlɛ pa ta pǝsɩ na pá cɛkǝna, na halǝna saŋa ḿpʋ́ɣʋ́ pǝ tɩɩ wɛɛ. Ye pa sʋʋ nɔɣɔ pɛɛlʋɣʋ kʋpǝm takǝlaɣa kɛ kalʋɣʋ kɛ ɩsǝntɔ, pa laɣatʋ tɔɔ taka saalaaɣa ŋkɛɣɛ. Yʋlʋ wei na Kilisiti pa kpɛnta kʋlʋm tɔ pʋntʋ tike tɔɔ kɛ́ saalaɣa kanɛ ka ta kenti.
Na halǝna saŋa ɩsǝntɔ, ye pa kʋla Moisi takǝlasɩ kalʋɣʋ, saalaɣa ŋkɛ ka tǝka pa laɣatʋ tɔɔ kɛ́.
Pa ŋmaawa Ɩsɔ Tɔm taa kɛ́ mpʋ sɩ: Yʋlʋ kɛɛsǝɣǝna Tacaa tɔɔ kɛ́ ɩlɛna saalaɣa ŋkɛ ká kɔɔlɩ ɩ tɔɔ.
Tacaa wei ɩ tɔm pa yɔɣɔtǝɣɩ Ɩsɔ Tɔm taa cǝnɛ ɩnɩ tɔ Ɩsɔ Feesuɣu kɛ́. Ye Tacaa Feesuɣu ɩ́ wɛ timpi, hɛɛsʋɣʋ wɛnna.
Tá tǝna mpa tá saalaɣa kɛɛla tá ɩsɛntɔɔ tɔ, Tacaa teu naakɩ tá tɔɔ kɛ́ tǝnyǝnǝnyǝnɩ. Na pǝ laɣasa-tʋɣʋ ḿpʋ́ɣʋ́ sɩ tǝ́ nǝɣǝsǝna Tacaa. Tǝ lɩɩ teu taa kɛ́ na tǝ́ sʋʋ teu kʋkǝlǝm lɛmpɩ taa tɔtɔ. Tacaa Feesuɣu lapǝna tǝmlɛ tǝnɛ tǝ taka.
Ɩsɔ kʋpantʋ tɔɔ kɛ́ ɩ tʋ-tʋɣʋ tǝmlɛ tǝnɛ tǝ lapʋ, na pǝ tɔɔ kɛ́ tɩɩ lɔɔkɩ tá apalʋtʋ.
Tá lɔwa mukaɣa kʋlapʋtʋ fɛɛlɛ fɛɩ nyǝntʋ. Tɩɩ hʋ́lǝ́ɣɩ́ tǝkpaalǝtʋ. Tɩɩ kɛɛ Ɩsɔ Tɔm, ama tampana kɛ tǝ hʋ́lǝ́ɣɩ́ tǝcɛɩcɛɩ, na tǝ́ lakɩ ḿpʋ́ɣʋ́ Ɩsɔ ɩsɛntaa kɛ́ sɩ yǝlaa ɩ́ tʋ pa laakalɩ kɛ tá tɔɔ na pá ná.
Pǝ tɔɔ kɛ́ Laapaalɩ Kʋpaŋ wei tǝ kpaalǝɣɩ tɔ ɩ ta kɛ muku tɔm. Ama mpa pa lepa tɔɣɔ ɩ kɛ́ muku tɔm.
Antulinya ɩnɛ ɩ taa ɩlɔɣɔʋ mɛlǝmǝna-wɛ na paa tɛŋ pa taa na Ɩsɔ. Antulinya taa ɩlɔɣɔʋ ɩnɩ ɩ kentina-wɛ sɩ pá taa na Kilisiti teeli Laapaalɩ Kʋpaŋ yelaa na pǝ́ ná tǝnyaɩɩ kɛ ɩsǝna mpi tɔ. Kilisiti ɩnɩ ɩ kɛlǝna Ɩsɔ tǝtɛŋɛlɛŋ.
Pǝ taɣa tá maɣamaɣa tá tɔm kɛ tǝ lakɩ waasʋ. Ama Yesu Kilisiti tɔɔ nyǝntʋ kɛ tǝ kpaalǝɣɩ sɩ Tacaa kɛlɛ. Na Yesu tɔɔ kɛ́ tǝ yaakɩ tá tǝɣɩ mǝ tǝmlɛ nyǝ́ma.
Ɩsɔ wei ɩ yɔɣɔtaa sɩ pǝ́ ná na sǝkpɛtʋɣʋ cɛ tɔ, kʋlʋm ɩnɩ ɩ lapǝna na pǝ ná tá lotu taa sɩ tǝ nyɩ tǝcɛɩcɛɩ kɛ́ Ɩsɔ teeli wei ɩ ná Kilisiti ɩsɛntaa tǝnyǝnǝnyǝnɩ tɔ.
Ama tá mpa tǝ tɔka Ɩsɔ kʋpampam pǝnɛ tɔ tǝ wɛ kɛ́ ɩsɩɩ cʋɣʋ wontu. Pǝ lapa ḿpʋ́ɣʋ́ sɩ pá ná teu sɩ Ɩsɔ hana-tʋɣʋ toma sɔsɔɔna anɛɣɛ kʋhaʋ, pǝ taɣa tá maɣamaɣa tá nyǝna.
Kʋnyɔntɔɣɔlɛnaa kɛ waanɩ waanɩ pɩɩna-tʋ, ama tǝ ta kpisi. Nǝɣǝsɛɛ ná kʋɣɩ-tʋ, paa na mpʋ tɩɩ yeki tɛɛlʋɣʋ.
Pa tʋɣɩ-tʋɣʋ kʋnyɔŋ, ama Ɩsɔ ɩ́lɛ́ ɩ ta lɔ-tʋ. Pa huɣi-tʋɣʋ atɛ, ama paa na mpʋ pa ta kʋ-tʋ.
Tam tǝ sǝkɩ Kilisiti sǝm kɛ tá tɔnǝŋ taa kɛ́ sɩ pǝ́ hʋ́lɩ́ tá tɔnǝŋ kʋlʋmǝŋ ɩnɩ ɩ taa kɛ́ ɩ weesuɣu.
Tǝ wɛʋ na tá ɩsɛ kɛ ɩsǝntɔ tɔ, tam kɛ́ tǝ wɛ sǝm nɔɔsɩ taa kɛ́ Yesu tɔɔ, sɩ pǝ́ hʋ́lɩ́ sɩ ɩ weesuɣu wɛnna tá tɔnǝŋ kʋsǝpǝŋ ɩnɛ ɩ taa.
Ḿpʋ́ɣʋ́ pǝ wɛɛ, sǝm wɛnna tá taa na pǝ́ lakɩ na weesuɣu náá wɛɛ mǝ taa na kʋ́ lakɩ.
Pa ŋmaawa Ɩsɔ Tɔm taa sɩ: Ma tɛma ma taa na Ɩsɔ tɔɣɔ ma yɔɣɔtaa. Tá tɔtɔ tá hʋwɛɛ wɛ taa tɛmnaʋ mpɩ pǝ tɔm taa tɔɣɔ tǝ tɛma ta taa na Ɩsɔ na pǝ tɔɔ kɛ́ tá nɔɔsɩ tɔɔ ɩɩ suŋ.
Pǝ taɣa pʋlʋ, tǝ nyǝmá sɩ Yesu sǝpa na Ɩsɔ feesi-ɩ tɔ ɩ ká tɛ na ɩ́ feesi-tʋ na Yesu, na ɩ́ lá na tá na-mɛ tǝ́ sǝŋ ɩ ɩsɛntaa.
Mǝ tɔɔ kɛ́ pǝ tǝnaɣa mpʋ pǝ lakɩ, Ɩsɔ tɔŋna ɩ pɛɛlɛɛ hʋ́lʋ́ɣʋ́ kɛ yǝlaa paɣalɛ kɛ tam kɛ́ sɩ ɩ́ la na yǝlaa mpɛ pa samaa paɣalɛ sɛɛ-ɩ sɩ ɩ́ na tǝmlɛ, na pǝ́ kʋsɩ ɩ teeli.
Pǝ tɔɔ kɛ́ tɩɩ lɔɔ tá apalʋtʋ kɛ paa pǝcɔ. Paa pǝ wɛɛ sɩ tá tɔnʋɣʋ tɔɔ tɔŋna caamʋɣʋ kɛ pǝcɔ tɔ, tá taa ná tɔŋna toŋ sɔɔsʋɣʋ kɛ paa kʋyaŋkuɣu.
Kʋnyɔmisi nsi sɩ makʋɣʋna-tʋɣʋ waatʋ waatʋ tɔ sɩ taɣanǝɣɩ-tʋɣʋ teeli taa teeli wei ɩ kaa tɛ tɔɣɔ, na teeli ɩnɩ ɩ kǝla kʋnyɔmǝŋ ɩnɩ tǝcaɣacaɣa.
Pǝ taɣa mpi pǝ nyǝnǝɣɩ tǝkeelee tɔ pǝ tɔɔ kɛ́ tǝ tʋ tá laakalɩ, ama mpi pɩɩ naakɩ tɔ pǝ tɔɔ kɛ́. Mpi pǝ naa tǝkeelee tɔ pǝlɛ pɩɩ leeliɣi. Ama mpi pɩɩ naa tɔ pǝlɛ pǝ wɛ tam tɔɔ.
Tá tɔnʋɣʋ kʋnɛ, kʋ wɛ kɛ́ ɩsɩɩ cokǝle nte tǝ taa tǝ sʋʋkɩ tɔ. Na tǝ nyǝmá sɩ saŋa ye pa yɔka cokǝle ńtɛ́, tǝ wɛna tǝsʋʋlɛ kɛ ɩsɔtaa nte Ɩsɔ taŋna-tʋ tɔ. Na lonte ńtɛ́ Ɩsɔ maɣamaɣa taɣanna-tɛ, na tɩɩ wɛɛ tam tɔɔ.
Ama pǝnɛntɛ tǝ tɔŋna mɔla kɛ́ na tǝ́ taŋaa tǝtɛɣɛtɛɣɛ sɩ pǝ́ tʋ-tʋɣʋ tá ɩsɔtaa wɛɛtʋ.
Pǝ taɣa pʋlʋ tɔɔ, ye pǝ tʋ-tʋɣʋ tá ɩsɔtaa wɛɛtʋ tǝ fɛɩ yem se, pǝlɛ pǝ tɔnǝŋ wɛɛ tɔtɔɣɔ.
Kʋpam ye tǝ wɛ tam kɛ́ tá atɛ coka anɛ a taa tǝ mɔlǝɣɩ kɛ́ ɩsɩɩ sǝɣǝla nɩɩ-tʋ. Pǝ taɣa ɩsɩɩ tǝ caa sɩ tǝ́ lɩɩ tá atɛ tɔnǝŋ ɩnɛ ɩ tɔm taa tǝkpataa se. Ama tǝ kooliɣi kɛ́ sɩ pǝ́ tʋ-tʋɣʋ ɩsɔtaa nyǝŋ tɔtɔ, ɩlɛna weesuɣu nyǝm li mpi pǝ sǝkɩ tɔ.
Ɩsɔ maɣamaɣa taɣanna-tʋ na ɩ́ yele sɩ pǝ́ laɣasɩ-tʋɣʋ mpʋ na ɩ́ sɩɩ-tʋɣʋ ɩ Feesuɣu kɛ tɔlʋma sɩ tǝ́ nyǝna sɩ ɩ sɩɩ-tʋɣʋ kʋpam.
Pǝ tɔɔ kɛ́ tǝ nyakɩ apalʋtʋ kɛ tam. Na tǝ́ nyǝmá sɩ ye tǝ wɛna tɔnǝŋ ɩnɛɣɛ ḿpʋ́ɣʋ́ tam, tǝ hatǝlǝna timpi Tacaa wɛɛ tɔɣɔ.
Tǝ tɛma Ɩsɔ na tá taa tɔɣɔ tǝ tɔŋ, ama tǝ ta nata na tá ɩsɛ se.
Tǝ nyakɩ apalʋtʋ kɛ teu kɛ́ na tǝ́ sɔɔla teu sɩ tǝ́ lɩɩ tɔnʋɣʋ kʋnɛ kʋ taa na tǝ́ polo tǝ́ caɣa Tacaa cɔlɔ.
Mpi tǝ nyɩɩlǝɣɩ sɔsɔm tɔɣɔlɛ sɩ paa tǝ wɛna tá ɩsɛ paa tǝ fɛɩ, ɩ́ la-tʋɣʋ luɣu.
Pǝ taɣa pʋlʋ tɔɔ, paa pǝ kpa na pǝ́ tii pǝ wɛɛ sɩ tá tǝna tǝpaɩ tɩɩ sǝŋ Kilisiti ɩsɛntaa kɛ́ na ɩ́ hʋʋna-tʋ, na pǝ́cɔ́ pǝ́ lɛɛtɩ paa wei kɛ mpi ɩ ka wɛna ɩ ɩsɛ na ɩ́ la tɔ, ye kʋpantʋ kɛ ɩ ka lapa, pǝ lɛɛtɩ-ɩ kʋpantʋ, ye ɩsaɣatʋ pǝ lɛɛtɩ-ɩ tǝlɛ.
Tǝ nyǝmá mpi pa yaa Tacaa sɔɣɔntʋ tɔ mɛɛ, na tǝ caa tǝ́ hʋ́lɩ́ yǝlaa kɛ́ na pá cɛkǝna na pá tisi. Ɩsɔ nyǝma-tʋɣʋ teu, na ma hʋʋ sɩ mǝ nyǝma-m mpʋ tɔtɔɣɔ hatuu mǝ taa.
Pǝ taɣa tǝ tasǝɣɩ-mɛɣɛ tá maɣamaɣa kɛ hʋ́lʋ́ɣʋ́ sɩ ɩ́ ná tá teu. Ama tǝ pɛɛkǝɣɩ kɛ́ sɩ tǝ́ hʋ́lɩ́-mɛɣɛ tampana nna a tɔɔ ɩ́ ká yɔɔlǝna-tʋ, na pǝ́cɔ́ ɩ́ pǝsɩ na ɩ́ cɔ mpa pa yɔɔlǝɣǝna tɔnǝŋ tɔɔ kʋlapǝm na pa paa fɛɩna taa nyǝm tɔ.
Ye tampana sɩ tǝ kɛ́ kpaŋtʋnaa ɩlɛ Ɩsɔ tɔɔ kɛ́ tǝ kɛ́ kpaŋtʋnaa. Ama ye tǝ wɛna tá ɩsɛ, mǝ tɔɔ kɛ́ tǝ wɛna tá ɩsɛ.
Pǝ taɣa pʋlʋ tɔɔ, Kilisiti sɔɔlʋɣʋ caalǝɣǝna tá mpa tǝ tɛma tá taa sɩ yʋlʋ kʋlʋm sǝpa yǝlaa tǝna tɔɔ tɔ, na mpʋ ɩnɩ pǝ hʋ́lǝ́ɣɩ́ kɛ́ sɩ ɩ́ na paa wei pa kpɛntǝna sǝm.
Yǝlaa tǝna tɔɔ kɛ́ ɩ sǝpa sɩ pǝ́ hʋ́lɩ́ sɩ mpa pa wɛna pa ɩsɛ tɔ pá nyɩ sɩ pǝ taɣa pa maɣamaɣa pa tɔɔ kɛ́ pa wɛɛ. Ama wei ɩ sǝpa na ɩ́ fe pa tɔɔ tɔ ɩ tɔɔ kɛ́.
Pǝ tɔɔ kɛ́ tɩɩ tasǝɣɩ yʋlʋhʋwɛɛ tǝŋʋɣʋ kɛ yem na pǝ́cɔ́ tǝ́ nyɩ yʋlʋwɛɛtʋ, paa ɩsɩɩ tuu ḿpʋ́ɣʋ́ tɩɩ lakaɣa na tǝ́ hʋʋkɩ hʋwɛɛ kɛ Kilisiti tɔɔ tɔ, kaɣana tɩɩ lakɩ mpʋ tɔtɔ.
Ye yʋlʋ na Kilisiti pá kpɛntaa te, pǝ laɣasa-ɩ wɛɛtʋ kʋfatʋ kɛ́. Wɛɛtʋ kʋpǝntʋ mʋka yem, wɛɛtʋ kʋfatʋ laɣasǝna.
Pǝ tǝnaɣa mpʋ Ɩsɔ kiŋ kɛ pǝ lɩɩnaa, na Kilisiti tɔɔ kɛ́ ɩ ciika tá na-ɩ na ɩ́ tʋ-tʋɣʋ tǝmlɛ sɩ tǝ́ la na ɩ́ na yǝlaa lɛlaa pá ciiki.
Pǝ taɣa pʋlʋ tɔɔ, Kilisiti kiŋ kɛ Ɩsɔ lapǝnaa na ɩ́ na ɩ yǝlaa tǝna pá ciiki, ɩ ta hʋʋ pa ɩsaɣatʋ tɔm tɔɔ. Na taɣa ɩ tʋwa sɩ tǝ́ kpaalǝɣɩ ciikuɣu tɔm tǝnɛ.
Tǝ kɛ́ Kilisiti tǝmlɛ nyǝ́ma sɔsaa kɛ́, na pǝ caɣa kɛ́ ɩsɩɩ Ɩsɔ yaa-mɛ na tá nɔɔsɩ. Haɩ tǝ wiikǝna-mɛ, Kilisiti tɔɔ ɩ́ yele na mǝ na Ɩsɔ ɩ́ ciiki.
Ɩsaɣatʋ taa wɛɛ Kilisiti kiŋ se, ama Ɩsɔ pǝsǝna-ɩ ɩsaɣaʋ kɛ tá tɔɔ. Mpʋ pǝ yelina tá na Kilisiti tá kpɛntʋɣʋ tɔɔ, Ɩsɔ lapa na tǝ́ pǝsɩ yʋlʋpama.
Pǝ tɔɔ kɛ́ tá mpa na Ɩsɔ tǝ lakɩ tǝmlɛ tɔ, tǝ wiina-mɛ sɩ ɩ́ taa yele na Ɩsɔ hʋla-mɛɣɛ pɛɛlɛɛ nna tɔ á pǝsɩ yem.
Ɩsɔ yɔɣɔta ɩ tɔm taa sɩ: Waatʋ wei ma lakaɣa ma kʋpantʋ tɔ ma nɩɩna-ŋ. Yapʋ kʋyakʋ wule ma sǝna-ŋ. Tɔʋ, pǝnɛntɛɣɛ pǝ mʋna Ɩsɔ kʋpantʋ hikuɣu. Saŋa kɛ pǝ pǝsǝɣɩ na pǝ́ ya yʋlʋ nyʋɣʋ.
Tɩɩ caa sɩ nɔɣɔlʋ ɩ́ footi tá tǝmlɛ, pǝ tɔɔ kɛ́ tɩɩ caa tǝ́ tusi nɔɣɔlʋɣʋ paa mpi pǝ taa.
Ama tǝ hʋ́lǝ́ɣɩ́ pǝ tǝna pǝ taa kɛ́ sɩ tǝ kɛ́ Ɩsɔ tǝmlɛ nyǝ́ma. Pǝ tɔɔ kɛ́ tǝ caɣana suulu kɛ sɔsɔm na tǝ́ tɔkɩ kʋnyɔmǝŋ na tǝ́ wɛ ɩsǝnyǝŋlɛ na laŋwakǝllɛ sɔsɔɔlɛ taa.
Pa mapa-tʋ, pa tʋ-tʋɣʋ salǝka, pa lapa na yǝlaa tǝna yoona-tʋɣʋ yem yem. Tǝ lapa kaŋkaŋsi tǝma, tǝ keela tá tom, tǝ sǝpa nyɔɣɔsɩ.
Tǝ hʋ́lǝ́ɣɩ́ kɛ́ sɩ tǝ kɛ́ Ɩsɔ tǝmlɛ nyǝ́ma, na tá yaasi kʋpaŋ taa na tá nyǝm taa na tá suulu taa na tá kʋpantʋ lapʋ taa. Na tǝ lapa mpʋ tɔ na Ɩsɔ Feesuɣu Naŋŋtʋ toŋ kɛ́ na tá tampana sɔɔlʋɣʋ.
Na tá waasʋ tampana taa kɛ́ na Ɩsɔ toma taa. Tampana tǝŋʋɣʋ kɛna-tʋɣʋ yoou wontu nti tǝ yoona na tǝ́ kentiɣina tá tɔɔ tɔ.
Pa tʋɣʋna-tʋɣʋ pǝyele pa tʋɣɩ-tʋɣʋ fɛɛlɛ tɔtɔ. Pa tʋʋkɩ-tʋɣʋ, pǝyele pa saŋ-tʋ tɔtɔ. Pa nyǝnǝɣɩ-tʋɣʋ pɔpɔtʋnaa kɛ́, pǝyele taɣalɛ tampana yɔɣɔtǝlaa.
Pa nyǝnǝɣɩ-tʋ ɩsɩɩ mpa pa ta nyɩ tɔ pǝyele taɣa pa tǝna pa nyǝmá. Pa nyǝnǝɣɩ-tʋɣʋ sǝtaa, pǝyele tá na tá ɩsɛ, na ɩ́ pǝsǝɣɩ na ɩ́ ná mpʋ. Pa tʋɣɩ-tʋɣʋ salǝka, paa na mpʋ paa kʋɣɩ-tʋ.
Pa nyǝŋsǝɣɩ tá ɩsɛ, paa na mpʋ laŋhʋlʋmlɛ taa kɛ́ tǝ wɛ tam. Tǝ wɛɛ kɛ́ ɩsɩɩ kʋnyɔntʋnaa, ama tǝ sʋsǝɣɩ yǝlaa paɣalɛ kɛ apititu. Tǝ wɛ ɩsɩɩ mpa pa fɛɩna pʋlʋ tɔ, pǝyele tampana tɔɔ tá wɛnna pǝ tǝna.
Tá taapalaa kʋpama kɛ Kɔlɛntɩ, tampana kɛ tǝ heeliɣi-mɛ, ye pa faɣa tá taa mɛɣɛ pa makǝna.
Tǝ sɔɔla-mɛɣɛ, ama mǝ́ tá sɔɔlǝna tá.
Pǝ tɔɔ kɛ́ ma yɔɣɔtǝna-mɛ ɩsɩɩ piya. Nti tá hʋʋ mǝ tɔɔ tɔ mɩ́ɩ́ hʋʋ ḿpʋ́ɣʋ́ tá tɔɔ, ɩ́ sɔɔlɩ-tʋɣʋ mpʋ tɔtɔ.
Ɩ́ taa yele na mǝ na mpa paa tɛŋ pa taa na Ɩsɔ tɔ ɩ́ kpɛntɩ. Pǝ taɣa mpa pǝ́ mʋna pǝ́ kpɛntɩ mǝ na-wɛ tɔɣɔlɛ. Pǝ taɣa pʋlʋ tɔɔ, ɩsǝnaɣalɛ kʋpam na ɩsaɣam pɩɩ siti? Na ɩsǝnaɣa ilim na ahoo ká siti?
Ɩsǝnaɣa Kilisiti na Ɩlɔɣɔʋ paa nɩɩna tǝma? Wei ɩ tɛŋ ɩ taa na Ɩsɔ na wei ɩɩ tɛŋ ɩ taa na Ɩsɔ tɔ pa kaa we?
Yaa ɩsǝnaɣa Ɩsɔ tǝcaɣalɛ na ma ta nyɩ ɩsɔnaa tɩɩŋ pɩɩ kaa? Pǝ taɣa pʋlʋ, tá kɛna Ɩsɔ weesuɣu tʋ tǝcaɣalɛ. Ɩsɔ maɣamaɣa yɔɣɔtǝna mpʋ sɩ: Maa caɣa pa kiŋ na maa wɛɛ pa hɛkʋ. Maa pǝsɩ pa Ɩsɔ na paa pǝsɩ ma yǝlaa.
Pǝ tɔɔ kɛ́ Tacaa yɔɣɔtaa sɩ: Pǝ wɛɛ sɩ ɩ́ ká lɩɩ pa hɛkʋ na pǝ́ yasɩ mǝ na-wɛ. Ɩ́ taa yele na asilima nyǝm napǝlɩ tokina-mɛ. Ɩlɛ má, maa mʋ-mɛ.
Maa pǝsɩ mǝ Caa, na mɩ́ɩ́ pǝsɩ ma pǝyalaa na ma pɛɛlaa. Tacaa toma tǝna tʋ yɔɣɔtǝna mpʋ.
Ma taapalaa, taɣa pa yɔɣɔta pǝ tǝna mpi pa yɔɣɔta ɩsǝntɔ tɔ. Pǝ tɔɔ kɛ́ tɩɩ lǝsɩ tá tǝɣɩ mpi pɩɩ pilisi tɔnʋɣʋ yaa lǝsaɣa tɔ pǝ taa. Tǝ́ cáálɩ́ tá tɩ na tǝ́ pǝsɩ Ɩsɔ nyǝ́ma tǝkpataa, na tǝ́ wɛɛ ɩ nyamnaʋ taa kɛ́ tam.
Mǝ lǝsasɩ ɩ́ wɛɛ tá tɔɔ. Tǝ ta la nɔɣɔlʋɣʋ kawalaɣa nakǝlɩ, tǝ ta hʋlʋsɩ nɔɣɔlʋ, tǝ ta tɔɣɔ nɔɣɔlʋ tɔɔ.
Pǝ taɣa ɩsɩɩ ma caa má kʋ́ mǝ tɔm tɔɣɔ ma yɔɣɔtǝɣɩ mpʋ. Ama pǝ wɛɛ kɛ́ ɩsɩɩ ma tɛm yɔɣɔtʋɣʋ tɔ sɩ tǝ sɔɔla-mɛɣɛ sɔsɔm tɔɣɔ pǝ kpɛnta-tʋɣʋ tam, paa weesuɣu taa paa sǝm taa.
Ma wɛna naani kɛ́ mǝ tɔɔ kɛ́ sɔsɔm kɛ́, ma yɔɔlǝɣǝna-mɛɣɛ. Tá kʋnyɔntɔɣɔlɛ tǝna taa ma wɛna apalʋtʋ kɛ sɔsɔm, na ma laŋhʋlʋmlɛ tɔɔʋ taka.
Tǝ talʋɣʋ ḿpʋ́ɣʋ́ Masetoni tɔ tapasopile fɛɩ paa pǝcɔ. Tǝ maɣana kʋkaɣatǝm kɛ pǝ tǝna pǝ taa kɛ́, tá na lɛlaa tǝ sʋʋ lʋpʋ taa kɛ́, na nyamnaʋ wɛ tá taa.
Ama Ɩsɔ wei ɩ haa apalʋtʋ kɛ mpa pa apalʋtʋ lepa tɔ, ɩ ha-tʋɣʋ apalʋtʋ na Titʋ kɔntɛ.
Na pǝ taɣa ɩ kɔntɛ tike sɔɔsǝna-tʋɣʋ apalʋtʋ. Ama na ɩsǝna ɩ kɛɛsa-tʋ sɩ mǝ sɔɔsa ɩnɩ ɩ maɣamaɣa kɛ apʋlʋtʋ tɔ pǝ tɔɔ tɔtɔ. Ɩ kɛɛsa-tʋɣʋ ɩsǝna ɩ́ nyɩɩlǝɣɩ sɩ ɩ́ na-m tɔ, na ɩsǝna mǝ ɩsɛ nyǝŋaa tɔ, na ɩsǝna ɩ́ taŋaa tǝtɛɣɛtɛɣɛ sɩ ye sɛɛnaʋ ɩ́ sɛɛna ma tɔɔ tɔ. Pǝ tɔɔ tɔtɔɣɔ pǝnɛntɛ ma laŋlɛ hʋlʋma sɔsɔm tɔtɔ.
Paa maa ŋmaaʋ-mɛɣɛ takǝlaɣa na ká pǝsɩ mǝ laŋa tɔ, maa tɔŋ nɔɔnɔɔ sɩ ye maa nyǝmá. Mpi tɔ ma nawa sɩ takǝlaɣa ŋkɛ ka pǝsa mǝ laŋa kɛ pǝcɔ.
Ama pǝnɛntɛ ma laŋlɛ hɛɛwa, pǝ taɣa ɩsɩɩ ma pǝsa mǝ laŋa tɔ pǝ tɔɔ. Ama mǝ laŋpǝsǝlɛ yeluɣu na ɩ́ laɣasɩ yaasi tɔ pǝ tɔɔ kɛ́. Pǝ ha Ɩsɔ kɛ́ mpaaʋ kɛ laŋpǝsǝlɛ ńtɛ́ tǝ taa kɛ́ na ɩ́ la ɩ nyǝntʋ, halǝna mpi tɩɩ lapa-mɛ tɔ pǝ ta kɛ ɩsaɣatʋ tɔtɔ.
Pǝ taɣa pʋlʋ tɔɔ, laŋpǝsǝlɛ nte tǝ haa Ɩsɔ kɛ́ mpaaʋ na ɩ́ lakɩ ɩ nyǝntʋ tɔ, tǝ kɔŋna laɣasʋɣʋ kɛ́. Na laɣasʋɣʋ kɔŋna nyʋɣʋ yapʋ pǝ fɛɩ sɩ yʋlʋ ká tɔ sɩ ye maa nyǝmá. Ama sǝm kɛ antulinya nyǝ́ma laŋpǝsǝlɛ ná kɔŋna.
Laŋpǝsǝlɛ nte tǝ maɣana-mɛ tɔ ńtɛ́ tǝ hana Ɩsɔ kɛ́ mpaaʋ na ɩ́ la ɩ nyǝntʋ, na pǝnɛntɛ ɩ́ tá na mpi pǝ tɛmnaa tɔ taa? Ɩ́ tá ná ɩsǝna mpi laŋpǝsǝlɛ yelaa na ɩ́ paasǝna mpi pǝ taa ɩ́ wɛɛ tɔ pǝ tɔm kɛ teu, na ɩ́ pǝsɩ na ɩ́ lá apalaa na ɩ́ kɛɛlɩ tɔm kɛ mǝ nyɔɔŋ tɔɔ. Pʋwɛ, paa yaa mpʋ sɩ tɔm tǝnɛ tǝ ta maɣa-mɛ. Paa yaa ḿpʋ́ɣʋ́ nyamnaʋ. Paa yaa mpʋ sɩ ɩ́ nyɩɩlǝɣɩ sɩ ɩ́ na-m. Paa yaa mpʋ sɩ ɩ́ sɛɛsa ɩsǝlɛ. Paa yaa mpʋ sɩ ɩ́ sɔpa nyʋɣʋ sɩ ɩ́ hɔŋ ɩsaɣatʋ latʋ ŋkpaŋʋɣʋ. Pǝ tǝna pǝ taa ɩ́ hʋlaa kɛ́ sɩ ɩ́ táá ná tɔm tǝnɛ tǝ taa.
Maa ŋmaa-mɛɣɛ takǝlaɣa tɔ, pǝ taɣa wei ɩ lapa ɩsaɣatʋ ntɩ yaa wei pa lapa-tɩ tɔ pa tɔɔ. Ama sɩ pǝ́ hʋ́lɩ́ Ɩsɔ ɩsɛntaa tǝkelekele kɛ́ lʋpʋ mpi ɩ́ lʋpa tá tɔɔ tɔ.
Pǝ tɔɔ kɛ́ mpi ɩ́ lapa tɔ pǝ sɔɔsa-taɣa apalʋtʋ tɔtɔ. Pǝ taɣa apalʋtʋ tike kɛ pǝ sɔɔsa-tʋ, ama waatʋ wei tǝ nawa ɩsǝna mǝ tǝna ɩ́ sɔɔsa Titʋ kɛ apalʋtʋ na ɩ laŋlɛ hʋlʋmɩ tɔ, tá laŋhʋlʋmlɛ tɔɔ sɔsɔm.
Ma sam-mɛɣɛ ɩsǝna mpiɣi ɩ kiŋ tɔ pǝ ta la-m fɛɛlɛ. Ɩsǝna tǝ heeliɣi-mɛɣɛ tampana kɛ tam tɔ, mpʋ tɔtɔɣɔ tǝ pʋɣʋla-mɛɣɛ Titʋ kiŋ, na ɩ́lɛ́ ɩ maɣamaɣa ɩ maɣanaa sɩ tampana kɛ́.
Pǝ tɔɔ kɛ́ ɩ sɔɔlʋɣʋ kɛ-mɛ tɔɔ sɔsɔm kɛ waatʋ wei ɩ tɔɔsǝɣɩ ɩsǝna mǝ tǝna ɩ́ see yǝlaa, na ɩsǝna ɩ́ mʋ-ɩ na ɩ́ seliɣina sɔɣɔntʋ tɔ.
Ma laŋlɛ hʋlʋma sɔsɔm, pǝ taɣa pʋlʋ, ma tɛɛlǝɣɩ mǝ tɔɔ kɛ́ paa mpi pǝ taa kɛ́.
Tɔʋ, pǝnɛntɛ tá taapalaa tǝ caakɩ kɛ́ sɩ ɩ́ nyɩ ɩsǝna Ɩsɔ pɛɛlɛɛ tɔm lapa Masetoni Yesu sɛɛlaa kpeka taa tɔ.
Kʋnyɔntɔɣɔlɛnaa mpa pa maɣana Masetoni ɩsɔ sɛɛlaa mpɛ tɔ pa maɣasa-wɛɣɛ teu kɛ́. Paa na mpʋ pa laŋhʋlʋmlɛ tɔɔ sɔsɔm, halǝna pa kʋpantʋ lapʋ fɛɩ taka, pǝyele pa tɩɩ kɛ́ kʋnyɔntʋnaa kutukutunaa kɛ́.
Maa looliɣi, ɩsǝna mpi pa pǝsaa tɔɣɔ pa hawa. Halǝna pa tɩɩ hawa na pǝ́ tɛɛ ɩsɩɩ pa pǝsʋɣʋ wɛɛ tɔ mɛɛ. Pa maɣamaɣa pa nɔkǝna
na pá kaana-tʋɣʋ teu sɩ tǝ́ la suulu na tǝ́ yele na mpɛ pá sǝna tɔtɔɣɔ Ɩsɔ yǝlaa mpa pa wɛ Yuta tɔ.
Na tǝ taa hʋʋ sɩ pɩɩ tala ɩsǝna mpi tɔ pǝ́ tɛɛ mpʋ. Kancaalaɣa ɩlɛ Tacaa kɛ pa ha pa tɩ. Pǝ waalɩ kɛ́ Ɩsɔ luɣu lapa na pá ha pa tǝɣɩ tá tɔtɔ.
Pǝ tɔɔ kɛ́ tǝ wiina Titʋ sɩ ɩ́ polo mǝ tɛ, na ɩ́ lakɩ tǝmlɛ nte ɩ ka caalaa tɔ. Ɩlɛna ɩ́ la na mɩɩ tɛɛsɩ tǝmlɛ kʋpantɛ tǝnɛ.
Ɩ́ tɩɩ wɛ toma kɛ pǝ tǝna pǝ taa kɛ́, paa taa tɛmnaʋ kɛ Ɩsɔ, paa yɔɣɔtaɣa, paa nyǝm taa. Mǝ ɩsǝlɛ sɛɛsʋɣʋ tɔm fɛɩ kɛɛsʋɣʋ. Na ɩ́ tɩɩ sɔɔla-tʋɣʋ, pǝ tɔɔ kɛ́ tǝ sɔɔlaa sɩ ɩ́ hʋ́lɩ́ mǝ toŋ kɛ tǝmlɛ kʋpantɛ tǝnɛ tǝ taa tɔtɔ.
Nti ma yɔɣɔtǝɣɩ ɩsǝntɔ tɔ pǝ taɣa kʋcaalʋɣʋ nyǝntʋ, ama ɩsǝna mpi lɛlaa ná sɛɛsa ɩsǝlɛ tɔɣɔ ma heeliɣi-mɛ, sɩ ma naa mǝ sɔɔlʋɣʋ tampana.
Pǝ taɣa pʋlʋ tɔɔ, ɩ́ nyǝmá Tacaa Yesu Kilisiti pɛɛlɛɛ tɔm mɛɛ. Ɩ ka kɛ́ toŋ tʋ kɛ́. Ama mǝ tɔɔ ɩ pǝsa ɩ tǝɣɩ kʋnyɔntʋ, sɩ ɩ́ sʋsɩ-mɛɣɛ toŋ na ɩ kʋnyɔŋ ŋkʋ.
Pǝ tɔɔ ɩlɛ maa kɛɛsɩ-mɛɣɛ ma hʋwɛɛ kɛ tɔm tǝnɛ tǝ taa na ɩ́ ná. Pǝ wɛ teu sɩ mpi ɩ́ ka caala lapʋ kɛ tuu pǝnte tɔ ɩ́ lakɩ mpʋ. Mɛɣɛlɛ kancaalaɣa nyǝ́ma mpa pa lapa tɔ. Na mǝ tɩɩ sɔɔlǝna hatuu lɔŋ sɩ ɩ́ lakɩ.
Pǝnɛntɛ ɩ́ lakɩ mpʋ halǝna ɩ́ tɛɛsɩ tǝmlɛ tǝnɛ. Ɩ́ tɛɛsɩ-tɛ na luɣu kʋlʋmʋɣʋ, ɩsɩɩ ɩ́ ka tʋ pǝ pǝlɛ na luɣu kʋlʋmʋɣʋ tɔ. Ɩ́ lana mpi ɩ wɛna tɔ.
Pǝ taɣa pʋlʋ tɔɔ, ye yʋlʋ ɩ́ hana luɣu kʋlʋmʋɣʋ, Ɩsɔ kɛɛsǝɣǝna mpi pʋntʋ wɛna na ɩ́ la tɔɣɔ na ɩ́ mʋ ɩ kʋcɔɔʋ, Ɩsɔ kaa kɛɛsǝɣǝna mpi pʋntʋ fɛɩna tɔ.
Pǝ taɣa ɩsɩɩ pǝ́ kpiisi-mɛɣɛ ɩlɛna pǝ́ kʋsɩ lɛlaa. Ama pǝ wɛɛ kɛ́ sɩ paa mpa pá wɛɛna pǝcɔ pǝcɔ.
Pǝ tɔlǝnaʋ-mɛɣɛ waatʋ ɩnɛ tɔ, ɩ́ pǝsǝɣɩ na ɩ́ sǝna mpa pɛlɛ pa laŋaa tɔ. Na ye kʋyaŋku mɩɩ laŋaa na pǝ́ tɔlǝna pɛlɛ ɩlɛ, pa pǝsɩ na pá sǝna-mɛ. Ḿpʋ́ɣʋ́ ɩ́ ká lakɩ na mǝ tǝna ɩ́ wɛɛna teitei.
Pa ŋmaa Ɩsɔ Tɔm taa kɛ́ ḿpʋ́ɣʋ́ sɩ: Wei ɩ ka tɔɔsa sɔsɔm tɔ pǝ ta kǝlǝna-ɩ. Na wei ɩ ka tɔɔsa pǝcɔ tɔ pǝ ta laŋna-ɩ.
Ɩsɔ fɔɔ, ɩnɩ ɩ yelina na Titʋ lʋkɩ ḿpʋ́ɣʋ́ mǝ tɔɔ ɩsɩɩ tá lʋkʋɣʋ tɔ.
Ɩ lapa nti tǝ sǝlǝma-ɩ tɔ na pǝ tɩɩ kǝla mpʋ te. Ɩ sɛɛsa ɩsǝlɛ kɛ sɔsɔm, halǝna ɩ maɣamaɣa ɩ́ tʋ mǝ tɛ pote pǝlɛ.
Tǝ tǝŋsa ɩ waalɩ kɛ́ tá taapalʋ wei Yesu sɛɛlaa kpeka tǝna pʋɣʋlǝɣɩ ɩ tǝmlɛ kɛ Laapaalɩ Kʋpaŋ tɔm taa tɔ.
Pǝlɛ pǝ paasi Yesu sɛɛlaa ka lǝsǝna-ɩ sɩ ɩ́ sɩɩkɩ-tʋɣʋ tá yɛla taa kɛ́ timpi timpi tǝ lakɩ tǝmlɛ kʋpantɛ tǝnɛɣɛ Tacaa teeli tɔɔ tɔ. Na pǝ hʋ́lǝ́ɣɩ́ tɔtɔɣɔ ɩsǝna mpi tá luuŋ ná wɛɛ sɩ tǝ sǝŋna lɛlaa tɔ.
Tǝ pɛɛkǝɣɩ na tǝ́ cɔlǝɣɩ sɩ tǝ paasʋɣʋna liɣitee sɔsɔɔna anɛ a tɔm tɔ, nɔɣɔlʋ ɩ́ taa kɔɔ na ɩ́ caɣana-tʋ.
Paa Tacaa ɩsɛntaa paa yǝlaa kiŋ tǝ pɛɛkǝɣɩ sɩ tá kʋpantʋ ɩ́ lɩɩ tǝcɛɩcɛɩ.
Tǝ tiliɣi pá na tá taapalʋ lɛlʋ. Tǝ maɣasa ɩlɛɣɛ tɔm paɣalɛ sɩ tǝ naa ɩ waalɩ, na tam tǝ nawa sɩ ɩ sɛɛsa ɩsǝlɛ kɛ́. Ama pǝnɛntɛ ɩ tʋ-mɛɣɛ naani kɛ teu, ɩlɛ ɩ sɛɛsa ɩsǝlɛ na pǝ́ kǝlɩ mpʋ.
Ye Titʋ ɩlɛ ma waalɩ tʋ ntɛ́ ɩlɛ, má na-ɩ tǝ lakǝna tǝmlɛ kɛ mǝ tɔɔ. Tá taapalaa lɛlaa mpa pa sɩɩ-ɩ tɔ, Yesu sɛɛlaa kpeka tilina pɛlɛ, na pɛlɛ pa lakɩ kɛ́ sɩ pá ha Kilisiti kɛ teeli.
Ɩ́ la na pǝ́ hʋ́lɩ́ sɩ ɩ́ sɔɔla-wɛ na tampam, ɩlɛna Yesu sɛɛlaa kpeka tɛ a taa na á nyɩ sɩ tǝ sama-mɛ tɔ, pǝ taɣa yem tɔɔ se.
Pǝ taɣa ɩsɩɩ maa nɔkɩ na ma ŋmaa-mɛɣɛ takǝlaɣa na má heeli-mɛɣɛ Ɩsɔ yǝlaa mpa pa wɛ Yuta tɔ pa sǝnaʋ tɔm ntǝɣɩ kʋheelu.
Ma nyǝmá ɩsǝna ɩ́ lakǝna luɣu kʋlʋmʋɣʋ tɔ mɛɛ, halǝna ma sama-mɛɣɛ Masetoni nyǝ́ma kiŋ, sɩ tá taapalaa kɛ Akayi tɛtʋ taa nyɔɔsa pa tǝɣɩ sǝnaʋ tɔm taa kɛ́ tuu pǝnte. Ɩ́ sɛɛsʋɣʋ ḿpʋ́ɣʋ́ ɩsǝlɛ tɔ pǝ nyɔmtǝɣɩ pa taa paɣalɛ kɛ́.
Paa na mpʋ ma tiliɣi tá taapalaa panɛɣɛ mǝ tɛ, pǝ́cɔ́ pʋɣʋlʋɣʋ mpi tǝ pʋɣʋla-mɛɣɛ tɔm tǝnɛ tǝ taa tɔ, pá nana pa ɩsɛ. Ma caa kɛ́ sɩ tampana pá maɣana ɩ́ nyɔɔsa mǝ tǝɣɩ teu na pǝ́ la teitei na nti maa heelaɣa-wɛ tɔ.
Ye pǝ taɣa mpʋ, ma na Masetoni nyǝ́ma tǝ́ kɔma na tǝ́ maɣana ɩ́ ta nyɔɔsɩ mǝ tɩ, taɣa pǝ tʋ fɛɛlɛ. Mpi tɔ ɩ́ yelaa na tǝ́ tɛ-mɛ na tá taa kɛ́ teu. Na ye mǝ nyǝntɛ tɔm ɩlɛ paa yɔɣɔtǝɣɩ tǝlɛ.
Ma maɣasaa na ma ná sɩ pǝ kǝla teu sɩ má wiina tá taapalaa panɛ na pá tɛɛ nɔɣɔ na pá polo mǝ tɛ, na pá taɣanǝɣɩ kʋcɔɔʋ kʋpaŋkʋ ŋku ɩ́ tɔma sɩ ɩ́ ká la tɔ. Maa kɔɔ na má kɔŋ tɔ, pǝ tǝna pǝ nyɔɔsaa tǝkeŋkeŋ na pǝ́ hʋ́lɩ́ sɩ luɣu kʋlʋmʋɣʋ kɛ ɩ́ lapǝnaa, pǝ taɣa kʋcaalʋɣʋ nakʋlɩ.
Ɩ́ tɔɔsɩ teu sɩ ye wei ɩ tuu pǝcɔ, pǝcɔɣɔ ɩ ká kʋ, na wei ɩ́ tuu sɔsɔm, sɔsɔm kɛ ɩ kɔŋ kʋm.
Ye mpʋ paa wei ɩ́ ha ɩsǝna pǝ ha-ɩ tɔ, ɩ́ taa hana wula yaa kʋcaalʋɣʋ. Pǝ taɣa pʋlʋ tɔɔ, wei ɩ haana laŋhʋlʋmlɛ tɔɣɔ Ɩsɔ sɔɔlaa.
Na Ɩsɔ wɛna pǝsʋɣʋ sɩ ɩ́ ha-mɛɣɛ kʋpantʋ kɛ sɔsɔm, pǝ́cɔ́ ɩ́ taa laŋ mpi mpi ɩ́ nyɩɩlǝɣɩ tɔ. Ama ɩ́ hiki, na halǝna pǝ́ kaasɩ na ɩ́ lana tǝma kʋpana.
Pa ŋmaa Ɩsɔ Tɔm taa sɩ: Ɩ haa kʋnyɔntʋnaa na luɣu kʋlʋmʋɣʋ. Ɩ kʋpantʋ ɩɩ tɛŋ.
Ɩsɔ wei ɩ haa tuulu kɛ kʋtutuum na ɩ́ haa-ɩ tɔɣɔnaɣa sɩ ɩ́ tɔɔna ɩ tɩ tɔ, Ɩsɔ ɩnɩ ɩ ká ha-mɛɣɛ kʋtutuum tǝna mpi ɩ́ nyɩɩlǝɣɩ tɔ. Ɩsɔ ɩnɩ, ɩ ká la na pǝ pɩɩ, na mǝ kʋpantʋ huki sɔsɔm.
Ɩsɔ ká tʋ mǝ niŋ taa kɛ́ ɩsǝna mpi pǝ wɛɛ tɔɣɔ tam na pǝ́cɔ́ mɩɩ pǝsɩ na ɩ́ lakɩ kʋpantʋ kɛ tam. Ɩlɛ paɣalɛ ká sɛɛ Ɩsɔ kɛ́ ɩ́ na tǝmlɛ kɛ kʋcɔɔŋ wei ɩ́ lakɩ na tǝ́ pukina tɔ ɩ tɔɔ.
Pǝ taɣa pʋlʋ tɔɔ, kookalɩ wei ɩ́ lakɩ ɩsǝntɔ tɔ pǝ taɣa Ɩsɔ yǝlaa sǝnaʋ tɔɔ tike. Ama pǝ yeki tɔtɔɣɔ na yǝlaa sɛɛ Ɩsɔ kɛ́ ɩ́ na tǝmlɛ.
Kookalɩ ɩnɛ ɩ lapʋ taa kɛ́ pɩɩ hʋ́lɩ́ mpi ɩ́ kɛwa tɔ, na yǝlaa paɣalɛ ká sana Ɩsɔ kɛ́ ɩsǝna mpi ɩ́ nɩɩnaa na ɩ́ lakɩ sɩ pǝ́ hʋ́lɩ́ sɩ ɩ́ tɛma mǝ taa na Kilisiti Laapaalɩ Kʋpaŋ tɔ. Na paa sa Ɩsɔ tɔtɔɣɔ ɩsǝna mpi mǝ na-wɛ na lɛlaa ɩ́ talʋɣʋ mǝ kʋpam na luɣu kʋlʋmʋɣʋ tɔ.
Na paa sǝlǝmǝɣǝna-mɛ na Ɩsɔ, na paa sɔɔlɩ-mɛɣɛ sɔsɔm kɛ pɛɛlɛɛ taa pɛɛlɛɛ nna Ɩsɔ lapa-mɛ tɔ a tɔɔ.
Ɩsɔ fɔɔ, nyá kʋcɔɔʋ fɛɩ kɛɛsʋɣʋ.
Pɔɔlɩ má, ma maɣamaɣa tǝkpem ma wiikǝnna-mɛ. Ma wei yǝlaa yɔɣɔtǝɣɩ sɩ ye ma wɛ mǝ kiŋ ɩlɛ ma wɛ tǝhɛɛ. Ama ye ma fɛɩ mǝ kiŋ ɩlɛ ma apalʋtʋ kpawaɣalɛ. Ma tɛɛkǝɣɩ-mɛɣɛ Kilisiti kʋpantʋ na ɩ leleŋ tɔɔ sɩ,
ɩ́ taa yele na waatʋ wei ma kɔŋ mǝ tɛ tɔ má hʋ́lɩ́ ma apalʋtʋ. Pǝ taɣa pʋlʋ tɔɔ, ma hʋʋ teu sɩ maa hʋlɩ ma apalʋtʋ kɛ mpa pa hʋʋ sɩ tǝ tǝŋǝɣɩ yʋlʋhʋwɛɛ kɛ yem tɔ.
Kʋpam tǝ wɛ tá yʋlʋtɔnʋɣʋ taa yaa, ɩlɛ pǝ taɣa yʋlʋhʋwɛɛ kɛ yem kɛ́ tǝ tǝŋǝɣɩ na tǝ́ yookina.
Ama yoou wontu nti tá yoona tɔ tǝ ta kɛ nti antulinya ɩnɛ ɩ yǝlaa yoona tɔ. Ɩsɔ yoou wontu nti tǝ pǝsǝɣɩ na tǝ́ wakǝlɩ tǝcɔɔsǝlɛ toŋ nyǝntɛ tɔɣɔ tǝ yoona. Tǝ wakǝlǝɣɩ pɔpɔtʋ lǝmaɣasɛɛ.
Tǝ kpɛɛsǝɣǝna pa tǝna mpa pa lakɩ kalampaanɩ na pá kaɣatǝɣɩ sɩ pá taa nyɩ Ɩsɔ tɔ pa hʋwɛɛ. Tǝ kɛɛ yǝlaa hʋwɛɛ tǝna na toŋ na tǝ́ tʋɣɩ Kilisiti tɔɔ sɩ pá nɩɩna-ɩ.
Ye mɩɩ kɔma na ɩ́ la na pǝ ná sɩ ɩ́ nɩɩnaa tǝkpataa, ɩlɛ pǝ kaasa mpa pa tǝna na paa caakɩ nɩɩnaʋ tɔ tá sɔɔlʋ pɩɩwa sɩ tǝ́ hɔ pa ŋkpaŋŋ.
Paa mpi, pǝ tɔnʋɣʋ tɔɔ kɛ́ mǝ nyǝnǝɣǝna. Ye yʋlʋ nɔɣɔlʋ ɩ tɛŋ ɩ taa sɩ Kilisiti tǝnna-ɩ, pʋntʋ ɩ́ maɣasɩ teu na ɩ́ ná sɩ Kilisiti tɩ tá tɔtɔɣɔ, ɩsɩɩ ɩ tɩ ɩnɩ tɔ.
Pǝ taɣa pʋlʋ tɔɔ, paa ma sama ma tɩ na sɔsɔɔntʋ nti Tacaa ha-tʋ tɔ, fɛɛlɛ ɩɩ kpaa-m se. Pǝ ha-tʋɣʋ sɔsɔɔntʋ ntǝɣɩ sɩ pǝ́ la na ɩ́ tɛ mǝ taa na Ɩsɔ kɛ́ sɔsɔm. Ama pǝ taɣa sɩ pǝ́ wakǝlɩ-mɛ.
Ma ŋmaakʋɣʋ ma takǝlasɩ tɔ, maa pɛɛkǝɣɩ sɩ má kpɛɛtɩ mǝ pʋntʋ se.
Nti yǝlaa yɔɣɔtǝɣɩ tɔɣɔlɛ sɩ: Pɔɔlɩ takǝlasɩ taa tɔm wɛ toŋ na apalʋtʋ kɛ́. Ama waatʋ wei ɩ maɣamaɣa ɩ wɛ tá hɛkʋ tɔ ɩ wɛɛ kɛ́ tǝhɛɛ na ɩ yɔɣɔtaɣa wɛ kʋnyɔŋ.
Ye wei ɩ yɔɣɔtǝɣɩ mpʋ pʋntʋ ɩ́ nyɩ teu sɩ nti tǝ ŋmaa tá takǝlasɩ taa kɛ́ waatʋ wei tǝ fɛɩ mǝ kiŋ na nti tɩɩ la waatʋ wei tɩɩ wɛɛ mǝ kiŋ tɔ, pǝ kaa wɛɛ ŋkaŋka se.
Tǝ kaa nɔkɩ na tǝ́ kɛɛna yaa tǝ́ maɣasɩ tá tɩ na lɛlaa mpa pa makɩ pa laŋa taa sɩ pa kɛ́ pʋlʋ tɔ. Pa kɛ́ ɩwɛɛŋ kɛ́, na pa maɣamaɣa pa caana pa kʋmaɣasʋɣʋ ŋku paa maɣasǝna pa tɩ tɔ, na pa taa pa tike kɛ pa kpɛɛsǝɣǝna tǝma.
Ye tá, tá kaa pǝsɩ na tǝ́ sa tá tɩ na pǝ́ tɛɛ caasa. Ama tǝ saŋ tá tɩ na pǝ́ kɛɛsǝna tǝmlɛ nte Ɩsɔ tʋ-tʋ tɔ tǝ tǝnaɣa. Ɩsɔ hana-tʋɣʋ mpaaʋ sɩ tǝ́ tala mǝ tɛ.
Ɩsǝna pa sɩɩna-tʋ tɔ tɩɩ ŋmaana pǝ tɔɔ, ye tǝ taa kɔɔ mǝ tɛ ɩlɛ mpʋɣʋlɛ. Ama tǝ tala mǝ tɛɣɛ teu na tǝ́ heeli-mɛɣɛ Kilisiti tɔm Laapaalɩ Kʋpaŋ.
Pǝ tɔɔ kɛ́ tɩɩ ŋmaana ɩsǝna pa sɩɩna-tʋ tɔ pǝ tɔɔ. Tɩɩ saŋ tá tɩ na lɛlaa lapa tǝma nna tɔ. Ama tǝ caa kɛ́ sɩ mǝ taa tɛmnaʋ kɛ Ɩsɔ ɩ́ sɔɔsɩ, ɩlɛna tǝ́ pǝsɩ na tǝ́ la tǝmlɛ nte tǝ kǝla lɔŋ nyǝntɛ tǝcaɣacaɣa tɔɣɔ mǝ hɛkʋ, na tǝ taa ŋmaana ɩsǝna Ɩsɔ sɩɩ-tʋ tɔ pǝ tɔɔ.
Pǝ waalɩ ɩlɛ tǝ pǝsǝɣɩ tǝ́ yɛlǝna Laapaalɩ Kʋpaŋ kɛ tɛtʋnaa mpa pa wɛ mǝ tɛ lɔlɔ tɔ pa taa, na tǝ́ taa sa tá tɩ na nti lɛlaa tɛma lapʋ kɛ pa tǝma taa tɔ.
Pa ŋmaa Ɩsɔ Tɔm taa sɩ: Ye wei ɩ́ caa ɩ sa ɩ tɩ, pʋntʋ ɩ́ sa ɩ tɩ na nti Tacaa lapa tɔ.
Kʋpam, pǝ taɣa yʋlʋ wei ɩ nyǝnǝɣɩ ɩ tɩ ɩsɩɩ ɩ kɛ́ pʋlʋ tɔ ɩnɩ ɩ sam yana. Ama wei ɩ tɔɔ Tacaa yɔɣɔtǝɣɩ kʋpantʋ tɔɣɔ.
Ma kooliɣi kɛ́ sɩ ɩsɔwɛɛ ɩ́ tɩɩ nyǝnɩ-m pǝcɔɣɔ kpaŋtʋ. Pǝ wɛ mpʋ mɛɛ, ɩ́ nyǝnǝɣɩ-m mpʋ.
Ma wɛna ɩsɛsɛɛmlɛ kɛ mǝ tɔm taa kɛ́, ɩlɛ Ɩsɔ tʋna-m ɩsɛsɛɛmlɛ ńtɛ́. Pǝ taɣa pʋlʋ tɔɔ, ɩ́ wɛɛ kɛ́ ɩsɩɩ pɛɛlɔ wei ɩ ta nyǝnta apalʋ kɛ paa pǝcɔ na má tɔ sɩ apalʋ kʋlʋm koŋ kɛ maa ha-ɩ tɔ, apalʋ ɩnǝɣǝlɛ Kilisiti.
Ama ma nyaŋ kɛ́ sɩ pǝ́ taa kɔɔ na mǝ laɣatʋ saalɩ na ɩ́ lɔ mǝ na Kilisiti ɩ́ kpɛntʋɣʋ tam na pǝ wɛ teu kɛ ɩsǝna mpi tɔ. Na pǝ́ kɔɔ pǝ́ lá ɩsɩɩ Ɩfa ka yeluɣu na tʋm mapɩ-ɩ pɔpɔtʋ tɔm kɛ ɩ nɔɣɔ taa na ɩ́ tolisi-ɩ tɔ.
Pǝ taɣa pʋlʋ, ɩ́ tɛma mǝ taa sɩ nɔɣɔlʋ ɩ́ kɔɔ ɩ́ kpaalɩ-mɛɣɛ nyɛntɛ Yesu nɔɣɔlʋ ɩ tɔm na pǝ́ tá kɛna Yesu wei ɩ tɔm tá kpaala-mɛ tɔ. Na ɩ́ taŋaa tǝtɛɣɛtɛɣɛ sɩ ɩ́ mʋɣɩ nyɛntɛ feesuɣu nakʋlɩ kʋ tɔm na pǝ́ tá kɛna Ɩsɔ Feesuɣu ŋku kʋ tɔm tǝ heela-mɛ tɔ, na nyɛntɛ Laapaalɩ nɔɣɔlʋ na pǝ́ tá kɛna Laapaalɩ Kʋpaŋ wei tǝ heela-mɛ tɔ.
Ma ta hʋʋ sɩ mǝ nyɛntɛ tillaa taa sɔsaa mpɛ pa tɛɛ-m pʋlʋ taa se.
Ama pǝ pǝsǝɣɩ pǝ wɛɛ yɔɣɔtaɣa wawawa wei ma ta nyɩ tɔ. Tɔfɔ pa ta kǝlɩ-m nyǝm. Tǝ hʋla-mɛɣɛ ḿpʋ́ɣʋ́ tǝcɛɩcɛɩ kɛ́ paa mpi pǝ taa kɛ́ na paa timpi.
Waatʋ wei ma kpaalaɣa-mɛɣɛ Ɩsɔ Laapaalɩ Kʋpaŋ tɔ, faalaa kɛ ma kpaalaɣa. Ma pasa ma tǝɣɩ ḿpʋ́ɣʋ́ sɩ pǝ́ kʋsɩ-mɛ. Yaa ma lapa mpʋ tɔ kawalaɣa ntɛ́?
Ma tisaa sɩ Yesu sɛɛlaa kpeka lɛnna ɩ́ fɛlǝɣɩ-m, ɩlɛ pǝ wɛ ɩsɩɩ ma hʋlʋsa alɛɣɛlɛ na má sǝna-mɛ.
Waatʋ wei maa wɛ mǝ tɛ na kʋnyɔŋ wɛna-m tɔ ma ta sʋkɩ mǝ taa nɔɣɔlʋɣʋ sǝɣǝla. Pǝ taɣa pʋlʋ, tá taapalaa mpa pa lɩɩna Masetoni tɔ pa kɔna-m pǝ tǝna mpi pǝ laŋa-m tɔ. Ma tɔka ma tǝɣɩ sɩ pǝ́ taa kɔɔ na má sʋkɩ mǝ taa nɔɣɔlʋɣʋ sǝɣǝla. Na mpʋ ɩnǝɣɩ maa tɔkǝɣɩ ma tǝɣɩ tam.
Na Kilisiti tampana nna ma tɔka ɩsǝntɔ tɔ ma kaa yele mpi ma yɔɔlǝɣǝna ɩsǝntɔ tɔɣɔ yɔɔlǝnaʋ kɛ Akayi tɛtʋ tǝna taa.
Pepe yelina na ma yɔɣɔtǝɣɩ mpʋ? Ma ta sɔɔlɩ-mɛ tɔ pǝ tɔɔ yaa? Ɩsɔ nyǝmá teu sɩ ma sɔɔla-mɛ.
Ɩsɩɩ ma lakʋɣʋ pǝnɛntɛ tɔ ḿpʋ́ɣʋ́ maa lakɩ, ɩlɛna má lǝsɩ mpa pa hɔŋ pa tɩ na pá tɔŋ sɩ tá na-wɛ tǝ kaa tǝmlɛ tɔɣɔ pǝ taa.
Yǝlaa mpɛ pá kɛ́ tillaa pɔpɔtʋnaa kɛ́. Pa looliɣi nti pa lakɩ tɔ tǝ taa na pá cɛsǝɣǝna pa tɩ ɩsɩɩ Kilisiti tillaa.
Na tǝlɛ tǝ fɛɩ piti mɛɛ, ḿpʋ́ɣʋ́ Satanɩ maɣamaɣa ná cɛsǝɣǝna ɩ tɩ ɩsɩɩ ɩsɔtaa tillu kʋpaŋ nɔɣɔlʋ.
Ye mpʋ pǝ fɛɩ piti sɩ ɩ tǝmlɛ nyǝ́ma ɩ́ cɛsǝna pa tɩ ɩsɩɩ siɣisuɣu lataa. Ama te, pɩɩ tɛ na pǝ́ fɛlɩ-wɛɣɛ mpi pa lakɩ tɔ.
Ma tasǝɣɩ-tǝɣɩ yɔɣɔtʋɣʋ kɛ́, nɔɣɔlʋ ɩ́ taa nyǝnɩ-m ɩsɩɩ ma kɛ́ kpaŋtʋ. Yaa ye ɩ́ tɩɩ nyǝnǝɣɩ-m kpaŋtʋ ntɔ, ɩ́ yaa-m kpaŋtʋ, ɩlɛna pǝ́cɔ́ má pǝsɩ na má sa ma tǝɣɩ pǝcɔ tɔtɔ.
Nti ma yɔɣɔtǝɣɩ ɩsǝntɔ tɔ pǝ taɣa ntǝɣɩ Tacaa luɣu wɛɛ sɩ má sa ma tɩ ɩnɩ. Ma yɔɣɔtǝɣɩ kɛ́ ɩsɩɩ kpaŋtʋ.
Pǝ taɣa pʋlʋ tɔɔ, timpi yǝlaa lɛlaa saŋ pa tɩ na yʋlʋhʋwɛɛ kɛ yem tɔ, ɩsɩɩ ma sama ma tɩ tɔtɔ mɛɛ.
Mɛ mpa mɛ mǝ na mǝ ɩsɛ tɔ, paa pa ta tɩɩ sǝlǝmɩ-mɛ sɩ ɩ́ mʋ kpaŋtʋnaa, ɩ́ mʋɣɩ-wɛɣɛ.
Ɩ́ yelaa kɛ́ sɩ pá pǝsɩ-mɛɣɛ yomaa, sɩ pá tɔkǝna-mɛ, sɩ pá puɣusiɣi-mɛ, sɩ pá kpaakɩ mǝ tɔɔ na pá fɛlǝɣɩ, sɩ pá makɩ mǝ nɔɔsɩ.
Tá ɩcantʋ tɔɔ kɛ́ tá taa la mpʋ. Pǝ wɛ fɛɛlɛ sɩ má yɔɣɔtǝɣɩ mpʋ. Paa na mpʋ tɔ, ye nɔɣɔlʋ makɩ kaŋkantɛ sɩ ɩ wɛna mpi ɩ ká saŋna ɩ tɩ tɔ, ma pǝsǝɣɩ na maa má kaŋkantɛ tɔtɔ mɛɛ. Ma yɔɣɔtǝɣɩ kɛ́ ɩsɩɩ ma sʋʋ kpaŋʋɣʋ.
Ntɔŋ pa kɛ́ Hepǝla nyǝ́ma yaa? Na má tɔtɔɣɔ te. Ntɔŋ pa kɛ́ Ɩsɛɣɛlɩ nyǝ́ma yaa? Na má tɔtɔɣɔ te. Ntɔŋ pa kɛ́ Apǝlaham piya yaa? Na má tɔtɔɣɔ.
Ntɔŋ pa kɛ́ Kilisiti tǝmlɛ nyǝ́ma yaa? Má kɛ́ Kilisiti tǝmlɛ tʋ na pǝ́ kǝlɩ-wɛ. Ma lapa tǝmlɛ na pǝ́ kǝlɩ-wɛ. Pa tǝka-m tɔm paɣalɛ na pǝ́ kǝlɩ-wɛ. Pa mapa-m na pǝ́ kǝlɩ-wɛ, sǝm nɔɣɔ taa kɛ́ ma wɛ tam.
Tɔm kakpasɩ kɛ Yuta nyǝ́ma mapa-m akpatɛɛ pɔɣɔlaɣafɛɩ nɩɩlɛ nɩɩlɛ.
Lom nyǝ́ma ná mapa-m tɔm tooso, pa yaɣa-m pɛɛ kɛ tɔm kʋlʋm sɩ pa kʋɣʋ-m. Tɔm tooso kɛ́ lʋm lipa kpɩɩlǝŋ wei ɩ taa ma wɛɛ tɔ, ma caɣa ilim kʋlʋmǝm na ahoo kʋlʋmɛɛ kɛ teŋku taa.
Ma cɔɔʋ katatǝlaɣa taa, pusi na ŋmɩɩlaa niŋ taa kɛ́ ma wɛɛ. Sǝm nɔɣɔ taa kɛ́ ma wɛ ma Yuta nyǝ́ma maɣamaɣa hɛkʋ taa, na sǝm nɔɣɔ taa kɛ́ ma wɛ kpaɩ nyǝ́ma tɛ. Na sǝm nɔɣɔ taa kɛ́ ma wɛ acalɛɛ taa, na sǝm nɔɣɔ taa kɛ́ ma wɛ wʋlaɣa tɛtʋ taa. Na sǝm nɔɣɔ taa kɛ́ ma wɛ teŋku taa. Na sǝm nɔɣɔ taa kɛ́ ma wɛ tá taapalaa kʋcɛsaa kiŋ.
Pa yaa sɩ kaŋkaŋsi tǝma na wahalanaa sɔsaa tɔ, má nana. Tɔm paɣalɛ kɛ maa kpǝtǝɣɩ ɩsǝlɛ. Nyɔɣɔsɩ na lʋkɔtʋ tɔ, paa pɔɔsǝɣɩ. Ma kpisa kʋtɔɣɔʋ tɔɣɔʋ kɛ wulee wulee. Ma tɔɣɔ wahala na watʋ, paa wontuɣu kʋtakʋɣʋ ma fɛɩna.
Na pǝ tɩɩ kaasa mpi tɔ, maa yɔɣɔtǝɣɩ pǝ tɔm. Yesu sɛɛlaa kpeka tǝna tɔm nǝɣǝsɛɛ ná kʋɣʋ-m paa kʋyaŋkuɣu.
Ye yʋlʋ nɔɣɔlʋ lapa ɩcam, má lakɩ ɩcam tɔtɔɣɔ. Ye pǝ tʋ nɔɣɔlʋ kɛ ɩsaɣatʋ lapʋ, pǝ wɩɩkɩ-m kɛ́ tǝsǝŋŋ.
Ye pǝ wɛɛ sɩ má sa ma tǝɣǝlɔ, ma ɩcantʋ ma ɩcantʋ cɔlɔɣɔ maa saŋna ma tɩ.
Tacaa Yesu Caa Ɩsɔ nyǝmá sɩ maa looliɣi. Ɩnǝɣɩ paa saŋ tam.
Maa wɛ Tamasɩ tɔ, wulaʋ sɔsɔ Aletasɩ sɩɩ kʋfǝnɛɛ wei kɛ tǝna tɔ ɩ sɩɩ taŋlaa kɛ koluŋa ŋka ka cɔɔna ɩcatɛ tɔ ka nɔɣɔ sɩ pá kpa-m.
Ama pa tʋ-m sɔɔtɔkʋ sɔsɔɔʋ taa na pá tisi-m na ɩcatɛ koluŋa ŋkɛ ka pǝtote. Mpʋ pǝ yelina na má fiti ɩ niŋ taa.
Paa tɩ sam fɛɩ teu tɔ, ɩsɩɩ ma sama ma tɩ. Pǝ lapa-m ɩsɩɩ toosee taka na má ná mpi mpi na mpi Tacaa kulaa na ɩ́ hʋ́lɩ́-m tɔ, maa yɔɣɔtɩ pǝ tɔm kɛ pǝnɛntɛ.
Ma nyǝmá ɩsɔ sɛɛlʋ nɔɣɔlʋ, pɩɩsɩ lapa naanʋwa na liɣiti kɔlɔ pǝ kpaasʋɣʋ-ɩ hatuu ɩsɔtaa tɔ. Ma ta nyɩ sɩ pǝ kpaasa-ɩ tampana yaa pǝ lapa-ɩ ɩsɩɩ toosee taka kɛ́ kʋlapʋ tɔ. Ama Ɩsɔ tike nyǝmna.
Ma nyǝmá sɩ kʋpam pǝ kpaasa yʋlʋ ɩnǝɣɩ hatuu alǝsanna taa. Ma tasǝɣɩ yɔɣɔtʋɣʋ sɩ ma ta nyɩ sɩ tampana pǝ kpaasa-ɩ yaa pǝ lapa-ɩ toosee taka kɛ́ kʋlapʋ tɔ. Ama Ɩsɔ tike nyǝmna.
Na ɩ́ nɩɩ pa yɔɣɔtaɣa tǝnaɣa tɔmnaa mpa yʋlʋ kaa pǝsɩ na ɩ́ yɔɣɔtɩ tɔ, na pǝ ta tɩɩ haʋ yʋlʋ pǝyaɣa sɩ ká yɔɣɔtɩ tɔ.
Yʋlʋ ɩnɛ maa samɩ-ɩ, ɩlɛ ma maɣamaɣa ma kaa sa ma tɩ se. Ye pǝ wɛ sam, ma ɩcantʋ kiŋ kɛ maa sana ma tɩ.
Ye ma tɩ sam kɛ maa pɛɛkaɣa ma taa la kpaŋtʋ se. Pǝ taɣa pʋlʋ tɔɔ, tampana kɛ maa heelaɣa tɔ se. Ama ma kpa ma tǝɣɩ na ma tɩ sam, maa caa sɩ nɔɣɔlʋ ɩ́ nyǝnɩ-m sɩ ma kɛ́ pʋlʋ na pǝ́ kǝlɩ ɩsǝna mpi ɩ́ naakɩ na ɩ́ nɩɩkɩ sɩ ma lakɩ tɔ.
Pǝ tʋ-m ma tɔnʋɣʋ taa kɛ́ kʋtɔŋ kʋwǝwɩɩʋ sɩ ma taa saŋ ma tɩ sɩ maɣa pǝ kula sɔsɔɔntʋ na pǝ́ hʋ́lɩ́. Ɩlɛ kʋtɔŋ ŋkʋ kʋ wɛ kɛ́ ɩsɩɩ Satanɩ tillu wei ɩ tilaa tɔ sɩ ɩ́ kaɣatɩ-m na má taa sa ma tɩ tɔ.
Tɔm tooso kɛ́ ma sǝlǝma Tacaa kɛ kʋtɔŋ kʋnɛ kʋ tɔɔ sɩ ɩ́ waasɩ-m-kʋ.
Ama ɩ cɔ-m sɩ ɩ pɛɛlɛɛ paasi, pʋlʋ ta kaasɩ sɩ ɩ́ tasa-m lapʋ, sɩ pǝ taɣa pʋlʋ tɔɔ, ma ɩcantʋ taa kɛ́ ɩnɩ ɩ toma ná naa teu. Ye mpʋ ma ɩcantʋ kɛ maa sana ma tɩ na Kilisiti toma kenti ma tɔɔ.
Pǝ tɔɔ kɛ́ ɩcantʋ na kʋtʋʋŋ na ɩsǝnyǝŋlɛ na wahalanaa na laŋwakǝllɛ sɔsɔɔlɛ, pǝ tǝna mpi ma naa ɩsǝntɔɣɔ Kilisiti tɔɔ tɔ ma mʋɣǝlǝɣǝna-wǝɣɩ. Pǝ taɣa pʋlʋ tɔɔ, ma kɛ́ ɩcam ɩlɛ ma toŋ taa toŋ ntɛ́ tǝna.
Ma yɔɣɔtǝɣɩ kɛ́ ɩsɩɩ ma sʋʋ kpaŋʋɣʋ, ɩlɛ mǝ yelina na má yɔɣɔtǝɣɩ mpʋ. Pɩɩ mʋna ɩsɩɩ mɩɩ sɛɛnna ma tɔɔ. Mpi tɔ, paa ma ta kɛ pʋlʋ tɔ mǝ nyɛntɛ tillaa sɔsaa mpɛ pa ta tɛɛ-m pʋlʋ.
Pǝ lapa tǝma wena a hʋ́lǝ́ɣɩ́ sɩ ma kɛ́ tillu tɔɣɔ mǝ hɛkʋ taa na suulu sɔsɔ mɛɛ. Sɔɣɔntʋ tǝma na Ɩsɔ kɔkɔlɔ nyǝm na piti tǝma kɛ a lapǝnaa.
Nti tǝ taa kɛ́ pa ta la-mɛ ɩsɩɩ pa lakʋɣʋ Yesu sɛɛlaa kpeka lɛnna tɔ ye pǝ taɣa tɔkʋɣʋ mpi mǝ ta tɔkɩ-m tɔ pǝ paasi? Ma tɔm sǝpǝna-mɛɣɛ tǝnɛ ɩnɩ tǝ taa.
Ma nyɔɔsǝɣɩ ma tɩ sɩ ma kɔŋ mǝ tɛɣɛ tɔm tooso nyǝm, ɩlɛ maa caa sɩ ɩ́ tɔkɩ-m se. Mǝ maɣamaɣa kɛ ma caa pǝ taɣa mǝ liɣitee. Pǝ taɣa piya calǝsǝɣǝna liɣitee sɩ sɩ tɔɔ sɩ caanaa. Ama caanaa calǝsǝɣǝna liɣitee sɩ pa tɔɔna pa piya.
Ye ma ma laŋhʋlʋmlɛ ntɛ́ sɩ má tɔɣɔ mǝ tɔɔ kɛ́ pǝ tǝna mpi ma wɛna tɔ, paa ma tɩ má kʋ na pǝ́ sǝna-mɛ. Ye máá sɔɔla-mɛɣɛ ḿpʋ́ɣʋ́ teu ɩlɛ, mɩɩ mǝŋna maɣa sɔɔlʋɣʋ kɛ pǝcɔ?
Ɩ́ nyǝmá teu sɩ ma ta mɩɩsǝna-mɛ. Ama lɛlaa ná tɛɛna-tɩ sɩ acilaɣatʋ kɛ ma lapǝnaa na má nyɩ-mɛɣɛ katɔsɩ na pɔpɔtʋnaa na má kpa-mɛ.
Mpa ma tila mǝ kiŋ tɔ pa taa nɔɣɔlʋ lapa na má tɔɣɔ mǝ tɔɔ?
Ma wiina Titʋ sɩ ɩ́ polo mǝ tɛ na ma tǝŋsa ɩ waalɩ kɛ́ tá taapalʋ ɩlɛ. Yaa ɩ́ caa ɩ́ tɔ sɩ Titʋ tɔɣɔna mǝ tɔɔ kɛ? Pǝ taɣa ma yaasi na ma ɩkpatɛ kɛ Titʋ tǝŋaa?
Ntanyɩ pǝ kpaɣaʋ waatʋ nɔɣɔlʋ tɔ ɩ hʋʋ kɛlɛ sɩ tǝ pɛɛkǝɣɩ sɩ tǝ́ kɛɛlɩ tá nyɔ́ɔ́ŋ tɔɔ. Aaɩ pǝ taɣa mpʋ. Ɩsǝna Kilisiti caakɩ tɔ ḿpʋ́ɣʋ́ tǝ yɔɣɔtǝɣɩ Ɩsɔ ɩsɛntaa. Tá taapalaa kʋpama tǝ heeliɣi-mɛɣɛ pǝ tǝnaɣa ḿpʋ́ɣʋ́ sɩ ɩ́ pʋlʋ lɔlɔ.
Ma nyaŋ sɩ ye ma kɔma na má tala mǝ tɛ má taa maɣana-mɛɣɛ nti maa caa tɔ tǝ taa, na mɩɩ taa na nti mɩɩ caa tɔɣɔ ma kiŋ. Ma nyaŋ kɛ́ sɩ pǝ́ taa kɔɔ na yoou, na ɩsǝsɛɛmlɛ, na pááná, na kǝlʋɣʋ pɛɛkʋɣʋ, na kʋtʋʋŋ, na yɔɣɔtaɣa kpaɩ nyǝŋka, na ɩsǝcaʋ, na liɣituɣu pǝ́ wɛɛ.
Ma nyaŋ kɛ́ sɩ má tala mǝ kiŋ ma Ɩsɔ ɩ́ taa pasa-m mǝ ɩsɛntaa na má kɔɔ na má wii yǝlaa paɣalɛ mpa pa lapa ɩsaɣatʋnaa kɛ tuu lɔŋ, na pá tá yele tɛtɛlakasɩ, na asilima, na yaasi ɩsaɣaʋ wei paa tɔkaa tɔ pa tɔɔ.
Tɔm tooso nyǝm ntɛ́ ma caa kɔntɛ kɛ mǝ tɛ tɔ. Aseeta nyǝ́ma naalɛ yaa tooso ká hʋlǝna tɔmnaa tǝna mpa pa wɛɛ tɔ pa tampana na pǝ́cɔ́. Pa ŋmaa ḿpʋ́ɣʋ́ Ɩsɔ Tɔm taa kɛ́.
Ma kpaalǝɣɩ tuu mpa paa lapa ɩsaɣatʋ tɔ na lɛlaa sɩ ye ma kɔma na má kɔɔ sɩ ma naa-mɛ, ma kaa wii nɔɣɔlʋ pǝtɔɔtǝlɛ. Maa kɔma tɔm naalɛ nyǝm tɔ ma tɛma-mɛɣɛ kpaalʋɣʋ kɛ mpʋ. Pǝnɛntɛ ma fɛɩ mǝ kiŋ ɩlɛ ma tasǝɣɩ-mɛɣɛ kpaalʋɣʋ.
Ntɔŋ ɩ́ caa ɩ́ ná sɩ Kilisiti toŋ kɛ ma yɔɣɔtǝɣǝna yaa pǝ taɣa Kilisiti toŋ yaa? Ɩ́ ká ná mɛɛ. Kilisiti ɩɩ hʋ́lǝ́ɣɩ́ ɩcantʋ natǝlǝɣɩ mǝ tɔm taa se. Ama toma kɛ ɩ hʋ́lǝ́ɣɩ́ mǝ hɛkʋ.
Paa na mpʋ ɩ ɩcantʋ tɔɔ kɛ́ pa kama-ɩ sǝm tesika tɔɔ. Ama ɩ wɛna ɩ weesuɣu kɛ Ɩsɔ toma taa. Tá na-ɩ tǝ kpɛntaa kɛ́, na tǝ kɛ́ acamaa tɔtɔɣɔ. Ama yaasi wei tǝ lakǝna mǝ kiŋ tɔ pǝ hʋ́lǝ́ɣɩ́ kɛ́ sɩ tá na-ɩ tǝ wɛna weesuɣu kɛ Ɩsɔ toma tɔɔ.
Ɩ́ maɣasɩ mǝ maɣamaɣa mǝ tɩ na ɩ́ feŋ mǝ tɩ na ɩ́ ná sɩ ɩ́ tɔka Ɩsɔsɛɛlɛ mpaaʋ yaa ɩ́ tá tɔkɩ. Ntɔŋ ɩ́ nyǝmá teu sɩ Kilisiti wɛ mǝ kiŋ na? Tɔʋ, ɩ́ tɛmna Ɩsɔ na mǝ taa tɔ, ye ɩ́ pǝsaa na ɩ́ hʋ́lɩ́ tampana kɛ mpʋ ɩlɛ, mpʋɣʋlɛ.
Ma hʋʋ sɩ ɩ́ nyǝmá teu sɩ tá kiŋ, tǝ pǝsǝɣɩ na tǝ́ hʋ́lɩ́ mpʋ mɛɛ.
Ɩsɔ kɛ́ tǝ sǝlǝmǝɣɩ sɩ ɩ́ yele na ɩ́ taa la kawalaɣa nakǝlɩ. Tɩɩ caa sɩ tǝ́ hʋ́lɩ́ tǝnɛ tǝ taa kɛ́ mpi tǝ pǝsǝɣɩ tɔ, paa pɩɩ lɩɩ sɩ pǝsʋɣʋ kɛ tɩɩ pǝsǝɣɩ, kʋpantʋ kɛ tǝ caa mɩɩ lakɩ.
Pǝ taɣa pʋlʋ tɔɔ, tǝ kaa pǝsɩ na tǝ́ lɩɩ Ɩsɔ tampana waalɩ. Ɩsɔ tampana anǝɣɩ tɩɩ lana.
Tá kɛʋ acamaa na mɩɩ kɛ́ toŋtʋnaa tɔ, tá laŋa hʋlʋmaa kɛ́. Pǝ tɔɔ tɔtɔɣɔ tǝ sǝlǝmǝɣɩ sɩ ɩ́ la kʋpantʋ kɛ teu.
Mpi pǝ tɔɔ ma wɛ-mɛ na pooluŋ na ma ŋmaa-mɛɣɛ takǝlaɣa tɔɣɔlɛ sɩ waatʋ wei maa kɔɔ mǝ kiŋ tɔ ma taa lana-mɛ na toŋ kɛ toma nna Tacaa ha-m tɔ. Pǝ ha-m toma anǝɣɩ sɩ pǝ́ la na ɩ́ polo lɔlɔ, pǝ ta ha-m-yɛ sɩ pǝ wakǝlɩ-mɛ.
Pǝnɛntɛ ma taapalaa pǝ lapa wulee. Ɩ́ lʋ sɩ ɩ́ té teu. Ɩ́ sɔɔsǝɣɩ tǝmaɣa apalʋtʋ. Ɩ́ wɛɛ nɔɣɔ kʋlʋmaɣa, na ɩ́ wɛɛ tǝma na leleŋ. Ɩsɔ wei ɩ sɔɔlǝɣɩ na ɩ́ haa alaafǝya tɔ ɩ́ wɛɛ mǝ kiŋ.
Ɩ́ sɛɛ tǝmaɣa teu na ɩ́ lɛlɩ. Ɩsɔ yǝlaa tǝna sɛɛ-mɛ.
Tacaa Yesu Kilisiti pɛɛlɛɛ na Ɩsɔ sɔɔlʋɣʋ na kpɛntʋɣʋ ŋku Feesuɣu Naŋŋtʋ kɔŋna tɔ pǝ́ wɛɛ mǝ tǝna mǝ kiŋ.
Maɣa tillu Pɔɔlɩ, ɩlɛ pǝ taɣa ɩsɩɩ yǝlaa tʋna-m tiluɣu. Pǝyele pǝ taɣa ɩsɩɩ yʋlʋ nɔɣɔlʋ ɩ tɛlǝsǝna-m tiluɣu mpɩ. Ama Yesu Kilisiti na Caa Ɩsɔ wei ɩ ka feesa-ɩ waatʋ wei ɩ sǝpa tɔ mpɛ pa maɣamaɣa pa tʋna-m-wɩ.
Má na ma taapalaa mpa pa tǝna pa wɛ cǝnɛ tɔ tǝ tamsǝna na tǝ́ ŋmaa takǝlaɣa kanɛɣɛ Kalatɩ Yesu sɛɛlaa kpeka mɛ sɩ tǝ sɛɛkɩ-mɛ.
Tacaa Ɩsɔ na tá Sɔsɔ Yesu Kilisiti pá hʋ́lɩ́-mɛɣɛ pɛɛlɛɛ na pá ha-mɛɣɛ alaafǝya.
Kilisiti ɩnɩ ɩ hana ɩ tɩ sɩ ɩ́ ya-tʋɣʋ tá ɩsaɣatʋ taa na ɩ́ lǝsɩ-tʋɣʋ kʋyɛɛŋ kʋtakɛɛsǝŋ ɩnɛ ɩ taa, na mpʋ ɩnɩ pǝ kɛ́ Tacaa luɣu nyǝntʋ kɛ́.
Tǝ́ tʋ́ Ɩsɔ kɛ́ teeli kɛ tam tɔɔ. Ami.
Ma ta hʋʋ sɩ ɩ́ ká ha siɣile kɛ ḿpʋ́ɣʋ́ lɔŋ kɛ wei ɩ yaa-mɛɣɛ Kilisiti pɛɛlɛɛ tɔɔ tɔ na ɩ́ tǝŋ Laapaalɩ Kʋpaŋ lɛlʋ, ma tutaa kɛ́.
Ma yɔɣɔtʋɣʋ mpʋ tɔ pǝ taɣa ɩsɩɩ Laapaalǝnaa Kʋpama wɛ naalɛ se. Ama ma nawaɣa sɩ yǝlaa wɛɛ na pá lakɩ-mɛɣɛ yɛlɛyɛlɛ na pá caa pa kɛɛ Kilisiti Laapaalɩ Kʋpaŋ ɩnɩ.
Ye nɔɣɔlʋ kɔma na ɩ́ heeli-mɛɣɛ Laapaalɩ kʋfalʋ nɔɣɔlʋ na pǝ́ tá kɛ́ wei tǝ tɛma-mɛɣɛ heeluɣu tɔ, Ɩsɔ ká nana pʋntʋ paa ɩ kɛ́ awe. Paa tá taa yʋlʋ maɣamaɣa, paa ɩsɔtaa tillu nɔɣɔlʋ maɣamaɣa.
Tɩɩ tɛma-mɛɣɛ heeluɣu na ma tasǝɣɩ-mɛɣɛ heeluɣu kɛ mpʋ, sɩ ye nɔɣɔlʋ kɔma na ɩ́ heeli-mɛɣɛ Laapaalɩ kʋfalʋ nɔɣɔlʋ na pǝ́ tá kɛ́ wei ɩ́ tɛma mʋɣʋ tɔ, Ɩsɔ ká náná pʋntʋ.
Ɩlɛ pǝ lɩɩwa sɩ yǝlaa ɩsantɛ ntɛ́ ma caa yaa we? Aaɩ, ama Ɩsɔ ɩsantɛ kɛ ma pɛɛkǝɣɩ. Ma caa sɩ yǝlaa laŋa ɩ́ hɛɛna-m? Ye maa caakaɣa sɩ yǝlaa laŋa ɩ́ hɛɛna-m ma taa la Kilisiti tǝmlɛ tʋ.
Ma taapalaa ma heeliɣi-mɛ tǝfoo sɩ Laapaalɩ Kʋpaŋ wei ma heela-mɛ tɔ ɩ ta kɛ wei yʋlʋ lupa kʋlupu tɔ.
Ma ta nɩɩ-tǝɣɩ yʋlʋ nɔɣɔlʋ ɩ kiŋ. Pǝ taɣa yʋlʋ nɔɣɔlʋ sɛɣɛsǝna-m, ama Yesu Kilisiti maɣamaɣa kulina tǝ tɔɔ na má nyɩ-tɩ.
Ɩ́ nɩɩ ɩsǝna ma yaasi ka wɛ waatʋ wei maa sɛɛsa ɩsǝlɛ na Yuta nyǝ́ma Ɩsɔ sɛɛʋ tɔ. Na ɩ́ nyǝ́má ɩsǝna maa naasaɣa Ɩsɔ sɛɛlaa kpeka tǝkaŋkaŋ na má sɛɛsa ɩsǝlɛ sɩ ma wakǝlǝɣɩ-wɛ tǝkpataa tɔ.
Mpa paa kɛ́ ma piitim nyǝ́ma na pá kɛ́ ma saalanaa tɔ pa taa nɔɣɔlʋ ta haŋna-m pʋlʋɣʋ tá Yuta Ɩsɔ sɛɛʋ taa. Ɩsǝna maa tǝŋaɣa tá caanaa kɔtasɩ tɔ pǝ fɛɩ kɛɛsʋɣʋ.
Ama Ɩsɔ suulu tɔɔ ɩ lǝsa-m na ma mpaa kɛ waatʋ wei pa ta tɩɩ lʋlǝta-m tɔ, na ɩ́ yaa-m sɩ má la ɩ tǝmlɛ.
Pǝ kɔma na pǝ́ maɣa Ɩsɔ na ɩ́ kuli ɩ Pǝyalʋ tɔɔ sɩ má nyǝmɩ-ɩ tǝcɛɩcɛɩ, na má sɛɣɛsɩ mpa pa ta kɛ Yuta nyǝ́ma tɔɣɔ ɩ tɔm Laapaalɩ Kʋpaŋ tɔ ma ta polo nɔɣɔlʋ cɔlɔɣɔ saawala lapʋ.
Pǝyele ma ta polo Yosalɛm sɩ ma naa mpa pa lapa tillaa na ma tɔɔ tɔ. Ama ma tɛɛ Alapʋ kɛ kpakpaa, pǝlɛ pǝ waalɩ ɩlɛna má mǝlɩ Tamasɩ.
Pǝlɛ pǝ waalɩ pǝ lapa pɩɩsɩ tooso tɔɣɔ ma pola Yosalɛm sɩ ma nyǝŋ Piyɛɛ. Ɩlɛna má na ɩ́lɛ́ tǝ́ caɣa wɛɛ naanʋwa na kakpasɩ.
Ma na tillaa taa nɔɣɔlʋ tǝ ta na ye pǝ taɣa Tacaa neu Saakɩ.
Tampana tɔm kɛ ma kɛɛsǝɣɩ-mɛɣɛ takǝlaɣa taa cǝnɛ, na Ɩsɔ maa looliɣi.
Pǝlɛ pǝ waalɩ ma cɔɔ Silii na Silisii pa tɛtʋnaa taa.
Pǝ na pǝ mpʋ tɔ Yuta tɛtʋ taa Yesu sɛɛlaa kpeka ta keesita-m.
Ama pa yɔɣɔta ma tɔm kɛ́ na mpɛ pá nɩɩ kʋnɩɩ, sɩ wei ɩnɩ ɩ ka naasaɣa-tʋ tɔ kaɣana ɩ tɔŋna Ɩsɔ sɛɛʋ mpi ɩ ka sɛɛsa ɩsǝlɛ sɩ ɩ́ wakǝlɩ tǝkpataa tɔ pǝ waasʋ lapʋ.
Na pá saŋ Ɩsɔ kɛ́ ma tɔɔ.
Pǝ lapa pɩɩsɩ naanʋwa na liɣiti ɩlɛna má mǝlɩ Yosalɛm, na Panapaasɩ sɩɩ-m, na má kpɛnna Titʋ tɔtɔ.
Pǝ taɣa pʋlʋ tɔɔ kɛ́ ma pola Yosalɛm, Ɩsɔ hʋlǝna-m sɩ pǝ wɛɛ sɩ tǝlasɩ má polo kɛ́. Ma na tǝna nyʋɣʋ nyǝ́ma tǝ kota tá tike, ɩlɛna má kpaɣa Laapaalɩ Kʋpaŋ wei ma lakɩ mpa pa ta kɛ Yuta nyǝ́ma tɔ ɩ tɔm na má kɛɛsɩ-wɛ tǝcɛɩcɛɩ. Ma luɣu taa fɛɩ sɩ mpi ma tɛma lapʋ na mpi ma tɔŋna lapʋ tɔ pǝ́ pǝsɩ yem.
Na Titʋ wei ɩ tǝŋa-m mpʋ na ɩ́ kɛ́ Kǝlɛɛkɩ tʋ tɔ pa ta caalɩ-ɩ sɩ ɩ́ pɛlɩ.
Ama acɛsaacɛsaa nyǝ́ma mpa pa sita tá hɛkʋ tɔ pɛlɛ pa lʋpǝna sɩ ɩ́ pɛlɩ. Acɛsaacɛsaa nyǝ́ma mpɛ, pa lɔɔlaa kɛ́ tǝkɛʋ na pá sʋʋ tá hɛkʋ, sɩ pa feŋiɣi na pá ná tá na Yesu Kilisiti tǝ kpɛntaa na tǝ wɛ kasaɣampiitu nti tǝ taa tɔ. Pa caakaɣa kɛ́ sɩ pá pǝsɩ-tʋɣʋ yomaa.
Ama tá tá ha-wɛɣɛ pǝ mpaaʋ kɛ paa pǝcɔ maɣamaɣa. Tá sɔɔlaa kɛ́ sɩ mǝ tɔɔ ɩlɛ tǝ́ tɔkɩ Laapaalɩ Kʋpaŋ tampana tǝkpaŋkpaŋkpa.
Mpa ma tɔŋ sɩ nyʋɣʋ nyǝ́ma kɛ mpʋ tɔ, tɔʋ, ma ta nyɩ sɩ tampana mpɛɣɛlɛ nyʋɣʋ nyǝ́ma yaa we tɔ. Ɩlɛ paa pa tɩɩ kɛ́ mpa te, pǝ kʋlʋm. Ɩsɔ ɩlɛ ɩɩ nyǝnǝɣɩ tɔɔ tɔ se. Mpɛ ɩnɩ pa taa nɔɣɔlʋ ta tasa-m tɔm kʋfatʋ natǝlǝɣɩ sɔɔsʋɣʋ sɩ má la.
Ama pa nawaɣa tǝkelekele sɩ Ɩsɔ tʋ-m tǝmlɛ sɩ má heeli Laapaalɩ Kʋpaŋ kɛ mpa pa ta kɛ Yuta nyǝ́ma tɔɣɔ teitei ɩsɩɩ ɩ tʋ Piyɛɛ ɩlɛ sɩ ɩ́ heeli Laapaalɩ Kʋpaŋ kɛ Yuta nyǝ́ma tɔ.
Ɩsɩɩ Ɩsɔ kpaʋ Piyɛɛ kɛ tillu sɩ ɩ́ paasǝna Yuta nyǝ́ma tɔ mpʋ tɔtɔɣɔ ɩ kpa maɣa tillu sɩ má paasǝna mpa pa ta kɛ Yuta nyǝ́ma tɔ.
Saakɩ na Piyɛɛ na Yohaanɩ, mpa mpɛ pa nyǝnǝɣɩ mpʋ sɩ pa nyʋɣʋ nyǝ́ma tɔ, pɛlɛ pa nawa sɩ Ɩsɔ paasaa kɛ́ na ɩ́ tʋ tǝmlɛ ntɛɣɛ ma niŋ taa na tǝ mpaa. Ɩlɛna pá kpa má na Panapaasɩ tá niŋ taa na pá ciɣiti. Tǝ lapa nɔɣɔ kʋlʋmaɣa kɛ mpʋ, ɩlɛna tá tǝna tǝ́ yɔɣɔtɩ na tǝ́ tisi tǝma sɩ táá mǝlǝna mpa pa ta kɛ Yuta nyǝ́ma tɔ pa kiŋ na mpɛ pá polo Yuta nyǝ́ma kiŋ.
Ama nti pa wiina-tʋ tɔɣɔlɛ sɩ, tǝ́ tɔɔsɩ pa kʋnyɔntʋnaa mpɛ pa tɔɔ, na ma lapa teu kɛ nti pa yɔɣɔta mpʋ sɩ tǝ́ la tɔ.
Waatʋ wei Piyɛɛ kɔma Antiyɔka tɔ ma yoona-ɩ yǝlaa taa kɛ́ ɩ toola mpaaʋ tɔ pǝ tɔɔ.
Nti tǝ taa ɩ toolaa tɔɣɔlɛ sɩ, Saakɩ ka tila napǝlɩ, na waatʋ wei pɛlɛ pa ta tata tɔ, Piyɛɛ na tá taapalaa mpa pa ta kɛ Yuta nyǝ́ma tɔ pa tɔkaɣana. Ama pɛlɛ pa kɔma na pá tala, ɩlɛna ɩ́ se mpa pa ta kɛ Yuta nyǝ́ma tɔ pa cɔlɔɣɔ tɔɣɔʋ. Pǝ taɣa pʋlʋ, ɩ nyaŋaɣana mpa pa sɔɔla pɛlʋɣʋ tɔm tɔ.
Tá taapalaa Yuta nyǝ́ma mpa pǝ kaasaa tɔ pɛlɛ pa tǝŋa Piyɛɛ ɩkpatɛ tɔtɔ, halǝna pǝ́ kpɛŋna Panapaasɩ na pá tɛlǝsɩ ɩlɛɣɛ pa ɩcantʋ ntɩ.
Saa wei ma nawa sɩ pa tɔntɛ ta maɣa na pa ta tǝŋ Laapaalɩ Kʋpaŋ tampana kɛ teitei tɔ, ma tɔma Piyɛɛ kɛ yǝlaa tǝna ɩsɛntaa sɩ: N kɛ́ Yuta tʋ pǝyele n lapa cǝnɛɣɛ ɩsɩɩ wei ɩ ta kɛ Yuta tʋ tɔ, n ta la ɩsɩɩ Yuta tʋ ka la tɔ. Ɩlɛ ɩsǝnaɣa n nyǝmá sɩ nɔɔnɔɔ n ká la na ń caalɩ mpa pa ta kɛ Yuta nyǝ́ma tɔ sɩ pá la ɩsɩɩ Yuta nyǝ́ma?
Tá maɣamaɣa tǝ kɛ́ Yuta nyǝ́ma kɛ́ tǝsiɣisiɣi, tǝ ta kɛ asaɣaa ɩsɩɩ piitim lɛmpɩ nyǝ́ma.
Paa na mpʋ tǝ nyǝmá sɩ pǝ taɣa ɩsɩɩ yʋlʋ tǝŋʋɣʋ kʋsǝsɩɩtʋ tɔɣɔ Ɩsɔ nyǝnǝɣɩ-ɩ yʋlʋpaŋ. Ama ɩ tɛŋʋɣʋ ɩ taa na Yesu Kilisiti tɔɣɔ. Tá maɣamaɣa ɩsǝntɔ, tá tɛmna Yesu Kilisiti ɩnǝɣɩ tá taa kɛna Ɩsɔ nyǝnǝɣɩ-tʋɣʋ yʋlʋpama. Tǝ tɛma tá taa na Yesu Kilisiti tɔɣɔ yoo, pǝ taɣa kʋsǝsɩɩɩtʋ tǝŋʋɣʋ tɔɔ. Pǝ taɣa pʋlʋ, Ɩsɔ kaa nyǝnɩ nɔɣɔlʋɣʋ yʋlʋpaŋ kɛ ɩ kʋsǝsɩɩtʋ tǝŋʋɣʋ tɔɔ.
Ye tǝ lʋkɩ sɩ Kilisiti tɔɔ pa nyǝnǝɣɩ-tʋɣʋ yʋlʋpama tɔɣɔ pǝ naa sɩ tǝ kɛ́ asaɣaa ɩsɩɩ mpa pa ta kɛ Yuta nyǝ́ma tɔ, ɩlɛ pǝ wɛɛ sɩ Kilisiti kɛlɛ ɩsaɣatʋ caa yaa ɩsǝna? Aaɩ, pǝ taɣa ḿpʋ́ɣʋ́ paa pǝcɔ.
Ye ma kʋlaa na má taɣanǝɣɩ ŋmaʋ kɛ mpi ma tɛma yɔkʋɣʋ tɔ, pǝlɛ pǝ hʋ́lǝ́ɣɩ́ kɛ́ sɩ ma ta kɛ kʋsǝsɩɩtʋ tǝŋlʋ nɔɣɔlʋ.
Ye kʋsǝsɩɩtʋ tɔm taa, ma sǝpaɣa tǝnaŋnaŋ, na kʋsǝsɩɩtʋ ntɩ tǝ maɣamaɣa tǝ kʋna-m mpʋ. Na pǝ lapa-m ḿpʋ́ɣʋ́ sɩ má wɛɛ Ɩsɔ tike tɔɔ. Pa kʋ má na Kilisiti kɛ sǝm tesika tɔɔ.
Na ma wɛʋ ɩsǝntɔɣɔ kaɣana tɔ pǝ taɣa ma maɣamaɣa ma wɛnna. Ama Kilisiti wɛnna ma taa. Weesuɣu ŋku ma wɛna saŋa taa ɩsǝntɔ tɔ ma tɛŋ ma taa na Ɩsɔ Pǝyalʋ tɔɣɔ ma wɛna-kʋ. Ɩsɔ Pǝyalʋ ɩnɩ ɩ sɔɔlǝna-m na ɩ́ sɩ ma sǝm.
Maa kpalǝɣɩ Ɩsɔ kʋcɔɔʋ se. Ye kʋsǝsɩɩtʋ ka yekaɣana na yʋlʋ pǝsǝɣɩ kʋpaŋ kɛ Ɩsɔ ɩsɛntaa, ɩlɛ pǝ wɛ ɩsɩɩ Kilisiti sǝpa yem kɛlɛ.
Aaa, Kalatɩ kʋmɛlɛmǝŋ mɛ, ɩlɛ nɔɣɔlʋ nyala-mɛɣɛ kʋnyalʋ yaa ɩsǝna? Anɩ mɛɣɛ pa tɛma kɛɛsʋɣʋ kɛ Kilisiti tesika tɔɔ sǝm tɔm tǝkelekele kɛ teu.
Ɩlɛ tɔm kʋlʋmtʋ tǝkoŋ kɛ́ ma pɔɔsǝɣɩ-mɛ, sɩ ɩ́ tǝŋʋɣʋ Ɩsɔ kʋsǝsɩɩtʋ tɔɣɔ ɩ́ hika Ɩsɔ Feesuɣu yaa ɩ́ nɩɩʋ Laapaalɩ Kʋpaŋ na ɩ́ mʋ-ɩ tɔɣɔ ɩ́ hikaa? Ɩ́ cɔ-m na má nɩɩ.
Mǝ kʋmɛlɛntʋ tɔɔ ḿpʋ́ɣʋ́? Ɩsɔ Feesuɣu toŋ kɛ ɩ́ hikina mǝ tǝɣɩ kancaalaɣa, ɩlɛna nɔɔnɔɔ ɩ́ caa ɩ́ tɛɛsǝna mǝ maɣamaɣa mǝ toŋ na?
Pǝ lapa pǝ lapa mǝ hɛkʋ na ɩ́ hii laɣatʋnaa mpa tɔ pɛlɛ pa pǝsa yem kɛlɛ yaa? Aaɩ, pǝ kaa pǝsɩ yem kɛ́ mpʋ mɛɛ.
Ɩsɩɩ Ɩsɔ cɛlʋɣʋʋ-mɛɣɛ ɩ Feesuɣu na ɩ́ lakɩ piti tǝma kɛ mǝ hɛkʋ kɛ mpʋ tɔ, mǝ kʋsǝsɩɩtʋ tǝŋʋɣʋ tɔɔ, yaa mǝ Laapaalɩ Kʋpaŋ nɩɩʋ na ɩ mʋɣʋ tɔɔ kɛ́ pǝ lakɩ mpʋ?
Mpʋ ɩnɩ pǝ yelina na pá ŋmaa Apǝlaham tɔm kɛ Ɩsɔ Tɔm taa sɩ: Ɩ tɛma Ɩsɔ na ɩ taa, na ɩ taa tɛm mpǝɣɩ Ɩsɔ ná nawa na ɩ́lɛ́ ɩ́ yaa-ɩ yʋlʋpaŋ na ɩ́ mʋ-ɩ.
Pǝ tɔɔ kɛ́ ɩ́ ká nyɩ teu sɩ, mpa pa tɛma pa taa na Ɩsɔ tɔɣɔlɛ Apǝlaham piya tǝsiɣisiɣi.
Pǝ maɣamaɣa pǝ tɩɩ wɛ Ɩsɔ Tɔm taa kɛ́ mpʋ sɩ: Mpa pa ta kɛ Yuta nyǝ́ma tɔ paa kɔɔ na pá tɛ pa taa na Ɩsɔ, ɩlɛna pá pǝsɩ yʋlʋpama. Na pǝ tɔɔ ɩnǝɣɩ hatuu lɔŋ Ɩsɔ heela Apǝlaham kɛ tɔm kʋpantʋ tǝnɛ na tǝ́ wɛ ŋmaatʋ taa sɩ: Nyá tɔɔ kɛ́ Ɩsɔ ká la atɛ yǝlaa tǝnaɣa kʋpantʋ.
Apǝlaham tɛma Ɩsɔ na ɩ taa na Ɩsɔ lapɩ-ɩ kʋpantʋ. Na mpʋ tɔtɔɣɔ pa tǝna mpa pa tɛŋ pa taa na Ɩsɔ tɔ, ɩ́lɛ́ ɩ lakɩ-wɛɣɛ kʋpantʋ kɛ mpʋ tɔtɔɣɔ.
Mpa pa wɛɛ na pá tɛɛlǝɣɩ sɩ pa kʋsǝsɩɩtʋ tǝŋʋɣʋ tɔɔ kɛ́ pa hikiɣi kʋpantʋ tɔ pá na mpusi kɛlɛ. Tǝ maɣamaɣa kɛ pa yɔɣɔta Ɩsɔ Tɔm taa sɩ: Mpusi tʋ ntɛ wei ɩɩ tǝŋǝɣɩ pǝ tǝna mpi pa ŋmaawa kʋsǝsɩɩtʋ takǝlaɣa taa tɔɣɔ tam tɔ.
Pǝ tɩɩ naakɩ mpʋ tǝkelekele sɩ nɔɣɔlʋ kaa pǝsɩ yʋlʋpaŋ kɛ Ɩsɔ ɩsɛntaa kɛ́ kʋsǝsɩɩtʋ tǝŋʋɣʋ tɔɔ. Ama pa ŋmaa Ɩsɔ Tɔm taa tǝkpataa sɩ: Wei ɩ kɛ́ yʋlʋpaŋ kɛ Ɩsɔ ɩsɛntaa sɩ ɩ tɛma ɩ taa tɔ pǝ tɔɔ tɔ, pʋntʋ tike tʋlǝɣǝna-tɩ.
Pǝ taɣa pʋlʋ tɔɔ, kʋsǝsɩɩtʋ tǝŋʋɣʋ na táá tɛmnaʋ kɛ Ɩsɔ tá kaa pʋlʋ. Ama pǝ wɛɛ kɛ́ ɩsɩɩ pa yɔɣɔtʋɣʋ Ɩsɔ Tɔm taa tɔ sɩ: Wei ɩ tɔka kʋsǝsɩɩtʋ tɔmnaa tǝna tɔ, pʋntʋ ká tʋlɩ-tǝɣɩ tǝ tɔɔ.
Ɩsǝna Kilisiti lapa na ɩ́ sǝɣǝlɩ tá mpusi kɛ ɩ maɣamaɣa ɩ nyʋɣʋ taa tɔ pǝ tɔɔ kɛ́ ɩ pǝsaa na ɩ́ lǝsɩ kʋsǝsɩɩtʋ mpusi ɩnǝɣɩ tá tɔɔ. Tǝ maɣamaɣa kɛ pa yɔɣɔta Ɩsɔ Tɔm taa sɩ: Ye pa laalaa na pá pusi wei na tʋɣʋ, mpusi tʋ kɛ́.
Pǝ lapa ḿpʋ́ɣʋ́ sɩ kʋpantʋ nti Ɩsɔ ka tɔma sɩ ɩ lakɩ Apǝlaham tɔ, ɩ́ la-tǝɣɩ mpa pa ta kɛ Yuta nyǝ́ma tɔɣɔ Yesu Kilisiti tɔɔ. Na tá táá tɛmnaʋ kɛ Ɩsɔ yelina na tǝ́ hiki Feesuɣu Naŋŋtʋ wei Ɩsɔ ka tɔma sɩ ɩ ká ha-tʋ tɔ.
Ma taapalaa ma kɛɛsǝɣɩ-mɛɣɛ yǝlaa tá ta kʋlapʋtʋ na ɩ́ cɛkǝna. Ye yʋlʋ caɣaa na ɩ́ taɣanɩ pǝ tǝna tǝmamam kɛ́ ɩsǝna ɩ caa pá lana ɩ wɛnaʋ kɛ ɩ sǝm waalɩ, na ɩ́ tʋ takǝlaɣa taa na ɩ́ sɩɩ, nɔɣɔlʋ ɩɩ pǝsǝɣɩ na ɩ́ kʋ-tɩ yaa ɩ́ sɔɔsɩ ɩ nyǝntʋ kɛ tǝ tɔɔ.
Aŋha, ḿpʋ́ɣʋ́ pǝ wɛɛ na nti Ɩsɔ ka tɔma sɩ ɩ ká la Apǝlaham na ɩ pǝyaɣa tɔ. Pa ta ŋmaa Ɩsɔ Tɔm taa sɩ ɩ piya, sɩ pǝ taa kɔɔ na pǝ́ lá ɩsɩɩ yǝlaa paɣalɛ. Ama pa tɔmaɣa sɩ: Nyá pǝyaɣa, sɩ pǝ́ hʋ́lɩ́ sɩ yʋlʋ kʋlʋm kɛ pa paasǝnaa, na yʋlʋ ɩnǝɣǝlɛ Kilisiti.
Nti ma caa ma hʋ́lɩ́ tɔɣɔlɛ sɩ: Ɩsɔ ka taɣana nti ɩ caa ɩ́ na ɩ yǝlaa pá la tɔ, halǝna ɩ́ tɔ sɩ ɩ ká tɔkɩ ɩ nɔɣɔ sɩɩʋ. Pǝ kɔma na pɩɩsɩ la nasǝlɛ na hiu na naanʋwa (430) kɛ́, ɩlɛna kʋsǝsɩɩtʋ tɔm lɩɩ. Kʋsǝsɩɩtʋ tɔm lɩɩʋ mpʋ tɔ, pǝ fɛɩ sɩ tǝlɛ tǝ́ kʋ nti Ɩsɔ tɛma taɣanʋɣʋ tɔ, na mpi mpi ɩ tɔma sɩ ɩ ká la yǝlaa tɔ tǝlɛ tǝ saalɩ yem.
Pǝ taɣa pʋlʋ, ye ɩsɩɩ kʋsǝsɩɩtʋ tɔkǝlaa kɛ Ɩsɔ tǝŋǝɣɩ na ɩ́ haa ɩ kʋcɔɔŋ wei ɩ ka sɩɩwa ɩ yǝlaa tɔɔ tɔ, ɩlɛ pǝ taɣa nɔɣɔ sɩɩʋ ntɛ́. Ama cǝnɛ ɩlɛ Ɩsɔ ka tɔma sɩ ɩ ká la Apǝlaham kɛ kʋpantʋ tɔɣɔ ɩ lapa-ɩ-tǝɣɩ faalaa.
Pepe nyʋɣʋ tɔɔ kɛ́ pa sɩɩ kiiŋ ɩlɛ? Pa sɔɔsa ɩlɛɣɛ sɩɩʋ kɛ́ sɩ pǝ́ hʋ́lɩ́ yǝlaa kɛ pa kʋlapʋtʋ nti Ɩsɔ ɩɩ caa tɔ. Pǝ wɛɛ sɩ kʋsǝsɩɩtʋ ntɩ tǝ́ caɣa mpʋ, halǝna Apǝlaham pǝyaɣa ŋka ka tɔɔ Ɩsɔ ka tɔma sɩ ɩ ká la kʋpantʋ ntɩ tɔ ká kɔɔ. Na ɩsɔtaa tillaa kɛ Ɩsɔ tilina kʋsǝsɩɩtʋ ntɩ, na yʋlʋ kɛ pɛlɛ pa cɛlaa sɩ ɩ́ tɛlǝsɩ ɩ lɛlaa.
Ama ye timpi pǝ kɛ́ sɩ yʋlʋ kʋlʋm tɔm kɛ pǝ paasǝnaa, ɩlɛ tɛlǝsǝlʋ nɔɣɔlʋ ɩ kaa wɛɛ pǝ taa tɔtɔ. Na mpʋ ɩnǝɣɩ pǝ tɩɩ wɛɛ, Ɩsɔ wɛ kʋlʋm kɛ́.
Ɩlɛ pǝ lɩɩwa sɩ kʋsǝsɩɩtʋ na mpi mpi Ɩsɔ tɔma sɩ ɩ ká la tɔ pɩɩ kpɛntǝɣɩ kɛlɛ? Aaɩ, pǝ taɣa mpʋ se, paa pǝcɔ. Ye paa tʋ kʋsǝsɩɩtʋ natǝlɩ nti tǝ pǝsǝɣɩ na tǝ́ lá na yǝlaa hiki weesuɣu, aŋhaa, ɩlɛ kʋsǝsɩɩtʋ tǝŋʋɣʋ ka yekaɣana ntɛ́ na yʋlʋ pǝsǝɣɩ kʋpaŋ kɛ Ɩsɔ ɩsɛntaa.
Ama pa ŋmaawa Ɩsɔ Tɔm taa sɩ ɩsaɣatʋ ŋmakǝla yǝlaa tǝna tǝpaɩ. Na pǝ wɛ mpʋ, sɩ mpa pa tɛma pa taa na Yesu Kilisiti tɔ, pá hiki kʋcɔɔŋ wei Ɩsɔ ka tɔma sɩ ɩ ká ha tɔɣɔ pa taa tɛmnaʋ tɔɔ.
Táá tɛmnaʋ kɛ Ɩsɔ taa kɔnta ɩlɛ, kʋsǝsɩɩtʋ ka tɔkǝna-tʋ ɩsɩɩ salǝkatʋnaa, na pǝ́ taŋaa sɩ pǝ́ kɔɔ pǝ́ kuli-tʋɣʋ Ɩsɔ táá tɛmnaʋ tɔm ntɩ tǝ tɔɔ.
Ḿpʋ́ɣʋ́ pǝ lapa na kʋsǝsɩɩtʋ wɛɛ ɩsɩɩ tá tɔɔ nyǝnlʋ halǝna Kilisiti kɔɔ, sɩ tǝ tɛ́ tá táá na Ɩsɔ na pǝ́ lá na tǝ́ pǝsɩ kʋpama kɛ Ɩsɔ ɩsɛntaa.
Pǝnɛntɛ Ɩsɔ táá tɛmnaʋ tɔm ntɩ tǝlɛ tǝ kɔma ɩlɛ kʋsǝsɩɩtʋ ná fɛɩ ɩsɩɩ tá tɔɔ nyǝnlʋ tɔtɔ.
Tɔʋ, mɛ mǝ tɛma mǝ taa na Ɩsɔ tɔɣɔ ɩ́ pǝsa ɩ piya kɛ mǝ na Yesu Kilisiti mǝ kpɛntʋɣʋ tɔɔ.
Pǝ taɣa pʋlʋ, mǝ tǝna tǝpaɩ pa sɔ-mɛɣɛ Ɩsɔ lʋm sɩ mǝ na Kilisiti ɩ́ kpɛntɩ na ɩ́ kpaɣa Kilisiti kiŋ kɛ yaasi kʋfalʋ na ɩ́ tɔkɩ.
Waatʋ ɩnɩ, pǝ fɛɩ sɩ Yuta tʋ ntɔ, ɩnɛ ɩ́lɛ́ ɩ ta kɛ Yuta tʋ. Yaa yom ntɔ, kasaɣampu ntɔ. Yaa apalʋ ntɔ, alʋ ntɔ. Ama mǝ na Yesu Kilisiti ɩ́ kpɛnta mǝ tǝnaɣa kʋlʋm kɛ́, faɣaʋ fɛɩ.
Ye Kilisiti tǝnna-mɛ ɩlɛ ɩ́ kɛ́ Apǝlaham piya kɛ́, na ɩ́ ká hiki kʋpantʋnaa mpa Ɩsɔ tɔma sɩ ɩ ká ha-mɛ na pǝ́ pǝsɩ mǝ nyǝm tǝkpataa tɔ.
Nti ma wɛna na má caa ma tasǝna-mɛɣɛ kilisinaʋ tɔɣɔlɛ sɩ, pǝyaɣa ŋka ka wɛɛ na káá tɛ na ká tɔɣɔ ka caa wɛnaʋ tǝna tɔ, ka pǝcaatʋ ka wɛɛ kɛ́ ɩsɩɩ yom wɛʋ tɔ. Pǝyele ŋkɛ kaa tɛna na ká tɩ pǝ tǝna.
Ka pǝcaatʋ tǝna taa ka wɛ paasǝnlaa niŋ taa, na pɛlɛ pa lakǝna-kɛɣɛ pǝ tǝna halǝna ká kɔɔ ká tala pɩɩsɩ ɩsǝna ka caa ka sɩɩwa tɔ.
Tá tɔtɔ waatʋ wei tɩɩ wɛ ɩsɩɩ piya tɔ, tɩɩ wɛ antulinya ɩnɛ ɩ pǝ tǝna pǝ kancaalaɣa nyǝm taa kɛ́ na pǝ́ kpa-tʋɣʋ yomaa.
Ama pǝ kɔma pǝ tala saa wei Ɩsɔ ka sɩɩwa tɔ, ɩlɛna ɩ́ tili ɩ pǝyaɣa, na alʋ lʋlǝna-kɛ, na ká tǝŋ Yuta nyǝ́ma kʋlapʋtʋ.
Ka kɔma mpʋ sɩ ka cɛkɩ mpa kʋsǝsɩɩtʋ ka tɔkaa tɔ na tǝ hiki mpaaʋ na tǝ́ pǝsɩ Ɩsɔ piya.
Ɩsɔ tʋ ɩ Pǝyaɣa Feesuɣu kɛ tá taa sɩ pǝ́ hʋ́lɩ́ teu sɩ tǝ kɛ́ ɩ piya maɣamaɣa, na Feesuɣu ŋkʋ kʋ yelina na tǝ́ yaa Ɩsɔ sɩ ma Caa Paapa.
Ye mpʋ ɩlɛ n ta kɛ yom tɔtɔ, ama n pǝsa pǝyalʋ kɛ. Na ɩsɩɩ n kɛʋ ɩ pǝyalʋ kɛ mpʋ tɔ, Ɩsɔ ká ha-ŋ kʋpantʋnaa mpa ɩ sɩɩ ɩ piya tɔɔ tɔ.
Tuu lɔŋ ɩ́ taa nyɩ Ɩsɔ, na ɩ́ tǝŋaɣa mpi pǝ ta kɛ Ɩsɔ maɣamaɣa tɔ na ɩ́ pǝsɩ pǝlɛ pǝ yomaa.
Ama pǝnɛntɛ ɩsɩɩ ɩ́ nyǝmá Ɩsɔ, yaa ɩsɩɩ Ɩsɔ ɩ́lɛ́ ɩ nyǝma-mɛ tɔ, pepe tɔɔ kɛ́ ɩ́ caa ɩ́ mǝlɩ pǝ tǝna pǝ kancaalaɣa nyǝm mpi pǝ taa fɛɩ waaʋ na pǝ́ wɛ yem kɛ́ mpʋ tɔ pǝ taa? Na pǝ kɔma suwe tɔtɔ na ɩ́ caa ɩ́ tasa pǝ yomaa lapʋ?
Mǝ ɩsɛ sɛɛna mǝ kʋyɛɛŋ kʋpampaŋ faɣasʋɣʋ na mǝ ɩsɔtʋnaa kʋpama na mǝ waatʋnaa kʋpama na mǝ pɩɩsɩ kʋpaŋsɩ faɣasʋɣʋ kɛ teitei.
Mǝ tɔm cɛpa ma laŋlɛ kɛ teu kɛ́. Ɩsɩɩ ma ɩwɩɩlɛ ntɛ́ tǝ tǝnaɣa mǝ tɔɔ kʋla hʋntʋ ntɛ́ yaa?
Ma taapalaa, ma wiikina-mɛ sɩ ɩ́ tǝŋ ma ɩkpatɛ ɩsɩɩ ma maɣamaɣa ma tǝŋa mǝ ɩkpatɛ tɔ. Ɩ́ ta la-m ɩsaɣatʋ natǝlǝɣɩ tiili se.
Na ɩ́ nyǝmá teu sɩ ma kʋtɔŋ tɔɔ kɛ́ ma heela-mɛɣɛ Laapaalɩ Kʋpaŋ kɛ tɔm kancaalaɣa nyǝm.
Na ɩ́ ná cɔɔsɛɛ kɛ sɔsɔm kɛ ma wʋsasɩ nsɩ sɩ taa, paa na mpʋ ɩ́ tá cʋtɩ sɩ ma tɔm ntɩ tǝ nɩɩ-mɛ. Pǝyele ɩ́ ta lɔ-m, ama ɩ́ tɔka-m teu kɛ́ ɩsɩɩ ɩsɔtaa tillu nɔɣɔlʋ, yaa ɩsɩɩ Yesu Kilisiti maɣamaɣa.
Waatʋ ɩnɩ mǝ laŋhʋlʋmlɛ tɔ paa pɔɔsǝɣɩ. Ɩlɛ kaɣana ɩ́ na-we tɔtɔ? Halɩ ma pǝsǝɣɩ má lǝsɩ mǝ nyɩɩlʋɣʋ sɩ waatʋ ɩnɩ ɩ taa, pɩɩ lakaɣa mpʋ, paa mǝ ɩsɛ maɣamaɣa ɩ́ ka lǝsaa na ɩ́ tʋ-m.
Ɩsɩɩ ma heeluɣu-mɛɣɛ tampana tɔɣɔlɛ ma pǝsa mǝ kolontu yaa?
Yǝlaa panɛ pa lakɩ kɛ́ na n nawa n tɔ sɩ pa sɔɔla-mɛɣɛ teu. Aaɩ, pǝ taɣa mpʋ se, paa pǝcɔ. Pa caakɩ kɛ́ sɩ má na-mɛ tǝ́ wakǝlɩ, na ɩ́ mǝlǝna mpɛ pa tɔɔ na ɩ́ nyǝnǝɣɩ pa tike.
Pǝ wɛ teu sɩ yʋlʋ ɩ́ sɔɔlǝɣɩ ɩ lɛlʋ kɛ mpʋ yaa. Ama kʋpantʋ lapʋ taa kɛ́ ɩ́ ká sɔɔlǝɣɩ ḿpʋ́ɣʋ́ tam, pǝ́ taa wɛɛ waatʋ wei ma wɛ mǝ kiŋ tɔ tike.
Ma piya kʋpama, ma taɣana wʋsasɩ taa kɛ́ sʋʋʋ kɛ mǝ tɔɔ. Na wʋsasɩ nsɩ sɩ nǝɣǝsǝna ɩsɩɩ lʋlʋɣʋ wʋsasɩ takʋɣʋ alʋ tɔ, sɩ pǝ́ la na ɩ́ kpaɣa Kilisiti yaasi na mǝ na-ɩ́ ɩ́ nǝɣǝsǝna tǝmaɣa teu.
Pepe pukina-m mǝ hɛkʋ kɛ nɔɔnɔɔ ɩsǝntɔ na má heeli-mɛɣɛ kʋfatʋnaa. Pǝ taɣa pʋlʋ tɔɔ, mǝ tɔm caala-m sɔsɔm kɛ cǝnɛɣɛ.
Mɛ mpa ɩ́ caa kʋsǝsɩɩtʋ ɩ́ tɔkɩ-mɛ tɔ, ma pɔɔsǝɣɩ-mɛ sɩ ɩ́ nɩɩwa nti pa ŋmaawa kʋsǝsɩɩtʋ ntɩ tǝ takǝlasɩ taa tɔ, yaa ɩ́ tá nɩɩ?
Pa ŋmaawa sɩ Apǝlaham ka wɛna piya naalɛɣɛ, kasaɣampu ná lʋla-ɩ lɛŋka na yom náá lʋlɩ-ɩ lɛŋka.
Ɩsɔ ka tɔmna sɩ kasaɣampu ká lʋlɩ. Ḿpʋ́ɣʋ́ kasaɣampu kɔma na ɩ́ lʋlɩ na pǝ mʋ Ɩsɔ nɔɣɔ taa tɔm tǝkɛlɛ. Ama yom ná lʋla ɩ nyǝŋka kɛ yem kɛ́ pʋlʋ fɛɩ.
Tɔm tǝnɛ tǝ hʋ́lǝ́ɣɩ́-tʋɣʋ yaasi nɔɣɔlʋɣʋ. Alaa mpɛ pa wɛ kɛ́ ɩsɩɩ Ɩsɔ nɔɔsɩ nsi ɩ́ na ɩ yǝlaa pa kpɛntaa na pá pɛɛlɩ tɔm naalɛ tɔ. Kancaalaɣa nɔɣɔ ntɛ́ Akaa, na ŋkɛ ka kɛna Sinayi pʋɣʋ nyǝŋka, na ká lʋlǝɣɩ yomaa.
Akaa ɩnɩ ɩ kɛna ɩsɩɩ Alapʋ Sinayi pʋɣʋ, na ɩ nǝɣǝsǝna Yosalɛm ɩcatɛ nte tǝ wɛ saŋa ɩsǝntɔ tɔ, na tǝ na tǝ yǝlaa tǝna mpa pa kɛ́ yomaa tɔ.
Yosalɛm wei ɩ́lɛ́ ɩ wɛ ɩsɔtaa na ɩ́ kɛ́ tá tǝna tá too tɔ ɩ́lɛ́ ɩ kɛ́ kasaɣampu kɛ́.
Tǝ maɣamaɣa kɛ pa ŋmaawa Ɩsɔ Tɔm taa sɩ: Alʋ kaalʋlaɣa nyá nyá laŋlɛ ɩ́ hʋlʋmɩ. Nyá wei n ta tɩɩ mɔlɩ paa tɔm kʋlʋm tɔ, wiliti teu. Alʋ wei pa lɔ yem tɔ ɩ ká kǝlɩ piya kɛ alʋ wei ɩ wɛna paalʋ tɔ.
Ma taapalaa, ye mɛ ɩlɛ Ɩsɔ ka tɔma sɩ paa lʋlɩ-mɛ tɔɣɔ pa lʋla-mɛ. Na pǝ lapa teitei ɩsɩɩ ɩ ka tɔma sɩ paa lʋlɩ Ɩsaaka na tampana pá lʋlɩ-ɩ tɔ.
Pǝyaɣa ŋka paa lʋla yem kɛ́ mpʋ tɔ ka tʋkaɣa ŋka pa lʋlǝna Ɩsɔ Feesuɣu toŋ tɔɣɔ kʋnyɔŋ. Na mpʋ ɩnǝɣɩ pǝ wɛ saŋa wʋlɛ tǝnɛ tɔtɔ.
Na ntiɣi pa ŋmaawa Ɩsɔ Tɔm taa yee? Pa ŋmaawaɣa sɩ: Tɔɣɔnɩ alʋ yom ɩnɩ na ɩ pǝyaɣa na pá tɛɛ. Pǝ taɣa pʋlʋ tɔɔ, yom pǝyaɣa na kasaɣampu pǝyaɣa pa kaa kpɛntɩ na pá tala pa caa wontu.
Pǝ tɔɔ ɩlɛ ma taapalaa, tǝ ta kɛ yom piya se, ama tǝ kɛ́ kasaɣampu piya kɛ́.
Kilisiti cɛpa-tʋɣʋ tá yomle taa kɛ́ sɩ tǝ́ pǝsɩ kasaɣampiya tǝkpem. Pǝ tɔɔ ɩlɛ ɩ́ sǝŋ tǝca, na ɩ́ taa yele na cɛpʋ pǝnɛ pǝ tɔm liɣiti-mɛ na ɩ́ taɣanɩ yomaa kɛ pǝsʋɣʋ tɔtɔ.
Ɩ́ tʋ ŋkpaŋŋ kɛ teu, Pɔɔlɩ má ma tʋlǝɣɩ-mɛɣɛ tǝfoo sɩ, ye ɩ́ tɛma mǝ taa na ɩ́ pɛlɩ, pǝ wɛ ɩsɩɩ Kilisiti kɔntɛ lapa mǝ kiŋ ntɛ́ yem.
Ma tasǝɣɩ yǝlaa tǝnaɣa kpaalʋɣʋ sɩ, wei ɩ́ pɛlaa, tǝlasɩ ɩsɩɩ ɩ tɔka kʋsǝsɩɩtʋ tǝna tǝpaɩ, ɩ kaa sɛkɩ pʋlʋ.
Mɛ mpa ɩ́ caa sɩ Ɩsɔ ɩ́ nyǝnɩ-mɛɣɛ kʋpama kɛ mǝ kʋsǝsɩɩtʋ tǝŋʋɣʋ tɔɔ tɔ, mǝ na Kilisiti ɩ́ yaa kɛ́ na ɩ́ pɛŋ mǝ tǝɣɩ Ɩsɔ pɛɛlɛɛ.
Ye ta ɩlɛ tǝ nyǝmá sɩ Ɩsɔ ká pǝsɩ-tʋɣʋ yʋlʋpama na tǝ taŋa ḿpʋ́ɣʋ́ na Ɩsɔ Feesuɣu toŋ wei ɩ lakɩ tá kiŋ kɛ tá tɛm Ɩsɔ na tá táá tɔ pǝ tɔɔ tɔ.
Pǝ taɣa pʋlʋ tɔɔ, ye tá na Yesu Kilisiti tǝ laalaa na tǝ́ kpɛntɩ, paa tǝ pɛlaa paa tǝ ta pɛlɩ pǝ lɩɩ kʋlʋm kɛ́. Ama mpi pa caa tɔɣɔlɛ sɩ tǝ́ tɛ Ɩsɔ na tá táá na táá tɛm mpɩ pǝ taa kɛ́ sɔɔlʋɣʋ ná wɛɛ na kʋlɛ kʋ tɔŋa.
Ɩ́ ka lakaɣa teu ɩlɛ nɔɔnɔɔ awe lapa na ɩ́ mǝlɩ hɛɛʋ kɛ tampana tǝŋʋɣʋ taa?
Nti pa heela-mɛ na ɩ́ tɛ mǝ taa na ɩ́ tisi tɔ tǝ ta lɩɩna Ɩsɔ wei ɩ yaa-mɛ tɔ ɩ kiŋ.
Pa tuka ɩtuule sɩ: Kʋkʋsʋm kɛ pǝciimaɣa kpaasǝɣǝna somtu tǝfʋʋʋ.
Paa na mpʋ Tacaa yelaa na má wɛɛna naani kɛ mǝ tɔɔ tǝkpataa sɩ ɩ́ kaa kpaɣa hʋwɛɛ nna a faɣana ma nyǝna tɔ. Ama wei ɩ lakɩ-mɛɣɛ yɛlɛyɛlɛ tɔ paa ɩ kɛ́ wei te Ɩsɔ ká nana pʋntʋ.
Ma taapalaa ye pɛlʋɣʋ tɔm waasʋ kɛ ma tɔŋna lapʋ tɔtɔ, paa tʋkaɣa-m kʋnyɔŋ suwe tɔtɔ? Ye pɩɩ wɛ ḿpʋ́ɣʋ́ tampana, Kilisiti wei pa kama tesika tɔɔ na maa kpaalǝɣɩ ɩ tɔm tɔ ɩ tɔm ntɩ tǝ taa wɩɩ nɔɣɔlʋ.
Ama ma kooliɣi kɛ́ sɩ mpa pa lakɩ-mɛɣɛ yɛlɛyɛlɛ kɛ́ mpʋ tɔ pɛlɛ pá lakɩ mpʋ na pá puki te, halǝna pá pǝsɩ kataasɩ kɛ pa maɣamaɣa.
Ma taapalaa ye mɛ ɩlɛ pa lǝsa-mɛɣɛ sɩ ɩ́ pǝsɩ kasaɣampiya. Ama kʋlʋmtʋ kɛ́ sɩ ɩ́ taa hʋʋ sɩ ye ɩ́ pǝsa kasaɣampiya kɛ mpʋ ɩ́ hika mǝ tǝɣǝlɛ sɩ ɩ́ tǝŋǝɣɩ mǝ yʋlʋwɛɛtʋ kʋnyɩɩlǝŋ. Aaɩ pǝ fɛɩ mpʋ se. Ama nti tɔɣɔlɛ sɩ ɩ́ sɔɔlǝɣɩ tǝma, na ɩ́ teŋ tǝma, na mpʋ ɩnɩ pǝ lapʋ sʋʋna-mɛɣɛ teu.
Kʋsǝsɩɩtʋ tǝna nyʋɣʋ ntɛ́ sɩ: Sɔɔlɩ nyá tɔɣɔntǝlɛ ɩsɩɩ n ká sɔɔlɩ nyá tɩ tɔ.
Ama ye ɩ́ lakɩ ɩsɩɩ taalɛ wontu na ɩ́ cǝlǝɣɩ tǝmaɣa sǝkpaŋ na kela na ɩ́ wakǝlǝɣɩ tǝmaɣa mpʋ, ɩ́ la laakalɩ, tɔfɔ ɩ́ ká kɔɔ na ɩ́ kʋ tǝma tǝkpataa kɛ́ atɛ cǝnɛ.
Nti ma wɛna sɩ ma heeliɣi-mɛ tɔɣɔlɛ sɩ ɩ́ tǝŋǝɣɩ nti Feesuɣu Naŋŋtʋ hʋ́lǝ́ɣɩ́-mɛ tɔɣɔ tam, ɩ́ taa nɩɩna mǝ yʋlʋwɛɛtʋ kʋnyɩɩlǝŋ.
Pǝ taɣa pʋlʋ, yʋlʋwɛɛtʋ kʋnyɩɩlǝm na Feesuɣu kʋnyɩɩlǝm pǝ ta kaa pʋlʋ, halǝna pɩɩ tɩɩ caa pǝ́ nɩɩ tǝma sɔŋ. Pǝ tɔɔ kɛ́ ɩɩ pǝsǝɣɩ na ɩ́ lá ɩsɩɩ mǝ maɣamaɣa ɩ caa tɔ.
Ye nti Feesuɣu Naŋŋtʋ hʋ́lǝ́ɣɩ́-mɛ tɔɣɔ ɩ́ tǝŋǝɣɩ ɩlɛ ɩ́ ta kɛ́ kʋsǝsɩɩtʋ yomaa tɔtɔ.
Paa wei ɩ nyǝmá teu kɛ ɩsǝna yǝlaa mpa pa tǝŋǝɣɩ pa yʋlʋwɛɛtʋ tɔ pa kʋlapʋtʋ wɛɛ tɔ. Asilima na tɛtɛlakasɩ ɩsaɣasɩ na yaasi ɩsaɣaʋ.
Pa paasǝɣǝna tɩɩŋ laaʋ na topotopo tǝmanaa. Pa lɩɩkɩ tǝmaɣa koloŋa na pá yookina tǝmaɣa tam na ɩsɛsɛɛmɛɛ haŋa pa hɛkʋ, pa kǝla pááná na ɩkǝllɛ pɛɛkʋɣʋ, n ká ná pa faɣaa na pá tala kpeka kpeka na pá sʋʋ tǝmaɣa yoonaʋ.
Ye ɩ nawa ɩ tɔɣɔntǝlɛ pʋlʋ ɩ taa haŋ, pa kɛ́ sʋlʋnyɔɔlaa, pa fɛɩ pa tɩ kpaʋ kɛ leleŋ nɩɩlɩ ɩ taa, na pá lakɩ ɩsaɣatʋ lɛntǝnaa kɛ mpʋ tɔtɔ. Ma tasǝɣɩ-mɛɣɛ heeluɣu ɩsɩɩ ma tɛm-mɛɣɛ heeluɣu tɔ, pa tǝna mpa pa lakɩ mpʋ tɔ pa kaa fɛlɩ nɔɔhǝlɛ kɛ Ɩsɔ Kawulaɣa taa.
Ama Ɩsɔ Feesuɣu ná lakɩ na yǝlaa sɔɔlǝɣɩ tǝma na pá hikiɣi laŋhʋlʋmlɛ, na pʋlʋ ɩɩ pɛkǝlǝɣɩ-wɛ, na pá wɛna tǝma na suulu, na pa wɛna pɛɛlɛɛ na pa lakɩ tǝmaɣa kʋpantʋ na pá tǝŋǝɣɩ tampana.
Na pa wɛ tǝpamm na pá tɔkǝɣɩ pa tǝɣɩ teu. Kiiu fɛɩ ŋku kʋ kʋɣɩ tǝnɛ ɩnɩ tǝ taa natǝlɩ tɔ.
Mpa pa pǝsa Yesu Kilisiti nyǝ́ma tɔ pʋntʋnaa kpɛŋna pa yʋlʋwɛɛtʋ na tǝ kʋnyɩɩlǝŋ na tǝ kɔtɔɩnaa kɛ́ na pá kʋ́ tǝnaŋnaŋ.
Feesuɣu lapǝna na tǝ́ hiki weesuɣu pǝ tɔɔ kɛ́ tɩɩ yele na tǝ́ tǝŋ mpi kʋ hʋ́lǝ́ɣɩ́-tʋ tɔ.
Tǝ́ taa hɔŋ tá tɩ na tǝ́ kpaasǝɣɩ, tǝ́ taa kʋsǝɣɩ tá tǝma pááná na tǝ́ lakɩ tǝmaɣa ɩsɛsɛɛmɛɛ.
Ma taapalaa, ye nɔɣɔlʋ ɩ́ pǝnta natǝlɩ, mɛ mpa ɩ́ tǝŋǝɣɩ Ɩsɔ Feesuɣu kɛ teu tɔ ɩ́ mǝŋna pʋntʋ kɛ mpaaʋ kʋpaŋkʋ taa na ɩ́ lapɩ-ɩ tǝpamm. Ma tasǝɣɩ-mɛɣɛ sɛɣɛsʋɣʋ sɩ paa mǝ taa wei ɩ́ feŋ ɩ tɩ na ɩ́lɛ́ ɩ́ taa kɔɔ na ɩ́ tasa maɣasʋɣʋ taa kɛ́ hotuɣu tɔtɔ.
Ɩ́ sǝŋna tǝmaɣa mǝ kʋpɛkǝlǝmnaa taa. Ye ɩ́ lapa mpʋ ɩ yoosa Kilisiti kʋsǝsɩɩtʋ tǝna ntɛ́.
Ye yʋlʋ hɔŋ ɩ tɩ, pǝyele ɩ ta tala pʋlʋ, pʋntʋ puɣusiɣi ɩ tǝɣɩ.
Ye wei ɩ caa ɩ́ yɔɔlǝna ɩ yaasi teu nyǝŋ pʋntʋ ɩ́ taa tʋʋ lɛlaa na ɩ́ sa ɩ tǝɣɩ yem. Ama ɩ́ wiili ɩ maɣamaɣa ɩ yaasi taa na ye pǝ nǝɣǝsǝna yɔɔlʋɣʋ ɩlɛ ɩ yɔɔlɩ.
Pǝ taɣa pʋlʋ tɔɔ, paa wei ɩ kʋlapʋtʋ mǝlǝɣɩ ɩ nyʋɣʋ taa kɛ́.
Ye nɔɣɔlʋ sɛɣɛsǝɣɩ wei kɛ́ Ɩsɔ Tɔm pʋntʋ ɩ́ cosiɣi ɩ wɛnaʋ tǝna taa na ɩ́ haakɩ ɩ sɛɣɛsǝlʋ ɩnɩ.
Hei ɩ taa puɣusi mǝ tɩ yoo, paa nyǝnǝɣɩ Ɩsɔ kɛ́ yem fa. Yʋlʋ ɩ́ tuu mpi mpǝɣɩ ɩ kʋŋ.
Ye yʋlʋwɛɛtʋ kʋnyɩɩlǝm kɛ ɩ tǝŋaa na ɩ́ tuu, yʋlʋwɛɛtʋ ntɩ tɩɩ yelina na ɩ́ kɔɔ ɩ́ kʋ sǝm. Ama ye mpi Ɩsɔ Feesuɣu caakɩ tɔɣɔ ɩ tǝŋaa na ɩ́ tuu, kʋlɛ kɩɩ yelina na ɩ́ kɔɔ ɩ́ kʋ weesuɣu ŋku kɩɩ tɛŋ tɔ.
Tǝ́ taa la felentu na kʋpantʋ lapʋ. Pǝ taɣa pʋlʋ tɔɔ, ye tǝ ta lɔ tá apalʋtʋ halǝna pǝ́ tala pǝ waatʋ mpi tɩɩ kʋ tɔ pɩɩ tɔɔ sɔsɔm.
Pǝ tɔɔ kɛ́ ye tǝ hika mpaa kɛ timpi tǝ́ la yǝlaa tǝnaɣa kʋpantʋ. Ɩlɛ pǝ́ kǝlǝna tá na mpa tǝ kaa Ɩsɔ sɛɛʋ tɔ.
Tɔʋ, ɩ́ ná ɩsǝna ma ŋmaakɩ-mɛ na ma maɣamaɣa ma niŋ kɛ cǝnɛ na ŋmaatʋ pee kʋyasǝlɛɛ tɔ.
Mpa pa yɔɔlǝɣǝna tɔɔ nyǝm na pá caa yǝlaa ɩ́ sa-wɛ tɔ mpɛ pa caana sɩ pá caalɩ-mɛ na ɩ́ pɛlɩ. Ɩlɛ paa caa sɩ pá tʋ-wɛɣɛ kʋnyɔmǝŋ kɛ Kilisiti sǝm tesika tɔm tɔɔ tɔɣɔ.
Yǝlaa mpa ɩnɩ pa pɛlǝɣɩ mpʋ tɔ paa tǝŋǝɣɩ kʋsǝsɩɩtʋ se. Ama pa caa kɛ́ sɩ ye mɩɩ nɩɩna-wɛ na ɩ́ pɛlɩ ɩlɛ pa sa pa tɩ sɩ mpɛ pa yelina ɩ́ kɔta mǝ tɔnʋɣʋ tɔɔ kɛ́ kʋkɔtǝm pǝnɛ.
Ma ɩlɛ ye pǝ taɣa Yesu Kilisiti sǝm tesika ma kaa yɔɔlǝna pʋlʋ. Tesika ŋkɛ ka tɔɔ kɛ́ má na antulinya tǝ faɣana tǝma tǝkpatakpata na lɛlʋ ta nyɩ sɩ lɛlʋ wɛɛ.
Paa n pɛlaa paa n ta pɛlɩ pǝ lɩɩ kʋlʋm kɛ́. Ama nti tǝ wɛɛ tɔɣɔlɛ sɩ ń laɣasɩ na ń pǝsɩ yʋlʋ kʋfalʋ.
Mpa paa tɛlǝsǝɣɩ pɛlʋɣʋ tɔm kɛ lɔlɔ kɛ pa weesuɣu taa tɔ ma kooliɣi kɛ́ sɩ Ɩsɔ ɩ́ ha pa tǝnaɣa alaafǝya na ɩ́ la-wɛɣɛ kʋpantʋ na ɩ́ kpɛnna ɩ yǝlaa samaa tǝna tǝpaɩ na ɩ́ la mpʋ.
Pǝ kaasʋɣʋ tɔ, nɔɣɔlʋ ɩ́ taa tasa-m wahala tʋɣʋ tɔtɔ. Pǝ taɣa pʋlʋ tɔɔ, tɔntɔɔlǝŋ wei ɩ wɛ ma tɔɔ ɩsǝntɔ tɔ ɩ hʋ́lǝ́ɣɩ́ kpakpaa kɛ́ sɩ ma kɛ́ Yesu yom.
Ma taapalaa mɛ Tacaa Yesu Kilisiti ɩ́ hʋ́lɩ́ mǝ tǝnaɣa pɛɛlɛɛ. Ami.
Maɣa Pɔɔlɩ, Ɩsɔ luɣu lapǝna na má lá Yesu Kilisiti tillu, má ŋmaakǝna takǝlaɣa kanɛɣɛ Ɩsɔ yǝlaa mpa pa wɛ Ɩfeesu na pá na Yesu Kilisiti pa kpɛntaa na pá nɩɩkǝna-ɩ tɔ.
Tacaa Ɩsɔ na tá sɔsɔ Yesu Kilisiti pá hʋ́lɩ́-mɛɣɛ pɛɛlɛɛ na pá ha-mɛɣɛ alaafǝya.
Tǝ sa Ɩsɔ Tacaa Yesu Kilisiti Caa kɛ teu. Tá na Kilisiti tá kpɛntʋɣʋ tɔɔ Ɩsɔ ɩnɩ ɩ kpaɣana Ɩsɔ sɛɛʋ kʋpantʋnaa na ɩ́ la-tʋɣʋ sɔsɔm kɛ hatuu ɩsɔtaa.
Pǝ taɣa pʋlʋ, faɩɩ na pǝ́cɔ́ Ɩsɔ lakɩ antulinya tɔɣɔ ɩ ka tɛma lǝsʋɣʋ na ɩ́ sɩɩ sɩ tá na Kilisiti tǝ́ kpɛntɩ na tǝ́ pǝsɩ ɩ nyǝ́ma na tá tɔntɛ kɛɛsɩ teu kɛ ɩ ɩsɛntaa na kʋwakǝlǝm napǝlɩ pǝ fɛɩ tá kiŋ.
Ɩ ka tɛma sɩɩʋ kɛ hatuu lɔŋ kɛ ɩ sɔɔlʋɣʋ tɔɔ sɩ ɩ ká pǝsɩ-tʋɣʋ ɩ piya maɣamaɣa kɛ Yesu Kilisiti tɔɔ, ɩlɛ ɩ maɣamaɣa ɩ luɣu lapǝna mpʋ pǝ́cɔ́ pǝ lapʋ tɩɩ wɛ-ɩ leleŋ kɛ́.
Ye mpʋ tɩɩ sa Ɩsɔ kɛ́ teu kɛ ɩ hʋlʋɣʋ-tʋɣʋ ɩ pɛɛlɛɛ taa pɛɛlɛɛ kʋpana na luɣu kʋlʋmʋɣʋ na ɩ luɣu tɛɛ Pǝyaɣa kiŋ tɔ.
Pǝ taɣa pʋlʋ tɔɔ, Kilisiti weesuɣu lɩɩ tá tɔɔ tɔɣɔ pǝ yapa-tʋ na pǝ́ hɩɩsɩ tá ɩsaɣatʋnaa. Tǝnaɣa Ɩsɔ lapa na tǝ́ ná ɩ pɛɛlɛɛ sɔsɔɔna
nna ɩ hʋla-tʋ tɔ a tɔɔʋ katatǝlaɣa, kɛ waatʋ wei ɩ ha-tʋɣʋ lǝmaɣasɛɛ sɔsɔɔna na nyǝm sɔsɔɔm tɔ.
Na ɩ lapa na tǝ́ nyɩ mpi ɩ sɩɩwa na ɩ́ tǝŋǝɣɩ na ɩ́ lakɩ na pǝ́ wɛ ɩŋmɛlaʋ tɔ. Na hatuu lɔŋ kɛ ɩ maɣamaɣa ɩ ka hʋʋ ɩ taa na ɩ́ sɩɩ sɩ ɩ ká yoosi-wɩ na Kilisiti kiŋ.
Pǝ kɔŋ na pǝ́ tala kʋyɛɛŋ kʋtɛɛsǝŋ taa na Ɩsɔ koti ɩsɔtaa nyǝm na atɛ nyǝm na ɩ́ mǝlǝna-wǝɣɩ Kilisiti tike tɛɛ na ɩ́lɛ́ ɩ tɔɣɔ pa tɔɔ kɛ́ kawulaɣa, ɩlɛ Ɩsɔ tʋ mpi ɩ sɩɩwa na ɩ́ tǝŋǝɣɩ na ɩ́ lakɩ tɔ pǝ nyʋɣʋ ntɛ́.
Ɩsɔ tǝŋa ɩsǝna ɩ sɩɩwa na ɩ́ lakɩ tɔɣɔ ɩ lǝsa-tʋɣʋ hatuu lɔŋ sɩ tá na Kilisiti tá kpɛntʋɣʋ tɔɔ tǝ́ hiki tá paa tete kɛ nyʋɣʋ yapʋ tɔm taa. Ɩsɔ ɩɩ lakɩ pʋlʋ na pǝ́ coti nti ɩ sɩɩwa na ɩ maɣamaɣa ɩ luɣu la sɩ ɩ́ la tɔ.
Ye mpʋ tá mpa tǝ laala Kilisiti tɔɔ kɛ́ tɛɛlʋɣʋ tɔ, tǝ́ sa Ɩsɔ kɛ́ ɩ sɔsɔɔntʋ tɔɔ.
Mǝ maɣamaɣa waatʋ wei ɩ́ nɩɩ tampana tɔm, Laapaalɩ Kʋpaŋ wei ɩ yapa mǝ nyɔɔŋ tɔ, ɩ́ tɛma Kilisiti na mǝ taa kɛ́ ɩlɛna Ɩsɔ náá yʋsɩ-mɛ sɩ pǝ́ hʋ́lɩ́ sɩ ɩ́ kɛ́ ɩ nyǝ́ma na ɩ kʋyʋsʋm mpǝɣǝlɛ Feesuɣu Naŋŋtʋ wei ɩ ka tɔma sɩ ɩ ká ha-mɛ tɔ.
Feesuɣu Naŋŋtʋ ɩnǝɣɩ Ɩsɔ sɩɩ-tʋɣʋ tɔlʋma sɩ pǝ́ hʋ́lɩ́ sɩ nyʋɣʋ yapʋ mpi pǝ tɔm ɩ ka heela ɩ yǝlaa sɩ ɩ ká kɔna na pǝ́ wɛɛ-wɛ ɩsɩɩ pa pʋlʋ tɔ pǝ́ kɔma na pǝ́ ya-tʋ tǝkpataa ɩlɛ tɩɩ tɩ tá pʋlʋ ɩnɩ. Ye mpʋ tǝ́ sa Ɩsɔ kɛ́ ɩ sɔsɔɔntʋ tɔɔ.
Pǝ tǝna ɩsǝntɔ pǝ tɔɔ na ma tɩɩ nɩɩʋ pǝnɛntɛ tɔtɔ sɩ ɩ́ tɛma Tacaa Yesu na mǝ taa na ɩ́ sɔɔla Ɩsɔ yǝlaa tǝna tɔ,
maa hɛɛsǝɣɩ Ɩsɔ kɛ́ sɛɛtʋ sɩ ɩ́ na tǝmlɛ kɛ mǝ tɔɔ se. Na ma tɔɔsǝɣɩ mǝ tɔɔ kɛ́ ma Ɩsɔ sǝlǝmǝŋ taa kɛ́ na má sǝlǝmǝɣɩ mǝ tɔɔ.
Nti ma sǝlǝmǝɣɩ tá Sɔsɔ Yesu Kilisiti Ɩsɔ, Tacaa teeli tǝna tʋ tɔɣɔlɛ sɩ ɩ́ ha-mɛɣɛ ɩ Feesuɣu, kʋlɛ kɩɩ yelina na ɩ́ cɛkǝna, na kɩɩ hʋ́lɩ́-mɛɣɛ Ɩsɔ na ɩ́ nyǝmɩ-ɩ teu.
Ma sǝlǝmǝɣɩ Ɩsɔ kɛ́ sɩ pǝ́ tʋ-mɛɣɛ laɣatʋ kɛ hatuu mǝ taa na ɩ́ nyɩ mpi pǝ tɔɔ Ɩsɔ yaa-mɛ na ɩ́ tɛɛlǝɣɩ tɔ, na ɩ́ nyɩ kʋpantʋ sɔsɔɔntʋ teu teu nyǝntʋ nti ɩ sɩɩ mpa ɩ tɩ tɔ pa tɔɔ tɔ.
Na ɩ́ nyɩ ɩ toma sɔsɔɔna taa sɔsɔɔna nna ɩ wɛna na ɩ́ lakǝna Ɩsɔ sɛɛlaa tá tá kiŋ tɔ. Toma sɔsɔɔna anǝɣǝlɛ mpʋ na nna ɩ hʋlǝna toŋ na toŋ
kɛ waatʋ wei ɩ feesa Kilisiti na ɩ́ kpaasɩ-ɩ ɩsɔtaa na ɩ́ caɣasɩ-ɩ ɩ kɔŋkɔŋ taa tɔ.
Kilisiti wɛʋ tǝna tɔ ɩ kǝla pǝ tǝna tǝpaɩ kɛ́, paa toŋtʋnaa, paa pǝsʋɣʋ ŋku, paa toma nna, paa kawulasɩ nsi, na hǝla tǝna nna pa yaa tɔ, na pǝ taɣa antulinya ɩnɛ ɩ taa tike, ama pǝ kpɛntǝna wei ɩ ka kɔɔ tɔ ɩ kǝla ḿpʋ́ɣʋ́ ɩ́lɛ́ ɩ taa tɔtɔɣɔ.
Ɩsɔ mǝlǝna pǝ tǝna tǝpaɩ kɛ́ Kilisiti nɔɔhɛɛ tɛɛ na ɩnǝɣɩ ɩ hʋlaa sɩ Yesu sɛɛlaa kpeka ɩ́ nyǝnǝɣɩ a wulaʋ sɔsɔ.
Yesu sɛɛlaa kpeka wɛʋ mpʋ tɔ a kɛ́ Kilisiti tɔnʋɣʋ kɛ́, na a kiŋ kɛ ɩ wɛɛ tǝkpataa, ɩnɩ wei ɩ maɣala paa timpi tɔ.
Tuu lɔŋ mǝ kʋpǝntǝŋ na mǝ ɩsaɣatʋ ka yelaa kɛ́ na ɩ́ wɛ ɩsɩɩ sǝtaa kɛ Ɩsɔ nyǝntʋ taa.
Pǝ taɣa pʋlʋ, antulinya ɩnɛ ɩ mpaaʋ ɩsaɣaʋ kɛ ɩ́ ka tǝŋaɣa na ɩ́ nɩɩkaɣana alɔɣaa toŋ nyǝ́ma mpa pa wɛ ɩsɔtaa tɔ pa sɔsɔ. Alɔɣaa sɔsɔ ɩnɩ ɩ wɛnna na ɩ́ lakɩ ɩ nyǝntʋ kɛ yǝlaa mpa pa kisa Ɩsɔ kɛ́ nɩɩnaʋ tɔ pa taa.
Tá tǝna ɩsǝntɔ ḿpʋ́ɣʋ́ tɩɩ wɛɛ, tǝ tǝŋaɣa tá yʋlʋwɛɛtʋ kʋpǝntʋ kʋnyɩɩlǝŋ kɛ yem kɛ́. Na mpi tá tɔnǝŋ na tá hʋwɛɛ caakaɣa tɔ mpʋ teitei kɛ́ tǝ lakaɣa. Pǝ lʋla-tʋ na tǝ́ wɛ ɩsǝna tɔ pǝ wɛɛ sɩ Ɩsɔ pááná ká huu tá tɔɔ kɛ́ ɩsɩɩ a ka huu lɛlaa tɔɔ tɔ.
Ama Ɩsɔ hʋla-tʋɣʋ suulu kɛ sɔsɔm, na ɩsǝna ɩ sɔɔla-tʋ tɔ pǝ fɛɩ nyǝnʋɣʋ.
Pǝ tɔɔ kɛ́ tɩɩ wɛʋ ɩsɩɩ sǝtaa kɛ Ɩsɔ nyǝntʋ taa kɛ́ tá kʋpǝntǝŋ tɔɔ tɔ, ɩ kpɛnta tá na Kilisiti kɛ weesuɣu haʋ. Ɩsɔ suulu tɔɔ kɛ́ pǝ yapa mǝ nyɔɔŋ.
Tá na Yesu Kilisiti tá kpɛntʋɣʋ tɔɔ kɛ́ Ɩsɔ feesa tá na-ɩ sɩ tǝ́ tɔɣɔ kawulaɣa kɛ hatuu ɩsɔtaa.
Ɩ lapa ḿpʋ́ɣʋ́ sɩ pǝ́ hʋ́lǝ́ɣɩ́ tam tɔɔ kɛ́ ɩsǝna ɩ suulu tɔɔ katatǝlaɣa na ɩ́ hʋ́lɩ́-tʋɣʋ suulu na Yesu Kilisiti kiŋ tɔ.
Pǝ taɣa pʋlʋ Ɩsɔ pɛɛlɛɛ tɔɔ kɛ́ pǝ yapa mǝ nyɔɔŋ na ɩ́ tɛmna-ɩ na mǝ taa tɔɣɔ pǝ lapa mpʋ. Na mpʋ ɩnɩ pǝ lapa tɔ pǝ ta lɩɩna mǝ maɣamaɣa mǝ kiŋ, ama Ɩsɔ hatɛ kɛ́.
Pǝ taɣa mǝ ɩwɩɩlɛ tɔɔ, pǝ tɔɔ ɩlɛ nɔɣɔlʋ ɩ́ taa kɔɔ na ɩ́ sa tɩ.
Pǝ taɣa pʋlʋ tɔɔ Ɩsɔ ŋmana-tʋ, na tá na Yesu Kilisiti tǝ kpɛntaa tɔɣɔ ɩ ŋma-tʋɣʋ mpʋ sɩ tǝ́ lakɩ tǝma kʋpana nna ɩ ka taɣanaa na ɩ́ sɩɩ tɔɣɔ sɔsɔm.
Mɛ mpa ɩ́ ká kɛ́ Yuta nyǝ́ma tǝsiɣisiɣi na Yuta nyǝ́ma yaakaɣa-mɛɣɛ kʋtapɛlǝŋ na mpɛ pa yaakɩ pa tǝɣɩ pɛllaa tɔ, pǝyele yʋlʋ niŋ pɛlǝna-wɛɣɛ kʋpɛlʋ sɩ pǝ́ hʋ́lɩ́ sɩ kɔtaɣa kɛ́. Ɩ́ tɔɔsɩ ɩsǝna ɩ́ ka wɛɛ tɔ na ɩ́ ná.
Pɩɩ wɛɛ tɔ ɩ́ ka hatǝlǝna Kilisiti kɛ́, ɩ́ ká kɛ́ kpaɩ nyǝ́ma kɛ́, ɩ́ fɛɩ mpa Ɩsɔ lǝsaa sɩ ɩ yǝlaa tɔ pa taa. Na pǝ tǝna mpi Ɩsɔ ka tɔma ɩ yǝlaa sɩ ɩ ká la-wɛ, halǝna ɩ́ na-wɛ pá caŋ pá sɩɩ tǝmaɣa nɔɔsɩ kɛ pǝ tɔm taa tɔ, mǝ taa fɛɩ pa taa se. Ɩ́ ka wɛ yem kɛ́ atɛ cǝnɛɣɛ, ɩ fɛɩna mpi pǝ tɔɔ ɩ́ tɛɛlǝɣɩ tɔ pǝ́cɔ́ ɩ́ taa nyɩ Ɩsɔ.
Ama pǝnɛntɛ mǝ na Yesu Kilisiti mǝ kpɛntʋɣʋ tɔɔ ɩ weesuɣu lɩɩʋ yelaa kɛ́ na ɩ́ ka hatǝlǝnaʋ pǝ tǝna tɔ ɩ́ taɣanɩ-wǝɣɩ kpǝtǝnaʋ.
Pǝ taɣa pʋlʋ, Kilisiti maɣamaɣa kpaɣana Yuta nyǝ́ma na mpa pa ta kɛ Yuta nyǝ́ma tɔ na ɩ́ lá na tǝ́ pǝsɩ piitim kʋlʋmǝm na hɛɛsʋɣʋ kɔɔ. Ɩ tɔnʋɣʋ kɛ ɩ kpaɣaa na ɩ́ yasǝna koloŋa ŋka kaa kaɣa pa hɛkʋ taa ɩsɩɩ koluŋa tɔ.
Na ɩ kʋwa Yuta nyǝ́ma kʋsǝsɩɩtʋ na tǝ kʋheelitu na tǝ kʋkʋkiim sɩ ɩ kpakǝɣɩ Yuta nyǝ́ma na mpa pa ta kɛ Yuta nyǝ́ma tɔ, piitim mpɩ pǝ naalɛ na ɩ́ kpɛntǝna ɩ tɩ na pá pǝsɩ piitim kʋlʋmǝm kɛ kʋfam na hɛɛsʋɣʋ kɔɔ.
Kilisiti sǝm kɛ tesika tɔɔ lapǝna na taa kpanaʋ kɛ tǝma saalɩ, na tesika tɔɔ tǝnɛɣɛ ɩ kpɛnta piitim mpɩ pǝ tɔm naalɛ na pǝ́ pǝsɩ piitim kʋlʋmǝm na ɩ́ ciiki pǝ na Ɩsɔ.
Kilisiti kɔmna na ɩ́ kpaalɩ Laapaalɩ Kʋpaŋ wei ɩ hɛɛsǝɣɩ yǝlaa laŋa tɔ paa mpa mɛ ɩ́ tá kɛ́ Yuta nyǝ́ma na ɩ́ ka hatǝlǝna Ɩsɔ tɔ, paa Yuta nyǝ́ma mpa paa kpǝtǝna-ɩ tɔ.
Kilisiti ɩnɩ ɩ tɔɔ kɛ́ tá tǝna tǝ pǝsǝɣɩ na tǝ́ sǝŋ Ɩsɔ ɩsɛntaa na Feesuɣu Naŋŋtʋ kʋlʋm ɩnɩ ɩ toŋ taa.
Ye mpʋ mɛ mpa ɩ́ tá kɛ́ Yuta nyǝ́ma tɔ ɩ́ tá kɛ́ kpaɩ nyǝ́ma yaa caɣalaa. Ama pǝnɛntɛ mǝ na Ɩsɔ yǝlaa ɩ́ kaa ɩcatɛ, na ɩ́ pǝsa Ɩsɔ tǝyaɣa nyǝ́ma maɣamaɣa tǝkpem.
Ɩ́ pǝsa ɩsɩɩ pa ŋmaakʋɣʋ kutuluɣu tɔɣɔ. Yesu kɛlɛ kancaalaɣa cɛɛɣa, na ɩ́lɛ́ ɩ tɔɔ kɛ́ tillaa na Ɩsɔ kʋyɔɣɔtʋtʋ tɛlǝsǝlaa, na pǝ́ kaasɩ-mɛɣɛ ɩsɔtaa.
Ɩ tɔɔ kɛ́ kutuluɣu ŋmatʋ tǝna sǝŋa teu, na tǝ́ tɔŋna pɩɩʋ sɩ timpi tá na Tacaa tǝ kpɛnta mpʋ tɔ tǝ́ pǝsɩ Ɩsɔ tǝcaɣalɛ naŋŋ nyǝntɛ.
Ɩ́ kpɛntʋɣʋna-ɩ tɔ pa tǝna-mɛ tɔtɔɣɔ kutuluɣu tɔɔ kɛ́ sɩ mǝ na lɛlaa ɩ́ kpɛntɩ na ɩ́ pǝsɩ kutuluɣu ŋku kʋ taa Ɩsɔ Feesuɣu ká caɣa na pǝ́ hʋ́lɩ́ sɩ Ɩsɔ wɛnna kʋ taa tɔ.
Pǝ tɔɔ kɛ́ Pɔɔlɩ má wei ma kɛ́ salǝka tʋ kɛ Yesu Kilisiti tɔɔ sɩ pǝ́ waasɩ mpa mɛ ɩ́ tá kɛ́ Yuta nyǝ́ma tɔ, ma sǝlǝmǝɣɩ Ɩsɔ.
Ma hʋʋ teu sɩ ɩsǝntɔ ɩ́ nɩɩwa ɩsǝna Ɩsɔ lapa-m suulu na ɩ́ tʋ-m sɩ má la tǝmlɛ kɛ mǝ kiŋ tɔ.
Ɩsɔ sɩɩ ɩsǝna mpi na ɩ́ tǝŋǝɣɩ na ɩ́ lakɩ na pǝ́ ŋmɛlaa tɔɣɔ ɩ kulaa na ɩ́ hʋ́lɩ́-m na má nyɩ. Halɩ ma tɛma-mɛɣɛ pǝ tɔm kɛɛsʋɣʋ kɛ cǝnɛ ɩnǝɣɩ pǝcɔ.
Na ye ɩ́ kalaa ɩ́ ká ná ɩsǝna mpi ma nyǝmá Kilisiti tɔm nti ɩnɩ nɔɣɔlʋ taa cɛkǝna mpʋ tɔ.
Ɩsɔ táá hʋ́lɩ́-tǝɣɩ sɔsaa taa yǝlaa ɩsɩɩ kaɣana ɩ lapa na ɩ Feesuɣu kuli-tɩ na kʋ́ hʋ́lɩ́ tillaa na Ɩsɔ kʋyɔɣɔtʋtʋ tɛlǝsǝlaa mpa pa kɛ́ ɩ yǝlaa kʋpama tɔ.
Na tɔm kʋŋmɛlǝtʋ ntǝɣǝlɛ sɩ: Laapaalɩ Kʋpaŋ lapa na mpa pa ta kɛ Yuta nyǝ́ma tɔ na Yuta nyǝ́ma pa tǝna pá hiki pa paa tete kɛ kʋpantʋ nti Ɩsɔ sɩɩ ɩ yǝlaa tɔ tǝ taa, na pá pǝsɩ kʋlʋm tǝkpataa, na Ɩsɔ tɔma sɩ ɩ lakɩ mpi na Yesu Kilisiti kiŋ tɔ piitim lɛmpɩ nyǝ́ma ná wɛ pǝ taa tɔtɔɣɔ.
Suulu kɛ Ɩsɔ hʋlaa na ɩ́ tʋna-m na ɩ́ paasɩ na ɩ́ ha-m toma sɩ má la Laapaalɩ Kʋpaŋ ɩnɛ ɩ tǝmlɛ.
Maɣalɛ Ɩsɔ yǝlaa sǝkpema taa sǝkpelu, paa na mpʋ ma ɩnǝɣɩ Ɩsɔ tʋnaa na ɩ́ hʋ́lɩ́ suulu ɩnɛ sɩ má cɔɔ na má heeli mpa pa ta kɛ Yuta nyǝ́ma tɔɣɔ Kilisiti teu sɔsɔɔm mpi pǝ fɛɩna akpele tɔ pǝ Laapaalɩ Kʋpaŋ.
Na má la na yǝlaa tǝna cɛkǝna Ɩsɔ sɩɩ ɩsǝna mpi na ɩ́ tǝŋǝɣɩ na ɩ́ lakɩ na pǝ́ ŋmɛlaa tɔ, ɩsǝna pǝ wɛɛ sɩ pǝ́ la tɔ. Ɩsɔ wei ɩ lapa pǝ tǝna na pǝ́ wɛɛ tɔ ɩ ŋmɛsa hatuu lɔŋtaa kɛ́ ɩsǝna mpi ɩ sɩɩwa na ɩ́ tǝŋǝɣɩ na ɩ́ lakɩ mpʋ tɔɣɔ.
Sɩ pǝ́ kɔma na pǝ́ tala waatʋ ɩnɛ ɩlɛ ɩ yele na ɩsɔtaa kawulaɣa nyʋɣʋ nyǝ́ma na ka toŋtʋnaa nana Yesu sɛɛlaa kpeka kiŋ kɛ Ɩsɔ nyǝm yaasi tǝna.
Ɩ ka hʋʋkaɣa ntiɣi tam tɔ Tacaa Yesu Kilisiti kiŋ kɛ ɩ lapa-tɩ. Na pǝ nɔɣɔ taa tǝkʋlʋŋkʋlʋ kɛ́ ɩ lapa.
Na tá na-ɩ tǝ kpɛntaa na tǝ́ tɛmɩ-ɩ na tá taa tɔɣɔ tǝ hika mpaaʋ na tǝ́ sǝŋ Ɩsɔ ɩsɛntaa na naani kɛ teu.
Ye mpʋ ɩlɛ ma wiikǝna-mɛ sɩ ɩ́ taa lɔ tɔɔŋ kɛ kʋnyɔŋ ŋku ma tɔkɩ mǝ tɔɔ tɔ kʋ tɔɔ. Pǝ taɣa pʋlʋ pɩɩ tɛ na pǝ́ kʋsɩ mǝ nyʋɣʋ.
Pǝ tɔɔ kɛ́ ma luŋa akula kɛ Tacaa
wei ɩ haakɩ atɛ na ɩsɔtaa piitimnaa tǝnaɣa pǝ hǝla tɔ,
sɩ ɩ teeli sɔsɔ tɔɔ ɩ́ yele na ɩ Feesuɣu la na mɩɩ hiki pǝsʋɣʋ na ɩ́ nyɔɔ toŋ kɛ hatuu mǝ lǝmaɣasɛɛ taa,
na ɩ́ tɛ Ɩsɔ na mǝ́ taa kɛ́ teu, na Kilisiti wɛɛ mǝ waalɩ kɛ́ tam. Na ma sǝlǝmǝɣɩ Ɩsɔ kɛ́ sɩ ɩ́ sɔɔlǝɣɩ tǝma na ɩ́ sǝŋ pǝ taa kɛ́ teu tǝkeŋkeŋ.
Na mǝ na Ɩsɔ yǝlaa tǝna ɩ́ kpɛntɩ na ɩ́ hiki pǝsʋɣʋ na ɩ́ cɛkǝna ɩsǝna Kilisiti sɔɔlʋɣʋ tɔɔwa tɔ halǝna kʋ fɛɩ tǝnaɣa. Nwaaŋ na mpǝlɛ, ɩsɔtaa na atɛ.
Na paa Kilisiti sɔɔlʋɣʋ fɛɩ sɩ nɔɣɔlʋ pǝsǝɣɩ na ɩ́ cɛkǝna kʋ tǝna tɔ, mɩɩ cɛkǝna-kʋ, na ɩ́ hiki Ɩsɔ nyǝm tǝna na pǝ́ maɣalɩ mǝ taanaa tǝpampam.
Tɔʋ, toma nna a wɛ tá taa na á waasǝɣɩ-tʋɣʋ tam tɔ anǝɣɩ Ɩsɔ pǝsǝɣɩ na ɩ́ lana-tʋɣʋ kʋpantʋ na pǝ́ tɛɛ tá sǝlǝmʋɣʋ tɔɔ tǝcaɣacaɣa, halǝna pǝ́ tɩɩ tɛɛ mpi mpi tǝ pǝsǝɣɩ na tǝ́ hʋʋ tá taa tɔ.
Ɩsɔ ɩnɩ ɩ sɛɛlaa tǝna tǝpaɩ, na Yesu Kilisiti pá tʋɣɩ-ɩ teeli na pǝ́ polo ḿpʋ́ɣʋ́ tam halǝna tam. Ami.
Ye mpʋ ma wei ma kɛ́ salǝka tʋ kɛ Tacaa tǝmlɛ lapʋ tɔɔ tɔ, ma tɛɛkǝɣɩ-mɛ na wiinaʋ sɩ ɩ́ yele na mǝ tɔntɛ te teu, na pǝ́ kɛɛsǝna tɔntɛ nte Ɩsɔ caa na ɩ́ yaa-mɛ sɩ ɩ́ tɔ tɔ.
Ɩ́ pasǝɣɩ mǝ tɩ, ɩ́ lakɩ tǝhɛɛ, ɩ́ hʋ́lǝ́ɣɩ́ tǝmaɣa suulu, ɩ́ sǝŋna tǝma na sɔɔlʋɣʋ.
Ɩsǝna Ɩsɔ Feesuɣu yelaa na ɩ́ kpɛntɩ tɔ ɩ́ sɛɛsɩ ɩsǝlɛ na mǝ kpɛntʋɣʋ ŋkʋɣʋ tɔkʋɣʋ, na nɔɣɔ kʋlʋmaɣa ŋka ɩ́ wɛna tɔ ká yele na ɩ́ lá mpʋ.
Tɔnʋɣʋ kʋlʋmʋɣʋ tike tǝkoŋ wɛnna, na Feesuɣu Naŋŋtʋ kʋlʋm tike tǝkoŋ wɛnna, na tǝtɛɛllɛ nte tǝ tɔɔ Ɩsɔ lǝsa-mɛ tɔ tǝlɛ tǝ wɛ kʋlʋm tɔtɔɣɔ.
Tacaa wɛ kʋlʋm kɛ́ tǝkoŋ, na ɩ mpaaʋ wɛ kʋlʋmʋɣʋ kɛ́ tǝkoŋ, na Ɩsɔ lʋm sɔʋ wɛ kʋlʋmǝm kɛ́ tǝkoŋ.
Kʋlʋm tike tǝkoŋ kɛna yǝlaa tǝna Ɩsɔ na pa Caa. Ɩnǝɣǝlɛ pa tǝna tǝpaɩ pa wulaʋ, na kʋlʋm ɩnɩ ɩ lakǝna pǝ tǝnaɣa ɩsǝna ɩ nɔkaa tɔ, na kʋlʋm ɩnɩ ɩ wɛna pa tǝna pa waalɩ.
Ɩsɔ yelaa kɛ́ na pʋlʋ lapʋ saa paa tá taa wei kɛ́ ŋkaŋka na pǝ́ kɛɛsǝna ɩsǝna mpi Kilisiti yelaa sɩ pǝ lapʋ ɩ́ saa yʋlʋ tɔ.
Halǝna Ɩsɔ Tɔm taa pa ŋmaa ḿpʋ́ɣʋ́ sɩ: Waatʋ wei ɩ kpawa hatuu ɩsɔtaa tɔ, ɩ kpɛnna ɩ kʋkpakpama paɣalɛ na ɩ́ kpaana, na ɩ lapa yǝlaa kɛ kʋcɔɔŋ.
Tɔʋ, pa yɔɣɔtʋɣʋ mpʋ sɩ ɩ kpawa tɔ wentiɣilɛ mpʋ? Ntǝɣǝlɛ sɩ ɩ tiiwa katatǝlaɣa, halǝna ɩ́ tala tɛtʋ tɛɛ maɣamaɣa kɛ́ na pǝ́cɔ́ ɩ́ kpaakɩ.
Wei ɩnɩ ɩ tii mpʋ tɔ kʋlʋm ɩnɩ ɩ kpana halǝna ɩ́ tɛɛ ɩsɔtaa tǝyamyam sɩ ɩ́ wɛɛ na ɩ́ maɣalɩ paa timpi.
Na kʋlʋm ɩnɩ ɩ yelina na kʋlapǝlɛnaa saa yǝlaa kɛ ŋka ŋka. Ɩ tʋ lɛlaa sɩ pá la tillaa sɔsaa, lɛlaa kɛ Ɩsɔ kʋyɔɣɔtʋtʋ tɛlǝsǝlaa, na lɛlaa sɩ pɛlɛ pá cɔɔna Laapaalɩ Kʋpaŋ, na lɛlaa sɩ pɛlɛ pá la paasǝnlaa na Ɩsɔ Tɔm sɛɣɛsǝlaa.
Ɩ lapa ḿpʋ́ɣʋ́ sɩ pa hʋ́lɩ́ Ɩsɔ yǝlaa kɛ ɩsǝna paa la ɩ tǝmlɛ na kilisiti tɔnʋɣʋ tuusi lɔlɔ kɛ Ɩsɔ sɛɛʋ taa tɔ.
Ye pǝ taɣa mpʋ tá tǝna tǝpaɩ tá taa tɛmnaʋ kɛ Ɩsɔ ká la kʋlʋmǝm, na tá nyǝm kɛ Ɩsɔ Pǝyaɣa ká la kʋlʋmǝm tɔtɔ. Na tɩɩ la sɔsaa kɛ ɩ tɔm taa halǝna tá teu tala Kilisiti teu sɔsɔɔm.
Tǝ kaa tasa pǝcaatʋ taa kɛ́ wɛɛʋ na paa puɣusulu wei ɩ́ laŋtǝɣɩ-tʋ na ɩ kʋsɛɣɛsǝtʋ, tǝ mǝŋna cǝnɛ tǝ mǝŋna cǝnɛ, ɩsɩɩ heelim lakʋɣʋ tɔ. Puɣusulaa mpɛ pa lukǝna-tɩ na pa acilaɣatʋ, na pá tʋsǝɣǝna lɛlaa.
Ama ye tǝ heeliɣi tǝmaɣa tampana na sɔɔlʋɣʋ ɩlɛ tɩɩ sɔɔsǝɣɩ pɩɩʋ kɛ pǝ tǝna pǝ taa na tǝ́ tala Kilisiti wei ɩ kɛ́ tá tɔnʋɣʋ nyʋɣʋ tɔ.
Ɩ tɔɔ kɛ́ niŋ na nɔɔhɛɛ na pǝ tǝna pǝ wɛʋ ḿpʋ́ɣʋ́ waanɩ waanɩ kɛ tɔnʋɣʋ tɔɔ tɔ pǝ tɔkǝna tǝmaɣa teu, na tɔnʋɣʋ atama atama tamsǝna tǝmaɣa teu tɔɣɔ pǝ kpɛnta pilimile. Pǝ tɔɔ kɛ́ pǝ tǝna mpi pǝ wɛ tɔnʋɣʋ tɔɔ tɔ pǝ lakɩ pǝ tǝmlɛ kɛ teu, tɔnʋɣʋ tǝna pɩɩkɩ kɛ́, na kʋ sɔɔlʋɣʋ tɔŋna sɔɔsʋɣʋ.
Ye pǝ wɛ mpʋ, na Tacaa ma heeliɣi-mɛ tǝfoo sɩ ɩ́ taa tasa tɔntɛ ɩsɩɩ cefelinaa. Pɛlɛ pa tǝŋǝɣɩ pa kpaɩ hʋwɛɛ kɛ yem kɛ́.
Pa laɣatʋ ta tʋlɩ. Pa ɩsǝkpɛɛtɛɛ na pa laŋkpɩɩsǝŋ katatǝlaɣa tɔɔ pa paa fɛɩ weesuɣu ŋku Ɩsɔ haa tɔ kʋ taa.
Pa kɛ́ fɛɛlɛ fɛɩ nyǝ́ma kɛ́, yaasi ɩsaɣaʋ taa kɛ́ pa ha pa tɩ tǝkpataa, na pá huliɣi asilima tǝlatɛnaa.
Ama Kilisiti tɔm nti mɛ ɩ́ nyǝmá tɔ pǝ taɣa ḿpʋ́ɣʋ́ tǝ wɛɛ.
Ntɔŋ ɩ́ tɛma ɩ tɔm nɩɩʋ na? Halǝna ɩ́ kɛʋ Kilisiti nyǝ́ma tɔ pa sɛɣɛsa-mɛɣɛ ɩ tɔm tǝna tampana mɛɛ.
Ye mpʋ pǝ wɛɛ kɛ́ sɩ ɩ́ wɔɣɔsɩ mǝ yaasi kʋpǝŋ wei ɩ́ tɔka hatuu lɔŋ tɔ. Yaasi kʋpǝŋ ɩnɩ ɩ kʋnyɩɩlǝŋ kʋpuɣusiŋ pukina tǝlete taa kɛ́.
Pǝ wɛɛ kɛ́ sɩ ɩ́ laɣasɩ mǝ lotunaa taa na mǝ lǝmaɣasɛɛ taa tǝkpataa.
Na ɩ́ kɛlɩ yaasi kʋfalʋ wei Ɩsɔ lǝsaa na ɩ́ kɛ́ ɩ maɣamaɣa ɩ nyǝŋ tɔ. Mǝ tɔntɛ ɩ́ kɛɛsaa na tǝ teu ɩsɩɩ tampana hʋ́lǝ́ɣɩ́ tɔ ɩlɛ pɩɩ hʋ́lɩ́ sɩ ɩ́ kpaɣa yaasi ɩnɩ.
Pǝ tɔɔ ɩlɛ ɩ́ yele tǝmaɣa pɔpɔtʋ pɛlʋɣʋ tǝkpataa, na paa mǝ taa wei ɩ́ yɔɣɔtǝɣɩ tampana kɛ ɩ lɛlaa kiŋ. Pǝ taɣa pʋlʋ, tá tǝna tǝ wɛ kɛ́ ɩsɩɩ niŋ na nɔɔhɛɛ wɛʋ tɔnʋɣʋ tɔɔ tɔ.
Na ye pááná kpa-mɛ ɩ́ taa yele na á pona-mɛɣɛ wakǝlʋɣʋ taa. Na pááná ɩ́ taa leeli na á wɛ mǝ taa.
Ɩ́ taa ha mǝ tǝɣɩ ɩlɔɣɔʋ kɛ paa pǝcɔ maɣamaɣa.
Ye wei ɩ́ ka ŋmɩɩlaɣa pʋntʋ ɩ́ taa tasa ŋmɩɩlʋɣʋ. Ama ɩ́ sɛɛsɩ ɩsǝlɛ na tǝmlɛ lapʋ na ɩ́ hiki ɩ maɣamaɣa ɩ niŋ nyǝm mpi pǝ tɔɔ ɩ wɩɩ teu tɔ, na ɩ́ pǝsɩ na ɩ́ sǝna mpa pa fɛɩna pʋlʋ tɔ.
Kawalaɣa tɔm natǝlɩ tǝ́ taa lɩɩkǝna mǝ nɔɔsɩ. Ama ɩ́ yɔɣɔtǝɣɩ tɔmnaa kʋpama mpa pa waasǝɣɩ yǝlaa na pá yeki na tǝ́ tuusiɣi lɔlɔ kɛ́ Ɩsɔ sɛɛʋ taa tɔ, ɩlɛ tɩɩ waasɩ tǝ nɩɩlaa tǝna.
Ɩ́ taa wakǝlǝɣɩ Ɩsɔ Feesuɣu Naŋŋtʋ laŋlɛ. Pǝ taɣa pʋlʋ, ɩnǝɣǝlɛ Ɩsɔ kʋyʋsʋm mpi ɩ yʋsǝna-mɛ tɔ. Na ɩnǝɣɩ Ɩsɔ sɩɩ-mɛɣɛ tɔlʋma sɩ pǝ́ hʋ́lɩ́ sɩ kʋyakʋ wɛɛ kʋ kɔŋ, ŋku kʋ wule Ɩsɔ ká ya-mɛ tǝkpataa tɔ.
Ɩ́ yele hʋwɛɛ nyaŋ nyǝna tǝna na tǝma tɔkǝnaʋ kɛ táá na pááná mʋɣʋ. Ɩ́ yele hola na kʋtʋɣʋ. Ɩ́ yele ɩsaɣatʋ tǝnaɣa lapʋ, paa tǝ kɛ́ nti.
Ɩ́ lakɩ tǝmaɣa yǝllɛ na ɩ́ wii tǝma pǝtɔɔtɛɛ. Ye ɩ́ pǝntǝna tǝma ɩ́ hʋ́lɩ́ tǝmaɣa suulu ɩsɩɩ Ɩsɔ ná hʋlʋɣʋ-mɛɣɛ suulu kɛ Kilisiti tɔɔ tɔ.
Ɩsɩɩ ɩ́ kɛʋ ɩsǝntɔɣɔ Ɩsɔ piya nsi ɩ sɔɔlaa tɔ ɩ́ sɛɛsɩ ɩsǝlɛ na ɩ́ kpaɣa ɩ yaasi tǝna ɩlɛ.
Ɩ́ hʋ́lǝ́ɣɩ́ tǝmaɣa sɔɔlʋɣʋ kɛ mǝ lakasɩ tǝna taa ɩsɩɩ Kilisiti ná sɔɔlʋɣʋ-tʋ halǝna ɩ́ pǝsɩ ɩ tǝɣɩ kʋhaham kʋpam, na ɩ́ kpaɣa ɩ tɩ na ɩ́ la kɔtaɣa kɛ tá tɔɔ sɩ pǝ́ la Ɩsɔ kɛ́ teu na sɔɔsʋŋ kʋpaŋ tɔ.
Asilima na tɛtɛlakasɩ ɩsaɣasɩ na kʋnyɩɩlʋɣʋ, pǝ tǝnaɣa mpʋ pǝ tɔm maɣamaɣa ɩ́ taa lɩɩ mǝ nɔɔsɩ taa, pǝ taɣa pʋlʋ, lakasɩ nsɩ sɩ taka tá mʋna Ɩsɔ yǝlaa.
Na pǝ ta mʋna tɔtɔ sɩ ɩ́ yɔɣɔtǝɣɩ fɛɛlɛ fɛɩ tɔm, yaa tɔm kpaɩ nyǝntʋ, yaa kɛɛsǝlaɣa tɔm natǝlɩ. Ama ɩ́ paasǝna Ɩsɔ kɛ́ sɛɛʋ sɩ ɩ́ na tǝmlɛ.
Ɩ́ nyɩ teu sɩ asilima latʋ, na tɛtɛlakasɩ ɩsaɣasɩ latʋ, yaa liɣitee kɔtɔɩ tʋ, pa taa nɔɣɔlʋ kaa fɛlɩ nɔɔhǝlɛ kɛ Kilisiti na Ɩsɔ pa kawulaɣa taa. Halɩ liɣitee kɔtɔɩ tʋ na tɩɩŋ laalʋ pa ɩsaɣatʋ lɩɩ kʋlʋm kɛ́.
Ɩ́ paasǝna teu na nɔɣɔlʋ ɩ́ taa tolisi-mɛ na ɩ kʋmɛlǝtɔm, halɩ ntɩ ɩnɩ tǝ tɔɔ kɛ́ Ɩsɔ ká lana mpa paa caa ɩ luɣu nyǝntʋ lapʋ tɔ na pááná.
Mǝ na pǝ yǝlaa ɩ́ taa kaa pʋlʋɣʋ paa hoolaɣa.
Lɔŋ ɩ́ ka wɛ kɛ́ ɩsɩɩ yʋlʋ tɔŋʋɣʋ ahoo kɛ sǝkpɛtʋɣʋ taa tɔ. Ama kaɣana mǝ na Tacaa ɩ́ kpɛntaa, ɩlɛ pǝ wɛ ɩsɩɩ ilim lɩɩ mǝ tɔɔ kɛ́. Pǝ tɔɔ ɩlɛ mǝ lakasɩ ɩ́ te ɩsɩɩ kʋpama mpa pa wɛ ilim taa tɔ pa nyǝŋsɩ.
Pǝ taɣa pʋlʋ timpi pǝ nyaalaa tɔ kʋpantʋnaa lapʋ na siɣisiŋ tǝŋʋɣʋ na tɔm tampana yɔɣɔtʋɣʋ kɛ pǝ kɔŋna.
Ɩ́ sɛɛsɩ ɩsǝlɛ na ɩ́ cɛkǝna mpi pǝ wɛ Tacaa kɛ teu tɔ.
Mǝ na mpa pa lakɩ sǝkpɛtʋɣʋ tɛɛ tǝma kpaɩ nyǝna tɔ ɩ́ taa kaa pʋlʋ paa hoolaɣa. Ama ɩ́ la na pǝ́ kuli a tɔɔ na paa wei ɩ́ ná.
Yǝlaa mpɛ, mpi pa ŋmɛlǝɣɩ na pá lakɩ tɔ sɩ pǝ tɔm ɩ́ tɩɩ lɩɩ yʋlʋ nɔɣɔ taa tɔ pǝ wɛ fɛɛlɛ kɛ́.
Ye pa lakasɩ nsɩ sɩ tɔɔ ɩ́ kulaa na pǝ́ ná, ɩlɛ paa wei ɩ ká ná pa wɛɛtʋ cakǝlɛ tǝkelekele.
Ḿpʋ́ɣʋ́ pǝ tɩɩ wɛɛ, ye pǝ kula pʋlʋ tɔɔ na pǝ́ naakɩ tǝcɛɩcɛɩ, pǝlɛ pǝ pǝsǝɣɩ fǝtǝla kɛ́. Pǝ tɔɔ kɛ́ pa yɔɣɔtǝɣɩ sɩ: Nyá wei n tooki tɔ fe mpʋ. Kʋlɩ na ń lɩɩ sǝtaa taa, Kilisiti ká cɛ nyá sǝkpɛtʋɣʋ.
Ye mpʋ ɩlɛ ɩ́ la laakalɩ na mǝ tɔntɛ kɛ teu, ɩ́ taa tɔ ɩsɩɩ kʋmɛlɛmǝŋ, ama ɩ́ tɔ ɩsɩɩ lǝmaɣasɛɛ nyǝ́ma.
Ɩ́ taa yele na alǝsɛkɛ kʋyɛɛŋ fiti-mɛɣɛ yem. Pǝ taɣa pʋlʋ ɩsaɣatʋ hukina tá kaɣana kʋyɛɛŋ ɩnɛ ɩ taa.
Ɩ́ taa la ɩsɩɩ kʋmɛlɛmǝŋ lakʋɣʋ tɔ. Ama ɩ́ sɛɛsɩ ɩsǝlɛ na ɩ́ nyɩ mpi Tacaa luɣu wɛɛ sɩ mɛ ɩ́ la tɔ.
Ɩ́ taa yele na sʋlʋm kʋ-mɛ. Sʋlʋm kʋɣʋ ká tʋ-mɛɣɛ yem yem lakasɩ. Ama ɩ́ yele na Feesuɣu Naŋŋtʋ haɣa mǝ taa tǝmamam.
Ye ɩ́ caɣa tǝma kiŋ mǝ nɔɔsɩ taa ɩ́ wɛɛ Ɩsɔ Tɔm yontu na apalʋtʋ nyǝntʋ na Ɩsɔ samtʋ nyǝntʋ. Ɩ́ sa Tacaa na samtʋ yontu na Ɩsɔ Tɔm nyǝntʋ na luɣu kʋlʋmʋɣʋ.
Ɩ́ sɛɛkɩ Tacaa Ɩsɔ kɛ́ ɩ́ na tǝmlɛ kɛ paa waatʋ wei kɛ́ paa mpi pǝ tɔɔ kɛ́ Tacaa Yesu Kilisiti tɔɔ.
Ɩ́ nɩɩkǝna tǝmaɣa teu kɛ Kilisiti sɔɣɔntʋ tɔɔ.
Alaa-mɛ ɩ́ seeki mǝ paalaa ɩsɩɩ ɩ́ seekuɣu Tacaa tɔ.
Pǝ taɣa pʋlʋ, ɩsǝna mpi Kilisiti ná kǝla Yesu sɛɛlaa kpekǝle tɔ mpʋ tɔtɔɣɔ apalʋ ná kǝla alʋ. Yesu sɛɛlaa kpekǝle kɛna Kilisiti tɔnʋɣʋ pilimile, na Kilisiti maɣamaɣa kɛna pa nyʋɣʋ yatʋ.
Na ɩsɩɩ Yesu sɛɛlaa kpeka seekuɣu Kilisiti tɔ, mpʋ tɔtɔɣɔ alaa ká seeki pa paalaa kɛ pǝ tǝna pǝ taa.
Apalaa mɩɩ sɔɔlɩ mǝ alaa ɩsɩɩ Kilisiti sɔɔlʋɣʋ Yesu sɛɛlaa kpeka na ɩ́ sɩ a sǝm tɔ.
Ɩ lapa ḿpʋ́ɣʋ́ sɩ ɩ́ nyaalɩ-wɛ na lʋm na ɩ́ taɣanɩ-wɛ na ɩ tɔm na pá te teu na pá mʋna Ɩsɔ yǝlaa.
Pǝ taɣa pʋlʋ ɩ caakaɣa kɛ́ sɩ ɩ́ kpaɣa Yesu sɛɛlaa kpeka na a teu tǝkpataa na ɩ́ sɩɩna ɩ tɩ, na á wɛɛ tǝnaŋŋ, a tiili tá wakǝlɩ, na paa asilima a fɛɩna, na á tá caamɩ. Pǝyele kʋwakǝlǝm napǝlɩ fɛɩ a kiŋ.
Ye mpʋ pǝ wɛɛ sɩ apalaa ɩ́ sɔɔlǝɣɩ pa alaa kɛ teitei kɛ́ ɩsɩɩ pa sɔɔlʋɣʋ pa tɩ tɔ. Ye yʋlʋ sɔɔlǝɣɩ ɩ alʋ pǝ wɛ ɩsɩɩ ɩ maɣamaɣa kɛ ɩ sɔɔlǝɣɩ.
Ama tampana tɔɔ nɔɣɔlʋ fɛɩ wei ɩ taa kpana ɩ maɣamaɣa tɔ, halɩ paa wei ɩ paasǝɣǝna ɩ tɔnʋɣʋ tɔɔ kɛ́ teu kɛ́ na ɩ́ taɣanǝɣɩ ɩ tɩ tǝtetete ɩsɩɩ Kilisiti paasʋɣʋnaʋ Yesu sɛɛlaa kpeka tɔ.
Pǝ taɣa pʋlʋ, tá kɛna ɩ tɔnʋɣʋ pilimile tɔɔ niŋ na nɔɔhɛɛ na pǝ tǝnaɣa mpʋ.
Halɩ pa ŋmaa ḿpʋ́ɣʋ́ Ɩsɔ Tɔm taa sɩ: Pǝ tɔɔ kɛ́ yʋlʋ ká cɛ ɩ caa na ɩ too sɩ ɩ́ na ɩ alʋ pá caɣa. Na pa naalɛ pá kpɛntɩ na pá pǝsɩ yʋlʋ kʋlʋm.
Ama tampana sɔsɔɔna kɛ pǝ kula looŋa kanɛ ka tɔɔ cǝnɛ. Kilisiti na Yesu sɛɛlaa pa tɔm lapa ɩsǝna tɔɣɔ ma naa ka taa.
Paa na mpʋ mɛɣɛ pǝ heeliɣi sɩ paa wei ɩ́ sɔɔlǝɣɩ ɩ alʋ ɩsɩɩ ɩ sɔɔlʋɣʋ ɩ tɩ tɔ. Na paa alʋ wei ɩ́lɛ́ ɩ́ seeki ɩ paalʋ tɔtɔ.
Piya mɛ, Tacaa ɩsɛntaa mǝ nyǝntʋ ntɛ́ sɩ ɩ́ nɩɩna mǝ nyǝ́ma. Mpi tɔ, ntɩ ɩnɩ tǝ wɛnna teu.
Kʋsǝsɩɩtʋ nti pǝ sɩɩwa tɔɣɔlɛ sɩ: Seeki nyá caa na nyá too. Tǝ tɔɔ kɛ́ pǝ caala kʋpantʋ tǝna kasǝyaɣa kɛ sɛɛʋ sɩ:
N ká nɩɩ leleŋ na nyá weesuɣu ká taɣalɩ atɛ cǝnɛ.
Cɛcɛnaa mɛ, mɩɩ taa la na pááná kpa mǝ piya. Ama ɩ́ tɔkɩ-sɩ na ɩ́ sɛɣɛsǝɣɩ-sǝɣɩ kʋpantʋ, na ɩ́ hʋ́lǝ́ɣɩ́-sǝɣɩ lɔŋ ɩsɩɩ Tacaa luɣu wɛɛ tɔ.
Yomaa mɩɩ nɩɩkǝna mǝ caanaa mpa pa tɔka-mɛɣɛ antulinya taa cǝnɛ tɔ na luɣu kʋlʋmʋɣʋ. Ɩ́ wɛɛna pa sɔɣɔntʋ na ɩ́ nyana-wɛɣɛ teitei ɩsɩɩ ye pɩɩ kɛ Kilisiti ɩ ka lapa tɔ.
Ɩ́ taa seeki-wɛɣɛ waatʋ wei pa wɛɛkɩ tɔ tike sɩ pǝ́ la-wɛɣɛ leleŋ. Ama ɩ́ la Ɩsɔ luɣu nyǝntʋ na luɣu kʋlʋmʋɣʋ ɩsɩɩ Kilisiti yomaa.
Yomle tǝmlɛ nte pa tʋɣɩ-mɛ tɔ ɩ́ la-tɛ na luɣu kʋlʋmʋɣʋ na pǝ́ wɛɛ ɩsɩɩ Tacaa tǝmlɛ kɛ ɩ́ lakɩ, pǝ taɣa yǝlaa tike nyǝntɛ.
Ɩ́ nyɩ teu sɩ paa yom paa kasaɣampu Tacaa ká tɛ na ɩ́ fɛlɩ paa wei kɛ́ kʋpantʋ nti ɩ lapa tɔ.
Na mpa mɛ ɩ́ kɛ yomaa caanaa tɔ mɩɩ la-wɛɣɛ mpʋ tɔtɔ, ɩ́ kpa mǝ tɩ na pa nyaasʋɣʋ. Na ɩ́ tɔɔsɩ sɩ mǝ na wɛ ɩ́ kaa caa kʋlʋm kɛ ɩsɔtaa na ɩ́lɛ́ ɩɩ faɣasǝɣɩ nɔɣɔlʋ se.
Nti tǝ kaasaa tɔɣɔlɛ sɩ mɩɩ pɛɛkǝɣɩ sɩ ɩ́ nyɔɔ toŋ kɛ mǝ na Tacaa mǝ kpɛntʋɣʋ taa na ɩ toŋ sɔsɔɔŋ taa.
Ɩ́ tʋ mǝ tɔɔ kɛ́ yoou wontu tǝna nti Ɩsɔ haakɩ-mɛ tɔ, na ɩ́ sǝŋ tǝca na ɩ́ taŋ Ɩlɔɣɔʋ na ɩ acilaɣatʋ tǝna.
Pǝ taɣa yǝlaa kɛ tǝ yoona, ama mpa tǝ yoona tɔɣɔlɛ alɔɣaa toŋtʋnaa asaɣaa mpa pa wɛ ɩsɔtaa tɔ, na sǝkpɛtʋɣʋ taa cǝnɛ awulaa na toŋtʋnaa na sɔsaa.
Pǝ tɔɔ tɔ ɩ́ co Ɩsɔ yoou wontu ntɩ tǝ tǝnaɣa kpakpaa, na pǝ kɔma na pǝ́ tala kʋyɛɛŋ ɩsaɣaŋ taa na mǝ kolontu kʋlǝɣɩ mǝ tɔɔ, ɩ́ pǝsɩ na ɩ́ taŋɩ-ɩ teu. Na ye ɩ́ tɔka mǝ tǝɣɩ teu na ɩ́ yoo halǝna ɩ́ tʋ yoou ŋkʋ kʋ nyʋɣʋ, ɩlɛ ɩ́ ká nyɔɔ toŋ kɛ ḿpʋ́ɣʋ́ tam.
Ye mpʋ ɩ́ tantɩ na ɩ́ taŋaa, na ɩ́ tǝŋ tampana kɛ teu na pǝ́ wɛɛ ɩsɩɩ pa lǝlʋɣʋ tampala kɛ tǝnaɣa taa tɔ. Na ɩ́ tǝŋ siɣisuɣu kɛ pǝ tǝna pǝ taa na pǝ́ wɛɛ ɩsɩɩ nyǝɣǝtʋ toko kɛ ɩ́ suuwa.
Ɩ́ sɛɛsɩ ɩsǝlɛ na Laapaalɩ Kʋpaŋ wei ɩ kɔŋna hɛɛsʋɣʋ tɔɣɔ kpaalʋɣʋ na pǝ́ wɛɛ ɩsɩɩ ntaŋkpala kʋpana kɛ ɩ́ lɛɛwa.
Ɩ́ tɛ mǝ taa na Ɩsɔ kɛ́ tam na pǝ́ wɛɛ ɩsɩɩ kpálʋ́ɣʋ́ ŋku ɩ́ ká kentiɣina ɩsaɣatʋ tʋ nyǝ́má sɔtʋ nyǝna tɔ.
Ɩ́ nyǝnɩ yapʋ mpi Ɩsɔ yakɩ-mɛ tɔ ɩsɩɩ yoou kahuka, na ɩ́ tɔkɩ Ɩsɔ Tɔm ɩsɩɩ laɣatɛ nte ɩ Feesuɣu cɛla-mɛ tɔ.
Ɩ́ lakɩ pǝ tǝnaɣa mpʋ na Ɩsɔ sǝlǝmʋɣʋ, na ɩ́ wiikina-ɩ sɩ ɩ́ sǝna-mɛ. Ɩ́ sǝlǝmǝɣɩ paa mpi pǝ taa, na Feesuɣu Naŋŋtʋ ɩ́ hʋ́lɩ́-mɛɣɛ ɩsǝna ɩ́ ká sǝlǝmɩ tɔ. Ɩ́ la kpelikpeka nyǝ́ma na ɩ́ sɛɛsɩ ɩsǝlɛ kɛ ḿpʋ́ɣʋ́ tam. Ɩ́ sǝlǝmǝɣǝna Ɩsɔ yǝlaa tǝna.
Na ɩ́ sǝlǝmǝna ma tɔtɔ, na waatʋ wei má caakɩ ma nɔɣɔ tɔɔ kɛ́ kuluɣu, Ɩsɔ ɩ́ tʋ ma taa kɛ́ tɔm nti tǝ tǝŋa teu tɔ, na má hʋ́lɩ́ Laapaalɩ Kʋpaŋ tɔm nti tɩɩ ŋmɛlaa tɔ na apalʋtʋ.
Paa na pa tǝka-m salǝka taa tɔ má kɛna Laapaalɩ Kʋpaŋ ɩnɛ ɩ tǝmlɛ tʋ sɔsɔ. Pǝ tɔɔ tɔ ɩ́ sǝlǝmǝna-m na má yɔɣɔtɩ ɩ tɔm na apalʋtʋ kɛ ɩsǝna mpi pǝ nǝɣǝsǝnaa tɔ.
Ta taapalʋ Tisikɩ wei ɩ lakɩ Tacaa tǝmlɛ na luɣu kʋlʋmʋɣʋ tɔ ɩ ká kɛɛsɩ-mɛɣɛ ma tɔm na ɩ́ nyɩ ɩsǝna taa ma wɛɛ tɔ.
Pǝ tɔɔ maɣamaɣa kɛ ma tiliɣi-ɩ mǝ kiŋ, sɩ mɛ ɩ́ nyɩ ɩsǝna taa tǝ wɛ cǝnɛ tɔ, na pǝ́ sɔɔsɩ-mɛɣɛ apalʋtʋ.
Tacaa Ɩsɔ na tá Sɔsɔ Yesu Kilisiti pá ha tá taapalaa tǝnaɣa alaafǝya na pa tǝma sɔɔlʋɣʋ na táá tɛmnaʋ kɛ Ɩsɔ.
Ɩsɔ ɩ́ hʋ́lɩ́ pɛɛlɛɛ kɛ pa tǝna mpa pa sɔɔla Tacaa Yesu Kilisiti kɛ tam tɔ.
Taɣa Yesu Kilisiti tǝmlɛ nyǝ́ma Pɔɔlɩ na Timotee. Tá ŋmaakǝna takǝlaɣa kanɛɣɛ Ɩsɔ yǝlaa mpa pa wɛ Filipʋ na pá tɛma Yesu Kilisiti na pa taa tɔ, na Ɩsɔ tǝsɛɛlɛ sɔsaa na tǝ taa tǝma lataa.
Tá Caa Ɩsɔ na tá Sɔsɔ Yesu Kilisiti pá hʋ́lɩ́-mɛɣɛ pɛɛlɛɛ na pá lá na mǝ laŋa hʋlʋmɩ.
Paa waatʋ wei kɛ́ ma tɔɔsa mǝ tɔɔ kɛ́ ɩsǝntɔ, ma sɛɛkɩ ma Ɩsɔ kɛ́ ɩ́ na tǝmlɛ kɛ mǝ tǝna tǝpaɩ mǝ tɔɔ kɛ́.
Na paa waatʋ wei kɛ́ ma sǝlǝmǝɣǝna-mɛɣɛ Ɩsɔ, laŋhʋlʋmlɛ kɛ ma sǝlǝmǝɣǝna.
Mpi tɔ, ɩ́ sǝna-m kʋyakʋ kancaalaɣa nyǝŋkʋ wule na halǝna saŋa na má yasǝɣɩ Laapaalɩ Kʋpaŋ tɔ.
Ma nyǝmá teu tǝkpataa sɩ Ɩsɔ wei ɩ caala tǝmlɛ kʋpantɛ tǝnɛɣɛ mǝ kiŋ tɔ, ɩ ká la-tɛɣɛ ḿpʋ́ɣʋ́ halǝna tǝ́ kɔɔ na tǝ́ yoosi Yesu Kilisiti kʋyakʋ wule.
Pǝ mʋna teu kɛ́ sɩ má hʋʋ ḿpʋ́ɣʋ́ mǝ tǝna tǝpaɩ mǝ tɔɔ. Ma luɣu sʋʋ-mɛɣɛ sɔsɔm sɔsɔm kɛ́. Pǝ taɣa pʋlʋ tɔɔ, mǝ tǝna tǝpaɩ ɩ́ hika mǝ paa nyǝm kɛ pɛɛlɛɛ nna Ɩsɔ lapa ma tɔ a taa kɛ́. Ɩlɛ paa pǝnɛntɛ ma wɛʋ salǝka taa ɩsǝntɔ yaa tuu ma tɩɩ wɛʋ na ma tɩ, sɩ má taa yele na Laapaalɩ kʋpaŋ pǝsɩ tɛtɛpʋlʋ, ama sɩ má sɩɩ-ɩ teu kɛ́ tǝka.
Ma yɔɣɔtʋɣʋ sɩ ma sɔɔla mǝ tǝna tǝpaɩ kɛ́ ɩsɩɩ ɩsǝna mpi Yesu Kilisiti sɔɔlʋɣʋ-tʋɣʋ sɔsɔm tɔ, Ɩsɔ maɣamaɣa nyǝmá sɩ tampana ḿpʋ́ɣʋ́.
Nti ma sǝlǝmǝɣɩ Ɩsɔ kɛ́ mǝ tɔɔ tɔɣɔlɛ sɩ mǝ sɔɔlʋɣʋ ɩ́ sɔɔsǝɣɩ tam, na nyǝm kʋpampam sɔsɔɔm na pǝ tǝna pǝ cɛkǝnaʋ ɩ́ wɛɛ mǝ sɔɔlʋɣʋ taa.
Ɩlɛna ɩ́ pǝsɩ na ɩ́ lǝsɩ mpi pǝ wɛ teu tɔ. Ye pǝ lapa mpʋ ɩ́ ká la kʋpama na pa kaa na mǝ kiŋ kɛ taalɩ nɔɣɔlʋɣʋ Kilisiti kʋyakʋ wule.
Na ɩ́ ka la tǝma kʋpana nna Yesu Kilisiti kɔŋna tɔɣɔ sɔsɔm, na pǝ́ tʋ́ Ɩsɔ kɛ́ teeli na samtʋ.
Ma taapalaa ma caa sɩ ɩ́ nyɩ sɩ tampana tɔɔ ɩsǝntɔ, mpi pǝ maɣana-m tɔ pǝ waasaa kɛ́, pǝ yelaa kɛ́ na Laapaalɩ Kʋpaŋ sɔɔsǝɣɩ yaʋ.
Pǝ yelaa na wulaʋ tǝyaɣa taŋlaa tǝna na yǝlaa lɛlaa tǝna nyɩ sɩ Kilisiti tǝmlɛ lapʋ tɔɔ kɛ́ pa tʋ-m salǝka.
Tá taapalaa taa paɣalɛ nawa ma wɛ salǝka taa, ɩlɛna pá tɔkɩ tɔnǝŋ na Tacaa tɔm, halǝna pá nyaɣa apalʋtʋ na pá heeliɣi Ɩsɔ Tɔm na sɔɣɔntʋ fɛɩ-wɛ.
Paa na ma ɩsǝsɛɛmlɛ tɔɔ kɛ́ lɛlaa lakɩ Kilisiti waasʋ na sɔsɔɔntʋ hɔm hʋwɛɛ tɔ, lɛlaa ná lakɩ-ɩ na hʋwɛɛ kʋpana kɛ́.
Panɛ ɩnɩ pɛlɛ pa lakʋɣʋ na sɔɔlʋɣʋ wɛ pǝ taa tɔ, pa nyǝmá sɩ Ɩsɔ tʋ-m sɩ má taa yele na Laapaalɩ Kʋpaŋ pǝsɩ tɛtɛpʋlʋ tɔɣɔ.
Ama lɛlaa ɩlɛ kǝlʋɣʋ pɛɛkʋɣʋ tɔɔ kɛ́, paa paasǝɣɩ na pá heeli Kilisiti tɔm kɛ ɩsǝna mpi pǝ mʋnaa tɔ se, pa hʋʋ kɛ́ sɩ ma wɛʋ salǝka taa tɔ paa sɔɔsɩ-m kʋnyɔŋ na má ná.
Kpaɩ kɛ́. Ye kʋpantʋ yaa ɩsaɣatʋ kʋlʋkʋ kɛ pa lʋkɩ, ma laŋlɛ tɩɩ hɛɛwa. Mpi tɔ pa tɩɩ heela Kilisiti tɔm. Na ma laŋlɛ ká hɛɛ ḿpʋ́ɣʋ́ na pǝ́ puki.
Pǝ taɣa pʋlʋ tɔɔ, ma nyǝmá sɩ mǝ sǝlǝmǝŋ na Yesu Kilisiti Feesuɣu sǝnaʋ tɔɔ pǝ tǝnaɣa mpʋ pɩɩ mǝlɩ ma nyʋɣʋ yapʋ.
Ma taŋaa na má tɛɛlǝɣɩ ḿpʋ́ɣʋ́ teu kɛ́ sɩ ma kaa tɔɣɔ fɛɛlɛ natǝlɩ. Ama pǝnɛntɛ naani kɛ́ maa la teu ɩsɩɩ ma lakʋɣʋ tam tɔ, ɩlɛna má hʋ́lɩ́ Kilisiti sɔsɔɔntʋ kɛ ma tɔnʋɣʋ tǝna taa, paa ma na ma ɩsɛ, paa ma sǝkɩ.
Pǝ taɣa pʋlʋ, paa maa wɛɛ, Kilisiti kɛlɛ ma pǝ tǝna. Na má tɩɩ sǝpa, ɩlɛ pǝ kǝlaa kɛlɛ.
Ntanyɩ ye ma wɛna ma ɩsɛ, maa tasa waasaɣa nakǝlǝɣɩ lapʋ. Tɔʋ, maa nyǝŋ nti má lǝsɩ tɔ se.
Pǝ kpǝpa-m kɛ́, ma nyɩɩlǝɣɩ kɛ́ sɩ má kpe na má wɛɛ Kilisiti kiŋ. Nti tǝ kǝla-m teu tɔɣɔlɛ.
Ama mǝ tɔɔ ɩlɛ, pǝ wɛɛ kɛ́ sɩ má wɛɛna ma ɩsɛ.
Ma tɛma ma taa kɛ́ teu na tǝlɛ, pǝ tɔɔ kɛ́ ma nyǝmá sɩ ma kaa kpe. Na ma nyǝmá sɩ má na mǝ tǝna tǝpaɩ tɩɩ wɛɛ, na maa sǝna-mɛ na ɩ́ polo lɔlɔ kɛ́ mǝ Ɩsɔ sɛɛʋ mpaaʋ taa, na ɩ́ hiki laŋhʋlʋmlɛ kɛ pǝ taa.
Pǝ tɔɔ kɛ́ ye ma kɔma na má mǝlɩ mǝ tɛ ɩ́ ká hiki ma kiŋ kɛ mpi ɩ́ ká yɔɔlǝna mǝ Yesu Kilisiti mpaaʋ taa tɔ.
Kʋlʋmtʋ kɛ́ sɩ ɩ́ tɔkɩ yaasi wei ɩ kɛɛsǝna Kilisiti Laapaalɩ Kʋpaŋ tɔ. Ɩlɛ paa maa kɔɔ mǝ naʋ yaa ma ta tɩɩ kɔm, má nɩɩ sɩ ɩ́ nyɔɔ toŋ te, na ɩ́ kpɛnta hʋwɛɛ, na ɩ́ yoo taa tɛm mpi Laapaalɩ Kʋpaŋ tʋɣʋ-mɛ tɔ pǝ yoou na lotu kʋlʋmtʋ kɛ mǝ tǝna.
Ɩ́ taa yele na mǝ kolontunaa nyaasǝɣɩ-mɛɣɛ pʋlʋ taa. Mpi pǝ hʋ́lǝ́ɣɩ́ pɛlɛ sɩ pa tɔm ká tɛ tǝnaŋnaŋ tɔɣɔlɛ. Na pǝ hʋ́lǝ́ɣɩ́-mɛ sɩ pɩɩ tɛ na pǝ́ ya mǝ nyɔɔŋ, na Ɩsɔ lakǝna mpʋ.
Pǝ taɣa pʋlʋ, Ɩsɔ hana-mɛɣɛ mpaaʋ sɩ ɩ́ la Kilisiti tǝmlɛ. Ɩlɛ pǝ taɣa ɩ tɔɔ yuŋ tisuɣu tike tɔm, ama na ɩ tɔɔ kʋnyɔntɔɣɔlɛ tɔtɔɣɔ.
Mǝ sɛɛwa ma tɔɔ kɛ́ pǝnɛntɛɣɛ na tǝ́ yoo yoou. Yoou ŋku ɩ́ ná ma yoo hatuu lɔŋ na ɩ́ tɩɩ nyǝmá tɔtɔ sɩ ma tɩɩ tɔŋna-kʋɣʋ yoou tɔ, ŋkʋɣʋlɛ mpʋ na ŋku ɩ́ yookuɣu tɔ.
Mǝ na Kilisiti ɩ́ kpɛntʋɣʋ mpʋ tɔ pǝ sɔɔsǝɣɩ-mɛɣɛ toŋ ntɛ? Ɩ sɔɔlʋɣʋ sɔɔsǝɣɩ-mɛɣɛ apalʋtʋ ntɛ? Mǝ na Feesuɣu Naŋŋtʋ ɩ́ kpɛnta kʋlʋm na? Ɩ́ lakɩ tǝmaɣa yǝllɛ na kʋpantʋ na?
Tɔʋ, ye pǝ wɛ mpʋ ɩlɛ, ma wiina-mɛ sɩ ɩ́ kpɛntɩ teu, na ɩ́ sɔɔlǝɣɩ mǝ tǝma, na ɩ́ wɛna lotu kʋlʋmtʋ na hʋwɛɛ kʋlʋmɛɛ, na pǝ́ hʋlʋsɩ ma laŋlɛ kɛ sɔsɔm.
Ɩ́ taa la pʋlʋɣʋ tǝma kǝlʋɣʋ tɔɔ, yaa teeli yem tɔɔ. Ama ɩ́ pasa mǝ tɩ, na paa wei ɩ́ nyǝnɩ ɩ lɛlʋ ɩsɩɩ wei ɩ kǝla-ɩ tɔ.
Nɔɣɔlʋ ɩ́ taa pɛɛkɩ ɩ maɣamaɣa ɩ nyʋɣʋ nyǝntʋ tike, ama ɩ́ tɔɔsǝɣɩ ɩ tɔɣɔntǝlɛnaa tɔɔ.
Ɩ́ wɛɛna hʋwɛɛ nna Yesu Kilisiti ka hʋʋkaɣa tɔɣɔ mǝ taa.
Hatuu tɔ ɩ ka tɩɩ wɛna Ɩsɔ wɛɛtʋ kɛ́. Pǝ na pǝ mpʋ tɔ, pǝ ta tʋ-ɩ sɩ ɩ pɛɛkǝɣɩ na ɩ́ lana toŋ na ɩ́ kpa Ɩsɔ tɔɔ sɩ ɩ saala.
Ama ɩ maɣamaɣa ɩ yelina pǝ tǝna mpi ɩ ka wɛna tɔ na ɩ́ kpaɣa yom wɛɛtʋ. Ɩ kpaɣa yǝlaa wɛɛtʋ kɛ́ tǝtɛŋɛlɛŋ, na ɩ kɔmaɣa ɩsɩɩ yʋlʋ wɛʋ tɔ.
Ɩ tisaa na ɩ́ pasa ɩ tɩ na ɩ́ nɩɩna Ɩsɔ kɛ́ ḿpʋ́ɣʋ́, halǝna ɩ sǝm, sǝm mpi ɩ sǝpa tesika tɔɔ tɔ.
Pǝ tɔɔ kɛ́ Ɩsɔ kʋsa ɩ nyʋɣʋ kɛ teu kɛ sɔsɔm, na ɩ́ ha-ɩ hǝtɛ nte tǝ kǝla hǝla tǝna tǝpaɩpaɩ tɔ.
Pǝ tǝna mpi pǝ wɛna weesuɣu na pǝ wɛ ɩsɔtaa na tɛtʋ tɔɔ na tɛtʋ tɛɛ tɔ pǝ́ hǝntɩ-ɩ atɛ.
Na pǝ tǝna pǝ́ tisi sɩ Yesu kɛlɛ Sɔsɔ, na pǝ́ ha Tacaa Ɩsɔ kɛ́ teeli.
Ye mpʋ ɩlɛ ma taapalaa, waatʋ wei maa wɛ mǝ cɔlɔ tɔ ɩ́ nɩɩna-m pǝ tǝna pǝ taa kɛ́. Na paa pǝnɛntɛ ma fɛɩ mǝ cɔlɔ, pǝ kǝla teu sɩ ɩ́ nɩɩna-m mpʋ tɔtɔ. Ɩ́ pɛɛkǝɣɩ mǝ nyɔɔŋ yapʋ tɔm na sɔɣɔntʋ na seluɣu.
Pǝ taɣa pʋlʋ, Ɩsɔ wɛɛ kɛ́ na ɩ́ lakɩ mǝ taa kɛ́ tam, sɩ mɛ mɩɩ pǝsɩ na ɩ́ sɔɔlɩ na ɩ́ lá mpi ɩ ka sɩɩwa na ɩ́ tǝŋǝɣɩ na ɩ́ lakɩ tɔ.
Kʋntʋɣʋ na ntɔŋkpɛɛsaɣa ɩ́ taa wɛɛ pǝ tǝna mpi ɩ́ lakɩ tɔ pǝ taa.
Ɩlɛ ɩ́ ká pǝsɩ yǝlaa mpa pa fɛɩna taalɩ na pá wɛ tǝnaŋŋ tɔ, na ɩ́ pǝsɩ Ɩsɔ piya nsi sɩ fɛɩna kawalaɣa nakǝlǝɣɩ antulinya yǝlaa kʋtakɛɛsǝŋ na asaɣaa pa hɛkʋ taa tɔ. Pǝ́cɔ́ pǝ wɛɛ kɛ́ sɩ mɩɩ mʋɣʋna kɔkɔ kɛ pa hɛkʋ taa kɛ́ nyǝnǝnyǝnɩ ɩsɩɩ ɩsɔtʋlʋŋasɩ kɛ ɩsɔtaa
na ɩ́ heeliɣina-wɛɣɛ weesuɣu tɔm. Ye ɩ́ lakɩ mpʋ, maa pǝsɩ na má yɔɔlǝna-mɛɣɛ Kilisiti kʋyakʋ wule kɛ teu. Tampana tɔɔ ɩsǝntɔ, mpʋ pɩɩ hʋlǝna sɩ ma tǝma tǝna na ma lʋpʋ tǝna ta mǝlɩ yem.
Ntanyɩ ma calǝm ká lɩɩ, ma sǝm tɔm kɛ ma wɛna mpʋ. Na ye pɩɩ tɩɩ lapa mpʋ, pǝ wɛ ɩsɩɩ kɔtaɣa ŋka mǝ Ɩsɔ sɛɛtʋ tasa Ɩsɔ kɛ́ lapʋ tɔɣɔlɛ. Ye pɩɩ la mpʋ, ma laŋlɛ hɛɛwaɣa. Na má na mǝ tǝna tá laŋa hɛɛna.
Na mpʋ tɔtɔɣɔ na mɛ, pǝ wɛɛ kɛ́ sɩ mǝ laŋa ɩ́ hɛɛ, pǝ wɛɛ sɩ má na mɛ tá laŋa ɩ́ hɛɛna.
Ma hʋʋ sɩ, na Ɩsɔ toŋ taa ye pǝ wɛ ɩsǝna, maa tili Timotee kɛ mǝ tɛɣɛ nɔɔnɔɔ na má nɩɩ mǝ cakǝlɛ tɔm, na pǝ́ sɔɔsɩ ma maɣamaɣa kɛ apalʋtʋ.
Ɩ tike ɩ wɛnna, na ɩ sǝna-m mpi ma sɔpǝna nyʋɣʋ tɔ pǝ taa, na ɩ paasǝɣǝna mǝ tɔm kɛ na tampana.
Lɛlaa ɩlɛ, pɛlɛ pa maɣamaɣa pa niŋ nyǝm tike tɔɔ kɛ́ pa nǝɣǝsǝɣɩ, pǝ taɣa Yesu Kilisiti nyǝm tɔɔ.
Mǝ maɣamaɣa ɩ́ nyǝmá ɩsǝna Timotee ɩnɩ ɩ hʋlaa sɩ ɩ kɛ́ yʋlʋpaŋ tɔ, na ɩsǝna má na-ɩ tǝ lapa tǝmlɛ ɩsɩɩ yʋlʋ na ɩ pǝyaɣa kɛ Laapaalɩ Kʋpaŋ tɔm taa tɔ.
Ma hʋʋ sɩ ye ma kɔma na má cɛkǝna teu kɛ nti tǝ taa ma wɛɛ tɔ, ɩlɛ maa tili-ɩ mǝ cɔlɔ.
Na ma wɛna naani kɛ́ teu kɛ Tacaa toŋ tɔɔ sɩ ma maɣamaɣa maa polo mǝ tɛɣɛ nɔɔnɔɔ na má ná-mɛ.
Ma maɣasaa na má ná sɩ pǝ kǝla teu sɩ tá taapalʋ Ɩpafǝlotitɩ, wei mɛ ɩ́ ka ha-m mpi maa laŋaa na ɩ́ tilina-m sɩ ɩ́ kɔna-m, na má na-ɩ tǝ lakǝna tǝmlɛ na tǝ́ yooki yoou tɔ, ɩnǝɣɩ maa yele na ɩ́ mǝlɩ mǝ kiŋ.
Ɩ nyɩɩlǝɣɩ kɛ́ sɩ ɩ́ ná mǝ tǝna, halǝna pǝ pɛkǝla-ɩ. Mpi tɔ, mɛ ɩ́ ka nɩɩʋ ɩ wʋsasɩ tɔ pǝ tɔɔ.
Tampana tɔɔ ɩsǝntɔ, pǝ wɩɩ-ɩ teu kɛ́, halǝna ɩ caakaɣa sǝm. Ama Ɩsɔ wii ɩ pǝtɔɔtǝlɛ. Na pǝ taɣa ɩ tike ɩ nyǝntɛ, na ma nyǝntɛ tɔtɔɣɔ, sɩ pǝ́ taa kɔɔ pǝ́ sɔɔsɩ-m laŋwakǝllɛ kɛ lɛntɛ tɔɔ.
Pǝ tɔɔ kɛ́ ma hʋʋ sɩ maa kʋsɩ-ɩ lɔŋ tǝcaʋ na ɩ́ mǝlɩ mǝ tɛ, na mɩɩ na-ɩ na mǝ laŋa tasa hʋlʋmʋɣʋ, na ma maɣamaɣa ma laŋwakǝllɛ tɛ mpʋ.
Pǝ tɔɔ ɩlɛ ɩ́ mʋ-ɩ niŋ naalɛ na laŋhʋlʋmlɛ sɔsɔɔlɛ, ɩsɩɩ pa mʋkʋɣʋ taapalʋ kɛ Tacaa tɔm taa tɔ. Yǝlaa ɩsɩɩ panɛ ɩnɩ wɛɣɛ pǝ wɛɛ sɩ ɩ́ seeki.
Pǝ taɣa pʋlʋ tɔɔ, Kilisiti tǝmlɛ nyʋɣʋ tɔɔ kɛ́ sǝm cɛɛ-ɩ. Ɩ lapa ɩ weesuɣu kɛ awusa kɛ́ na ɩ́ kɔna-m kʋsǝnam mpi mǝ maɣamaɣa ɩ́ taa pǝsǝɣɩ sɩ ɩ́ kɔna-m tɔ.
Ma taapalaa, pǝnɛntaa ɩ́ yɔɔlǝɣɩ Tacaa tɔm taa ɩlɛ. Kʋlʋmtʋ tǝnɛ tǝ ŋmaaʋ kɛ tam ɩɩ kʋɣʋ ma, na ntɩ ɩnɩ tǝ tɩɩ kǝlǝɣǝna-mɛɣɛ tampana hʋlʋɣʋ.
Ɩ́ la laakalɩ na ɩsaɣalataa, hasɩ nsɩ, yǝlaa mpa pa kama nyʋɣʋ sɩ pɛlʋɣʋ kɛ pɛlʋɣʋ tɔ.
Mpɛ pa pɛlʋɣʋ kɛ mpi? Taɣalɛ pɛllaa na tampana. Pǝ taɣa pʋlʋ tɔɔ, Ɩsɔ Feesuɣu wɛnna tá kiŋ na táá lakɩ Ɩsɔ tǝmlɛ. Na Yesu Kilisiti kɛ ta lakɩ na taa taakɩ, na pǝ taɣa yʋlʋ kʋlapǝlɛ haana taɣa naani.
Ye maa nɔkaa kɔlɔ, ma pǝsǝɣɩ na má tʋ kʋlapǝlɛnaa panɛɣɛ naani. Na ye nɔɣɔlʋ wɛɛ na ɩ́ hʋʋkɩ sɩ yʋlʋ kʋlapǝlɛ ká yelina na ɩ́ tʋlɩ-tɩ ɩlɛ, ma tɛɛ pʋntʋ kɛ kʋlapǝlɛnaa kɛ́ tǝpaɩpaɩ.
Nyǝnɩ, ma lʋlʋɣʋ kʋyɛɛŋ pǝlefɛɩ wule kɛ pa pɛla-m, na ma kɛ́ Ɩsɛɣɛlɩ tʋ kɛ́ tǝsiɣisiɣi. Na ma kpekǝle ntɛ́ Pɛnsamɛɛ nyǝntɛ, na ma kɛ́ Hepǝla tʋ kɛ́ tǝsiɣisiɣi. Na taɣalɛ Falisanaa kɛ Yuta nyɛ́ma Ɩsɔsɛɛlɛ tǝŋʋɣʋ taa.
Na maa sɛɛsa ɩsǝlɛ kɛ́ pǝ taa kɛ́ pǝ fɛɩna, halǝna má tʋkaɣana Yesu sɛɛlaa kpeka kɛ kʋnyɔŋ. Na ye pa tɔma sɩ kʋsǝsɩɩtʋ taa tɔm tǝŋʋɣʋ sɩ yʋlʋ ɩ́ tǝŋ na pǝ́ lapɩ-ɩ kʋpaŋ tɔ tá tǝŋaɣana, taalɩ nɔɣɔlʋ ɩ taa wɛɛ ma kiŋ.
Pǝnɛntɛ Kilisiti tɔɔ ɩlɛ, ma nyǝnǝɣɩ kʋpantʋnaa mpa ma mʋɣʋlaɣana tɔɣɔ mpi pɩɩ waasǝɣɩ pʋlʋ tɔɣɔ.
Na pǝ taɣa kʋpantʋnaa panɛ pa tike kɛ ma nyǝnǝɣɩ mpʋ, na kawaasɩ nsɩ sɩ tǝnaɣa ma nyǝnǝɣɩ mpi pɩɩ waasǝɣɩ pʋlʋ tɔɣɔ ma nyǝm ma Sɔsɔ Yesu Kilisiti tɔ pǝ tɔɔ. Tǝpantɛ taa tǝpantɛ ntɛ́ tǝnɛ ɩnɩ. Ɩ tɔɔ kɛ́ ma kɛɛla pǝ tǝna mpi pǝ kʋsǝɣɩ ma nyʋɣʋ tɔ na má sɩɩna kpeeŋa, na ma nyǝnǝɣɩ pǝ tǝna ɩsɩɩ hute sɩ pǝ́ yele na má hiki Yesu Kilisiti,
na má na-ɩ tǝ́ kpɛntɩ teu kɛ kʋlʋm. Maa yɔɔlǝɣɩ sɩ ma kʋsǝsɩɩtʋ tɔkʋɣʋ tɔɔ kɛ́ pá yaa-m kʋpaŋ. Ama ma tɛma ma taa na Kilisiti tɔɣɔ ma lapa kʋpaŋ. Tǝnaɣa Ɩsɔ hana pǝsʋɣʋ sɩ yǝlaa ɩ́ la kʋpama, na ye wei ɩ́ mʋwa tá Sɔsɔ tɔm, pʋntʋ kɛ Ɩsɔ haa pǝ pǝsʋɣʋ.
Mpi ma nyɩɩlǝɣɩ teu tɔɣɔlɛ sɩ má nyɩ Kilisiti na ɩ sǝm taa fem toma, sɩ maa hiki ɩ wahalanaa taa kɛ́ ma nyǝ́ma na máá tɔɣɔ, na má sɩ ɩsɩɩ ɩ sǝpʋ tɔ.
Na má tɛɛlǝɣɩ sɩ paa feesi maɣa mpʋ tɔtɔ.
Maa yɔɔlǝɣɩ sɩ ma tɛma hikuɣu kɛ mpi ma pɛɛkaɣa tɔ se, yaa ma tɛma teu tǝkpataa. Ama ma tɔŋna lʋpʋ kɛ́ na má kaasǝɣɩ ma tɩ sɩ má hiki ma asewa fɔɔtɔ. Mpi pǝ tɔɔ tɔ, Yesu Kilisiti tɛma-m hikuɣu na ɩ́ kpa-m ɩ kpa-m kɛ́.
Ma taapalaa, maa hʋʋkɩ sɩ ma tɛma pǝ fɔɔtɔ hikuɣu se. Ama kʋlʋmtʋ nti ma nyǝmá tɔɣɔlɛ sɩ, ma yela ma waalɩ nyǝntʋ kɛ́, na má kaasǝɣɩ ma tɩ sɩ má hiki mpi pǝ wɛ ma nɔɣɔ tɔɔ tɔ.
Pǝ tɔɔ kɛ́ ma see na má pukina mpi pǝ sɩɩwa tɔ pǝ tɔɔ, sɩ má hiki pǝ fɔɔtɔ wei Ɩsɔ yaa-tʋ sɩ tǝ́ hiki ɩsɔtaa kɛ Yesu Kilisiti kiŋ tɔ.
Tá tǝna mpa tá tǝ kɛ́ yʋlʋkpasaa kɛ Ɩsɔ nyǝntʋ taa tɔ, tǝ́ hʋʋ hʋwɛɛ kʋlʋmɛɛ anɛ. Na ye mǝ taa lɛlaa ɩɩ hʋʋ ḿpʋ́ɣʋ́ hʋwɛɛ anɛ a tɔɔ, ɩlɛ Ɩsɔ ká kilisi-mɛɣɛ-tɩ.
Mpaaʋ ŋku tǝ tǝŋǝɣɩ halǝna saŋa tɔ, paa pǝ la ɩsǝna tǝ́ tǝŋǝɣɩ-kʋɣʋ mpʋ.
Ma taapalaa, ɩ́ kɛɛsǝna-m mǝ tǝna. Tǝ tɛma hʋ́lʋ́ɣʋ́ kɛ ɩsǝna ɩ́ ká la tɔ, ɩlɛ ɩ́ nyǝnǝɣǝna mpa pa lakɩ ɩsɩɩ tǝ hʋlʋɣʋ sɩ pá lakɩ tɔ.
Tam kɛ́ ma heeliɣi-mɛɣɛ-tɩ, na pǝnɛntaa ɩsǝlʋm kɛ ma tasǝɣǝna-mɛɣɛ-tǝɣɩ heeluɣu kɛ ɩsǝntɔ. Paɣalɛ wɛnna na pá wakǝlǝɣɩ mpi Kilisiti lapa ɩ sǝm tesika tɔɔ tɔ na pa yaasinaa asaɣaa.
Pa tɔm ka tɛ tǝnaŋnaŋ, pǝ taɣa pʋlʋ tɔɔ, pa hiliŋ kɛ pa tǝŋǝɣɩ, pǝ taɣa Ɩsɔ. Na mpi pǝ nǝɣǝsǝna pǝ́ la-wɛɣɛ fɛɛlɛ tɔɣɔ pa yɔɔlǝɣǝna. Na atɛ cǝnɛ nyǝm tike tɔɔ kɛ́ pa laakalǝnaa wɛɛ.
Pǝ kaasa tá tɔ tá tɛɣɛlɛ ɩsɔtaa, na tǝ taŋa teu tǝtɛɣɛtɛɣɛ sɩ tá Yatʋ tá Sɔsɔ Yesu Kilisiti ɩ́ lɩɩna ɩsɔtaa na ɩ́ tii.
Ɩ toma nna ɩ hʋlaa na ɩ́ mǝŋna pǝ tǝnaɣa ɩ tɛɛ tɔ, anǝɣɩ ɩ ká hʋ́lɩ́ na ɩ́ laɣasɩ tá atɛ tɔnǝŋ pǝtɔɔtǝlɛ nyǝŋ ɩnɛ, na tǝ́ nǝɣǝsǝna tɔnʋɣʋ teeli nyǝŋkʋ.
Pǝ tɔɔ ɩlɛ ma taapalaa mpa mɛ ma nyɩɩlǝɣɩ teu sɩ má tasa naʋ tɔ, mǝ hɛɛsǝɣǝna ma laŋlɛ kɛ sɔsɔm, na mɛɣɛ ma yɔɔlǝɣǝna. Ma yǝlaa mɛ, ɩsǝna pǝ wɛɛ sɩ ɩ́ tɔ teu kɛ Ɩsɔ mpaaʋ taa tɔɣɔlɛ.
Haɩ, ma wiikina Ɩfoti na Sɛntisi, ma hǝnta-wɛɣɛ atɛɣɛ cǝnɛ, sɩ pá ciiki ɩsɩɩ Tacaa tɔm taa tɛɛtʋnaa lakʋɣʋ tɔ.
Na ma tǝmlɛ taa akpele kʋpaŋ nyá, ma wiikina-ŋ sɩ ń sǝna alaa mpɛ tɔtɔ. Ma na-wɛ tǝ yoona yoou na tǝ́ yasɩ Laapaalɩ Kʋpaŋ kɛ paa timpi, na tá na Kǝlemaŋ na tá tǝmlɛ taa taapalaa lɛlaa tǝna mpa pa hǝla pa ŋmaa weesuɣu takǝlaɣa taa tɔ.
Ɩ́ yɔɔlǝɣɩ Tacaa mpaaʋ taa kɛ́ tam. Ma tasǝɣɩ-tǝɣɩ yɔɣɔtʋɣʋ sɩ ɩ́ yɔɔlǝɣɩ.
Ɩ́ wɛɛ tǝpamm kɛ yǝlaa tǝna kiŋ. Tacaa kɔŋ nɔɔnɔɔ kɛ́.
Ɩ́ taa nǝɣǝsǝɣɩ natǝlɩ, paa nti tǝ maɣana-mɛ ɩ́ heeli Ɩsɔ kɛ́ sǝlǝmʋɣʋ taa kɛ́ mpi ɩ́ nyɩɩlǝɣɩ tɔ, na ɩ́ sɛɛ-ɩ nyana tǝmlɛ.
Ye pǝ lapa mpʋ ɩlɛ laŋhʋlʋmlɛ nte Ɩsɔ haa na yʋlʋ ɩɩ pǝsǝɣɩ na ɩ́ cɛkǝna tǝ tǝnaɣa tɔ tɩɩ wɛɛ mǝ lotunaa taa na mǝ lǝmaɣasɛɛ taa kɛ́ Yesu Kilisiti tɔm taa, na pʋlʋ kaa pɛkǝlɩ-mɛ.
Tɔʋ, ma taapalaa, mpi pǝ kɛ́ kʋpam na pǝ nǝɣǝsǝna samtʋ tɔ pǝ tɔɔ kɛ́ ɩ́ ká pona laakalɩ. Mpǝɣǝlɛ mpi pǝ kɛ́ tampana nyǝm, na mpi pǝ nǝɣǝsǝna pa tʋna-wɩ, na mpi pǝ kɛɛsaa tɔ, na mpi pǝ fɛɩ asilima, na mpi pǝ wɛ teu, na mpi pǝ kʋsǝɣɩ nyʋɣʋ tɔ.
Ma hʋla-mɛɣɛ na má kɛɛsɩ-mɛ, ɩ́ lakɩ nti ɩ́ nɩɩ ma yɔɣɔtaa na ɩ́ nawa ma lapa tɔ. Ɩsɔ wei ɩ haa-tʋɣʋ alaafǝya tɔ ɩ ká wɛɛ mǝ waalɩ.
Ma laŋlɛ hʋlʋma Tacaa tɔm taa kɛ́ ɩsǝna mpi ɩ́ hika pǝsʋɣʋ na ɩ́ tasa-m hʋ́lʋ́ɣʋ́ sɩ ɩ́ tɔɔsǝɣɩ ma tɔm tɔ. Ɩlɛ pǝ taɣa ɩsɩɩ ma yɔɣɔtǝɣɩ sɩ ɩ́ ka yela ma tɔm kɛ hʋʋʋ. Ama pǝ mpaaʋ kɛ ɩ́ taa hikita sɩ ɩ́ hʋ́lɩ́-m sɩ ɩ́ hʋʋkɩ ma tɔm.
Na pǝ taɣa pǝ caala-m tɔɣɔ ma yɔɣɔta ɩsǝntɔ. Ye ma wɛ ɩsǝna, ma tɛma pǝlɛ pǝ taa caɣalɛ laɣatʋ hiiu kɛ́.
Ye ma wɛ kʋnyɔŋ taa, ma nyǝmá ma kʋnyɔntʋlɛ tɔntɛ. Na ye ma wɛ haɣanaɣa taa, ma nyǝmá pǝlɛ pǝ taa tɔntɛ. Paa le na pǝ tǝna pǝ taa, ma tɛma ɩsǝna maa caɣa na pǝ́ kɛɛsǝna-m tɔ pǝ laɣatʋ hiiu kɛ́. Ye ma wɛna tɔɣɔnaɣa kɛ sɔsɔm, ma nyǝmá tǝlɛ. Na ye ma wɛ nyɔɣɔsɩ taa, ma nyǝmá tǝlɛ. Ye pǝ tɔɔlǝna-m ma nyǝmá. Ye pǝcɔɣɔ ma wɛna, ma nyǝmá.
Ma pǝsǝɣɩ pǝ tǝnaɣa ḿpʋ́ɣʋ́ Kilisiti wei ɩ haa-m toma tɔ ɩ tɔɔ kɛ́.
Paa na mpʋ, ɩ́ tɔɣɔʋ ma kʋnyɔŋ tɔ ɩ́ lapa teu kɛ́.
Filipʋ nyǝ́ma mɛ, mǝ maɣamaɣa ɩ́ nyǝmá sɩ ma lɩɩnaʋ Masetoni kɛ waatʋ wei na Laapaalɩ Kʋpaŋ heeluɣu tɔm caalaɣa kɔntɛ tɔ, mǝ Yesu sɛɛlaa kpekǝle tike sǝnna-m. Mǝ tike ɩ́ tʋna-m niŋ kɛ ma kawaaɣa na ma asalaʋnaa pǝ taa.
Ɩ́ ka tɛma-m mǝ kʋsǝnamnaa tilinaʋ kɛ maa wɛʋ Tɛsalonikɩ tɔ na pǝ tema-m teu.
Pǝ taɣa ɩsɩɩ kʋcɔɔŋ ɩsǝlɛ taa maɣamaɣa kɛ ma nyǝnǝɣɩ se, ama ma caa kɛ́ sɩ pǝ́ mǝŋna-mɛɣɛ mǝ tǝlǝsǝlɛnaa.
Ma nawa pǝ tǝna mpi ɩ́ tilinaa tɔ, na pǝ tɔɔʋ fɛɩna taka. Ɩpafǝlotitɩ kɔna-m mǝ kʋcɔɔŋ tɔ, pǝnɛntaa pǝ tǝna pǝ tɔlǝna-m yem kɛ́. Mǝ kʋcɔɔŋ wɛ kɛ́ ɩsɩɩ kɔtaɣa wɛʋ sɔɔsʋŋ kɛ teu, na Ɩsɔ mʋɣɩ-kɛ na ká wɛ-ɩ teu pǝ tɩɩ fɛɩ tɔ.
Ma Ɩsɔ ká kpaɣa ɩ apititu kʋpantʋ nti tǝ wɛ Yesu Kilisiti kiŋ tɔ tǝ taa na ɩ́ ha-mɛɣɛ mpi mpi ɩ́ laŋaa tɔ.
Tá Caa Ɩsɔ ɩnǝɣǝlɛ teeli tʋ kɛ tam tɔɔ. Ami.
Ɩ́ sɛɛ Ɩsɔ yǝlaa tǝna mpa pa wɛ Yesu Kilisiti mpaaʋ taa tɔ. Tá taapalaa mpa pa wɛ ma kiŋ cǝnɛ tɔ pa sɛɛ-mɛ.
Ɩsɔ yǝlaa tǝna mpa pa wɛ cǝnɛ tɔ pa sɛɛ-mɛ, ɩlɛna pǝ tɩɩ kǝlǝna Ɩsɔ yǝlaa mpa pa wɛ Lom wulaʋ tǝyaɣa taa tɔ.
Tá Sɔsɔ Yesu Kilisiti ɩ́ hʋ́lɩ́ mǝ tǝnaɣa ɩ pɛɛlɛɛ.
Maɣa Pɔɔlɩ, Ɩsɔ luɣu lapǝna na má lá Yesu Kilisiti tillu. Má na tá taapalʋ Timotee tǝ ŋmaakǝna takǝlaɣa kanɛɣɛ.
Ɩsɔ yǝlaa mpa mɛ ɩ́ wɛ kolosi na ɩ́ kɛ́ tá taapalaa kʋpama kɛ Kilisiti tǝŋʋɣʋ taa tɔ. Tacaa Ɩsɔ ɩ́ hʋ́lɩ́-mɛɣɛ pɛɛlɛɛ na ɩ́ ha-mɛɣɛ alaafǝya.
Ye tǝ kʋla mǝ tɔɔ kɛ́ sʋlʋmʋɣʋ, sɛɛtʋ kɛ tǝ sɛɛkɩ tam kɛ́ tá Sɔsɔ Yesu Kilisiti Caa Ɩsɔ.
Pa heela-tʋɣʋ ɩsǝna ɩ́ tɛma mǝ taa na Yesu Kilisiti, na ɩsǝna ɩ́ sɔɔla Ɩsɔ yǝlaa tǝna tɔ.
Waatʋ wei tampana tɔm Laapaalɩ Kʋpaŋ caala mǝ tɛɣɛ tatɛ tɔ pa hʋla-mɛɣɛ tɛɛlʋɣʋ ŋku kʋ wɛ tampana tɔm ntɩ tǝ taa tɔ. Pǝ tɔɔ kɛ́ mǝ taa tɛmnaʋ kɛ Ɩsɔ na mǝ sɔɔlʋɣʋ teesina mpi pa sɩɩ-mɛɣɛ hatuu ɩsɔtaa na ɩ́ tɛɛlǝɣɩ-wɩ tɔ.
Laapaalɩ Kʋpaŋ yɛkǝɣɩ kɛ́, na paa ɩ tala timpiɣi antulinya tǝna taa ɩ lakɩ kʋpantʋ kɛ́. Ḿpʋ́ɣʋ́ ɩ lapa mǝ hɛkʋ kɛ kʋyaŋku ɩ́ taala Ɩsɔ pɛɛlɛɛ tɔm kɛ nɩɩʋ tɔ, ɩ́ hii lɔŋ na ɩ́ nyɩ pɛɛlɛɛ anɩ a tampana.
Ta tǝmlɛ taa taapalʋ kʋpaŋ Ɩpafǝlasɩ sɛɣɛsǝna-mɛɣɛ mpʋ. Tá nɔɣɔ kɛ ɩ lakǝna tǝmlɛ ɩsɩɩ Kilisiti tǝmlɛ tʋ kʋpaŋ.
Ɩ heela-tʋɣʋ tǝma sɔɔlʋɣʋ ŋku Ɩsɔ Feesuɣu tʋ-mɛ tɔ kʋ tɔm.
Pǝ tɔɔ kɛ́ tɩɩ hɛɛsǝɣɩ Ɩsɔ sǝlǝmʋɣʋ kɛ mǝ tɔɔ kɛ́ tuu kʋyaŋku pa heela-tʋɣʋ mǝ tɔm tɔ. Tǝ sǝlǝmǝɣɩ Ɩsɔ kɛ́ sɩ ɩ́ ha-mɛɣɛ ɩ Feesuɣu haakɩ nyǝm na laɣatʋ nti tɔ tǝ tǝna na pǝ́ yele na ɩ́ nyɩ ɩ luɣu nyǝntʋ kɛ teu.
Mpʋ pɩɩ yelina na mǝ tɔntɛ maɣa Tacaa na mǝ kʋlapʋtʋ lapɩ-ɩ teu kɛ tam. Na pɩɩ yele na ɩ́ lakɩ tǝma kʋpana anɩ a tǝna, a nɔɣɔ na a suka, na ɩ́ ká sɔɔsǝɣɩ Ɩsɔ kɛ́ nyǝm.
Tǝ sǝlǝmǝɣɩ Ɩsɔ kɛ́ sɩ ɩ́ la-mɛ na ɩ́ nyɔɔ toŋ kɛ teu na ɩ pǝsʋɣʋ teeli nyǝŋkʋ toŋ taa, na ɩ́ pǝsɩ na ɩ́ kantǝlɩ pǝ tǝna mpi pɩɩ maɣana-mɛ tɔ pǝ taa na suulu.
Ɩ́ sɛɛ Tacaa kɛ ɩ́ na tǝmlɛ na laŋhʋlʋmlɛ, ɩnɩ ɩ yelina na mɛ ɩ́ mʋna sɩ ɩ́ hiki mǝ paa nyǝm kɛ kʋpantʋnaa mpa Ɩsɔ sɩɩ ɩ yǝlaa kɛ tǝnaŋŋ taa tɔ pa taa.
Ɩnɩ ɩ lɛɛkǝna-tʋɣʋ ahoo sǝkpɛtʋɣʋ tɛɛ asaɣaa sɔsaa niŋ taa na ɩ́ sʋsɩ-tʋɣʋ ɩ luɣu tɛɛ Pǝyaɣa kawulaɣa taa.
Na ɩ pǝyaɣa ŋkɛ ka tɔɔ kɛ́ pǝ yapa-tʋ na pǝ́ hɩɩsɩ tá ɩsaɣatʋ.
Kilisiti kɛlǝna Ɩsɔ wei paa naakɩ tɔ tǝtɛŋɛlɛŋ. Ɩnǝɣǝlɛ Ɩsɔ kancaalaɣa kʋlʋlʋ wei ɩ kǝla pǝ tǝna mpi Ɩsɔ lapa tɔ.
Ɩnǝɣɩ Ɩsɔ lapǝna pǝ tǝna, paa ɩsɔtaa na atɛ pǝ nyǝm mpi pa naa na mpi paa naa tɔ. Pǝ kpaɣaʋ pǝsǝlaa na sɔsaa na awulaa na toŋtʋnaa pǝ loosi tǝna tɔ ɩ niŋ kɛ Ɩsɔ lapǝna pǝ tǝna, na ɩ tɔɔ kɛ́ Ɩsɔ lapa-wɩ.
Pǝ tǝna pǝ lɩɩwaɣa na pǝ́ maɣana-ɩ, na pǝ tǝna mpi pǝ lapa tɔ pǝ tamsǝna-ɩ tɔɣɔ pǝ wɛ pǝ lona taa.
Yesu sɛɛlaa kpeka kɛna tɔnʋɣʋ na ɩnǝɣǝlɛ nyʋɣʋ. Ɩnɩ ɩ yelina na a tǝna a wɛɛ. Ɩnɩ ɩ kɛna Ɩsɔ kancaalaɣa kʋlʋlʋ wei ɩ sǝpa na pǝ́ taalǝna-ɩ feesuɣu sɩ ɩ́ la pǝ tǝna tǝpaɩpaɩ pǝ nɔɣɔ tʋ tɔ.
Pǝ taɣa pʋlʋ tɔɔ, Ɩsɔ luɣu lapǝna sɩ ɩ wɛɛtʋ tǝna ɩ́ maɣalɩ ɩ Pǝyaɣa taa.
Na ɩ luɣu lapa tɔtɔ sɩ ɩ Pǝyaɣa ká yelina na ɩ na kʋŋmaŋmam tǝna pá ciiki. Na Ɩsɔ Pǝyaɣa calǝm lɩ́ɩ́ sǝm tesika tɔɔ tɔɣɔ Ɩsɔ yelaa na pá lá hɛɛsʋɣʋ tɔm. Mpʋ pǝ yelina na Ɩsɔ na pǝ tǝna tǝpaɩpaɩ pa ciiki, paa ɩsɔtaa nyǝm paa atɛ nyǝm.
Mɛ tɔtɔ tuu lɔŋ mɩɩ hatǝlǝna Ɩsɔ kɛ́, na mǝ hʋwɛɛ asaɣɛɛ na mǝ ɩsaɣakʋlapʋtʋ ka lapǝna-mɛɣɛ ɩ kolontunaa.
Ama ɩ Pǝyaɣa sǝpʋ ka tɔnʋɣʋ kʋnɛ kʋ sǝm tɔ pǝnɛntɛ Ɩsɔ ciika mǝ na-ɩ kɛ́, sɩ pǝ́ yele na ɩ́ lǝsɩ-mɛɣɛ ɩ ɩsɛntaa na ɩ́ wɛ tǝnaŋŋ na ɩ́ kɛ́ kʋpama na paa kawaliya ka fɛɩ mǝ kiŋ.
Ama kʋlʋmtʋ kɛ́ sɩ mɩɩ tɔkɩ Ɩsɔ sɛɛʋ kɛ ḿpʋ́ɣʋ́ tam, na ɩ́ sǝŋ tǝca kɛ teu kɛ ḿpʋ́ɣʋ́ tam, pʋlʋpʋ ɩ́ taa ciɣiti-mɛ, na ɩ́ taa yele na pǝ́ kʋ́ mǝ tɛɛlʋɣʋ ŋku ɩ́ tɛɛlǝɣɩ tuu kʋyaŋku ɩ́ nɩɩ Laapaalɩ Kʋpaŋ tɔ. Laapaalɩ Kʋpaŋ ɩnǝɣɩ pa heela antulinya taa yǝlaa tǝna, na Pɔɔlɩ má ma pǝsǝna ɩ heellu.
Kaɣana kʋnyɔntɔɣɔlɛnaa mpa ma tɔkɩ mǝ tɔɔ tɔ pa hʋlǝsǝɣɩ ma laŋlɛ kɛ́. Pǝ taɣa pʋlʋ tɔɔ, Yesu sɛɛlaa kpekǝle kɛna Kilisiti tɔnʋɣʋ, na ɩ tɔɣa kʋnyɔŋ kɛ pa tɔɔ na mpi pǝ́ kaasɩ tɔ pǝ tɔɔ kɛ́ ma salǝmǝɣǝna kʋnyɔŋ kɛ ma tɔnʋɣʋ taa, sɩ má sǝna na pǝ́ yoosi-wɩ.
Ɩsɔ tʋ-m tǝmlɛ nte sɩ má yoosi-tɛɣɛ mǝ cɔlɔ tɔ, mpʋ tɔtɔɣɔ pǝ tʋ-m sɩ má la Ɩsɔ yǝlaa kpekǝle tǝmlɛ tʋ, na ɩ tʋ-m kɛ́ sɩ má heeli ɩ tɔm tǝfoo, má taa ŋmɛsɩ.
Ɩ ŋmɛsa ɩ tɔm kʋŋmɛsǝtʋ tǝnɛɣɛ yǝlaa tǝnaɣa tǝkulakula kɛ hatuu lɔŋ, na pǝnɛntɛɣɛ ɩ kula tǝ tɔɔ na ɩ́ hʋ́lɩ́ mpi ɩ tɩ tɔ.
Mpi pǝ tɔɔ tɔ, Ɩsɔ sɔɔlaa kɛ́ sɩ ɩ́ la na pá nyɩ ɩsǝna ɩ sɩɩwa na ɩ́ tǝŋǝɣɩ na ɩ́ lakɩ na pǝ́ wɛ ɩŋmɛlaʋ tɔ pǝ tɔɔʋ na pǝ teu sɔsɔɔm. Ɩ sɩɩ mpɩ ɩnǝɣɩ sɩ ɩ ká la yǝlaa tǝna. Kʋŋmɛsǝtʋ ntǝɣǝlɛ sɩ Kilisiti wɛ mǝ waalɩ na ɩnɩ ɩ yekina na mɩɩ taakɩ sɩ ɩ́ ká hiki Ɩsɔ teeli taa kɛ́ mǝ paa tete.
Pǝ tɔɔ kɛ́ tǝ heeliɣi yǝlaa tǝnaɣa Kilisiti tɔm. Na tǝ́ lakǝna tá laɣatʋ tǝna, na tǝ́ kpaalǝɣɩ paa wei kɛ́ pǝ tɔm taa, na tǝ́ sɛɣɛsǝɣɩ sɩ pǝ́ táná paa wei kɛ́ Ɩsɔ ɩsɛntaa na ɩ́ tɛma pɩɩʋ kɛ ɩ́ na Kilisiti pa kpɛntʋɣʋ tɔm taa.
Tǝmlɛ tǝnɛ tǝ yoosuɣu tɔɔ kɛ́ ma lakɩ na má lʋkǝna toma taa toma nna Kilisiti haakɩ tɔ, toma anɛ a wɛnna ma taa.
Ma caa ɩ́ nyɩ sɩ, mǝ na Layotisee nyǝ́ma na pa tǝna mpa pa nɩɩ ma hǝtɛ kɛ kʋnɩɩ na pá tá nyɩ ma maɣamaɣa tɔ, mǝ kʋlʋkʋ kɛ ma wɛɛ na má lʋkɩ pǝ tɩɩ fɛɩ.
Ma lʋkɩ kɛ́ sɩ pǝ́ kpaasɩ pa apalʋtʋ sɩ pá la nɔɣɔ kʋlʋmaɣa kɛ sɔɔlʋɣʋ tɔm taa, na pá hiki naani wei yʋlʋ ɩ́ nyǝmá teu ɩ hikiɣi tɔɣɔ teu tǝmammam. Ye pǝ lapa mpʋ paa nyɩ Ɩsɔ kʋŋmɛsǝm. Mpǝɣǝlɛ Kilisiti maɣamaɣa.
Kilisiti ɩnɩ ɩ kiŋ kɛ Ɩsɔ haa nyǝm na laɣatʋ nti tɔ pǝ kiŋkinte wɛɛ na pǝ́ ŋmɛlaa.
Ma yɔɣɔtaa tɔ ɩ́ nɩɩwaɣalɛ, ɩ́ taa yele na nɔɣɔlʋ tolisi-mɛ na laɣatʋ tɔmnaa.
Paa ma na-mɛ tǝ wɛʋ tǝma na pooluŋ tɔ, ma lǝsaɣa wɛ mǝ kiŋ kɛ́, na ma laŋlɛ hʋlʋmaa ɩsɩɩ ma naʋ mǝ tǝna ɩ́ tɛma mǝ taa na Kilisiti, na ɩ́ kpɛntaa na ɩ́ sǝŋa tǝca kɛ́ pǝ taa tɔ.
Tɔʋ, ɩ́ tisuɣu sɩ Yesu Kilisiti ɩ́ la mǝ Sɔsɔ tɔ, ɩ́ yele na mǝ na-ɩ ɩ́ kpɛntɩ mǝ tɔntɛ taa.
Ɩ́ nyɔɔna-ɩ teu ɩsɩɩ tʋɣʋ nyɔɔkʋɣʋna tɛtʋ tɔ. Kilisiti ɩ́ wɛɛ mǝ kʋlapʋtʋ tǝna kite. Paa kʋyaŋku ɩ́ nyɔɔkɩ toŋ kɛ Ɩsɔ sɛɛʋ taa. Ḿpʋ́ɣʋ́ pa sɛɣɛsa-mɛ sɩ ɩ́ lakɩ. Ɩ́ sɛɛkɩ Ɩsɔ kɛ́ ɩ́ na tǝmlɛ kɛ teu.
Ɩ́ feŋ teu, ɩ́ taa yele na nɔɣɔlʋ kɔɔ na ɩ́ hii-mɛ na ɩ yʋlʋlaɣatʋ nyǝm tɔm kʋpuɣusutu kpaɩ nyǝntʋ nti yǝlaa sɛɣɛsaa na pá tɛlǝsɩ tǝma tɔ. Tɔmnaa mpɛ pa kɛ́ pǝ tǝna pǝ kancaalaɣa nyǝm kɛ antulinya taa, pa ta kɛ Kilisiti nyǝntʋ.
Pǝ taɣa pʋlʋ, Ɩsɔ wɛɛtʋ tǝnaɣa Kilisiti kpaɣa ɩ tɔnʋɣʋ taa na pǝ́ maɣalɩ ɩ taa.
Na mǝ na-ɩ ɩ́ kpɛntʋɣʋ kʋlʋm tɔ ɩ́ hika pǝ tǝnaɣa, ɩnɩ ɩ kǝlǝna kawulasɩ tǝna na toŋtʋnaa tǝna.
Mǝ na-ɩ ɩ́ kpɛnta kʋlʋm kɛ mpʋ tɔ pǝ pɛla-mɛɣɛ, na pɛlʋɣʋ mpɩ pǝ fɛɩ ɩsɩɩ yʋlʋ pɛlʋɣʋʋ tɔ. Ama pǝ kɛ́ Kilisiti pɛlʋɣʋ kɛ́. Mpǝɣǝlɛ pǝ lǝsʋɣʋʋ yʋlʋtɔnʋɣʋ ɩsaɣatʋ toma kɛ yʋlʋ taa tɔ.
Pa sɔ-mɛɣɛ Ɩsɔ lʋm tɔ pǝ hʋlaa kɛ́ sɩ pa pima mǝ na Kilisiti na mǝ na-ɩ ɩ́ taɣanɩ fem. Na ɩ́ tisaa sɩ Ɩsɔ wei ɩ feesa Yesu kɛ́ sǝtaa taa tɔ ɩ wɛna toma tɔ pǝ tɔɔ kɛ́ pǝ lapa mpʋ.
Tuu lɔŋ ɩsɩɩ ɩ taa nyɩ Ɩsɔ tɔ mǝ ɩsaɣatʋ ka yelaa kɛ́ na ɩ́ wɛɛ ɩsɩɩ sǝtaa kɛ Ɩsɔ nyǝntʋ taa. Ama pǝnɛntɛ Ɩsɔ kpɛnta mǝ na Kilisiti kɛ weesuɣu haʋ. Na Ɩsɔ hɩɩsa mǝ ɩsaɣatʋ tǝna.
Tá kǝma nna a fɛɩ nyʋɣʋ na pǝ́ pɛlǝɣɩ tá niŋ tɔ Ɩsɔ yela a nyʋɣʋ mapʋ na pǝ́ saalɩ yem. Kǝma anɛ a nyʋɣʋ mapʋ ka wɛʋ tǝlasɩ tɔ pǝ caala-tʋɣʋ. Kǝma anɛɣɛ ɩ kama sǝm tesika tɔɔ na ɩ́ lɔ a tɔm.
Kilisiti tesika kɛ Ɩsɔ kpana awulaa na toŋtʋnaa pa nyǝm. Ɩsɔ tʋ-wɛɣɛ Pǝyaɣa akaɩtʋ looŋa taa kɛ́ ɩsɩɩ salǝkatʋnaa na ɩ́ tɛɛkǝna na pá nyǝnǝɣɩ-wɛ tǝcoo.
Pǝ tɔɔ ɩlɛ ɩ́ taa yele na nɔɣɔlʋ footi-mɛɣɛ mǝ tɔɣɔnaɣa na mǝ kʋnyɔnyɔɔm na acima kʋyɛɛŋ na ɩsɔtʋ kʋfalʋ na kʋyɛɛŋ kʋhɛɛsǝŋ pǝ tɔɔ.
Kʋpantʋ nti tɩɩ kɔɔ tɔ tǝ nyalǝmǝlɛ ntɛ́ pǝ tǝnaɣa ɩsǝntɔ, na Kilisiti kɛna pǝ kiŋkinte.
Ɩ́ taa tisi na nɔɣɔlʋɣʋ yem wei ɩ́ sɔɔlaa ɩ pasa ɩ tǝɣɩ yǝlaa ɩsɛntaa na ɩ́ sɛɛkɩ ɩsɔtaa tillaa tɔ pʋntʋ kʋ mǝ tɔm. Yʋlʋ ɩ́ lakɩ mpʋ, ɩ toosee nna ɩ toosaa tɔɣɔ ɩ tǝŋǝɣɩ na ɩ́ lakɩ. Na wei ɩ wɛ mpʋ tɔ yʋlʋhʋwɛɛ kalampaanɩ kʋɣʋna-ɩ na ɩ fɛɩna tampana.
Ɩɩ caa ɩ́ matǝna Kilisiti wei ɩ kɛ́ nyʋɣʋ tɔ, pǝyele Kilisiti ɩnɩ ɩ yelina na tɔnʋɣʋ hikiɣi kʋ tɔɣɔnaɣa na kʋ atama na kʋ nantʋ pǝ kpɛntaa na pǝ́ tɔka teu na kʋ pɩɩkɩ ɩsɩɩ Ɩsɔ caa tɔ.
Mǝ na Kilisiti ɩ́ sǝpʋ tɔ pǝ lǝsa-mɛɣɛ antulinya ɩnɛ ɩ pǝ tǝna pǝ kancaalaɣa nyǝm taa kɛ́. Ɩlɛ pepe tɔɔ kɛ́ ɩ́ tasǝɣɩ tɔntɛ ɩsɩɩ antulinya tǝnna-mɛ? Ɩlɛ pepe tɔɔ kɛ́ ɩ́ tisiɣi na pá tʋɣʋ-mɛɣɛ kiiŋ
sɩ: Taa kpaɣa pǝnɛ, taa tǝŋ pǝnɛ, taa tokina pǝnɛ?
Mpi pǝ lǝsaa sɩ yʋlʋ ɩ́ lana-wɩ na pǝ́ tɛ́ tɔ pǝ tɔɔ kɛ́ pa sɩɩ kiiŋ ɩnɛ. Yǝlaa tǝkelekele sɩɩna kʋsɛɣɛsǝtʋ na kiiŋ ɩnɛ.
Kiiŋ ɩnɛ ɩ nǝɣǝsǝna lǝmaɣasɛɛ kʋpana kɛ́, mpi tɔ, ɩ yelaa na yʋlʋ cɛsǝɣǝna Ɩsɔ sɛɛʋ, na ɩ yelaa na yʋlʋ pasǝɣɩ ɩ tɩ, na ɩ caala yʋlʋ sɩ ɩ́ tʋ ɩ tɔnʋɣʋ kɛ wahala. Ama pǝsʋɣʋ kɛ kiiŋ ɩnɛ ɩ fɛɩna sɩ ɩ́ kpa yʋlʋ tɔnʋɣʋ kɛ kʋ kʋnyɩɩlǝŋ tǝlatɛ.
Mǝ na kilisiti kɛ pa feesaa. Pǝ tɔɔ ɩlɛ timpi Kilisiti caɣa ɩsɔtaa kɛ́ Ɩsɔ kɔŋkɔŋ taa tɔ tǝna nyǝm ɩkpatɛ kɛ ɩ́ ká huli.
Ɩ́ sɛɛsɩ ɩsǝlɛ na ɩsɔtaa nyǝm tɔm, ɩ́ taa sɛɛsɩ ɩsǝlɛ na atɛ nyǝm pɛɛkʋɣʋ.
Pǝ taɣa pʋlʋ tɔɔ, ɩ sǝpʋ tɔ pǝ ŋmɛsa mǝ weesiŋ kɛ Kilisiti kiŋ kɛ Ɩsɔ cɔlɔɣɔ.
Mǝ weesiŋ maɣamaɣa ntɛ́ Kilisiti, ɩ kɔŋ ɩ́ lɩɩkɩ tɔ mǝ na-ɩ ɩ́ lɩɩkǝna, na ɩ́ ka hiki ɩ teeli taa kɛ́ mǝ paa nyǝm.
Ye mpʋ atɛ cǝnɛ nyǝntʋ tǝna nti ɩ́ ka tɔkaa tɔ ɩ́ kʋ-tǝɣɩ mǝ kiŋ. Ntǝɣǝlɛ asilima, tɛtɛlakasɩ, wasaŋkalǝtʋ, na kʋnyɩɩlǝŋ ɩsaɣaŋ, na liɣitee kɔtɔɩ, halɩ liɣitee kɔtɔɩ tʋ na tɩɩŋ laalʋ pa ɩsaɣatʋ lɩɩ kʋlʋm kɛ́.
Ɩsaɣatʋ tǝnɛwɛ tǝ tɔɔ kɛ́ Ɩsɔ ká mʋ pááná na ɩ́ má mpa paa nɩɩkǝna-ɩ tɔ.
Ɩsaɣatʋ tǝnɛ tɩɩ ŋmakǝlʋɣʋ-mɛɣɛ lɔŋ tɔ, ḿpʋ́ɣʋ́ ɩ́ tǝŋaɣa teitei.
Ama pǝnɛntɛ ɩ́ lɔ pǝ tǝna mpi pǝ wɛ mpʋ tɔ, pááná mʋɣʋ na kakalaɣa kɛkɛkɛ na nyaŋ. Kʋtʋɣʋ yaa kɛɛsǝlaɣa tɔm natǝlɩ tǝ́ taa lɩɩna mǝ nɔɔsɩ taa.
Ɩ́ taa pɛlǝɣɩ tǝmaɣa pɔpɔtʋ, pǝ taɣa pʋlʋ, ɩ́ hɔɣɔsa mǝ yʋlʋwɛɛtʋ kʋpǝntʋ na tǝ yaasinaa tǝnaɣa na ɩ́ lɔ.
Na yʋlʋwɛɛtʋ kʋfatʋ kɛ ɩ́ kpaɣaa na ɩ́ suu. Yʋlʋ kʋfalʋ ɩnɩ ɩ tɔŋna ɩ ŋmalʋ Ɩsɔ kɛ́ kɛlʋɣʋ tǝtɛŋɛlɛŋ kɛ́ sɩ pǝ́ yele na ɩ́ nyɩ Ɩsɔ kɛ́ teu tǝkpǝsǝkpǝsɩ.
Pǝ lapa mpʋ tɔ, pǝ fɛɩ sɩ pǝ tasǝɣɩ tɔtɔ sɩ panɛ pa ta kɛ Yuta nyǝ́ma, Yuta nyǝ́ma ntɔ, na pɛllaa ntɔ kʋtapɛlǝŋ ntɔ, ɩsǝkpɛɛtɛɛ nyǝ́ma ntɔ sɔsaa taa nyǝ́ma ntɔ, yomaa yaa kasaɣampiya ntɔ. Aaɩ, Kilisiti kɛna pǝ tǝna, na ɩ́ wɛ pa tǝna pa waalɩ.
Ɩ́ kɛ́ Ɩsɔ yǝlaa kɛ́. Ɩsɔ sɔɔlǝna-mɛ na ɩ́ lǝsɩ-mɛ sɩ ɩ́ la ɩ nyǝ́ma. Pǝ tɔɔ ɩlɛ ɩ́ tɔkɩ kʋpantʋ taa kʋpantʋ na ɩ́ lakɩ. Ɩ́ hʋ́lǝ́ɣɩ́ yʋlʋtʋ, na ɩ́ pasǝɣɩ mǝ tɩ, na ɩ́ wɛɛ tǝpamm, na ɩ́ tɔkɩ suulu.
Ɩ́ tɔkɩ tǝma, mǝ taa lɛlʋ ɩ́ pǝnta lɛlʋ na nti ɩ́ hʋ́lɩ́ tǝmaɣa suulu. Ɩ́ hʋ́lǝ́ɣɩ́ tǝmaɣa suulu, Tacaa ná hʋla-mɛɣɛ ḿpʋ́ɣʋ́.
Pǝ tǝnaɣa mpʋ tǝpaɩ ɩlɛ tǝma sɔɔlʋɣʋ kɛ ɩ́ ká tɔkɩ teu. Tǝma sɔɔlʋɣʋ mpɩ pɩɩ yelina na ɩ́ kpɛntɩ yʋlʋ kʋlʋm.
Ɩ́ yele na Kilisiti sɔɔlʋɣʋ hʋ́lǝ́ɣɩ́ mǝ lotu taa kɛ́ mpi ɩ́ ká lakɩ tɔ. Hɛɛsʋɣʋ kʋnɛ kʋ maɣamaɣa kʋ tɔɔ kɛ́ Ɩsɔ kpɛnta-mɛ na ɩ́ yaa, na ɩ́ wɛ kɛ́ ɩsɩɩ yʋlʋ tɔnʋɣʋ tɔɔ niŋ na nɔɔhɛɛ na pǝ tǝnaɣa mpʋ pǝ wɛʋ na pǝ́ kpɛntaa tɔ. Ɩ́ sɛɛkɩ Ɩsɔ sɩ ɩ́ na tǝmlɛ.
Kilisiti tɔm na tǝ tɔɔʋ tǝna ɩ́ wɛɛ mǝ kiŋ kɛ teu. Ɩ́ sɛɣɛsǝɣɩ tǝma, ɩ́ kpaalǝɣɩ tǝma na laɣatʋ sɔsɔɔntʋ. Ɩ́ yoona luɣu kʋlʋmʋɣʋ kɛ Ɩsɔ kɛ́ yontu na Ɩsɔ Tɔm yontu na Ɩsɔ sam nyǝntʋ na yontu nti tǝ sɔɔsǝɣɩ apalʋtʋ tɔ, na ɩ́ sɛɛna-ɩ ɩ́ na tǝmlɛ.
Paa mpiɣi ɩ́ lakɩ, yaa paa ntiɣi ɩ́ yɔɣɔtǝɣɩ, ɩ́ yaana tá Sɔsɔ Yesu hǝtɛ, na ɩ́ sɛɛkɩ Tacaa Ɩsɔ kɛ́ ɩ́ na tǝmlɛ kɛ ɩ tɔɔ.
Alaa mɛ́ ɩ́ seeki mǝ paalaa, Tacaa ɩsɛntaa, nti pǝ mʋna ɩ́ la tɔɣɔlɛ.
Apalaa mɩɩ sɔɔlɩ mǝ alaa na ɩ́ taa la-wɛɣɛ nyaŋ kɛ paa pǝcɔ.
Piya mɛ Tacaa ɩsɛntaa mǝ nyǝntʋ ntɛ́ sɩ ɩ́ nɩɩna mǝ nyǝ́ma kɛ pǝ tǝna pǝ taa. Ye ɩ́ nɩɩkǝna mǝ nyǝ́ma pǝ lakɩ Ɩsɔ kɛ́ teu kɛ́ pǝ tɩɩ fɛɩ.
Cɛcɛnaa mɛ ɩ́ taa la na pááná kpa mǝ piya na sɩ kɔɔ sɩ lɔ apalʋtʋ.
Yomaa, mɩɩ nɩɩkǝna mǝ caanaa mpa pa tɔka-mɛɣɛ antulinya taa cǝnɛ tɔɣɔ pǝ tǝna pǝ taa. Ɩ́ taa seeki-wɛɣɛ waatʋ wei pa wɛɛkɩ tɔ tike sɩ pǝ́ la-wɛɣɛ leleŋ. Ama ɩ́ nɩɩna-wɛ na luɣu kʋlʋmʋɣʋ kɛ seu mpi ɩ́ seeki Tacaa tɔ pǝ tɔɔ.
Paa tǝmlɛ nteɣe pa tʋ-mɛ te, ɩ́ la-tɛ na luɣu kʋlʋmʋɣʋ, na pǝ́ wɛɛ ɩsɩɩ Tacaa tǝmlɛ kɛ ɩ́ lakɩ, pǝ taɣa yǝlaa nyǝntɛ.
Ɩ́ nyɩ teu sɩ ɩ́ lakʋɣʋ tɔ Tacaa ká tɛna na ɩ́ fɛlɩ-mɛɣɛ mǝ kʋfɛlʋɣʋ. Ɩ́ ká hiki kʋpantʋ nti ɩ sɩɩ ɩ nyǝ́ma tɔɔ tɔ. Pǝ taɣa pʋlʋ, Kilisiti kɛna mǝ Caa maɣamaɣa wei ɩ tǝmlɛ ɩ́ lakɩ tɔ.
Pǝ tɔɔ kɛ́ ye wei ɩ lakɩ ɩsaɣatʋ, pɩɩ tɛ na pǝ́ fɛlɩ-ɩ ɩsaɣatʋ nti ɩ lapa tɔ. Ɩsɔ ɩɩ faɣasǝɣɩ nɔɣɔlʋ se.
Yomaa caanaa mɛ, ɩ́ tɔkɩ mǝ yomaa kɛ ɩsǝna mpi pǝ kɛɛsaa na pǝ siɣisa teu tɔ. Ɩ́ nyɩ teu sɩ mɛ́ tɔtɔ mǝ wɛna Caa kɛ ɩsɔtaa.
Ɩ́ sǝlǝmɣɩ Ɩsɔ, ɩ́ taa yele. Ɩ́ feŋiɣi na ɩ́ sɛɛkɩ-ɩ ɩ́ na tǝmlɛ kɛ mǝ Ɩsɔ sǝlǝmʋɣʋ taa.
Ɩ́ kpɛntǝna tá na ɩ́ sǝlǝmǝɣǝna Ɩsɔ na ɩ́ ha-tʋɣʋ ɩkpatɛ na tǝ́ la ɩ waasʋ na tǝ́ kpaalɩ Kilisiti tɔm kʋŋmɛsǝtʋ. Tɔm kʋŋmɛsǝtʋ tǝnɛ tǝ tɔɔ kɛ́ ma wɛ salǝka taa kɛ́ ɩsǝntɔ.
Ɩ́ sǝlǝmɩ Ɩsɔ na má, ɩlɛna má yasɩ ɩ tɔm tǝcɛɩcɛɩ na pá nyǝmɩ-ɩ teu, mpi pǝ tʋ má sɩ má la tɔɣɔlɛ.
Ɩ́ nyɩ mǝ tɔntɛ kɛ mpa pa ta kɛ Ɩsɔ sɛɛlaa tɔ pa kiŋ, na ɩ́ taa yele na alǝsɛkɛ kʋyɛɛŋ fiti-mɛɣɛ yem.
Paa kʋyaŋku ɩ́ yɔɣɔtǝɣɩ kʋpantʋ, na kawaaɣa nyǝntʋ ɩ́ lɩɩkǝna mǝ nɔɔsɩ taa. Ɩ́ nyɩ ɩsǝna pǝ mʋna ɩ́ cɔ tɔm tɔ na ɩ́ cɔɔkɩ paa wei.
Tá taapalʋ kʋpaŋ Tisikɩ ká heelina-mɛɣɛ ma tɔm tǝna tǝpaɩpaɩ. Ma na-ɩ tǝ lakǝna Tacaa tǝmlɛ na ɩ kɛ tǝmlɛ latʋ kʋpaŋ kɛ́.
Pǝ maɣamaɣa pǝ nyʋɣʋ tɔɔ kɛ́ ma kʋsa-ɩ sɩ ɩ́ polo ɩ́ na-mɛ na ɩ́ heeli-mɛɣɛ tá alaafǝya tɔm na pǝ́ hɛɛsɩ mǝ laŋa.
Tá taapalʋ kʋpampaŋ Honesim wei ɩ kɛ́ mǝ taa lɛlʋ tɔ ɩ́lɛ́ ɩ sɩɩna-ɩ. Ɩ ká kɛɛsɩ-mɛɣɛ tǝ tǝna nti tǝ lakɩ cǝnɛ tɔ.
Ma salǝka taa akpele Alisitaakɩ na Paanapasɩ kɔɣɔ pǝyaɣa Malǝkɩ sɩ pá sɛɛ-mɛ yoo. Pa tɛma-mɛɣɛ Malǝkɩ ɩnɩ ɩ tɔm heeluɣu, ɩlɛ ye ɩ tala mǝ tɛ ɩ́ tɔkɩ-ɩ teu.
Yesu wei pa yaa sɩ Yutusi tɔ ɩ sɛɛ-mɛ tɔtɔ. Yǝlaa tooso ɩnɛ ɩ tike ɩ lɩɩna Yuta nyǝ́ma mpa pa laɣasaa tɔ pa taa, na má na-wɛ tǝ lakǝna Ɩsɔ kawulaɣa tǝmlɛ, na pa paasaa kɛ́ na pá sɔɔsɩ-m apalʋtʋ.
Ɩpafǝlasɩ wei ɩ kɛ́ mǝ taa lɛlʋ tɔ ɩ sɛɛ-mɛ. Ɩ kɛ́ Yesu Kilisiti tǝmlɛ tʋ kɛ́ na ɩ sɛɛsa ɩsǝlɛ na Ɩsɔ sǝlǝmʋɣʋ kɛ mǝ tɔɔ kɛ́ teu sɩ ɩ́ sǝŋ tǝca na pʋlʋ ɩ́ taa ciɣiti-mɛ, na ɩ́ pɩɩ Ɩsɔ nyǝntʋ taa, na ɩ́ taŋaa tǝtɛɣɛtɛɣɛ sɩ ɩ́ la pǝ tǝna mpi Ɩsɔ caa tɔ.
Ma lǝsǝɣɩ ɩ nyɩɩlʋɣʋ, ye n na ɩsǝna ɩ kʋɣɩ ɩ tǝɣɩ mǝ na Layotisee na Hiyelapolisi nyǝ́ma mǝ tɔɔ tɔ pǝ fɛɩ kɛɛsʋɣʋ.
Tá lokotulo kʋpaŋ Luku na Temasɩ sɩ pá sɛɛ-mɛ.
Ɩ́ sɛɛ tá taapalaa mpa pa wɛ Layotisee tɔ, na ɩ́ sɛɛ Nɛmfa na Yesu sɛɛlaa kpekǝle nte tǝ kotiɣi ɩ tǝyaɣa kɛ Ɩsɔ sɛɛʋ tɔ.
Ye mɩɩ tɛma takǝlaɣa kanɛɣɛ kalʋɣʋ ɩlɛ ɩ́ tɛlǝsɩ Layotisee Yesu sɛɛlaa na pɛlɛ pá kala-kɛ tɔtɔ. Mɛ tɔtɔ mɩɩ mʋ Layotisee nyǝ́ma nyǝŋka na ɩ́ kala.
Ɩ́ heeli Aasipi sɩ ɩ́ paasǝna Tacaa tǝmlɛ nte pa tʋ-ɩ sɩ ɩ́ la tɔɣɔ teu.
Ma maɣamaɣa ma niŋ ŋmaatʋ ntɛ́ cǝnɛ. Pɔɔlɩ má ma sɛɛ-mɛ. Ɩ́ taa sɔɔ sɩ ma wɛ salǝka taa yoo. Ɩsɔ ɩ́ hʋ́lɩ́-mɛɣɛ pɛɛlɛɛ.
Taɣa Pɔɔlɩ na Silaasɩ na Timotee. Tá ŋmaakǝna takǝlaɣa kanɛɣɛ Tɛsalonikɩ Yesu sɛɛlaa kpekǝle nyǝ́ma mɛ mpa ɩ́ kɛ́ Tacaa Ɩsɔ na tá Sɔsɔ Yesu Kilisiti pa nyǝ́ma tɔ. Ɩsɔ na Yesu Kilisiti pá hʋ́lɩ́-mɛɣɛ pɛɛlɛɛ na pá ha-mɛɣɛ alaafǝya.
Tam tǝ sɛɛkɩ Ɩsɔ sɩ ɩ́ na tǝmlɛ kɛ mǝ tǝna mǝ tɔɔ, na tǝ́ sǝlǝmǝɣǝna-mɛɣɛ tam tɔtɔ.
Na tam ye tǝ sǝŋa Tacaa Ɩsɔ ɩsɛntaa tǝ tɔɔsǝɣɩ ɩsǝna ɩ́ lapa tǝma kɛ mǝ Ɩsɔ mpaaʋ taa tɔ, na ɩsǝna mǝ tǝma sɔɔlʋɣʋ sʋsa-mɛɣɛ lʋpʋ sɔsɔɔm taa tɔ, na ɩsǝna mǝ tɛɛlʋɣʋ kɛ Tacaa Yesu Kilisiti kiŋ ta pasa paa pǝcɔ tɔ.
Tá taapalaa mɛ, tǝ nyǝmá sɩ Ɩsɔ sɔɔla-mɛ na ɩ́ lǝsɩ-mɛ sɩ ɩ́ pǝsɩ ɩ nyǝ́ma.
Pǝ taɣa pʋlʋ tɔɔ, tǝ ta heeli-mɛɣɛ Laapaalɩ Kʋpaŋ na nɔɣɔ taa tɔm tike. Ama na toma na Feesuɣu Naŋŋtʋ toŋ taa kɛ́ tǝ heelina-mɛɣɛ-ɩ. Na tǝ tɛma tá taa kɛ́ teu sɩ tɔm tǝnɛ tǝ kɛ́ tampana nyǝntʋ. Mǝ maɣamaɣa ɩ́ nyǝmá ɩsǝna tǝ tɔma mǝ hɛkʋ sɩ pǝ́ sǝna-mɛ tɔ.
Ɩ́ tǝŋa tá na Tacaa tá ɩkpatɛ, na ɩ́ ná kʋnyɔntɔɣɔlɛ sɔsɔɔlɛ, paa na mpʋ ɩ́ mʋ Ɩsɔ Tɔm na laŋhʋlʋmlɛ sɔsɔɔlɛ nte Feesuɣu Naŋŋtʋ kɔŋna tɔ.
Halǝna mǝ yaasi hʋla Masetoni na Akayi Ɩsɔ sɛɛlaa tǝnaɣa ɩsǝna paa la na pá te tɔ.
Na pǝ taɣa Masetoni na Akayi pa tɛtʋnaa taa tike kɛ Tacaa tɔm nɩɩ mǝ tɔɔ. Ama paa timpi pǝ nɩɩwa ɩsǝna ɩ́ mʋ Ɩsɔ Tɔm tɔ na pá yɔɣɔtǝɣɩ pǝ tɔm. Halɩ pǝ fɛɩ sɩ tɩɩ nɔkɩ na tǝ́ tasa nɔɣɔlʋɣʋ mǝ tɔm heeluɣu.
Paa wei ɩ kɛɛsǝɣɩ ɩsǝna tɩɩ pola mǝ tɛ na ɩ́ mʋ-tʋ tɔ, na ɩsǝna ɩ́ lɔ tɩɩŋ tɔm na ɩ́ mǝlǝna Ɩsɔ tɔɔ sɩ ɩ́ lakɩ tampana Ɩsɔ weesuɣu tʋ tǝmlɛ,
na ɩ́ taŋ sɩ ɩ Pǝyaɣa Yesu wei ɩ ka feesa sǝtaa taa tɔ ɩ́ lɩɩna ɩsɔtaa na ɩ́ kɔɔ. Ɩ Pǝyaɣa ŋkɛ kaa yana-tʋɣʋ cele kɛ Ɩsɔ pááná taa.
Tá taapalaa mɛ, mǝ maɣamaɣa ɩ́ nyǝmá sɩ waatʋ wei tǝ kɔma mǝ kiŋ tɔ tǝ ta lɩɩ yem.
Ɩsɩɩ ɩ́ tɛma nyǝm tɔ pa tɛma-tʋɣʋ nyaŋ lapʋ na kʋtʋɣʋ kɛ Filipʋ kɛ́ na pǝ́cɔ́ tǝ́ takɩ mǝ tɛ Tɛsalonikɩ. Ama Ɩsɔ ha-tʋɣʋ apalʋtʋ sɩ tǝ́ heeli-mɛɣɛ ɩ Laapaalɩ Kʋpaŋ, paa kaɣatʋɣʋ tɔɔ ɩsǝna.
Pǝ tǝna mpi tǝ sɛɣɛsǝɣɩ yǝlaa sɩ pá la tɔ pǝntʋɣʋ fɛɩ pǝ taa yaa hʋwɛɛ asaɣɛɛ naalɩ, na tɩɩ pɛɛkǝɣɩ sɩ tǝ́ puɣusi nɔɣɔlʋ.
Ama tǝ yɔɣɔtǝɣɩ pǝ tǝnaɣa teitei kɛ́ ɩsɩɩ Ɩsɔ caakɩ tɔ, pǝ taɣa pʋlʋ tɔɔ, Ɩsɔ ɩnɩ ɩ sama-tʋ na ɩ́ cɛla-tʋɣʋ ɩ Laapaalɩ Kʋpaŋ sɩ tǝ́ heeli. Ɩlɛ pǝ taɣa yǝlaa laŋhɛɛlɛ kɛ tǝ́ pɛɛkǝɣɩ na tǝ́ lakɩ mpʋ. Ama Ɩsɔ wei ɩ wiiliɣi tá lotunaa taa na ɩ́ naa tá taa hʋwɛɛ tɔ ɩ laŋhɛɛlɛ kɛ tǝ pɛɛkǝɣɩ.
Mǝ maɣamaɣa ɩ́ nyǝmá teu sɩ tǝ ta ma-mɛɣɛ nɔɣɔ taa kɛ́ tiiliɣi paa pǝcɔ maɣamaɣa, na tǝ ta la liɣitee kɔtɔɩ kɛ tiili na tǝ́ puɣusi-mɛ. Na Ɩsɔ maɣamaɣa ná ná pǝ tǝnaɣa mpʋ.
Tǝ ta pɛɛkɩ yǝlaa ɩsantɛ, paa mǝ maɣamaɣa mǝ kiŋ yaa nɔɣɔlʋ ɩ kiŋ.
Pǝcɔ tǝ kɛʋ Kilisiti tillaa ɩsǝntɔ tɔ, ye tɩɩ nɔkaa tɩɩ ŋmakǝla-mɛ na ɩ́ lá ɩsǝna tǝ caa tɔ. Ama tǝ caɣa mǝ hɛkʋ na suulu na tǝ́ lakɩ-mɛ tǝpamm ɩsɩɩ asɔnʋɣʋ lakʋɣʋ kʋ pǝyaɣa tɔ.
Tǝ sɔɔla-mɛɣɛ katatǝlaɣa kɛ́, halǝna tǝ tɛm-mɛɣɛ Laapaalɩ Kʋpaŋ kɛ heeluɣu tɔ, ye paa tɔma sɩ tǝ́ lǝsɩ tá weesiŋ maɣamaɣa na tǝ́ tʋ-mɛ, tɩɩ lǝsaa. Pɔpɔtʋ fɛɩ, tá luuŋ sʋʋ-mɛɣɛ teu kɛ́.
Tá taapalaa, ntɔŋ ɩ́ tɔɔsa ɩsǝna tǝ lapa tǝma na tǝ́ konti haŋaɣa tɔ? Ɩsǝna tǝ lapa tǝmlɛ na ɩsǝlɛ kʋsɛɛmlɛ kɛ teu sɩ tǝ́ taa sʋkɩ mǝ taa nɔɣɔlʋɣʋ sǝɣǝla kɛ saa wei tɩɩ wɛ mǝ hɛkʋ na tǝ heeliɣi-mɛɣɛ Ɩsɔ Laapaalɩ Kʋpaŋ tɔ.
Ɩ́ pǝsǝɣɩ na ɩ́ lǝsɩ tá nyɩɩlʋɣʋ kɛ ɩsǝna tá tɔntɛ tewa Ɩsɔ sɛɛlaa mɛ mǝ kiŋ, na tǝ́ kɛɛsaa na tǝ́ tá liɣiti tiili tɔ, Ɩsɔ maɣamaɣa ná ná mpʋ tɔtɔ.
Pǝ́cɔ́ ɩ nyǝmá tɔtɔɣɔ ɩsǝna tǝ lapa paa mǝ taa wei ɩsɩɩ cɛcɛ lakʋɣʋ ɩ pǝyaɣa tɔ.
Tǝ lapa na ɩ́ tɔkɩ tɔnǝŋ kɛ teu na tǝ sɔɔsa-mɛɣɛ apalʋtʋ, na tǝ́ sɛɛsɩ-mɛ na ɩsǝlɛ sɩ ɩ́ tɔ na pǝ́ kɛɛsǝna teitei ɩsɩɩ Ɩsɔ caakɩ tɔ. Ɩsɔ ɩnɩ ɩ yaana-mɛ sɩ ɩ́ hiki mǝ paa tete kɛ ɩ kawulaɣa na ɩ teeli taa.
Tǝ sɛɛkɩ Ɩsɔ sɩ ɩ́ na tǝmlɛ kɛ tam tɔtɔ. Pǝ taɣa pʋlʋ tɔɔ, waatʋ wei tǝ heela-mɛɣɛ Ɩsɔ Tɔm tɔ ɩ́ tá mʋ-tɩ ɩsɩɩ yǝlaa nyǝntʋ. Ama ɩ́ nɩɩwa tɔ ɩ́ mʋwaɣa sɩ tǝ kɛ́ Ɩsɔ Tɔm, na tampana tǝ maɣamaɣa kɛ́. Ntɩ ɩnɩ tǝ lakǝna tǝmlɛ kɛ Ɩsɔ sɛɛlaa mɛ mǝ taanaa.
Tá taapalaa-mɛ, mpi pǝ lapa Kilisiti nyǝ́ma hɛkʋ kɛ Ɩsɔ sɛɛlaa kpeka wena a wɛ Yuta tɔ a taa tɔ, pǝ akpele lapǝna ntɛɣɛ mǝ kiŋ tɔtɔ. Naasʋɣʋ mpi Yuta nyǝ́ma naasa pɛlɛɣɛ tǝna tɔ pǝ taka kɛ́ mǝ ɩcatɛ nyǝ́ma ná naasa-mɛ tɔtɔ.
Yuta nyǝ́ma mpɛ pa kʋna Tacaa Yesu, na mpɛ ɩnɩ pa kʋna Ɩsɔ kʋyɔɣɔtʋtʋ tɛlǝsǝlaa. Kʋlʋmaa mpɛ ɩnɩ pa naasǝna-tʋ tɔtɔ. Pa fɛɩ Ɩsɔ kɛ́ teu, na pa kɛ́ yǝlaa tǝna kolontunaa.
Paa yeki sɩ tǝ sɛɣɛsɩ mpa pa ta kɛ Yuta nyǝ́ma tɔ na pǝ́ ya pɛlɛ pa nyɔɔŋ. Ɩsaɣatʋnaa mpa tuu lɔŋ paa lapa tɔ mpɛ pa tɔɔ kɛ́ pa tɔŋna lɛntǝnaa kɛ kaaʋ na pǝ́ kpaa huɣule. Ama pǝnɛntɛɣɛlɛ Ɩsɔ tɛma pa tɔm.
Tá taapalaa-mɛ, tuu ɩsɩɩ tǝ yeluɣu tǝmaɣa wɛɛ naalɛɣɛ mpʋ tɔ, tǝ nyɩɩla sɔsɔm sɩ tǝ́ na-mɛ, halǝna pɩɩ tɩɩ lakɩ-tʋɣʋ lɔŋ. Ama paa tɩɩ naa tǝmaɣa mpʋ tɔ tá laakalǝnaa wɛ tǝma kiŋ kɛ́.
Tǝ nyɩɩla teu sɩ tǝ́ mǝlɩ mǝ kiŋ, halǝna Pɔɔlɩ má, tɔm paɣalɛ kɛ ma tʋ mǝ tɛ pote pǝlɛ na Satanɩ tá tisi sɩ tǝ́ hiki mpaaʋ.
Mǝ tike tǝkoŋ kɛ́ tǝ tɛɛlǝɣɩ na tǝ́ hʋlǝsǝɣǝna laŋa, na mɛɣɛ tɩɩ mʋɣʋlǝna Tacaa Yesu kɔntɛ wule kɛ ɩ ɩsɛntaa sɩ tǝ yoowa yoou na tǝ́ lá akanaa.
Nn, mɛɣɛ tɩɩ yɔɔlǝna, na mɛɣɛ tɩɩ hʋlǝsǝna laŋa mɛɛ.
Tǝ tʋ mǝ tɛ pote pǝlɛ kɛ ḿpʋ́ɣʋ́ tam na pǝ́ kɔɔ pǝ́ nɩɩ-tʋ ɩlɛna tǝ́ hiki hʋwɛɛ sɩ taa caɣa Atɛɛnɩ kɛ tá tike,
na pǝ́ kaasɩ na tǝ́ tili tá taapalʋ Timotee wei tá na-ɩ tǝ lakɩ Ɩsɔ tǝmlɛ kɛ Kilisiti Laapaalɩ kʋpaŋ heeluɣu taa tɔ. Tǝ kʋsa-ɩ na tǝ́ tili-ɩ ḿpʋ́ɣʋ́ sɩ ɩ́ sɔɔsɩ-mɛɣɛ toma na apalʋtʋ kɛ mǝ Ɩsɔ mpaaʋ taa,
na pǝ́ taa kɔɔ na kʋnyɔntɔɣɔlɛ nte tǝ taa tǝ wɛ ɩsǝntɔ tɔ tǝ́ kɔɔ tǝ́ kǝlɩ mǝ taa nɔɣɔlʋ na ɩ́ lɔ tɔɔŋ. Mǝ maɣamaɣa ɩ́ nyǝmá mpʋ, sɩ kʋnyɔntɔɣɔlɛnaa mpɛ pa kɛ́ mpi mpi Ɩsɔ ka tɔma sɩ pɩɩ maɣana-tʋ tɔ pǝ taa lɛmpǝnaa kɛ́.
Halǝna pǝ maɣamaɣa kɛ tǝ heela-mɛɣɛ waatʋ wei tá na-mɛ tǝ wɛɛ tɔ, sɩ paa tʋ-tʋɣʋ kʋnyɔŋ. Mpʋ ɩnɩ pǝ maɣamaɣa kɛ ɩ́ naa pǝ kɔma ɩsǝntɔ.
Pǝ tɔɔ kɛ́ tǝ tʋɣʋ mǝ tɛ pote pǝlɛ kɛ ḿpʋ́ɣʋ́ tam na pǝ́ nɩɩ-tʋ tɔ, ma kʋsa Timotee sɩ ɩ́ polo na ɩ́ na ɩsǝna mǝ Ɩsɔ mpaa tǝŋʋɣʋ yaasi wɛɛ tɔ. Ma nyaŋ sɩ pǝ́ taa kɔɔ sɩ Ɩlɔɣɔʋ maɣasa-mɛ na tá tǝmlɛ saalɩ yem kɛ́ mǝ kiŋ.
Ama Timotee kɔmna mǝ tɛ ɩsǝntɔ tɔ ɩ kɛɛsa-tʋɣʋ ɩsǝna ɩ́ sǝŋa Ɩsɔ mpaaʋ taa kɛ́ teu na ɩ́ tɔka tǝma sɔɔlʋɣʋ tɔm tɔ. Na ɩ heela-tʋ sɩ ɩ́ tɔɔsǝɣɩ tá tɔm kɛ tam na laŋhʋlʋmlɛ. Halǝna ɩ́ nyɩɩlǝɣɩ sɩ ɩ́ na-tʋɣʋ teitei ɩsɩɩ tá nyɩɩlǝɣɩ sɩ tǝ́ na-mɛ tɔ.
Tá taapalaa mɛ, waatʋ wei tǝ nɩɩ mǝ tɔm tɔ pǝ hɛɛsa tá laŋa kɛ teu kɛ sɔsɔm kɛ́ tá wahalanaa na ta kʋnyɔntɔɣɔlɛnaa panɛ pa tǝna pa taa kɛ́. Ɩsɔ mpaaʋ ŋku ɩ́ tɔka teu tɔ ŋkʋ kʋ hɛɛsǝna tá laŋa kɛ mpʋ.
Na ɩ́ sǝŋʋɣʋ tǝca kɛ Tacaa tɔm taa tɔ tǝ feesaa kɛ́ tǝfʋʋ.
Sɛɛtʋ ntiɣi tɩɩ sɛɛ Ɩsɔ na pǝ́ tala ɩsɩɩ laŋhʋlʋmlɛ nte tǝ hika mǝ́ kiŋ kɛ ɩ ɩsɛntaa tɔ?
Ta ɩsǝlɛ sɛɛna Ɩsɔ sǝlǝmʋɣʋ kɛ tam sɩ ɩ́ yele na tá na-mɛ tǝ́ ná tǝma na tá ɩsǝpee na tǝ́ tɛɛsɩ-mɛɣɛ Ɩsɔ mpaaʋ tɔm kɛ hʋ́lʋ́ɣʋ́.
Tacaa Ɩsɔ maɣamaɣa na tá Sɔsɔ Yesu pá la na tǝ́ hiki mpaaʋ na tǝ́ polo na tǝ́ na-mɛ.
Tá Sɔsɔ ɩ́ la na mǝ sɔɔlʋɣʋ sɔɔsǝɣɩ tam kɛ́ tǝma kiŋ na yǝlaa tǝna kiŋ, halǝna kʋ tala ɩsɩɩ tá maɣamaɣa tǝ sɔɔlʋɣʋ-mɛ tɔ.
Ye tá Sɔsɔ ɩnɩ ɩ lapa mpʋ, mɛ ɩ́ ká hiki toma kɛ hatuu mǝ hʋwɛɛ taa na ɩ́ pǝsɩ Ɩsɔ nyǝ́ma, na ɩ́ te tǝkpataa kɛ́ Tacaa Ɩsɔ ɩsɛntaa kɛ́ kʋyaŋku tá Sɔsɔ Yesu na ɩ nyǝ́ma paa kɔɔ tɔ.
Pǝ tǝnaɣa mpʋ ɩlɛ tá taapalaa mɛ ɩ́ ná tá kiŋ kɛ ɩsǝna pǝ wɛɛ sɩ ɩ́ ká tɔ na pǝ́ maɣa Ɩsɔ tɔ, halɩ ɩ́ tɔŋna ḿpʋ́ɣʋ́ lapʋ mɛɛ. Ama nti nɔɔnɔɔ ma wiikina-mɛ tɔɣɔlɛ sɩ, haɩ, Tacaa Yesu tɔɔ ɩ́ sɔɔsɩ lʋpʋ kɛ pǝ taa.
Anɩ ɩ́ nyǝmá Tacaa Yesu kʋsɛɣɛsǝtʋ nti tǝ sɛɣɛsa-mɛ sɩ ɩ́ tǝŋ tɔ.
Mpi Ɩsɔ caakɩ tɔɣɔlɛ sɩ ɩ́ pǝsɩ ɩ nyǝ́ma na ɩ́ yele asilima kʋlapʋtʋ tǝkpataa.
Paa mǝ taa wei ɩ́ nyɩ ɩsǝna ɩ ká kpaɣa alʋ na pǝ́ wɛ tǝnaŋŋ na pǝ́ wɛna nyʋɣʋ tɔ.
Pǝ́ taa wɛɛ kɔtɔɩnaa tike tɔm ɩsɩɩ yǝlaa mpa pa ta nyɩ Ɩsɔ tɔ pɛlɛ pa lakʋɣʋ tɔ.
Nɔɣɔlʋ ɩ́ taa pǝntǝna ɩ tɔɣɔntǝlɛ kɛ tɔm tǝnɛ tǝ taa na ɩ́ taa wakǝlɩ-ɩ pʋlʋ. Tǝ tɛma-mɛɣɛ tɔm tǝnɛɣɛ heeluɣu na tǝ kpaala-mɛɣɛ teu sɩ Tacaa ká tʋ salǝka kɛ mpa pa lakɩ ɩsaɣatʋ ntǝnaa tɔ.
Ɩsɔ tá yaa-tʋɣʋ ɩ mpaaʋ taa sɩ tǝ́ lakɩ asilima kʋlapʋtʋ, ama sɩ tǝ́ la tá tɩ tǝnaŋŋ kɛ́.
Pǝ tɔɔ kɛ́ ye wei ɩ kpaɣa tɔm tǝnɛ na ɩ́ lɔɣɔna lumaɣa waalɩ, pǝ taɣa yʋlʋ kʋheelitu kɛ pʋntʋ lɔwa. Ama Ɩsɔ wei ɩ ha-tʋɣʋ ɩ Feesuɣu Naŋŋtʋ tɔ ɩ nyǝntʋ kɛ ɩ lɔwa.
Ye mǝ taa mǝ tike tǝma sɔɔlʋɣʋ tɔm ɩlɛ, paa ŋmaa-mɛ na pá sɔɔsɩ-mɛɣɛ nti tɔtɔ? Ɩsɔ maɣamaɣa tɔŋna-mɛɣɛ pǝ tǝnaɣa ḿpʋ́ɣʋ́ sɛɣɛsʋɣʋ ɩlɛ.
Halɩ ntɩ ɩnɩ tǝ maɣamaɣa kɛ ɩ́ tɔŋna mǝ taapalaa mpa pa tǝna pa wɛ Masetoni tǝna taa tɔɣɔ lapʋ. Ama tá taapalaa mɛ, tǝ tasǝɣɩ-mɛɣɛ wiinaʋ sɩ ɩ́ sɔɔsɩ lʋpʋ kɛ pǝ taa.
Paa mǝ taa wei ɩ́ lʋ sɩ ɩ́ na ɩ tɔɣɔntǝlɛ pá wɛɛna tǝma na leleŋ, na paa wei ɩ́ paasǝna ɩ nyǝntɛ na ɩ́ hiki ɩ maɣamaɣa kɛ mpi ɩ ká suu ɩ nɔɣɔ tɔ. Ntɩ ɩnǝɣɩ tɩɩ tɛma-mɛɣɛ heeluɣu.
Mpʋ ɩnɩ pɩɩ yelina na ma ta nyɩ ɩsɔnaa tʋna-mɛ, na ɩ́ kaa caɣa na ɩ́ tɛɛlɩ nɔɣɔlʋɣʋ pʋlʋ taa.
Ta taapalaa tǝ caa sɩ ɩ́ cɛkǝna mpa pa sǝpa tɔ pa tɔm na ɩ́ taa wɛɛ piti taa ɩsɩɩ mpa pa fɛɩna tɛɛlʋɣʋ kɛ Ɩsɔ kiŋ tɔ.
Ɩsɩɩ tǝ tɛma tá taa sɩ Yesu sǝpa na ɩ́ taɣanɩ fem tɔ, mpʋ tɔtɔɣɔ tǝ tɛma tá taa tɔtɔ sɩ Ɩsɔ ká kpɛnna Yesu na mpa pa sǝpa Yesu mpaaʋ taa tɔ na ɩ́ mǝŋna.
Tacaa kʋheelitu maɣamaɣa kɛ tǝ caa-mɛɣɛ sɔɔsʋɣʋ kɛ cǝnɛ, sɩ tá mpa tɩɩ wɛɛna tá ɩsɛ kɛ Tacaa kʋyakʋ kʋkɔmʋɣʋ wule tɔ tǝ kaa tɛɛ nɔɣɔ kɛ mpa pa tɛma sǝpʋ tɔ.
Pǝ kɔŋ pǝ́ kɛɛsɩ na pǝ́ holi na pá nɩɩ ɩsɔtaa tillu sɔsɔ taŋ na Ɩsɔ akantǝlɛ, ɩlɛna Tacaa maɣamaɣa lɩɩna ɩsɔtaa na ɩ́ tiiki. Mpa pa sǝpa Kilisiti mpaaʋ taa tɔ pɛlɛ paa fe kancaalaɣa.
Pǝ waalɩ kɛ́ pɩɩ kɛlɩ ɩsɛ nyǝ́ma tá, na tá na-wɛ tǝ́ kpɛntɩ na tǝ́ sʋʋ ŋmʋntʋ tɛɛ na tǝ́ suli Tacaa kɛ ɩsɔtaa. Na tá na-ɩ tɩɩ caɣa tam.
Ɩ́ hɛɛsǝɣɩ tǝma laŋa na tɔm tǝnɛ.
Tá taapalaa, pǝ fɛɩ ɩsɩɩ paa nɔkɩ-mɛɣɛ takǝlaɣa ŋmaaʋ na pa kɛɛsɩ-mɛɣɛ waatʋ yaa wɛɛ nna a taa mpʋ ɩnɩ pɩɩ la tɔ pǝ tɔm.
Ɩsɩɩ mǝ maɣamaɣa ɩ́ tɛma nyǝm kɛ teu tɔ, Tacaa kʋyakʋ ká la kɛ́ ɩsɩɩ ŋmɩɩlʋ kɛɛsʋɣʋʋ na ɩ́ kɔɔ ahoo tɔ.
Waatʋ wei yǝlaa ká kɔɔ na pá tɔŋ sɩ: Nhnn, pǝnɛntɛɣɛlɛ antulinya caɣa ɩ tete, na pǝnɛntɛɣɛlɛ tǝ hɛɛsaa tɔ. Waatʋ ɩnǝɣɩ pɩɩ tii pa tɔɔ tǝkpili kɛ tɔm kʋlʋm tɔɔ, na pǝ́ la-wɛɣɛ sakasaka pa kaa fiti. Pɩɩ la kɛ́ ɩsɩɩ lʋlʋɣʋ wʋsasɩ takʋɣʋ ahonto tɔ.
Ama tá taapalaa, kaɣana ɩ́ tá kɛ́ sǝkpɛtʋɣʋ tɛɛ nyǝ́ma, na pǝ fɛɩ sɩ kʋyakʋ kʋnɛ kʋ tuti-mɛɣɛ kʋtutu ɩsɩɩ ŋmɩɩlʋ tutuɣuu tɔ.
Nɔɔnɔɔ taa ɩsǝntɔ pǝ nyaala mǝ tɔɔ kɛ́ na ɩ́ pǝsa ilim taa nyǝ́ma kɛ́. Tǝ ta kɛ mpa pa wɛ ahoo taa na sǝkpɛtʋɣʋ tɛɛ tɔ.
Mpʋ tɔ tǝ́ taa paasǝna tom ɩsɩɩ lɛlaa lakʋɣʋ tɔ. Ama tǝ́ caɣana tá ɩsɛ na tǝ́ feŋ na tǝ́ lakɩ pǝ tǝna na laakalɩ.
Ahoo kɛ toolaa tooki, na ahoo kɛ sʋlʋm kʋɣɩ pǝ nyɔɔlaa.
Ama tá mpa pǝ nyaala tá tɔɔ na tǝ́ pǝsɩ ilim taa nyǝ́ma tɔ tɩɩ lakɩ pǝ tǝna na laakalɩ kɛ́. Tǝ́ yele na tá Ɩsɔ taa tɛmnaʋ na tá tǝma sɔɔlʋɣʋ pǝsɩ-tʋ ɩsɩɩ nyǝɣǝlʋɣʋ toko. Tǝ́ caɣana naani sɩ pɩɩ ya-tʋ, na pǝlɛ pɩɩ wɛɛ ɩsɩɩ tǝ paŋʋɣʋ yoou kahuka tɔ.
Tǝ ta kɛ mpa Ɩsɔ sɩɩwa sɩ cele pɩɩ fɛlɩ nyaŋ tɔ se. Ama sɩ pǝ́ ya tá nyɔɔŋ kɛ Tacaa Yesu Kilisiti tɔɔ kɛ́.
Kilisiti ɩnɩ ɩ sǝpa tá tɔɔ kɛ́ sɩ ye pǝ tala ɩ kɔntɛ wule na ɩ́ maɣana tá na tá ɩsɛ, yaa paa tǝ tɛma sǝpʋ, tá na-ɩ tǝ́ kpɛntɩ na tǝ kaa tǝcaɣalɛ kɛ tam tɔɔ.
Pǝ tɔɔ ɩlɛ ɩ́ sɔɔsǝɣɩ tǝmaɣa apalʋtʋ, na ɩ́ tuliɣi tǝmaɣa teitei ɩsɩɩ ɩ́ tɔŋna lapʋ tɔ.
Tá taapalaa, tǝ heeliɣi-mɛ sɩ ɩ́ tʋna mpa pa lakɩ tǝmlɛ kɛ mǝ hɛkʋ tɔ, mpa Tacaa kpawa sɩ pá tiikiɣi-mɛ na pá sɛɣɛsɩ-mɛ tɔ.
Mǝ luuŋ ɩ́ la-wɛ, na ɩ́ sɔɔlɩ-wɛɣɛ teu kɛ tǝmlɛ nte pa tɔŋna lapʋ tɔ tǝ tɔɔ. Ɩ́ wɛɛna tǝma na leleŋ.
Tá taapalaa, haɩ, ɩ́ kalǝna mpa paa caa pʋlʋ lapʋ tɔ. Ɩ́ la na mpa pa kǝla fɛɛlɛ tɔ pa fɛɛlɛ ya, ɩ́ teŋ acamaa, ɩ́ hʋ́lǝ́ɣɩ́ yǝlaa tǝnaɣa suulu.
Ɩ́ la laakalɩ na mǝ taa nɔɣɔlʋ ɩ́ taa lɛɛtɩ lɛlʋ kɛ ɩsaɣatʋ. Ama ɩ́ lʋ sɩ ɩ́ lakɩ tǝmaɣa kʋpantʋ kɛ tam, paa mǝ maɣamaɣa mǝ tǝma, paa kpaɩ nyǝ́ma.
Mǝ laŋa ɩ́ hʋlʋmɩ tam.
Ɩ́ sǝlǝmǝɣɩ Ɩsɔ kɛ́ tam, ɩ́ taa yele.
Ɩ́ sɛɛ Ɩsɔ sɩ ɩ́ na tǝmlɛ kɛ paa mpi pǝ taa. Ɩsǝna Ɩsɔ caa sɩ ye ɩ́ tǝŋǝɣɩ Yesu Kilisiti ɩ́ lakɩ tɔɣɔlɛ.
Ɩ́ taa kaɣatɩ Feesuɣu Naŋŋtʋ, ɩ́ yele-ɩ na ɩ́ la ɩ tǝmlɛ.
Ɩ́ taa nyǝnɩ Ɩsɔ kʋheelitu kpaalʋɣʋ kɛ yem.
Ɩ́ wɛsɩ paa mpi pǝ taa kɛ́ teu na ɩ́ ná nti nti tǝ wɛ teu tɔ na ɩ́ tɔkɩ tǝlɛ.
Na ɩ́ lɔ nti tǝ fɛɩ teu tɔ paa tǝ kɛ́ nti.
Ɩsɔ wei ɩ lakɩ na tǝ́ nɩɩkɩ leleŋ tɔ ɩ́ yele na ɩ́ pǝsɩ ɩ nyǝ́ma tǝkpataa. Ɩsɔ ɩnɩ ɩ́ paasǝna mǝ lǝmaɣasɛɛ na mǝ tɔnǝŋ, na mǝ wɛɛtʋ ntɩ tǝ tǝna tǝ́ wɛɛ tǝnaŋŋ kɛ́ Tacaa Yesu Kilisiti kɔntɛ wule.
Wei ɩ yaa-mɛ tɔ ɩ kɛ́ kʋpaŋ. Pǝ tɔɔ kɛ́ ɩ kaa yele-mɛɣɛ taɣanʋɣʋ kɛ mpʋ.
Tá taapalaa ɩ́ sǝlǝmǝna-tʋɣʋ Ɩsɔ tɔtɔ.
Ɩ́ sɛɛ tá taapalaa tǝnaɣa teu na ɩ́ lɛlɩ.
Haɩ, ma wiikina-mɛɣɛ, Tacaa tɔɔ sɩ ɩ́ kala takǝlaɣa kanɛ na yǝlaa tǝna nɩɩ.
Tacaa Yesu Kilisiti ɩ́ la-mɛɣɛ pɛɛlɛɛ.
Taɣa Pɔɔlɩ na Silaasɩ na Timotee. Tá ŋmaakǝna takǝlaɣa kanɛɣɛ Tɛsalonikɩ Yesu sɛɛlaa kpekǝle nyǝ́ma mɛ mpa ɩ́ kɛ́ Tacaa Ɩsɔ na tá Sɔsɔ Yesu Kilisiti pa nyǝ́ma tɔ.
Tacaa Ɩsɔ na tá Sɔsɔ Yesu Kilisiti pá hʋ́lɩ́-mɛɣɛ pɛɛlɛɛ na pá ha-mɛɣɛ alaafǝya.
Tá taapalaa, pǝ wɛɛ sɩ tam tǝ sɛɛkɩ Ɩsɔ kɛ́ ɩ́ na tǝmlɛ kɛ mǝ tɔɔ, na pǝ tɩɩ mʋna mpʋ. Pǝ taɣa pʋlʋ tɔɔ, ɩ́ tɔŋna toŋ nyɔɔʋ kɛ mǝ Ɩsɔ mpaaʋ tǝŋʋɣʋ taa kɛ́ tam kɛ́, na mǝ tǝma sɔɔlʋɣʋ ná tɔŋna sɔɔsʋɣʋ kɛ teu tɔtɔ.
Pǝ tɔɔ kɛ́ tǝ yɔɔlǝɣǝna-mɛɣɛ Ɩsɔ sɛɛlaa lɛlaa taa kɛ́ ɩsǝna mpi ɩ́ pǝsaa na ɩ́ kantǝlɩ na ɩ́ tɔkɩ Ɩsɔ mpaaʋ kɛ kʋnyɔntɔɣɔlɛ na wahalanaa mpa pa tʋɣɩ-mɛ tɔ pa taa tɔ.
Na pǝ tǝnaɣa mpʋ pǝ hʋ́lǝ́ɣɩ́ ɩsǝna Ɩsɔ tǝŋǝɣɩ siɣisuɣu kɛ ɩ hʋʋlɛ taa tɔɣɔ. Pǝ taɣa pʋlʋ tɔɔ, mpʋ ɩnɩ pɩɩ yele na ɩ́ mʋna Ɩsɔ kawulaɣa ŋka ka tɔɔ ɩ́ naa wahalanaa mpɛ tɔ ka hikuɣu.
Ɩsɔ ká tǝŋ tampana na ɩ́ lɛɛtɩ mpa pa tʋɣɩ-mɛɣɛ wahala tɔɣɔ wahala.
Na ɩ́ ha tá na mpa mɛ ɩ́ tɔkɩ kʋnyɔŋ tɔɣɔ hɛɛsʋɣʋ. Ɩ ká la ḿpʋ́ɣʋ́ wʋlɛ nte Tacaa Yesu ká lɩɩna ɩsɔtaa na ɩsɔtaa tillaa toŋ nyǝ́ma
na kɔkɔ ŋka ka mʋɣɩ kemkem tɔ, sɩ ɩ tʋɣɩ salǝka kɛ mpa pa ta nyɩ Ɩsɔ na mpa pa kisa Tacaa Yesu Laapaalɩ Kʋpaŋ kɛ mʋɣʋ tɔ.
Salǝka wei ɩ ká tʋ-wɛ tɔɣɔlɛ wakǝlʋɣʋ mpi ɩ ka wakǝlɩ-wɛ tǝnaŋnaŋ kɛ tam tɔɔ, na paa hatǝlǝna Tacaa na ɩ toma nna a tewa sɔsɔm tɔ.
Pɩɩ la ḿpʋ́ɣʋ́ wʋlɛ nte ɩnɩ ɩ ka kɔɔ sɩ ɩ nyǝ́ma ɩ́ tʋ-ɩ teeli na mpa pɛlɛ paa mʋ ɩ tɔm tɔ pá samɩ-ɩ tɔ. Na mǝ maɣamaɣa ɩ́ ká wɛɛ pǝ taa. Mpi tɔ, ɩ́ mʋ tɔm nti tǝ heela-mɛ tɔ se.
Pǝ tɔɔ kɛ́ tǝ sǝlǝmǝɣǝna-mɛɣɛ tam sɩ tá Ɩsɔ ɩ́ la na ɩ́ mʋna weesuɣu ŋku kʋ tɔɔ ɩ yaa-mɛ tɔ kʋ hikuɣu. Tǝ kooliɣi kɛ́ sɩ ɩ́ hʋ́lɩ́ ɩ toma na ɩ́ la na kʋpantʋ nti ɩɩ hʋʋkɩ mǝ taanaa tɔ ɩ́ pǝsɩ na ɩ́ la-tɩ, na mǝ Ɩsɔ sɛɛʋ tǝma te teu.
Waatʋ ɩnǝɣɩ ɩ́ ká la na Tacaa Yesu hǝtɛ hiki teeli, ɩlɛna ɩ́ la na mɩɩ hiki teeli tɔtɔɣɔ tá Ɩsɔ na Tacaa Yesu Kilisiti pa pɛɛlɛɛ tɔɔ.
Tá taapalaa, ye Tacaa Yesu Kilisiti kɔntɛ na tá kotuɣu kɛ ɩ kiŋ tɔm ɩlɛ,
ɩ́ taa yele na pǝ́ liɣiti-mɛɣɛ mpʋ tǝhɛɛ na pǝ́ cɛ mǝ laŋa sɩ Tacaa kʋyakʋ tɛma tatɛ. Ntanyɩ cele nyǝntʋ nalʋ nɔɣɔlʋ ɩ yɔɣɔtǝna mpʋ, yaa nɔɣɔlʋ lapǝna waasʋ kɛ kʋlapʋ kɛ mpʋ, yaa ntanyɩ nɔɣɔlʋ ná loolina sɩ tá takǝlaɣa nakǝlɩ ka taa kɛ́ pa ŋmaa mpʋ.
Na paa pa tɩɩ heela-mɛ sɩ nti te, ɩ́ taa nɩɩ. Pǝ taɣa pʋlʋ, yǝlaa ká kʋlɩ na pá tɛɛsɩ Ɩsɔ kɛ́ kisuɣu tǝsaɣasaɣa. Na Ɩsaɣatʋ Yʋlʋ wei ɩnɩ paa wakǝlɩ tǝnaŋnaŋ tɔ ɩ ká lɩɩ na pǝ́cɔ́ wʋlɛ ńtɛ́ tǝ́ kɔɔ.
Pǝ tǝna mpi yǝlaa sɛɛkɩ na pá nyǝnǝɣɩ sɩ Ɩsɔ nyǝm tɔ ɩ ká kisi-wɩ tǝkpatakpata. Ɩ ká kʋlɩ pǝ tǝnaɣa mpʋ pǝ tɔɔ, halɩ ɩ ká sʋʋ na ɩ́ caɣa Ɩsɔ tǝsɛɛlɛ sɔsɔɔlɛ taa maɣamaɣa na ɩ́ tɔ sɩ ɩnǝɣǝlɛ Ɩsɔ.
Ɩ́ tá tɔɔsɩ sɩ maa tɛma-mɛɣɛ pǝ tɔm kɛ heeluɣu kɛ waatʋ wei maa wɛ mǝ kiŋ tɔ?
Ɩ́ nyǝmá mpi pǝ tɔɔ mpɩ ɩnɩ pɩɩ hikiɣi mpaa sɩ pǝ́ la nɔɔnɔɔ tɔ. Pǝ wɛɛ kɛ́ sɩ pɩɩ tala pǝ waatʋ kɛ́ na pǝ́cɔ́ Ɩsaɣatʋ Yʋlʋ ɩnɩ ɩ́ lɩɩ.
Ɩsaɣatʋ ntɩ tǝ toma tɔŋna kookalɩ kɛ́ lapʋ kɛ mukaɣa tɛɛ. Ama wei ɩnɩ ɩ sǝŋsǝɣɩ-tɩ tɔ, ɩ́ kɔma na ɩ́ tɛɛ kɛ tɩɩ la.
Saa ɩnǝɣɩ Ɩsaɣatʋ Yʋlʋ ɩnɩ ɩ́lɛ́ ɩ ka lɩɩ. Tacaa Yesu ká woso-i heelim kɛ kʋwosu kɛ́ na ɩ́ sɩ, na Yesu ɩnɩ ɩ kɔntɛ teeli ká lana na ɩ́ saalɩ yem tǝkpataa.
Satanɩ toŋ kɛ ɩsaɣatʋ Yʋlʋ ɩnɩ ɩ ká kɔna na ɩ́ lá piti tǝma na kɔkɔlɔ nyǝmnaa na sɔɣɔntʋ tǝmanaa, kʋpuɣusumnaa mpɩ pǝ tǝna.
Ɩ ká la ɩsaɣatʋ kɛ mpaa mpaa na ɩ́ puɣusina mpa pa kɛ́ kʋlepaa tɔ. Mpɛ ɩnɩ paa le. Mpi tɔ pa kisaa pa ta sɔɔlɩ tampana nna a ká waasɩ-wɛ tɔɣɔ tǝŋʋɣʋ tɔ pǝ tɔɔ.
Pǝ tɔɔ kɛ́ Ɩsɔ lakɩ sɩ tolusuɣu tǝma sɔsɔɔna naalɩ á tɛɛna-wɛɣɛ kpakpaa na pá tǝŋǝɣɩ pɔpɔtʋ.
Ḿpʋ́ɣʋ́ pɩɩ la na pá tʋ pa tǝna mpa ɩsaɣatʋ lapa leleŋ na pá kisi tampana tǝŋʋɣʋ tɔɣɔ salǝka.
Pǝ wɛɛ kɛ́ sɩ tǝ́ sɛɛkɩ Ɩsɔ kɛ́ ɩ́ na tǝmlɛ kɛ tá taapalaa mɛ mǝ tɔɔ kɛ́ tam, mɛ mpa Tacaa sɔɔlaa tɔ. Pǝ taɣa pʋlʋ tɔɔ, Ɩsɔ lǝsa-mɛɣɛ sɩ Feesuɣu Naŋŋtʋ wei ɩ yeki na ɩ́ pǝsǝɣɩ Ɩsɔ yǝlaa tɔ ɩ tɔɔ na mǝ tampana mʋɣʋ tɔɔ pǝ́ caalǝna-mɛ mǝ nyɔɔŋ kɛ yapʋ.
Laapaalɩ Kʋpaŋ wei tǝ heela-mɛ tɔ ɩ nɩɩʋ taa kɛ́ Ɩsɔ yaa-mɛ sɩ ɩ́ hiki mǝ paa tete kɛ Tacaa Yesu Kilisiti teeli taa.
Ye mpʋ ɩlɛ tá taapalaa, ɩ́ sǝŋ tǝca na ɩ́ tɔkɩ sɛɣɛsǝŋ wei tǝ sɛɣɛsa-mɛ tɔ, paa wei tǝ yɔɣɔtǝna tá nɔɔsɩ tɔ, paa takǝlasɩ taa nyǝŋ.
Tɔʋ, tá Sɔsɔ Yesu Kilisiti maɣamaɣa, na Tacaa Ɩsɔ wei ɩ sɔɔla-tʋ na ɩ́ hʋlǝɣɩ-tʋɣʋ pɛɛlɛɛ na ɩ́ hɛɛsɩ tá laŋa kɛ tam tɔɔ na ɩ́ tʋ-tʋɣʋ tɛɛlʋɣʋ kʋpaŋkʋ tɔ,
pa naalɛɣɛ mpʋ pá sɔɔsɩ-mɛɣɛ toŋ na pá sǝna-mɛ na ɩ́ pǝsɩ na ɩ́ lakɩ na ɩ́ yɔɣɔtǝɣɩ kʋpantʋ tike.
Tá taapalaa, nti tǝ kaasaa tɔɣɔlɛ sɩ, ɩ́ sǝlǝmǝna-tʋɣʋ Ɩsɔ na Tacaa Tɔm ya lɔŋ na tǝ́ hiki teeli ɩsɩɩ pǝ lapʋ mǝ kiŋ tɔ.
Ɩ́ sǝlǝmǝna-tʋ tɔtɔ na pǝ́ lǝsɩ-tʋɣʋ yǝlaa asaɣaa mpa pa ta kɛɛsɩ tɔ pa niŋ taa. Pǝ taɣa pʋlʋ, yǝlaa wɛɛ mpa paa caa pá mʋ Ɩsɔ mpaaʋ tɔm tɔ.
Paa na mpʋ tɔ Tacaa kɛ́ yʋlʋpaŋ. Ɩ ká yele na ɩ́ nyɔɔ toŋ na ɩ́ kenti mǝ tɔɔ na Ɩsaɣaʋ kaa hiki-mɛ.
Tacaa lapa na tǝ́ wɛna naani kɛ́ mǝ tɔɔ tǝkpataa sɩ ɩ́ ká tǝŋǝɣɩ tam ɩ kaa yele tɔmnaa mpa tǝ sɛɣɛsa-mɛ tɔ.
Tacaa ɩ́ kpaɣa mǝ lǝsasɩ na ɩ́ tʋ́ Ɩsɔ tɔɔ na ɩ́ sɔɔlɩ-ɩ, na ɩ́ yele na Kilisiti tʋ-mɛɣɛ suulu kɛ teu tɔtɔ.
Tá taapalaa, Tacaa Yesu Kilisiti tɔɔ tǝ heeliɣi-mɛ sɩ ɩ́ hatǝlǝna mǝ taa mpa paa caa pʋlʋ lapʋ na paa tǝŋǝɣɩ sɛɣɛsʋɣʋ ŋku tá tɛlǝsa-mɛ tɔ.
Mǝ maɣamaɣa ɩ́ nyǝmá ɩsǝna ɩ́ ká la na ɩ́ tǝŋ tá ɩkpatɛ tɔ, pǝ taɣa pʋlʋ, waatʋ wei tɩɩ wɛ mǝ hɛkʋ tɔ tǝ ta kɛ yǝlaa mpa paa caa pʋlʋ lapʋ tɔ.
Tǝ ta caɣa sɩ nɔɣɔlʋ ɩ́ calɩ-tʋɣʋ faalaa. Ama tǝ lapa tǝma kɛ́ na tǝ́ konti haŋaɣa. Tǝ lapa tǝma na ɩsǝlɛ kʋsɛɛmlɛ kɛ teu sɩ tǝ́ taa sʋkɩ mǝ taa nɔɣɔlʋɣʋ sǝɣǝla.
Tɩɩ wɛna mpaaʋ sɩ tǝ́ tɔɣɔ mǝ kʋtɔɣɔʋ kɛ faalaa. Ama tǝ kisa ḿpʋ́ɣʋ́ sɩ ɩ́ nana-tʋ na ɩ́ tǝŋ tá ɩkpatɛ.
Halǝna waatʋ wei tɩɩ wɛ mǝ hɛkʋ tɔ tǝ heela-mɛ tǝkelekele sɩ: Ye wei ɩɩ caa pʋlʋpʋ lapʋ pʋntʋ ɩ́ taa tɔɣɔ.
Pǝ taɣa pʋlʋ tɔɔ, tǝ nɩɩwa sɩ lɛlaa wɛ mǝ hɛkʋ taa mpa paa caa pʋlʋ lapʋ tɔ, ye pǝ taɣa tɔm faʋ tike.
Tacaa Yesu Kilisiti tɔɔ tǝ heeliɣi yǝlaa ɩsɩɩ mpʋ sɩ paa wei ɩ ɩsǝlɛ ɩ́ sɛɛna tǝmlɛ lapʋ, na ɩ́ hiki ɩ maɣamaɣa kɛ mpi ɩ ka suu ɩ nɔɣɔ tɔ.
Tá taapalaa, ye mɛ ɩlɛ kʋpantʋ lapʋ ɩ́ taa la-mɛɣɛ felentu.
Ye nɔɣɔlʋ wɛɛ na ɩɩ saŋ nti tǝ ŋmaa takǝlaɣa kanɛ ka taa cǝnɛ tɔɣɔ tǝŋʋɣʋ, ɩ́ nyɩ pʋntʋ tɔɔ na ɩ́ faɣana-ɩ tǝkpataa, na fɛɛlɛ kpa-ɩ.
Ɩlɛ ɩ́ taa nyǝnɩ-ɩ ɩsɩɩ kolontu. Ama ɩ́ lana-ɩ ɩsɩɩ yʋlʋ ɩ́ caa ɩ taɣanɩ ɩ taapalʋ ɩ lakɩ tɔ.
Tacaa wei ɩ kɛ́ alaafǝya halʋ tɔ ɩ́ ha-mɛɣɛ alaafǝya kɛ tam kɛ́ pǝ tǝna pǝ taa. Tacaa ɩ́ wɛɛ mǝ tǝna mǝ waalɩ.
Pɔɔlɩ má, ma sɛɛ-mɛ na ma maɣamaɣa ma niŋ ŋmaatʋ kɛ cǝnɛ. Ɩsǝna ma tʋɣɩ ma hǝtɛ kɛ ma takǝlasɩ tǝna taa tɔɣɔlɛ. Ḿpʋ́ɣʋ́ ma ŋmaakɩ.
Tacaa Yesu Kilisiti ɩ́ hʋ́lɩ́ mǝ tǝnaɣa pɛɛlɛɛ.
Maɣa Pɔɔlɩ, Yesu Kilisiti tillu. Tá Yatʋ Ɩsɔ na Yesu Kilisiti wei tǝ tɛɛlǝɣɩ tɔ mpɛ pa kpana-m sɩ má la tillu.
Má ŋmaakǝna takǝlaɣa kanɛɣɛ Timotee. Nyá kɛna ma pǝyaɣa tǝsiɣisiɣi kɛ́ Ɩsɔ sɛɛʋ taa. Tacaa Ɩsɔ na tá Sɔsɔ Yesu Kilisiti pá hʋlɩ-ŋ pɛɛlɛɛ na suulu na pá ha-ŋ alaafǝya.
Ma tɛɛkaɣa Masetoni na má heeli-ŋ sɩ ń saalɩ Ɩfeesu tɔ, saalɩ ḿpʋ́ɣʋ́ tǝna, na ń heeli pa taa mpa ɩnɩ tɔ sɩ pá taa sɛɣɛsɩ pa pɔpɔtʋ sɛɣɛsǝŋ.
Heeli-wɛ sɩ pá yele lɔŋ taa tɔmnaa mpa pa tɔkaa tɔ, na hatuu lɔŋ taa lʋlʋɣʋ loosi nsi pa tamsǝɣɩ tɔ. Tǝlɛ tǝ kɔŋna ntɔŋkpɛɛsaɣa kɛ yem kɛ́, tɩɩ kʋsǝɣɩ yapʋ tɔm nti Ɩsɔ sɩɩwa na ɩ́ lakɩ tɔ. Yʋlʋ tɛŋ ɩ taa na Ɩsɔ kɛ́ na pǝ́cɔ́ ɩ́ nyɩ pǝlɛ pǝ tɔm.
Ma tʋ-wɛɣɛ ḿpʋ́ɣʋ́ sɩ pá wɛɛna lotu kʋlʋmtʋ, na pá tǝŋǝɣɩ siɣisuɣu, na pá tɛ́ Ɩsɔ na pa taa kɛ́ teu, na pá lá na pá wɛɛna sɔɔlʋɣʋ.
Lɛlaa yela yaasi kʋpaŋ ɩnɛɣɛ tɔkʋɣʋ, na pá tooli na pá sʋʋ kʋmɛlǝntɔŋkpɛɛsaɣa taa kɛ́ yem.
Pa lʋkɩ yem sɩ mpɛɣɛlɛ Ɩsɔ kʋsǝsɩɩtʋ sɛɣɛsǝlaa, pǝyele paa cɛkǝɣǝna pa maɣamaɣa pa kʋyɔɣɔtʋtʋ. Pa ta cɛkǝna mpi mpi pǝ tɔm pa tɩɩ yɔɣɔtǝɣɩ mpʋ na apalʋtʋ tɔ.
Tǝ nyǝmá sɩ ye n tǝŋa Ɩsɔ kʋsǝsɩɩtʋ kɛ teitei ɩsɩɩ tǝ wɛʋ tɔ, tǝ wɛ teu kɛ́.
Na pɩɩ tɔɔsɩ-ŋ sɩ kʋsǝsɩɩtʋ fɛɩ nti pǝ paasaa na pǝ́ sɩɩ kʋpantʋ lataa tɔɔ tɔ. Ama ɩsaɣalataa, na kaanɩɩtʋnaa, na nyaŋ nyǝ́ma, na kawalaɣa nyǝ́ma, na mpa paa seeki Ɩsɔ na paa seeki ɩ nyǝm tɔ, na mpa pa kʋɣɩ pa caanaa yaa pa toonaa tɔ, na yʋlʋkʋlaa,
na apalaa mpa pa sʋʋkǝna apalaa lɛlaa tɔ, na yʋlʋpɛɛtǝlaa, na pɔpɔtʋnaa, na mpa pa sɩɩkɩ pa nɔɔsɩ kɛ yem tɔ, yaa mpa pa takǝɣɩ ntiwɛ tǝ ta tǝŋ sɛɣɛsʋɣʋ kʋpaŋkʋ ŋku kʋ waasǝɣɩ yǝlaa tɔ, pa tɔɔnaa kɛ pa sɩɩ kʋsǝsɩɩtʋ.
Laapaalɩ Kʋpaŋ wei pǝ yelina-m tɔ ɩnɩ ɩ sɛɣɛsǝɣǝna sɛɣɛsʋɣʋ kʋnɛ. Teeli Ɩsɔ na kʋpantʋ tʋ tɔɔ Laapaalɩ Kʋpaŋ ntɛ́.
Tacaa Yesu Kilisiti wei ɩ ha-m toma kɛ sɔsɔm na má lakǝna ma tǝmlɛ tɔɣɔ ma sɛɛ ɩ́ na tǝmlɛ. Ɩ tʋnaʋ má sɩ ma nǝɣǝsǝna pá tɛ-m na taa, na ɩ́ kpa-m sɩ má la tǝmlɛ tɔ, ma sɛɛ-ɩ ɩ́ na tǝmlɛ.
Tuu lɔŋ má yɔɣɔtaɣana ɩsaɣatʋ kɛ ɩ tɔɔ, na má tʋna-ɩ kʋnyɔŋ, na má tʋʋ-ɩ. Ama Ɩsɔ wii ma pǝtɔɔtǝlɛ. Pǝ taɣa pʋlʋ, ma taa tɛ́ ma taa na Ɩsɔ tɔɣɔ ma ta nyɩ ma kʋlapʋtʋ ntɩ.
Tacaa hʋla-m ɩ pɛɛlɛɛ kɛ sɔsɔm, na ɩ lapa na má tɛŋ ma taa na Ɩsɔ na má sɔɔlǝɣɩ yǝlaa ɩsɩɩ tǝ kpɛntǝnaʋ Yesu Kilisiti na tǝ wɛna tɔ.
Tɔm nti tǝ kɛ́ tampana nyǝntʋ tǝkelekele na tǝ́ mʋna pá mʋ-tɩ tǝkpem na pá tɛ-tɩ na taa tɔɣɔlɛ sɩ: Yesu Kilisiti kɔma antulinya taa sɩ ɩ yakɩ ɩsaɣalataa nyɔɔŋ, na maɣalɛ pa taa acɛpa.
Pǝ tɔɔ kɛ́ Ɩsɔ wii ma pǝtɔɔtǝlɛ, ɩnɩ ɩ sɔɔlǝna sɩ Yesu Kilisiti ɩ́ hʋ́lɩ́ ɩsaɣalataa taa acɛpa maɣa ɩ suulu tǝna, na pɩɩ hʋ́lɩ́ waalɩ nyǝ́ma mpa paa tɛ na pá mʋ ɩ tɔm na pá hiki weesuɣu kɛ tam tɔɔ tɔ sɩ pá nyǝɣǝna-m na pá ná.
Aaa, Kawulaɣa tʋ, ɩnɩ ɩ wɛnna tam tɔɔ, ɩɩ sǝkɩ, paa naa-ɩ, ɩ tike tǝkoŋ ntɛ́ Ɩsɔ. Yǝlaa tǝna ɩ́ samɩ-ɩ na pá tʋɣʋ-ɩ teeli kɛ tam tɔɔ. Ami.
Tɔʋ, ma pu Timotee, Ɩsɔ ka lapa hatuu lɔŋ na pá ná nyá tɔm nti na pá yɔɣɔtɩ tɔɣɔ ma tɔkaa na má kpaalǝɣɩ-ŋ ɩsǝntɔ, sɩ ń tɔkɩ tɔmnaa mpɛɣɛ teu, na ń paasɩ na ń yoo yoou kɛ teu.
N tɛma Ɩsɔ na nyá taa tɔ tɔkɩ mpʋ na ń wɛɛna lotu kʋlʋmtʋ. Lɛlaa tá tɔkɩ lotu kʋlʋmtʋ ɩlɛna pa Ɩsɔ sɛɛʋ pǝsɩ yem.
Pa taa mpɛɣɛlɛ na Himenee na Alɛkǝsantǝlɩ. Satanɩ kɛ ma yilina-wɛ sɩ ɩ́ la-wɛ na pǝ́cɔ́ pá nyɩ sɩ pa yɔɣɔtʋɣʋ ɩsaɣatʋ kɛ Ɩsɔ tɔɔ tɔ pǝ fɛɩ teu.
Tɔʋ, kancaalaɣa ɩlɛ, nti ma tʋɣɩ-mɛ sɩ ɩ́ la tɔɣɔlɛ sɩ ɩ́ tɛkǝɣɩ Ɩsɔ kɛ́ niŋ kɛ yǝlaa tǝna tɔɔ, na ɩ́ sǝlǝmǝɣɩ-ɩ pa tɔɔ, na ɩ́ wiikina-ɩ pa tɔɔ, na ɩ́ sɛɛkɩ-ɩ ɩ́ na tǝmlɛ kɛ pa tɔɔ.
Ɩ́ sǝlǝmɩ Ɩsɔ kɛ́ awulaa sɔsaa na toŋtʋnaa tǝna tɔɔ, ɩlɛna tǝ́ pǝsɩ na tǝ́ caɣa tǝpamm na alaafǝya na tǝ́ paasǝna Ɩsɔ nyǝntʋ kɛ teu, na tǝ́ tɔka tá yaasi kʋpaŋ.
Nti tǝ maɣamaɣa tǝ kɛ́ tá Yatʋ Ɩsɔ luɣu tɛɛ nyǝntʋ na tǝ wɛ-ɩ teu tɔɣɔlɛ.
Ɩnɩ ɩ caana sɩ pǝ́ ya yǝlaa tǝna nyɔɔŋ, na pǝ́ lá na pá nyɩ tampana.
Pǝ taɣa pʋlʋ, Ɩsɔ kʋlʋm tike tǝkoŋ wɛnna, na Ɩsɔ na yǝlaa pa hɛkʋ taa sǝnlʋ kɛ kʋlʋm kɛ́, ɩnǝɣǝlɛ yʋlʋ wei pa yaa sɩ Yesu Kilisiti tɔ.
Ɩ́lɛ́ ɩ hana ɩ tɩ na ɩ́ fɛlɩ na pǝ́ cɛ yǝlaa kɛ pa yomle. Waatʋ wei paa tʋwa tɔɣɔ ɩ kɔma, na ɩ́ hʋ́lɩ́ sɩ tampana Ɩsɔ caa kɛ́ sɩ pǝ́ ya yǝlaa tǝna nyɔɔŋ.
Pǝ maɣamaɣa pǝ tɔɔ kɛ́ pǝ kpa-m pǝ tɔm heellu na tillu, na pǝ́ tʋ-m sɩ má sɛɣɛsǝɣɩ mpa pa ta kɛ Yuta nyǝ́ma tɔɣɔ Ɩsɔ sɛɛʋ mpaaʋ na tampana pǝ tɔm. Tampana kɛ ma yɔɣɔtǝɣɩ, maa looliɣi.
Pǝ tɔɔ kɛ́ ma caa sɩ paa timpiɣi apalaa sǝlǝmǝɣɩ Ɩsɔ, pá tiɣisi Ɩsɔ kɛ́ niŋ, na pá sǝlǝmǝna lotu kʋlʋmtʋ, na pááná yaa yoou ɩ́ taa wɛɛ.
Ma caa tɔtɔ sɩ alaa ɩ́ tɔɣɔlǝɣɩ pa wontu kɛ ɩsǝna pǝ mʋna pá tɔɣɔlǝɣɩ tɔ, pá taa la ɩsǝcaʋ na pá suli mpǝle tɛlǝsʋɣʋ. Pá taa tiɣiliɣina nyɔɔsɩ taɣanʋɣʋ katatǝlaɣa, yaa wʋlanaa na lɩɩtʋ pǝ tʋɣʋ, yaa liɣitee pɔɔŋ tɔɣɔlʋɣʋ sɩ pá te.
Ama lakasɩ kʋpaŋsɩ kɛ paa tiɣilina ɩsɩɩ lakasɩ nsiwɛ sɩ mʋŋna alaa mpa pa tɔŋ sɩ pa seeki Ɩsɔ tɔ.
Ye pa sɛɣɛsǝɣɩ, pǝ wɛɛ kɛ́ sɩ alʋ ɩ́ su na ɩ́ pasa ɩ tǝɣɩ teu na ɩ́ nɩɩkɩ sɛɣɛsʋɣʋ.
Ma ta ha alʋ kɛ nɔɣɔ sɩ ɩ́ sɛɣɛsɩ yaa ɩ́ kpiliki apalʋ kɛ pʋlʋpʋ taa. Ama pǝ wɛɛ kɛ́ sɩ ɩ́ su.
Pǝ taɣa pʋlʋ, Atam kɛ pǝ caalǝna ŋmaʋ, pǝ waalɩ kɛ́ pǝ ŋma Ɩfa.
Pǝ taɣa Atam kɛ pǝ puɣusaa. Ama alʋ kɛ pǝ puɣusaa na ɩ́ kisi Ɩsɔ nɔɣɔ taa nyǝntʋ kɛ nɩɩnaʋ.
Ye pa tɛŋ pa taa na Ɩsɔ na pá sɔɔlǝɣɩ yǝlaa na pa yaasi máɣá Ɩsɔ, na paa lakɩ ɩsǝcaʋ na pá tɔka ḿpʋ́ɣʋ́ tam, ɩlɛ pɩɩ ya pa nyɔɔŋ na pa piya lʋlʋɣʋ taa.
Tɔm nti tǝ kɛ́ tampana nyǝntʋ tǝkelekele tɔɣɔlɛ sɩ, ye yʋlʋ caa ɩ́ la Ɩsɔ yǝlaa kpekǝle sɔsɔ pǝ kɛ́ tǝmlɛ kʋpantɛ kɛ́.
Wei ɩ kiŋ pa kaa na kawaliya nakǝlɩ tɔ ɩnɩ ɩ ká tɔɣɔna Ɩsɔ tǝsɛɛlɛ sɔsɔɔntʋ. Na alʋ kʋlʋm kɛ pʋntʋ ɩnɩ ɩ ká wɛɛna. Ɩ ká kpaakɩ ɩ tǝɣɩ paa mpi pǝ taa, na ɩ́ wɛɛ lǝmaɣasɛɛ tʋ na wei ɩ nyǝmá pǝ tǝna pǝ taɣanʋɣʋ kɛ teu tɔ. Ɩ ká wɛɛ wei ɩ nyǝmá mʋʋllɛ lapʋ tɔ, na ɩ pǝsǝɣɩ sɛɣɛsʋɣʋ.
Ɩ kaa wɛɛ sʋlʋnyɔɔlʋ yaa mʋsʋŋ tʋ. Ama ɩ ká wɛɛ tǝpamm kɛ́, na ɩ́ wɛna yǝllɛ. Ɩ kaa wɛɛ pɔɣɔlaɣa nyǝnlʋ.
Ɩ ká wɛɛ wei ɩ paasaa na ɩ́ pǝsa ɩ tǝyaɣa kɛ teu teu, na ɩ́ mǝŋna ɩ piya kɛ ɩ nɔɔhɛɛ tɛɛ na sɩ nɩɩkǝna-ɩ na sɩ nyaŋna-ɩ teu tɔ.
Mpi tɔ, ye yʋlʋ ta pǝsɩ ɩ maɣamaɣa ɩ tǝyaɣa, ɩsǝnaɣa ɩ ká pǝsɩ na ɩ́ paasǝna Ɩsɔ sɛɛlaa kpekǝle?
Ye pʋntʋ kɛ́ Ɩsɔ sɛɛlʋ kʋfalʋ pǝ kaa la. Pǝ taɣa pʋlʋ, ɩ ká kɔɔ kɛ́ na ɩ́ saŋ ɩ tɩ na ɩ tɔm nana sǝpʋ ɩsɩɩ Ɩlɔɣɔʋ nyǝntʋ ka lapʋ tɔ.
Ɩ ká wɛɛ wei ɩ kʋpantʋ ma ta nyɩ ɩsɔnaa maɣamaɣa sama tɔ, pǝ́cɔ́ pǝ́ taa kɔɔ na pá footiɣi-ɩ, na ɩ́ kɔɔ ɩ́ nana Ɩlɔɣɔʋ nyǝpǝtʋ taa kɛ́ tiiu.
Mpa mpa pa lakɩ tǝma kɛ Yesu sɛɛlaa kpeka taa tɔ paa wɛɛna yaasi kʋpaŋ kɛ mpʋ tɔtɔɣɔ. Pa kaa wɛɛ ataa na a waalɩ nyǝ́ma, pa kaa wɛɛ sʋlʋnyɔɔlaa, yaa mpa pa muɣuliɣi sɩ pá hiki liɣitee tɔ.
Paa wɛɛ mpa pa tǝŋǝɣǝna laakalɩ kʋpaŋ kɛ Ɩsɔsɛɛlɛ mpaaʋ tampana nna a tɔɔ Ɩsɔ kulaa tɔ.
Pá maɣasɩ-wɛ na pǝ́cɔ́, ye pa ta na ɩsaɣatiya nakǝlǝɣɩ pa kiŋ ɩlɛ pa sʋʋ Yesu sɛɛlaa kpekǝle tǝmlɛ lapʋ taa.
Pa alaa tɔtɔ ká wɛɛna yaasi kʋpaŋ, pa kaa cakǝna yǝlaa. Paa kpaakɩ pa tɩ na pá wɛɛ kʋpama kɛ pǝ tǝna pǝ taa.
Wei ɩ lakɩ Yesu sɛɛlaa kpekǝle tǝmlɛ tɔ ɩ ká wɛɛna alʋ kʋlʋm kɛ́, na ɩ ká wɛɛ wei ɩ paasaa na ɩ́ pǝsa ɩ piya na ɩ tǝyaɣa kɛ teu teu tɔ.
Yesu sɛɛlaa kpekǝle tǝmlɛ lataa mpa pa lapa pa tǝma kɛ teu tɔ, pa nyɔɔŋ kʋlǝɣɩ kɛ́. Na pa pǝsǝɣɩ na pá yɔɣɔtɩ tá na Yesu Kilisiti tá kpɛntʋɣʋ lapa na tǝ́ wɛ Ɩsɔ sɛɛʋ mpi pǝ taa tɔ pǝ tɔm na paa nyaŋna pʋlʋ.
Ma ŋmaakɩ-ŋ takǝlaɣa kanɛ na má tɛɛlǝɣɩ kɛ́ sɩ maa kɔɔ nɔɔnɔɔ na má na-ŋ.
Ama ye pǝ kɔma na n ta nɩɩ ma taŋ, ɩlɛ takǝlaɣa kanɛ kaa kɛɛsǝna-ŋ yaasinaa mpa n ka tɔkɩ Ɩsɔ sɛɛlaa kpeka taa tɔ. Weesuɣu Ɩsɔ sɛɛlaa mpa pa kɛ́ kite nte tǝ tɔɔ tampana sǝŋaa na pǝ́ tɔka-yɛɣɛ teu tǝkpa tɔɣɔ ma tɔŋ.
Ama tampana tɔɔ ɩsǝntɔ tá Ɩsɔsɛɛlɛ mpaaʋ tɔm kʋŋmɛsǝtʋ wɛ piti kɛ́ teu kɛ́, yʋlʋ ɩɩ pǝsǝɣɩ na ɩ́ kpɛɛsɩ tǝlɛ. Ɩ kɔma tɔ yʋlʋwɛɛtʋ kɛ ɩ wɛna. Feesuɣu ná hʋlǝna sɩ ɩ kɛ́ tampana tǝŋlʋ. Ɩsɔtaa tillaa maɣamaɣa ná na-ɩ. Ɩ waasʋ kɛ pa lapa kateŋasɩ tǝna taa. Pa mʋ ɩ tɔm kɛ antulinya tǝna taa. Pǝ kpaasa-ɩ na ɩ́ sʋʋ ɩ teeli taa.
Ɩsɔ Feesuɣu yɔɣɔtǝɣɩ ḿpʋ́ɣʋ́ tǝcɛɩcɛɩ sɩ, pɩɩ kɔɔ na pǝ́ tala kantǝkaɣa kʋyɛɛŋ taa tɔ, yǝlaa lɛlaa ká lɩɩ Ɩsɔ sɛɛʋ na pá paasǝna ɩlɔɣɔhilu tǝma kʋpuɣusɛɛ, na alɔɣaa kʋsɛɣɛsǝtʋ kɛ paa mʋ.
Na paa yele na yǝlaa cɛsǝlaa na pɔpɔtʋnaa mpa pa lǝmaɣasɛɛ taa sǝpa ɩsɩɩ pa tɩɩla-yɛɣɛ kɔkɔ na paa tasǝɣɩ kʋpantʋ natǝlǝɣɩ cɛkǝnaʋ tɔ pɛlɛ pa tolisi-wɛ.
Yǝlaa panɛwɛ, pa sɛɣɛsǝɣǝna sɩ alʋ kpaɣaʋ fɛɩ teu, na tɔɣɔnasɩ lɛnsǝnaa tɔɣɔʋ fɛɩ teu. Anɩ Ɩsɔ ná lapa kʋtɔɣɔŋ ɩnǝɣɩ sɩ Ɩsɔ sɛɛlaa nyǝmá tampana tɔ pá sɛɛ Ɩsɔ na pá tɔɣɔ.
Pǝ tǝna mpi Ɩsɔ lapa tɔ pǝ tewaɣa, pǝ taa pʋlʋ fɛɩ lɔʋ. Ama pǝ wɛɛ sɩ pá tɔɣɔ pǝ tǝna kɛ́ na pá sɛɛ Ɩsɔ kɛ́ ɩ́ na tǝmlɛ kɛ pǝ tɔɔ.
Pǝ taɣa pʋlʋ tɔɔ, Ɩsɔ Tɔm na ɩ sǝlǝmʋɣʋ taɣanǝɣɩ pǝ tǝnaɣa na pǝ wɛɛ-ɩ teu.
Ye n wɛɛ na ń sɛɣɛsǝɣɩ tá taapalaa kɛ tɔmnaa panɛ, n tɛŋ na ń lá Yesu Kilisiti tǝmlɛ tʋ kʋpaŋ kɛ́. Na pɩɩ hʋ́lɩ́ sɩ Ɩsɔsɛɛlɛ mpaaʋ tɔmnaa na tampana sɛɣɛsǝŋ wei n tǝŋaa tɔɣɔ n pɩɩsǝɣǝna nyá lǝsaɣa.
Kisi sɔsaa taa kpaɩ kpaɩ tɔmnaa mpɛ, tɩɩ lakɩ na yʋlʋ tɛ ɩ taa na Ɩsɔ se. Falǝsǝɣɩ nyá tɩ sɩ ń sɔɔsɩ Ɩsɔ kɛ́ nyɔɔnaʋ kɛ teu.
Yʋlʋ falǝsʋɣʋ ɩ tɔnʋɣʋ tɔ pǝ waasǝɣɩ te, ɩlɛ pǝ waasʋɣʋ ta tɔɔ kɛ́. Ama ye yʋlʋ falǝsa ɩ tɩ sɩ ɩ́ nyɔɔna Ɩsɔ kɛ́ teu, ɩlɛ pǝlɛ pǝ kǝlǝna waasʋɣʋ kɛ paa mpi pǝ taa. Pǝ taɣa pʋlʋ tɔɔ, ɩnɩ ɩ tɔmna sɩ ɩ ká ha-tʋɣʋ weesiŋ kɛ saŋa na cele tɔtɔ.
Tɔm ntɩ tǝ kɛ́ tampana nyǝntʋ kɛ́ tǝkelekele, na tǝ mʋna pá mʋ-tɩ tǝkpem na pá tɛ-tɩ na taa.
Mpi pǝ tɔɔ tá wɛɛ na tǝ́ tɔŋna tǝmlɛ lapʋ na tǝ́ lʋkɩ tɔɣɔlɛ. Pǝ taɣa pʋlʋ tɔɔ, weesuɣu tʋ Ɩsɔ wei ɩ yakɩ yǝlaa tǝna nyɔɔŋ ɩlɛna pǝ́ tɩɩ kǝlǝna mpa pa tɛŋɩ-ɩ na pa taa tɔɣɔ tá tɛɛlǝɣɩ.
Hʋ́lɩ́-wɛ sɩ pá lakɩ pǝ tǝna ɩsǝntɔ na ń sɛɣɛsǝɣɩ-wɛ.
Taa yele na nɔɣɔlʋ kpɛɛna-ŋ sɩ n kɛ́ pǝyaɣa. Ama wɛɛ wei Ɩsɔ sɛɛlaa lɛlaa ká kɛɛsǝɣǝna na pá lakɩ tɔɣɔ nyá yɔɣɔtaɣa taa, na nyá tɔntɛ na nyá sɔɔlʋɣʋ kɛ lɛlaa taa, na ɩsǝna n tɛmna Ɩsɔ kɛ́ nyá taa na nyá tǝnaŋŋ wɛɛtʋ pǝ taa.
Kalǝɣɩ Ɩsɔ Tɔm takǝlasɩ kɛ yǝlaa taa na ń lakɩ waasʋ na ń sɛɣɛsǝɣɩ pǝ hʋwɛɛ na má kɔŋ.
Taa liɣilina mpi Ɩsɔ Feesuɣu yelaa na pǝ lapʋ saa-ŋ tɔ, mpi paa nawa na pá yɔɣɔtɩ na Ɩsɔ tǝsɛɛlɛ sɔsaa tǝnɩ nyá tɔɔ kɛ́ niŋ tɔ.
Paasǝna teu na ń la tǝmlɛ tǝnɛ na ń yoosi-tɛ. Há nyá tǝɣɩ tǝ taa tǝkpataa na pa tǝna pá na ɩsǝna n tɔŋna toŋ nyɔɔʋ tɔ.
Feŋiɣi nyá tɩ na nyá kʋsɛɣɛsǝtʋ tɔɔ tɔtɔ. Tɔkɩ pǝ tǝnaɣa ḿpʋ́ɣʋ́ teu. Tɔm tampana tɔɔ, ye n lakɩ mpʋ, n ká ya nyá tɩ nyʋɣʋ na nyá nɩɩntaa nyǝŋ tɔtɔ.
Taa kalǝɣǝna kʋkpatǝlaa, ama yɔɣɔtǝna-wɛ ɩsɩɩ n ka yɔɣɔtǝna nyá caa tɔ. Ye ɩfepiya ɩlɛ tɛɛkɩ pɛlɛ ɩsɩɩ nyá tɛɛtʋnaa.
La alaa sɔsaa ɩsɩɩ nyá toonaa. Na ń la alaa sǝkpema ɩsɩɩ nyá tɛɛtʋnaa tɔtɔ, na ń lá laakalɩ na tɛtɛlakasɩ.
Paasǝna leelaa sɔsaa kɛ teu.
Ama leelu wei ɩ wɛna piya yaa saalǝnaa tɔ, pǝ wɛɛ sɩ sǝlɛ sɩɩ kpɛlǝmǝna sɩ nyǝ́ma kɛ tɔkʋɣʋ na pǝ́ hʋ́lɩ́ sɩ ḿpʋ́ɣʋ́ pǝ wɛ pa Ɩsɔsɛɛlɛ mpaaʋ taa. Na pɩɩ hʋ́lɩ́ tɔtɔ sɩ pa caanaa na pa cɔsɔnaa ka wɩɩwa mpɛ pa tɔɔ ɩlɛ kʋpantʋ ntǝɣɩ mpɛ pa lɛɛtǝɣɩ pa nyǝ́ma. Pǝ taɣa pʋlʋ, mpʋ ɩnɩ pǝ lapʋ wɛ Ɩsɔ kɛ́ teu kɛ́.
Ama leelu wei ɩ kpatǝlaa na ɩ́ fɛɩna paasǝnlʋ tɔ Ɩsɔ kɛ́ ɩ́lɛ́ ɩ tɛɛlǝɣɩ. Na ɩ́ sǝlǝmǝɣɩ-ɩ tam, na ɩ́ wiikina-ɩ na ɩsǝlɛ kʋsɛɛmlɛ sɩ ɩ́ temi-ɩ.
Ama leelu wei ɩ wɛna tǝkpaalǝtʋ tɔ, paa ɩ wɛna ɩ ɩsɛ tɔ ɩ sǝpaɣa na ɩ́ caɣaa.
Nti tǝ wɛɛ sɩ n ká tɔɔsɩ-wɛ tɔɣɔlɛ yoo, ɩlɛ pa kaa na ɩsaɣatʋ natǝlǝɣɩ pa kiŋ.
Yʋlʋ wei ɩɩ paasǝɣǝna ɩ lʋlʋɣʋ nyǝ́ma na pǝ́ tɩɩ kǝlǝna ɩ maɣamaɣa ɩ tǝyaɣa tɔ pʋntʋ kisa Ɩsɔ sɛɛʋ kɛ́, na ma ta nyɩ Ɩsɔ lapa-ɩ na sana.
Leelu wei ɩ lʋlʋɣʋ pɩɩsɩ tɛɛ nɩɩtoso tɔ ɩ tike ɩ hǝtɛ kɛ n ká tʋ leelaa hǝla taa. Ama ɩ ká wɛɛ wei ɩ laɣana apalʋ kʋlʋm kɛ hatuu ɩ kʋlʋɣʋ tɔɣɔ.
Na pá nyǝma-ɩ na tǝma kʋpana ɩsɩɩ ɩ piya tɔkʋɣʋ na mʋʋlaa tɔkʋɣʋ na Ɩsɔ yǝlaa nɔɔhɛɛ kɔʋ na kʋnyɔntɔɣɔlaa sǝnaʋ na tǝma kʋpana tǝna lapʋ.
Pǝ kpaɣaʋ leelaa sǝkpema tɔ, taa ŋmaa pa hǝla kɛ takǝlaɣa taa. Pǝ taɣa pʋlʋ tɔɔ, pa kʋnyɩɩlǝŋ kɔŋ ɩ́ kpa pa nyɔɔŋ taa tɔ pǝ tʋɣɩ-wɛɣɛ saaʋ kɛ́. Na mpʋ tɔ, pa haa Kilisiti kɛlɛ siɣile,
ɩlɛna pǝ́ pǝsǝɣɩ-wɛɣɛ tasǝkǝlɛ nyǝ́ma. Mpi tɔ, pa ta tɔkɩ nɔɣɔ ŋka paa sɩɩwa kancaalaɣa tɔ.
Na tǝlɛ tǝ paasi paa cɔɔkɩ tɛɛsɩ taa kɛ́ na felentu caŋ na tǝ́ tɛɛlǝna-wɛ tǝkpǝtɩɩ. Na kʋkǝlǝtʋ ntɛ́ sɩ pa lakɩ yɔɣɔtǝlaa kɛ́ na kataɣasǝtʋnaa, na pá faakɩ tɔmnaa kɛ yem.
Pǝ tɔɔ kɛ́ ma caa sɩ leelaa sǝkpema ɩ́ saa, na pá lʋlɩ piya na pá paasǝna pa tɛɛsɩ. Pǝlɛ ɩlɛ tá kolontunaa kaa hikina timpi paa footiɣi-tʋ tɔ.
Pǝ taɣa pʋlʋ tɔɔ, leelaa lɛlaa tɛma mpaaʋ kʋpaŋkʋ kɛ siɣile haʋ, na pá sʋʋ Satanɩ kɛ tǝŋʋɣʋ.
Ama ye ɩsɔ sɛɛlʋ wei ɩ lʋlʋɣʋ taa wɛ leelaa, pʋntʋ ká mʋ Yesu sɛɛlaa kpekǝle kɛ sǝɣǝla kɛ́ na ɩ́ sǝŋna ɩ leelaa, ɩlɛna pǝ́ hɛtɩ Yesu sɛɛlaa kpekǝle na pɛlɛ pá sǝŋna mpa pa kɛ́ leelaa tǝkpem tɔ.






























Maɣa Pɔɔlɩ, Ɩsɔ luɣu lapǝna na má la Yesu Kilisiti tillu sɩ ma kpaalǝɣɩ weesuɣu ŋku Ɩsɔ ka tɔma sɩ ɩ ká ha mpa na Yesu Kilisiti pa kpɛntaa tɔ kʋ tɔm.
Má ŋmaakǝna takǝlaɣa kanɛɣɛ ma pu kʋpaŋ Timotee. Tacaa Ɩsɔ na tá Sɔsɔ Yesu Kilisiti pá hʋ́lɩ́-ŋ pɛɛlɛɛ na suulu na pá ha-ŋ alaafǝya.
Ɩsɔ wei ɩ tǝmlɛ ma lakǝna lotu kʋlʋmtʋ ɩsɩɩ ma caanaa lakaɣa tɔɣɔ ma sɛɛkɩ. Maa hɔsǝɣɩ nyá tɔɔ kɛ́ tɔɔsʋɣʋ kɛ ma sǝlǝmǝŋ tǝna taa kɛ́ ilim na ahoo, na má sɛɛkɩ Ɩsɔ kɛ́ ɩ́ na tǝmlɛ.
Ma tɔɔsa nyá wula, na má nyɩɩlǝɣɩ sɔsɔm sɩ má na-ŋ tǝ́ ná na ma laŋlɛ hʋlʋmɩ teu.
Ma tɔɔsǝɣɩ ɩsǝna n tɛma nyá taa na Ɩsɔ na tampana tɔ. Nyá neese Loisi na nyá too Iniisi pɛlɛ paa tɛma pa taa na Ɩsɔ kɛ́ ḿpʋ́ɣʋ́ na pǝ́cɔ́ pǝ́ takɩ nyá. Ma nyǝmá teu tǝkpataa sɩ nyá maɣamaɣa n tɛma nyá taa na Ɩsɔ kɛ́ ḿpʋ́ɣʋ́.
Pǝ tɔɔ kɛ́ ma tɔɔsǝɣɩ-ŋ sɩ maa tǝna ma niŋ kɛ nyá tɔɔ na Ɩsɔ yele na mpi pǝ lapʋ saa-ŋ tɔ taa yele na pǝ́ sɩ paa pǝcɔ.
Pǝ taɣa pʋlʋ, Ɩsɔ tá ha-tʋɣʋ ɩ Feesuɣu sɩ kʋ́ la-tʋɣʋ sɔɣɔntʋnaa. Ama sɩ kʋ́ la-tʋɣʋ kpelikpeka nyǝ́ma na tǝma sɔɔllaa na lǝmaɣasɛɛ nyǝ́ma kɛ́.
Pǝ tɔɔ ɩlɛ taa sɩ fɛɛlɛ na Tacaa tɔm heeluɣu. Taa sɩ fɛɛlɛ na má wei ma kɛ́ salǝka tʋ kɛ Yesu Kilisiti tɔɔ tɔ ma tɔm. Ama nyaa tɔɣɔ Laapaalɩ Kʋpaŋ kʋnyɔŋ kɛ ɩsǝna Ɩsɔ ha-ŋ pǝ toma tɔ.
Ɩnɩ ɩ yapǝna tá nyɔɔŋ na ɩ́ yaa-tʋ sɩ tǝ́ la ɩ yǝlaa. Pǝ taɣa tá lakasɩ kʋpaŋsɩ nasǝlɩ sɩ tɔɔ. Ama ɩsǝna mpi ɩ sɩɩwa na ɩ́ tǝŋǝɣɩ na ɩ́ lakɩ tɔ, na ɩ pɛɛlɛɛ pǝ tɔɔ kɛ́ ɩ lapa mpʋ. Hatuu yem taa kɛ́ ɩ taɣana ɩ pɛɛlɛɛ anɩ sɩ ɩ hʋ́lǝ́ɣɩ́-tʋɣʋ-yɛ na Yesu Kilisiti kiŋ.
Ama kaɣana Tacaa Yesu Kilisiti kɔma tɔɣɔ ɩ hʋla-tʋɣʋ-yɛ na tǝ́ ná. Pǝ taɣa pʋlʋ, Yesu Kilisiti kʋna sǝm apalʋtʋ, na ɩ́ kuli weesuɣu ŋku kɩɩ tɛŋ tɔ kʋ tɔɔ na Laapaalɩ Kʋpaŋ.
Ɩsɔ lapa na má pǝsɩ Laapaalɩ Kʋpaŋ ɩnɛ ɩ kpaallʋ na ɩ tillu na ɩ sɛɣɛsǝlʋ.
Pǝ tɔɔ kɛ́ ma tɔkɩ kʋnyɔŋ kɛ ɩsǝntɔ. Paa na mpʋ ma ta lɔ tɔɔŋ. Pǝ taɣa pʋlʋ, ma nyǝmá wei ma lakɩ na má tɛɛlǝɣɩ tɔ, na ma nyǝmá teu tǝkpataa sɩ ɩ pǝsǝɣɩ na ɩ́ tɔkɩ mpi ma yelina-ɩ tɔ halǝna kʋyakʋ ŋkʋ ɩnɩ kʋ wule.
Kɛɛsǝɣǝna sɛɣɛsǝŋ kʋpaŋ wei ma kɛɛsa-ŋ na ɩ́ waasǝɣɩ yǝlaa tɔ, na ń tɔkɩ teu kɛ Ɩsɔ sɛɛʋ na tǝma sɔɔlʋɣʋ mpi tǝ hika tá na Yesu Kilisiti tá kpɛntʋɣʋ taa tɔ.
Feesuɣu Naŋŋtʋ wei ɩ́ cakɩ tá taa tɔ ɩ́ sǝna-ŋ na ń tɔkɩ teu kɛ sɛɣɛsʋɣʋ kʋpaŋkʋ ŋku pa sɛɣɛsa-ŋ tɔ.
Asii tɛtʋ nyǝ́ma tǝna lɔ-m tɔ n nyǝmá mpʋ. Mpa pa ha-m siɣile kɛ mpʋ tɔ pa taa mpɛɣɛlɛ Fisɛɛlɩ na Hɛɛmɔsɛɛnɩwɛ.
Honesifɔɔ temna-m tɔm paɣalɛ. Ɩsɔ ɩ́ fɛlɩ ɩ́ na ɩ nyǝ́ma kɛ kʋpantʋ. Ma salǝka tǝkʋɣʋ ta lapɩ-ɩ fɛɛlɛ,
ɩ tala Lom tɔ, ɩ pɛɛka-m kɛ́ na ɩsǝlɛ kʋsɛɛmlɛ na halǝna ɩ́ na-m.
Tacaa ɩ́ yele na ɩ́ hiki kʋpantʋ kɛ kʋyakʋ ŋkʋ ɩnɩ kʋ wule. Nyá maɣamaɣa n nana nyá ɩsǝlɛ kɛ kookalǝnaa mpa ɩ lapa-m Ɩfeesu tɔ.
Ma pu, ye nyá ɩlɛ tɔkɩ pɛɛlɛɛ nna pǝ hʋla-tʋɣʋ tá na Yesu Kilisiti tá kpɛntʋɣʋ tɔɔ tɔ na ń nyɔɔ toŋ.
Tuu n wɛ ma kiŋ na má sɛɣɛsǝɣɩ nti nti tɔ n nɩɩ-tɩ, na yǝlaa paɣalɛ ná mpʋ. Ɩlɛ kɛlɩ tǝ tǝna na ń hʋ́lɩ́ apalaa mpa n wɛna naani na paa pǝsɩ na pá tɛlǝsɩ-tǝɣɩ pa lɛlaa tɔ.
Nyaa tɔɣɔ nyá kʋnyɔŋ ɩsɩɩ Yesu Kilisiti yoolu kʋpaŋ.
Yʋlʋ wei ɩ wɛ yoou taa tɔ, kʋ tɔm kɛ ɩ paasǝɣǝna sɩ ɩ sɔsɔ wei ɩ kpaɣa-ɩ tɔ ɩ laŋlɛ ɩ́ hɛɛna-ɩ, ɩ kaa caɣa na ɩ́ paasǝɣǝna kpaɩ nyǝntʋ kɛ yem.
Na yʋlʋ lʋtʋ ɩ́ suuwa na ɩ́ lʋkɩ na ɩ́ ta tǝŋ ɩsǝna mpi pǝ wɛɛ sɩ pá lʋ tɔ, paa ɩ huwa, nɔɣɔlʋ ná kaa samɩ-ɩ.
Na wei ɩ konta haŋasɩ kɛ tǝhatɛ na ɩ́ lɔ tɔ, ɩnɩ ɩ laalǝɣǝna ɩ hatǝmʋtʋ tǝŋʋɣʋ.
Maɣasǝɣɩ tɔm nti ma yɔɣɔtǝɣɩ tɔɣɔ nyá taa, Tacaa ká ha-ŋ tǝ nyǝm na ń cɛkǝna.
Tɔɔsǝɣɩ Tafiiti lʋlʋɣʋ taa tʋ Yesu Kilisiti wei ɩ fema sǝtaa taa tɔ ɩ tɔm. Ntǝɣɩ Laapaalɩ Kʋpaŋ wei ma kpaalǝɣɩ tɔ ɩ hʋ́lǝ́ɣɩ́.
Na Laapaalɩ Kʋpaŋ ɩnɩ ɩ kpaalʋɣʋ tɔɔ kɛ́ ma tɔkɩ kʋnyɔŋ, halǝna pá caŋ na pá hɔkɔ-m ɩsɩɩ ɩsaɣalatʋ sɔsɔ nɔɣɔlʋ. Paa na mpʋ tɔ pǝ taɣa Ɩsɔ Tɔm kɛ pa hɔkaa.
Pǝ tɔɔ kɛ́ pa tʋɣʋ-m kʋnyɔmǝŋ na má suma, sɩ pǝ́ waasɩ mpa Ɩsɔ lǝsaa tɔ na pǝ́ ya pa nyʋɣʋ, na pá hiki teeli wei ɩɩ tɛŋ tɔɣɔ Yesu Kilisiti kiŋ.
Tɔm nti tǝ kɛ́ tampana tɔɣɔlɛ sɩ: Ye tá na-ɩ tǝ kaa sǝm, tá na-ɩ tɩɩ kaa weesuɣu tɔtɔ.
Ye tǝ nyaɣa apalʋtʋ, tá na-ɩ tɩɩ tɔɣɔ kawulaɣa. Ye tǝ kisa-ɩ, ɩnɩ ɩ ká kisi-tʋ tɔtɔ.
Ye tǝ lɩɩ ɩ waalɩ, ɩ́lɛ́ ɩ ta kɛ pǝ tʋ. Pǝ taɣa pʋlʋ, ɩ kaa pǝsɩ na ɩ́ kpɛɛsǝɣǝna ɩ tɩ.
N ta na nti n ká tɔɔsǝɣɩ-wɛ tɔɣɔlɛ. Heeli-wɛ na ɩsǝlɛ kʋsɛɛmlɛ kɛ Ɩsɔ ɩsɛntaa sɩ pá yele tɔmnaa tɔɔ yoou kɛ pa hɛkʋ. Mpi tɔ yooŋ ɩnɩ ɩɩ waasǝɣɩ nɔɣɔlʋ. Ama wakǝlʋɣʋ tike kɛ ɩ kɔŋna mpa pa caɣaa na pá nɩɩkɩ tɔ.
Kaasɩ nyá tɩ sɩ ń la na Ɩsɔ tike sa-ŋ. La ɩsɩɩ tǝmlɛ latʋ wei ɩ fɛɩ fɛɛlɛ na ɩ tǝmlɛ, na ɩ́ heeliɣi Ɩsɔ tampana tɔm kɛ teitei kɛ́ tǝ lona taa tɔ.
Kisiɣi kpaɩ faacinaa mpa paa lakɩ na yʋlʋ tɛ ɩ taa na Ɩsɔ tɔ. Pǝ taɣa pʋlʋ, mpa pa sɔpa nyʋɣʋ na faacinaa mpɛ tɔ pa na Ɩsɔ pa tɔŋna hatǝlʋɣʋ kɛ́ na pá puki.
Nti nti pa sɛɣɛsǝɣɩ tɔ tǝ wakǝlǝɣɩ yǝlaa kɛ teitei kɛ́ ɩsɩɩ sʋʋlʋ sʋʋkʋɣʋ sǝmote taa tɔ. Faacinaa mpɛ pa lataa taa wɛɣɛlɛ na Himenee na Filɛɛtɩ.
Yǝlaa panɛ pa lɔɣɔ tampana tɔm na lumaɣa waalɩ kɛ́, halǝna pá sɛɣɛsǝɣɩ sɩ tá sǝtaa fem tɔm tɛma tɛɛʋ. Na pa sɛɣɛsǝŋ ɩnɛ ɩ tʋsa lɛlaa na pá yele Ɩsɔ sɛɛʋ.
Paa na mpʋ Ɩsɔ sɩɩ kite nte tɔ tǝ sǝŋa ḿpʋ́ɣʋ́ tam kɛ́ teu kɛ́ tǝca. Na pǝ ŋmaa tǝ tɔɔ sɩ: Tacaa nyǝmá mpa pa kɛ́ ɩ yǝlaa tɔ. Na tɔtɔ sɩ: Pa tǝna mpa pa yaa pa tǝɣɩ Tacaa yǝlaa tɔ pǝ wɛɛ sɩ paa kisi ɩsaɣatʋ lapʋ kɛ́.
Toŋtʋ tǝyaɣa wɛʋ mpʋ tɔ, pǝ taɣa wontu nti pa lupǝna wʋla yaa liɣitee nyǝɣǝtʋ tɔ tǝ tike kɛ pa lakǝna ka taa. Ama tʋɣʋ nyǝntʋ na cʋɣʋ nyǝntʋ wɛɛ tɔtɔɣɔ na pá lakǝna pǝ tǝna. Pa sɩɩkɩ lɛntɩ kɛ́ na pá lakǝna fɛɛlɛ kʋyakʋ kʋyakʋ, ɩlɛna pǝ́ kaasɩ na pá lakǝna lɛntɩ kɛ paa ɩfemle nte.
Ḿpʋ́ɣʋ́ pǝ wɛɛ na yʋlʋ, ye n kisa ɩsaɣatʋ nti tǝ tɔm ma yɔɣɔtaa tɔɣɔ lapʋ, n wɛ teitei ɩsɩɩ wontu nti pa sɩɩwa na pá lǝsǝɣɩ fɛɛlɛ kʋyakʋ tɔɣɔ. Mpi tɔ nyá caa tǝnna-ŋ, na n waasǝɣɩ-ɩ kɛ́. Na n mʋna pa lana-ŋ paa tǝmlɛ kʋpantɛ nte.
Se ɩfeputu kʋnyɩɩlǝŋ ɩsaɣaŋ. Lʋkɩ tam sɩ ń tǝŋ siɣisuɣu, na ń tɛ Ɩsɔ na nyá taa, na ń sɔɔlǝɣɩ nyá yǝlaa lɛlaa, na nyá na mpa pa tǝŋǝɣɩ Tacaa na luɣu kʋlʋmʋɣʋ tɔ ɩ́ maɣa teu, pʋlʋ ɩ́ taa yasɩ-mɛ.
Yele hɔm kɛ kʋmɛlǝtɔmnaa na kpaɩ nyǝntʋ pǝ tɔɔ. Nyá maɣamaɣa n nyǝmá sɩ yoou kɛ tɔm ɩsɩɩ mpʋ tɛɛsǝɣǝna.
Pǝyele Tacaa tǝmlɛ tʋ ná wɛɛ tɔ pǝ fɛɩ sɩ ɩ ká wɛɛ yoolu. Ama ɩ ká wɛɛ wei ɩ tɔm yǝlaa tǝna caakɩ tɔɣɔ, na ɩ ká wɛɛ wei ɩ pǝsa lɛlaa kɛ sɛɣɛsʋɣʋ na suulu hʋ́lʋ́ɣʋ́ tɔ.
Na ɩ ká sɛɣɛsǝɣɩ mpa paa nɩɩkǝna-ɩ tɔ tǝpamm tǝpamm. Ntanyɩ Ɩsɔ ká yele na pá laɣasɩ na pá tisi tampana.
Pǝlɛɣɛ paa mǝlɩ yaasi kʋpaŋ taa, na pá kpɛɛ pa tǝɣɩ Ɩlɔɣɔʋ nyǝpa nyǝpǝtʋ nti na ɩ́ kpa-wɛ na ɩ́ ŋmakǝlǝɣɩ-wɛ na pá lakɩ ɩ luɣu nyǝntʋ tɔ tǝ taa.
Tɔɔsɩ teu sɩ pǝ tǝna pɩɩ la katɛ kɛ sɔsɔm kɛ kʋyɛɛŋ kantǝkaɣa nyǝŋ taa.
Pǝ taɣa pʋlʋ, yǝlaa ka wɛɛ mpa paa ka nyɔɔŋ na pa maɣamaɣa pa leleŋ pɛɛkʋɣʋ tɔ, liɣitee ɩsǝlɛ taa kɛ́ paa nyǝnǝɣɩ. Paa hɔ pa tɩ, na paa la ɩsǝcaʋ. Paa yɔɣɔtɩ Ɩsɔ tɔɔ kɛ́ ɩsaɣatʋ, pa kaa seeki pa caanaa. Paa la fɔɔfɛɩnaa, pa kaa seeki Ɩsɔ.
Paa la tǝkatɩɩ, pa kaa wɛɛna lɛlaa pǝtɔɔtǝlɛ. Paa la nɔɔhɛɛ tɛɛ kuulaa na mpǝle tɛlǝsǝlaa na nyaŋ nyǝ́ma. Pa kaa sɔɔlɩ kʋpantʋ.
Paa la kɔlɔmɔtɔ nyǝ́ma na pááná nyǝ́ma. Paa saŋ pa tɩ, na paa yele Ɩsɔ na pá paasǝna mpi pǝ hɛɛsǝɣɩ pa laŋa tɔ tike.
Paa cɛsɩ ḿpʋ́ɣʋ́ ɩsɔ ɩsɔ kɛ́ sɩ pa tǝŋǝɣɩ Ɩsɔsɛɛlɛ mpaaʋ pǝyele pa kʋ pǝ toma kɛ pa taa. Yele yǝlaa ɩsɩɩ mpʋ pǝ takanaa.
Pa taa lɛlaa cɛŋǝɣǝna tɛɛsɩ taa na pá puɣusiɣi alaa mpa pɩɩ kantǝlǝɣɩ na pá teela ɩsaɣatʋ na kʋnyɩɩlǝŋ ɩnɩ ɩ tǝna ɩ kʋɣɩ-wɛ tɔ.
Pǝ alaa pɛɛkǝɣɩ tam kɛ́ sɩ pá sɛɣɛsǝɣɩ-wɛ, pǝ́cɔ́ paa pa sɛɣɛsa-wɛ, paa pǝsǝɣɩ na pá cɛkǝna tampana naalɩ.
Ɩsɩɩ Yanɛɛsɩ na Yampǝlɛɛ paa kpɛɛsǝna Moisi tɔ, mpʋ tɔtɔɣɔ yǝlaa panɛ pa kpɛɛsǝɣǝna tampana. Pa lǝmaɣasɛɛ sǝpaɣa pa Ɩsɔsɛɛlɛ ta tǝŋ.
Pa nyʋɣʋ kaa tasa kʋlʋɣʋ, mpi tɔ pɩɩ kuli pa waalɩ kɛ́ na yǝlaa tǝna cɛkǝna sɩ pa kɛ́ kʋmɛlɛmǝŋ. Yanɛɛsɩ na Yampǝlɛɛ pa nyǝntʋ ka lapa ḿpʋ́ɣʋ́ teitei kɛ́.
Ye nyá ɩlɛ n tǝŋa ma sɛɣɛsʋɣʋ tǝna, na ma yaasinaa, na mpi pǝ lapʋ maa tʋ ma lotu taa tɔ, na ɩsǝna ma tɛma ma taa na Ɩsɔ tɔ, na ma suulu, na ɩsǝna ma sɔɔlǝɣɩ lɛlaa tɔ, na ma ɩsǝlɛ sɛɛsʋɣʋ
kɛ ma kʋnyɔntɔɣɔlɛnaa na ma wahalanaa taa. Pɔpɔtʋ fɛɩ leleŋ, ma paasaa kɛ́ na má tɔɣɔ kʋnyɔmǝŋ kɛ Antiyɔka na Ɩkʋniyɔm na Lisitǝla, na nyá maɣamaɣa n nyǝmá mpʋ. Ama Tacaa yapa-m pǝ tǝna pǝ taa.
Aaɩ ḿpʋ́ɣʋ́ pǝ tɩɩ wɛɛ, mpa pa sɔɔlaa sɩ pá na Yesu Kilisiti pá kpɛntɩ na pá nɩɩna Ɩsɔ kɛ́ pa tɔntɛ tǝna taa tɔ ḿpʋ́ɣʋ́ paa tʋɣʋ-wɛɣɛ kʋnyɔŋ.
Ama pǝ kaasa asaɣaa na puɣusilaa tɔ pɛlɛ pa ɩsaɣatʋ kaa wɛɛ tǝnaɣa. Paa puɣusiɣi lɛlaa kɛ ḿpʋ́ɣʋ́ na pá kpɛŋna pa maɣamaɣa tɔtɔ na pá puɣusiɣi.
Ama nyá ɩlɛ, nyaa tɔkɩ teu kɛ sɛɣɛsʋɣʋ ŋku pa sɛɣɛsa-ŋ na ń mʋ-kʋ na n tɛma-kʋ na nyá taa tɔ. Tɔɔsɩ mpa paa sɛɣɛsa-ŋ sɛɣɛsǝŋ ɩnɩ tɔ pa tɔɔ.
Na ń tɔɔsɩ tɔtɔ sɩ hatuu nyá pǝcaatʋ kɛ n nyǝmá Ɩsɔ Tɔm naŋŋ nyǝntʋ, na ntɩ tǝ pǝsǝɣǝna na tǝ́ ha-ŋ laɣatʋ nti n ká lana na ń tɛ́ nyá taa na Yesu Kilisiti na pǝ ya nyá nyʋɣʋ tɔ.
Ɩsɔ yelina na pá ŋmaa ɩ tɔm kɛ takǝlasɩ taa. Na tǝ waasǝɣɩ yǝlaa, pǝ taɣa pʋlʋ, tǝ sɛɣɛsǝɣɩ-wɛ na tǝ́ kisiɣina-wɛɣɛ pɔpɔtʋ, na tǝ́ taɣanǝɣɩ-wɛɣɛ timpi timpi pa pǝntǝɣɩ tɔ, na tǝ́ hʋ́lǝ́ɣɩ́-wɛɣɛ ɩsǝna paa tǝŋ tampana mammam kɛ pa kʋlapʋtʋ taa tɔ.
Tǝ lakɩ ḿpʋ́ɣʋ́ sɩ tǝ taɣanǝɣɩ Ɩsɔ yǝlaa na pá te teu, na pá taa laŋ mpi paa lana pa tǝma kʋpana tɔ.
Ma heeliɣi-ŋ na ɩsǝlɛ kʋsɛɛmlɛ kɛ Ɩsɔ na Yesu Kilisiti wei ɩ ká hʋʋna weesuɣu nyǝ́ma na sǝtaa kɛ tɔm tɔ pa ɩsɛntaa, na Yesu Kilisiti ɩnɩ ɩ kɔntɛ na ɩ kawulaɣa pǝ tɔɔ sɩ,
ń lakɩ Ɩsɔ waasʋ, nyaa sɛɛsɩ ɩsǝlɛ te, paa pǝ maɣa-ŋ paa pǝ ta maɣa-ŋ. Kaana-wɛ na ń la na pá mʋ-tɩ. Kalǝɣǝna-wɛɣɛ timpi timpi pa pǝntǝɣɩ tɔ. Sɛɣɛsǝɣɩ-wɛ na suulu sɔsɔ na pǝ́ sɔɔsɩ-wɛɣɛ apalʋtʋ.
Pǝ taɣa pʋlʋ tɔɔ, pɩɩ kɔɔ na pǝ́ kɛɛsɩ waatʋ nɔɣɔlʋ tɔ, yǝlaa kaa caa sɩ pá tasa sɛɣɛsǝŋ kʋpaŋ wei ɩ waasǝɣɩ yǝlaa tɔɣɔ mʋɣʋ tɔtɔ. Ama pa maɣamaɣa pa kʋnyɩɩlǝŋ kɛ paa tǝŋǝɣɩ, na pá koti sɛɣɛsǝlaa paɣalɛ na pɛlɛ pá sɛɣɛsɩ-wɛɣɛ ntiwɛ ntiwɛ pa caa pá nɩɩkɩ tɔ.
Paa kisi tɔm tampana nyǝntʋ, na pá paasǝna sɔsaa taa kpaɩ tɔmnaa.
Ama nyá ɩlɛ, kpa nyá tǝɣɩ pǝ tǝna pǝ taa. Kantǝlǝɣɩ kʋnyɔntɔɣɔlɛnaa taa. La Laapaalɩ Kʋpaŋ kpaallʋ tǝmlɛ. Paasǝna nyá tǝmlɛ tǝnaɣa teu tǝtetete ɩsɩɩ Ɩsɔ tǝmlɛ tʋ lakɩ tɔ.
Tɔʋ, ye ma ɩlɛ wule nte paa lana-m kɔtaɣa tɔ tǝ talaa kɛ́, ma kʋyakʋ kʋkpemuɣu talaa.
Ma yoowa tǝcam. Ma sewa na má tala ma tǝnaɣa. Ɩsɔ kɛ́ ma tɛmna ma taa kɛ́ tam.
Na pǝnɛntɛ tampana tǝŋlaa teeli ntenuɣu taŋna-m, ŋkʋɣʋ Tacaa wei ɩ tǝŋǝɣɩ tampana na ɩ́ hʋʋkǝna tɔ ɩ ká ha-m kʋyakʋ ŋkʋ kʋ wule. Na pǝ taɣa ma tike kɛ ɩ ká ha, ama na pa tǝna mpa pa caɣaa na pá nyɩɩlǝɣɩ ɩ kɔntɛ wule tɔ.
La kookalɩ na ń kɔɔ ma kiŋ kɛ lɔŋ.
Mpi tɔ Temasɩ sɔɔla kaɣana antulinya ɩnɛ ɩ nyǝntʋ kɛ́ na ɩ́ lɔ-m na ɩ́ tɛɛna Tɛsalonikɩ. Kǝlɛɛsaŋ ná tɛɛna Kalatɩ na Titʋ ɩlɛɣɛ Talamatii.
Luku tike kɛ pǝ yelina-m. Ye n kɔŋ kpɛŋna Malǝkɩ na nyá na-ɩ ɩ́ kɔɔ, ɩ ka sǝŋna-m ma tǝmlɛ.
Ma tila Tisikɩ ɩlɛɣɛ Ɩfeesu.
Ma yela ma kpaɩ kɛ Kalǝpusɩ tɛɣɛ Tʋlʋwasɩ, ye n kɔŋ ɩlɛ n kpɛŋna na ń kɔna. Kpɛŋna tɔtɔɣɔ ma takǝlasɩ, na nsi ma tɩɩ kǝla nyɩɩlʋɣʋ tɔɣɔlɛ tɔnǝŋ nyǝnsɩ.









Maɣa Ɩsɔ tǝmlɛ tʋ Pɔɔlɩ, Yesu Kilisiti tillu. Pa tʋ-m kɛ́ sɩ má la na mpa Ɩsɔ lǝsaa tɔ pá mʋ Ɩsɔ, na má hʋ́lɩ́-wɛɣɛ tampana nna tá Ɩsɔsɛɛlɛ mpaaʋ sɛɣɛsǝɣɩ tɔ,
na pá tɛ pa taa sɩ paa hiki weesuɣu ŋku kɩɩ tɛŋ tɔ. Ɩsɔ ka tɔmna hatuu lɔŋ kɛ yem taa sɩ ɩ ká ha-tʋɣʋ weesuɣu ŋkʋ, Ɩsɔ tá kɛ́ kaloolaɣa tʋ.
Pǝ tɔɔ kɛ́ pǝ kɔma na pǝ́ tala waatʋ wei ɩ ka sɩɩwa tɔ ɩlɛna ɩ́ yele na ɩ́ tɔm kuli weesuɣu ŋkʋ kʋ tɔɔ na pǝ́ hʋ́lɩ́. Tá Yatʋ Tacaa Ɩsɔ ɩnɩ ɩ tʋ-m sɩ má kpaalɩ ɩ tɔm na má tɔŋna-tǝɣɩ kpaalʋɣʋ tɔ, ntɩ tǝ kuliɣina mpʋ na tǝ́ hʋ́lǝ́ɣɩ́.
Titʋ, má ŋmaakǝna-ŋ takǝlaɣa kanɛ. Nyá kɛna ma pǝyalʋ na tampana kɛ Ɩsɔsɛɛlɛ mpaaʋ ŋku tá tǝna tǝ tǝŋǝɣɩ tɔ kʋ taa. Tacaa Ɩsɔ na tá Yatʋ Yesu Kilisiti pá hʋlɩ-ŋ pɛɛlɛɛ na pá ha-ŋ alaafǝya.
Maa yela-ŋ Kǝlɛɛtɩ kɛ́ sɩ ń taɣanɩ mpi pǝ kaasa taɣanʋɣʋ tɔ tǝtetete, na ń kpa paa ɩcatɛ nte tǝ Ɩsɔ tǝsɛɛlɛ sɔsaa. Tɔɔsɩ nti ma kɛɛsa-ŋ tɔ sɩ:
Wei ɩ kiŋ pa kaa na kawaliya nakǝlɩ tɔ ɩnɩ ɩ ká tɔɣɔna Ɩsɔ tǝsɛɛlɛ sɔsɔɔntʋ. Alʋ kʋlʋm kɛ pʋntʋ ɩnɩ ɩ ká wɛɛna. Na ɩ piya ká la Ɩsɔ sɛɛlaa, sɩ taa wɛɛ piya nsi yǝlaa tɔŋ sɩ sɩ kɛ yem yem lataa sɩɩ nɩɩkǝna yǝlaa tɔ.
Ɩsɔ tǝsɛɛlɛ sɔsɔ wɛɛkʋɣʋ Ɩsɔ tǝsɛɛlɛ taa tɔ Ɩsɔ tǝma kɛ pǝ tʋ-ɩ sɩ ɩ́ paasǝɣǝna. Pǝ tɔɔ kɛ́ pǝ fɛɩ sɩ pá ná kawaliya nakǝlǝɣɩ ɩ kiŋ. Ɩ kaa wɛɛ kalampaanɩ tʋ yaa wei ɩɩ laa pááná mʋɣʋ tɔ, yaa sʋlʋnyɔɔlʋ yaa mʋsʋŋ tʋ, yaa wei ɩ muɣuliɣi sɩ ɩ́ hiki liɣitee tɔ.
Ɩ ká wɛɛ wei yǝlaa ɩ́ kɔma ɩ tɛ ɩ nyǝmá mʋʋllɛ lapʋ, na ɩ́ sɔɔla mpi pǝ wɛ teu, na ɩ́ wɛna lǝmaɣasɛɛ tɔ. Ɩ ká wɛɛ wei ɩ tǝŋǝɣɩ tampana, na ɩ́ kɛ́ Ɩsɔ yʋlʋ, na ɩ́ nyǝmá ɩ tɩ tɔkʋɣʋ tɔ.
Ɩ ká wɛɛ wei ɩ nyɔɔna Ɩsɔ Tɔm maɣamaɣa tǝkpaŋkpaŋkpa kɛ teitei ɩsɩɩ paa sɛɣɛsa-ɩ tɔ, ɩlɛna ɩ́ pǝsɩ na ɩ́ sɛɣɛsɩ lɛlaa kɛ sɛɣɛsǝŋ kʋpaŋ wei ɩ waasǝɣɩ yǝlaa tɔ na ɩ́ tasa-wɛɣɛ tɔm. Pǝ kaasa kpɛɛsǝlaa pɔpɔtʋnaa mpa pɛlɛ tɔ, ɩ́ hʋ́lɩ́-wɛɣɛ ɩsǝna mpi pa toolaa tɔ.
Pǝ taɣa pʋlʋ tɔɔ, yǝlaa wɛ paɣalɛ na pǝ́ tɩɩ kǝlǝna Yuta nyǝ́ma mpa pa mʋ Yesu na pá kɛ́ kaanɩɩtʋnaa tɔ. Kpaɩ tɔmnaa kɛ pa sɛɣɛsǝɣɩ na pá puɣusiɣina lɛlaa.
Tǝkɩ-wɛ sɩ pá su mpʋ. Pǝ taɣa pʋlʋ, pa kɛ́ tɛɛsɩ yɔkǝlaa kɛ́, na nti tǝ fɛɩ sɛɣɛsʋɣʋ tɔ ntǝɣɩ pa sɛɣɛsǝɣɩ na pá mʋɣɩ liɣitee kɛ tulum.
Kǝlɛɛtɩ nyǝ́ma Ɩsɔ kʋyɔɣɔtʋtʋ tɛlǝsǝlaa taa nɔɣɔlʋ wei ɩ maɣamaɣa ɩ kɛ́ Kǝlɛɛtɩ tʋ tɔ ɩ ka yɔɣɔta ḿpʋ́ɣʋ́ sɩ: Kǝlɛɛtɩ nyǝ́ma nyǝntʋ ntɛ́ cɛsʋɣʋ. Pa kɛ́ nyǝmǝŋtʋnaa kɛ́ ɩsɩɩ taalɛ wontu. Hilikpaakʋnaa kɛ́, pǝcɔ paa caa lapʋ.
Nti ɩ yɔɣɔta mpʋ tɔ ɩ na-tǝɣɩ. Pǝ tɔɔ ɩlɛ kpɩɩlɩ-wɛɣɛ teu na pǝ́ la na pá tɛ Ɩsɔ na pa taa kɛ́ teu.
Na pá yele Yuta nyǝ́ma sɔsaa taa tɔmnaa kpaɩ nyǝntʋ na kʋsǝsɩɩtʋ nti yǝlaa mpa pa kisa tampana tǝŋʋɣʋ na pá lu tɔ tǝ tǝŋʋɣʋ.
Mpa pa taa tewa tɔ pǝ tǝna pǝ te pɛlɛɣɛ. Ama mpa pa taa tá te pǝyele paa tɛŋ Ɩsɔ na pa taa tɔ pǝ tǝna pǝ kɛ́ ɩsaɣam kɛ pɛlɛ pa kiŋ kɛ́. Pǝ taɣa pʋlʋ, ɩsaɣatʋ tɔɔ kɛ́ pa laɣatʋ na pa laakalǝnaa laɣalaa.
Pá caɣaa ɩlɛ sɩ pa nyǝmá Ɩsɔ. Ama ń nyǝnna pa lakasɩ pɩɩ hʋ́lǝ́ɣɩ́ sɩ pa nyǝmá Ɩsɔ se. Pa lɩɩ yǝlaa kɛ sɔŋ kɛ́, na pa kɛ́ kaanɩɩtʋnaa, paa pǝsǝɣɩ tǝmlɛ kʋpantɛ natǝlǝɣɩ lapʋ na ń ná.
Ye nyá ɩlɛ sɛɣɛsɩ-wɛɣɛ sɛɣɛsǝŋ kʋpaŋ wei ɩ waasǝɣɩ yǝlaa tɔ.
Heeli apalaa kʋkpatǝlaa sɩ pá kpa pa tɩ, na pá wɛɛna yaasi kʋpaŋ, na pá kpakǝɣɩ lǝmaɣasɛɛ. Pá tɔkɩ Ɩsɔsɛɛlɛ mpaaʋ na lɛlaa sɔɔlʋɣʋ na suulu hʋ́lʋ́ɣʋ́ kɛ teu.
Heeli alaa kʋkpatǝlaa sɩ pɛlɛ pá tɔkɩ yaasi kʋpaŋ ɩsɩɩ Ɩsɔ yǝlaa wɛɛkʋɣʋ tɔ. Pá taa cakǝna yǝlaa, na pá taa yele na sʋlʋm hɔkɔ-wɛ. Ama pá wɛɛ mpa pa tasǝɣɩ alaa sǝkpema kɛ tɔm
kɛ ɩsǝna pɛlɛ paa sɔɔlɩ pa paalaa na pa piya tɔ,
na ɩsǝna paa kpaɣa lǝmaɣasɛɛ na pá hatǝlǝna wasaŋkalǝtʋ tɔ, na ɩsǝna paa lakɩ pa taasɩ tǝma kɛ teu tɔ, na ɩsǝna mpi paa lakɩ kʋpantʋ na pá seeki pa paalaa tɔ. Ɩlɛ nɔɣɔlʋ kaa kʋ Ɩsɔ Tɔm nyʋɣʋ kɛ pa tɔɔ.
Sɛɣɛsɩ ɩfepiya kɛ teu tɔtɔ sɩ pá kpaɣa lǝmaɣasɛɛ kɛ teu.
Nyá maɣamaɣa lakɩ tǝma kʋpana na pá nyǝnǝɣǝna-ŋ na pá lakɩ. Paasɩ na ń sɛɣɛsǝna tampana na ɩsǝlɛ kʋsɛɛmlɛ.
Taɣanǝɣɩ nyá tɔm, taa yele na ń kɔɔ na ń pǝntǝɣɩ nyá yɔɣɔtaɣa taa na pá footuɣu-ŋ na-kɛ. Ye n taɣana-kɛɣɛ teu ɩlɛ pɩɩ tʋ tá kolontunaa kɛ fɛɛlɛ. Mpi tɔ pa kaa na ɩsaɣatʋ nti paa yɔɣɔtɩ tá tɔɔ tɔ.
Yomaa ká nɩɩna pa caanaa na pá lá na pɛlɛ pa laŋa hɛɛna-wɛɣɛ pa kʋlapǝlɛ tǝna taa, na pá taa kɛɛsǝɣɩ-wɛɣɛ natǝlɩ.
Pá taa ŋmɩɩlɩ paa pʋlʋ cǝcǝka. Ama pá lakɩ tam na pa caanaa naakɩ sɩ pa yomaa kɛ kʋpama na pá nɩɩkǝna-wɛ, na pɩɩ la na tá Yatʋ Ɩsɔ tɔɔ tɔm nti tǝ sɛɣɛsǝɣɩ tɔ tǝ nyʋɣʋ kʋlɩ pǝ tǝna pǝ taa.
Pǝ taɣa pʋlʋ, Ɩsɔ kulina ɩ pɛɛlɛɛ tɔɔ na ɩ́ hʋ́lɩ́ sɩ pǝ ya paa wei ɩ nyʋɣʋ.
Pɛɛlɛɛ anɩ a sɛɣɛsǝna-tʋ sɩ tǝ́ yele ɩsaɣatʋ taa kɛ́ tɔntɛ na atɛ cǝnɛ kʋnyɩɩlǝŋ kɛ mpʋ, na tǝ́ kpaɣa lǝmaɣasɛɛ na tǝ́ tǝŋ siɣisuɣu, na tǝ́ nɩɩkǝna Ɩsɔ kɛ́ tam kɛ́ tá tɔntɛ taa kɛ́ antulinya taa cǝnɛ.
Pɛɛlɛɛ sɛɣɛsǝɣɩ-tʋɣʋ sɩ tǝ́ caɣa mpʋ na tǝ́ taŋa leleŋ nɩɩʋ kʋyakʋ ŋku tǝ wɛɛ na tǝ́ tɛɛlǝɣɩ tɔ. Kʋ wule kɛ tá Yatʋ Yesu Kilisiti Ɩsɔ Sɔsɔ teeli ká kɔɔ.
Yesu Kilisiti ɩnɩ ɩ hana ɩ tǝɣɩ tá tɔɔ na ɩ́ ya-tʋɣʋ ɩsaɣatʋ tǝna taa, na ɩ́ taɣanɩ-tʋɣʋ teu na tǝ́ pǝsɩ yǝlaa mpa ɩ tike ɩ tɩ tɔ, na tá ɩsǝlɛ sɛɛna tǝma kʋpana lapʋ.
Tǝnɛ ɩnǝɣɩ n ka heeliɣi-wɛ. Lakǝna sɔsɔɔntʋ nti pa tʋ-ŋ tɔ tǝ toma tǝna, na ń sɔɔsǝɣɩ nyá yǝlaa kɛ apalʋtʋ, yaa ye kalǝnaʋ kalǝna-wɛ. Taa yele na nɔɣɔlʋ kpɛɛna-ŋ.
Tɔɔsɩ pa tǝna sɩ pǝ wɛɛ sɩ pá seeki tɛtʋ tɔkǝlaa. Pǝ wɛɛ sɩ pá nɩɩkǝna-wɛɣɛ. Na pa sɔɔlʋ ɩ́ pɩɩ tǝma kʋpana lapʋ tɔɔ.
Pá taa tʋʋkɩ nɔɣɔlʋ, ama pá wɛɛ tǝpamm, na pá wɛna yǝllɛ, na pa na yǝlaa tǝna pa wɛna tǝma na leleŋ.
Tá maɣamaɣa ɩsǝntɔ tɩɩ kɛ́ tuutuu lataa tɔtɔɣɔ hatuu lɔŋ kɛ́, na kaanɩɩtʋnaa, na tɩɩ toolaa kɛ́. Na kʋnyɩɩlǝŋ na mpi pǝ hɛɛsǝɣɩ tá laŋa tɔ pǝ tǝnaɣa mpʋ pǝ nɔɣɔ na pǝ suka ka kpana-tʋɣʋ yomle, na ɩsaɣatʋ na kʋnyɩɩlǝŋ pǝ taa kɛ́ tɩɩ wɛɛ. Tǝ taa caakɩ tá tǝmaɣa paa pǝcɔ maɣamaɣa.
Ama pǝ kɔma na Ɩsɔ tá Yatʋ hʋ́lɩ́ yǝlaa kɛ ɩ kʋpantʋ na ɩ pɛɛlɛɛ,
ɩlɛna ɩ́ ya-tʋ. Ɩlɛ pǝ taɣa tá tǝma kʋsiɣisee tɔɔ. Ama tá pǝtɔɔtǝlɛ kɛ ɩ wiiwa na ɩ́ la mpʋ. Ɩsɔ lʋm mpi pa sɔ-tʋ na Feesuɣu Naŋŋtʋ náá wɛ pǝ taa na ɩ́ laɣasǝɣɩ-tʋ na tǝ́ pǝsǝɣɩ kʋfama na tǝ́ tɔŋ tɔntɛ kʋfatɛ tɔ mpǝɣɩ ɩ yapǝna-tʋ.
Pǝ taɣa pʋlʋ, Ɩsɔ yelina tá Yatʋ Yesu Kilisiti kɛ́ na ɩ́ tisi Feesuɣu Naŋŋtʋ kɛ tá tɔɔ pǝ tɩɩ fɛɩ,
sɩ ɩ́ hʋ́lǝ́ɣɩ́-tʋɣʋ ɩ pɛɛlɛɛ na tǝ́ pǝsɩ kʋpama kɛ Ɩsɔ ɩsɛntaa, na tǝ́ hiki weesuɣu ŋku kɩɩ tɛŋ na tǝ́ wɛɛ na tǝ́ tɛɛlǝɣɩ-kʋ tɔ.
Tɔm tǝnɛ tampana tɔm tike tǝkelekele kɛ́. Ma caa kɛ́ sɩ ń sɛɛsɩ ɩsǝlɛ na tɔm tǝnɛ tǝ sɛɣɛsʋɣʋ, na mpa pa tɛma Ɩsɔ na pa taa tɔ pá ha pa tǝɣɩ tǝma kʋpana lapʋ taa kɛ́ tam. Mpi pǝ tewa na pǝ waasǝɣɩ tɔɣɔlɛ.
Ama cɔlǝɣɩ kʋmɛlǝtɔmnaa tɔɔ hɔm na lʋlǝŋ loosi tǝŋʋɣʋ. Cɔlǝɣɩ yooŋ na ntɔŋkpɛɛsasɩ kɛ Moisi kʋsǝsɩɩtʋ tɔɔ. Ntɩ ɩnɩ tǝ kʋɣɩ tǝma kɛ teu kɛ́, pǝcɔ tɩɩ waasǝɣɩ pʋlʋ.
Mpa pa yeki na faɣaʋ kɔŋ yǝlaa taa tɔ, ye n kpaala-wɛɣɛ tɔm naalɛ na pá tá nɩɩ n tɔɣɔnɩ-wɛ.
Pǝ taɣa pʋlʋ, n nyǝmá teu sɩ yʋlʋ ɩ́ wɛ mpʋ pǝ hʋ́lǝ́ɣɩ́ kɛ́ sɩ ɩ yela mpaaʋ kʋsiɣisuɣu tǝŋʋɣʋ kɛ́. Na ɩsaɣatʋnaa mpa ɩ lakɩ tɔ pǝ hʋ́lǝ́ɣɩ́ kɛ́ sɩ ɩ toolaa.
Ye ma kɔma na má tili Aatema yaa Tisikɩ kɛ nyá kiŋ, ɩlɛ n nyǝkɩ lɔŋ na ń kɔɔ na ń maɣana-m Nikopoli. Mpi tɔ ma tʋwa sɩ tǝnaɣa maa caɣa hilimatɛ waatʋ.
Paasǝna tɔm hʋʋlʋ Senasɩ na Apɔlɔɔsɩ kɛ teu na pá taa laŋ pʋlʋɣʋ waatʋ wei paa tʋɣɩ pa mpaaʋ tɔ.
Pǝ wɛɛ sɩ tá yǝlaa tɔtɔ ká nyɩ ɩsǝna paa paasǝna tǝma kʋpana lapʋ kɛ tam tɔ, na ye pǝ caala wei kɛ́ teu, pa waasǝna-ɩ, na pá taa caɣa yem tǝkpasa.
Pa tǝna mpa pa wɛ ma kiŋ cǝnɛ tɔ pa sɛɛkɩ-ŋ. Sɛɛ tá Ɩsɔsɛɛlɛ taa taapalaa kʋpama. Ɩsɔ ɩ́ hʋ́lɩ́ mǝ tǝnaɣa ɩ pɛɛlɛɛ.
Maɣa Pɔɔlɩ wei má ma kɛ́ salǝka tʋ kɛ Yesu Kilisiti tɔɔ tɔ, má na tá taapalʋ Timotee. Tá ŋmaana takǝlaɣa kanɛɣɛ tá taapalʋ kʋpaŋ Filemɔŋ, nyá wei tá na-ŋ tǝ kaa tǝmlɛ tɔ,
na tá kɔɣɔ Apiya na ta na Aasipi wei tǝ yooki yoou tɔ, na mpa pa kotiɣi Yesu sɛɛʋ kɛ nyá tǝyaɣa taa tɔ, pa tǝnaɣa ḿpʋ́ɣʋ́ tǝ ŋmaa-kɛ.
Tacaa Ɩsɔ na tá Sɔsɔ Yesu Kilisiti pá hʋ́lɩ́-mɛɣɛ pɛɛlɛɛ na pá ha-mɛɣɛ alaafǝya.
Tam ma sǝlǝmǝŋ taa ma tɔɔsǝɣɩ nyá tɔɔ na má sɛɛkɩ ma Ɩsɔ kɛ́ ɩ́ na tǝmlɛ.
Pǝ taɣa pʋlʋ tɔɔ, ma nɩɩ ɩsǝna n sɔɔla Ɩsɔ yǝlaa tǝna, na ɩsǝna n tɔka Tacaa Yesu mpaaʋ tɔm tɔ.
Na ma sǝlǝmǝɣɩ Ɩsɔ sɩ ɩsǝna tá na-ŋ tǝ kpɛnta ɩsǝntɔɣɔ Ɩsɔ mpaaʋ tɔɔ tɔ pǝ́ yele na ń cɛkǝna teu tǝkpataa kɛ́ kʋpantʋnaa mpa pa tǝna tǝ hikiɣi tá na Kilisiti tá kpɛntʋɣʋ tɔɔ tɔ.
Ma taapalʋ, pɔpɔtʋ fɛɩ, ɩsǝna n sɔɔlʋɣʋ yʋlʋ tɔ pǝ lapa-m leleŋ, na pǝ tasa-m apalʋtʋ kɛ teu. Pǝ taɣa pʋlʋ tɔɔ, nyá yaasi ɩnɩ ɩ́ hɛɛsa Ɩsɔ yǝlaa paɣalɛ laŋa.
Tɔʋ, tɔm natǝlǝɣɩ ma caa-ŋ naʋ, na paa ma wɛna mpaa kɛ Kilisiti tɔɔ sɩ má caalɩ-ŋ pǝ taa,
ma luɣu lapa sɩ má na-ŋ-tɩ na tǝ́ wii kʋnyɔŋ kɛ kʋwii. Nyǝnɩ, saŋa ɩsǝntɔ Pɔɔlɩ má ma kpatǝlaa kɛlɛ, pǝ́cɔ́ ma kɛ́ salǝka tʋ kɛ Yesu Kilisiti tɔɔ.
Ma pǝyaɣa Onesim tɔm kɛ ma caa ma na-ŋ, ma pǝsa ɩ Ɩsɔ Tɔm taa caa kɛ salǝka taa cǝnɛ.
Ɩ ka kɛ́ kaawaasaɣa kɛ waatʋ wei ɩ wɛ nyá kiŋ tɔ. Ama kaɣana ɩ waasǝɣɩ má na-ŋ.
Tɔʋ, nɔɔnɔɔ ma mǝlǝɣǝnaŋ-ɩ na ma lǝsaɣa kɛ́.
Ma nyɩɩla teu sɩ ɩ́ saalɩ ma kiŋ cǝnɛ na ɩ́ sǝna-m na nyá nɔɣɔ kɛ salǝka wei ma tɔkɩ Laapaalɩ Kʋpaŋ tɔɔ tɔ ɩ taa.
Ama ma ta sɔɔlɩ sɩ má lá pʋlʋpʋ na nyá waalɩ kɛ́ mpʋ. Pǝ taɣa pʋlʋ tɔɔ, ma luɣu fɛɩ sɩ ń la-m kʋpantʋ natǝlɩ na tǝlasɩ. Ama ma caa kɛ́ sɩ ń la ɩsǝna n nɔkaa tɔ.
Ntanyɩ pǝ yasa nyá na-ɩ kɛ́ wɛɛ naalɛɣɛ sɩ pǝ́ taɣanɩ-mɛɣɛ kpɛntʋɣʋ kɛ tam tɔɔ.
Pǝnɛntaa pǝ kaa wɛɛ ɩsɩɩ yʋlʋ na ɩ yom kɛ yem, ɩ tɛɛ mpʋ. Ɩ pǝsa tá taapalʋ kʋpampaŋ kɛ Kilisiti mpaaʋ taa. Ɩ tɛma ma nyǝŋ kɛ pǝsʋɣʋ tǝkpataa, ɩlɛ nyaɣa pǝ kaasǝnaa sɩ ɩ́ pǝsɩ nyá nyǝŋ na pǝ́ kǝlɩ mpʋ, paa ɩsɩɩ nyá yom, paa ɩsɩɩ nyá taapalʋ kɛ Tacaa tǝŋʋɣʋ taa.
Mpʋ tɔ ye n nyǝnǝɣɩ-m ɩsɩɩ nyá taapalʋ, mʋ-ɩ ɩsɩɩ ye má n ka mʋ-m tɔ.
Ye ɩ ka wakǝla-ŋ pʋlʋ, yaa ɩ wɛna-ŋ kǝmlɛ natǝlɩ, pɔɔsɩ má.
Maa fɛlɩ-ŋ pǝ tǝna. Pɔɔlɩ má ma maɣamaɣa ma ŋmaana na ma niŋ kɛ mpʋ. Ɩlɛ maa nɔkǝɣɩ na má heeli-ŋ sɩ nyá maɣamaɣa n wɛna-m kǝmlɛ, halǝna nyá niŋ na nyá nɔɔhɛɛ, ma tǝnna.
Haɩ hɛɛsɩ ma laŋlɛ kɛ tǝ kɛ́ Kilisiti nyǝ́ma tɔ pǝ tɔɔ.
Ma tɔŋna takǝlaɣa kanɛɣɛ ŋmaaʋ kɛ ɩsǝntɔ tɔ na má tʋ-ŋ naani kɛ́ sɩ n ká la pǝ tǝna, halǝna pǝ́ tɛlǝsɩ mpʋ.
Na pǝ kaasa-m lɛntɩ sɩ ń caa-m kutuluɣu, pǝ taɣa pʋlʋ tɔɔ, ma tʋ tɛɛlʋɣʋ sɩ mǝ Ɩsɔ sǝlǝmʋɣʋ ká yele na pá tʋlɩ-m na má kɔɔ mǝ tɛ.
Ma taapalʋ Ɩpafǝlasɩ wei pa tǝka ma na-ɩ kɛ́ salǝka taa cǝnɛɣɛ Yesu Kilisiti tɔɔ tɔ ɩ sɛɛkɩ-ŋ.
Malǝkɩ na Alisitaakɩ na Temasɩ na Luku mpa ma na-wɛ tǝ lakɩ tǝmlɛ kɛ cǝnɛ tɔ pɛlɛ pa sɛɛ-ŋ tɔtɔ.
Tacaa Yesu Kilisiti ɩ́ hʋ́lɩ́-mɛɣɛ pɛɛlɛɛ.
Lɔŋ Ɩsɔ ka wɛ Ɩsɔ kʋyɔɣɔtʋtʋ tɛlǝsǝlaa kiŋ kɛ́ na ɩ́ yɔɣɔtǝna tá caanaa caanaa kɛ tɔm paɣalɛ taa na yaasinaa paɣalɛ taa.
Ama pǝ tala kaɣana kʋyɛɛŋ kʋtɛɛsǝŋ ɩnɛ ɩ taa tɔ ɩ maɣamaɣa ɩ Pǝyaɣa kiŋ kɛ ɩ wɛɛ na ɩ́ yɔɣɔtǝna-tʋ. Na ɩ Pǝyaɣa ŋkɛ ka niŋ kɛ ɩ lapǝna ɩsɔtaa na atɛ, na ŋkɛɣɛ ɩ lǝsaa sɩ ká tɩ pǝ tǝna tǝpaɩ.
Nkɛ ka kiŋ kɛ Ɩsɔ teeli naakɩ na pǝ́ tee ɩsɩɩ kɔkɔ. Na ka kiŋ tɔtɔɣɔ pǝ hʋ́lǝ́ɣɩ́ teitei kɛ́ ɩsǝna Ɩsɔ wɛɛtʋ maɣamaɣa wɛɛ tɔ. Ɩ nɔɣɔ taa tɔm toma kɛ ɩ tɔkǝna ɩsɔtaa na atɛ na pǝ́ sǝŋaa. Ɩ tɛma yǝlaa ɩsaɣatʋ kpiisuɣu tǝkpatakpata ɩlɛna ɩ́ kpa na ɩ́ caɣa Ɩsɔ kawulaɣa tʋ kɔŋkɔŋ taa.
Ɩsɩɩ Ɩsɔ Pǝyaɣa ŋkɛ ka kǝla ɩsɔtaa tillaa tǝcaɣacaɣa tɔ, ḿpʋ́ɣʋ́ Ɩsɔ ha-kɛɣɛ hǝtɛ nte tǝ kǝla ɩsɔtaa tillaa nyǝna tɔ.
Pǝ taɣa pʋlʋ tɔɔ, Ɩsɔ ta yɔɣɔtǝta ɩsɔtaa tillu nɔɣɔlʋ sɩ: Nyaɣalɛ ma Pǝyaɣa, saŋa kɛ ma pǝsa nyá Caa. Ɩ ta yɔɣɔtǝta ɩsɔtaa tillu nɔɣɔlʋ ɩ tɔm tɔtɔ sɩ: Maa la nyá Caa na nyaa pǝsɩ ma Pǝyaɣa.
Ama waatʋ wei Ɩsɔ kɔŋaɣana ɩ Pǝyaɣa kancaalaɣa nyǝŋka kɛ antulinya taa tɔ ɩ tɔma sɩ: Ɩsɔ ɩsɔtaa tillaa tǝna ká sɛɛ-ɩ kɛ́.
Mpi Ɩsɔ yɔɣɔta ɩsɔtaa tillaa tɔɔ tɔɣɔlɛ sɩ: Ɩsɔ kpaɣa ɩsɔtaa tillaa na ɩ́ lana-wɛ na pá pǝsɩ heelim. Ɩ lapa na ɩ tǝmlɛ nyǝ́ma náá pǝsɩ kɔkɔsɩ nsi sɩ mʋɣɩ kemkem tɔ.
Ama pǝ tala ɩ Pǝyaɣa ɩlɛna ɩ́ yɔɣɔtɩ tǝfoo sɩ: Ɩsɔ, aa, nyá kumte wɛ tam kɛ́. Tampana taa kɛ́ n tɔkɩ nyá kawulaɣa.
N sɔɔla kʋpantʋ na ń kisi ɩsaɣatʋ tǝcaɣacaɣa. Ɩsɔ, pǝ tɔɔ kɛ́ nyá Ɩsɔ lǝsa-ŋ na nyá mpaa. Ɩ sɩɩ-ŋ teeli tǝcaɣalɛ taa sɩ nyá laŋlɛ ɩ́ hʋlʋmɩ sɔsɔm. Tǝcaɣalɛ nte tǝ taa ɩ sɩɩ-ŋ mpʋ tɔ, tǝ kǝla nte tǝ taa ɩ sɩɩ nyá taapalaa lɛlaa tɔ tǝcaɣacaɣa.
Ɩ yɔɣɔtaa tɔtɔ sɩ: Tacaa, nyá lapǝna tɛtʋ tǝnaɣa kancaalaɣa. Nyá maɣamaɣa nya niŋ lapǝna ɩsɔtaa.
Pǝ tǝnaɣa mpʋ pɩɩ saalɩ yem. Ama nyaa caɣa tam. Pǝ tǝnaɣa mpʋ pɩɩ cɛɣɛtɩ ɩsɩɩ wontu kususuutu cɛɣɛtʋɣʋ tɔ.
N ká kpili-wɩ ɩsɩɩ pa kpiluɣu kpaɩ tɔ. Paa laɣasɩ-wɩ ɩsɩɩ yʋlʋ laɣasʋɣʋ ɩ tɔɔ wontu kʋsusuutu tɔ. Ama nyá, nyaa wɛɛ tam kɛ́ ḿpʋ́ɣʋ́, n kaa kpatǝlɩ.
Tuu tɔ Ɩsɔ ta yɔɣɔtǝta ɩ ɩsɔtaa tillaa taa nɔɣɔlʋ sɩ: Caɣa ma kɔŋkɔŋ taa halǝna má kɔna nyá kolontunaa na ń loosi nyá nɔɔhɛɛ kɛ pa tɔɔ.
Mpʋ tɔ, ɩsɔtaa tillaa ná kɛ́ weɣelɔ? Pa tǝna pa kɛ́ Ɩsɔ tǝmlɛ nyǝ́ma kɛ́, na paa naa ɩsɛntɔɔ. Mpɛɣɛ Ɩsɔ tiliɣi sɩ pá teŋ mpa pǝ kɛ́ sɩ pɩɩ ya pa nyɔɔŋ tɔ.
Pǝ tɔɔ kɛ́ tɩɩ tɔkɩ teu kɛ tampana tɔmnaa mpa pa heela-tʋ tɔ na pǝ́cɔ́ pǝ taa kɔɔ na pǝ pona-tʋɣʋ tǝlete taa kɛ́ yem.
Ɩsɔtaa tillaa kpaala tɔm nti tɔ tǝlɛ tǝ hika nyʋɣʋ kɛ́, halǝna ye wei ɩ pǝnta-tɩ yaa ɩ kisa-tɩ pa tʋɣɩ pʋntʋ kɛ salǝka wei pǝ nǝɣǝsǝnaa sɩ pá tʋ-ɩ tɔɣɔ.
Tɔʋ, pa ta kisi salǝka tʋɣʋ kɛ mpa pa kisa ɩsɔtaa tillaa nyǝntʋ tɔ, kacaŋfana ta mpa tɩɩ la awusa kɛ nyʋɣʋ yapʋ sɔsɔɔm pǝnɛ pǝ taka tɔ? Tacaa ka caalǝna nyʋɣʋ yapʋ pǝnɛ pǝ tɔm heeluɣu kɛ ɩ maɣamaɣa. Ɩlɛna mpa pɛlɛ pa nɩɩ-tɩ tɔ pɛlɛ pá tɛlǝsɩ taɣa pǝ tampana.
Na Ɩsɔ kʋsa pa tɔm nyʋɣʋ na ɩ kɔkɔlɔ nyǝm na sɔɣɔntʋ tǝma na piti tǝma tǝna lapʋ taa. Ɩ yelaa na ɩ Feesuɣu Naŋŋtʋ lá na pʋlʋ lapʋ saa yǝlaa ɩsɩɩ ɩ nɔkaa tɔ.
Ḿpʋ́ɣʋ́ pǝ wɛɛ, mpi tɔ pǝ taɣa ɩsɔtaa tillaa nɔɔhɛɛ tɛɛ kɛ́ Ɩsɔ mǝŋna antulinya wei ɩ kɔŋ na tǝ́ yɔɣɔtǝɣɩ ɩ tɔm tɔ.
Ama nɔɣɔlʋ yɔɣɔta Ɩsɔ Tɔm taa kɛ́ tiili sɩ: Haɩ Ɩsɔ, yʋlʋ kɛ́ we na ń tɔɔsǝɣɩ ɩ tɔm? Yʋlʋ wɛʋ mpʋ tǝkpem tɔ ɩ kɛ́ we na ń paasǝɣǝna-ɩ?
N yelaa sɩ ɩ́ sɛkɩ ɩsɔtaa tillaa kɛ pǝcɔ. N tʋ-ɩ teeli na ń kʋsɩ ɩ nyʋɣʋ ɩsɩɩ wulaʋ.
N mǝŋna pǝ tǝna tǝpaɩ kɛ́ ɩ nɔɔhɛɛ tɛɛ. Pa yɔɣɔtʋɣʋ mpʋ sɩ Ɩsɔ mǝŋna pǝ tǝnaɣa ɩ nɔɔhɛɛ tɛɛ tɔ, pǝ nyʋɣʋ ntɛ́ sɩ ɩ kpaɣa pǝ tǝna tǝpaɩ kɛ́ na ɩ́ tʋ́ yʋlʋ niŋ taa, pǝ ta kaasɩ pʋlʋ cǝcǝka. Paa na mpʋ tǝ naa kaɣana sɩ pǝ tǝna pǝ ta mǝlɩ yʋlʋ nɔɔhɛɛ tɛɛ.
Ama mpi tǝ naa tɔɣɔlɛ sɩ pǝ lapa Yesu na ɩ́ sɛkɩ ɩsɔtaa tillaa kɛ pǝcɔ sɩ ɩ́ sɩ yǝlaa tǝna sǝm kɛ Ɩsɔ pɛɛlɛɛ tɔɔ. Wahala wei ɩ tɔɣaa na ɩ́ caŋ ɩ́ sɩ tɔ ɩ tɔɔ, nɔɔnɔɔ tǝ naa pa tʋ-ɩ teeli na pá kʋsɩ ɩ nyʋɣʋ ɩsɩɩ wulaʋ.
Kʋpam pɩɩ mʋna mpʋ sɩ Ɩsɔ wei ɩ lapa pǝ tǝna na ɩ tɔɔ kɛ́ paa mpi pǝ wɛɛ tɔ ɩ́ la na Yesu te tǝkpataa kɛ́ ɩ kʋnyɔntɔɣɔlɛnaa taa, na pǝ́cɔ́ ɩ́ pona pǝyalaa paɣalɛ kɛ ɩ teeli taa. Pǝ taɣa pʋlʋ tɔɔ, Yesu yekina na pǝ́ yakɩ pa nyɔɔŋ.
Yesu kpiisiɣina yǝlaa ɩsaɣatʋ. Pa tǝna mpa pa ɩsaɣatʋ kpiisa mpʋ tɔ, ɩ́ na-wɛ pa kpɛnta Caa kʋlʋm kɛ́. Pǝ tɔɔ kɛ́ pǝ fɛɩ Yesu kɛ́ fɛɛlɛ sɩ ɩ́ yaa-wɛ sɩ ɩ newaa
kɛ waatʋ wei ɩ tɔŋ sɩ: Haɩ Ɩsɔ, maa heeli ma newaa kɛ nyá tɔm. Maa yoo yontu na má tala-ŋ samaa tǝna taa.
Ɩ tɔma tɔtɔ sɩ: Maa tʋ Ɩsɔ kɛ́ naani. Ɩ tasa yɔɣɔtaɣa tɔtɔ sɩ: Má na piya mpa Ɩsɔ ha-m tɔɣɔlɔ.
Ɩsɩɩ mpa ɩ yaa mpʋ sɩ piya tɔ pa kɛ́ tɔnʋɣʋ na calǝm kʋlʋmǝm tɔ, Yesu maɣamaɣa pǝsa teitei ɩsɩɩ mpɛ, na ɩ́ na-wɛ pá kpɛntɩ kʋlʋm. Ɩ lapa ḿpʋ́ɣʋ́ sɩ ɩ́ yɔkɩ ɩlɔɣɔʋ wei ɩ kiŋ sǝm toŋ wɛɛ tɔ ɩ ɩ́lɛ́ ɩ toma ɩ́ yɔkɩ tǝkpataa tɔɔ kɛ́ ɩnɩ ɩ lapa mpʋ na ɩ́ sɩ ɩlɛna
ɩ́ waasɩ mpa sǝm sɔɣɔntʋ tɔɔ pa pǝsa ɩsɩɩ yomaa kɛ pa weesiŋ tǝna taa tɔ.
Mpi tɔ pǝ taɣa ɩsɔtaa tillaa kɛ ɩ waasǝɣɩ. Ama Apǝlaham piya kɛ ɩ waasǝɣɩ ɩsɩɩ pa ŋmaaʋ Ɩsɔ Tɔm taa tɔ.
Pǝ tɔɔ kɛ́ pǝ wɛɛ sɩ ɩ́ nǝɣǝsǝna ɩ newaa tǝkpataa, na ɩ́ pǝsɩ pa kɔtʋlʋ sɔsɔ kʋpaŋ wei ɩ hʋlǝɣɩ yǝlaa kɛ suulu kɛ sɔsɔm kɛ ɩ tǝmlɛ taa kɛ́ Ɩsɔ ɩsɛntaa tɔ, pǝ́cɔ́ pǝ́ hɩɩsɩ samaa ɩsaɣatʋ.
Na ɩsɩɩ pǝ maɣasʋɣʋ ɩnɩ na ɩ́ ná kʋnyɔŋ tɔ, pǝnɛntɛ ɩ pǝsǝɣɩ na ɩ́ waasɩ mpa pa wɛ maɣasʋɣʋ taa tɔ.
Ma taapalaa Ɩsɔ sɛɛlaa mɛ mpa Ɩsɔ yaawa tɔ, ɩ́ paasǝna Yesu wei Ɩsɔ tilaa na ɩ́ kɛ́ ta Ɩsɔ sɛɛʋ mpi pǝ tɔm tǝ hʋ́lǝ́ɣɩ́ ɩsǝntɔ tɔ pǝ kɔtʋlʋ sɔsɔ na ɩ́ ná.
Ɩsɔ ka lǝsǝna-ɩ sɩ ɩ́ la tǝmlɛ tǝnɛ, na ɩ́ nɩɩna Ɩsɔ kɛ́ teu ɩsɩɩ Moisi ka nɩɩna Ɩsɔ na ɩ́ la ɩ tǝmlɛ kɛ Ɩsɔ tǝyaɣa tǝna taa tɔ.
Kutuluɣu ŋmalʋ wɛnna sam na pǝ́ kǝlɩ kutuluɣu maɣamaɣa. Mpʋ tɔtɔɣɔ Yesu mʋna sam na pǝ́ kǝlɩ Moisi tǝcaɣacaɣa.
N kaa na kutuluɣu kɛ yem na kʋ fɛɩna kʋ ŋmalʋ, na Ɩsɔ ɩ́lɛ́ ɩ kɛna wei ɩ lapa pǝ tǝna tɔ.
Ye Moisi ɩlɛ, ɩ́lɛ́ ɩ nɩɩna Ɩsɔ kɛ́ teu kɛ Ɩsɔ tǝyaɣa tǝna taa. Ɩnǝɣɩ pa tʋ tǝmlɛ sɩ ye Ɩsɔ ɩ́ yɔɣɔta nti ɩlɛ ɩnɩ ɩ heeli.
Ama Kilisiti wei ɩ́lɛ́ ɩ kɛ́ Pǝyalʋ maɣamaɣa na pa sɩɩ-ɩ Ɩsɔ tǝyaɣa sɔsɔ tɔ ɩ́lɛ́ ɩ nɩɩna Ɩsɔ kɛ́ teu tɔtɔ. Ye tǝ tɔka tá tɛɛlʋɣʋ na naani na pǝ́ tá ciɣiti-tʋ ɩlɛ tǝ kɛ́ ɩ tǝyaɣa nyǝ́ma ntɛ́.
Pǝ tɔɔ kɛ́ Feesuɣu Naŋŋtʋ maɣamaɣa ka yɔɣɔta mpʋ sɩ: Ye ɩ́ nɩɩ Ɩsɔ nɔɣɔ kɛ saŋa,
ɩ́ taa tasa ŋkpantɛɛlǝŋ lapʋ, ɩsɩɩ ɩ́ ka lapʋ waatʋ wei ɩ́ kpɛɛsǝna Ɩsɔ kɛ́ kʋyaŋku ɩ́ maɣasa-ɩ sɩ ɩ́ naa ɩ waalɩ kɛ́ wʋlaɣa tɛtʋ taa tɔ. Ɩsɔ yɔɣɔtaa sɩ:
Mǝ caanaa caanaa maɣasa-m tǝna, na pá lá sɩ pa naa ma waalɩ. Pǝyele pa ná pǝ tǝna mpi mpi ma lapa pɩɩsɩ nɩɩlɛ taa tɔ.
Pǝ tɔɔ kɛ́ yǝlaa panɛ pa tɔm kpa-m pááná na má tɔ sɩ: Tam ḿpʋ́ɣʋ́ pa liɣitiɣi pa hʋwɛɛ taa. Pa ta tɩɩ cɛkǝna ma yaasi kɛ́ paa pǝcɔ.
Pááná kpa-m mpʋ ɩlɛna má tuu sɩ: Pa kaa sʋʋ ma hɛɛsʋɣʋ tete kɛ paa pǝcɔ.
Ma taapalaa ɩ́ la laakalɩ na mǝ taa nɔɣɔlʋ ɩ́ taa kɔɔ na ɩ́ lá ɩsaɣatʋ kɛ ɩ lotu taa na ɩ́ la laŋkpɩɩsǝŋ na ɩ́ ha weesuɣu Ɩsɔ kɛ́ siɣile.
Ama ɩ́ tasǝɣɩ tǝmaɣa apalʋtʋ kɛ paa ɩfemle nte, halǝna mpi pa yaa sɩ saŋa kɛ Ɩsɔ Tɔm taa tɔ pǝ́ sɩɩ tǝnaɣa. Nɔɣɔlʋ ɩ́ taa yele na ɩsaɣatʋ puɣusi-ɩ na ɩ́ lá laŋkpɩɩsǝŋ.
Pǝ wɛ mpʋ sɩ ye tǝ tɔka ta kancaalaaɣa naani wei tɩɩ wɛna tɔɣɔ teu halǝna pǝ tǝnaɣa, tá na Kilisiti tɩɩ pǝsɩ taapallɛ.
Nti pa ŋmaa Ɩsɔ Tɔm taa tɔɣɔlɛ sɩ: Ye ɩ́ nɩɩ Ɩsɔ nɔɣɔ kɛ saŋa, ɩ́ taa tasa ŋkpantɛɛlǝŋ lapʋ, ɩsɩɩ ɩ́ ka lapʋ waatʋ wei ɩ́ kpɛɛsǝna Ɩsɔ tɔ.
Mpa pa taa nɩɩna Ɩsɔ nɔɣɔ na pá kʋ́lɩ́ na pá kpɛɛsǝna-ɩ? Mpa pa tǝna Moisi lǝsa Icipiti taa tɔɣɔ mɛɛ.
Na mpa pa tɔm kpana Ɩsɔ kɛ́ pááná kɛ pɩɩsɩ nɩɩlɛ taa? Mpa pa lapa ɩsaɣatʋ na pá sɩ́ wʋlaɣa tɛtʋ taa tɔɣɔ.
Mpaɣa Ɩsɔ ka tuunaa sɩ pa kaa sʋʋ ɩ hɛɛsʋɣʋ tete kɛ paa pǝcɔ? Mpa paa kpɛɛsǝna-ɩ tɔɣɔ.
Tǝ nawa mpʋ sɩ pa ta tɛ Ɩsɔ na pa taa tɔɣɔ pa ta sʋʋ.
Ɩsɔ tɛma-tʋɣʋ heeluɣu tǝkpataa sɩ tǝ pǝsǝɣɩ na tǝ́ sʋʋ timpi tá na-ɩ tɩɩ caɣa na tǝ́ hɛɛsɩ tɔ. Mpʋ tɔ tǝ́ la laakalɩ na pǝ́ taa kɔɔ na mǝ taa nɔɣɔlʋ ɩ́ wɩɩna hɛɛsʋɣʋ ŋkʋ kʋ taa kɛ́ sʋʋʋ.
Pǝ taɣa pʋlʋ tɔɔ, tǝ nɩɩ Laapaalɩ Kʋpaŋ ɩnǝɣɩ teitei kɛ́ ɩsɩɩ wʋlaɣa tɛtʋ taa nyǝ́ma mpɛ. Pa nɩɩ tɔm ntɩ tɔ tǝ ta waasɩ-wɛɣɛ pʋlʋ. Mpi tɔ, pa nɩɩʋ-tɩ tɔ pa ta mʋ-tɩ na pá tɛ́ Ɩsɔ na pa taa.
Ta mpa tǝ tɛmna Ɩsɔ kɛ́ tá taa tɔ tɩɩ sʋʋ hɛɛsʋɣʋ ŋkʋ kʋ taa. Hɛɛsʋɣʋ ŋkʋ kʋ tɔm kɛ Ɩsɔ yɔɣɔtaa sɩ: Pááná kpa-m na má tuu sɩ, pa kaa sʋʋ ma hɛɛsʋɣʋ tete kɛ paa pǝcɔ. Ɩ yɔɣɔta mpʋ, pǝyele ɩ tǝmlɛ tɛma tɛm kɛ hatuu waatʋ wei ɩ lapa antulinya tɔ.
Pa yɔɣɔta kʋyakʋ naatosompɔɣɔlaɣa nyǝŋkʋ tɔm kɛ Ɩsɔ Tɔm taa kɛ́ tiili sɩ: Ɩsɔ yela ɩ tǝmlɛ tǝna na ɩ́ hɛɛsɩ kʋyakʋ naatosompɔɣɔlaɣa nyǝŋkʋ wule.
Na pá tasa tiiliɣi yɔɣɔtʋɣʋ sɩ: Pa kaa sʋʋ ma hɛɛsʋɣʋ tete kɛ paa pǝcɔ.
Mpa pa caala Laapaalɩ Kʋpaŋ ɩnǝɣɩ nɩɩʋ tɔ pa ta sʋʋ hɛɛsʋɣʋ ŋkʋ kʋ taa, mpi tɔ pa ta tɛ Ɩsɔ na pa taa. Pǝ na pǝ mpʋ tɔ pǝ wɛ pǝsʋɣʋ sɩ lɛlaa ɩ́ sʋʋ.
Pǝ tɔɔ kɛ́ Ɩsɔ tasa kʋyakʋ kʋfalʋɣʋ kɛ sɩɩʋ na ɩ́ yaa-kʋ sɩ Saŋa. Tǝ maɣamaɣa tǝ tɔm kɛ pɩɩsɩ kɔma na sɩ́ siki sɔsɔm ɩlɛna Ɩsɔ yele na Tafiiti yɔɣɔtɩ tɔm nti tǝ tɛma nɩɩʋ tɔ sɩ: Ye ɩ́ nɩɩ Ɩsɔ nɔɣɔ kɛ saŋa, ɩ́ taa tasa ŋkpantɛɛlǝŋ lapʋ.
Ye Yosuwee ka sʋsa yǝlaa mpɛɣɛ hɛɛsʋɣʋ ŋkʋ kʋ taa, Ɩsɔ taa tasa kʋyakʋ lɛŋkʋ tɔm kɛ yɔɣɔtʋɣʋ.
Ama hɛɛsʋɣʋ nakʋlɩ kʋ wɛɛ na pa hʋla-kʋɣʋ Ɩsɔ yǝlaa, na kʋ nǝɣǝsǝna Ɩsɔ kʋyakʋ naatosompɔɣɔlaɣa wule nyǝŋkʋ.
Pǝ wɛɛ kɛ́ sɩ ye wei ɩ sʋʋ Ɩsɔ hɛɛsʋɣʋ tete ntɛ́ tǝ taa pʋntʋ ká yele ɩ tǝma na ɩ́ hɛɛsɩ ɩsɩɩ Ɩsɔ maɣamaɣa yepu ɩ́lɛ́ ɩ nyǝna na ɩ́ hɛɛsɩ tɔ.
Pǝ tɔɔ kɛ́ tɩɩ la kookalɩ na tǝ́ sʋʋ hɛɛsʋɣʋ ŋkʋ kʋ taa. Tǝ́ taa yele na tá taa nɔɣɔlʋ kɔɔ na ɩ́ la kpɛɛsʋlʋ ɩsɩɩ lɛlaa lapʋ wʋlaɣa tɛtʋ taa tɔ na ɩ́ laŋ hɛɛsʋɣʋ ŋkʋ kʋ taa sʋʋʋ.
Ɩsɔ Tɔm wɛna toma na tǝ lakɩ tǝmlɛ. Tǝ kǝla laɣatɛ nte tǝ sɛtǝɣɩ taa na waalɩ tɔɣɔ lɔŋ. Ɩsɔ Tɔm ntɩ tǝ sʋʋkɩ na halɩ tǝ takɩ timpi lǝsaɣa na lǝmaɣasǝlɛ pǝ nyǝm suliɣi tɔ. Tǝ fakɩ atama na mʋɣʋlɛ taa pɛɛlǝm, na tǝ faɣasǝɣɩ nti yʋlʋ nyɩɩlǝɣɩ na nti ɩ hʋʋkɩ ɩ lotu taa tɔ.
Kʋŋmaŋmam napǝlɩ pǝ fɛɩ mpi Ɩsɔ ɩɩ naakɩ tɔ. Ɩsɔ ɩ́lɛ́ ɩ naa pǝ tǝnaɣa tǝyaɩɩ, pʋlʋ ta ŋmɛlɩ-ɩ. Ɩ kiŋ kɛ tá tǝna tɩɩ polo na tǝ́ kɛɛsɩ ta kʋlapʋtʋ tǝna.
Ye mpʋ tǝ́ tɔkɩ tá Ɩsɔ sɛɛʋ ŋku kʋ tɔm tǝ hʋlǝɣɩ ɩsǝntɔ tɔɣɔ teu. Mpi tɔ, tǝ wɛna kɔtǝlaa sɔsaa taa sɔsɔ wei ɩ tɔma na ɩ́ tala Ɩsɔ cɔlɔ maɣamaɣa tɔ, ɩnǝɣǝlɛ Ɩsɔ Pǝyalʋ Yesu.
Ta kɔtʋlʋ sɔsɔ ɩnɩ ɩ kɛ́ wei ɩ pǝsǝɣɩ na ɩ́ cɛkǝna ta ɩcantʋ tete tɔ. Pǝ maɣasa ɩ maɣamaɣa kɛ pǝ tǝna pǝ taa ɩsɩɩ ta, ɩ ta la ɩsaɣatʋ kɛ paa pǝcɔ.
Ye mpʋ tǝ́ kpǝtǝna Ɩsɔ pɛɛlɛɛ kumte na naani, tɩɩ hiki suulu na pɛɛlɛɛ na pǝ́ waasɩ-tʋɣʋ waatʋ wei pǝ nǝɣǝsǝnaa tɔ.
Pǝ lǝsʋɣʋ yǝlaa hɛkʋ kɛ kɔtʋlʋ sɔsɔ na pǝ sɩɩ tɔ, pǝ sɩɩ-ɩ ḿpʋ́ɣʋ́ sɩ ɩ́ la Ɩsɔ tǝmlɛ na pǝ́ waasɩ samaa. Ɩ pukina kʋhaham na ɩ́ lakɩ kɔtaɣa kɛ yǝlaa ɩsaɣatʋ tɔɔ.
Kɔtʋlʋ sɔsɔ ná takaa na ɩ́ ná ɩsǝna ɩcantʋ wɛɛ tɔ, ɩlɛ ɩ pǝsǝɣɩ na ɩ́ hʋ́lɩ́ suulu kɛ pǝcɔɣɔ ɩsɛ kʋkpɛɛtɛɛ nyǝ́ma na mpa pa pǝntǝɣɩ kʋpǝntʋ tɔ.
Na ɩsɩɩ kɔtʋlʋ sɔsɔ maɣamaɣa wɛna ɩcantʋ tɔ ɩ lakɩ kɔtasɩ kɛ ɩ maɣamaɣa ɩ tɔɔ na samaa tɔɔ tɔtɔ.
Pǝ fɛɩ sɩ nɔɣɔlʋ ká tʋ ɩ tǝɣɩ teeli na ɩ́ sʋsɩ ɩ tǝɣɩ kɔtʋlʋ sɔsɔɔntʋ taa. Ɩsɔ kpaana kɔtʋlʋ sɔsɔ, na mpʋ ɩnɩ pǝ maɣamaɣa kɛ pǝ lapa Alɔŋ kiŋ.
Mpʋ ɩnǝɣɩ na Kilisiti, ɩ ta tʋ ɩ tǝɣɩ teeli na ɩ́ kpa ɩ tǝɣɩ kɔtʋlʋ sɔsɔ. Ama Ɩsɔ maɣamaɣa tɔmna-ɩ tǝkelekele sɩ: Nyaɣalɛ ma Pǝyaɣa, saŋa kɛ ma pǝsa nyá Caa.
Ɩ tɔma tiili tɔtɔɣɔ Ɩsɔ Tɔm taa sɩ: N ka pǝsɩ kɔtʋlʋ kɛ tam tɔɔ ɩsɩɩ Mɛlǝcisetɛɛkɩ.
Saa wei Yesu ka wɛ atɛ cǝnɛ tɔ ɩ sǝlǝmaɣa Ɩsɔ wei ɩ pǝsǝɣɩ na ɩ́ lǝsɩ-ɩ sǝm taa tɔɣɔ, na ɩ́ wiikina-ɩ na kapusi sɔsɔɔnsɩ na ɩsǝlʋm. Ɩlɛna Ɩsɔ mʋ ɩ sǝlǝmʋɣʋ kɛ ɩ seekaɣa Ɩsɔ tɔ pǝ tɔɔ.
Paa na ɩ ka kɛ́ Ɩsɔ Pǝyaɣa tɔ, kʋnyɔntɔɣɔlɛnaa taa kɛ́ ɩ nyǝmá nɩɩnaʋ tɔm.
Pa kɔma na pá tɛmɩ-ɩ lapʋ na ɩ́ te tǝkpataa, ɩlɛna ɩ́ pǝsɩ wei ɩ kiŋ mpa pa tǝna pa nɩɩkǝna-ɩ tɔ pǝ yakǝna pa nyɔɔŋ kɛ tam tɔɔ tɔ.
Ɩlɛna Ɩsɔ tɔ sɩ ɩnɩ ɩ kɛna kɔtʋlʋ sɔsɔ ɩsɩɩ Mɛlǝcisetɛɛkɩ.
Tǝ wɛna kʋyɔɣɔtʋtʋ kɛ sɔsɔm kɛ tɔm tǝnɛ tǝ tɔɔ, na pǝ wɛ katɛ sɩ tǝ kilisi-mɛɣɛ pǝ tǝna tǝcɛɩcɛɩ kɛ́ ɩɩ cɛkǝɣǝna lɔŋ tɔ pǝ tɔɔ.
Hatuu tɔ pǝ nǝɣǝsǝna ɩsɩɩ ɩsǝntɔ mǝ sɛɣɛsǝɣǝna lɛlaa, ɩlɛna mɩɩ mǝlɩ na ɩ́ pǝsɩ ɩsɩɩ mpa paa hʋ́lɩ́ Ɩsɔ Tɔm ɩsɩɩ kpɛlǝmǝlaa tɔ. Pǝ tala mǝ mʋtʋ tɔɣɔʋ, ɩlɛna ɩ́ mǝlɩ na ɩ́ nyɔɔkɩ kafa kɛ tam.
Wei ɩ paasǝɣǝna kafa nyɔɔʋ tɔ ɩ kɛ́ ahʋlʋm kɛ́. Ɩ ta nyɩ sɩ pǝnɛ pǝ tewa, aaɩ pǝnɛ pǝ ta te.
Ama sɔsaa mpa tam lapʋ tɔɔ pa nyǝmá tampam na ɩsaɣam pǝ faɣaʋ tɔ mʋtʋ kɛ pɛlɛ pa tɔkɩ.
Pǝ tɔɔ tɔ tǝ lɩɩ Kilisiti tɔm nti pa caalǝɣǝna sɛɣɛsʋɣʋ tɔ tǝ taa na tǝ sʋʋ mpa pa pɩɩ pǝ taa tɔ pa nyǝntʋ taa. Tǝ́ taa taɣanɩ kite tɛɛ nyǝntʋ taa kɛ́ mǝlʋɣʋ, ɩsɩɩ kpaɩ tǝma yeluɣu na taa tɛmnaʋ kɛ Ɩsɔ,
na lʋm sɔʋnaa na niŋ tǝnʋɣʋ pǝ tɔmnaa, na sǝtaa feesuɣu na tam hʋʋlɛ pǝ tɔmnaa.
Tǝ́ pukina pǝ ɩsɛntaa kɛ́ tam. Mpʋ pǝ maɣamaɣa kɛ tɩɩ la ye Ɩsɔ ɩ́ tisaa.
Na mpa pɛlɛ pa taɣanǝɣɩ ɩsaɣatʋ taa kɛ́ hotuɣu tɔ pɛlɛ pa tɔm ká tɛna weɣelɛ ɩlɛ? Tɔʋ, Ɩsɔ tɛma pa ɩsɛ kuluɣu na pá tǝŋ ɩsɔtaa kʋcɔɔʋ leleŋ na pá hiki pa paa nyǝm kɛ Ɩsɔ Feesuɣu Naŋŋtʋ kiŋ.
Pǝlɛ pǝ waalɩ pa nawa sɩ Ɩsɔ Tɔm wɛ teu na pa cɛkǝna ɩsǝna antulinya wei ɩ kɔŋ tɔ ɩ toma wɛɛ tɔ.
Pǝ tǝnaɣa mpʋ pǝ waalɩ kɛ́ pa lɩɩwa na pá taɣanɩ ɩsaɣatʋ taa kɛ́ hotuɣu. Yǝlaa ɩsɩɩ mpʋ pǝ taka pǝ fɛɩ pǝsʋɣʋ sɩ pá hʋ́lɩ́-wɛ sɩ pá taɣanɩ tɔntɛ kʋfatɛ kɛ laɣasʋɣʋ. Pǝ taɣa pʋlʋ tɔɔ, Ɩsɔ Pǝyaɣa kɛ pa lɛlǝɣɩ kam kɛ sǝm tesika tɔɔ na pá tʋɣɩ-kɛɣɛ fɛɛlɛ kɛ samaa taa.
Ye pa hala halǝm na tɛʋ nɩɩkɩ pǝ taa kɛ́ tam na pǝ ta laŋ nikaɣa, na kʋtɔɣɔʋ la pǝ taa kɛ́ teu na pǝ́ waasɩ hallaa, ɩlɛ halǝm mpɩ Ɩsɔ koola-wǝɣɩ kʋpantʋ kɛ́.
Ama ye sɔwa kɛ yem na kpaɩ nyɩɩtʋ tike lakǝna pǝ taa, halǝm mpɩ pǝ pǝsa yem kɛlɛ, na Ɩsɔ naa kpalɩ-wɩ na pá tɛɛsǝna-wǝɣɩ kɔkɔ sɔpʋ.
Ma taapalaa mɛ, paa tǝ yɔɣɔtǝɣɩ mpʋ tɔ tǝ tɛma tá taa tǝkpataa sɩ ɩ́ tá tooli, ɩ wɛ waasʋɣʋ mpaaʋ taa kɛ́.
Ɩsɔ tá kɛ́ wei ɩɩ tǝŋǝɣɩ tampana tɔ, na ɩ kaa sɔɔ mǝ tǝma tɔɔ. Pǝyele ɩ kaa sɔɔ ɩsǝna ɩ́ paasaa na ɩ́ sɔɔlɩ-ɩ na ɩ́ waasɩ mǝ Ɩsɔ sɛɛlaa lɛlaa, na ɩ́ tɩɩ tɔŋna-wɛɣɛ waasʋɣʋ tɔ.
Ta luuŋ wɛɛ sɩ paa mǝ taa wei ɩ́ tasa ɩsǝlɛ sɛɛsʋɣʋ kɛ mpʋ halǝna pǝ tǝnaɣa, pǝcɔ pǝ́ lá teitei ɩsɩɩ ɩ́ tɛɛlʋɣʋ tɔ.
Tá luuŋ fɛɩ sɩ ɩ́ loosi nɔɔhɛɛ. Ama tǝ caa kɛ́ sɩ ɩ́ tǝŋ mpa pa tɛŋ Ɩsɔ na pa taa na pá wɛna suulu na paa hiki mpi Ɩsɔ ka tɔma sɩ ɩ ká ha tɔ pa akpaa.
Waatʋ wei Ɩsɔ heelaɣa Apǝlaham sɩ ɩ ká lapɩ-ɩ pǝnɛ na pǝnɛ tɔ, na tuunaʋ kɛ́. Na ɩsɩɩ nɔɣɔlʋ fɛɩ wei ɩ kǝla-ɩ na ɩ́ ká tuuna ɩlɛ tɔ ɩlɛna ɩ́ tuuna ɩ tɩ,
na ɩ́ tɔ sɩ: Ma heeliɣi-ŋ tǝkpataa sɩ maa la-ŋ kʋpantʋ, na maa la na ń hiki piya kɛ sɔsɔm.
Ḿpʋ́ɣʋ́ Apǝlaham caɣana suulu, halǝna ɩ́ kɔɔ na ɩ́ hiki mpi Ɩsɔ ka tɔma sɩ ɩ ká lapɩ-ɩ mpʋ tɔ.
Ye yǝlaa ɩ́ caa tuunaʋ, wei ɩ kǝla-wɛ tɔ ɩ hǝtɛ kɛ pa yaakɩ na pá tuuna. Tuunaʋ kɛ́ pʋlʋ mpi pǝ loliɣi yǝlaa kɛ waatʋ wei pa lakɩ ntɔŋkpɛɛsaɣa tɔɣɔ.
Ɩsɔ ɩ́lɛ́ ɩ caakaɣa kɛ́ sɩ mpa ɩ tɔma sɩ ɩ ká la kʋpantʋnaa mpɛ tɔ, pá nyɩ tǝkelekele sɩ ɩ́ yɔɣɔta nti, ɩ yɔɣɔtaa kɛ́ tǝ kaa laɣasɩ. Pǝ tɔɔ kɛ́ ɩ yɔɣɔtaa na ɩ tuu.
Tɔm naalɛ ɩnɛ ɩ fɛɩ laɣasʋɣʋ, na pǝ fɛɩ pǝsʋɣʋ sɩ Ɩsɔ ɩ́ looli-tɩ. Pǝ tɔɔ maɣamaɣa kɛ pǝ sɔɔsa ta mpa tǝ hika tǝŋmɛllɛ kɛ ɩ kiŋ tɔɣɔ apalʋtʋ, sɩ tǝ́ tɔkɩ tɛɛlʋɣʋ ŋku kʋ tɔm pa kɛɛsa-tʋ tɔɣɔ teu tǝkeŋkeŋ.
Tɛɛlʋɣʋ ŋkʋ kʋ wɛɛ kɛ́ ɩsɩɩ ta lǝsasɩ kaŋkanʋɣʋ kʋtǝlʋɣʋ ŋku tǝ wɛna naani na kʋ kiiwa tɔ. Tǝ nyǝmá sɩ ta maɣamaɣa tǝ pǝsǝɣɩ na tǝ́ sʋʋ na tǝ́ polo na tǝ́ lɩɩ ɩsɔtaa Ɩsɔ tǝsɛɛlɛ taa pʋʋɣʋ kʋkakaɣaʋ waalɩ halǝna tǝ́ tala pǝ taa naŋ taa.
Tǝnaɣa Yesu tɛɛ-tʋɣʋ nɔɣɔ, na ɩ́ pǝsɩ kɔtʋlʋ sɔsɔ ɩsɩɩ Mɛlǝcisetɛɛkɩ kɛ tam tɔɔ.
Mɛlǝcisetɛɛkɩ ɩnɩ ɩ ka kɛ́ Salɛm wulaʋ, na ɩ kɛ́ ɩsɔtaa Ɩsɔ Sɔsɔ kɔtʋlʋ. Mɛlǝcisetɛɛkɩ ɩnɩ ɩ sǝŋna Apǝlaham kɛ waatʋ wei ɩ́lɛ́ ɩ tɛma awulaa kɛ kǝlʋɣʋ kɛ yoou taa na ɩ́ mǝlǝɣɩ kpente tɔ, na ɩ́ kooli-ɩ kʋpantʋ.
Tǝnaɣa Apǝlaham tala pǝ tǝna mpi ɩ ka wɛna tɔɣɔ tɔm naanʋwa na ɩ́ kpaɣa hɔɣɔlʋɣʋ kʋlʋmʋɣʋ na ɩ́ ha-ɩ. Mɛlǝcisetɛɛkɩ hǝtɛ nyʋɣʋ ntɛ́ sɩ tampana tʋ. Pǝlɛ pǝ waalɩ ɩ kɛ́ Salɛm wulaʋ, na pǝlɛ pǝ nyʋɣʋ ntɛ́ sɩ hɛɛsʋɣʋ tʋ.
Nɔɣɔlʋ ta nyɩ Mɛlǝcisetɛɛkɩ caa, pa ta nyɩ ɩ too. Nɔɣɔlʋ ta nyɩ sɩ akele lʋlǝna na pǝ́ lʋlɩ na pǝ́ tala-ɩ. Pa ta yɔɣɔtɩ ɩ lʋlʋɣʋ tɔm kɛ tiili, yaa ɩ sǝm tɔm. Ɩ nǝɣǝsǝna Ɩsɔ Pǝyaɣa, na ɩ kɛ́ kɔtʋlʋ kɛ tam tɔɔ kɛ́.
Ɩ paasɩ na ɩ́ ná apalʋ ɩnɩ ɩ sɔsɔɔntʋ yee. Halɩ ta caanaa caanaa caa sɔsɔ Apǝlaham ná faɣa pǝ tǝna mpi ɩ hika yoou taa tɔɣɔ tɔm naanʋwa na ɩ́ kpaɣa hɔɣɔlʋɣʋ kʋlʋmʋɣʋ na ɩ́ ha-ɩ.
Lefii nyǝ́ma mpa pa kɛ́ kɔtǝlaa tɔ kʋsǝsɩɩtʋ ha-wɛɣɛ mpaa kɛ́ sɩ pá pɔɔsǝɣɩ Ɩsɛɣɛlɩ nyǝ́ma sɩ pá cɛlǝɣɩ-wɛɣɛ pa kʋhikim tǝna hɔɣɔlǝŋ naanʋwa taa kʋlʋmʋɣʋ. Pǝyele paa kɛ́ yǝlaa kʋlʋmaa kɛ́, na pa tǝna pa kɛ́ Apǝlaham piya.
Mɛlǝcisetɛɛkɩ na taa kɛ́ Lefii tʋ, paa na mpʋ ɩ mʋ mpi Apǝlaham wɛna tɔ pǝ hɔɣɔlǝŋ naanʋwa taa kʋlʋmʋɣʋ. Pǝlɛ pǝ paasi ɩ koola koolee kʋpana kɛ wei ɩ hika kʋpantʋ nti Ɩsɔ tɔma sɩ ɩ ká la tɔ.
Na ɩsǝna pǝ wɛɛ tɔ, sɔsɔ kooliɣina sǝkpelu kɛ kʋpantʋ.
Ama kɔtǝlaa kiŋ ɩlɛ, mpa pa mʋɣɩ mpi yǝlaa wɛna tɔ pǝ hɔɣɔlǝŋ naanʋwa taa kʋlʋmʋɣʋ tɔ, pa kɛ́ yǝlaa mpa saŋa pa wɛɛ cele pa fɛɩ tɔɣɔ. Ama ye Mɛlǝcisetɛɛkɩ kiŋ ɩlɛ wei ɩ wɛ tam ɩsɩɩ pa ŋmaaʋ Ɩsɔ Tɔm taa tɔ ɩ́lɛ́ ɩ mʋna hɔɣɔlǝŋ naanʋwa taa kʋlʋmʋɣʋ ŋkʋ.
Ye pǝ lapa mpʋ tǝ pǝsǝɣɩ na tǝ́ tɔ sɩ waatʋ wei Apǝlaham faɣa ɩ wɛnaʋ taa kɛ́ tɔm naanʋwa na ɩ́ ha mpʋ tɔ, Lefii maɣamaɣa nyá fɛlaa kɛ́. Pǝyele Lefii nyǝ́ma mpɛɣɛ pa taɣanǝɣɩ faɣaʋ naanʋwa ɩnɩ ɩ wontu cɛlʋɣʋ.
Pǝ taɣa pʋlʋ tɔɔ, waatʋ ɩnɩ paa pa ta lʋlǝta Lefii tɔ ɩ ka wɛ ɩ cɔsɔ Apǝlaham taa kɛ́ saa wei Mɛlǝcisetɛɛkɩ sǝŋaɣa-ɩ tɔɣɔ.
Lefii nyǝ́ma kɔtʋɣʋ lɩɩna kʋsǝsɩɩtʋ nti pa tʋ Ɩsɛɣɛlɩ nyǝ́ma sɩ pá tǝŋ tɔ tǝ kiŋ. Pǝ na pǝ mpʋ tɔ Lefii nyǝ́ma kɔtǝlaa mpɛ pa ta la tǝmlɛ nte tǝ tewa tǝkpataa tɔ. Tɔfɔ pǝ taa yele Alɔŋ looŋa taa na pǝ tasa kɔtʋlʋ kʋfalʋ sɩɩʋ ɩsɩɩ Mɛlǝcisetɛɛkɩ.
Mpi tɔ, pǝ wɛɛ kɛ́ sɩ ye kɔtǝlaa ɩ́ laɣasaa, kʋsǝsɩɩtʋ náá laɣasɩ tɔtɔ.
Tɔʋ, Tacaa wei ɩ tɔm pa yɔɣɔtǝɣɩ ɩsǝntɔ tɔ ɩ kɛ́ kpekǝle lɛntɛ tʋ kɛ́. Na pa kpekǝle taa tʋ nɔɣɔlʋ taa lata kɔtʋlʋ sɔsɔ tǝmlɛ kɛ kɔtaɣa tǝlatɛ taa.
Tǝ nyǝmá teu tǝkpataa sɩ ɩ kɛ́ Yuta kpekǝle tʋ. Moisi yɔɣɔtaɣa kɔtǝlaa tɔm tɔ ɩ ta yaa kpekǝle ntɛ́ tǝ hǝtɛ.
Mpi pǝ tɛɛsǝɣɩ-tʋɣʋ pǝ tampana kilisuɣu tɔɣɔlɛ sɩ: Kɔtʋlʋ nɔɣɔlʋ ná lɩɩwa na ɩ́ nǝɣǝsǝna Mɛlǝcisetɛɛkɩ.
Pǝ taɣa yǝlaa kʋkɛɛsǝtʋ kɛ pǝ tǝŋaa na pǝ́ kpa-ɩ kɔtʋlʋ. Ama weesuɣu ŋku kʋ fɛɩ wakǝlʋɣʋ tɔ kʋ toŋ taa kɛ́ pǝ kpana-ɩ kɔtʋlʋ.
Pa ŋmaa ḿpʋ́ɣʋ́ Ɩsɔ Tɔm taa sɩ: N ka pǝsɩ kɔtʋlʋ kɛ tam tɔɔ ɩsɩɩ Mɛlǝcisetɛɛkɩ.
Nti pa sɩɩ lɔŋ na pá tǝŋǝɣɩ-tɩ tɔ tǝlɛ tǝ taa fɛɩna toma, na tɩɩ waasǝɣɩ pʋlʋ, ɩlɛna pá kʋ́ tǝlɛ.
Moisi kʋsǝsɩɩtʋ ná taa la nɔɣɔlʋ na ɩ́ té tǝkpataa, tǝ ná mpʋ. Ama pǝ kɔna-tʋɣʋ tɛɛlʋɣʋ kʋfalʋɣʋ kʋpampaŋkʋ ŋku kʋ yeki na tǝ kpǝtǝna Ɩsɔ tɔ.
Mpi pǝ tɔɔ nɔɔnɔɔ nyǝŋ ɩnɛ ɩ kǝlaa tɔ, pa kpa-ɩ kɔtʋlʋ na Ɩsɔ tuunaʋ kɛ́. Ama pa kpa lɛlaa kɛ kɔtǝlaa kɛ yem kɛ́.
Pa kpa Yesu kɛ́ kɔtʋlʋ na tuunaʋ, halɩ Ɩsɔ yɔɣɔtɩ tǝfoo sɩ: Tacaa yɔɣɔtaa na ɩ́ tuu sɩ, n ká pǝsɩ kɔtʋlʋ sɔsɔ kɛ tam tɔɔ. Ɩ kaa tuli tapǝŋ kɛ nti ɩ yɔɣɔta mpʋ tɔ tǝ taa.
Pǝ tɔɔ maɣamaɣa kɛ Yesu ná kɔna-tʋɣʋ nɔɣɔ pɛɛlʋɣʋ kʋpampam mpi paa pɩɩ kpa na pǝ tii pǝ kaa saalɩ tɔ.
Pǝ kaasa lɛntɩ tɔtɔ sɩ kɔtǝlaa kpaɩ nyǝ́ma mpɛ paa wɛ paɣalɛ, pǝ taɣa pʋlʋ tɔɔ, lɛlaa sǝkaɣa kɛ́ na lɛlaa lɛɛtǝɣɩ pa lʋna taa.
Ama Yesu ɩ́lɛ́ ɩ wɛna ɩ weesuɣu kɛ tam na ɩ́ tɔkɩ ɩ kɔtʋlʋtʋ kɛ tam, na nɔɣɔlʋ kaa lɛɛtɩ ɩ lonte.
Pǝ tɔɔ kɛ́ paa pǝlee ɩ pǝsǝɣɩ na ɩ́ waasɩ pa tǝna mpa pa kpǝtǝɣǝna Ɩsɔ kɛ́ ɩnɩ ɩ tɔɔ tɔ. Pǝ taɣa pʋlʋ tɔɔ, ɩ wɛna weesuɣu kɛ tam kɛ́, na ɩ́ sǝlǝmǝɣǝna-wɛɣɛ Ɩsɔ.
Yesu kɛ́ pǝ tɩɩ mʋna mpʋ sɩ pá kpa-tʋɣʋ kɔtʋlʋ sɔsɔ. Pǝ taɣa pʋlʋ tɔɔ, ɩ wɛ tǝnaŋŋ, ɩ fɛɩna taalɩ nɔɣɔlʋ. Pǝcɔ ɩsaɣatʋ fɛɩ ɩ kiŋ tɔ se. Pa faɣa ɩ́ na asaɣaa na halɩ pá kpaasɩ-ɩ na ɩ́ tɛɛ ɩsɔtɔnʋɣʋ tɔɔ.
Pǝ fɛɩ sɩ ɩ ká lakɩ kɔtasɩ kɛ tam kɛ́ ɩnɩ ɩ maɣamaɣa ɩ ɩsaɣatʋ tɔɔ, na pǝ́ kaasɩ na ɩ́ lá samaa ɩsaɣatʋ tɔɔ, ɩsɩɩ kɔtǝlaa sɔsaa lɛlaa lakʋɣʋ tɔ. Ama waatʋ wei ɩ ha ɩ tɩ na ɩ́ sɩ tɔ pǝ wɛ ɩsɩɩ ɩ lapa kɔtaɣa kɛ tɔm kʋlʋm kɛ kpakpaa kɛ tam tɔɔ kɛ́.
Mpa Moisi kʋsǝsɩɩtʋ kpaakɩ kɔtǝlaa tɔ pa teu ta tʋlɩ. Ama Ɩsɔ ná kɔma na ɩ́ nyɔsɩ kʋsǝsɩɩtʋ nɔɣɔ taa, na ɩ́ yɔɣɔtǝna tuunaʋ na ɩ Pǝyaɣa pǝsɩ kɔtʋlʋ sɔsɔ, na ɩ teu tʋla kpakpaa kɛ tam tɔɔ.
Tɔm nti tǝ tɔŋna yɔɣɔtaɣa kɛ mpʋ tɔ tǝ kite ntɛ́ sɩ, tǝ wɛna kɔtʋlʋ sɔsɔ kɛ mpʋ wei ɩ kpawa na ɩ́ caɣa Ɩsɔ kawulaɣa tʋ kumte kɔŋkɔŋ taa kɛ́ ɩsɔtaa tɔ.
Ɩ lakɩ kɔtʋlʋ sɔsɔ kʋlapǝlɛ kɛ kɔtaɣa tǝlatɛ cokǝle nte yʋlʋ ta siki, ama Tacaa maɣamaɣa sikina-tɛ tɔ tǝ taa.
Pa kpaa kɔtʋlʋ sɔsɔ tɔ sɩ ɩ́ pona Ɩsɔ kɛ́ kʋhaham na ɩ́ la kɔtasɩ kɛ́. Pǝ tɔɔ kɛ́ pǝ wɛɛ sɩ tá kɔtʋlʋ sɔsɔ ɩ́ wɛɛna mpi ɩ ká polo na ɩ́ lapɩ-ɩ kɔtaɣa tɔ.
Ye atɛ cǝnɛɣɛ Yesu ka wɛɛ ɩ taa tɩɩ lapʋ kɔtʋlʋ. Mpi tɔ kɔtǝlaa ka wɛɛ na pá tɔŋna Ɩsɔ kɛ́ kʋhaham ponaʋ ɩsɩɩ pa kɛɛsa kʋsǝsɩɩtʋ taa tɔ.
Mpi mpi kɔtǝlaa mpɛ pa lakɩ mpʋ tɔ, pa kɛɛsǝna mpi pǝ wɛ ɩsɔtaa tɔɣɔ na pá lakɩ. Ɩlɛ pǝ nǝɣǝsǝlɛ kɛ́ pǝ taɣa pǝ maɣamaɣa. Pǝ lapa kʋlʋm na nti tɩɩ tɛm Moisi kiŋ kɛ lapʋ tɔ. Saa wei ɩ lapa sɔɔlʋ sɩ ɩ sikiɣi cokǝle tɔ Ɩsɔ heela-ɩ sɩ ɩ́ siki-tɛɣɛ teitei ɩsɩɩ paa kɛɛsa-ɩ pʋɣʋ tɔɔ tɔ, ɩ́ taa coti.
Ama tǝmlɛ nte pa tʋ Yesu tɔ tǝ kǝla mpɛ pa nyǝna tǝcaɣacaɣa. Pǝ taɣa pʋlʋ tɔɔ, ɩnɩ ɩ tɛlǝsǝna-tʋɣʋ nɔɣɔ pɛɛlʋɣʋ kʋpampam mpi pǝ lɩɩna kʋpantʋ kʋkǝlǝtʋ nti Ɩsɔ ka tɔma sɩ ɩ ká la tɔ tǝ kiŋ tɔ.
Ye kancaalaɣa nɔɣɔ pɛɛlʋɣʋ ka tewa tǝkpataa pa taa tasa nɔɣɔ kʋfalaɣa kɛ pɛɛlʋɣʋ tɔtɔɣɔ kʋpǝnaɣa lonte.
Ama Ɩsɔ yǝlaa lapa taalɩ na Ɩsɔ kalǝɣǝna-wɛ sɩ: Pǝ́ kɔma na pǝ́ kɔɔ maa yele na má na Ɩsɛɣɛlɩ nyǝ́ma tǝ́ tasa nɔɔsɩ kʋfasɩ pɛɛlʋɣʋ, na pǝ́ kpɛnna Yuta kpekǝle nyǝ́ma tɔtɔ. Tacaa má ma yɔɣɔtǝna mpʋ.
Nɔɣɔ ŋka ma na-wɛ tɩɩ pɛɛlɩ tɔ ka kaa wɛɛ ɩsɩɩ má na pa caanaa caanaa tɩɩ pɛɛlʋɣʋ ŋkaɣa waatʋ wei ma hɔma-wɛ na má lǝsɩ Icipiti taa tɔ. Pa ta tɔkɩ nɔɣɔ ŋka má na-wɛ tɩɩ pɛɛla mpʋ tɔ. Mpʋ pǝ lapǝna na máá lɔ pa tɔm kɛ luɣu. Tacaa má ma yɔɣɔtǝna mpʋ.
Nn, Tacaa má ma yɔɣɔta mpʋ sɩ: Nɔɣɔ ŋka kʋyɛɛŋ ɩnɩ ɩ waalɩ maa yele na má na Ɩsɛɣɛlɩ nyǝ́ma tǝ́ pɛɛlɩ tɔɣɔlɛ sɩ: Maa kpaɣa ma kʋsǝsɩɩtʋ na má tʋ hatuu pa lǝmaɣasɛɛ taa. Maa ŋmaa-tǝɣɩ pa lotu taa. Maa pǝsɩ pa Ɩsɔ na mpɛ paa pǝsɩ ma yǝlaa.
Saa ɩnɩ nɔɣɔlʋ kaa nɔkɩ ɩ tɔɣɔntǝlɛ kɛ sɛɣɛsʋɣʋ. Nɔɣɔlʋ kaa tɔ ɩ taapalʋ sɩ: Nyɩ Tacaa. Pǝ taɣa pʋlʋ tɔɔ, pa tǝna paa nyɩ-m. Pǝ kpaɣaʋ pǝyaɣa na pǝ polo sɔsɔ tɔ.
Maa hɩɩsɩ pa kʋpǝntǝŋ. Ma kaa tɔɔsɩ pa ɩsaɣatʋ tɔɔ kɛ́ paa pǝcɔ.
Ɩlɛ timpi Ɩsɔ yɔɣɔtǝɣɩ nɔɣɔ kʋfalaɣa pɛɛlʋɣʋ tɔm tɔ pǝ wɛɛ sɩ kancaalaɣa nyǝŋka pǝnaa kɛ́. Na pʋlʋ ɩ́ pǝnaa na pǝ́ cɛɣɛtǝɣɩ, pǝ caa tɛm kɛ́.
Kancaalaɣa nɔɣɔ ŋka paa pɛɛlaa tɔ kɛlɛ kaa wɛna nti pa sɩɩwa na pa tǝŋǝɣɩ na pá sɛɛkɩ Ɩsɔ tɔɣɔ, na tǝ Ɩsɔ tǝsɛɛlɛ ka wɛ atɛ cǝnɛ.
Paa sika cokǝle kɛ́, na ntɛ́ tǝ kɛna pǝ tɔɔ pǝ tɔɔ nyǝntɛ, na pa yaa-tɛ sɩ katɛ taa. Na tǝnaɣa pa sɩɩkaɣa fǝtǝla na taapǝlɩ na potopotonaa mpa pa ha Ɩsɔ tɔ.
Pʋʋɣʋ kʋkakaɣaʋ naalɛ nyǝŋkʋ waalɩ kɛna cokǝle nte pa yaa sɩ katɛ taa katɛ tɔ.
Na tǝnaɣa wʋla cofolo ka wɛɛ na pá wɔkɩ tulaalʋnaa kɛ ɩ taa, na Ɩsɔ nɔɣɔ pɛɛlʋɣʋ atakaa na pá waasa ɩ tǝnaɣa wʋla tǝpaɩ. Atakaa ɩnɩ ɩ taa ka wɛ wʋla nyǝnaɣa na ka taa na mana, na Alɔŋ kpátʋ́ɣʋ́ ŋku kɩɩ tʋwa hɛtʋ tɔ na pɛɛ kpaatanaa mpa pa tɔɔ pa ŋmaa nɔɣɔ pɛɛlʋɣʋ tɔm tɔ.
Atakaa ɩnɩ ɩ tɔɔ ka wɛ teeli nyǝ́ma napǝlɩ mpa pa hʋ́lǝ́ɣɩ́ sɩ Ɩsɔ wɛ tǝna tɔ, na pa keŋ lɔpa timpi pa lakaɣa kɔtaɣa kɛ yǝlaa ɩsaɣatʋ hɩɩsʋɣʋ tɔɔ tɔ. Pǝ taɣa sɩ cǝnɛɣɛ tɩɩ yasɩ-mɛɣɛ pǝ kantǝlasɩ tǝna tǝcɛɩcɛɩ.
Ḿpʋ́ɣʋ́ pǝ tǝna pɩɩ wɛɛ, paa mpiɣi pǝ lonte taa, na kɔtǝlaa ná sʋʋkaɣa tam kɛ́ pǝ tɔɔ pǝ tɔɔ cokǝle taa na pá lakɩ pa tǝmlɛ.
Ama hatuu pǝ taa nyǝntɛ taa ɩlɛ kɔtʋlʋ sɔsɔ tike sʋʋkaɣana tǝna, na pǝnaɣa taa tɔm kʋlʋm tǝkoŋ kɛ́ ɩ sʋʋkaɣa. Calǝm kɛ ɩ pukaɣana tǝnaɣa fɛɛnʋɣʋ kɛ Ɩsɔ kɛ́ ɩ maɣamaɣa ɩ kʋpǝntǝŋ na kʋpǝntǝŋ wei ɩlɛ samaa ná pǝnta kʋpǝntʋ tɔ ɩ tɔɔ tɔtɔ.
Feesuɣu Naŋŋtʋ hʋ́lǝ́ɣɩ́ tǝna sɩ pǝ tɔɔ pǝ tɔɔ cokǝle waatʋ tǝna taa, mpaaʋ fɛɩ sɩ yʋlʋ ɩ́ tala timpi pa yaa sɩ katɛ taa katɛ taa tɔ.
Mpʋ ɩnɩ pǝ hʋ́lǝ́ɣɩ́ ɩsǝna tǝ wɛ kaɣana ɩsǝntɔ tɔ. Pǝ nyʋɣʋ ntɛ́ sɩ ɩsɩɩ pa kpakʋɣʋʋ kʋhaham na pa kpakʋɣʋʋ wontu na pá lakɩ Ɩsɔ kɛ́ kɔtasɩ tɔ, mpʋ ɩnɩ pɩɩ pǝsǝɣɩ na pǝ́ taɣanɩ teu tǝkpataa kɛ́ wei ɩ lakɩ mpʋ tɔ ɩ lotu taa.
Kʋtɔɣɔʋ na kʋnyɔnyɔɔm na nyʋɣʋ tɔɔ asilima kɛɛlʋɣʋ tɔm tike kɛ pǝ paasǝnaa. Pǝ kɛ́ yʋlʋ tɔnʋɣʋ nyǝm mpi pa sɩɩwa sɩ pa tǝŋǝɣɩ, halǝna kʋyaŋku Ɩsɔ ká taɣanɩ pǝ tǝnaɣa kʋfam tɔ.
Ama Kilisiti ná lapa kʋpantʋnaa mpa pa tɛma kɔntɛ tɔ pa kɔtʋlʋ sɔsɔ. Na cokǝle nte tǝ taa ɩ lakɩ tǝmlɛ tɔ tǝ kǝlaa, na tǝ tewa tǝkpataa. Pǝ taɣa yǝlaa sikina-kɛ, na tǝ ta tɩɩ kɛʋ antulinya wei pa lapa kʋlapʋ kɛ ɩsǝntɔ tɔ ɩ nyǝntɛ.
Kilisiti sʋʋʋ tɔm kʋlʋm kɛ ɩ kpakpaa sʋʋʋ kɛ katɛ taa katɛ taa tɔ pǝ taɣa acɔɔnaa na nawee calǝm kɛ ɩ lapǝna kɔtaɣa. Ama ɩ maɣamaɣa ɩ calǝm kɛ́, ɩlɛna pǝ́ kɔna-tʋɣʋ tá nyɔɔŋ yapʋ kɛ tam tɔɔ.
Ye acɔɔnaa na latǝcɛnaa pǝ calǝm na naaŋ alʋ nyǝŋ wei pa nyaɣasa ɩ tǝna na pá ŋmɩɩsǝɣɩ ɩ tɔlʋma kɛ yǝlaa asilima nyǝ́ma tɔɔ tɔ ta kpisi pa asilima kɛ kpiisuɣu,
kacaŋfana Kilisiti calǝm na? Feesuɣu tam nyǝŋkʋ toŋ taa kɛ́ ɩ lapǝna ɩ tǝɣɩ Ɩsɔ kɛ́ kɔtaɣa ŋka ka tewa tǝkpataa tɔ. Ɩ calǝm ká lǝsɩ ta lotu taa kɛ́ kpaɩ tǝmanaa lǝmaɣasɛɛ na tǝ́ pǝsɩ na tǝ́ la Ɩsɔ weesuɣu tʋ tǝmlɛ.
Pǝ tɔɔ kɛ́ Kilisiti kɛ wei ɩ tɛlǝsǝɣɩ nɔɣɔ pɛɛlʋɣʋ kʋfam kɛ lɛlaa tɔ sɩ mpa Ɩsɔ yaawa tɔ pá hiki kʋpantʋ tam nyǝntʋ nti Ɩsɔ ka tɔma sɩ ɩ ká ha na pǝ́ wɛɛ ɩsɩɩ pa kpancoou tɔ. Pa pǝsǝɣɩ na pá hiki-tɩ. Pǝ taɣa pʋlʋ tɔɔ, sǝm lapa pǝ taa, na sǝm mpɩ pǝ yekina na mpa paa wɛ nɔɣɔ pɛɛlʋɣʋ kʋpǝm taa na pá pǝntǝɣɩ tɔ, pá lɩɩ kʋpǝntǝŋ ɩnɩ ɩ taa.
Ye yʋlʋ caɣaa na ɩ́ taɣanɩ ɩsǝna ɩ caa pá lana ɩ wɛnaʋ kɛ ɩ sǝm waalɩ tɔ na pá tʋ takǝlaɣa taa na pá sɩɩ, ɩsɩɩ ɩ sǝpa na pǝ́cɔ́.
Ye ɩ wɛna ɩ ɩsɛ, takǝlaɣa ɩsɩɩ mpʋ kaa la tǝmlɛ. Ama ye ɩ kɔma na ɩ́ sɩ kɛ paa lana-kɛɣɛ tǝmlɛ.
Pǝ tɔɔ kɛ́ pa tʋla kancaalaɣa nɔɣɔ pɛɛlʋɣʋ tɔɔ na calǝm.
Kancaalaɣa ɩlɛ Moisi kpaɣa Ɩsɔ kʋsǝsɩɩtʋ taa heeliɣi mpi pǝ tǝna tɔɣɔ na ɩ́ kɛɛsɩ samaa tǝna. Ɩlɛna ɩ́ kpaɣa hisɔpʋ kpátʋ́ɣʋ́ na heeŋ hʋntʋ kʋsɛɛmtʋ na ɩ́ lii nawee calǝm na lʋm pǝ taa, na ɩ́ kpɛntǝna Ɩsɔ Tɔm takǝlaɣa na yǝlaa pa tɔɔ na ɩ́ ŋmɩɩsɩ.
Na ɩ́ tɔ sɩ: Pǝnɛ ɩnɩ pǝ kɛna calǝm mpi pǝ lakɩ na nɔɣɔ ŋka Ɩsɔ pɛɛlaa na ɩ́ tɔ sɩ ɩ́ tɔkɩ tǝkeŋkeŋ tɔ ká la tampana.
Ɩlɛna Moisi tasa calǝm kɛ kpaɣaʋ na ɩ́ ŋmɩɩsɩ cokǝle tɔɔ na Ɩsɔ sɛɛʋ wontu tǝna tɔɔ.
Na ɩsɩɩ pa kɛɛsa kʋsǝsɩɩtʋ taa tɔ, calǝm mpɩ, pǝ wɛ ɩsɩɩ pǝ tǝnaɣa pǝ taɣanaa, na ye calǝm ɩ ta ti, pa kaa hɩɩsɩ nɔɣɔlʋ ɩ ɩsaɣatʋ kɛ paa pǝcɔ.
Na ɩsɩɩ pa taɣana mpi pǝ wɛ ɩsɔtaa tɔ pǝ nǝɣǝsǝlɛ kɛ mpʋ tɔ, pǝ wɛɛ sɩ pá la ɩsɔtaa nyǝm maɣamaɣa kɛ kɔtasɩ kʋpaŋsɩ nsi sɩ kǝla ḿpʋ́ɣʋ́ teu tɔ.
Pǝ taɣa pʋlʋ tɔɔ, katɛ tete nte tǝ taa Kilisiti sʋʋwa tɔ tǝ ta kɛ nte yǝlaa lapa na tǝ nǝɣǝsǝna ɩsɔtaa nyǝntɛ kɛ kʋnǝɣǝsʋ tɔ. Ama ɩsɔtaa maɣamaɣa kɛ ɩ kpawa sɩ ɩ puki ɩ́ sǝŋ Ɩsɔ ɩsɛntaa na ɩ́ wiiki ta kʋnyɔŋ.
Paa pǝnaɣa ŋka Yuta nyǝ́ma kɔtʋlʋ sɔsɔ pukina wontu calǝm kɛ katɛ tete kɛ́. Ama Kilisiti ɩ́lɛ́ ɩ ta sʋʋ sɩ ɩ lakɩ ɩ tǝɣɩ kɔtaɣa na ɩ́ lɛlǝɣɩ.
Ye pɩɩ wɛ mpʋ ɩ ka tɔɣɔ kʋnyɔŋ kɛ tɔm paɣalɛ kɛ hatuu antulinya lapʋ waatʋ. Ama ɩ kɔma kaɣanaɣa tɔm kʋlʋm kɛ ɩ kpakpaa kɔntɛ kɛ tǝnaɣa kʋyɛɛŋ ɩnɛ ɩ taa sɩ ɩ́ la ɩ tǝɣɩ kɔtaɣa na ɩ́ kʋ́ ɩsaɣatʋ tǝnaŋnaŋ.
Pǝ tɛma sɩɩʋ sɩ paa yʋlʋ wei ɩ ká sɩ tɔm kʋlʋm kɛ́, na pǝlɛ pǝ waalɩ ɩlɛna Ɩsɔ hʋʋna-ɩ tɔm.
Mpʋ ɩnɩ tɔtɔɣɔ pa lapa Kilisiti kɛ kɔtaɣa kɛ tɔm kʋlʋm sɩ pǝ́ lǝsɩ yǝlaa samaa ɩsaɣatʋ. Ɩ ká tasa mǝlʋɣʋ, ɩlɛ pǝ taɣa ɩsaɣatʋ tɔm tɔɔ kɛ́ ɩ ká kɔɔ pǝlɛ. Ama mpa pa taŋa-ɩ tɔ pa nyɔɔŋ yapʋ kɛ́.
Kʋsǝsɩɩtʋ nti paa tʋwa Yuta nyǝ́ma tɔ tǝ ta hʋlɩ kʋpantʋnaa mpa paa kɔɔ cele tɔ pa maɣamaɣa kɛ teitei. Ama pǝ nǝɣǝsǝlɛ kɛ pǝ hʋlaa. Pǝ tɔɔ kɛ́ kʋsǝsɩɩtʋ ntɩ tǝ ta pǝsɩ na tǝ́ lá na mpa pa kpǝtǝɣǝna Ɩsɔ tɔ pá te tǝkpataa, na kɔtasɩ kʋlʋmasɩ nsi pa lakɩ paa pǝnaɣa ŋkaɣa tam tɔ.
Ye pɩɩ kpiisa mpa pa sɛɛkaɣa Ɩsɔ kɛ́ mpʋ pǝ taka tɔ pa ɩsaɣatʋ tǝkpataa kɛ tɔm kʋlʋm tɔɔ, pɛlɛ pa taa tasǝɣɩ pa ɩsaɣatʋ tɔm tɔɔsʋɣʋ, pǝcɔ pa taa nɔkɩ kɔtasɩ nasǝlǝɣɩ lapʋ tɔtɔ.
Mpi tɔɣɔlɛ sɩ pa lakʋɣʋ kɔtasɩ nsǝɣɩ paa pǝnaɣa ŋka tɔ pǝ tɔɔsǝɣɩ yǝlaa kɛ pa ɩsaɣatʋ tɔɔ kɛ́.
Pǝ taɣa pʋlʋ tɔɔ, latǝcɛnaa na acɔɔnaa pa calǝm kaa pǝsɩ na pǝ́ lǝsɩ ɩsaɣatʋ kɛ paa pǝcɔ.
Pǝ tɔɔ kɛ́ waatʋ wei Kilisiti kɔŋaɣa antulinya taa tɔ ɩ tɔma Ɩsɔ sɩ: Nn caa kɔtasɩ pǝyele nn caa kʋhaham. Ama n ŋma-m tɔnʋɣʋ.
Kɔtasɩ nsi kɔkɔ lusa sɩ tǝna tɔ sɩ ta kɛ-ŋ pʋlʋ. Na ɩsaɣatʋ hɩɩsʋɣʋ kɔtasɩ wɛ-ŋ yem tɔtɔ.
Tǝnaɣa ma tɔma sɩ: Haɩ Ɩsɔ, maɣalɔ. Ma kɔŋ sɩ má la nyá luɣu nyǝntʋ ɩsɩɩ pa kɛɛsa ma tɔm kɛ Ɩsɔ kʋsǝsɩɩtʋ takǝlaɣa taa tɔ.
Ɩ caala yɔɣɔtʋɣʋ kɛ sɩ: Nn caa kɔtasɩ na kʋhaham na kɔtasɩ nsi kɔkɔ nyaɣa sɩ tǝna tɔ na ɩsaɣatʋ hɩɩsʋɣʋ kɔtasɩ. Pǝ tǝnaɣa mpʋ pǝ ta kɛ-ŋ pʋlʋ. Pǝyele pǝ wɛ kʋsǝsɩɩtʋ taa sɩ pá la kɔtasɩ nsǝɣɩ mpʋ.
Ɩ tɛma ḿpʋ́ɣʋ́ yɔɣɔtʋɣʋ tɔɣɔ ɩ tɔma sɩ: Haɩ Ɩsɔ, maɣalɔ. Ma kɔŋ sɩ má la nyá luɣu nyǝntʋ. Ḿpʋ́ɣʋ́ pǝ lapa na Ɩsɔ kʋ́ kɔtasɩ nsi pa lakaɣa tɔ, ɩlɛna Kilisiti kɔtasɩ lapʋ náá mʋ kʋpǝm lonte.
Yesu Kilisiti lapa Ɩsɔ luɣu nyǝntʋ na ɩ́ lá ɩ tǝɣɩ kɔtaɣa na pǝ́ kpiisi ta ɩsaɣatʋ kɛ tam tɔɔ.
Paa kɔtʋlʋ wei ɩ sǝŋʋɣʋ ɩsɔ na ɩ́ lakɩ kɔtasɩ kɛ paa ɩfemle nte tɔ, kʋlʋmasɩ nsǝɣɩ ɩ lakɩ tam. Pǝyele sɩ kaa pǝsɩ na sɩ hɩɩsɩ ɩsaɣatʋ kɛ paa pǝcɔ.
Ama Kilisiti ɩ́lɛ́ ɩ lapa ɩsaɣatʋ hɩɩsʋɣʋ kɔtaɣa kɛ tɔm kʋlʋm tǝkoŋ, na kɔtaɣa ŋkɛ ka lakɩ tǝmlɛ kɛ tam. Kilisiti tɛma mpʋ ɩlɛna ɩ́ kpa na ɩ́ caɣa Ɩsɔ kɔŋkɔŋ taa.
Kaɣana tǝnaɣa ɩ wɛɛ na ɩ́ caɣaa na ɩ́ taŋaa sɩ Ɩsɔ ɩ́ kɔna ɩ kolontunaa na ɩ́ loosi nɔɔhɛɛ kɛ pa tɔɔ.
Tɔm kʋlʋm tǝkoŋ kɛ́ ɩ ha ɩ tɩ sɩ pa tǝna mpa pa ɩsaɣatʋ kpiisaa tɔ pá té tǝkpataa.
Na Feesuɣu Naŋŋtʋ hʋlǝɣɩ-tʋɣʋ pǝ tampana. Pǝ tɔɔ kɛ́ ɩ caala yɔɣɔtʋɣʋ sɩ:
Nn, Tacaa yɔɣɔta mpʋ sɩ, nɔɣɔ ŋka kʋyɛɛŋ ɩnɩ ɩ waalɩ maa yele na má na-wɛ tǝ́ pɛɛlɩ tɔɣɔlɛ sɩ, maa kpaɣa ma kʋsǝsɩɩtʋ na má tʋ pa lotunaa taa. Maa ŋmaa-tǝɣɩ pa lǝmaɣasɛɛ taa.
Ɩlɛna ɩ́ tasa sɩ: Ma kaa tasa tɔɔsʋɣʋ kɛ pa ɩsaɣatʋ na pa kʋpǝntǝŋ tɔɔ kɛ́ paa pǝcɔ.
Ye pa tɛma yʋlʋ ɩsaɣatʋ kɛ hɩɩsʋɣʋ ɩɩ nɔkǝɣɩ na ɩ́ tasa kɔtaɣa kɛ lapʋ sɩ pǝ́ hɩɩsɩ ɩ ɩsaɣatʋ tɔtɔ.
Tɔʋ, ma taapalaa, ɩsɩɩ Yesu weesuɣu lɩɩʋ tɔ pǝ tɔɔ tǝ pǝsǝɣɩ na tǝ́ sʋʋ katɛ taa katɛ taa tǝkaa.
Pǝnɛntɛ ɩ tʋla-tʋɣʋ weesuɣu mpaaʋ kʋfalʋɣʋ, kʋ lɩɩna pʋʋɣʋ kʋkakaɣaʋ na waalɩ. Pʋʋɣʋ ŋkʋ kʋ kɛna ɩsɩɩ ɩ tɔnʋɣʋ maɣamaɣa.
Tǝ wɛna kɔtʋlʋ sɔsɔ wei pa sɩɩwa sɩ ɩ́ nyǝnǝɣɩ Ɩsɔ tǝyaɣa tɔɔ tɔ.
Ye mpʋ ɩlɛ tǝ́ kpǝtǝna Ɩsɔ na lotu kʋlʋmtʋ na naani kʋpampaŋ na tɔnǝŋ wei pa sɔwa lʋm kʋpam tɔ. Tǝ taa nɩɩ ɩsaɣatiya taŋ kɛ ta lotu taa.
Tǝ́ tɔkɩ tá tɛɛlʋɣʋ ŋku kʋ tɔm tǝ hʋ́lǝ́ɣɩ́ ɩsǝntɔ tɔɣɔ teu. Pǝ taɣa pʋlʋ tɔɔ, tǝ pǝsǝɣɩ na tǝ́ caɣana naani sɩ mpi mpi Ɩsɔ ka tɔma sɩ ɩ ká la-tʋ tɔ ɩ ká la-wɩ.
Tǝ́ nyǝnǝɣɩ ta tǝma tɔɔ na tǝ́ lá na tǝ sɔɔsɩ tǝmaɣa sɔɔlʋɣʋ na tǝ́ kʋsɩ ta kʋnyɩɩlǝŋ kɛ kʋpantʋ lapʋ tɔɔ.
Tǝ́ taa yele timpi pǝ kɛ́ sɩ tá tǝna tǝ́ koti tɔɣɔ pote ɩsɩɩ lɛlaa ná kisuɣu pote tɔ. Ama tǝ́ teŋ tǝmaɣa tam na pǝ tɩɩ kǝlǝna waatʋ ɩnɛ wei ɩ taa tǝ loosiɣi Tacaa kʋyakʋ na kʋ́ kɔŋ tɔ.
Pǝ taɣa pʋlʋ, ye tǝ tɔŋna ɩsaɣatʋ lapʋ tǝfaa pǝyele tǝ tɛma tampana nyǝm, pǝ ta kaasɩ ɩsaɣatʋ hɩɩsʋɣʋ kɔtaɣa nakǝlɩ tɔtɔ.
Ama tǝ́ caɣana tapahoii sɩ Ɩsɔ hʋʋlɛ ná taŋa-tʋɣʋ cele.
Pa sɩɩwa sɩ ye nɔɣɔlʋ pǝnta Moisi kʋsǝsɩɩtʋ na yǝlaa naalɛ yaa tooso na-ɩ na pa ɩsǝpee na pá tisi sɩ yɛɛ ḿpʋ́ɣʋ́, pá kʋ-ɩ, pá taa nyǝnɩ ɩ pǝtɔɔtǝlɛ.
Tɔʋ ye pǝ wɛ mpʋ ɩlɛ ɩsǝnaɣa paa lana wei ɩ fɛla Ɩsɔ pǝyaɣa kɛ ɩ nɔɔhɛɛ tɛɛ na ɩ́ nyǝnɩ nɔɣɔ pɛɛlʋɣʋ calǝm mpi pǝ taɣana-ɩ tɔɣɔ yem na ɩ́ kʋ Feesuɣu Naŋŋtʋ nyʋɣʋ tɔ? Ɩ́ nyɩ teu sɩ ɩ salǝka kaa wɛɛ kɛɛsʋɣʋ.
Tǝ nyǝmá wei ɩ yɔɣɔtaa sɩ: Máá lɛɛtǝna paa wei kɛ́ ɩ ɩsaɣatʋ na máá fɛlǝna paa wei kɛ́ mpi ɩ lapa tɔ. Na kʋlʋm ɩnɩ ɩ tasǝna yɔɣɔtʋɣʋ sɩ: Tacaa ká hʋʋna ɩ yǝlaa kɛ tɔm.
Sɩ ń tuti nyá tǝɣɩ Ɩsɔ weesuɣu tʋ niŋ taa tɔ pǝ wɛ sɔɣɔntʋ kɛ sɔsɔm yoo.
Ɩ́ tɔɔsɩ ɩsǝna pǝ tɛma-mɛɣɛ lapʋ kɛ waatʋ wei Ɩsɔ lapa na mǝ ɩsɛntɔɔ cɛ tɔ. Pɩɩ sʋsʋɣʋ-mɛɣɛ kʋnyɔntɔɣɔlɛ sɔsɔɔlɛ taa kɛ́ kpakpaa na ɩ́ sǝŋ tǝca kɛ wahala ɩnɩ ɩ taa tɔ.
Kʋlʋmaa mɛɣɛ pa tɔŋna tʋʋʋ na pá lakɩ mpi pǝ fɛɩ teu tɔɣɔ samaa taa. Pǝyele kʋlʋmaa mɛ mǝ sɔɔlʋ ná pɩɩna sɩ ɩ́ te mpa pa tɔŋna wahala tʋɣʋ ɩsɩɩ mɛ tɔ.
Ɩ́ tá cɔɔlɩ mǝ tɩ na salǝkatʋnaa kʋnyɔŋ tɔɣɔʋ. Waatʋ wei pa lɛɛkaɣa mǝ wɛnaʋ tɔ ɩ́ tá kɛɛ nyʋɣʋ maɣamaɣa. Pǝ taɣa pʋlʋ tɔɔ, ɩ́ ka nyǝmá teu sɩ ɩ́ wɛna wɛnaʋ mpi pǝ kǝla ḿpʋ́ɣʋ́ teu na pǝ taaŋǝɣɩ tam tɔ.
Ye mpʋ ɩlɛ mǝ naani ɩ́ taa sɩ. Mpi tɔ ɩ tɔɔ kɛ́ pa sɩɩ-mɛɣɛ kasǝyaɣa sɔsɔɣa.
Ye ɩ fɛɩna suulu ɩ́ kaa pǝsɩ na ɩ́ la Ɩsɔ luɣu nyǝntʋ na ɩ́lɛ́ ɩ ha-mɛɣɛ mpi ɩ ka tɔma sɩ ɩ ká ha-mɛ tɔ.
Pǝ maɣamaɣa kɛ pa ŋmaa Ɩsɔ Tɔm taa sɩ: Pǝ kaasa pǝcɔ maɣamaɣa kɛ́ sɩ wei ɩ kaɣa ɩ kɔɔ tɔ ɩ́ kɔɔ. Ɩ kaa taaŋɩ se.
Na wei ma yaa ma yʋlʋpaŋ tɔ ɩ ká tɛ-m na ɩ taa kɛ́ ɩlɛna ɩ́ tʋlɩ-tɩ. Ama ye ɩ tula tapǝŋ ma kaa lapɩ-ɩ luɣu tɔtɔ.
Tá ta kɛ́ mpa pa tuliɣi tapǝŋ na pá leki yem tɔ. Ama tǝ kɛ́ mpa pa tɛma Ɩsɔ na pa taa na pɩɩ ya pa nyɔɔŋ tɔɣɔ.
Timpi pa tɔŋ sɩ yʋlʋ tɛma ɩ taa na Ɩsɔ tɔɣɔlɛ waatʋ wei ɩ taŋa pʋlʋ na sika fɛɩ tɔ, na ɩ́ tʋɣɩ pʋlʋpʋ naani pǝyele pǝlɛ pɩɩ naa tɔ.
Ɩsɔ taa tɛmnaʋ mpɩ pǝ tɔɔ kɛ́ Ɩsɔ sama lɔŋtaa nyǝ́ma.
Ɩsɔ taa tɛmnaʋ mpɩ pǝ yelina na tǝ́ cɛkǝna sɩ Ɩsɔ yɔɣɔta kʋyɔɣɔtʋ na ɩsɔtaa na atɛ pǝ́ lá, halǝna mpi pɩɩ naa tɔ pǝ lɩɩna mpi pǝ naa tɔ pǝ taa.
Ɩsɔ taa tɛmnaʋ mpɩ pǝ tɔɔ kɛ́ Apɛɛlɩ lapa Ɩsɔ kɛ́ kɔtaɣa ŋka ka kǝla Kayini nyǝŋka kɛ teu tɔ. Ɩ tɛmna Ɩsɔ na ɩ taa tɔɣɔ Ɩsɔ ná yaa-ɩ yʋlʋpaŋ, pǝ taɣa pʋlʋ tɔɔ Ɩsɔ sama ɩ kʋhaʋ. Apɛɛlɩ tɛmna Ɩsɔ na ɩ taa tɔɣɔ paa na ɩ sǝpʋ tɔ ɩ tɔŋna yɔɣɔtaɣa.
Ɩsɔ taa tɛmnaʋ mpɩ pǝ tɔɔ kɛ́ pǝ ta yele sɩ Henɔkɩ ɩ́ sɩ kʋsǝpʋ. Ama pǝ kpaɣa-ɩ na ɩ ɩsɛ na pǝ́ kpaasɩ-ɩ Ɩsɔ cɔlɔ, na nɔɣɔlʋ ta tasa-ɩ keesuɣu, Ɩsɔ kpaasa-ɩ ɩ cɔlɔ tɔ pǝ tɔɔ. Pa ŋmaa Ɩsɔ Tɔm taa sɩ: Henɔkɩ te Ɩsɔ tɔɣɔ Ɩsɔ kpaasa-ɩ.
Na ḿpʋ́ɣʋ́ pǝ wɛɛ, ye pǝ taɣa Ɩsɔ taa tɛmnaʋ tɔɔ yʋlʋ kaa te Ɩsɔ. Mpi tɔ, ye yʋlʋ caa ɩ́ kpǝtǝna Ɩsɔ, pʋntʋ ká tɛ ɩ taa kɛ́ tǝkpataa sɩ Ɩsɔ wɛɛ na ɩ fɛlǝɣɩ mpa pa pɛɛkǝɣɩ-ɩ tɔ.
Ɩsɔ taa tɛmnaʋ mpɩ pǝ tɔɔ kɛ́ Nowee nɩɩ Ɩsɔ kpaalʋɣʋ kɛ waatʋ wei ɩ heelaɣa-ɩ sɩ pʋlʋ ká kɔɔ tɔ. Paa na ɩ ta nata-wɩ na ɩ ɩsǝpǝle tɔ ɩ nɩɩ Ɩsɔ nɔɣɔ taa tɔm, ɩlɛna ɩ́ saakɩ atakaa pɔɣɔlʋɣʋ sɔsɔɔʋ na pǝ́ yá ɩ́ na ɩ tǝyaɣa nyǝ́ma pa nyɔɔŋ. Ḿpʋ́ɣʋ́ pǝ lapa na ɩ́ kʋ antulinya tɔm na Ɩsɔ náá yaa-ɩ yʋlʋpaŋ kɛ ɩ tɛm ɩ taa na Ɩsɔ tɔ pǝ tɔɔ.
Ɩsɔ taa tɛmnaʋ mpɩ pǝ tɔɔ kɛ́ Apǝlaham lapa mpi Ɩsɔ yaa-ɩ na ɩ́ heeli-ɩ sɩ ɩ́ la tɔ. Ɩ kʋlaa na ɩ́ tɛɛ tɛtʋ nti Ɩsɔ caa sɩ tǝ́ la ɩ́ na ɩ piya pa nyǝntʋ tǝkpataa tɔ. Ɩ yela ɩ tɛtʋ na ɩ́ tɛɛ, ɩ ta tɩɩ nyǝm timpi maɣamaɣa ɩ puki tɔ.
Ɩsɔ kɛ́ ɩ tɛmna ɩ taa na pǝ́ lá ɩ caɣa tɛtʋ nti Ɩsɔ ka tɔma sɩ ɩ ká cɛlɛ-ɩ tɔ tǝ taa, na n nawa n tɔ sɩ ɩ ka kɛ́ mʋʋlʋ. Ḿpʋ́ɣʋ́ ɩ sʋʋ coka tɛɛ, na Ɩsaaka na Yakɔpʋwɛ. Ɩsɔ ka heela pɛlɛ pa maɣamaɣa sɩ ɩ ká la-wɛɣɛ mpʋ.
Pǝ taɣa pʋlʋ tɔɔ, Apǝlaham caakaɣa ɩcatɛ nte tǝ kutuluŋ kila kii teu tɔɣɔ, nte Ɩsɔ maɣamaɣa pɩɩwa na ɩ́ ŋma tɔ.
Ɩsɔ taa tɛmnaʋ tɔɔ kɛ́ pǝ yelaa na Apǝlaham pǝsɩ na ɩ́ hiki pǝyaɣa na ɩ́ tɛma kpatǝlʋɣʋ, na Saala ná táá fɛɩ lʋlʋɣʋ tɔm taa tɔtɔ. Ɩ tʋ naani kɛ́ teu tǝkpataa sɩ nti Ɩsɔ yɔɣɔtaa sɩ ɩ ká lapɩ-ɩ tɔ tǝ kaa saalɩ.
Ḿpʋ́ɣʋ́ pǝ lapa na yʋlʋ kʋlʋm wei ɩ tɛma ḿpʋ́ɣʋ́ sǝpʋ tɔ ɩ́ lʋlɩ na pǝ́ lʋlɩ tǝyomyom ɩsɩɩ ɩsɔtʋlʋŋasɩ kɛ ɩsɔtɔnʋɣʋ taa, na ɩsɩɩ teŋku nɔɣɔ kanyǝŋa pee.
Panɛ ɩnɩ pa tǝna pa tɛma Ɩsɔ na pa taa, halǝna pá polo pá sɩ, pa ta hiki mpi Ɩsɔ ka tɔma sɩ ɩ ká ha-wɛ tɔ. Ama pa loosa-wǝɣɩ kʋloosu kɛ hatuu pooluŋ kɛ́, na pá mʋɣʋlɩ na pá tɔ sɩ mpɛ pa kɛ́ mʋʋlaa na pa cɔɔsa kʋcɔɔsʋ kɛ atɛ cǝnɛɣɛ.
Mpa pa yɔɣɔtǝɣɩ mpʋ tɔ pa hʋ́lǝ́ɣɩ́ tǝkpataa kɛ́ sɩ pa pɛɛkǝɣɩ pa maɣamaɣa pa tɛtʋ.
Ye pa lǝsasɩ ka wɛ timpi pa lɩɩwa tɔ, pa taa laŋ mpaaʋ na pá mǝlɩ.
Ama tampana tɔɔ pa pɛɛkaɣa tɛtʋ nti tǝ kǝla teu tɔɣɔ. Ntǝɣǝlɛ ɩsɔtaa nyǝntʋ. Pǝ tɔɔ kɛ́ pǝ fɛɩ Ɩsɔ kɛ́ fɛɛlɛ sɩ pá yaa-ɩ pa Ɩsɔ, ɩ tɛma-wɛɣɛ ɩcatɛ kʋpantɛ taɣanʋɣʋ tɔ se.
Ɩsɔ taa tɛmnaʋ yelina Apǝlaham kpa ɩ pǝyaɣa Ɩsaaka sɩ ɩ kʋɣɩ-kɛ na ɩ́ lá Ɩsɔ kɛ́ kɔtaɣa kɛ waatʋ wei Ɩsɔ ná tɛɛ ɩ waalɩ kɛ́ kʋtɛɛ sɩ ɩ naa tɔ. Ɩsɔ ka tɛma Apǝlaham kɛ nɔɔsɩ sɩɩʋ, paa na mpʋ ɩ kpaɣa ɩ pǝyaɣa ŋka ka tike ɩ ka lʋla mpʋ tɔ sɩ ɩ kʋɣɩ.
Ɩsɔ ka heela-ɩ sɩ Ɩsaaka kiŋ kɛ ɩ ká hikina piya.
Apǝlaham ka maɣasa ɩ taa sɩ Ɩsɔ pǝsǝɣɩ na ɩ́ taɣanɩ Ɩsaaka kɛ feesuɣu. Na pǝ wɛ ɩsɩɩ mpʋɣʋlɛ pǝ tɩɩ lapa. Ɩ sǝpaɣa na pǝ́ feesi-ɩ na pǝ́ taɣanɩ-ɩ Apǝlaham kɛ cɛlʋɣʋ.
Ɩsɔ taa tɛmnaʋ mpɩ pǝ tɔɔ kɛ́ Ɩsaaka koolaa sɩ Ɩsɔ ɩ́ la kʋpantʋ kɛ Yakɔpʋ na Ɩsaʋ kɛ cele.
Saa wei Yakɔpʋ wʋsa sǝm tɔ Ɩsɔ taa tɛmnaʋ mpɩ pǝ yelina na ɩ́ kooli Yosɛɛfʋ piya tǝna tɔɔ kɛ́ kʋpantʋ na ɩ́ sɛɛ Ɩsɔ na ɩ́ nyǝka ɩ kpátʋ́ɣʋ́ tɔɔ.
Ɩsɔ taa tɛmnaʋ mpɩ pǝ tɔɔ kɛ́ waatʋ wei Yosɛɛfʋ caakaɣa sǝm tɔ ɩ yɔɣɔta Ɩsɛɣɛlɩ nyǝ́ma Icipiti taa lɩɩʋ tɔm, na ɩ́ kɛɛsɩ-wɛɣɛ ɩsǝna paa lana ɩ mʋwa tɔ.
Ɩsɔ taa tɛmnaʋ mpɩ pǝ tɔɔ kɛ́ Moisi caa na ɩ too pa ŋmɛsa-ɩ ɩsɔtʋnaa tooso kɛ́ ɩ lʋlʋɣʋ waalɩ. Pa nawa sɩ ɩ tewa ɩlɛ pa ta nyana nti wulaʋ ka tɔma sɩ pá taa la tɔ tǝ lapʋ.
Waatʋ wei Moisi lapa sɔsɔ tɔ ɩ tɛma Ɩsɔ na ɩ taa tɔɣɔ ɩ kisaa sɩ pá taa yaa-ɩ Icipiti wulaʋ sɔsɔ pɛɛlɔ pǝyaɣa.
Pǝ kǝla-ɩ leleŋ sɩ pá tʋ́ ɩ́ na Ɩsɔ yǝlaa kɛ kʋnyɔŋ na mpi ɩ ká yɔɔlǝna ɩsaɣatʋ kɛ wɛɛ naalɛ tike tɔ.
Ɩ nawa sɩ ye yǝlaa ɩ́ kisa-ɩ ɩsɩɩ pa kisuɣu Mesii tɔ pǝ kǝla-ɩ teu kɛ Icipiti apititu tǝna. Pǝ taɣa pʋlʋ tɔɔ, cele kʋfɛlʋɣʋ kɛ ɩ pɛɛkǝɣɩ.
Moisi tɛma Ɩsɔ na ɩ taa tɔɣɔ waatʋ wei ɩ́ lɩɩ Icipiti na wulaʋ pááná huu ɩ tɔɔ tɔ pǝ ta tɔ ɩ laŋlɛ. Ɩ sǝŋa teu tǝca, mpi tɔ ɩ naakaɣa Ɩsɔ wei ɩ fɛɩ pá na-ɩ tɔ.
Ɩsɔ taa tɛmnaʋ tɔɔ kɛ́ ɩ sɩɩ Tɛɛʋ acima tɔɣɔʋ, na ɩ́ tɔ sɩ pá taa calǝm kɛ naŋŋ nɔnɔɔsɩ na sǝm ɩsɔtaa tillu ɩ́ taa kʋ Ɩsɛɣɛlɩ nyǝ́ma kancaalaɣa kʋlʋlaa.
Ɩsɔ taa tɛmnaʋ mpɩ pǝ tɔɔ kɛ́ Ɩsɛɣɛlɩ nyǝ́ma tɛsa sǝsǝncaasɩ teŋku kɛ puɣulaɣa ɩsɩɩ kacaŋa tɔɔ. Icipiti nyǝ́ma ná kɛɛna-wɛ ɩlɛna lʋm tɔɣɔ pɛlɛ.
Ɩsɔ taa tɛmnaʋ mpɩ pǝ yelina Yeliko koloŋa tima tǝmʋɣʋmʋɣʋ kɛ́ waatʋ wei Ɩsɛɣɛlɩ nyǝ́ma tɔma na pá cɔɔna-kɛɣɛ kʋyɛɛŋ naatosompɔɣɔlaɣa tɔ.
Ɩsɔ taa tɛmnaʋ mpɩ pǝ tɔɔ kɛ́ pa ta kpɛntǝna mpa pa kisa Ɩsɔ nyǝntʋ tɔ na apalaa tǝna alʋ Lahapɩ na pá kʋ. Mpi tɔ alʋ ɩnɩ ɩ tɔka ɩcatɛ feŋlaa kɛ teu kɛ waatʋ wei pa tala ɩ tɛ tɔ.
Ntiɣi maa tasa yɔɣɔtaɣa ɩlɛ yee? Tapacaɣalɛ fɛɩ-m sɩ má yɔɣɔtɩ Ketiyɔŋ, na Palakɩ, na Samsɔŋ, na Yɛfɛtɛ, na Tafiiti, na Samiyɛɛlɩ, na Ɩsɔ kʋyɔɣɔtʋtʋ tɛlǝsǝlaa pa tɔm.
Pa tɛma Ɩsɔ na pa taa tɔɣɔ pa tɔɣa lɛlaa tɛtʋ, na pǝ tɔɔ kɛ́ pa tǝŋa tampana, ɩlɛna Ɩsɔ ha-wɛɣɛ mpi ɩ ka tɔma sɩ ɩ ká ha-wɛ tɔ. Pa tɛma Ɩsɔ na pa taa tɔɔ kɛ́ pa tǝka tɔɣɔlasɩ nɔɔsɩ,
na pá teesi kɔkɔsɩ nsi sɩ mʋɣɩ kemkem tɔ. Pa tɛma Ɩsɔ na pa taa tɔɣɔ pa lɩɩ laɣatɛ nɔɣɔ taa. Mpʋ pǝ yelina na paa kɛʋ acamaa tɔ pá pǝsɩ tampana nyǝ́ma. Pa tɛma Ɩsɔ na pa taa tɔɣɔ pa lapa akanaa kɛ yooŋ taa na pá kǝlɩ pa kolontunaa yoolaa loosi.
Ɩsɔ taa tɛmnaʋ tɔɔ kɛ́ pa feesa alaa kɛ pa sǝtaa na pá cɛla-wɛ. Lɛlaa ná nawa kaŋkaŋsi na halǝna pá caŋ na pá sɩ, pa ta kisi wahala ɩnɩ ɩ tɔɣɔʋ. Pǝ taɣa pʋlʋ tɔɔ, pa caakaɣa kɛ́ sɩ pá feesi-wɛ na pá hiki weesuɣu kʋpampaŋkʋ.
Pa foota lɛlaa na pá ma-wɛɣɛ akpatɛɛ, pa hɔka lɛlaa kɛ alukpala na pá tʋ-wɛɣɛ salǝka.
Pa yaɣa lɛlaa kɛ pɛɛ na pá sɩ, na pá naasɩ lɛlaa, na pá tala lɛlaa kɛ tilima naalɛ naalɛ na pa ɩsɛ. Pa laa lɛlaa kɛ kʋlaa na sɛɛsɩ. Heeŋ na pǝŋ pǝ alema kɛ pa tɔɣɔlaɣa na pá yɛlǝɣɩ. Anɩ pa hʋlʋmaa tǝkoŋkoŋ pǝyele pa tɔŋna-wɛɣɛ wahala tʋɣʋ na pá lakɩ-wɛɣɛ nyaŋ.
Yǝlaa panɛ pa tɛɛ antulinya taa cǝnɛ caɣaʋ. Pa cɔɔkaɣa yem kɛ́ wʋlaɣa tɛtʋ taa na pɔɔŋ taa. Pa tǝsʋʋlɛnaa ntɛ́ kʋkpamǝŋ tɛɛ na tulukusi taa.
Panɛ ɩnɩ pa tǝna pa tɛma pa taa na Ɩsɔ tɔɣɔ Ɩsɔ sama-wɛ. Paa na mpʋ pa ta hiki mpi Ɩsɔ ka tɔma sɩ ɩ ká ha-wɛ tɔ.
Pǝ taɣa pʋlʋ tɔɔ, Ɩsɔ ka hʋʋwa sɩ ɩ ká la taɣa mpi pǝ kǝla teu tɔ ɩlɛ ɩ ta tisi sɩ pá te tǝkpataa na taa fɛɩ.
Tɔʋ, ɩsɩɩ yǝlaa samaa tuutuuma ɩnɛ ɩ tama-tʋɣʋ kotaɣa na ɩ tɛma ḿpʋ́ɣʋ́ lapʋ na tǝ nyǝmá tǝkelekele tɔ, ta tɔtɔ tǝ́ hɔɣɔsɩ na tǝ́ pɛtɩ pǝ tǝna mpi pɩɩ kaɣatɩ-tʋ sɩ tǝ́ taa polo lɔŋlɔŋ tɔ, na tǝ́ lɔ ɩsaɣatʋ nti tǝ matǝna-tʋɣʋ tam tɔ. Ɩlɛna tǝ́ kpaɣa casǝlɛ kɛ teu kɛ mpi pǝ wɛ tá nɔɣɔ tɔɔ tɔ pǝ waalɩ.
Tǝ́ kpaɣa tá ɩsɛ na tǝ́ pá Yesu tɔɔ, ɩnɩ ɩ kɛna ta Ɩsɔ sɛɛʋ nyʋɣʋ na pǝ tapʋɣʋ. Ɩ ta nyǝnɩ tesika tɔɔ sǝm fɛɛlɛ, ɩ tisaa sɩ pá kamɩ-ɩ tesika tɔɔ na ɩ́ sɩ. Pǝ taɣa pʋlʋ tɔɔ kɛ́ ɩ tisa mpʋ, laŋhʋlʋmlɛ nte tǝ taŋa-ɩ cele tɔɣɔ ɩ nyǝnaɣa. Na kaɣana ɩ́ caɣa Ɩsɔ kumte kɔŋkɔŋ taa.
Mɛ mɩɩ caɣa na ɩ́ maɣasɩ mǝ taa na ɩ́ na ɩsǝna asaɣaa yoona-ɩ na ɩ́ tá kpɛɛsɩ tɔ. Ɩ́ nyǝnna tǝna, pǝcɔ ɩ́ taa kɔɔ na ɩ́ kpisi na ɩ́ lɔ tɔɔŋ.
Pǝ taɣa pʋlʋ tɔɔ, tuu mǝ na asaɣaa ɩ́ lʋkɩ tɔ ɩ́ ta lʋta na halɩ ɩ́ caŋ ɩ́ sɩ mǝ tǝlʋtɛ taa.
Ɩ́ sɔɔwa apalʋtʋ sɔɔsʋɣʋ tɔm nti Ɩsɔ heeliɣi-mɛ ɩsɩɩ yʋlʋ sɛɣɛsʋɣʋ ɩ piya tɔ yɛɛ? Ɩ tɔma sɩ: Ma pǝyalʋ, paasǝna teu kɛ waatʋ wei Tacaa hɔŋ nyá ŋkpaŋʋɣʋ tɔ. Na ye ɩ kalǝɣǝna-ŋ taa lɔ nyá apalʋtʋ.
Pǝ taɣa pʋlʋ tɔɔ, wei Tacaa sɔɔlaa tɔ pʋntʋ ŋkpaŋʋɣʋ kɛ ɩ hɔŋ. Na wei ɩ nyǝnǝɣɩ ɩ pǝyaɣa tɔ pʋntʋ kɛ ɩ kɔtǝɣɩ.
Ɩ́ tɔɣɔ mǝ kʋnyɔmǝŋ na suulu na ɩ́ nyǝnɩ-ɩ ɩsɩɩ cɛcɛ hɔŋʋɣʋ ɩ pǝyaɣa ŋkpaŋʋɣʋ tɔ. Kʋnyɔmǝŋ wei ɩ́ tɔkʋɣʋ mpʋ tɔ ɩnɩ ɩ hʋlǝɣǝna sɩ Ɩsɔ nyǝnǝɣɩ-mɛɣɛ ɩ piya. Pǝyaɣa ŋka ka ŋkpaŋʋɣʋ kɛ ka caa ɩɩ hɔŋ?
Ye ɩɩ hɔŋ mǝ ŋkpaŋŋ ɩsɩɩ ɩ lakɩ ɩ piya tǝna tɔ pǝ hʋ́lǝ́ɣɩ́ kɛ́ sɩ ɩ́ tá kɛ́ ɩ piya maɣamaɣa. Ama ɩ́ kɛ́ apalaa naalɛ piya kɛ́.
Tǝ́ nyǝnna ta caanaa maɣamaɣa kɛ atɛ cǝnɛ. Pa hɔŋ tá ŋkpaŋŋ na tǝ́ seeki-wɛ. Ye tá caanaa hɔŋ tá ŋkpaŋŋ na tǝ́ seeki-wɛ, pǝ wɛɛ sɩ tɩɩ nɩɩna tá ɩsɔtaa Caa na pǝ́ kǝlɩ mpʋ na tǝ́ hiki weesiŋ.
Ta caanaa maɣamaɣa ná hɔŋ tá ŋkpaŋŋ kɛ wɛɛ naalɛ kɛ ɩsǝna pǝ maɣa-wɛ tɔ. Ama sɩ pǝ́ waasɩ-tʋ tɔɔ kɛ́ Ɩsɔ ná hɔŋ tá ŋkpaŋŋ sɩ tǝ́ kpaɣa ɩ tǝnaŋŋ wɛɛtʋ.
Waatʋ wei pa hɔŋ tá ŋkpaŋŋ tɔ pǝ caɣa-tʋɣʋ ɩsɩɩ pa tʋɣɩ-tʋɣʋ wahala, pǝ fɛɩ laŋhʋlʋmlɛ se. Ama pǝ kɔŋ na pǝ leeli ɩlɛna mpa pa ŋkpaŋŋ pa hɔma mpʋ na pǝ sɛɣɛsɩ-wɛ tɔ, pá na kʋpantʋ kɛ pǝ taa. Pʋntʋnaa tɔntɛ teeki na pǝ́ kɔna-wɛɣɛ hɛɛsʋɣʋ.
Ɩ́ la na mǝ niŋ kʋsǝpǝŋ na mǝ nɔɔhɛɛ acamaa pǝ nyɔɔ toŋ.
Na ɩ́ tǝŋǝɣɩ ḿpʋ́ɣʋ́ tam kɛ́ mpaaŋ kʋsiɣisiŋ, pǝ́ taa kɔɔ na sɛkǝllʋ nɔɣɔlʋ ɩ́ cɔlǝsɩ mpaaʋ, ama ɩ́ hiki toma.
Ɩ́ la kookalɩ na mǝ na yǝlaa tǝna ɩ́ wɛɛna tǝma na leleŋ na mǝ tɔntɛ kɛɛsɩ teu. Pǝ taɣa pʋlʋ, ye yʋlʋ tɔntɛ ta kɛɛsɩ teu pʋntʋ kaa keesi Tacaa.
Ɩ́ la laakalɩ na nɔɣɔlʋ ɩ́ taa kɔɔ na ɩ́ taɣanɩ Ɩsɔ pɛɛlɛɛ kɛ laŋʋɣʋ. Ɩ́ la laakalɩ tɔtɔ na pǝ́ taa kɔɔ na mǝ taa nɔɣɔlʋ pǝsɩ ɩsɩɩ tʋɣʋ ɩsaɣaʋ nyɔɔkʋɣʋ na kʋ nyaŋ wakǝlǝɣɩ yǝlaa tɔ.
Ɩ́ la laakalɩ tɔtɔ na mǝ taa nɔɣɔlʋ ɩ́ taa la asilima yaa Ɩsɔ nyǝm pǝsɩ ɩ ɩsɛntaa kɛ́ yem, ɩsɩɩ pǝ lapʋ Ɩsaʋ na ɩ́ kpaɣa ɩ sɔsɔɔntʋ lonte na ɩ́ pɛɛtɩ tɔɣɔniya tɔɔ tɔ.
Mǝ maɣamaɣa ɩ́ nawa ɩsǝna pǝ kɔma waalɩ waalɩ na ɩ́ nyɩɩlɩ sɩ ɩ caa ɩ́ kooli-ɩ kʋpantʋ, ɩlɛna pá lɔ-ɩ tɔ. Pǝ taɣa pʋlʋ tɔɔ, pǝ fɛɩ pǝsʋɣʋ sɩ ɩ́ mǝlɩ waalɩ na ɩ́ taɣanɩ mpi ɩ ka tɛma wakǝlʋɣʋ tɔ, ɩlɛna ɩ́ wii yem.
Mɛ ɩ́ tá kpǝtǝna pʋɣʋ ŋku yʋlʋ pǝsǝɣɩ na ɩ́ tokina tɔ ɩsɩɩ Ɩsɛɣɛlɩ nyǝ́ma, ŋku kʋ tɔɔ kɔkɔ toŋ nyǝŋka mʋkaɣa tɔ, na ɩsɔŋmʋntʋ na sǝkpɛtʋɣʋ na heelimuɣu pǝ nyalaa tɔ,
na pá nɩɩ akantǝlɛ wula na pǝ́ yɔɣɔtǝɣɩ tɔ. Saa wei Ɩsɛɣɛlɩ nyǝ́ma nɩɩ pǝ yɔɣɔtaɣa mpʋ tɔ, pa tɔma sɩ pǝ́ yele mpʋ, pǝ́ taa tasa-wɛɣɛ yɔɣɔtǝnaʋ kɛ paa pǝcɔ maɣamaɣa.
Pǝ taɣa pʋlʋ tɔɔ, tɔm nti paa heela-wɛ sɩ ye yʋlʋ yaa kpǝntɛ maɣamaɣa tokina pʋɣʋ ŋkʋ, paa yaɣa-tɛɣɛ pɛɛ na pá kʋ tɔ, tǝ kǝla-wɛɣɛ toŋ.
Pǝ nyǝnʋɣʋ lapa sɔɣɔntʋ halǝna Moisi maɣamaɣa tɔ́ sɩ sɔɣɔntʋ kǝla ɩnɩ na ɩ́ seliɣi.
Ama mɛ mǝ kpǝtǝna Siyɔŋ pʋɣʋ, na Ɩsɔ weesuɣu tʋ ɩcatɛ ɩsɔtaa Yosalɛm na tǝ ɩsɔtaa tillaa tuutuuma.
Ɩ́ kpǝtǝna Ɩsɔ kancaalaɣa kʋlʋlaa mpa pa hǝla pa ŋmaa ɩsɔtaa na pá kotina laŋhʋlʋmlɛ tɔ. Ɩ́ kpǝtǝna Ɩsɔ wei ɩ ká hʋʋna yǝlaa tǝnaɣa tɔm tɔ, na ɩ́ kpǝtǝna ɩ yǝlaa kʋpama mpa pa lapa na pá te tǝkpataa tɔ pa lǝsasɩ.
Ɩ́ kpǝtǝna Yesu wei ɩ kɛ́ nɔɣɔ pɛɛlʋɣʋ kʋfam tɛlǝsʋlʋ tɔ. Ɩ́ kpǝtǝna ɩ calǝm kʋŋmɩɩsǝm mpi pǝ yɔɣɔtaɣa kǝla Apɛɛlɩ nyǝm nyǝŋka tǝcaɣacaɣa tɔ.
Ɩ́ la laakalɩ, ɩ́ taa kisi wei ɩ yɔɣɔtǝɣǝna-mɛ tɔ ɩ tɔm kɛ nɩɩʋ. Mpa pa kisa wei ɩ kpaalaɣa Ɩsɔ Tɔm kɛ atɛ cǝnɛ tɔ ɩ tɔm nɩɩʋ tɔ pa ta kpisi pɛlɛ pa ŋkpaŋʋɣʋ kɛ hɔm, kacaŋfana ta mpa tɩɩ ha lumaɣa kɛ wei ɩ wɛ hatuu ɩsɔtaa na ɩ́ yɔɣɔtǝna-tʋ tɔ?
Ɩ yɔɣɔtaa na ɩ yɔɣɔtaɣa ciɣiti tɛtʋ tǝna. Ama ɩ tasa-tʋɣʋ heeluɣu sɩ ɩ ká tasa atɛɣɛ ciɣituɣu, halǝna ɩ́ kpɛntǝna ɩsɔtaa.
Timpi pa tɔŋ mpʋ sɩ paa tasa tɔ pǝ wɛɛ kɛlɛ sɩ mpi mpi pǝ lapa na pɩɩ ciɣiti-wɩ tɔ pɩɩ saalɩ yem ɩlɛna mpi pɩɩ caɣa tam tɔ pǝlɛ pǝ lɛɛtɩ.
Tɩɩ hiki kawulaɣa ŋka kaa caɣa tam tɔ ɩlɛ tǝ́ la Ɩsɔ kɛ́ tǝmlɛ kɛ ɩsǝna mpi pɩɩ maɣa-ɩ tɔ, na tǝ́ see-ɩ na tǝ́ nyaŋna-ɩ na tǝ́ hʋlɩ sɩ ɩ nyana tǝmlɛ sɛɛʋ ntɛ́.
Tá Ɩsɔ kɛ́ kɔkɔ ŋka ka nyakɩ pǝ tǝna tɔɣɔ.
Ɩ́ sɔɔlǝɣɩ tǝmaɣa tam ɩsɩɩ yʋlʋ na ɩ neu.
Anɩ pǝ wɛɛ sɩ ɩ́ tɔkǝɣɩ mʋʋlaa mpa pa kɔŋ mǝ tɛ tɔɣɔ teu tɔ ɩ nɩɩwa. Lɛlaa lapa ɩsɔtaa tillaa kɛ mʋʋllɛ kɛ pǝ lapʋ taa, pa tɔŋna sɩ yǝlaa kɛ yem.
Ɩ́ tɔɔsɩ salǝkatʋnaa tɔɔ ɩsɩɩ ye mǝ na-wɛ ɩ́ ka wɛnna salǝka ɩnɩ ɩ taa ɩ́ ka lapa tɔ. Na ɩ́ tɔɔsɩ mpa pa lakɩ nyaŋ tɔ pa tɔm ɩsɩɩ mǝ maɣamaɣa kɛ pa lakɩ mpʋ.
Paa wei ɩ́ nyǝnɩ alʋ kpaɣaʋ tɔm ɩsɩɩ pʋlʋ sɔsɔɔm. Na apalʋ na alʋ pa taa nɔɣɔlʋ náá taa la yem yem tɔtɔ. Ɩsɔ ká hʋʋna tɔm kɛ mpa pa lakɩ asilima na mpa pa lakɩ wasaŋkalǝtʋ tɔ.
Ɩ́ taa nyǝnǝɣɩ pɔɣɔlaɣa kɛ mǝ kʋlapʋtʋ taa. Ama mǝ laŋa ɩ́ hɛɛna mpi ɩ wɛna tɔ. Pǝ taɣa pʋlʋ tɔɔ, Ɩsɔ yɔɣɔtaa sɩ: Ma kaa lɔ-ŋ paa pǝcɔ, maa wɛɛ nyá waalɩ kɛ́ tam.
Pǝ tɔɔ kɛ́ tǝ pǝsǝɣɩ na tǝ́ yɔɣɔtǝna naani sɩ: Tacaa kɛlɛ ma tentu, ma kaa nyana pʋlʋ. Yʋlʋ pǝsǝɣɩ na ɩ́ la-m we?
Ɩ́ tɔɔsɩ mǝ kancaalaɣa sɔsaa mpa pa caala-mɛɣɛ Ɩsɔ Tɔm heeluɣu tɔ pa tɔɔ. Ɩ́ nyǝnna ɩsǝna pa yaasi ka wɛɛ tɔ, na ɩsǝna pɛlɛ pa sǝpa tɔ, na ɩ́ kɛɛsǝna ɩsǝna pɛlɛ pa tɛma Ɩsɔ na pa taa tɔ na ɩ́ lá mpʋ.
Ɩsǝna Yesu Kilisiti ka wɛɛ tɔ ḿpʋ́ɣʋ́ ɩ wɛ saŋa, na ḿpʋ́ɣʋ́ ɩ ká wɛɛ tam.
Ɩ́ taa yele na sɛɣɛsǝŋ kʋfaŋ ɩnɩ ɩ tǝna, ɩ nɔɣɔ na ɩ suka, ɩ́ tolisi-mɛ. Pǝ taɣa pʋlʋ tɔɔ, mpi pǝ kǝla teu tɔɣɔlɛ sɩ Ɩsɔ pɛɛlɛɛ ɩ́ la na tǝ́ hikiɣi toŋ kɛ ta hʋwɛɛ taa. Pǝ́ taa wɛɛ kʋtɔɣɔʋ cɔlʋɣʋ kiŋ. Mpa pa paasǝɣǝna kʋtɔɣɔʋ cɔlʋɣʋ tɔ paa waakɩ pǝ taa kɛ́ pʋlʋ.
Kɔtǝlaa mpa pa lakɩ tǝmlɛ kɛ Yuta kɔtasɩ cokǝle taa tɔ pa fɛɩna mpaa sɩ pá tɔɣɔ mpi pa kʋ tá kɔtaɣa tǝlatɛ taa tɔ.
Yuta kɔtʋlʋ sɔsɔ kpakǝɣɩ wontu ntɩ tǝ calǝm kɛ́, na ɩ́ pona cokǝle taa na ɩ́ fɛɛnɩ sɩ pǝ́ hɩɩsɩ yǝlaa ɩsaɣatʋ. Ɩlɛna pá kpaɣa wontu nti pa kʋwa mpʋ tɔ tǝ maɣamaɣa na pá pona tǝsikile waalɩ na pá tʋ kɔkɔ.
Pǝ tɔɔ kɛ́ Yesu sǝpa ɩcatɛ na waalɩ sɩ ɩ maɣamaɣa ɩ calǝm ɩ́ taɣanɩ yǝlaa samaa.
Mpʋ tɔ tǝ́ polo ɩ kiŋ kɛ tǝsikile waalɩ na pá kisi-tʋ ɩsɩɩ pa kisuɣu ɩnɩ tɔ.
Mpi tɔ tǝ fɛɩna ɩcatɛ tam nyǝntɛ kɛ atɛ cǝnɛ. Ama cele nyǝntɛ kɛ tǝ pɛɛkǝɣɩ.
Tǝ saŋ Ɩsɔ kɛ́ tam na pǝ́ lá teitei ɩsɩɩ tǝ lapa-ɩ kɔtaɣa na Yesu toŋ taa. Pǝ nyʋɣʋ ntɛ́ sɩ ɩ hǝtɛ ɩ́ yaakɩ tá nɔɔsɩ taa kɛ́ tam.
Ɩ́ taa sɔɔ kʋpantʋ lapʋ na tǝmaɣa tem kɛ tam, pǝ taɣa pʋlʋ tɔɔ, kɔtaɣa ɩsɩɩ ḿpʋ́ɣʋ́ Ɩsɔ sɔɔlaa.
Ɩ́ nɩɩkǝna mǝ sɔsaa na ɩ́ seeki-wɛ. Pǝ taɣa pʋlʋ tɔɔ, pa feniɣi mǝ lǝsasɩ tɔɔ kɛ́. Mpi tɔ pa nyǝmá sɩ cele Ɩsɔ ká pɔɔsɩ-wɛɣɛ sɩ tɔm. Ye ɩ́ nɩɩkǝna-wɛ, pa tǝmlɛ lapʋ kaa la-wɛɣɛ felentu. Ama ye ɩɩ nɩɩkǝna-wɛ, pa tǝmlɛ ká pǝsɩ-wɛɣɛ tǝlasɩ tɔm, na saa ɩnɩ pǝ kaa waasɩ-mɛɣɛ pʋlʋ.
Ɩ́ sǝlǝmǝna-tʋɣʋ Ɩsɔ kɛ́ ḿpʋ́ɣʋ́ tam. Tǝ nyǝmá teu kɛ tá taa tǝkpataa sɩ tǝ wɛna lotu kʋlʋmtʋ. Pǝ taɣa pʋlʋ tɔɔ, tǝ caa kɛ́ sɩ paa mpi pǝ taa tá tɔntɛ ɩ́ maɣa.
Nti ma wiikina-mɛ tǝsiɣisiɣi tɔɣɔlɛ sɩ ɩ́ sǝlǝmɩ Ɩsɔ na ɩ́ lá luɣu na má mǝlɩ mǝ kiŋ kɛ lɔŋ.
Ɩsɔ feesa Tacaa Yesu kɛ sǝm taa, ɩnǝɣǝlɛ heeŋ tiikilu sɔsɔ kɛ ɩ sǝpʋ tɔ pǝ tɔɔ. Na ɩ sǝm mpɩ pǝ yelina na nɔɣɔ pɛɛlʋɣʋ tam nyǝm la tampana.
Hɛɛsʋɣʋ Ɩsɔ ɩ́ la na mɩɩ pǝsɩ na ɩ́ lá kʋpantʋnaa na ɩ́ lá ɩ luɣu nyǝntʋ tǝmammam. Ɩsɔ ɩnɩ ɩ́ yele na Yesu Kilisiti la tá kiŋ kɛ mpi pǝ wɛ-ɩ teu tɔ. Yesu ɩ́ hiki teeli kɛ tam. Ami.
Ma taapalaa ma wiikina-mɛ sɩ ɩ́ nɩɩ apalʋtʋ sɔɔsʋɣʋ tɔm tǝnɛ na suulu. Pǝ taɣa pʋlʋ tɔɔ, tɔm nti ma ŋmaa-mɛɣɛ cǝnɛ tɔ tǝ ta tɔɔ.
Ma heeliɣi-mɛ sɩ pa tʋla ta taapalʋ Timotee. Ye ɩ tala lɔŋ kɛ cǝnɛ ma na-ɩ tɩɩ kɔnna mǝ tɛ.
Ɩ́ sɛɛ mǝ sɔsaa tǝna na Ɩsɔ yǝlaa tǝna tǝpaɩ. Ta taapalaa Ɩtalii nyǝ́ma sɛɛ-mɛ.
Ɩsɔ ɩ́ la mǝ tǝnaɣa pɛɛlɛɛ.
Maɣa Saakɩ Ɩsɔ na Tacaa Yesu Kilisiti pa yom. Má ŋmaakǝna takǝlaɣa kanɛ. Ma sɛɛ Ɩsɔ yǝlaa tǝna mpa pa ya antulinya tǝna taa tɔ.
Ma taapalaa, ye maɣasǝŋ ɩ́ kɔma na ɩ́ maɣasǝɣɩ-mɛɣɛ ŋka ŋka, ɩ́ caɣana laŋhʋlʋmlɛ kɛ sɔsɔm.
Pǝ taɣa pʋlʋ tɔɔ, ɩ́ nyǝmá sɩ ye ɩ́ sǝŋa teu tǝca kɛ naani wei ɩ́ tʋwa Ɩsɔ tɔ ɩ taa, ɩlɛ ɩ́ pǝsa kantǝllaa ntɛ́.
Ama ɩ́ yele na paa wei ɩ́ ná sɩ ɩ́ kantǝlǝna tampana. Saa ɩnɩ ɩ́ ká la yǝlaa mpa pa tewa tǝkpataa na pá wɛ tǝmammam na pá tá laŋ pʋlʋ tɔ.
Paa na mpʋ ye mǝ taa nɔɣɔlʋ laŋa nyǝm, ɩ́ sǝlǝmɩ Ɩsɔ na ɩ ká ha-ɩ-wɩ. Pǝ taɣa pʋlʋ tɔɔ, Ɩsɔ ɩ́lɛ́ ɩ fɛɩ felentu kɛ paa pǝcɔ. Pǝyele ɩɩ kootiɣi nɔɣɔlʋ.
Ama ye pʋntʋ ɩ́ sǝlǝmǝɣɩ Ɩsɔ, ɩ́ sǝlǝmɩ na ɩ́ tɛ ɩ taa, ɩ́ taa la sika. Ye yʋlʋ ɩ́ sǝlǝmǝɣǝna sika, pʋntʋ wɛ kɛ́ ɩsɩɩ teŋku lʋm hola nna heelim lakɩ na á laŋtǝɣɩ yem tɔ.
Yʋlʋ ɩsɩɩ mpʋ pǝ taka ɩ́ taa tɛɛlɩ sɩ Tacaa ká ha-ɩ pʋlʋ cǝcǝka.
Mpi tɔ, ɩ kɛ́ yɛlɛyɛlɛ tʋ na tutulu kɛ ɩ yaasɩ tǝna taa kɛ́.
Ye kʋnyɔntʋ ɩ́ wɛ tá taa, ɩ́lɛ́ ɩ́ mʋɣʋlɩ sɩ Ɩsɔ ká kʋsɩ ɩ nyʋɣʋ tɔ pǝ tɔɔ.
Na ye apite ɩ́ wɛ ta taa, tǝlɛ tǝ́ mʋɣʋlɩ sɩ Ɩsɔ ká tisi-tɛ tɔ pǝ tɔɔ. Apite kɔŋ na tǝ́ saalɩ yem kɛ́ ɩsɩɩ nyɩɩlʋɣʋ hɛtʋ kɛ taalɛ taa.
Ilim lɩɩkɩ na pǝ́ kɔɔ pǝ́ haŋ sɔsɔm, ɩlɛna pǝ́ nyaɣa nyɩɩlʋɣʋ ŋkʋ na kʋ wʋlɩ, ɩlɛna hɛtʋɣʋ ŋkʋ kʋ hoti, na kʋ kacɔka saalɩ yem. Mpʋ ɩnǝɣɩ pɩɩ kɔɔ na apite na tǝ kʋlapʋtʋ tǝna saalɩ yem.
Maɣasǝŋ ɩ́ maɣana wei na pǝ́ tá ciɣiti-ɩ, pʋntʋ nɩɩ leleŋ kɛ́. Pǝ taɣa pʋlʋ tɔɔ, waatʋ wei pǝ tɛŋɩ-ɩ maɣasʋɣʋ na pǝ́ tá ciɣiti-ɩ tɔ, Ɩsɔ haakɩ-ɩ weesuɣu teeli ntenuɣu ŋku kʋ kɛ́ mpi Ɩsɔ tɔma sɩ ɩ haa mpa pa sɔɔlǝɣɩ-ɩ tɔɣɔ.
Ye maɣasʋɣʋ ɩ́ maɣana wei, pʋntʋ ɩ́ taa tɔ sɩ: Ɩsɔ maɣasǝɣǝna-m. Mpi tɔ, pɩɩ maɣasǝɣɩ Ɩsɔ sɩ ɩ́ la ɩsaɣatʋ, pǝyele Ɩsɔ maɣamaɣa naa maɣasǝɣɩ nɔɣɔlʋ.
Pa tɔŋ sɩ pǝ maɣasǝɣɩ yʋlʋ tɔ, ɩ maɣamaɣa ɩ kʋnyɩɩlʋɣʋ ɩsaɣaʋ hɔŋna-ɩ na pǝ́ kpa-ɩ ɩsɩɩ katɔka.
Kʋnyɩɩlʋɣʋ ŋkʋ kʋlɛ kʋ wɛɛkɩ mpʋ ɩlɛna kʋ́ kɔɔ kʋ́ lʋlɩ ɩsaɣatʋ. Na ɩsaɣatʋ ná kɔŋ tǝ́ pɩɩ tǝmammam ɩlɛna tǝlɛ tǝ́ lʋlɩ sǝm.
Ma taapalaa kʋpama, ɩ́ taa puɣusi mǝ tɩ yoo.
Ɩsɔtaa kɛ́ kʋpantʋnaa mpa tǝ hikiɣi faalaa tɔ na kʋcɔɔŋ kʋpampaŋ ɩnɩ ɩ tǝna ɩ lɩɩkǝna. Ɩsɔ wei ɩ ŋma ɩsɔtɔnʋɣʋ taa kɔkɔsɩ tɔ ɩ niŋ taa kɛ́ pǝ lɩɩna. Ɩsɔ naa laɣasǝɣɩ ye ɩ sǝŋa nti tǝ taa, tǝ taa kɛ́ ɩ sǝŋaa. Sǝkpɛtiya nakǝlɩ ka fɛɩ ɩ kiŋ.
Ɩnɩ ɩ nɔkǝna na ɩ́ ha-tʋɣʋ weesuɣu na ɩ tampana tɔm kiŋ. Ɩ lapa ḿpʋ́ɣʋ́ sɩ tǝ́ mʋ kʋŋmaŋmam mpɩ pǝ tǝnaɣa nɔɣɔ.
Ma taapalaa kʋpama, ɩ́ tɔɔsɩ tɔm tǝnɛ ɩnɩ sɩ paa wei ɩ́ wɛɛ lɔŋ kɛ nɩɩʋ taa. Ama ɩ́ taa wɛɛ wei ɩ pǝsǝɣɩ yɔɣɔtaɣa tɔ. Pǝyele ɩ́ taa wɛɛ wei ɩɩ laɣasǝɣɩ pááná mʋɣʋ tɔ.
Ye yʋlʋ ɩ́ mʋ pááná ɩɩ pǝsǝɣɩ na ɩ́ la mpi Ɩsɔ caa tɔ.
Pǝ tɔɔ kɛ́ ɩ́ ká kisi mpi pǝ lakɩ yʋlʋ kɛ ɩsaɣaʋ tɔ, na ɩ́ lɔ kʋlapʋtʋ nti tǝ ta kɛɛsɩ tɔ. Ɩ́ pasa mǝ tɩ na ɩ́ mʋ tɔm nti Ɩsɔ sɔtǝɣɩ mǝ taa tɔ, tɔm ntɩ tɩɩ yana mǝ nyɔɔŋ.
Ɩ́ taa nɩɩkɩ Ɩsɔ Tɔm kɛ kʋnɩɩ kɛ yem. Ye ɩ́ lakɩ mpʋ ɩ́ puɣusiɣi mǝ tǝɣɩ. Ama ɩ́ tǝŋ teitei ɩsɩɩ ɩ́ nɩɩkɩ tɔ.
Wei ɩ nɩɩkɩ-tǝɣɩ kʋnɩɩ tɔ ɩ wɛ kɛ́ ɩsɩɩ yʋlʋ nyǝnʋɣʋ ɩ tǝɣɩ tiŋ taa na ɩ́ ná ɩsǝna ɩ wɛɛ tɔ,
na ɩ́ tɛ ɩ tǝɣɩ nyǝnʋɣʋ na ɩ́ tɛɛ, ɩlɛna ɩ́ sɔɔ ɩsǝna ɩ ka wɛɛ tɔɣɔ kpakpaa.
Ama wei ɩ kɛlǝɣɩ Ɩsɔ Tɔm nti tǝ tewa mpʋ na tǝ hɛtǝɣɩ-tʋɣʋ tá yomle taa na ɩ́ wiili tǝ taa kɛ́ teu, na ɩ́ nyɔɔna-tɩ tǝkpaŋkpaŋkpa tɔ. Pʋntʋ ɩɩ nɩɩkɩ-tǝɣɩ kʋnɩɩ kɛ yem na ɩ́ tɛɛwa pǝ tɛma. Ama ɩ tǝŋǝɣɩ-tǝɣɩ teu kɛ́, pʋntʋ ká ná sɩ Ɩsɔ wɛ ɩ́ waalɩ kɛ́ ɩ kʋlapʋtʋ taa.
Ye yʋlʋ hʋʋkɩ sɩ ɩ kɛ́ Ɩsɔ sɛɛlʋ na ɩ́ tá nyɩ ɩ nɔɣɔ tɔɔ suluɣu, pʋntʋ puɣusiɣi ɩ tǝɣɩ, na ɩ Ɩsɔ sɛɛtʋ wɛ yem.
Ɩsɔ sɛɛʋ mpi pǝ te Tacaa Ɩsɔ na pǝ́ maɣa-ɩ tɔɣɔlɛ suluwaa na alaa mpa pǝ sǝpa na pǝ́ yele yem tɔ pa tɔkʋɣʋ kɛ pa wahalanaa taa. Pǝ kaasaa tɔtɔ sɩ yʋlʋ ɩ́ taa yele na antulinya kʋlapʋtʋ asilima taana-ɩ paa pǝcɔ.
Ma taapalaa mɛ, ɩ́ taa tǝŋǝɣɩ Tacaa teeli tʋ Yesu Kilisiti mpaa na ɩ́ tasǝɣɩ yǝlaa kɛ faɣasʋɣʋ.
Ye ɩsɩɩ ɩ́ kotaa na ɩ́ caɣaa kɛlɛ, na nɔɣɔlʋ sʋʋ na ɩ́ lɛɛ wʋla kukuule na ɩ́ suu wontu kʋpantʋ, na kʋnyɔntʋ nɔɣɔlʋ náá sʋʋ tɔtɔ, na ɩ́lɛ́ ɩ wontu cǝla cǝlǝɣɩ cǝlǝɣɩ.
Ɩlɛna ɩ́ faɣasɩ wei ɩ suu wontu kʋpantʋ kɛ mpʋ tɔ na ɩ́ se ɩ́lɛ́, na ɩ́ tɔmɩ-ɩ sɩ: Kɔɔ na ń caɣa tǝcaɣalɛ kʋpantɛ tǝnɛ tǝ taa. Ɩlɛna ɩ́ tɔ kʋnyɔntʋ sɩ: Nyaa sǝŋ mpʋ, yaa kɔɔ na ń sopi ma nɔɔhɛɛ tɛɛ cǝnɛɣɛ atɛ.
Ɩ́ lakɩ mpʋ tɔ pǝ taɣa ɩ́ faɣasǝɣɩ mǝ tǝmaɣalɛ? Na ɩsǝna ɩ́ maɣasǝɣɩ mpʋ tɔ pǝ fɛɩ teu.
Ma taapalaa kʋpama mɛ, ɩ́ nɩɩ ma tɔm tǝnɛ sɩ, Ɩsɔ nyǝna antulinya ɩnɛ ɩ taa kɛ́ na ɩ́ lǝsɩ kʋnyɔntʋnaa sɩ pá pǝsɩ apila kɛ ɩ mpaaʋ taa, na pá hiki kawulaɣa ŋka ɩ tɔma sɩ ɩ ká cɛla mpa pa sɔɔla-ɩ tɔ.
Ɩlɛna mɛ mɩɩ mǝlɩ na ɩ́ nyǝnǝɣɩ kʋnyɔntʋnaa mpɛɣɛ yem suwe? Pǝ taɣa apila anɩ aa caakǝna mǝ tɔm na á hɔŋ-mɛ na á pukina tɔm tǝhʋʋlɛ taa?
Pǝ taɣa kʋlʋmaa mpɛ pa footiɣina hǝtɛ kʋpantɛ nte Ɩsɔ ha-mɛ tɔ?
Ye ɩ́ tǝŋǝɣɩ Ɩsɔ Kawulaɣa kʋsǝsɩɩtʋ nti pa ŋmaawa Ɩsɔ Tɔm taa sɩ: Sɔɔlɩ nyá tɔɣɔntǝlɛ ɩsɩɩ n ka sɔɔlɩ nyá tɩ tɔ, pǝ wɛ teu.
Ama ye ɩ́ faɣasǝɣɩ yǝlaa, ɩ́ lakɩ ɩsaɣatʋ kɛ́. Na ye pa kɛɛsǝna nti pa sɩɩwa tɔ mǝ tɔm sǝpaɣa, mpi tɔ ɩɩ tǝŋǝɣɩ kʋsǝsɩɩtʋ.
Na ɩsǝna pǝ wɛɛ tɔɣɔlɛ sɩ ye nɔɣɔlʋ tǝŋa kʋsǝsɩɩtʋ kʋheelitu tǝna na ɩ́ kɔɔ ɩ́ kpisi tǝ taa kʋlʋmtʋ kɛ tǝŋʋɣʋ, pǝ tǝnaɣa ɩ kpisaa.
Pǝ taɣa pʋlʋ tɔɔ, wei ɩnɩ ɩ tɔma sɩ: Taa la wasaŋkalǝtʋ tɔ, ɩnɩ ɩ tɔmna tɔtɔ sɩ: Taa kʋ yʋlʋ. Mpʋ tɔ, ye n ta la wasaŋkalǝtʋ na ń kʋ yʋlʋ, n kpisa kʋsǝsɩɩtʋ tǝŋʋɣʋ kɛ́.
Ɩ́ yɔɣɔtǝɣɩ na ɩ́ lakɩ ɩsɩɩ yǝlaa mpa paa kɛɛsǝna Ɩsɔ Tɔm nti tǝ hɛtǝɣɩ-tʋɣʋ ta yomle taa na pá hʋʋna tɔ.
Ɩsɔ kaa nyǝnɩ wei ɩ ta nyǝnɩ ɩ tɔɣɔntǝlɛ pǝtɔɔtǝlɛ tɔ ɩ pǝtɔɔtǝlɛ kɛ hʋʋlɛ wule. Paa na mpʋ tɔ, ye wei ɩ nyǝna lɛlaa pǝtɔɔtǝlɛ, pʋntʋ tɔm ká sǝŋna hʋʋlɛ taa.
Ma taapalaa mɛ, ye yʋlʋ yɔɣɔtaa sɩ ɩ tɛma Ɩsɔ na ɩ taa pǝyele pɩɩ hʋlǝɣɩ ḿpʋ́ɣʋ́ ɩ tǝma taa, pǝ taɣa yem kɛlɛ? Ɩ Ɩsɔ taa tɛmnaʋ mpɩ pɩɩ yapɩ-ɩ?
Ye ɩsɩɩ nyá tɔɣɔntǝlɛ apalʋ yaa alʋ laŋna ntɛɣɛ kʋtakʋɣʋ, na tɔɣɔnaɣa maɣamaɣa ta tala-ɩ.
Ɩlɛna ń tɔmɩ-ɩ sɩ: Tɔʋ, pǝ lapa tasa, Ɩsɔ ɩ́ ha-ŋ alaafǝya, kʋ nyá watʋ, tɔɣɔ kʋtɔɣɔʋ kɛ teu. Pǝyele n ta cɛlɛ-ɩ mpi ɩ laŋaa tɔ, ɩlɛ pepeɣe pɩɩ waasɩ-ɩ?
Ḿpʋ́ɣʋ́ pǝ wɛɛ, ye yʋlʋ tɛma ɩ taa na Ɩsɔ na ɩɩ lakɩ pǝ tǝma, ɩ taa tɛm mǝla yem kɛ́.
Ntanyɩ nɔɣɔlʋ ká tɔ sɩ: Taa tɛm na Ɩsɔ tike kɛ lɛlʋ lakɩ, na lɛlʋ náá lakɩ tǝma tike. Ɩlɛ ma cɔɔ pʋntʋ sɩ: Hʋlɩ-m ɩsǝna yʋlʋ ka tɛ ɩ taa na Ɩsɔ na ɩɩ lakɩ pǝ tǝma tɔ, na maa hʋlɩ-ŋ́ lɛlʋ taa tɛm na ɩ tǝma taa.
N tɛma nyá taa sɩ Ɩsɔ kʋlʋm tike wɛnna, tampana kɛ́. Alɔɣaa maɣamaɣa ná tɛma pa taa kɛ́ mpʋ, halǝna pá seliɣina sɔɣɔntʋ.
Yʋlʋ kʋmɛlɛŋ nyá, n caa ń cɛkǝna sɩ taa tɛmnaʋ na Ɩsɔ kɛ́ yem na tǝma fɛɩ, ɩɩ waasǝɣɩ pʋlʋ?
Tɔʋ, ɩsǝnaɣa pǝ lapa na Ɩsɔ nyǝnɩ ta caanaa caa sɔsɔ Apǝlaham kɛ yʋlʋpaŋ ye? Ɩ kʋlapʋtʋ kiŋ kɛ waatʋ wei ɩ laakaɣa ɩ pǝyalʋ Ɩsaaka kɛ kɔtaɣa tǝlatɛ tɔɔ tɔɣɔ.
N ta na mpʋ taa? Ɩ tɛma Ɩsɔ na ɩ taa pǝyele tǝma na wɛ pǝ taa tɔtɔ. Na pǝ tǝna pǝ kpɛnta mpʋ tɔɣɔ ɩ taa tɛmnaʋ kɛ Ɩsɔ tewa tǝkpataa.
Ɩlɛna pǝ́ lá teitei ɩsɩɩ pa ŋmaa Ɩsɔ Tɔm tɔ sɩ: Apǝlaham tɛma Ɩsɔ na ɩ taa, na ɩ taa tɛm mpǝɣɩ Ɩsɔ ná nawa na ɩ́ yaa-ɩ yʋlʋpaŋ na ɩ́ mʋ-ɩ. Na Ɩsɔ yaa-ɩ ɩ ceu.
Pǝnɛntɛ mǝ maɣamaɣa ɩ́ nawaɣalɛ sɩ yʋlʋ tǝma kɛ Ɩsɔ nyǝnǝɣǝna-ɩ yʋlʋpaŋ, pǝ taɣa ɩ taa tɛm na Ɩsɔ pǝ tɔɔ tike.
Mpʋ tɔtɔɣɔ pǝ lapa apalaa tǝna alʋ Lahapɩ kiŋ, Ɩsɔ nyǝna-ɩ yʋlʋpaŋ kɛ ɩ tǝmlɛ tɔɔ kɛ́ waatʋ wei ɩ mʋ tillaa kɛ ɩ tɛ́ na ɩ́ cɔɔlǝna-wɛɣɛ mpaaʋ tɔ.
Ye ɩsɩɩ pʋlʋpʋ hǝntaa na pɩɩ feesiɣi pǝ sǝpaɣa. Mpʋ tɔtɔɣɔ Ɩsɔ taa tɛmnaʋ kɛ yem ná kɛ́ kʋsǝpǝm.
Ma taapalaa mɛ, ɩ́ taa nyɩɩlɩ sɩ ɩ́ la sɛɣɛsǝlaa kɛ paɣalɛ. Pǝ taɣa pʋlʋ tɔɔ, anɩ ɩ́ nyǝmá sɩ ta mpa tǝ kɛ́ sɛɣɛsǝlaa tɔ tá hʋʋnaʋ ká lana toŋ na pǝ́ kǝlɩ kpaɩ nyǝ́ma.
Yaasinaa paɣalɛ taa kɛ́ tá tǝna tǝ pǝntǝɣɩ. Ye yʋlʋ wɛɛ na ɩɩ pǝntǝɣɩ ɩ yɔɣɔtaɣa taa, pʋntʋ kɛ́ yʋlʋ wei ɩ tewa tǝkpataa tɔɣɔ, na ɩ pǝsǝɣɩ na ɩ́ kpa ɩ tǝɣɩ pǝ tǝna pǝ taa kɛ́.
Tǝ tʋɣɩ kpaɣanʋkpasɩ kɛ kpaɣanǝŋ nɔɔsɩ taa kɛ́ sɩ tǝ́ pǝsɩ na tǝ́ ŋmakǝlɩ-ɩ na ɩ́ nɩɩna-tʋ, paa na ɩ tɔɔʋ mpɩ pǝ tǝna.
Ɩ́ nyǝnna kpɩɩlǝŋ sɔsɔɔŋ wei heelim sɔsɔɔm tuliɣi tɔ na ɩ́ ná tɔtɔ. Kpátʋ́ɣʋ́ sǝkpeluɣu nakʋlǝɣɩ saalʋ kɛɛsǝɣǝna-ɩ na ɩ́ pukina-ɩ timpi tɔɔ ɩ sɔɔlaa tɔ.
Mpʋ tɔtɔɣɔ pǝ wɛɛ na yʋlʋ nsǝmlɛ. Yʋlʋ nsǝmlɛ kɛ́ pʋlʋ sǝkpem kɛ ɩ tɔnʋɣʋ tǝna taa kɛ́. Ama tǝ pǝsǝɣɩ na tǝ́ la kalampaanɩ kɛ́ sɔsɔɔntʋnaa taa. Ɩ́ nyǝnɩ na ɩ́ ná ɩsǝna kɔkɔiya pǝsǝɣɩ na ká naŋ hɔtʋɣʋ anaam nɔɣɔlʋ tɔ.
Nsǝmlɛ wɛɛ kɛ́ ɩsɩɩ kɔkɔ. Tǝ taa kɛ́ ɩsaɣatʋ maɣalaa, na tǝ wɛ tá tɔnʋɣʋ taa na tǝ́ wakǝlǝɣɩ tá tɔnʋɣʋ tǝna tǝpaɩ. Tǝnaasǝlɛ sɔsɔɔlɛ kɔkɔ kɛ tǝ heeki na tǝ́ sɔkɩ mpʋ halǝna ta sǝm.
Yʋlʋ pǝsǝɣɩ na ɩ́ ŋmakǝlɩ taalɛ wontu ntɩ tǝ tǝna, na sumasɩ tǝna, na wontu nti tǝ tuuki tǝ lotu tɔɔ tɔ tǝ looŋa tǝna, na lʋm taa nyǝm. Halɩ yʋlʋ tɩɩ tɛma pǝ tǝnaɣa ḿpʋ́ɣʋ́ ŋmakǝlʋɣʋ mɛɛ.
Ama tuu tɔ nɔɣɔlʋ ta tɛnta nsǝmlɛ kɛ ŋmakǝlʋɣʋ. Pǝ kɛ́ ɩsaɣatʋ nti yʋlʋ ɩɩ pǝsǝɣɩ na ɩ́ kpa tɔɣɔ. Tǝ taa sɔtʋ toŋ fɛɩna taka.
Ntɛɣɛ tǝ sɛɛkǝna Tacaa Sɔsɔ kɛ ɩ́ na tǝmlɛ, na ntɛɣɛ tǝ tǝŋsǝɣǝna mpusi kɛ́ yǝlaa mpa Ɩsɔ ŋmawa na pá nǝɣǝsǝna-ɩ tɔ.
Nɔɣɔ kʋlʋmaɣa ŋkɛ ka taa kɛ́ fɔɔ wɛɛ. Pǝyele ka taa kɛ́ anyaŋka wɛɛ. Ma taapalaa, pǝ taa wɛɛ mpʋ.
Hite kʋlʋmtǝlɛ taa lʋm kaa wɛɛ leleŋ nyǝm kɛ saalʋɣʋ na tǝsalaʋ nyǝm kɛ saalʋɣʋ.
Ma taapalaa mɛ, tʋɣʋ ŋkʋ pa yaa sɩ fiki tɔ kʋ kaa pǝsɩ na kʋ lʋlɩ tʋɣʋ ŋkʋ pa yaa sɩ olifi tɔ kʋ pee. Na tʋɣʋ ŋkʋ pa yaa sɩ lɛsɛŋ tɔ kʋ kaa lʋlɩ fiki tʋɣʋ pee. Na lʋm mpi pǝ wɛ tǝnyaŋŋ tɔ pǝ kaa pǝsɩ na pǝ́ lá leleŋ nyǝm.
Nɔɣɔlʋ wɛ mǝ hɛkʋ na ɩ kɛ́ lǝmaɣasǝlɛ tʋ na nyǝntʋ tɔtɔ? Pʋntʋ ɩ́ yele na ɩ tǝma hʋlɩ mpʋ, na ɩ́ lakɩ ɩ tǝma na tɩ pasʋɣʋ na lǝmaɣasɛɛ.
Ama ye mǝ lotunaa taa wɛ haŋaɣa sɔsɔɣa na ɩkǝllɛ pɛɛkʋɣʋ hʋwɛɛ, ɩlɛ ɩ́ taa nɔkɩ mǝ tǝɣɩ hɔm na ɩ́ pǝsɩ pɔpɔtʋnaa na ɩ́ kpɛɛsɩ tampana.
Lǝmaɣasɛɛ ɩsɩɩ mpʋ pǝ taka tá lɩɩna Ɩsɔ kiŋ se, pǝ kɛ́ antulinya ɩnɛ ɩ nyǝm kɛ́, na yʋlʋwɛɛtʋ hʋʋlɛ, na pǝ lɩɩna ɩlɔɣɔʋ kiŋ.
Pǝ taɣa pʋlʋ tɔɔ, timpi taa haŋaɣa na ɩkǝllɛ pɛɛkʋɣʋ pǝ wɛɛ tɔ tǝnaɣa liɣituɣu na ɩsaɣatʋ ntɩ tǝ tǝna tǝ wɛ tam.
Ama ye wei ɩ hika Ɩsɔ nyǝm pʋntʋ wɛɛ kɛ́ tǝcɛɩcɛɩ. Pǝlɛ pǝ paasi ɩ ta kɛ yoolu, ɩ kɛ́ suulu tʋ, na pɛɛlɛɛ tʋ, na kʋpantʋ tike kɛ ɩ lakɩ, na ɩ tǝma tewa. Ɩɩ faɣasǝɣɩ yǝlaa sɩ ma nyǝmá akele ma ta nyɩ akele, na cɛsʋɣʋ fɛɩ ɩ kiŋ.
Mpa pa lakɩ na pa cɔlɔ nyǝ́ma wɛɛkǝna leleŋ tɔ pǝ wɛ ɩsɩɩ leleŋ taa kɛ́ pa tuuki pa kʋtutuum, na weesuɣu ŋku kʋ tewa tɔɣɔ pa kɔŋ hikuɣu.
Leɣe yooŋ na ntɔŋkpɛɛsaɣa lɩɩna mǝ hɛkʋ kɛ mpʋ? Mǝ kɔtɔɩnaa mpa pa caalǝɣɩ-mɛɣɛ tam kɛ́ mǝ tɔnǝŋ taa tɔ mpɛ pa kɔŋna na yooŋ na ntɔŋkpɛɛsasɩ nsɩ.
Ntanyɩ ɩ́ nyɩɩlǝɣɩ pʋlʋ pǝyele ɩ́ kaa hiki-wɩ, ɩlɛna ɩ́ sʋʋ yǝlaa kʋɣʋ taa. Yaa mǝ luuŋ sʋʋ pʋlʋ pǝyele ɩ́ kaa hiki-wɩ, ɩlɛna ntɔŋkpɛɛsasɩ na yoou sʋʋ mǝ hɛkʋ. Pǝ taɣa pʋlʋ tɔɔ kɛ́ ɩɩ hikiɣi. Mpi ɩ́ caakɩ tɔ ɩɩ sǝlǝmǝɣɩ sɩ Ɩsɔ ɩ́ ha-mɛɣɛ-wɩ tɔɣɔ.
Yaa ɩ́ tɩɩ sǝlǝmǝɣɩ ɩɩ hikiɣi-wǝɣɩ mǝ lǝmaɣasɛɛ fɛɩ teu tɔ pǝ tɔɔ. Ɩ́ caa kɛ́ sɩ ɩ́ hika-wɩ ɩlɛ ɩ́ lana mpi mǝ maɣamaɣa ɩ nɔkaa tɔ.
Ama ɩ́ kɛ́ ma ta nyɩ ɩsɔnaa kɛ́ yoo. Ɩ́ tá nyɩ sɩ ye n sɔɔlǝɣɩ antulinya nyǝm n kɛ́ Ɩsɔ kolontu taa? Wei ɩ caa ɩ́ sɔɔlɩ antulinya nyǝm tɔ pʋntʋ na Ɩsɔ pa lapa koloŋa kɛ́.
Ɩ́ taa hʋʋ sɩ yem tɔɔ kɛ́ pa ŋmaa Ɩsɔ Tɔm taa sɩ: Ɩsɔ pɔɔsǝɣǝna ɩsǝsɛɛmlɛ kɛ weesuɣu ŋku ɩ tʋ tá taa tɔ.
Pǝ na pǝ mpʋ tɔ ɩ lakɩ-tʋɣʋ kʋpantʋnaa mpa pa kǝla mpʋ tɔ. Na pǝ tɔm kɛ pa ŋmaa Ɩsɔ Tɔm taa sɩ: Ɩsɔ yoona kalampaanɩ nyǝ́ma, na ɩ́ lakɩ kʋpantʋ kɛ mpa pa pasǝɣɩ pa tɩ tɔ.
Mpʋ tɔ, ɩ́ pasa mǝ tɩ na ɩ́ nɩɩna Ɩsɔ kɛ́ teu, na ɩ́ sǝŋ Ɩlɔɣɔʋ tɔɔ, ɩ ká se mǝ kiŋ na ɩ́ polo pooluŋ.
Ɩ́ kpǝtǝna Ɩsɔ, na Ɩsɔ ká kpǝtǝna-mɛ tɔtɔ. Asaɣaa mɛ ɩ́ saŋ mǝ niŋ, yɛlɛyɛlɛ nyǝ́ma mɛ ɩ́ taɣanɩ mǝ lotunaa.
Mǝ laŋa ɩ́ wakǝlɩ, ɩ́ tʋlɩ nɔɔsɩ na ɩ́ wii sɔsɔm. Ɩ́ yele na mǝ woŋa pǝsɩ wula, na mǝ laŋhʋlʋmlɛ náá pǝsɩ laŋwakǝllɛ.
Ɩ́ pasa mǝ tǝɣɩ Tacaa ɩsɛntaa na ɩ ká kʋsɩ-mɛ.
Ma taapalaa, ɩ́ taa cakǝna tǝma. Ye wei ɩ cakǝna ɩ tɔɣɔntǝlɛ yaa ɩ footiɣi-ɩ, Ɩsɔ kʋsǝsɩɩtʋ kɛ pʋntʋ cakǝna yaa ɩ footiɣi. Pǝyele ye n footiɣi Ɩsɔ kʋsǝsɩɩtʋ n ta kɛ tǝ tɔkǝlʋ tɔtɔ, n pǝsa tǝ hʋʋnlʋ kɛ́.
Ɩsɔ tike sɩɩkǝna kʋsǝsɩɩtʋ, na ɩnɩ ɩ tike ɩ kɛna tɔm hʋʋlʋ. Na ɩnɩ ɩ tike ɩ pǝsǝɣǝna na ɩ́ taɣanɩ yaa ɩ́ wakǝlɩ. Nyá n kɛ́ we na ń footiɣi nyá tɔɣɔntǝlɛ?
Mɛ mpa mǝ tɔŋ sɩ saŋa yaa cele tɩɩ polo ɩcatɛ tǝnɛ na tǝnɛ na tǝ́ caɣa tǝnaɣa pǝnaɣa na tǝ́ taatɩ na tǝ́ hiki liɣitee tɔ, pǝnɛntɛ mɩɩ nɩɩ ɩlɛ.
Aaɩ, ɩ́ tá nyɩ cele nyǝntʋ. Ɩ́ wɛɛ kɛ́ ɩsɩɩ ɩhunte nte tǝ kpaa pǝcɔ na pɩɩ lakɩ laasaɣa ɩlɛna tǝ́ cɛ tɔ.
Pɩɩ wɛɛ kɛ́ sɩ ɩ́ yɔɣɔtɩ sɩ: Ye Tacaa ɩ́ tana-tʋ, tɩɩ la pǝnɛ na pǝnɛ.
Ama mǝ mǝlaa na ɩ́ lakɩ kalampaanɩ na ɩ́ hɔŋ mǝ tɩ. Kalampaanɩ ɩsɩɩ mpʋ pǝ taka fɛɩ teu.
Pǝ tɔɔ kɛ́ ye wei ɩ́ nyǝmá kʋpantʋ lapʋ na ɩ́ kisi tǝ lapʋ, pʋntʋ lapa ɩsaɣatʋ kɛ́.
Tɔʋ pǝnɛntɛ apila mɛ, mɩɩ nɩɩ. Ɩ́ wii na ɩ́ mɔlǝɣɩ kpakpaa. Pǝ taɣa pʋlʋ tɔɔ, asalaʋ ká maɣana-mɛ.
Mǝ wɛnaʋ pʋɣʋta yem, pǝ mʋʋ mǝ tɔɔ wontu.
Kakɔtaɣa sɛɛsa mǝ wʋlanaa na mǝ liɣitee. Kakɔtaɣa ŋkɛ kaa kulina mǝ waalɩ na ká nyaɣa mǝ tɔnǝŋ ɩsɩɩ kɔkɔ. Ɩ́ kaa wɛnaʋ kɛ yem kɛ́ kʋyɛɛŋ kantǝkaɣa nyǝŋ ɩnɛ ɩ taa.
Ɩ́ kisa mǝ tǝmlɛ nyǝ́ma mpa pa hala mǝ tawa tɔɣɔ fɛlʋɣʋ, ɩ́ nɩɩ pɛlɛ pa tɔŋna wula tɔ. Mpa pa taɣanǝɣɩ mǝ tawa kʋlʋlʋm tɔ pa kakiisasɩ tala Pǝ tǝna pǝ tʋ Tacaa Ɩsɔ ŋkpaŋŋ taa.
Ɩ́ tɔɣa leleŋ na ɩ́ lá ɩsǝna ɩ́ sɔɔlaa tɔɣɔ atɛ cǝnɛ. Ɩ́ paɣalaa ɩsɩɩ pá kʋ-mɛ na pá tɔɣɔ.
Ɩ́ tʋ tasǝkǝlɛ kɛ wei ɩ fɛɩna taalɩ tɔ, na ɩ́ yele na pá kʋ-ɩ na ɩ́lɛ́ ɩ tɩɩ suma mpʋ.
Ma taapalaa ɩ́ caɣana suulu na halǝna Tacaa kɔntɛ tala. Ɩ́ nyǝnna ɩsǝna hatʋ kantǝlǝɣɩ na ɩ́ caɣana suulu na halǝna ɩ halǝm kʋtɔɣɔʋ kʋpaŋkʋ pɩɩ tɔ. Ɩ taŋǝɣǝna suulu kɛ toomaɣa tɛʋ na salaŋ nyǝŋkʋ.
Mɛ tɔtɔ mɩɩ caɣana suulu kɛ mpʋ. Ɩ́ nyaɣa apalʋtʋ kɛ sɔsɔm, Tacaa kɔntɛ wʋsaa.
Ma taapalaa, nɔɣɔlʋ ɩ́ taa pooli ɩ tɔɣɔntǝlɛ, pǝ́ taa kɔɔ na Ɩsɔ hʋʋna-mɛ. Tɔm hʋʋlʋ wʋsaa ɩnɩ ɩ caana ntɛɣɛ sʋʋʋ.
Ma taapalaa mɛ ɩ́ nyǝnna Ɩsɔ kʋyɔɣɔtʋtʋ tɛlǝsǝlaa mpa pa yɔɣɔta Tacaa tɔm tɔ na ɩ́ tǝŋ pa akpaa na ɩ́ kantǝlɩ waatʋ wei wahala makǝna-mɛ tɔ.
Pa kantǝlʋɣʋ tɔɔ kɛ́ tǝ tɔŋna-wɛɣɛ yaaʋ sɩ leleŋ nɩɩlaa. Ɩ nɩɩwa Soopu tɔm kɛ ɩsǝna ɩ kantǝlǝna suulu tɔ. Na ɩ́ nyǝmá pǝ kɔma na pǝ́ tɛ́ na Tacaa ha-ɩ mpi tɔ. Tacaa wɛna yʋlʋ pǝtɔɔtǝlɛ kɛ sɔsɔm kɛ́, na ɩ kʋpantʋ fɛɩ kɛɛsʋɣʋ.
Ma taapalaa mɛ ɩ́ taa tuuna pʋlʋpʋɣʋ paa pǝcɔ. Ɩ́ taa tuuna ɩsɔtɔnʋɣʋ, pǝyele ɩ́ taa tuuna atɛ tɔtɔ, ɩ́ taa tɩɩ tuuna pʋlʋpʋ te. Ye pǝ kɛ́ n ká tisi, ɩlɛ n tisi sɩ: Nn. Na ye pǝ fɛɩ n ka tisi, ɩlɛ n tɔ́ sɩ: Aaɩ. Tɔfɔ ɩ́ kɔŋ na ɩ́ caŋ ɩ́ sʋʋ Ɩsɔ hʋʋnaʋ taa.
Ye wahala maɣana mǝ taa wei, pʋntʋ ɩ́ sǝlǝmɩ Ɩsɔ. Na ye wei ɩ nɩɩkɩ leleŋ, pʋntʋ náá yoo sam yontu.
Ye pǝ wɩɩkɩ mǝ taa wei, pʋntʋ ɩ́ yaa Yesu sɛɛlaa kpekǝle nyʋɣʋ nyǝ́ma na pɛlɛ pá sǝlǝmǝna-ɩ Ɩsɔ, na pá yaa Tacaa hǝtɛ na pá pǝlɩ nim kɛ ɩ tɔɔ.
Sǝlǝmʋɣʋ ŋku pa sǝlǝma mpʋ na pá tɛma Tacaa na pa taa tɔ kɩɩ waasɩ kʋtɔntʋ. Tacaa ká ha-ɩ alaafǝya na pá hɩɩsɩ ɩsaɣatʋnaa mpa ɩ ka lapa tɔ.
Ye ɩ́ wakǝlǝna tǝma, ɩ́ hǝntɩ tǝmaɣa atɛ. Ɩ́ sǝlǝmǝɣǝna mǝ tǝmaɣa Ɩsɔ na ɩ́ ká hiki alaafǝya. Ye yʋlʋpaŋ ɩ́ sǝlǝma Ɩsɔ na ɩsǝlɛ kʋsɛɛmlɛ pǝ lakɩ tǝmlɛ kɛ sɔsɔm kɛ́.
Ilii ka kɛ́ yʋlʋ ɩsɩɩ tá tɔtɔɣɔ. Ɩ sǝlǝma Ɩsɔ na ɩsǝlɛ kʋsɛɛmlɛ sɩ tɛʋ ɩ́ taa nɩɩ, na tɛʋ ta tosi atɛɣɛ halɩ pɩɩsɩ tooso na hɔɣɔlʋɣʋ.
Ḿpʋ́ɣʋ́ ɩ kɔma na ɩ́ tasa Ɩsɔ kɛ́ sǝlǝmʋɣʋ, ɩlɛna tɛʋ lɩɩna ɩsɔtaa na kʋ nɩɩ na kʋtɔɣɔʋ lá.
Ma taapalaa, ye mǝ taa nɔɣɔlʋ ha tampana kɛ siɣile na ɩ tɔɣɔntǝlɛ kpa-ɩ na ɩ́ mǝŋna,
mɩɩ nyɩ sɩ wei ɩnɩ ɩ kpa-ɩ ḿpʋ́ɣʋ́ ɩ tǝtoolle na ɩ́ mǝŋna tɔ, pʋntʋ yapa ɩ lǝsaɣa kɛ sǝm nɔɣɔ taa kɛ́, na ɩ lapʋ mpʋ tɔ pǝ hɩɩsa ɩsaɣatʋ tuutuuma kɛ́.
Maɣa Piyɛɛ, Yesu Kilisiti tillu. Ma ŋmaakǝna takǝlaɣa kanɛɣɛ mɛ mpa Ɩsɔ lǝsaa sɩ ɩ́ nyǝ́ma, na pǝ́ yasa-mɛ na ɩ́ caɣa caɣalǝtʋ kɛ Pɔŋ na Kalatɩ na Kapatɔɔsɩ na Asii na Pitinii pa tɛtʋnaa taa tɔ.
Tacaa Ɩsɔ lǝsʋɣʋ-mɛ tɔ, pǝ kɛɛsǝna teitei kɛ́ ɩsǝna mpi ɩ ka sɩɩwa hatuu lɔŋ na ɩ́ tǝŋǝɣɩ na ɩ́ lakɩ tɔɣɔ. Na ɩ Feesuɣu yelina ɩ́ pǝsa ɩ nyǝ́ma sɩ ɩ́ nɩɩna Yesu Kilisiti na ɩ́lɛ́ ɩ calǝm taɣanɩ-mɛ. Ɩsɔ ɩ́ hʋlɩ-mɛɣɛ pɛɛlɛɛ, na ɩ́ ha-mɛɣɛ alaafǝya kɛ sɔsɔm sɔsɔm.
Tǝ́ sa Ɩsɔ tá Sɔsɔ Yesu Kilisiti Caa. Ɩ feesa Yesu Kilisiti kɛ sǝtaa taa na pǝ́ ha-tʋɣʋ weesuɣu kʋfalʋɣʋ kɛ ɩ suulu sɔsɔ tɔɔ. Na pǝ yelaa na tá tɛɛlʋɣʋ haŋa teu tǝkaɩɩ,
sɩ tɩɩ hiki kʋpantʋnaa mpa Ɩsɔ sɩɩ ɩ nyǝ́ma tɔ. Kʋpantʋnaa panɛ paa wakǝlǝɣɩ, paa pilisiɣi, pǝyele pa teu ɩɩ sǝkɩ. Ɩsɔtaa kɛ́ Ɩsɔ sɩɩ-mɛɣɛ-wɛ.
Mɛ, ɩ́ tɛma Ɩsɔ na mǝ taa ɩlɛna Ɩsɔ toma náá tɔkɩ-mɛ, na pǝ́ taŋa nyʋɣʋ yapʋ mpi pǝ taɣanaa sɩ pɩɩ kɔna na pǝ́ kuli kʋyɛɛŋ kʋtɛɛsǝŋ taa tɔ pǝ kɔntɛ.
Paa pǝ wɛɛ sɩ kaɣana maɣasǝŋ ɩnɩ ɩ nɔɣɔ na ɩ suka ɩ́ wakǝlɩ mǝ laŋa kɛ wɛɛ naalɛ tɔ, mǝ laŋa ɩ́ hʋlʋmɩ tɔm tǝnɛ tǝ tɔɔ.
Pǝ lakɩ ḿpʋ́ɣʋ́ sɩ pǝ́ ná mǝ Ɩsɔ taa tɛmnaʋ waalɩ. Wʋla kɛ pǝ lapa sɩ ɩ tɛŋ na ɩ́ saalɩ yem, na kɔkɔ kɛ pa taɣanǝɣǝna-ɩ na ɩ́ la teu. Na mǝ taa tɛmnaʋ na Ɩsɔ ná kǝla wʋla kɛ nyʋɣʋ tǝcaɣacaɣa. Pǝ tɔɔ kɛ́ pǝ maɣasǝɣɩ mǝ taa tɛmnaʋ mpɩ sɩ pǝ naa pǝ toma tǝnaɣa, na kʋyaŋku Yesu Kilisiti ká kɔɔ tɔ ɩ́ hiki sam na teeli na nyʋɣʋ.
Paa ɩ́ taa keesi-ɩ tɔ ɩ́ sɔɔla-ɩ kɛ́, na kaɣana paa ɩɩ tɩɩ keesiɣi-ɩ tɔ, ɩ́ tɔŋna-ɩ mǝ taa kɛ́ tɛmnaʋ kɛ́. Pǝ tɔɔ kɛ́ mǝ laŋhʋlʋmlɛ wɛna teeli na tǝ tɔɔ sɔsɔm pǝ tɩɩ fɛɩ yɔɣɔtaɣa.
Pǝ taɣa pʋlʋ, ɩ́ hika mpi pǝ tɔɔ ɩ́ tɛma Ɩsɔ na mǝ taa tɔ, mpǝɣǝlɛ mǝ lǝsasɩ nyɔ́ɔ́ŋ yapʋ.
Nyʋɣʋ yapʋ pǝnɛ pǝ tɔm kɛ Ɩsɔ kʋyɔɣɔtʋtʋ tɛlǝsǝlaa pɛɛkaa na pá taasɩ na pá wiili pǝ taa tǝcululu, na pá ná na pá kɛɛsɩ kʋcɔɔʋ ŋku Ɩsɔ ká tɛ na ɩ́ la-mɛ tɔ kʋ tɔm.
Mpi mpi Kilisiti Feesuɣu kɛɛsaa tɔ mpǝɣɩ mpɛ pa kaasa pa tɩ na pá pɛɛkɩ sɩ pá nyɩ pǝ waatʋnaa na mpi pǝ lapʋ pɩɩ pana tɔ. Pǝ taɣa pʋlʋ, Feesuɣu ŋkʋ kɩɩ wɛ pa taa kɛ́ na kʋ heeli-wɛ na pǝ́ taa kɔnta sɩ, Kilisiti ká tɔɣɔ kʋnyɔŋ, pǝ waalɩ kɛ́ ɩ teeli kɔŋ.
Na Ɩsɔ heela ɩ kʋyɔɣɔtʋtʋ tɛlǝsǝlaa sɩ tɔm wenti pa tʋ-wɛ sɩ pá heeli tɔ tǝ ta na-wɛ, mɛɣɛ pǝ nawa. Na ntǝɣǝlɛ nti ɩ́ mʋ kaɣana tɔ. Laapaalɩ Kʋpaŋ tɔm waasʋ lataa kpaalǝna-mɛɣɛ-tɩ, na Feesuɣu Naŋŋtʋ wei pǝ tisina ɩsɔtaa tɔ ɩ toma kɛ pɛlɛ pa yɔɣɔtǝnaa. Na ɩsɔtaa tillaa maɣamaɣa ná sɔɔlaa sɩ pá nyɩ-tɩ.
Pǝ tɔɔ kɛ́ ɩ́ caɣa na mǝ hʋwɛɛ taŋaa tǝtɛɣɛtɛɣɛ kɛ́ tǝmlɛ lapʋ. Ɩ́ lakɩ pǝ tǝna na laakalɩ kɛ tam, na ɩ́ tʋ mǝ tɛɛlʋɣʋ kɛ kʋcɔɔʋ ŋku ɩ́ ká hiki kʋyaŋku Yesu Kilisiti ká kɔɔ tɔ.
Ɩ́ nɩɩna Ɩsɔ na ɩ́ taa tasa wɛɛʋ ɩsɩɩ ɩ ka wɛʋ ɩsǝkpɛɛtǝlɛ taa kɛ́ tuu lɔŋ na ɩ́ tǝŋǝɣɩ mǝ kʋnyɩɩlǝŋ tɔ.
Ama ɩ́ wɛɛ tǝnaŋŋ nyǝ́ma kɛ mǝ yaasinaa tǝna taa, ɩsɩɩ Ɩsɔ wei ɩ yaa-mɛ tɔ ɩ wɛʋ tǝnaŋŋ tɔ.
Pa ŋmaa Ɩsɔ Tɔm taa kɛ́ ḿpʋ́ɣʋ́ sɩ: Ɩ́ wɛɛ tǝnaŋŋ ɩsɩɩ ma wɛʋ tǝnaŋŋ tɔ.
Ɩsɔ wei ɩ hʋʋkǝna yǝlaa tǝnaɣa teitei na ɩɩ faɣasǝɣɩ nɔɣɔlʋ, na ye wei ɩ kʋlapʋtʋ wɛ ɩsǝna ɩ hʋʋna ɩlɛɣɛ mpʋ tɔ, ɩnǝɣɩ ɩ́ yaa mǝ Caa mǝ Caa kɛ mǝ sǝlǝmʋɣʋ taa. Tɔʋ, ye mpʋ ɩ́ hʋlǝna mǝ yaasinaa taa sɩ ɩ́ seeki-ɩ wɛɛ nna pǝ kaasa-mɛɣɛ antulinya taa cǝnɛ tɔ a taa ɩlɛ.
Ɩ́ nyǝmá liɣitihutaɣa ŋka pa yapǝna-mɛɣɛ yaasi kpaɩ nyǝŋ wei mǝ caanaa caanaa tɛlǝsa-mɛ tɔ ɩ niŋ taa tɔ. Na pǝ taɣa pʋlʋ yem nyǝm mpi pǝ kʋyakʋ sǝkɩ tam ɩsɩɩ liɣitee wɛʋ tɔ.
Aaɩ, pǝ taɣa mpʋ, Kilisiti wei ɩ wɛ ɩsɩɩ ɩwǝyaɣa ŋka ka tiili tá caamɩ na ka fɛɩna taɣaŋmala tɔ ɩ calǝm kʋpampam kɛ pa yapǝna-mɛ.
Kilisiti kɛ Ɩsɔ ka lǝsaa na ɩ́ sɩɩ na pǝcɔ pá lakɩ antulinya. Ɩ lǝsa-ɩ kʋyɛɛŋ kantǝkaɣa nyǝŋ ɩnɛ ɩ taa na ɩ́ hʋ́lɩ́ kɛ́ sɩ pǝ́ waasɩ-mɛ.
Ɩ tɔɔ kɛ́ ɩ́ tɛmna Ɩsɔ wei ɩ́ feesa-ɩ na ɩ́ tʋ-ɩ teeli tɔ na mǝ taa, na pǝ lapa mpʋ tɔɣɔ ɩ́ tʋ́ Ɩsɔ kɛ́ naani na mǝ tɛɛlʋɣʋ mǝlɩ ɩ tɔɔ.
Na ɩsɩɩ ɩ́ nɩɩna tampana na ɩ́ paasɩ na ɩ́ sɔɔlɩ mǝ Ɩsɔsɛɛlɛ taa lɛlaa tɔ, ɩ́ taɣana mǝ tǝɣɩ. Ɩ́ sɔɔlǝɣɩ mǝ tǝmaɣa ḿpʋ́ɣʋ́ teu na lotu kʋlʋmtʋ.
Pǝ taɣana-mɛɣɛ lʋlʋɣʋ kɛ́, ɩlɛ pǝ taɣa mǝ caanaa mpa pa sǝkɩ tɔ mpɛ pa tasǝna-mɛɣɛ lʋlʋɣʋ. Ama pǝ tuu mpiɣi mǝ taa na pɩɩ sǝkɩ tɔ mpɩ pǝ yelina na pǝ́ lá mpʋ. Ɩsɔ Tɔm nti tǝ wɛna weesuɣu na tǝ wɛ tam tɔɔ tɔ ntɩ tǝ tǝnna pǝ lapa mpʋ.
Pa ŋmaawa Ɩsɔ Tɔm taa sɩ: Yǝlaa tǝna wɛɛ kɛ́ ɩsɩɩ nyɩɩtʋ, na pa teeli tǝna wɛɛ kɛ́ ɩsɩɩ nyɩɩtʋ hɛtʋ. Nyɩɩtʋ wʋlǝɣɩ ɩlɛna hɛtʋ náá tɔ.
Ama Tacaa tɔm ná cakɩ tam tɔɔ kɛ́. Na tɔm ntǝɣǝlɛ Laapaalɩ Kʋpaŋ kɔna-mɛ.
Ye mpʋ ɩlɛ ɩ́ yele paa ɩsaɣatʋ ntiɣi lapʋ, na pɔpɔtʋ, na cɛsʋɣʋ, na ɩsɛsɛɛmɛɛ, na caɣanaʋ.
Ɩ́ wɛɛ ɩsɩɩ piya ahʋlʋmnaa na ɩ́ nyɩɩlǝɣɩ tam kɛ́ hǝlǝm mpi pǝ kɛ́ Ɩsɔ nyǝm na pǝ́ kɛ́ kʋpam tɔ, na ɩ́ mʋsɩ na ɩ́ pɩɩ na pǝ́ ya mǝ nyɔɔŋ.
Pa ŋmaa ḿpʋ́ɣʋ́ Ɩsɔ Tɔm taa kɛ́ sɩ: Ɩ́ tǝŋa Tacaa kʋpantʋ.
Ɩ́ kpǝtǝna Tacaa, ɩnǝɣǝlɛ pǝlɛ nte yǝlaa lɔwa na tǝ́ wɛna weesuɣu tɔ. Pǝyele tǝ kɛ́ Ɩsɔ ɩlɛɣɛ kʋpampantɛ tɔɣɔ ɩ lǝsa-tɛ.
Mɩɩ kpǝtǝna-ɩ na ɩ́ wɛɛ ɩsɩɩ pɛɛ nna a wɛna weesiŋ tɔ, na pá kpaɣa-mɛ na pá ŋmana Ɩsɔ kɛ́ kutuluɣu. Na ɩ́ ká la kʋ taa tǝnaɣa kɔtǝlaa naŋŋ nyǝ́ma mpa pǝ tʋwa sɩ pá lakɩ Ɩsɔ kɛ́ ɩ kɔtasɩ kɛ Yesu Kilisiti tɔɔ na pǝ́ lapɩ-ɩ teu tɔ pa kpekǝle.
Pǝ taɣa pʋlʋ, pa ŋmaa Ɩsɔ Tɔm taa sɩ: Pǝlɛ kʋpantɛ taa kʋpantɛ kɛ ma lǝsaa. Pǝnɛntɛ ma sɩɩ-tɛɣɛ Siyɔŋ, sɩ tǝ́ wɛɛ kite tɛɛ pǝlɛ. Na ye wei ɩ tɛma-tɛ na ɩ taa, pʋntʋ kaa kɔɔ na ɩ́ yɔɣɔtɩ sɩ ye maa nyǝmá.
Mɛ mpa ɩ́ tɛma-tɛ na mǝ taa tɔ, tǝ kɛ-mɛɣɛ kʋpam taa kʋpam kɛ́. Pǝ yela mpa pɛlɛ na pá tá tɛ pa taa tɔ tǝ kɛ́ pɛlɛɣɛ pǝlɛ nte ŋmalaa lɔwa na tǝ́ pǝsɩ nte tǝ tɔɔ pǝ tǝna pǝ́ sǝŋaa tɔɣɔ.
Pa tasa tiiliɣi ŋmaaʋ tɔtɔ sɩ: Pǝlɛ nte tǝ coki yǝlaa tɔɣɔlɔ. Kʋkpamʋɣʋ ŋku kʋ huɣi tɔ. Pa kisa Ɩsɔ Tɔm mʋɣʋ tɔɣɔ pǝ coki-wɛ, na ḿpʋ́ɣʋ́ tuu pɩɩ sɩɩwa sɩ pɩɩ la-wɛ.
Ama mɛ ɩlɛ mǝ kɛ́ piitim mpi pa lǝsaa tɔɣɔ, na Wulaʋ Sɔsɔ kɔtǝlaa, na ɩ piitim naŋŋ nyǝm, na Ɩsɔ yǝlaa kɛ́. Na pǝ lǝsa-mɛɣɛ sɩ ɩ́ kpaalǝɣɩ Ɩsɔ wei ɩ yaa-mɛ sɩ ɩ́ lɩɩ sǝkpɛtʋɣʋ taa na ɩ́ sʋʋ ɩ tǝnaŋŋ tete tɔ ɩ tǝma sɔsɔɔna tɔm.
Lɔŋ ɩ́ taa kɛ́ Ɩsɔ yǝlaa, ama pǝnɛntɛ ɩ́ kɛ́ Ɩsɔ yǝlaa. Lɔŋ ɩ́ taa nyɩ sɩ Ɩsɔ wɛna pǝtɔɔtǝlɛ yaa ɩ fɛɩna tɔ. Ama pǝnɛntɛ ɩ́ nyǝmá sɩ ɩ wɛna.
Ma taapalaa, ɩsɩɩ ɩ́ kɛʋ mʋʋlaa na cɔɔsǝlaa kɛ atɛ cǝnɛ tɔ, ma wiikina-mɛ sɩ ɩ́ la laakalɩ na tɔnʋɣʋ kʋnyɩɩlǝŋ wei ɩ wakǝlǝɣɩ mǝ Ɩsɔsɛɛlɛ tɔ.
Ɩ́ tɔkɩ yaasi kʋpaŋ kɛ ma ta nyɩ ɩsɔnaa hɛkʋ, ɩlɛ paa ná mǝ tǝma kʋpana kɛ timpi pa tʋɣʋna-mɛ sɩ ɩ́ kɛ́ asaɣaa tɔ, na paa sa Ɩsɔ kɛ́ kʋyaŋku ɩ ká kɔɔ tɔ.
Ɩ́ tʋɣʋna sɔsaa mpa yǝlaa sɩɩwa tɔɣɔ Tacaa tɔɔ, paa Lom wulaʋ sɔsɔ wei ɩ tɩ pǝ tǝna tɔ.
Paa kʋfǝnɛɛnaa mpa ɩ sɩɩwa tɛtʋ taa sɩ pá hɔŋ asaɣaa ŋkpaŋŋ na pá saŋ kʋpantʋ lataa tɔ.
Tampana tɔɔ ɩsǝntɔ, Ɩsɔ caa kɛ́ sɩ mɩɩ tɔkɩ kʋpantʋ na ɩ́ lakɩ-tɩ, na pǝ́ mɔtɩ ɩsǝkpɛɛtɛɛ nyǝma na kʋmɛlɛmǝŋ pa nɔɔsɩ na pá taa na kʋyɔɣɔtʋtʋ.
Ɩ́ tɔŋ ɩsɩɩ kasaɣampiya. Ama ɩ́ taa nyǝnɩ mǝ kasaɣampiitu kɛ mpi ye ɩ́ lapa ɩsaɣatʋ pɩɩ takɩ mǝ waalɩ tɔ. Ama ɩ́ la ɩsɩɩ Ɩsɔ tǝmlɛ nyǝma lakʋɣʋ tɔ.
Ɩ́ seekɩ yǝlaa tǝna, na ɩ́ sɔɔlǝɣɩ mǝ Ɩsɔsɛɛlɛ taa lɛlaa, na ɩ́ nyaŋna Ɩsɔ, na ɩ́ seeki Lom wulaʋ sɔsɔ.
Tǝma lataa, mɩɩ nɩɩna mǝ caanaa na ɩ́ se-wɛɣɛ teu. Pǝ taɣa mpa pa kɛ́ kʋpama na pá wɛna suulu tɔ pa tike kɛ ɩ́ ká nɩɩkǝna na ɩ́ ká seeki, ama na mpa pa wɛna nyaŋ tɔtɔ tɔɣɔ.
Pa tʋkʋɣʋ yʋlʋ kɛ kʋnyɔŋ kɛ yem na ɩ́ suma sɩ Ɩsɔ tɔɔ tɔ pǝ wɛ teu kɛ́.
Ama ye yʋlʋ lapa ɩsaɣatʋ kɛ́ na pá makɩ-ɩ tǝ tɔɔ, ɩlɛ ɩ ɩsantɛ ntɛ́ ɩsǝna tɔtɔ? Yʋlʋ lakɩ kʋpantʋ kɛ́ na pá tʋ-ɩ kʋnyɔŋ kɛ kʋpantʋ nti ɩ lapa mpʋ tɔ tǝ tɔɔ na ɩ́ suma, ɩlɛna pǝ́ lá Ɩsɔ ɩlɛɣɛ leleŋ.
Pǝ tɔɔ maɣamaɣa kɛ Ɩsɔ yaa-mɛ. Pǝ taɣa pʋlʋ tɔɔ, Kilisiti maɣamaɣa ná tɔɣɔ kʋnyɔŋ kɛ ḿpʋ́ɣʋ́ mǝ tɔɔ kɛ́, na ɩ́ hʋlɩ-mɛ sɩ ɩ́ tǝŋ ɩ ɩkpatɛ.
Ɩ ta la ɩsaɣatʋ natǝlɩ, ɩ nɔɣɔ taa tá lɩɩ pɔpɔtʋ tɔm natǝlɩ kɛ paa fǝŋ.
Pa tʋʋ-ɩ tɔ, ɩ ta lɛɛtɩ. Pa tʋ-ɩ kʋnyɔŋ tɔ, ɩ ta nyaasɩ-wɛ. Ama ɩ yelina pǝ tǝnaɣa Ɩsɔ wei ɩ tǝŋǝɣɩ tampana na ɩ́ hʋʋkǝna tɔɣɔ.
Na Kilisiti maɣamaɣa sǝɣǝlǝna tá ɩsaɣatʋ kɛ ɩ nyʋɣʋ taa kɛ́ sǝm tesika tɔɔ, sɩ tǝ́ sɩ na pǝ́ cɛ tá na ɩsaɣatʋ, na tǝ́ fe na tǝ́ tǝŋ siɣisuɣu. Pǝ kʋ ɩlɛɣɛ kʋɣʋ kʋɣʋ tɔɣɔ pǝ waa-mɛ.
Pǝ taɣa pʋlʋ, ɩ́ ka wɛɛ kɛ́ ɩsɩɩ heeŋ kʋtooluŋ. Ama pǝnɛntɛ pa keeta-mɛ na pá mǝŋna wei ɩ kɛ́ tiikulu na lǝsasɩ tɔɔ feŋlu tɔ ɩ kiŋ.
Alaa mɛ tɔtɔ, ɩ́ seeki mǝ paalaa kɛ mpʋ. Pɩɩ la na pa taa mpa pa ta mʋ Ɩsɔ Tɔm tɔ, pá ná mǝ yaasinaa na pǝ́ hɔ-wɛ na pá sʋʋ Ɩsɔ sɛɛʋ taa. Pǝ taɣa ɩsɩɩ ɩ́ ká yɔɣɔtɩ natǝlɩ na mǝ nɔɔsɩ na pǝcɔ.
Aaɩ, paa ná ɩsǝna mǝ yaasi maɣaa na ɩ́ seeki mǝ paalaa tɔɣɔ pɩɩ hɔ-wɛ.
Ɩ́ taa pɛɛkǝɣɩ sɩ ɩ́ tʋɣɩ mǝ tɔɔnaa kɛ kacɔka nyǝm, ɩsɩɩ nyɔɔsɩ taɣanʋɣʋ na wʋla nyǝmnaa tʋɣʋ, yaa wontu kʋpantʋ suuu sɩ pǝ́ la-mɛ na ɩ́ te.
Ama ɩ́ pɛɛkǝɣɩ sɩ hatuu mǝ lotu taa ɩ́ tena. Na teu mpɩ, pǝ wɛɛ lǝmaɣasǝlɛ nte tǝ wɛ teu na tǝ wɛ tǝpamm tɔ tǝ teu, mpi pɩɩ saalǝɣɩ yem tɔ. Tǝ kɛ́ liɣitihutaɣa pʋlʋ kɛ Ɩsɔ ɩsɛntaa kɛ́.
Ḿpʋ́ɣʋ́ lɔŋtaa alaa mpa pa tǝŋaɣa Ɩsɔ mpaaʋ kɛ teu na pa tɛɛlaɣaa ɩ kiŋ tɔ pa taɣanaɣana pa tɩ. Pa seekaɣa pa paalaa kɛ́.
Ḿpʋ́ɣʋ́ Saala lapa, ɩ nɩɩna Apǝlaham kɛ́, halǝna ɩ́ yaakɩ-ɩ sɩ: Ma cɛ. Ye mɩɩ lakɩ kʋpantʋ na ɩ́ tá yele na pʋlʋ sɔɣɔntʋ kpaa-mɛ, ɩ́ wɛɛ kɛ́ ɩsɩɩ ɩ pɛɛlaa.
Apalaa mɛ tɔtɔ, ɩ́ tɔkɩ mǝ alaa na ɩ́ nyɩ pa tɔɔ sɩ pǝ ŋma-wɛ tɔ pa toma ta tala mǝ nyǝna. Ɩ́ seeki pa ɩsɛ, pǝ taɣa pʋlʋ tɔɔ, mǝ na-wɛɣɛ Ɩsɔ ká ha weesuɣu kɛ faalaa. Ɩ́ lakɩ mpʋ, na pʋlʋ ɩ́ taa kɔɔ na pǝ́ kaɣatɩ-mɛɣɛ mǝ sǝlǝmǝŋ taa.
Pǝ tǝnaɣa mpʋ ɩlɛ ɩ́ hʋʋkɩ hʋwɛɛ kʋlʋmɛɛ na kʋsɔɔlǝm kʋlʋmǝm. Ɩ́ sɔɔlɩ tǝma ɩsɩɩ yʋlʋ na ɩ neu. Ɩ́ tɔkɩ tǝmaɣa teu. Ɩ́ taa la tǝma na kalampaanɩ.
Ye yʋlʋ ɩ́ lapa-mɛɣɛ ɩsaɣatʋ ɩ́ taa fɛlɩ-ɩ, paa kʋtʋɣʋ, ɩ́ taa lɛɛtɩ-ɩ. Ama ɩ́ kooli pʋntʋ tɔɔ kɛ́ kʋpantʋ, pǝ taɣa pʋlʋ, Ɩsɔ yaaʋ-mɛ tɔ, ɩ maɣamaɣa ɩ kʋpantʋ kɛ ɩ tɔma sɩ ɩ ká ha-mɛ.
Pa ŋmaa Ɩsɔ Tɔm taa kɛ́ mpʋ sɩ: Ye wei ɩ caa sɩ ɩ nɩɩ leleŋ na ɩ́ ná kʋyɛɛŋ kʋpaŋ kɛ atɛ cǝnɛ, pʋntʋ ɩ́ yele ɩsaɣatʋ yɔɣɔtaɣa, na ɩ́ taa tasa pɔpɔtʋ pɛlʋɣʋ.
Ɩ́ ha ɩsaɣatʋ kɛ siɣile na ɩ́ sʋʋ kʋpantʋ lapʋ taa. Ɩ́ pɛɛkɩ lɛlaa na leleŋ na ɩ́ huli pǝ ɩkpatɛ.
Pǝ taɣa pʋlʋ, Tacaa kama ɩsɛ kɛ yʋlʋpama tɔɔ kɛ́, na ɩ́ nɩɩkɩ pa sǝlǝmǝŋ. Ama ɩ haa siɣile kɛ mpa pa lakɩ ɩsaɣatʋ tɔɣɔ.
Ye ɩ́ sɛɛsa ɩsǝlɛ na kʋpantʋ lapʋ, awe ká la-mɛɣɛ ɩsaɣatʋ?
Paa pǝ wɛɛ sɩ ɩ́ lapa kʋpantʋ nti tɔ tǝ tɔɔ kɛ́ pa mǝla-mɛɣɛ kʋnyɔŋ tʋɣʋ, ɩ́ nɩɩ leleŋ kɛ́. Ɩ́ taa nyana yǝlaa kɛ paa pǝcɔ, na ɩ́ taa yele na pǝ́ liɣiti-mɛ.
Kilisiti kɛna mǝ Caa, ɩlɛ ɩ́ samɩ-ɩ hatuu mǝ lotunaa taa kɛ́ mpʋ. Ɩ́ taŋ tǝtɛɣɛtɛɣɛ kɛ́ tam, na ye mpa pa pɔɔsa-mɛɣɛ mpi ɩ tɛɛlǝɣɩ tɔ pǝ tɔm, ɩlɛ ɩ́ kɛɛsɩ-wɛ tǝtetete.
Ɩ́ kɛɛsɩ-wɛ tǝpamm na ɩ́ se-wɛ. Ɩ́ wɛɛna lotu kʋlʋmtʋ, ɩlɛ mpa pa tɔŋ sɩ ɩ́ kɛ́ taalɩ nyǝ́ma na pá tʋʋkɩ-mɛɣɛ mǝ yaasi kʋpaŋ wei Kilisiti ha-mɛ tɔ ɩ tɔɔ tɔ, fɛɛlɛ ká mǝlɩ-wɛɣɛ kpaʋ kɛ pa nɔɔsɩ taa tɔm pee tɔɔ.
Pǝ taɣa pʋlʋ, ye yʋlʋ tɔkɩ kʋnyɔŋ kɛ kʋpantʋ nti ɩ lapa tɔ tǝ tɔɔ, na pǝ́ kɛ́ Ɩsɔ luɣu nyǝntʋ sɩ ɩ́ tɔɣɔ mpʋ, pǝlɛ pǝ kǝla teu na mpi ɩ ká tɔɣɔ-kʋɣʋ ɩsaɣatʋ nti ɩ lapa tɔ tǝ tɔɔ tɔ.
Halǝna mǝ tɔɔ kɛ́ Kilisiti maɣamaɣa ná sǝpa, na yǝlaa ɩsaɣatʋ tɔɔ kɛ ɩ sǝpa tɔm kʋlʋm kɛ ɩ kpakpaa sǝpʋ. Ɩnǝɣǝlɛ yʋlʋpaŋ wei ɩ sǝpa asaɣaa tɔɔ tɔ, sɩ ɩ́ kpaɣa-mɛ na ɩ́ pona Ɩsɔ kiŋ. Ɩ tɔnʋɣʋ kʋnɛɣɛ pa kʋwa, ama Feesuɣu Naŋŋtʋ ná feesa-ɩ.
Feesuɣu kʋnɛɣɛ ɩ tɔkaa na ɩ́ polo na ɩ́ lana waasʋ kɛ lǝsasɩ nsi sɩ wɛ salǝka taa tɔ.
Lǝsasɩ nsi sɩ taa nɩɩna Ɩsɔ kɛ́ tuu lɔŋ kɛ kʋyɛɛŋ wei ɩ taa Nowee tɔŋna ɩ atakaa pɔɣɔlʋɣʋ sɔsɔɔʋ saakʋɣʋ na Ɩsɔ taŋna suulu tɔɣɔ ma tɔŋ. Na yǝlaa mpa pa sʋʋ kpɩɩlʋɣʋ ŋkʋ kʋ taa na lʋm ta tɔɣɔ-wɛ tɔ pa wɛ pǝcɔ kɛ́, yǝlaa pǝlefɛɩ naanʋwa tike.
Lʋm pǝnɛ pǝ nǝɣǝsǝna Ɩsɔ lʋm sɔʋ mpi pǝ yakɩ mǝ nyɔɔŋ kɛ kaɣana tɔɣɔ. Na Ɩsɔ lʋm sɔʋ pǝnɛ pǝ ta kɛ tɔnʋɣʋ tɔɔ asilima lǝsʋɣʋ. Ama pǝ kɛ́ mpi pǝ hʋ́lǝ́ɣɩ́ sɩ yʋlʋ wiikina Ɩsɔ sɩ ɩ́ ha-ɩ lotu kʋlʋmtʋ tɔɣɔ. Yesu Kilisiti fema tɔɣɔ Ɩsɔ lʋm sɔʋ yakɩ mǝ nyɔɔŋ.
Ɩnɩ ɩ kpana ɩsɔtaa na ɩ́ caɣa Ɩsɔ kɔŋkɔŋ taa, na ɩ́ tɔkɩ kawulaɣa kɛ ɩsɔtaa tillaa na ɩsɔtaa kawulasɩ na pǝ toŋtʋnaa tɔɔ.
Ɩsɩɩ Kilisiti tɔɣɔ kʋnyɔŋ na pǝ́ wɩɩ ɩ nantʋ tɔ, mɛ tɔtɔ ɩ́ caalɩ mǝ tɩ na ɩ́ tɔkɩ pǝ lǝmaɣasǝlɛ kɛ mpʋ. Pǝ taɣa pʋlʋ, wei ɩ tɔkɩ kʋnyɔŋ halǝna pǝ́ wɩɩkɩ ɩ nantʋ tɔ, pʋntʋ lɩɩ ɩsaɣatʋ paa taa kɛ́.
Pǝ kpaɣaʋ kaɣana tɔ, ɩ́ tɔ kʋyɛɛŋ wei pǝ kaasa-mɛɣɛ atɛ cǝnɛ tɔ ɩsɩɩ Ɩsɔ caa tɔ, ɩ́ taa tɔ ɩsɩɩ yʋlʋkʋnyɩɩlǝŋ caakɩ tɔ.
Ɩ́ yele ɩsǝna tuu lɔŋ ɩ́ paasaa na ɩ́ lá ɩsɩɩ ma ta nyɩ ɩsɔnaa tɔ, ɩ́ taa tasa mpʋ. Yaasi ɩsaɣaʋ, na kʋnyɩɩlǝŋ ɩsaɣaŋ, na sʋlʋnyɔɔlɛ, na hiluɣu, na sʋlʋkʋlɛ, na tɩɩŋ laaʋ mpi pǝ fɛɩ lapʋ tɔ pǝ tǝnaɣa mpʋ pǝ taa kɛ́ ɩ́ ka wɛɛ.
Ama pǝnɛntɛ mǝ tɔm lakɩ ma ta nyɩ ɩsɔnaa kɛ ha kɛ́ timpi mǝ na-wɛ ɩ́ yela kpɛntʋɣʋ kɛ yaasinaa asaɣaa sɔsaa taa tɔ, ɩlɛna pá mǝlǝɣɩ-mɛɣɛ kʋtʋɣʋ.
Ama paa tɛ na pá kɛɛsɩ pa kʋlapǝlɛ tǝnaɣa Ɩsɔ wei ɩ sɔɔlʋ pɩɩwa sɩ ɩ hʋʋkǝna weesiŋ nyǝ́ma na sǝtaa kɛ tɔm tɔ.
Pǝ maɣamaɣa pǝ nyʋɣʋ tɔɔ tɔtɔɣɔ pa kpaala sǝtaa kɛ Laapaalɩ Kʋpaŋ sɩ pá hʋʋna-wɛ ɩsɩɩ yǝlaa mpa pa wɛna pa weesiŋ tɔɣɔ teitei ɩsɩɩ pa lakɩ yǝlaa tǝna tɔ, na pa kpaala-wɛɣɛ Laapaalɩ Kʋpaŋ kɛ́ sɩ Ɩsɔ Feesuɣu toŋ tɔɔ pá wɛɛ ɩsɩɩ Ɩsɔ wɛʋ tɔ.
Pǝ tǝna pǝ wʋlɛ pɩɩwaɣa, pǝ tɔɔ ɩlɛ ɩ́ kpaɣa lǝmaɣasɛɛ kɛ teu, ɩ́ taa caɣa yem tǝpoto na ɩ́ sɔɔ Ɩsɔ sǝlǝmʋɣʋ tɔɔ.
Kancaalaɣa nyǝntʋ nti tǝ wɛɛ tɔɣɔlɛ sɩ ɩ́ sɔɔlɩ tǝmaɣa sɔsɔm. Pǝ taɣa pʋlʋ, ye sɔɔlʋɣʋ ɩ́ wɛɛ ɩsaɣatʋ paɣalɛ puki pooluŋ kɛ́.
Ɩ́ lakɩ tǝmaɣa mʋʋllɛ kɛ mǝ tɛɛsɩ taa na ɩ́ taa kʋntǝɣɩ.
Paa mǝ taa wei ɩ́ paasǝna teu kɛ mpi Ɩsɔ yeki na pǝ lapʋ saakɩ-ɩ tɔ. Ye Ɩsɔ ɩ́ yelaa na pʋlʋ lapʋ saa nɔɣɔlʋ tike, pʋntʋ ɩ́ paasǝna teu na lɛlaa waa pǝ taa.
Ye waasʋ latʋ lakɩ ɩ waasʋ, pǝ wɛɛ sɩ Ɩsɔ kʋyɔɣɔtʋtʋ kɛ ɩ tɛlǝsǝɣɩ yǝlaa. Ye wei ɩ lakɩ tǝmlɛ, pʋntʋ ɩ́ lana toma nna Ɩsɔ ha-ɩ tɔ, na pǝ́ tʋ Ɩsɔ kɛ́ teeli kɛ Yesu Kilisiti tɔɔ. Yesu ɩnǝɣǝlɛ teeli tʋ na pǝsʋlʋ kɛ tam tɔɔ. Ami.
Ma taapalaa mǝ laŋa ɩ́ taa tɔna ɩsǝna pǝ maɣasʋɣʋ-mɛɣɛ toŋ na toŋ sɩ pǝ naa mǝ waalɩ tɔ ɩsɩɩ mpusi nɔɣɔlʋ.
Ama mǝ laŋa ɩ́ hʋlʋmɩ sɩ mǝ hika mǝ paa nyǝm kɛ Kilisiti wahalanaa taa na mɩɩ tɔɣɔ. Mpʋ tɔtɔɣɔ mǝ laŋa ká hʋlʋmɩ kʋyaŋku pɩɩ kuli ɩ teeli tɔɔ tɔ.
Ye pa tʋʋkɩ-mɛ ɩsɩɩ ɩ́ kɛʋ Kilisiti ɩfalaa tɔ pǝ tɔɔ, ɩ́ nɩɩ leleŋ kɛ́. Pǝ taɣa pʋlʋ tɔɔ, teeli Feesuɣu ŋku kʋ kɛ́ Ɩsɔ Feesuɣu tɔ kʋ wɛɛkɩ mǝ waalɩ kɛ́.
Pá taa tʋ mǝ taa nɔɣɔlʋɣʋ kʋnyɔŋ kɛ yʋlʋkʋlɛ yaa ŋmɩɩlǝm yaa ɩsaɣatʋ lapʋ yaa tɔm faʋ pǝ tɔɔ.
Ama ye wei ɩ tɔkɩ kʋnyɔŋ kɛ Kilisiti tǝŋʋɣʋ tɔɔ, fɛɛlɛ ɩ́ taa kpa-ɩ. Ɩ́ sa Ɩsɔ kɛ́ ɩsǝna mpi pa tʋna-ɩ na Kilisiti tɔ.
Hʋʋlɛ waatʋ talaa kɛ́, na Ɩsɔ yǝlaa kɛ pa caalǝɣǝna tɔm hʋʋnaʋ. Tɔʋ, ye taɣa Ɩsɔ taalǝɣǝna hʋʋnaʋ, ɩlɛ ɩsǝnaɣalɛ hʋʋlɛ ntɛ́ tii tɛɛsǝna waatʋ wei pɩɩ tala mpa pa kisa Laapaalɩ Kʋpaŋ kɛ mʋɣʋ tɔ?
Pa ŋmaawa Ɩsɔ Tɔm taa sɩ: Ye mɛʋmɛʋ kɛ́ na pǝ́ ya kʋpama nyɔɔŋ, ɩlɛ awe náá tɩɩ pɔɔsɩ nyaŋtʋnaa na asaɣaa pa tɔm ɩlɛ?
Pǝ tɔɔ kɛ́ ye Ɩsɔ luɣu lapa sɩ mpa pá tɔɣɔ kʋnyɔŋ, pʋntʋnaa ɩ́ lakɩ kʋpantʋ kɛ ḿpʋ́ɣʋ́ tam. Pá yelina pa tǝɣɩ Nmalʋ wei ɩ kaa yele lapʋ kɛ nti nti ɩ tɔma sɩ ɩ ká la tɔ.
Mǝ taa mpa mpa pa kɛ́ Ɩsɔ tǝsɛɛlɛ sɔsaa tɔɣɔ ma wɛna pǝnɛ. Ma maɣamaɣa ɩsǝntɔ ma kɛ́ Ɩsɔ tǝsɛɛlɛ sɔsɔ kɛ́. Na ma nana ma ɩsǝpǝle kɛ Kilisiti tɔɣɔ kʋnyɔmǝŋ wei tɔ. Kʋyaŋku paa kuli ɩ teeli tɔɔ tɔ maa hiki ma paa nyǝm kɛ pǝ taa. Nti ma wiikina-mɛ tɔɣɔlɛ sɩ:
Ɩ́ paasǝna kalǝkʋ ŋku Ɩsɔ yelina-mɛ tɔɣɔ teu, ɩsɩɩ tiikilaa lakʋɣʋ tɔ. Ɩ́ feŋ kʋ tɔɔ na luɣu kʋlʋmʋɣʋ ɩsɩɩ Ɩsɔ caakɩ tɔ, pǝ́ taa wɛɛ tǝlasɩ tɔm. Ɩ́ lakɩ mǝ tǝma tǝtetete, pǝ́ taa wɛɛ pɔɣɔlaɣa nyǝnʋɣʋ tɔɔ. Ama ɩ́ ha mǝ tɩ tǝkpataa kɛ́ pǝ lapʋ taa.
Ɩ́ taa pɛɛkɩ sɩ ɩ́ ŋmakǝlǝɣɩ mpa pǝ cɛla-mɛ sɩ ɩ́ feŋiɣi pa tɔɔ tɔ. Ama ɩ́ wɛɛ mpa kalǝkʋ ka nyǝnǝɣǝna na kʋ lakɩ tɔ.
Na tiikilaa Wulaʋ ɩ́ kɔma na ɩ́ kɔɔ, ɩlɛ ɩ́ ká hiki mǝ teeli ntenuɣu ŋku kʋ ŋmalǝm ká tee kɔkɔ kɛ tam tɔ.
Sǝkpema mɛ mǝ nyǝntʋ ntɛ́ sɩ mɩɩ seeki sɔsaa. Na mǝ tǝna tǝpaɩ ɩ́ pasa mǝ tɩ na ɩ́ sǝŋna tǝma, pǝ taɣa pʋlʋ, pa ŋmaa Ɩsɔ Tɔm taa sɩ Ɩsɔ yoona kalampaanɩ nyǝ́ma, na ɩ lakɩ kʋpantʋ kɛ mpa pa pasǝɣɩ pa tɩ tɔ.
Ye mpʋ ɩlɛ ɩ́ pasa mǝ tǝɣɩ Ɩsɔ niŋ toma nyǝŋ taa, na pǝ́ kɔma na pǝ́ tala waatʋ wei ɩ ka sɩɩwa tɔ, ɩ ká kʋsɩ mǝ nyʋɣʋ.
Ɩ́ pɛtɩ mǝ nǝɣǝsɛɛ tǝnaɣa Ɩsɔ, pǝ taɣa pʋlʋ, ɩ paasǝɣǝna-mɛ tɔ se.
Ɩ́ nyɔɔsɩ mǝ tɩ, ɩ́ taa caɣa yem tǝpoto. Pǝ taɣa pʋlʋ tɔɔ, mǝ kolontu ɩlɔɣɔʋ wɛɛ kɛ́, na ɩ́ cɔɔkɩ ɩsɩɩ tɔɣɔlaɣa wiikuɣu na ka cɔɔkɩ na ká pɛɛkǝɣɩ sɩ ká hika wei ka taɣamɩ tɔ.
Ɩ́ paasɩ na ɩ́ sǝŋ Ɩsɔ sɛɛʋ mpaaʋ taa kɛ́ teu na ɩ́ taŋɩ-ɩ teu. Pǝ taɣa pʋlʋ tɔɔ, ɩ́ nyɩ sɩ mǝ taapalaa mpa pa yana antulinya tɔ, kʋnyɔntɔɣɔlɛnaa panɛ pa makǝna pɛlɛɣɛ mpʋ tɔtɔɣɔ.
Ɩ́ tɔkɩ kʋnyɔŋ kɛ laasaɣa tɔɔ tɔ, pɛɛlɛɛ tǝna tʋ Ɩsɔ wei ɩ yaa-mɛ sɩ ɩ́ hiki mǝ paa tete kɛ ɩ teeli wei ɩɩ tɛŋ tɔ ɩ taa kɛ́ mǝ na Kilisiti mǝ kpɛntʋɣʋ tɔɔ tɔ, ɩ maɣamaɣa ɩ ká taɣanǝna-mɛɣɛ teu tǝmammam. Na ɩ ká la na ɩ́ nyɔɔ toŋ, na ɩ́ ha-mɛɣɛ apalʋtʋ, na ɩ́ sǝŋsɩ-mɛɣɛ kite nte tǝ tɔɔ pǝ kaa ciɣiti-mɛ tɔ.
Ɩ pǝsʋɣʋ kʋnɛ kʋ́ wɛɛ tam. Ami.
Silaasɩ wei ma nyǝnǝɣɩ ɩsɩɩ ta taapalʋ kʋpaŋ tɔ ɩnɩ ɩ sǝnna-m na má ŋmaa-mɛɣɛ takǝlaɣa kanɛ. Ma caa ma sɔɔsɩ-mɛɣɛ apalʋtʋ na má la na ɩ́ tɛ mǝ taa sɩ Ɩsɔ tampana pɛɛlɛɛ tɔm wɛnna takǝlaɣa kanɛ ka taa. Ɩ́ tɔkɩ-yɛɣɛ niŋ naalɛ.
Papiloni Ɩsɔ sɛɛlaa mpa Ɩsɔ yaawa ɩsɩɩ ɩ yaaʋ-mɛ tɔ pa sɛɛ-mɛ, ma pǝyalʋ Malǝkɩ sɛɛ-mɛ tɔtɔ.
Ɩ́ sɛɛ tǝmaɣa teu na sɔɔlʋɣʋ kʋpaŋkʋ na ɩ́ lɛlɩ. Ɩsɔ ɩ́ ha mǝ tǝna mpa Kilisiti tɩ tɔɣɔ alaafǝya.
Maɣa Simɔŋ Piyɛɛ, Yesu Kilisiti tǝmlɛ tʋ na ɩ tillu. Tá Ɩsɔ na tá Yatʋ Yesu Kilisiti pa tǝŋa siɣisuɣu na pǝ́ yele na mpa pa tɛŋ pa taa na Ɩsɔ kɛ́ teu kɛ teitei ɩsɩɩ ta tɔɣɔ ma ŋmaa takǝlaɣa kanɛ.
Ɩsɔ ɩ́ hʋ́lɩ́-mɛɣɛ pɛɛlɛɛ na ɩ́ ha-mɛɣɛ alaafǝya kɛ sɔsɔm kɛ nyǝm mpi ɩ́ nyǝmá ɩ́ na Tacaa Yesu tɔ pǝ tɔɔ.
Ɩsɔ ɩnɩ ɩ ɩsɔitʋ toŋ hana-tʋɣʋ pǝ tǝna mpi pǝ yeki na tǝ́ matǝɣǝna-ɩ tɔ. Ɩnɩ ɩ yekina na tǝ nyǝŋ wei ɩ yaa-tʋ sɩ tǝ́ hiki ɩ maɣamaɣa ɩ teeli na ɩ kʋpantʋ taa kɛ́ ta paa nyǝm tɔ.
Na pǝ tɔɔ kɛ́ mpi mpi ɩ sɩɩwa sɩ ɩ ká la-tʋ tɔ pǝ kɛ́ kʋpampam na pǝ tɔɔwa sɔsɔm pǝ tɩɩ fɛɩ. Na ye ɩ́ hika mpi Ɩsɔ sɩɩwa sɩ ɩ ká la tɔ, ɩlɛ ɩ́ ká pǝsɩ na ɩ́ fiti kʋnyɩɩlǝŋ ɩsaɣaŋ wei ɩ ŋmakǝla antulinya taa cǝnɛ tɔ ɩ niŋ taa na ɩ́ kpaɣa Ɩsɔ wɛɛtʋ.
Ɩ́ tɛma mǝ taa na Ɩsɔ tɔ, tǝnɛ ɩnɩ tǝ nyʋɣʋ tɔɔ maɣamaɣa kɛ ɩ́ ká huli teu na ɩ́ tɔkɩ yaasi kʋpaŋ. Yaasi kʋpaŋ waalɩ ɩlɛna ɩ́ pɛɛkɩ nyǝm.
Na nyǝm waalɩ ɩlɛna ɩ́ pɛɛkɩ tɩ tɔkʋɣʋ. Tɩ tɔkʋɣʋ waalɩ ɩlɛna ɩ́ pɛɛkɩ suulu. Na suulu waalɩ ɩlɛna ɩ́ pɛɛkɩ sɩ ɩ́ matǝɣǝna Ɩsɔ.
Na Ɩsɔ matǝnaʋ waalɩ ɩlɛna ɩ́ pɛɛkɩ sɩ ɩ́ wɛɛ tǝma na leleŋ. Tǝma leleŋ waalɩ ɩlɛna ɩ́ pɛɛkɩ sɩ ɩ́ sɔɔlǝɣɩ tǝma.
Yaasinaa kʋpama mpa pǝ mʋna ɩ́ tɔkɩ tɔɣɔlɛ. Ye ɩ́ wɛna-wɛ na pá tɔɔ sɔsɔm, paa la-mɛɣɛ kpelikpeka nyǝ́ma kɛ Tacaa Yesu Kilisiti nyǝm tɔm taa, na ɩ́ kaa wɛɛ kaawaasasɩ.
Ama wei ɩ fɛɩna yaasinaa panɛ tɔ, ɩ tɛɛ ɩ tɛɛ kɛ́ ɩ naakɩ, na ɩ wɛɛ kɛ́ ɩsɩɩ yʋlʋm. Na pǝ sɔɔna-ɩ tǝleŋŋ sɩ pa kpiisa ɩ lɔŋ ɩsaɣatʋ.
Ma taapalaa, pǝ tɔɔ kɛ́ ɩ́ ká caalɩ mǝ tɩ na ɩ́ tɔkɩ yaaʋ mpi Ɩsɔ yaa-mɛ na lǝsʋɣʋ mpi ɩ lǝsa-mɛ tɔɣɔ teu. Pǝ taɣa pʋlʋ, ye ɩ́ tɔka mpʋ, natǝlɩ tǝ kaa hu-mɛɣɛ paa pǝcɔ.
Mpʋ pɩɩ yelina na pá tʋlɩ-mɛɣɛ Tacaa na tá Yatʋ Yesu Kilisiti Kawulaɣa tam nyǝŋka nɔɣɔ tǝyelele.
Mpi pǝ tɔɔ ma wɛɛ na má tɔŋna-mɛɣɛ tɔm tǝnɛɣɛ tɔɔsʋɣʋ tɔɣɔlɛ. Ɩ́ tɛma-tǝɣɩ nyǝm, halǝna tampana tɔm nti ɩ mʋwa tɔ ɩ́ pɩɩ tǝ tɔm taa.
Ye ma wɛna ma ɩsɛ, ma hʋʋ sɩ pǝ wɛ teu sɩ ma kʋtɔɔsʋtʋ tǝnɛɣɛ maa tɔɔsǝɣɩ-mɛɣɛ tam na ɩ́ taa hɛɛ.
Pǝ taɣa pʋlʋ tɔɔ, ma nyǝmá teu sɩ nɔɔnɔɔ maa lɩɩ tɔnʋɣʋ kʋsǝpʋɣʋ kʋnɛ kʋ taa na má tɛɛ, ɩsɩɩ Tacaa Yesu Kilisiti hʋla-m tɔ.
Maa paasǝna na má yelina-mɛɣɛ mpi pɩɩ tɔɔsǝɣɩ-mɛɣɛ tɔm tǝnɛɣɛ paa ma kɔma na ma fɛɩ tɔ.
Tampana tɔɔ ɩsǝntɔ, pǝ taɣa mʋla nna yʋlʋlaɣatʋ lʋlǝsaa tɔ anǝɣɩ tǝ tɔkaa na tǝ́ hʋlǝna-mɛɣɛ Tacaa Yesu Kilisiti kɔntɛ toŋ na toŋ nyǝntɛ tɔm. Ama tǝ ná ɩ sɔsɔɔntʋ na ta ɩsǝpee maɣamaɣa kɛ́.
Tɩɩ wɛ timpi Tacaa Ɩsɔ kʋsa ɩ nyʋɣʋ na ɩ́ ha-ɩ teeli kɛ waatʋ wei Teeli sɔsɔ tʋ ɩnɩ ɩ lapa na pǝ́ yɔɣɔtɩ na ɩ́ nɩɩ sɩ: Ma luɣu tɛɛ Pǝyaɣa ntɛ́ ɩnɛ ɩnɩ, ɩnǝɣɩ ma laŋlɛ hʋlʋmǝnaa pǝ tɩɩ fɛɩ.
Tá maɣamaɣa tǝ nɩɩna tá ŋkpaŋŋ kɛ waatʋ wei pǝ yɔɣɔta ḿpʋ́ɣʋ́ hatuu ɩsɔtaa kɛ́ tá na-ɩ tɩɩ wɛ pʋɣʋ katɛ nyǝŋkʋ tɔɔ tɔ.
Mpʋ ɩnɩ pǝ yelina na tǝ́ tɛ tá taa tǝkpataa na tɔm nti Ɩsɔ kʋyɔɣɔtʋtʋ tɛlǝsǝlaa ka kpaalaa tɔ. Na tǝ mʋna mɩɩ kena-tǝɣɩ teu. Pǝ taɣa pʋlʋ tɔɔ, tǝ wɛ kɛ́ ɩsɩɩ fǝtǝla wɛʋ sǝkpɛtʋɣʋ taa na ɩ́ naakɩ na halɩ pǝ́ kɔɔ pǝ́ fe tɔ. Tʋlʋmalʋɣʋ ká la na pǝ́ ná mǝ taa.
Pǝ tǝnaɣa mpʋ ɩlɛ ɩ́ tɔɔsɩ sɩ yʋlʋ kaa pǝsɩ na ɩ́ lu ɩ maɣamaɣa ɩ tɔm na ɩ́ sɛɣɛsɩ nti pa ŋmaa Ɩsɔ Tɔm taa sɩ cele tɩɩ la tɔ tǝ tɔɔ.
Pǝ taɣa pʋlʋ, yʋlʋ nɔkʋɣʋ tike ɩɩ lʋlǝsǝɣɩ cele tɔm natǝlɩ. Ama Feesuɣu Naŋŋtʋ tʋkaɣana-tǝɣɩ yǝlaa taa na pá yɔɣɔtǝɣǝna Ɩsɔ nɔɣɔ.
Hatuu lɔŋ Ɩsɔ kʋyɔɣɔtʋtʋ tɛlǝsǝlaa pɔpɔtʋnaa ka lɩɩwa yǝlaa hɛkʋ. Mpʋ tɔtɔɣɔ sɛɣɛsǝlaa pɔpɔtʋnaa ká lɩɩ mǝ hɛkʋ taa tɔtɔ. Pɔpɔtʋ sɛɣɛsǝŋ na wei ɩ́ kɔŋna wakǝlʋɣʋ tɔɣɔ paa sʋʋ sɛɣɛsʋɣʋ. Na paa kisi Tacaa wei ɩ́ yapa-wɛ tɔ. Mpʋ ɩnɩ pɩɩ yelina na pá kɔna wakǝlʋɣʋ kɛ kpakpaa kɛ pa maɣamaɣa pa nyɔɔŋ taa.
Paɣalɛ ká tǝŋna-wɛɣɛ pa tɛtɛlakasɩ mpaaʋ ŋkʋ kʋ taa, na paa tʋʋ tampana mpaaʋ kɛ pa yaasi wei pá tɔkaa na pá lakǝna tɔ ɩ tɔɔ.
Sɛɣɛsǝlaa pɔpɔtʋnaa mpɛ paa lu tɔmnaa na pá heeliɣi-mɛɣɛ pɔɣɔlaɣa nyǝnʋɣʋ tɔɔ sɩ pá tɔɣɔ mǝ tɔɔ. Ama pa Hʋʋnlʋ sɔɔlʋ tɛma pɩɩʋ kɛ hatuu lɔŋ sɩ ɩ ká la, na pa Wakǝllʋ ná taŋaa tǝtɛɣɛtɛɣɛ.
Pǝ taɣa pʋlʋ tɔɔ Ɩsɔ tá yele ɩsɔtaa tillaa mpa pa wakǝlaa tɔɣɔ yem. Ama ɩ pɛta-wɛɣɛ salǝka sɔsɔ taa kɛ́, na pá hɔka-wɛɣɛ alukpala kɛ sǝkpɛtʋɣʋ taa sɩ pá taŋ Hʋʋlɛ wule.
Ɩsɔ tá yele antulinya kʋpǝŋ kɛ yem. Ama ɩ lapa na lʋm sɔsɔɔm waasɩ antulinya ɩnɛ na ɩ yǝlaa asaɣaa pa tɔɔ tǝwasawasa. Nowee wei ɩ́ lakaɣa tampana tǝŋʋɣʋ waasʋ tɔ na lɛlaa naatosompɔɣɔlaɣa tike nyɔɔŋ kɛ ɩ yapa.
Ɩsɔ kʋ́ Sɔtɔm na Kɔmɔɔ pa acalɛɛ tɔm, na ɩ́ wakǝlɩ-yɛ na kɔkɔ. Na ḿpʋ́ɣʋ́ ɩ hʋlǝna asaɣaa sɩ ɩsǝna mpi pǝ wɛɛ sɩ ɩ ká la-wɛ tɔɣɔlɛ.
Ama ɩ yapa Lɔɔtɩ. Yʋlʋpaŋ ɩnɛ, yǝlaa asaɣaa yaasi asilima nyǝŋ ka tɔka-ɩ kɛ́ na pǝ́ cɔɔsǝɣɩ.
Pǝ taɣa pʋlʋ tɔɔ, yʋlʋpaŋ ɩnɛ ɩ ka wɛʋ pa hɛkʋ tɔ, paa kʋyaŋku ɩ naakaɣa kɛ́ na ɩ́ nɩɩkɩ yaasinaa asaɣaa panɛ, na lakasɩ ɩsaɣasɩ nsɩ sɩ pɛkǝlaɣaa-ɩ kɛ́.
Ḿpʋ́ɣʋ́ pǝ wɛɛ mɛɛ, Tacaa nyǝmna ɩsǝna mpi ɩ ká lǝsɩ mpa pa matǝna-ɩ tɔɣɔ maɣasǝŋ taa, na ɩsǝna mpi ɩ ká sɩɩ asaɣaa sɩ Kʋyakʋ Kʋhʋʋnaʋ wule ɩlɛ ɩ ká tʋ-wɛɣɛ salǝka tɔ.
Pǝ tɩɩ kǝlǝna mpa pa tǝŋǝɣɩ pa tɔnǝŋ kʋnyɩɩlǝŋ ɩsaɣaŋ na pá footiɣi Ɩsɔ sɔsɔɔntʋ tɔ. Sɛɣɛsǝlaa pɔpɔtʋnaa panɛ pa kɛ́ apalaa taa apalaa kɛ́. Timpi pa ta tala tɔɣɔ pa kpaasǝɣɩ pa tɩ. Paa tɩɩ see ɩsɔtaa teeli nyǝ́ma na ń ná, pa tʋʋkɩ-wɛɣɛ.
Ɩsɔtaa tillaa maɣamaɣa kǝlǝna sɛɣɛsǝlaa panɛɣɛ toma na pǝsʋɣʋ, paa cakǝna teeli nyǝ́ma mpɛɣɛ Tacaa ɩsɛntaa.
Yǝlaa panɛ pa lakɩ kɛ́ ɩsɩɩ lǝmaɣasɛɛ fɛɩnaa, pa wɛ yem kɛ́ ɩsɩɩ pǝ lʋlʋɣʋ taalɛ wontu sɩ pá kpa-tɩ na pá kʋ tɔ. Mpi mpi pa ta cɛkǝna tɔɣɔ pa tʋʋkɩ. Pa kɔŋ saalʋɣʋ kɛ yem kɛ́ ɩsɩɩ taalɛ wontu.
Kʋnyɔntɔɣɔlɛnaa mpa mpɛ pa kɔŋna tɔɣɔ pɩɩ tɛ na pǝ́ lɛɛtɩ-wɛ. Ilim na pǝ ɩsǝlɛ kɛ pa kʋnyɩɩlǝŋ ɩsaɣaŋ kʋlǝɣǝna-wɛ na pá lakɩ-ɩ na pa laŋa hɛɛ pamm. Pa muɣuliɣina pa puɣusuɣu kɛ́ na mǝ na-wɛ ɩ́ tɔkɩ mǝ tɔɣɔnasɩ. Ye pa wɛ timpi, fɛɛlɛ na tusuɣu wɛnna.
Alaa yem yem nyǝ́ma kɛ pa pɛɛkǝɣɩ tam. Paa nyǝɣǝsǝɣɩ ɩsaɣatʋ lapʋ, na pá tʋsǝɣɩ acamaa acamaa. Pa pɔɣɔlaɣa nyǝnʋɣʋ fɛɩ yɔɣɔtʋɣʋ. Ɩsɔ tǝŋsa-wɛɣɛ mpusi kɛ́.
Pa yela mpaaʋ kʋpaŋkʋ kɛ́ na pá tooliɣi. Posɔɔ pǝyalʋ Palaam ɩkpatɛ kɛ pa tǝŋaa. Ɩ́lɛ́ ɩ ka sɔɔlǝna liɣitee na ɩ́ nyɩ sɩ kawalaɣa lapʋ taa kɛ́ ɩ ká hikina-yɛ.
Ama pa kalǝna-ɩ ɩ kaanɩɩtʋ tǝnɛ tǝ tɔɔ. Kʋpam, kpaŋaɣa alʋnyǝŋka ŋka kaa yɔɣɔtǝɣɩ tɔ ka yɔɣɔtaa ɩsɩɩ yʋlʋ, na pǝ́ kpa Ɩsɔ kʋyɔɣɔtʋtʋ tɛlǝsʋlʋ kɛ ɩ kʋmɛlǝkʋlapʋtʋ ntɩ tǝ tǝlatɛ, na ɩ́ yele lapʋ.
Yǝlaa panɛ pa wɛɛ kɛ́ ɩsɩɩ hila nna a nyɔɔwa tɔ, na ɩsɩɩ tɛʋ piluɣuu na heelimuɣu kʋsɩ-kʋ tɔ. Ɩsɔ tɛma-wɛɣɛ pa tǝcaɣalɛ caaʋ kɛ sǝkpɛtiile anaam taa.
Kalampaanɩ tɔm na kʋmɛlǝnyǝntʋ kɛ pa kpaalǝɣɩ. Yʋlʋwɛɛtʋ kʋnyɩɩlǝŋ asilima nyǝŋ kɛ pa tʋsǝɣǝna mpa pa lɩɩ nɔɔnɔɔ kɛ́ yǝlaa toollaa hɛkʋ tɔ.
Na pá heeliɣi pɛlɛ sɩ paa waasɩ-wɛ na pá pǝsɩ kasaɣampiya. Pǝyele yaasi kʋwakǝlʋ kpa mpɛ pa maɣamaɣa kɛ yomle kɛ́. Pǝ taɣa pʋlʋ, ye mpi pǝ malǝna yʋlʋ, ɩ pǝsa pǝ yom kɛ́.
Tampana tɔɔ, ye yǝlaa nyǝmá Tacaa na tá Yatʋ Yesu Kilisiti na pǝ́ lǝsa-wɛɣɛ antulinya ɩsaɣaŋmakǝlʋɣʋ taa, na pǝ́ kɔɔ ɩlɛna antulinya tasa-wɛɣɛ ɩsaɣaŋmakǝlʋɣʋ mpɩ na pǝ kpa-wɛɣɛ yomle, kancaalaɣa nyǝm lapa sooci na waalɩ nyǝntʋ.
Ye pa taa nyɩ tampana mpaaʋ, sana kɛlɛ na mpi pa tɛma-kʋɣʋ nyǝm na pá ha kʋheelitu kʋpampantʋ nti pa tɛlǝsa-wɛ tɔɣɔ siɣile tɔ.
Nti tǝ maɣana-wɛ tɔ tǝ lapa teitei kɛ́ ɩsɩɩ pa tukuɣu ɩtuule tɔɣɔlɛ sɩ: Haɣa mǝlaa na ká tɔɣɔ ka tɔtʋ. Pa sɔ afa tǝpaɩpaɩ na ɩ́ mǝlɩ afǝla taa na ɩ́ tasa hǝntʋɣʋ.
Ma taapalaa, ma takǝlaɣa naalɛ nyǝŋka ntɔ ma tʋ-mɛɣɛ ŋmaaʋ tɔ. Nti ma tɔɔsa-mɛɣɛ ma takǝlasɩ nsɩ sɩ naalɛ sɩ taa tɔ ma caa kɛ́ sɩ pǝ́ tʋ-mɛɣɛ hʋwɛɛ kʋpana kɛ mǝ lǝmaɣasɛɛ taa na ɩ́ taa hɛɛ.
Ma caa kɛ́ sɩ ɩ́ tɔɔsɩ tɔm nti Ɩsɔ kʋyɔɣɔtʋtʋ tɛlǝsǝlaa naŋŋ nyǝ́ma ka yɔɣɔta hatuu lɔŋ tɔ, na Tacaa na tá Yatʋ kʋheelitu nti mǝ tillaa sɛɣɛsa-mɛ tɔ.
Kancaalaɣa ɩlɛ ɩ́ nyɩ teu sɩ yǝlaa ká kʋlɩ kʋyɛɛŋ kantǝkaɣa nyǝŋ taa mpa paa tǝŋ pa maɣamaɣa pa kʋnyɩɩlǝŋ tɔ, na paa woŋ-mɛ.
Halǝna paa pɔɔsɩ-mɛ sɩ: Ɩ́ taa tɔ sɩ ɩ ká mǝlɩ ya? Na halǝna saŋa ɩ wɛ le? Ta caanaa ná kʋlaa kɛlɛ na pɛlɛ pá sɩ, na tuu pa ŋmaʋ antulinya tɔ ɩ tɛ ɩ tɛɣɛlɛ mpʋ, pʋlʋ ta laɣasɩ.
Ɩsɔ yɔɣɔtǝna hatuu lɔŋ taa na pǝ́ lá ɩsɔtɔnʋɣʋ na tɛtʋ. Ama tɔm tǝnɛɣɛ mpɛ pa sɔɔwa tǝfaa. Tɛtʋ faɣana lʋm, na lʋm kɛ pa lapǝna-tɩ.
Na pǝ kaasɩ lʋm mpɩ pǝ waasǝna tuu lɔŋ antulinya tǝwasawasa na pǝ́ wakǝlɩ-ɩ.
Kaɣana Ɩsɔ kʋyɔɣɔtʋtʋ kʋlʋmtʋ ntɩ tǝ sɩɩna ɩsɔtɔnʋɣʋ na tɛtʋ, sɩ pɩɩ tɛ na pǝ́ wɔ-tǝɣɩ kɔkɔ kɛ kʋyaŋku paa hʋʋna asaɣaa na pá wakǝlɩ-wɛ tɔ.
Ma taapalaa, natǝlɩ tǝ wɛnna pǝ ta mʋna ɩsɩɩ ɩ́ ká sɔɔ tǝ tɔɔ. Ntǝɣǝlɛ sɩ kʋyakʋ kʋlʋmʋɣʋ wɛ Tacaa kɛ́ ɩsɩɩ pɩɩsɩ iyaɣa, na pɩɩsɩ iyaɣa náá wɛɛ-ɩ ɩsɩɩ kʋyakʋ kʋlʋmʋɣʋ.
Tacaa tɔma sɩ ɩ ká la nti tɔ, pǝ taɣa ɩsɩɩ ɩ wɛ kaninika na tǝ lapʋ ɩsɩɩ lɛlaa hʋʋkʋɣʋ tɔ. Ama suulu kɛ ɩ hʋlǝɣɩ-mɛ. Mpi tɔ, ɩɩ caa sɩ yʋlʋ nɔɣɔlʋ ɩ́ le, paa pʋntʋ kɛ́ awe. Ama ɩ caa kɛ́ sɩ yǝlaa tǝna ɩ́ laɣasɩ tɔntɛ kʋpantɛ.
Paa na mpʋ tɔ, Tacaa kʋyakʋ kɔŋ kɔntɛ kɛ́ ɩsɩɩ ŋmɩɩlʋ kɔŋʋɣʋ tɔ. Ɩsɔ tɔnʋɣʋ ka mʋkɩ yem kɛ́ kʋyaŋku, na pǝ kɔkɔlʋɣʋ ká la sɔɣɔntʋ. Kɔkɔ ká nyaɣa ɩsɔtɔnʋɣʋ tɔɔ nyǝm tǝna, na pɩɩ nyaɣa atɛ na ɩ nyǝm tǝna.
Pǝ kɔŋ pǝ tǝnaɣa wakǝlʋɣʋ kɛ mpʋɣʋlɛ, ɩlɛ mɩɩ nyǝna ntɛɣɛ mǝ cakǝlɛ. Mǝ yaasi ká te na ɩ́ hʋ́lɩ́ sɩ ɩ́ matǝna Ɩsɔ,
na ɩ́ taŋna Ɩsɔ kʋyakʋ, na ɩ́ lʋ teu sɩ kʋyakʋ ŋkʋ kʋ́ tala lɔŋ. Kʋyaŋkuɣu kɔkɔ ká nyaɣa ɩsɔtɔnʋɣʋ, na kʋ tɔɔ nyǝm tǝna ká hoona ká haŋaɣa.
Ama Ɩsɔ tɔma sɩ ɩ ká tɛ na ɩ́ lǝsɩ ɩsɔtɔnʋɣʋ kʋfalʋɣʋ na tɛtʋ kʋfatʋ, na tampana tike ká wɛnna pǝ taa. Nti tá taŋaa tɔɣɔlɛ.
Ma taapalaa, pǝ tɔɔ kɛ́ ɩ́ ká lʋ teu na ɩ́ lá kʋpama kɛ Ɩsɔ ɩsɛntaa na ɩ́ taa na ɩsaɣatʋ natǝlǝɣɩ mǝ kiŋ, na mǝ na-ɩ ɩ́ ciiki na ɩ́ taŋ kʋyakʋ ŋkʋ.
Ɩ́ nyǝnna Tacaa suulu na ɩ́ ná, ɩ suulu ɩnɩ ɩ yelina na pǝ́ ya mǝ nyɔɔŋ. Ta taapalʋ kʋpaŋ Pɔɔlɩ ŋmaa-mɛ na ɩ́ kɛɛsɩ-mɛɣɛ pǝ tɔm na lǝmaɣasɛɛ nna Ɩsɔ ha-ɩ tɔ.
Ḿpʋ́ɣʋ́ ɩ ŋmaakɩ ɩ takǝlasɩ tǝna taa kɛ́ timpi timpi ɩ yɔɣɔtǝɣɩ tɔm tǝnɛ tɔ. Ɩ takǝlasɩ taa hʋwɛɛ cɛkǝnaʋ wɛ katɛ kɛ tiili tiili, ɩlɛna ɩsǝkpɛɛtɛɛ nyǝ́ma na mpa pa fɛɩ toŋ tɔ pɛlɛ pa kɛɛkɩ pǝ hʋwɛɛ. Na ḿpʋ́ɣʋ́ pa kɛɛkɩ Ɩsɔ Tɔm taa tɔmnaa lɛntɩ tɔtɔ. Pa maɣamaɣa pa lepu kɛ pa tɔŋna caaʋ kɛ mpʋ.
Ma taapalaa, pǝnɛntɛ mǝ ɩsɛ kulaa. Pǝ tɔɔ ɩlɛ ɩ́ taa yele na yǝlaa asaɣaa kʋpuɣusutu tolisi-mɛ, na pǝ́ kɔɔ na timpi ɩ́ sǝŋaa tǝca tɔ pǝ́ laɣasɩ-mɛɣɛ lonte.
Ama ɩ́ wɛɛ na ɩ́ puki lɔlɔ kɛ́ Tacaa na tá Yatʋ Yesu Kilisiti pɛɛlɛɛ na ɩ nyǝm tɔm taa. Pǝ kpaɣaʋ saŋa halǝna tam tɔ, teeli tʋ ntɛ́ ɩnɩ. Ami.
Weesuɣu Tɔm kɛ tǝ ŋmaa-mɛɣɛ takǝlaɣa taa cǝnɛ. Tɔm ntɩ tɩɩ wɛ kancaalaɣa kɛ́, na tǝ́ nɩɩ-tɩ, na tǝ́ na-tɩ na ta ɩsǝpee, na tǝ́ nyǝnɩ-tǝɣɩ teu, na tá niŋ tokinaa.
Waatʋ wei weesuɣu kʋnɛ kʋ kɔma tɔ tǝ na-kʋ. Pǝ tɔɔ kɛ́ tǝ heeliɣi-mɛ na tǝ́ kpaalɩɣɩ-mɛɣɛ weesuɣu ŋku kɩɩ tɛŋ tɔ kʋ tɔm. Tacaa cɔlɔɣɔ kɩɩ wɛɛ na pǝ́ kuli-kʋ na pǝ́ hʋ́lɩ́-tʋ.
Nti tǝ nawa na tǝ nɩɩwa tɔɣɔ tá heeliɣi-mɛ tɔtɔ, sɩ ɩ́ kpɛntǝna-tʋɣʋ tá na Tacaa na ɩ Pǝyaɣa Yesu Kilisiti ta kpɛntʋɣʋ taa.
Tǝ ŋmaa takǝlaɣa sɩ tǝ́ heeliɣi-mɛɣɛ tɔm tǝnɛɣɛ na tá laŋa hʋlʋmɩ teu.
Nti tǝ nɩɩ Yesu Kilisiti kiŋ na tǝ́ heeliɣi-mɛ tɔɣɔlɛ sɩ, Ɩsɔ wɛɛ kɛ́ ɩsɩɩ kɔkɔ sɔsɔɣa ŋka ka naa tɔ, na paa sǝkpɛtiya kaɩ fɛɩ ɩ kiŋ.
Ye tǝ yɔɣɔtǝɣɩ sɩ tá na Ɩsɔ tǝ kpɛntaa na pǝyele na tǝ́ tɔŋna sǝkpɛtʋɣʋ taa kɛ́ tɔntɛ, tǝ kɛ́ pɔpɔtʋnaa kɛ tá yɔɣɔtaɣa na tá kʋlapǝlɛ pǝ naalɛ pǝ taa kɛ́.
Ama ye tǝ tɔŋ tǝnaŋŋ taa ɩsɩɩ Ɩsɔ maɣamaɣa wɛʋ tǝnaŋŋ taa tɔ pǝ kpɛntǝɣɩ-tʋɣʋ, na ɩ Pǝyaɣa Yesu calǝm kpiisiɣi-tʋɣʋ ta ɩsaɣatʋ tǝna.
Ye tǝ yɔɣɔtǝɣɩ sɩ tǝ wɛʋ ɩsǝntɔ tɔ tǝ fɛɩna ɩsaɣatʋ, ta maɣamaɣa kɛ tǝ puɣusiɣi, na tampana fɛɩ tá kiŋ kɛ paa pǝcɔ.
Ama ye tǝ heela Ɩsɔ kɛ́ tá ɩsaɣatʋ, tǝ pǝsǝɣɩ na tǝ́ tʋ-ɩ naani. Pǝ taɣa pʋlʋ tɔɔ, ɩ tǝŋǝɣɩ siɣisuɣu kɛ́, ɩlɛ ɩ ká hɩɩsɩ tá ɩsaɣatʋ na ɩ́ kpiisi ta kawalasɩ tǝna tǝpaɩpaɩ.
Ye tǝ yɔɣɔtǝɣɩ sɩ tǝ ta la ɩsaɣatʋ, Ɩsɔ kɛ́ tǝ yaakɩ pɔpɔtʋ, na tɩɩ mʋɣɩ ɩ tɔm.
Ma piya, ma ŋmaa-mɛɣɛ tǝnɛ ɩnǝɣɩ sɩ pǝ́ la na ɩ́ taa la ɩsaɣatʋ. Ama ye pǝ tɩɩ yelaa na nɔɣɔlʋ la ɩsaɣatʋ, ɩlɛ tǝ wɛna ta tɔm taɣanlʋ kɛ Tacaa kiŋ. Ɩnǝɣǝlɛ Yesu Kilisiti wei ɩ kɛ́ tampana tǝŋlʋ tɔ.
Pǝ taɣa pʋlʋ, Yesu Kilisiti ɩnǝɣɩ pa lapa kɔtaɣa sɩ pǝ́ taɣanɩ tá ɩsaɣatʋ, na pǝ taɣa tá tike tá ɩsaɣatʋ, ama na yǝlaa tǝna tǝpaɩ ɩsaɣatʋ tɔtɔɣɔ.
Ye tǝ tǝŋǝɣɩ Ɩsɔ kʋheelitu ɩlɛ tɩɩ cɛkǝna sɩ tampana tǝ nyǝmá Ɩsɔ.
Ye nɔɣɔlʋ tɔma sɩ ɩ nyǝmá Ɩsɔ, na pǝyele pʋntʋ ɩɩ tǝŋǝɣɩ ɩ kʋheelitu, pʋntʋ kɛ́ pɔpɔtʋ kɛ́, na tampana fɛɩ ɩ kiŋ.
Ama wei ɩ tǝŋǝɣɩ Ɩsɔ kʋyɔɣɔtʋtʋ tɔ pʋntʋ sɔɔlǝna Ɩsɔ na tampana tǝkpataa. Mpi pǝ yeki na tǝ nyǝŋ sɩ tá na Ɩsɔ tǝ kpɛntaa yaa tǝ ta kpɛntɩ tɔɣɔlɛ.
Ye wei ɩ yɔɣɔtaa sɩ ɩ́ na Ɩsɔ pa kpɛntaa, pʋntʋ ɩ́ tɔ tɔntɛ nte Yesu ka tɔma tɔ.
Ma taapalaa, pǝ taɣa kʋsǝsɩɩtʋ kʋfatʋ natǝlǝɣɩ ma ŋmaa takǝlaɣa sɩ ma heeliɣi-mɛ. Ama kʋsǝsɩɩtʋ kʋpǝntʋ nti pǝ heela-mɛɣɛ hatuu kancaalaɣa tɔɣɔ. Na kʋsǝsɩɩtʋ kʋpǝntʋ ntǝɣǝlɛ tɔm nti ɩ́ tɛma nɩɩʋ tɔ.
Paa na mpʋ pǝ wɛ ɩsɩɩ kʋsǝsɩɩtʋ kʋfatʋ tɔɔ kɛ́ ma ŋmaa-mɛɣɛ takǝlaɣa, pǝ hʋla tǝ tampana kɛ Kilisiti kiŋ na mǝ kiŋ tɔtɔ. Sǝkpɛtʋɣʋ kɛɛlaa na tampana kɔkɔ tɛma naʋ tǝnyaɩɩ.
Ye wei ɩ yɔɣɔtǝɣɩ sɩ ɩ wɛ tǝnaŋŋ taa na pǝyele ɩ taa kpaana ɩ yʋlʋtʋɣʋntǝlɛ, sǝkpɛtʋɣʋ ta cɛta pʋntʋ tɔɔ se.
Ama ye wei ɩ sɔɔlǝɣɩ ɩ yʋlʋtɔɣɔntǝlɛ, pʋntʋ wɛnna tǝnaŋŋ taa, na pʋlʋ mpi pɩɩ pǝsɩ na pǝ́ tusi lɛlʋ na ɩ́lɛ́ ɩ́ lá ɩsaɣatʋ tɔ pǝ fɛɩ ɩ kiŋ.
Ama sǝkpɛtʋɣʋ nyalǝna wei ɩnɩ ɩ taa kpaana ɩ yʋlʋtɔɣɔntǝlɛ tɔ ɩ tɔɔ. Kʋ taa kɛ́ ɩ tɔŋ, ɩ ta cɛkǝna ɩ tǝpote. Mpi tɔ, sǝkpɛtʋɣʋ yʋlʋsa ɩ ɩsɛ tɔ se.
Ma piya, pǝ hɩɩsa mǝ ɩsaɣatʋ kɛ Kilisiti tɔɔ tɔɣɔ ma ŋmaa takǝlaɣa na má heeliɣi-mɛ.
Caanaa mɛ mǝ nyǝmna wei ɩ ka wɛ hatuu kancaalaɣa tɔ, pǝ tɔɔ kɛ́ ma ŋmaa takǝlaɣa sɩ má heeliɣi-mɛ. Ɩfepiya mɛ, mǝ kǝla Ɩsaɣaʋ tɔɣɔ ma ŋmaa takǝlaɣa sɩ má heeliɣi-mɛ.
Piya, mǝ nyǝmá Tacaa tɔɣɔ ma ŋmaa takǝlaɣa na má heeliɣi-mɛ. Caanaa mɛ, mǝ nyǝmá wei ɩ ka wɛ hatuu pǝ kancaalaɣa tɔ, pǝ tɔɔ kɛ́ ma ŋmaa takǝlaɣa na má heeliɣi-mɛ. Ɩfepiya, mǝ wɛnna toma, na Ɩsɔ Tɔm cakɩ mǝ taa, na ɩ́ kǝla Ɩsaɣaʋ, pǝ tɔɔ kɛ́ ma ŋmaa-mɛɣɛ takǝlaɣa.
Ɩ́ taa sɔɔlɩ antulinya, paa mpi pǝ tɩɩ kɛ́ antulinya nyǝm maɣamaɣa tɔ, ɩ́ taa sɔɔlɩ. Ye nɔɣɔlʋ sɔɔla antulinya, pʋntʋ ta sɔɔlɩ Tacaa tɔtɔ.
Pǝ tǝna mpi pǝ kɛ́ antulinya nyǝm tɔɣɔlɔ, yʋlʋtɔnʋɣʋ kʋnyɩɩlǝŋ ɩsaɣaŋ, na yʋlʋ naakʋɣʋ pʋlʋ na pǝ ɩsǝsɛɛmlɛ kpaɩ́ tɔ, pǝ taɣa Tacaa kiŋ kɛ pǝ lɩɩnaa.
Antulinya na pǝ tǝna mpi yǝlaa naakɩ ɩ taa na pá nyɩɩlǝɣɩ tɔ pǝ tɔŋna tɛm kɛ́. Ama wei ɩ lakɩ Ɩsɔ luɣu nyǝntʋ tɔ pʋntʋ cakǝna tam.
Ma piya, antulinya tɛm wʋsaa kɛ́. Ɩ́ tɛma nɩɩʋ sɩ Kilisiti kolontu ka lɩɩ. Tɔʋ, kaɣana ɩ kolontunaa mpɛ pa lɩɩ paɣalɛ kɛ́ tǝnyɔɔ. Pǝ tɔɔ kɛ́ tǝ nyǝmnaa sɩ pǝ wʋsa tɛm kɛ́.
Yǝlaa panɛ pa taa kɛ́ ta nyǝ́ma na tampana se, pǝ tɔɔ kɛ́ pa lɩɩ tá taa. Ḿpʋ́ɣʋ́ mɛɛ, ye paa kɛ́ tá nyǝ́ma, pa taa lɩɩ tá taa se. Ama pa lɩɩ ta taa kɛ́ sɩ pǝ́ hʋ́lɩ́ teu sɩ pa taa nɔɣɔlʋ taa kɛ́ tá nyǝŋ na tampana.
Ye mɛ ɩlɛ Feesuɣu Naŋŋtʋ wei Kilisiti tisa paa mǝ taa wei ɩ tɔɔ tɔ ɩnǝɣɩ ɩ́ hikaa, na mpʋ pǝ yelina mǝ tǝna ɩ́ nyǝmá tampana.
Ye mpʋ pǝ taɣa ɩsɩɩ ɩ́ tá nyɩ tampana tɔɣɔ ma ŋmaa-mɛ sɩ má heeliɣi-mɛ. Ama ɩsɩɩ ɩ́ nyǝma-yɛ, na ɩ́ nyǝmá tɔtɔ sɩ pɔpɔtʋ natǝlɩ tǝ fɛɩ tampana taa tɔ pǝ tɔɔ kɛ́.
Aweɣelɛ pɔpɔtʋ ɩlɛ? Wei ɩ yɔɣɔtǝɣɩ tǝfoo sɩ Yesu tá kɛ́ Kilisiti tɔ pʋntʋ ntɛ́ pɔpɔtʋ. Na ɩnǝɣǝlɛ Kilisiti kolontu. Pʋntʋ kpɛŋna Tacaa na ɩ Pǝyaɣa kɛ́ na ɩ́ kisi.
Ḿpʋ́ɣʋ́ mɛɛ, ye wei ɩ́ kisa Pǝyaɣa, pʋntʋ kisa Tacaa tɔtɔɣɔ. Na ye wei ɩ́ nyǝmá Pǝyaɣa, pʋntʋ nyǝmá Tacaa tɔtɔɣɔ.
Pǝ tɔɔ kɛ́ ɩ́ ká la kookalɩ na ɩ́ tɔkɩ tɔm nti ɩ nɩɩ hatuu kancaalaɣa tɔɣɔ mǝ taa kɛ́ teu. Ye ɩ tɔka wenti ɩ́ nɩɩ kancaalaɣa tɔɣɔ mǝ taa ɩlɛ mǝ na Pǝyaɣa na Tacaa ɩ́ ká kpɛntɩ na ɩ́ caɣa mpʋ.
Kilisiti tɔma sɩ ɩ ká ha-tʋɣʋ mpi tɔɣɔlɛ weesuɣu ŋku kʋ kaa tɛ́ tɔ.
Mpa pa pɛɛkǝɣɩ sɩ pá puɣusi-mɛ tɔ, pa tɔɔ kɛ́ ma ŋmaa-mɛɣɛ tǝnɛ ɩnɩ sɩ má heeliɣi-mɛ.
Ye mɛ ɩlɛ Kilisiti tisa ɩ Feesuɣu kɛ mǝ tɔɔ kɛ́. Na ɩ Feesuɣu wɛʋ mǝ kiŋ tɔ nɔɣɔlʋ ɩɩ nɔkǝɣɩ-mɛɣɛ natǝlǝɣɩ hʋ́lʋ́ɣʋ́ tɔtɔ. Feesuɣu hʋlǝɣǝna-mɛɣɛ pǝ tǝna na tampana kɛ kʋ sɛɣɛsǝɣɩ, kɩɩ sɛɣɛsǝɣɩ pɔpɔtʋ. Pǝ tɔɔ ɩlɛ ɩ́ tǝŋ Feesuɣu kʋsɛɣɛsǝtʋ na mǝ na Kilisiti ɩ́ kpɛntɩ mpʋ.
Nn ma piya, mǝ na Kilisiti ɩ́ kpɛntɩ na ɩ́ caɣa mpʋ, na tɩɩ tʋ-ɩ naani kɛ́ waatʋ wei ɩ ka lɩɩ tɔ, tǝ kaa kuu fɛɛlɛ kɛ ɩ ɩsɛntaa kɛ́ kʋyaŋku ɩ ká kɔɔ tɔ.
Ɩ́ nyǝmá teu sɩ siɣisuɣu kɛ Kilisiti ná tǝŋǝɣɩ, mpʋ tɔtɔɣɔ ɩ́ ká nyɩ sɩ yǝlaa tǝna mpa pa tǝŋǝɣɩ siɣisuɣu tɔ pa kɛ́ Ɩsɔ piya kɛ́.
Ɩ́ nyǝnɩ ɩsǝna mpi Tacaa sɔɔla-tʋ tɔ ɩ paasaa kɛ́ na ɩ́ sɔɔlɩ-tʋ na halɩ pá yaa-tʋ sɩ ɩ piya, na tǝ tɩɩ kɛ́ ɩ piya nsǝɣɩ. Ɩ́ tá ná mpi pǝ tɔɔ antulinya nyǝ́ma ta nyɩ-tʋ tɔɣɔlɛ. Pa taa nyɩ Ɩsɔ tɔɣɔ pa ta nyɩ tá.
Ma taapalaa, kaɣana tǝ kɛ́ Ɩsɔ piya kɛ́, ɩlɛ pǝ ta kulita ɩsǝna tɩɩ tɛ na tǝ́ wɛɛ tɔ pǝ tɔɔ tǝkeelee na pǝ́cɔ́. Paa na mpʋ tǝ nyǝmá sɩ Kilisiti kɔŋ na ɩ́ lɩɩ tɔ tɩɩ nǝɣǝsǝna-ɩ kɛ́, mpi tɔ tɩɩ ná ɩ wɛɛtʋ.
Yǝlaa tǝna mpa pa tɛɛlǝɣɩ Kilisiti kɛ mpʋ tɔ pá taɣanǝɣɩ pa tǝɣɩ na pá lá kʋpama ɩsɩɩ Yesu Kilisiti kɛʋ kʋpaŋ tɔ.
Yǝlaa tǝna mpa pa lakɩ ɩsaɣatʋ tɔ Ɩsɔ kʋsǝsɩɩtʋ kɛ pa kpɛɛsǝɣǝna. Pǝ taɣa pʋlʋ, ɩsaɣatʋ lapʋ kɛna kʋsǝsɩɩtʋ kpɛɛsǝnaʋ.
Na ɩ́ nyǝmá teu sɩ Yesu Kilisiti kɔmaɣa sɩ ɩ lǝsǝɣɩ yǝlaa ɩsaɣatʋ na ɩ́ lɔ. Ɩ maɣamaɣa ɩ fɛɩna ɩsaɣatʋ kɛ paa pǝcɔ.
Pǝ tɔɔ kɛ́ ye ɩ na wei pa kpɛntaa, pǝ cɛpa pʋntʋ na ɩsaɣatʋ lapʋ kɛ́. Ama ye wei ɩ wɛɛ na ɩ́ tɔŋna ɩsaɣatʋ lapʋ, ɩ ta na Yesu na ɩ ta tɩɩ nyǝmɩ-ɩ.
Ma piya ɩ́ taa yele na nɔɣɔlʋ puɣusi-mɛ. Ye wei ɩ tǝŋǝɣɩ tampana, pʋntʋ maɣamaɣa kɛ́ tampana tʋ kɛ́ ɩsɩɩ Yesu Kilisiti.
Ye wei ɩ wɛɛ na ɩ́ tɔŋna ɩsaɣatʋ lapʋ, ɩlɔɣɔʋ tǝnna pʋntʋ. Pǝ taɣa pʋlʋ ɩlɔɣɔʋ lapǝna ɩsaɣatʋ kɛ hatuu kancaalaɣa. Pǝ maɣamaɣa pǝ tɔɔ tǝkpem kɛ́ Ɩsɔ Pǝyaɣa kɔma sɩ ka wakǝlǝɣɩ ɩlɔɣɔʋ tǝma tǝnaŋnaŋ.
Wei ɩ kɛ́ Ɩsɔ pǝyaɣa tɔ pǝ cɛpa-ɩ na ɩsaɣatʋ lapʋ kɛ́. Pǝ taɣa pʋlʋ, ɩ ta kɛ sǝtʋ tɔtɔ, ɩ tɛma weesuɣu tʋ kɛ pǝsʋɣʋ kɛ́. Na Ɩsɔ kɛlɛ ɩ Caa, ɩlɛ ɩ kaa pǝsɩ na ɩ́ tɔŋna ɩsaɣatʋ lapʋ.
Ɩɩ naa mpi pǝ yeki na pá nyǝŋ Ɩsɔ piya na ɩlɔɣɔʋ nyǝnsɩ tɔɣɔlɔ. Wei ɩɩ tǝŋǝɣɩ tampana yaa ɩɩ sɔɔlǝɣɩ ɩ yʋlʋɣɔɣɔntǝlɛ tɔ ɩ ta kɛ Ɩsɔ pǝyaɣa.
Nti ɩ́ nɩɩwa hatuu kancaalaɣa tɔɣɔlɛ sɩ tǝ́ sɔɔlǝɣɩ tá tǝma.
Pǝ fɛɩ sɩ tǝ́ la ɩsɩɩ Kayini ka lapʋ tɔ, ɩ ka kɛ́ Ɩsaɣaʋ nyǝŋ kɛ́ na ɩ́ kʋ́ ɩ neu. Na pepe tɔɔ kɛ́ ɩ tɩɩ kʋ-ɩ tɔ? Ɩ neu lakaɣa kʋsiɣisim na ɩnɩ ɩ lakaɣa ɩsaɣam tɔ pǝ tɔɔ kɛ́.
Apalaa mɛ, ye antulinya yǝlaa taa kpaana-mɛ, tǝlɛ tǝ taa la-mɛɣɛ piti.
Tǝ nyǝmá sɩ tǝ lɩɩ tǝsǝtɛ kɛ́ na tǝ́ sʋʋ weesuɣu tǝhikile. Tǝ sɔɔla ta yʋlʋtɔɣɔntǝlɛnaa tɔɣɔ tǝ nyǝmá mpʋ. Wei ɩɩ sɔɔlǝɣɩ ɩ lɛlʋ tɔ ɩ wɛ sǝm taa kɛ́, ɩ ta lɩɩta.
Yʋlʋ wei ɩ taa kpaana ɩ yʋlʋtɔɣɔntǝlɛ tɔ ɩ kɛ́ yʋlʋkʋlʋ kɛ́, na mǝ nyǝmá sɩ yʋlʋkʋlʋ fɛɩna weesuɣu ŋku kɩɩ tɛŋ tɔ.
Tá tɔɔ kɛ́ Yesu Kilisiti lɔ ɩ weesuɣu. Mpi tá nyǝmá sɩ yʋlʋ sɔɔla ɩ lɛlʋ tɔɣɔlɛ. Ye mpʋ pǝ wɛɛ kɛ́ sɩ taa lɔ tá weesiŋ kɛ ta tɔɣɔntǝlɛnaa tɔɔ.
Ye yʋlʋ wɛna kɛlɛ, ɩlɛna ɩ́ ná pǝ caala ɩ yʋlʋtɔɣɔntǝlɛ na ɩ́ ta toosi ɩ tɔm sɩ pʋlʋ, wɛɛntʋ ɩnɩ ɩ pǝsǝɣɩ na ɩ́ tɔ sɩ ɩ sɔɔla Ɩsɔ kɛlɛ?
Ma piya tǝ taa makɩ nɔɔsɩ taa kɛ́ yem kɛ́ tá tǝma sɔɔlʋɣʋ tɔm. Ama tá lakasɩ ɩ́ hʋ́lǝ́ɣɩ́ tɔtɔ sɩ tǝ sɔɔla tǝma na tampana.
Mpi pɩɩ yele na tǝ́ nyɩ sɩ tampana kɛ tǝ tǝŋǝɣɩ tɔɣɔlɛ. Pɩɩ yele na tǝ́ wɛɛna naani kɛ́ Ɩsɔ ɩsɛntaa.
Ye pǝ heeliɣi-tʋɣʋ hatuu tá lotu taa sɩ tǝ fɛɩ teu, tǝ nyǝmá sɩ Ɩsɔ kǝla tá lotu taa nyǝntʋ tǝnaɣa tɔɔʋ na ɩ nyǝmá pǝ tǝna tǝpaɩ.
Ma taapalaa pǝ tɔɔ kɛ́ ye pǝ ta heeli-tʋɣʋ natǝlǝɣɩ hatuu tá lotu taa, tǝ kaa nya Ɩsɔ ɩsɛntaa kɛlɛ paa pǝcɔ.
Tǝ tǝŋǝɣɩ ɩ kʋheelitu na tǝ́ lakɩ mpi ɩ caa tɔ pǝ tɔɔ kɛ́ ɩ ha-tʋɣʋ pǝ tǝna mpi tǝ sǝlǝmǝɣɩ-ɩ tɔ.
Nti ɩ tʋ-tʋ tɔɣɔlɛ ɩ Pǝyaɣa Yesu Kilisiti tɔm mʋɣʋ na sɩ tǝ́ sɔɔlǝɣɩ ta tǝma ɩsɩɩ Kilisiti tʋ-tʋ sɩ tǝ́ lakɩ tɔ.
Ye wei ɩ tǝŋǝɣɩ Ɩsɔ kʋsǝsɩɩtʋ pʋntʋ kpɛntǝna Ɩsɔ kɛ́ na Ɩsɔ wɛ pʋntʋ waalɩ. Ɩsɔ ha-tʋɣʋ ɩ Feesuɣu tɔɣɔ tǝ nyǝmá sɩ Ɩsɔ wɛ tá waalɩ.
Ma taapalaa, nyɛntɛ yǝlaa mpa sɩ Ɩsɔ Feesuɣu tii mpɛ pa tɔɔ tɔ ɩ́ taa mʋɣɩ pa tǝna pa tɔm kɛ yem. Ɩ́ tɛɛ pa waalɩ na ɩ́ ná sɩ feesuɣu ŋkʋ kʋ kɛ́ Ɩsɔ nyǝŋkʋ yaa ŋku. Pǝ taɣa pʋlʋ, Ɩsɔ kʋyɔɣɔtʋtʋ tɛlǝsǝlaa pɔpɔtʋnaa kʋpiŋ yana na antulinya.
Ɩsǝna ɩ́ ká nyǝna sɩ Ɩsɔ Feesuɣu nyǝ́ma tɔɣɔlɔ, ye wei ɩ tɔŋ sɩ Yesu Kilisiti pǝsa yʋlʋ na tampana ɩlɛ Ɩsɔ Feesuɣu tʋ ntɛ́.
Ama wei ɩɩ tisiɣi sɩ Yesu pǝsa yʋlʋ na tampana tɔ Ɩsɔ Feesuɣu fɛɩ ɩ kiŋ. Kilisiti kolontu nyǝŋkʋ tʋ ntɛ́ pʋntʋ. Ɩ́ ká nɩɩwa sɩ ɩ ká kɔɔ tɔ, ɩ tɛma kɔntɛ kɛ antulinya taa.
Ama ma piya mɛ mǝ kɛ́ Ɩsɔ nyǝ́ma kɛ́ na ɩ́ kǝla Ɩsɔ kʋyɔɣɔtʋtʋ tɛlǝsǝlaa pɔpɔtʋnaa. Pǝ taɣa pʋlʋ, Feesuɣu ŋku kʋ wɛ mǝ kiŋ tɔ kʋ kǝla feesuɣu ŋku kʋ wɛ antulinya nyǝ́ma kiŋ tɔ.
Antulinya yɔɣɔtaɣa kɛ pa yɔɣɔtǝɣɩ, na antulinya nyǝ́ma nɩɩkɩ pa tɔm kɛ pa kɛ́ antulinya nyǝ́ma tɔ pǝ tɔɔ.
Ama tá ɩlɛ, Ɩsɔ tǝnna tá. Na wei ɩ nyǝmá Ɩsɔ tɔ ɩnɩ ɩ nɩɩkǝna tá tɔm, wei ɩ ta kɛ Ɩsɔ nyǝŋ tɔ ɩɩ nɩɩkɩ tá tɔm. Mpi pɩɩ yele na tǝ́ nyǝŋ tampana Feesuɣu na feesuɣu ŋku kʋ tolisiɣi yǝlaa tɔɣɔlɛ.
Ma taapalaa, ɩ́ yele na tǝ́ sɔɔlǝɣɩ tǝma, pǝ taɣa pʋlʋ Ɩsɔ kiŋ kɛ sɔɔlʋɣʋ lɩɩnaa. Na wei ɩ sɔɔlǝɣɩ ɩ yʋlʋtɔɣɔntǝlɛ tɔɣɔlɛ Ɩsɔ pǝyaɣa na pʋntʋ nyǝmá Ɩsɔ kɛ́.
Ama wei ɩɩ sɔɔlǝɣɩ ɩ yʋlʋtɔɣɔntǝlɛ tɔ, pʋntʋ ta nyɩ Ɩsɔ. Pǝ taɣa pʋlʋ Ɩsɔ ná kɛ́ sɔɔlʋɣʋ tɔ se.
Ɩsɔ tilina ɩ Pǝyaɣa ɩkpamlɛ kɛ antulinya taa sɩ tǝ́ ná weesuɣu kɛ ka tɔɔ. Tɔʋ, mpi Ɩsɔ hʋlǝnaa sɩ ɩ sɔɔla-tʋ tɔɣɔlɛ.
Na ɩsǝna pǝ hʋlaa sɩ sɔɔlʋɣʋ tɔm tǝkpem tɔɣɔlɛ timpi tá tá sɔɔlɩ Ɩsɔ na ɩnɩ ɩ sɔɔlɩ-tʋ na ɩ́ tili ɩ Pǝyaɣa sɩ pǝ́ hɩɩsɩ tá ɩsaɣatʋ kɛ ka tɔɔ tɔ.
Ma taapalaa, Ɩsɔ ná tá kisi-tʋɣʋ mpʋɣʋlɛ sɔɔlʋɣʋ, ɩlɛ pǝ wɛɛ kɛ́ sɩ tá tɔtɔ taa sɔɔlǝɣɩ ḿpʋ́ɣʋ́ tá tǝma.
Nɔɣɔlʋ ta keesita Ɩsɔ se. Ama ye tǝ sɔɔlǝɣɩ tá tǝma, Ɩsɔ wɛ tá waalɩ kɛ́ na ɩ sɔɔlʋɣʋ naa tá kiŋ tǝkelekele.
Ɩsɔ ha-tʋɣʋ ɩ Feesuɣu tɔɣɔ tǝ nyǝmá sɩ tǝ kpɛntǝna-ɩ na ɩ wɛ tá waalɩ.
Tǝ nana ta ɩsǝlɛ kɛ́ na tǝ́ heeliɣi tǝfoo sɩ Tacaa tila ɩ Pǝyaɣa sɩ ká la antulinya Yatʋ.
Ye wei ɩ yɔɣɔtǝɣɩ sɩ Yesu kɛ́ Ɩsɔ Pǝyalʋ, Ɩsɔ wɛ ɩ waalɩ kɛ́ na pʋntʋ kpɛntǝna-ɩ.
Sɔɔlʋɣʋ mpi Ɩsɔ sɔɔla-tʋ tɔ tǝ nyǝma-wɩ, na tǝ tɛma-wɩ na tá taa. Ɩsɔ kɛ́ sɔɔlʋɣʋ tʋ kɛ́, ɩlɛ ye wei ɩ sɔɔlǝɣɩ ɩ lɛlʋ, pʋntʋ nyǝmá Ɩsɔ na Ɩsɔ wɛ ɩ waalɩ.
Mpi pǝ hʋ́lǝ́ɣɩ́ sɩ ta tǝma sɔɔlʋɣʋ tɩɩ fɛɩ pá yɔɣɔtɩ tɔɣɔlɛ sɩ tǝ kaa nyana pʋlʋɣʋ paa pǝcɔɣɔ Ɩsɔ hʋʋlɛ ńtɛ́ tǝ wule. Pǝ taɣa pʋlʋ, ɩsǝna Yesu Kilisiti tɔma antulinya taa tɔ ḿpʋ́ɣʋ́ tá tɔma.
Sɔɣɔntʋ sɔɔlʋɣʋ ta kɛ sɔɔlʋɣʋ. Ama sɔɔlʋɣʋ mpi pǝ kɛ́ tampana nyǝm tɔ pǝ yasǝɣɩ sɔɣɔntʋ kɛ́. Pǝ tɔɔ kɛ́ sɔɣɔntʋ sɔɔlʋɣʋ ta kɛ sɔɔlʋɣʋ kʋpaŋkʋ nakʋlɩ. Pǝ taɣa pʋlʋ, salǝka kɔŋna na sɔɣɔntʋ.
Ye tá, Ɩsɔ laalǝna-tʋɣʋ sɔɔlʋɣʋ ɩlɛna taa sɔɔlɩ-ɩ.
Ye nɔɣɔlʋ nɔɣɔ taa lɩɩwa sɩ: Ma sɔɔla Ɩsɔ. Ama ye ɩ yʋlʋtɔɣɔntǝlɛ, ɩɩ sɔɔlǝɣɩ ɩ́lɛ́, pʋntʋ kɛ́ pɔpɔtʋ kɛ́. Ye ɩ ta sɔɔlɩ ɩ yʋlʋtɔɣɔntǝlɛ wei ɩ naakɩ tɔ ɩsǝnaɣa ɩ ká sɔɔlɩ Ɩsɔ wei ɩɩ naakɩ tɔ?
Kʋsǝsɩɩtʋ nti Kilisiti tʋ-tʋ tɔɣɔlɛ sɩ: Pǝ wɛɛ sɩ ye wei ɩ sɔɔla Ɩsɔ, pʋntʋ ɩ́ sɔɔlɩ ɩ yʋlʋtɔɣɔntǝlɛ tɔtɔɣɔ.
Yʋlʋ wei ɩ tɛma ɩ taa sɩ Yesu kɛlɛ Kilisiti tɔ, pʋntʋ kɛna Ɩsɔ pǝyaɣa, na ye wei ɩ sɔɔla piya caa, pʋntʋ sɔɔla piya tɔtɔɣɔ.
Tǝ sɔɔlʋɣʋ Ɩsɔ na tǝ́ lakɩ ɩ kʋsǝsɩɩtʋ tɔɣɔ tǝ nyǝmá sɩ tǝ sɔɔla ɩ piya.
Tǝ tǝŋǝɣɩ Ɩsɔ kʋsǝsɩɩtʋ tɔɣɔ pǝ hʋ́lǝ́ɣɩ́ sɩ tǝ sɔɔla Ɩsɔ. Na Ɩsɔ kʋsǝsɩɩtʋ ta kǝlɩ-tʋɣʋ katɛ.
Pǝ taɣa pʋlʋ tɔɔ paa Ɩsɔ pǝyaɣa ŋka ká pǝsǝɣɩ na ká kǝlɩ antulinya kɛ́. Tǝ tɛma Ɩsɔ na ta taa tɔɣɔ tǝ kǝla antulinya.
Awe pǝsǝɣǝna na ɩ́ kǝlɩ antulinya, ye pǝ taɣa wei ɩ́ tɛŋ ɩ taa sɩ: Yesu kɛlɛ Ɩsɔ Pǝyalʋ tɔ ɩ paasi?
Yesu Kilisiti kɛlɛ wei ɩ kɔmna lʋm na calǝm tɔ. Pǝ taɣa lʋm tike kɛ ɩ kɔmnaa, ama na calǝm tɔtɔɣɔ. Na Feesuɣu lǝsǝɣǝna seliya sɩ ḿpʋ́ɣʋ́ pǝ wɛɛ. Pǝ taɣa pʋlʋ Feesuɣu kɛna tampana tʋ.
Seliya nyǝm wɛ tɔm tooso kɛ́.
Feesuɣu na lʋm na calǝm, na pǝ tǝna pǝ tooso ɩsǝntɔ ɩɩ kpɛɛsǝɣǝna tǝma.
Ye yǝlaa lǝsǝɣɩ seliya tǝ mʋɣɩ. Tɔʋ, Ɩsɔ nyǝŋ ná kǝla yǝlaa nyǝ́ma tǝcaɣacaɣa. Ɩsɔ seliya kɛlɛ wei ɩ lǝsa ɩ Pǝyaɣa tɔɔ tɔ.
Pǝ tɔɔ kɛ́ wei ɩ tɛŋ Ɩsɔ Pǝyaɣa na ɩ taa tɔ pʋntʋ cɛkǝnna seliya ɩnɛɣɛ hatuu ɩ taa. Ama ye wei ɩɩ tɛŋ ɩ taa na Ɩsɔ, pʋntʋ yaa Ɩsɔ kɛ́ pɔpɔtʋ kɛ́. Pǝ taɣa pʋlʋ tɔɔ, ɩ ta mʋ seliya wei Ɩsɔ lǝsa ɩ Pǝyaɣa tɔɔ tɔ.
Na seliya wei Ɩsɔ lǝsǝɣɩ tɔɣɔlɛ sɩ: Ɩ ha-tʋɣʋ weesuɣu ŋku kɩɩ tɛŋ tɔ, na ɩ Pǝyaɣa cɛlǝna-tʋɣʋ-kʋ.
Ye wei ɩ kpɛntǝna Pǝyaɣa, ɩ hika weesuɣu kʋnɛ ɩnǝɣɩ. Na wei ɩ ta kpɛntǝna Ɩsɔ Pǝyaɣa tɔ pʋntʋ kaa na-kʋ.
Ma ŋmaa takǝlaɣa na má heeli-mɛɣɛ ḿpʋ́ɣʋ́ sɩ mɛ mpa ɩ́ tɛma mǝ taa na Ɩsɔ Pǝyaɣa tɔ ɩ́ hika weesuɣu ŋku kɩɩ tɛŋ tɔɣɔ.
Tǝ nyǝmá sɩ ye tǝ sǝlǝmǝɣɩ Ɩsɔ kɛ́ mpi pǝ kɛ́ ɩ luɣu nyǝm tɔ, ɩ nɩɩkɩ tɔɔ kɛ́ tá naani tɔɔ sɔsɔm kɛ ɩ tɔɔ.
Ɩsǝna mpi tǝ nyǝm sɩ ye tǝ sǝlǝmǝɣɩ-ɩ pʋlʋ ɩ nɩɩkɩ tɔ, mpʋ tɔtɔɣɔ tǝ nyǝmá sɩ ɩ haa-tʋɣʋ mpi tǝ sǝlǝmǝɣɩ-ɩ tɔ.
Ye nɔɣɔlʋ nawa ɩ taapalʋ na ɩ́ lakɩ ɩsaɣatʋ nti tɩɩ kɔŋna sǝm tɔ, pǝ wɛɛ sɩ pʋntʋ ɩ́ sǝlǝmǝna ɩ taapalʋ na Ɩsɔ kɛ́, na Ɩsɔ ha-ɩ weesuɣu. Ɩsaɣatʋ nti tɩɩ kɔŋna sǝm tɔɣɔ ma tɔŋ. Ɩsaɣatʋ nti tǝ kɔŋna sǝm tɔ pǝ taɣa tǝlɛ tǝ tɔɔ kɛ́ ma tɔŋ sɩ ɩ́ sǝlǝmǝna.
Pǝ tǝna mpi pǝ ta siɣisi tɔ pǝ kɛ́ ɩsaɣatʋ kɛ́. Ama ɩsaɣatʋ lɛntǝnaa wɛɛ na tɩɩ kɔŋna sǝm.
Tǝ nyǝmá sɩ Ɩsɔ pǝyaɣa nakǝlɩ ka kaa wɛɛ na ká tɔŋna ɩsaɣatʋ lapʋ. Pǝ taɣa pʋlʋ, Ɩsɔ pǝyaɣa kentina ɩ tɔɔ, na Ɩsaɣaʋ kaa kpaɣa pʋlʋɣʋ ɩ tɔɔ.
Tǝ nyǝmá sɩ Ɩsɔ tǝnna-tʋ, na Ɩsaɣaʋ niŋ taa kɛ́ antulinya tǝna ná wɛɛ.
Tǝ nyǝmá sɩ Ɩsɔ Pǝyaɣa kɔma na ká lá na tǝ hii laɣatʋ sɩ tǝ nyɩ tampana Ɩsɔ. Na ta na-ɩ na ɩ Pǝyaɣa Yesu Kilisiti tǝ kpɛntaa na tǝ́ wɛɛ mpʋ. Ɩnǝɣǝlɛ tampana Ɩsɔ, ɩnǝɣǝlɛ weesuɣu ŋku kɩɩ tɛŋ tɔ.
Ma piya, ɩ́ la laakalɩ na tɩɩŋ.
Sɔsɔ ma, má ŋmaakǝna takǝlaɣa kanɛɣɛ alʋ wei nyá Ɩsɔ lǝsaa tɔ, na nyá piya mpa ma sɔɔlaa na tampana tɔ. Pǝ taɣa ma tike ma sɔɔlǝna-mɛ, ama pa tǝna mpa pa nyǝmá tampana tɔ pa sɔɔla-mɛɣɛ.
Pǝ taɣa pʋlʋ tɔɔ, tampana kɛ tǝ tɔkaa na anǝɣɩ tɩɩ tɔkɩ tam.
Tacaa Ɩsɔ na Tacaa ɩnɩ ɩ Pǝyalʋ Yesu Kilisiti pá hʋ́lɩ́-tʋɣʋ pɛɛlɛɛ na suulu na pá ha-tʋɣʋ alaafǝya na pǝ́cɔ́ tǝ́ hiki kʋcɔɔŋ ɩnɛɣɛ tampana na sɔɔlʋɣʋ pǝ taa.
Ma laŋlɛ hʋlʋma sɔsɔm kɛ timpi ma nawa nyá piya taa lɛnsɩ tɔka tampana ɩsɩɩ Tacaa tʋ-tʋ sɩ tǝ́ tɔkɩ tɔ.
Ma wiikina-ŋ alʋ nyá, sɩ tǝ́ sɔɔlɩ tá tǝmaɣa. Ɩlɛ pǝ taɣa kʋsǝsɩɩtʋ kʋfatʋ natǝlɩ tǝ tɔɔ kɛ́ ma ŋmaakɩ. Ama nti pǝ sɩɩ-tʋɣʋ tuu kancaalaɣa tɔɣɔlɛ.
Ɩsɔ kʋsǝsɩɩtʋ tɔkʋɣʋ ntɛ́ sɔɔlʋɣʋ tǝŋʋɣʋ, na kʋsǝsɩɩtʋ nti pǝ sɩɩ-mɛɣɛ hatuu kancaalaɣa tɔɣɔlɛ sɩ ɩ́ wɛɛna sɔɔlʋɣʋ.
Pɔpɔtʋnaa paɣalɛ yana antulinya kɛ́, paa caa pá nɩɩ sɩ Yesu Kilisiti pǝsa yʋlʋ tǝtɛŋɛlɛŋ kɛ tampana. Yʋlʋ wei ɩɩ caa ɩ́ nɩɩ mpʋ tɔ pʋntʋ kɛ́ pɔpɔtʋ kɛ́, na ɩnǝɣǝlɛ Kilisiti kolontu.
Mpʋ tɔ ɩ́ la laakalɩ na mǝ tɩ, ɩ́ taa yele na mǝ tǝmlɛ kawaaɣa le. Pɩɩ tɛ na pǝ́ fɛlɩ-mɛɣɛ kʋpantʋ kɛ sɔsɔm.
Ye wei ɩ́ ŋmaana Kilisiti sɛɣɛsʋɣʋ tɔɔ sɩ kʋ ta maɣa-ɩ, pʋntʋ na Ɩsɔ pa faɣaa kɛ́. Ama ye wei ɩ tǝŋa Kilisiti sɛɣɛsʋɣʋ, pʋntʋ kpɛntǝna Tacaa na ɩ Pǝyalʋ kɛ́.
Ye nɔɣɔlʋ kɔma na pǝ́ tá kɛ́ sɛɣɛsʋɣʋ kʋnɛɣɛ ɩ sɛɣɛsǝɣɩ, ɩ́ taa tɛɛ pʋntʋ waalɩ sɩ ɩ́ sʋʋ mǝ tǝyaɣa, na paa sɛɛtʋ maɣamaɣa ɩ́ taa sɛɛ-ɩ.
Pǝ taɣa pʋlʋ, ye wei ɩ sɛɛ-ɩ pǝ wɛ ɩsɩɩ ɩ́ na pʋntʋ pa pɛɛla nɔɣɔ kɛ ɩsaɣatʋ tǝma nna ɩ lakɩ tɔ a taa kɛ́.
Tɔm nti ma wɛna sɩ ma heeliɣi-mɛ tɔ tǝ tɔɔwa, ɩlɛ ma nyɩɩlǝɣɩ sɩ maa kɔɔ mǝ tɛɣɛ na má heeli-mɛɣɛ-tɩ na nɔɣɔ na pǝ́ ha-tʋɣʋ laŋhʋlʋmlɛ sɔsɔɔlɛ. Ma kaa ŋmaa-tǝɣɩ kʋŋmaa kɛ takǝlaɣa taa na ŋmaalaɣa.
Nyá kɔɣɔ wei Ɩsɔ lǝsaa tɔtɔ tɔ, ɩ piya sɛɛkɩ-ŋ.
Sɔsɔ má, ma ŋmaakǝna takǝlaɣa kanɛɣɛ ma yʋlʋ kʋpaŋ Kayusi. Ma sɔɔla-ŋ sɔsɔm kɛ́.
Ma taapalʋ kʋpaŋ, ma koolee ntɛ́ sɩ ń caɣana nyá tɩ, na pǝ́ ha-ŋ tɔnʋɣʋ taa alaafǝya ɩsɩɩ nyá lǝsaɣa wɛʋ alaafǝya tɔ.
Ta taapalaa tala cǝnɛ ɩlɛna pá heeli-m sɩ ń tɔka tampana kɛ́ pǝ tɩɩ fɛɩ, ɩsɩɩ tuu lɔŋ n ka tɩɩ tɔkʋɣʋ-yɛ tɔ, ɩlɛna ma laŋlɛ hʋlʋmɩ sɔsɔm.
Ɩsɩɩ ma nɩɩkʋɣʋ sɩ ma piya tǝŋǝɣɩ tampana tɔ pǝ wɛ-m leleŋ kɛ́ pǝ tɩɩ fɛɩ.
Ma taapalʋ kʋpaŋ, paasǝnaʋ mpi ń paasǝna tá taapalaa halǝna pǝ́ kpɛŋna mʋʋlaa maɣamaɣa tɔ n kɛ́ yʋlʋ kʋpaŋ kɛ́.
Yǝlaa panɛ pa pʋɣʋla nyá sɔɔlʋɣʋ tɔm kɛ Yesu sɛɛlaa tǝna ɩsɛntaa. Haɩ, ma wiikina-ŋ sɩ ń nyǝnɩ Ɩsɔ na ń sǝna-wɛɣɛ pa mpaaʋ tɔm taa.
Kilisiti tǝmlɛ lapʋ tɔɔ kɛ́ pa tʋ mpaaʋ, pa ta tisi sɩ mpa pa ta nyɩ Ɩsɔ tɔ pá sǝna-wɛ.
Pǝ mʋna Kilisiti tǝŋlaa ta taa tɔkǝna yǝlaa ɩsɩɩ panɛ ɩnɩ pa takanaa, na tǝ́ tʋ-wɛɣɛ niŋ kɛ tampana tǝmlɛ nte pa lakɩ tɔ tǝ taa.
Ma ŋmaa Yesu sɛɛlaa kpekǝle kɛ takiliya tǝnyǝʋ, na Tiyotǝlɛfɩ wei ɩ pɛɛkǝɣɩ sɩ pa nyǝnǝɣɩ-ɩ pa sɔsɔ tɔ ɩ́ kisi sɩ ɩnɩ ɩ kaa mʋ ma tɔm.
Pǝ tɔɔ kɛ́ ye ma kɔma na má kɔɔ maa kuli ɩsaɣatɔm na pɔpɔtʋ tɔm nti ɩ suu-tʋ tɔ tǝ tɔɔ na ɩ́ nɩɩ. Ɩ ta yele ɩ nyǝŋ ɩnɩ se. Ta taapalaa mpa pa kɔŋ tǝna tɔ ɩɩ mʋɣʋ-wɛ. Halǝna ye mpa pa caakɩ sɩ pa mʋ-wɛ, ɩ kalǝɣǝna-wɛɣɛ na ɩ́ nyaasɩ-wɛ na Yesu sɛɛlaa kpekǝle taa tɔɣɔnʋɣʋ.
Ma taapalʋ kʋpaŋ, taa kɛɛna ɩsaɣalatʋ. Ama kɛɛna kʋpantʋ latʋ na ń lakɩ. Ɩsɔ tǝnna kʋpantʋ latʋ. Ye wei ɩɩ lakɩ kʋpantʋ, pʋntʋ ta nyɩ Ɩsɔ kɛ́ paa pǝcɔɣɔ.
Yǝlaa tǝna pʋɣʋlǝɣɩ Temetiyusi kʋpantʋ kɛ́, na ɩ tampana maɣamaɣa ná lǝsǝɣɩ ɩ nyɩɩlʋɣʋ tɔtɔ. Ɩnǝɣɩ tá tɔtɔ tǝ kuliɣi kahuka kɛ ɩ kʋpantʋ tɔɔ, na n nyǝmá teu sɩ taa yɔɣɔta nti, ḿpʋ́ɣʋ́ pǝ wɛɛ.
Tɔm nti ma wɛna sɩ ma heeliɣi-ŋ tɔ tǝ tɔɔwaɣa, ɩlɛ ma kaa nɔkɩ na má ŋmaa-tǝɣɩ kʋŋmaa kɛ takǝlaɣa taa na ŋmaalaɣa.
Ama ma nyɩɩlǝɣɩ sɩ maa kɔɔ na má na-ŋ nɔɔnɔɔ na tǝ́ caɣa na tǝ́ yɔɣɔtɩ.
Ɩsɔ ɩ́ ha-ŋ alaafǝya, nyá taapalaa sɛɛkɩ-ŋ. Sɛɛ paa ta taapalʋ wei.
Maɣa Saakɩ neu Yuti, Yesu Kilisiti tǝmlɛ tʋ. Má ŋmaana takǝlaɣa kanɛɣɛ mpa Tacaa Ɩsɔ yaawa na ɩ́ sɔɔlɩ-wɛ, na Yesu Kilisiti ná tɔka-wɛ tɔ.
Ɩsɔ ɩ́ hʋlɩ-mɛɣɛ suulu, na ɩ́ ha-mɛɣɛ alaafǝya, na ɩ́ tʋ-mɛɣɛ tǝma sɔɔlʋɣʋ na pǝ́ tɔɔ sɔsɔm.
Ma taapalaa, ma lʋpa teu sɩ nyʋɣʋ yapʋ tɔm nti tǝ kɛ́ tá tǝna tá tɔm tɔ pǝ tɔm kɛ má ŋmaa-mɛ. Kɛna pǝ́ caalɩ-m sɩ má ŋmaa-mɛɣɛ takǝlaɣa kanɛ na má sɔɔsɩ-mɛɣɛ apalʋtʋ na ɩ́ yoo Ɩsɔsɛɛlɛ nte Ɩsɔ ha tɔm kʋlʋm tɔɔ kɛ́ kpakpaa kɛ mpa ɩ tɩ tɔ pǝ yoou.
Pǝ taɣa pʋlʋ tɔɔ, yǝlaa asaɣaa napǝlɩ mpa pa sʋʋwa tǝkɛʋ kɛ́ ta taa tɔ, mpɛ pa kɛɛna tá Ɩsɔ pɛɛlɛɛ tɔm na pá kʋsǝɣǝna pa asilima taa tɔntɛ tɔm nyʋɣʋ, na pá kisiɣi Yesu Kilisiti wei ɩ tike tǝkoŋ ɩ kɛ Tacaa na ta Sɔsɔ tɔ. Pa tɛma kpaalʋɣʋ kɛ Ɩsɔ Tɔm takǝlaɣa taa kɛ́ hatuu lɔŋ kɛ pa tɔm kʋɣʋ.
Paa na ɩ́ ka tɛma-tǝɣɩ nyǝm tǝkpataa tɔ, pǝ wɛɛ sɩ má tasa-mɛɣɛ lɛntɩ tɔɔsʋɣʋ kɛ ɩsǝna Tacaa yapa Ɩsɛɣɛlɩ yǝlaa kɛ Icipiti taa na pǝ waalɩ ɩ́ kʋ mpa pa ta tɛmɩ-ɩ na pa taa tɔ.
Ɩ́ tɔɔsɩ sɩ ɩsɔtaa tillaa mpa pa laŋa ta hɛɛna pǝsʋɣʋ ŋku pǝ ha-wɛ sɩ pa lakǝna, na pá kʋlɩ na pá yele pa maɣamaɣa pa lona tɔ, Ɩsɔ hɔka-wɛɣɛ alukpala kɛ tam tɔɔ, na ɩ́ sɩɩ-wɛɣɛ atɛ sǝkpɛtʋɣʋ taa, na ɩ́ taŋna kʋyakʋ sɔsɔɔʋ. Kʋ wule kɛ ɩ ká tʋ-wɛɣɛ salǝka.
Ɩ́ tɔɔsɩ sɩ Sɔtɔm na Kɔmɔɔ na acalɛɛ nna a cɔɔna-yɛ tɔ a yǝlaa lakaɣa kɛ́ ɩsɩɩ ɩsɔtaa tillaa panɛ. Pa lakaɣa asilima kʋlapʋtʋ kɛ́. Pa tǝŋaɣa pa tɔnǝŋ kʋnyɩɩlǝŋ ɩsaɣaŋ wei ɩ fɛɩ lapʋ tɔ. Ɩlɛ kɔkɔ tam nyǝŋka ntɛ́ pa salǝka, na mpi pǝ lapa-wɛɣɛ mpʋ tɔ pǝ kpaala paa wei kɛ́ tǝkelekele.
Yǝlaa mpa pa sʋʋwa tǝkɛʋ kɛ́ ḿpʋ́ɣʋ́ mǝ hɛkʋ tɔ mpʋ pǝ maɣamaɣa kɛ pɛlɛ pa lakɩ. Pa toosee nna pa toosiɣi na pá tǝŋǝɣɩ mpʋ na pá lakɩ tɔ anɩ a tʋsǝɣǝna-wɛ na pá wakǝlǝɣɩ pa tɩ, na pá footiɣi Ɩsɔ sɔsɔɔntʋ, na pá tʋʋkɩ ɩsɔtaa teeli nyǝ́ma.
Ɩsɔtaa tillu sɔsɔ Misɛɛlɩ ta la mpʋ. Moisi sǝpa na Misɛɛlɩ na ɩlɔɣɔʋ pá hɔŋɩ-ɩ na pá yooki tɔ, Misɛɛlɩ ta kuli nɔɣɔ na ɩ́ kʋ ɩlɔɣɔʋ tɔm na kʋtʋɣʋ. Ama ɩ tɔma-ɩ kɛ́ sɩ: Tacaa ká nana-ŋ.
Yǝlaa panɛ, mpi pa ta nyɩ tɔ mpǝɣɩ pa tʋʋkɩ. Na mpi pa nyǝmá yem kɛ́ pa tɩ ɩsɩɩ taalɛ wontu maɣamaɣa nyǝŋʋɣʋ tɔ, mpɩ pǝ kʋɣʋna-wɛ tǝkpataa.
Pa tɔm wɛ waɩyo kɛ́. Kayini ɩkpatɛ kɛ pa tǝŋǝɣɩ, na pɔɣɔlaɣa tɔɔ kɛ́ pa tolisa pa tɩ ɩsɩɩ Palaam lapʋ tɔ. Ɩsǝna mpi Kolee ná kpɛɛsǝna Moisi tɔ ḿpʋ́ɣʋ́ pa lapa, ɩlɛna pá wakǝlɩ tǝnaŋnaŋ.
Ye pa wɛ mǝ tɔɣɔnasɩ tǝtɔɣɔlɛ, tusuɣu wɛnna, na tǝnaɣa pa pǝsǝɣǝna pa acima na fɛɛlɛ tɩɩ fɛɩ-wɛ, hiliŋ haana. Pa wɛɛ kɛ́ ɩsɩɩ tɛʋ piluɣuu na heelim kʋsɩ-kʋ tɔ, na ɩsɩɩ tɩɩŋ wei paa pǝ tala ɩ lʋlʋɣʋ ɩɩ lʋlǝɣɩ tɔ, na ɩsɩɩ tɩɩŋ wei pa kpɛsǝna ɩ lila na ɩ́ wʋlɩ yem tǝwɔkɔkɔ tɔ.
Pa kʋlapʋtʋ lʋlǝsǝɣɩ fɛɛlɛ fɛɩ tǝma kɛ pa kiŋ kɛ́ ɩsɩɩ teŋku hʋla pááná nyǝna tɔɔkʋɣʋ kʋhulaŋ tɔ. Pa wɛɛ kɛ́ ɩsɩɩ ɩsɔtʋlʋŋasɩ kʋkpɛsasɩ. Ɩsɔ tɛma-wɛɣɛ pa tǝcaɣalɛ caaʋ kɛ sǝkpɛtiile anaam taa kɛ́.
Atam saalɩ kʋlɛlʋɣʋ naatosompɔɣɔlaɣa nyǝŋ ntɛ́ Henɔkɩ, na ɩnɩ ɩ ka nana yǝlaa panɛ pa tɔm kɛ hatuu lɔŋ na ɩ́ yɔɣɔtɩ sɩ: Ɩ́ tʋ ŋkpaŋŋ na ɩ́ nɩɩ. Tacaa ká kɔɔ na ɩ ká kpɛŋna ɩ ɩsɔtaa tillaa naŋŋ nyǝ́ma ɩsɩɩ iyisi naanʋwa,
sɩ ɩ hʋʋkǝna yǝlaa tǝnaɣa tɔm. Ɩ ká kʋ asaɣaa tǝna mpa pa kpɛɛsǝna Ɩsɔ na pá lá tǝma asaɣɛɛ anɛ a tǝna tɔ, na ɩsaɣatɔm nti kawalasɩ nyǝ́ma mpa paa see nɔɣɔlʋ tɔ pa tʋ-ɩ tɔ pa tɔm.
Yǝlaa panɛ, tam kɛ́ pa kʋntǝɣɩ na pá kalǝɣɩ. Pa maɣamaɣa pa kʋnyɩɩlǝŋ kɛ pa tǝŋǝɣɩ. Kalampaanɩ tɔm kɛ pa yɔɣɔtǝɣɩ, na mpa pa kiŋ kawaaɣa wɛɛ tɔɣɔ pa talǝɣɩ.
Ama ma taapalaa mɛ, mɩɩ tɔɔsɩ nti Tacaa Yesu Kilisiti tillaa heela-mɛɣɛ tuu lɔŋ tɔ.
Pa heela-mɛɣɛ sɩ: Tampana tɔɔ, kʋyɛɛŋ kʋtɛɛsǝŋ taa, yǝlaa ká lɩɩ mpa pa tǝŋǝɣɩ pa kʋnyɩɩlǝŋ ɩsaɣaŋ tɔ, na paa woŋ-mɛ.
Mpɛ pa yelina na faɣaʋ kɔŋ, pa yʋlʋwɛɛtʋ ŋmakǝlǝna-wɛ, pǝ taɣa Ɩsɔ Feesuɣu.
Ama ma taapalaa mɛ, mɩɩ sɔɔsɩ toŋ kɛ mǝ Ɩsɔ sɛɛʋ kʋpam naŋŋ nyǝm taa kɛ́ tam. Ɩ́ sǝlǝmǝna Ɩsɔ Feesuɣu Naŋŋtʋ pǝsʋɣʋ,
na ɩ́ sǝŋ Ɩsɔ sɔɔlʋɣʋ tɔm taa kɛ́ tam na ɩ́ taŋaa sɩ Tacaa Yesu Kilisiti ɩ́ ha-mɛɣɛ weesuɣu ŋku kɩɩ tɛŋ tɔɣɔ ɩ kʋpantʋ tɔɔ.
Sika nyǝ́ma tɔm ɩ́ la-mɛɣɛ pǝtɔɔtɛɛ.
Ɩ́ hɔ-wɛ na ɩ́ lǝsɩ kɔkɔ taa na ɩ́ ya pa nyɔɔŋ. Lɛlaa tɔm ɩ́ la-mɛɣɛ pǝtɔɔtǝlɛ tɔtɔ na sɔɣɔntʋ. Ama pǝ kpaɣaʋ pa wontu nti pa yʋlʋwɛɛtʋ asilima taanaa tɔ ɩ́ taa tokina.
Ɩsɔ pǝsǝɣɩ na ɩ́ te-mɛɣɛ tǝhotile tǝna taa, na ɩ́ la na ɩ́ sǝŋ ɩ ɩsɛntaa na ɩ́ fɛɩna kawalaɣa, na laŋhʋlʋmlɛ kʋɣɩ-mɛ.
Ta Yatʋ Ɩsɔ wei ɩnɩ ɩ tike ɩ kɛ́ Ɩsɔ tɔ ɩ teeli na ɩ sɔsɔɔntʋ na ɩ pǝsʋɣʋ na ɩ toŋ ka wɛ ḿpʋ́ɣʋ́, ɩlɛ pǝ́ wɛɛ ḿpʋ́ɣʋ́ saŋa taa na tam tɔɔ kɛ́ Tacaa Yesu Kilisiti tɔɔ. Ami.
Takǝlaɣa kanɛ ka taa kɛɛsǝɣǝna Yesu Kilisiti kula mpi pǝ tɔɔ na ɩ́ hʋ́lɩ́ tɔ. Ɩsɔ yelina sɩ ɩ́ hʋ́lɩ́ ɩ pǝyalaa kɛ mpi pǝ wɛɛ sɩ pǝ kɔŋ nɔɔnɔɔ tɔ. Kilisiti tilina ɩ ɩsɔtaa tillu na ɩ́ hʋ́lɩ́-tǝɣɩ ɩ pǝyalʋ Yohaanɩ má.
Na pǝ tǝna mpi Yohaanɩ má, ma nawa tɔɣɔ ma kɛɛsaa. Na Ɩsɔ kʋheelutu na tampana nna a tɔɔ Yesu Kilisiti kulaa tɔɣɔlɔ.
Wei ɩ kalǝɣɩ tɔm tǝnɛ, na mpa pa tʋ ŋkpaŋŋ kɛ mpi pɩɩ la cele na pǝ yɔɣɔta pǝ tɔm tɔ, na pá tɔka nti pa ŋmaa cǝnɛ tɔ, pʋntʋnaa ntɛ́ leleŋ nɩɩlaa. Pǝ taɣa pʋlʋ, mpi pǝ wɛɛ sɩ pɩɩ la mpʋ tɔ pǝ waatʋ wʋsaa kɛ́.
Maɣa Yohaanɩ, má ŋmaakǝna takǝlaɣa kɛ Yesu sɛɛlaa kpeka naatosompɔɣɔlaɣa mpa mɛ ɩ́ wɛ Asii tɛtʋ taa tɔ. Ɩsɔ wei ɩ wɛɛ, na ɩ ka wɛɛ, na ɩ ká kɔɔ tɔ, ɩ́ hʋ́lɩ́-mɛɣɛ pɛɛlɛɛ na ɩ́ ha-mɛɣɛ alaafǝya. Na feesiŋ naatosompɔɣɔlaɣa wei ɩ wɛ Ɩsɔ kawulaɣa kumte ɩsɛntaa tɔ, ɩ́lɛ́ ɩ́ hʋ́lɩ́-mɛɣɛ pɛɛlɛɛ na ɩ́ ha-mɛɣɛ alaafǝya tɔtɔ.
Yesu Kilisiti wei ɩ kɛ́ seliya tʋ kʋpaŋ, na pǝ taalǝna-ɩ sǝtaa taa kɛ́ feesuɣu tǝcǝcɩ na ɩ kɛ́ tɛtʋ tɔɔ awulaa wulaʋ tɔ, ɩ́lɛ́ ɩ́ hʋ́lɩ́-mɛɣɛ pɛɛlɛɛ na ɩ́ ha-mɛɣɛ alaafǝya tɔtɔ. Ɩnɩ ɩ sɔɔlǝna-tʋ na ɩ́ sɩ́ sɩ pǝ́ lǝsɩ-tʋɣʋ tá ɩsaɣatʋ,
na ɩ lapa-tʋɣʋ awulumpiya sɩ tǝ́ la ɩ Ɩsɔ wei ɩ kɛ́ ɩ Caa tɔɣɔ tǝmlɛ ɩsɩɩ kɔtǝlaa. Yesu teeli na ɩ pǝsʋɣʋ ɩ́ wɛɛ tam. Ami.
Ɩ́ nyǝnɩ, ɩ kɔŋna na ɩsɔŋmʋntʋ. Yǝlaa tǝna tǝpaɩ halǝna pǝ́ kpɛntǝna mpa paa tʋla-ɩ pɔ́ɔ́ŋ tɔ paa na-ɩ. Atɛ piitimnaa tǝna ká wii ɩsɩɩ pa sǝkɩ. Nn, pǝ́ la mpʋ. Ami.
Maɣa Alǝfa na Omɛka. Tacaa Ɩsɔ kawulaɣa tʋ wei ɩ wɛɛ, na ɩ ka wɛɛ, na ɩ ká kɔɔ tɔ ɩnɩ ɩ yɔɣɔtǝna tǝfoo kɛ́ mpʋ.
Mǝ taapalʋ Yohaanɩ má, má na-mɛ tǝ tɔkʋɣʋ kʋnyɔŋ na tǝ tɔkʋɣʋ kawulaɣa na tǝ́ taŋna suulu tɔ, tá na Yesu tǝ kpɛntaa tɔɣɔ. Ma lapa Ɩsɔ Tɔm na tampana nna a tɔɔ Yesu kulaa tɔ pǝ waasʋ tɔɣɔ pa sɩɩ-m Patǝmɔsɩ. Lʋm cɔɔna tɛtʋ nti tɔ tǝ taa cǝnɛ.
Ḿpʋ́ɣʋ́ Tacaa kʋyakʋ wule, Feesuɣu tɛɛna-m. Tǝnaɣa ma nɩɩ pǝ yɔɣɔta ma waalɩ na nɔɣɔ sɔsɔɣa ɩsɩɩ akantǝlɛ wula taka.
Pa yɔɣɔtaɣa kɛ́ sɩ: Nmaa takǝlaɣa taa kɛ́ mpi n naakɩ tɔ, na ń tilina-kɛɣɛ Yesu sɛɛlaa kpeka naatosompɔɣɔlaɣa ɩnɛ: Ɩfeesu, Simiinɩ, Pɛɛkam Tiyatii, Saatɩ, Filatɛlǝfii, Layotisee.
Ma pǝsaa sɩ ma naa wei ɩ yɔɣɔtǝɣǝna-m tɔ, ɩlɛ má ná wʋla kpatǝŋ kɛ naatosompɔɣɔlaɣa wei ɩ tɔɔ pa mʋsa kɔkɔsɩ tɔɣɔlɛ.
Na ɩ hɛkʋ taa wɛ nɔɣɔlʋ na ɩ́ nǝɣǝsǝna yʋlʋ, na ɩ́ suu capa kʋtaɣalʋ, na ɩ́ lǝla ɩ hɔɔlɛ taa kɛ́ wʋla tampala.
Ɩ nyɔɔsɩ hʋlʋma laɩlaɩ kɛ́ ɩsɩɩ kaɣalʋ, yaa ɩsɩɩ kpoŋkpomʋlʋm, na ɩ ɩsɛ mʋɣɩ kɔkɔ.
Ɩ nɔntaalǝŋ mʋɣɩ kɔkɔ kɛ́ ɩsɩɩ pa tʋkʋɣʋ nyǝɣǝlʋɣʋ kʋsɛɛmʋɣʋ kɛ kuluku kɔkɔ sɔsɔɔŋka taa na kʋ hoo na pá sotiti-kʋ tɔ. Na ɩ nɔɣɔ yuŋ kǝla ɩsɩɩ lʋm kpeŋuɣu na pǝ́ falǝɣɩ tɔ.
Ɩ tɔka ɩ niŋ ntɔɣɔŋ taa kɛ́ ɩsɔtʋlʋŋasɩ naatosompɔɣɔlaɣa, na laɣatɛ nte tǝ wɛ lɔŋ kɛ taa na waalɩ tɔ tǝ lɩɩkaɣana ɩ nɔɣɔ taa. Ɩ ɩsɛntaa mʋɣɩ kɔkɔ kɛ́ ɩsɩɩ ilim sikuɣu na pǝ́ nyakɩ ɩsǝna mpi tɔ.
Ma na-ɩ mpʋ, ɩlɛna má hoti ɩ nɔɔhɛɛ tɛɛ ɩsɩɩ sǝtʋ. Ḿpʋ́ɣʋ́ ɩ tǝna ɩ niŋ ntɔɣɔŋ kɛ ma tɔɔ na ɩ́ tɔ sɩ: Taa nyá, má kɛna kancaalaɣa tʋ na kantǝkaɣa tʋ.
Ma wɛna ma weesuɣu. Maa sǝpa, ɩlɛ pǝnɛntɛ ma wɛna ma weesuɣu kɛ tam tɔɔ. Má kpilikina sǝm na atɛtʋnaa tǝcaɣalɛ kɛ ma niŋ taa.
Ye mpʋ tʋ takǝlaɣa taa kɛ́ mpi n naa tɔ, paa nɔɔnɔɔ nyǝntʋ tǝnɛ, paa pǝ waalɩ nyǝntʋ nti tɩɩ kɔɔ tɔ.
Ɩsɔtʋlʋŋasɩ naatosompɔɣɔlaɣa wei n ná ma tɔka ma niŋ ntɔɣɔŋ taa, na wʋla kpatǝŋ naatosompɔɣɔlaɣa wei ɩ tɔɔ pa mʋsa kɔkɔsɩ tɔ pǝ hʋ́lǝ́ɣɩ́ mpi tɔɣɔlɔ. Ɩsɔtʋlʋŋasɩ naatosompɔɣɔlaɣa ntɛ́ Yesu sɛɛlaa naatosompɔɣɔlaɣa ɩsɔtaa tillaa, na wʋla kpatǝŋ wei ɩ tɔɔ pa mʋsa kɔkɔsɩ tɔ ɩlɛɣɛlɛ Yesu sɛɛlaa naatosompɔɣɔlaɣa maɣamaɣa.
Nmaa takǝlaɣa na ń heeli Ɩfeesu Yesu sɛɛlaa kpekǝle ɩsɔtaa tillu sɩ: Má wei ma tɔka ɩsɔtʋlʋŋasɩ naatosompɔɣɔlaɣa kɛ ma niŋ ntɔɣɔŋ taa, na ma tɔŋ wʋla kpatǝŋ naatosompɔɣɔlaɣa wei ɩ tɔɔ pa mʋsa kɔkɔsɩ tɔ ɩ hɛkʋ taa tɔ ma yɔɣɔtaa sɩ:
Ma nyǝmá pǝ tǝna mpi n lapa tɔ. Na ma nawa ɩsǝna n wɩɩwa tɔ, na suulu wei n tɔkaa tɔ. Ma nyǝmá sɩ nn caa asaɣaa tɔm. N maɣasa mpa pa yaa pa tǝɣɩ tillaa, pǝyele kpaɩtǝko pa ta kɛ pʋlʋ tɔ, sɩ n naa pa waalɩ. N nawa sɩ pa kɛ́ pɔpɔtʋnaa kɛ́.
N tɔɣa suulu na ń tɔɣɔ ma kʋnyɔŋ, na paa na mpʋ tɔ n ta lɔ tɔɔŋ.
Ama kʋlʋmtʋ nti ma laŋlɛ ta hɛɛna-ŋ tɔɣɔlɛ sɩ, nn tasǝɣɩ-m sɔɔlʋɣʋ ɩsɩɩ hatuu kancaalaɣa n ka sɔɔlʋɣʋ-m tɔ.
Tɔʋ, timpi ɩnɩ n cɔlǝsa mpʋ tɔ tɔɔsɩ pǝ tɔɔ na ń ha nyá ɩsaɣatʋ kɛ siɣile, na ń lá ɩsɩɩ n lakaɣa tuu kancaalaɣa tɔ. Ye n ta ha nyá ɩsaɣatʋ kɛ siɣile maa kɔɔ nyá kiŋ na má kpɛsɩ nyá kɔkɔ kpátʋ́ɣʋ́ kɛ kʋ lonte taa.
Paa na mpʋ kʋlʋmtʋ nti ma laŋlɛ hɛɛna-ŋ tɔɣɔlɛ sɩ, nyá kpiisa ŋkpaŋʋɣʋ tɔtɔɣɔ Nikolaɩ nyǝ́ma kʋlapʋtʋ nti ma kpiisa ŋkpaŋʋɣʋ tɔ.
Ye wei ɩ wɛna ŋkpaŋŋ pʋntʋ ɩ́ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ. Ye mpa pa lapa kǝllaa maa ha-wɛɣɛ nɔɣɔ na pá tɔɣɔ Ɩsɔ tɩɩŋ taalɛ taa weesuɣu tʋɣʋ pǝle.
Nmaa takǝlaɣa na ń heeli Simiinɩ Yesu sɛɛlaa kpekǝle ɩsɔtaa tillu sɩ: Má wei ma kɛ́ kancaalaɣa tʋ na kantǝkaɣa tʋ na ma sǝpa na má fe tɔ, ma yɔɣɔtaa sɩ:
Ma nyǝmá kʋnyɔmǝŋ wei n tɔɣaa tɔ. Ma nyǝmá nyá hʋlʋmǝŋ tɔɔ. Paa na mpʋ tampana tɔɔ ɩsǝntɔ n pilaa kɛ́. Ma nyǝmá ɩsaɣatʋ nti mpa pa yaa pa tǝɣɩ Yuta nyǝ́ma pǝyele pa ta kɛ Yuta nyǝ́ma tɔ pa yɔɣɔtǝɣɩ nyá tɔɔ tɔ. Pa kɛ́ Satanɩ nyǝ́ma kɛ́.
Taa nyana kʋnyɔŋ ŋku n ká kɔɔ na ń tɔɣɔ tɔ. Nyǝnɩ, Ɩlɔɣɔʋ ká tʋ mǝ taa paɣalɛ kɛ salǝka taa sɩ ɩ maɣasǝɣɩ-mɛ na ɩ́ ná mǝ waalɩ. Na kʋyɛɛŋ naanʋwa taa kɛ́ ɩ́ ká tɔɣɔ kʋnyɔŋ. La yʋlʋpaŋ halǝna nyá sǝm wule, maa tɛ na má ha-ŋ weesuɣu teeli ntenuɣu.
Ye wei ɩ wɛna ŋkpaŋŋ pʋntʋ ɩ́ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ. Ye mpa pa lapa kǝllaa pa kaa na sǝm kʋlɛlǝm.
Nmaa takǝlaɣa na ń heeli Pɛɛkam Yesu sɛɛlaa kpekǝle ɩsɔtaa tillu sɩ: Má wei ma wɛna laɣatɛ nte tǝ wɛ lɔŋ kɛ táá na waalɩ tɔ ma yɔɣɔtaa sɩ:
Ma nyǝmá timpi n wɛɛ tɔ, Satanɩ kawulaɣa tǝtɔɣɔlɛ ntɛ́ tǝna. N nyɔɔna-m teu tǝkpam, halǝna waatʋ wei pa kʋ ma aseeta tʋ kʋpaŋ Antipasɩ kɛ mǝ tɛ timpi Satanɩ ná lapa ɩ tɛ tɔtɔ tɔ, n tɛma-m na nyá taa kɛ́ ḿpʋ́ɣʋ́, n ta yele.
Ama kʋlʋmtʋ nti ma laŋlɛ ta hɛɛna-ŋ tɔɣɔlɛ sɩ, mpa pa tɔka Palaam sɛɣɛsʋɣʋ tɔ pa wɛ nyá tɛ tǝna. Palaam ka sɛɣɛsǝna Palakɩ sɩ ɩ́ tusi Ɩsɛɣɛlɩ nyǝ́ma sɩ pá tɔɣɔ tɩɩŋ kʋlalaam, na pá la asilima na pá pǝsɩ asaɣaa.
Na mpa pa tɔka Nikolaɩ nyǝ́ma sɛɣɛsǝŋ tɔ pa wɛ nyá tɛ tɔtɔ.
Yele nyá ɩsaɣatʋ ntɩ, ye pǝ taɣa mpʋ maa kɔɔ nɔɔnɔɔ kɛ́ nyá kiŋ na má yoona yǝlaa mpɛ na ma nɔɣɔ taa laɣatɛ.
Ye wei ɩ wɛna ŋkpaŋŋ pʋntʋ ɩ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ. Ye mpa pa lapa kǝllaa maa ha-wɛɣɛ manna kʋŋmɛsʋ. Na maa ha paa pa taa wei tɔtɔɣɔ pǝlɛ kʋhʋlʋmǝlɛ nte tǝ tɔɔ pa ŋmaa hǝtɛ kʋfatɛ nte nɔɣɔlʋ ta nyɩ tɔ ye pǝ taɣa pʋntʋ wei paa cɛlɛ-tɛ tɔ ɩ paasi.
Nmaa takǝlaɣa na ń heeli Tiyatii Yesu sɛɛlaa kpekǝle ɩsɔtaa tillu sɩ: Má wei ma kɛ́ Ɩsɔ Pǝyalʋ, na ma ɩsɛ mʋɣɩ kɔkɔ, na ma nɔntaalǝŋ tee kɔkɔ kɛ nyǝnǝnyǝnɩ ɩsɩɩ nyǝɣǝlʋɣʋ kʋsɛɛmʋɣʋ ŋku pa sotitaa tɔ, ma yɔɣɔtaa sɩ:
Ma nyǝmá pǝ tǝna mpi n lapa tɔ, ma nyǝmá nyá sɔɔlʋɣʋ tɔm na nyá Ɩsɔ tɔɔ yuŋ tisuɣu tɔm, na ɩsǝna n paasaa na ń kʋɣɩ nyá tǝɣɩ tǝmlɛ lapʋ tɔɔ, na ɩsǝna n tɔka suulu tɔ. Ma nyǝmá sɩ nyá kʋlapǝlɛ nɔɔnɔɔ nyǝntɛ kǝla tuu kancaalaɣa nyǝntɛ.
Ama kʋlʋmtʋ nti ma laŋlɛ ta hɛɛna-ŋ tɔɣɔlɛ sɩ n yela alʋ Cɛsapɛlɩ na ɩ́ yɔɣɔtǝɣɩ sɩ Ɩsɔ tilina ɩnɩ sɩ ɩ́ yɔɣɔtǝɣɩ, pǝyele kpaɩtǝko. Ɩ sɛɣɛsǝɣɩ ma pǝyalaa sɩ pá la asilima na pá tɔɣɔ tɩɩŋ kʋlalaam tɔ, ɩ pilisiɣi-wɛɣɛ.
Ma ha-ɩ waatʋ sɩ ɩ yele ɩ ɩsaɣatʋ ntɩ, ama ɩɩ caa ɩ asilima yeluɣu.
Pǝ tɔɔ tɔ maa kpaɣa-ɩ na má hɩɩsɩ kʋnyɔntɔɣɔlɛ kato tɔɔ, na maa la na mpa pa lakǝna-ɩ wasaŋkalǝtʋ tɔ pɛlɛ pá na kʋnyɔŋ kɛ sɔsɔm tɔtɔ. Ama ye pa yela asilima kʋlapʋtʋ nti pá na-ɩ pa lakɩ tɔ pǝ paasi.
Na kʋkǝlǝtʋ ntɛ́ sɩ maa kʋ ɩ piya na pǝ́cɔ́ Yesu sɛɛlaa tǝna nyɩ sɩ maɣalɛ wei ɩ nyǝmá yʋlʋ lotu taa hʋwɛɛ na ɩ kʋnyɩɩlǝm tɔ. Maa tɛ na má fɛlɩ paa wei kɛ́ ɩsɩɩ ɩ lapa tɔ.
Pǝ kaasa mpa mɛ mǝ wɛ Tiyatii Yesu sɛɛlaa kpekǝle taa tǝna na ɩ́ tá tǝŋ sɛɣɛsʋɣʋ ɩsaɣaʋ kʋnɛ tɔ, mǝ tá nyǝna mpi yǝlaa panɛ pa yaa sɩ Satanɩ mukaɣa tɛɛ mukaɣa nyǝm tɔ, ma heeliɣi-mɛ sɩ ma kaa tasa-mɛɣɛ sǝɣǝla naalǝɣɩ sʋkʋɣʋ.
Ama ɩ́ tɔkɩ mpi ɩ́ wɛna tɔɣɔ teu tǝkem na halǝna má kɔɔ.
Mpa paa la kǝllaa na pʋntʋnaa lakɩ mpi ma caakɩ halǝna tǝnaɣa tɔ, maa cɛla pʋntʋnaa kɛ pǝsʋɣʋ ŋku ma Caa ná cɛla má tɔ. Maa ha-wɛɣɛ pǝsʋɣʋ na pá ŋmakǝlǝɣɩ piitimnaa. Na paa tiiki-wɛ na nyǝɣǝlʋɣʋ kpátʋ́ɣʋ́, na pʋntʋnaa ká naŋ piitimnaa ɩsɩɩ pa yɔkʋɣʋʋ cʋɣʋ nyǝm tɔ. Na maa ha-wɛɣɛ tʋlʋmalʋɣʋ tɔtɔ.
<range>
<range>
Ye wei ɩ wɛna ŋkpaŋŋ pʋntʋ ɩ́ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ.
Nmaa takǝlaɣa na ń heeli Saatɩ Yesu sɛɛlaa kpekǝle ɩsɔtaa tillu sɩ: Ma wei ma tɩ Ɩsɔ feesiŋ naatosompɔɣɔlaɣa na ɩsɔtʋlʋŋasɩ naatosompɔɣɔlaɣa tɔ, ma yɔɣɔtaa sɩ: Ma nyǝma pǝ tǝna mpi ń lapa tɔ. Ma nyǝmá teu sɩ ɩsɛntɔɔ kɛ́ n nyǝnǝɣɩ sɩ n wɛna weesuɣu pǝyele n sǝpaɣa.
Kʋlɩ nyá naasɩ taa na ń la mpi pǝ kaasaa tɔ na pǝ́ nyɔɔ toŋ, pǝ́ taa kɔɔ na pǝ́ tɛɛsɩ sǝpʋ tǝnaŋnaŋ. Pǝ taɣa pʋlʋ, ma nawaɣa sɩ nyá kʋlapʋtʋnaa ta te teu kɛ ma Ɩsɔ ɩsɛntaa.
Sɛɣɛsʋɣʋ ŋku paa sɛɣɛsa-ŋ tɔ tɔɔsɩ kʋ tɔɔ. Tɔɔsɩ sɩ n ka tɛma sɛɣɛsʋɣʋ ŋkʋɣʋ nɩɩʋ, tɔkɩ-kʋ na ń yele nyá ɩsaɣatʋ. Ye n ta kʋlɩ nyá naasɩ taa, ma kɔŋɩ-ŋ tutuɣu kɛ́ ɩsɩɩ ŋmɩɩlʋ kɔŋʋɣʋ tɔ, n kaa nyɩ waatʋ wei maa kɔɔ tɔ se.
Paa na mpʋ nyá yǝlaa mpa pa wɛ Saatɩ taa tɔ pa taa lɛlaa ta pilisi pa wontu se. Wontu kʋhʋlʋmtʋ kɛ paa suu na má na-wɛ tǝ́ tɔŋ. Pǝ taɣa pʋlʋ, pǝ mʋna-wɛɣɛ ḿpʋ́ɣʋ́.
Mpa paa la kǝllaa tɔ wontu kʋhʋlʋmtʋ kɛ ḿpʋ́ɣʋ́ paa suu, ma kaa kʋ pa hǝla kɛ weesuɣu takǝlaɣa taa. Maa yɔɣɔtɩ ma Caa na ɩ ɩsɔtaa tillaa pa ɩsɛntaa sɩ pa kɛ́ ma nyǝ́ma.
Ye wei ɩ wɛna ŋkpaŋŋ pʋntʋ ɩ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ.
Nmaa takǝlaɣa na ń heeli Filatɛlǝfii Yesu sɛɛlaa kpekǝle ɩsɔtaa tillu sɩ: Má wei ma wɛ tǝnaŋŋ na ma kɛ́ tampana tʋ, na ma tɔka wulaʋ sɔsɔ Tafiiti saafʋ na ma tǝkǝɣɩ na nɔɣɔlʋ ɩɩ pǝsǝɣɩ tʋlʋɣʋ, na ma tʋlaa nɔɣɔlʋ ɩɩ pǝsǝɣɩ tǝkʋɣʋ tɔ, ma yɔɣɔtaa sɩ:
Ma nyǝmá pǝ tǝna mpi n lapa tɔ. Ma nyǝmá sɩ nyá toma ta tɔɔ te, paa na mpʋ tɔ n tɔka ma tɔm na n lapa yʋlʋpaŋ. Ma ha ɩkpatɛ kɛ nyá ɩsɛntaa na nɔɣɔlʋ kaa wakǝlɩ-tɛ.
Satanɩ nyǝ́ma pɔpɔtʋnaa mpa pa yaa pa tǝɣɩ Yuta nyǝ́ma, pǝyele kpaɩtǝko pa ta kɛ polo tɔ, maa lana-wɛ. Maa caalɩ-wɛ na pá hǝntɩ-ŋ atɛ na pa se-ŋ. Ḿpʋ́ɣʋ́ paa nyǝna sɩ ma sɔɔla nyá tɔm.
Ɩsǝna mpi n nɩɩna ma nɔɣɔ taa tɔm sɩ ń tɔkɩ suulu, na tampana n tɔkɩ-ɩ tɔ, ma tɔtɔ maa kenti nyá tɔɔ kɛ́ waatʋ wei wahala kɔŋ ɩ́ kɔɔ sɩ ɩ maɣasǝɣɩ antulinya tǝna taa yǝlaa sɩ ɩ naa tɔ.
Maa kɔɔ nɔɔnɔɔ yoo. Mpi n wɛna tɔ tɔkɩ-wǝɣɩ teu tǝkem, pǝcɔ nɔɣɔlʋ ɩ́ taa kɔɔ na ɩ́ lɛɛkɩ-ŋ nyá kǝlʋɣʋ teeli ntenuɣu.
Wei ɩ lapa kǝllʋ tɔɣɔ maa la ma Ɩsɔ tǝsɛɛlɛ sɔsɔɔlɛ akele, na pʋntʋ kaa tasa fituɣu. Maa ŋmaa ɩ tɔɔ kɛ́ ma Ɩsɔ hǝtɛ na ma Ɩsɔ ɩcatɛ nyǝntɛ tɔtɔ, Yosalɛm kʋfalʋ wei ɩ ka lɩɩna ma Ɩsɔ kiŋ kɛ ɩsɔtaa na ɩ tii tɔ. Na maa ŋmaa pʋntʋ tɔɔ tɔtɔɣɔ ma hǝtɛ kʋfatɛ nte pa ha-m tɔ.
Ye wei ɩ́ wɛna ŋkpaŋŋ pʋntʋ ɩ́ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ.
Nmaa takǝlaɣa na ń heeli Layotisee Yesu sɛɛlaa kpekǝle ɩsɔtaa tillu sɩ: Má wei ma kɛ́ Ami, na má hʋlǝɣǝna pǝ tǝna pǝ tampana kɛ teu na má kɛna pǝ tǝna mpi Ɩsɔ ŋmawa tɔ pǝ tʋ tɔ, ma yɔɣɔtaa sɩ:
Ma nyǝmá pǝ tǝna mpi ń lakɩ tɔ. Ma nyǝmá sɩ nyaɣalɛ nyá, n ta niɣiti pǝyele n ta haŋ. Ma caa kɛ́ sɩ ye n ká niɣiti, niɣiti, ye n ká haŋ, haŋ.
Anɩ n ta haŋ pǝyele n ta niɣiti, na ń wɛ tǝtɛmlɛɛ kɛ́ mpʋ tɔ, maa tɔ-ŋ kɛ́.
N faalʋɣʋ mpʋ sɩ n pilaa, sɩ n wɛna kɛ́, n ta laŋ pʋlʋ tɔ, n ta nyɩ sɩ nyá tɔm wɛ waɩyo, na n kɛ́ kʋnyɔntʋ kutukutu. N hʋlʋmaa kɛ́, na tapakpɛtɛ kɛ n wɛɛ, na n kɛ́ yʋlʋm kɛ́.
Pǝ tɔɔ kɛ́ ma tasǝɣɩ tɔm sɩ ń ya ma cɔlɔɣɔ wʋlanaa mpa kɔkɔ taɣanaa tɔ na ń pili. Ya tɔtɔɣɔ wontu kʋhʋlʋmtʋ na ń suu na pǝ́ waasɩ nyá tapakpɛtɛ fɛɛlɛ tɔɔ. Na ń ya tɔtɔɣɔ kɔɔlɛ na ń tʋ nyá ɩsɛ na á kuli.
Pa tǝna mpa ma sɔɔlaa tɔɣɔ ma kalǝɣǝna na má hɔŋ pa ŋkpaŋŋ. Ye mpʋ sɛɛsɩ ɩsǝlɛ na ń yele nyá ɩsaɣatʋ.
N naa ma sǝŋʋɣʋ nɔnɔɣɔ na má lakɩ kaafala, ye nɔɣɔlʋ nɩɩ ma nɔɣɔ na ɩ́ tʋlɩ nɔnɔɣɔ, maa sʋʋ pʋntʋ tɛ na má na-ɩ tǝ́ kaa nyanaɣa.
Mpa pa lapa kǝllaa maa ha-wɛɣɛ mpaaʋ na pá caɣa ma cɔlɔɣɔ ma kawulaɣa kumte tɔɔ ɩsɩɩ ma lapʋ kǝllʋ na má caɣa ma Caa kiŋ kɛ ɩ kawulaɣa kumte tɔɔ tɔ.
Ye wei ɩ wɛna ŋkpaŋŋ pʋntʋ ɩ́ tʋ-ɩ teu, na ɩ́ nɩɩ nti Feesuɣu heeliɣi Yesu sɛɛlaa kpeka tɔ ɩlɛ.
Pǝlɛ pǝ waalɩ pǝ tasa-m lapʋ ɩsɩɩ toosee taka na má ná pǝ tʋla ɩsɔtɔnʋɣʋ taa kɛ́ nɔnɔɣɔ. Ḿpʋ́ɣʋ́ pǝ yɔɣɔtǝɣɩ na pǝ́ sɛɛkɩ ɩsɩɩ akantǝlɛ sɛɛkʋɣʋ tɔ. Maa tɛma-kɛɣɛ nɩɩʋ kɛ hatuu lɔŋ. Tǝnaɣa pǝ tɔma-m sɩ: Kpa cǝnɛ na má hʋlɩ-ŋ nti tǝ wɛɛ sɩ tɩɩ kɔɔ tǝnɛ tǝ waalɩ tɔ.
Ḿpʋ́ɣʋ́ Feesuɣu tɛɛna-m kpakpaa na má ná ɩsɔtaa tǝnaɣa kawulaɣa kumte, na nɔɣɔlʋ caɣa tǝ tɔɔ.
Ɩ ɩsɛntaa tee kɔkɔ kɛ́ na pǝ́ nǝɣǝsǝna ɩsɩɩ liɣitee pɛɛ kɛ tɔm naalɛ nna a cɔlǝtaa tɔ. Na káɣálʋ́ cɔɔna kumte na ɩ́ tee kɔkɔ na pǝ́ nǝɣǝsǝna ɩsɩɩ liɣitee pǝlɛ kasasaŋa nyǝntɛ.
Kumlee hiu na liɣiti ka cɔɔna kumte ńtɛ́, na sɔsaa hiu na liɣiti caɣa a tɔɔ, na pá suu wontu kʋhʋlʋmtʋ na pá tema wʋla nteniŋ.
Kumte ńtɛ́ tǝ tɛɛ, tɛʋ nyǝɣǝsaɣa ŋmɛlɛʋ ŋmɛlɛʋ kɛ́, na pǝ́ yɔɣɔtǝɣɩ, na tɛʋ hʋliɣi kpaŋ kpaŋ. Fǝtǝlanaa sɔsaa naatosompɔɣɔlaɣa ná mʋkaɣa kumte ɩsɛntaa. Fǝtǝlanaa sɔsaa mpɛɣɛlɛ Ɩsɔ Feesiŋ naatosompɔɣɔlaɣa.
Kumte nɔɣɔ tɔɔ, tiŋ pɔna ɩsɩɩ teŋku, na pǝ taa naa tǝcɛɩcɛɩ ɩsɩɩ tiŋ kʋpampaŋ nɔɣɔlʋ. Pǝ cɔɔnaʋ kumte luɣu luɣu tǝkpam tɔ, weesiŋ nyǝ́ma napǝlǝɣɩ liɣiti mpa pa taa na pa waalɩ ɩsɛ waasaa tǝwisiwisi tɔ, mpɛ pa pɩɩlǝna.
Kancaalaɣa tʋ nǝɣǝsǝna kɛ́ ɩsɩɩ tɔɣɔlaɣa, naalɛ nyǝŋ ná nǝɣǝsǝna ɩsɩɩ naule, tooso nyǝŋ ɩsɛntaa ná nǝɣǝsǝna yʋlʋ. Pǝ yela liɣiti nyǝŋ tɔ ɩ́lɛ́ ɩ nǝɣǝsǝna kɛ́ ɩsɩɩ hɛkǝlɛ sɔsɔ kʋlʋɣʋʋ ɩsɔtaa tɔɣɔ.
Weesiŋ nyǝ́ma mpɛ pa liɣiti kɛ́ mpʋ tɔ paa pa taa wei ɩ wɛna keŋ naatoso naatoso kɛ́, na ɩsɛ waasa paa pa taa wei ɩ taa na ɩ waalɩ tǝwisiwisi. Tam pa wɛ ḿpʋ́ɣʋ́ na pá yooki yontu sɩ: Naŋŋ tʋ, naŋŋ tʋ naŋŋ tʋ ntɛ́ Tacaa Ɩsɔ Toma tǝna tʋ. Ɩ ká wɛɛ, na ɩ wɛɛ, na ɩ ká kɔɔ.
Weesiŋ nyǝ́ma liɣiti ɩnɩ ɩ kʋlǝɣɩ yontu yoou sɩ ɩ talǝɣɩ na ɩ́ sa na ɩ́ sɛɛ wei ɩ caɣa kumte tɔɔ na ɩ́ wɛ tam tɔɔ tɔ sɩ ɩ́ na tǝmlɛ.
Ɩlɛna sɔsaa hiu na liɣiti ɩnɩ ɩ́ hǝntɩ wei ɩ́ caɣa ḿpʋ́ɣʋ́ kumte tɔɔ na ɩ́ wɛ tam tɔɔ tɔ ɩ tɛɛ, na pá sɛɛ-ɩ, na pá kɔɔlɩ pa nteniŋ na pá sɩɩ kumte ɩsɛntaa. Na pa tɔ sɩ:
Tacaa na tá Ɩsɔ, teeli na samtʋ na toma. Pʋwɛ, pǝ mʋna-ŋ kɛ́. Pǝ taɣa pʋlʋ tɔɔ, nyá lapǝna wontunaa tǝna tɔ se. Na nyá nɔkǝna na pǝ́ wɛɛ na pǝ́ ha-wǝɣɩ weesuɣu.
Ḿpʋ́ɣʋ́ ma ná takǝlaɣa kɛ wei ɩ caɣa kumte tɔɔ tɔ ɩ niŋ taa, na pá kpila-kɛɣɛ kekeele na pá ŋmaawa ka taa na ka waalɩ, na pá taala ka tɔɔ kɛ́ tɔm naatosompɔɣɔlaɣa na pǝ́ tʋ niŋ.
Na má ná ɩsɔtaa tillu toŋ tʋ nɔɣɔlʋ na ɩ́lɛ́ ɩ kpaalǝɣǝna nɔɣɔ sɔsaɣa sɩ: Awe nǝɣǝsǝna ɩ́ kɔɔlɩ kʋtaalǝtʋ tǝnɛ na ɩ́ hɛtɩ takǝlaɣa?
Ḿpʋ́ɣʋ́ pa ta na nɔɣɔlʋ wei ɩ ká pǝsɩ na ɩ́ hɛtɩ takǝlaɣa ŋkɛ na ɩ́ wiili ka taa tɔɣɔ ɩsɔtaa na tɛtʋ tɔɔ na tɛtʋ pǝ tɛɛ.
Tǝnaɣa ma pǝla ɩsǝlʋm kɛ teu, pǝ taɣa pʋlʋ tɔɔ, pa ta na nɔɣɔlʋ wei ɩ nǝɣǝsǝna takǝlaɣa ŋkɛ ka hɛtʋɣʋ yaa ka wiiluɣu tɔ.
Ḿpʋ́ɣʋ́ sɔsaa taa nɔɣɔlʋ tɔma-m sɩ: Taa wii. Nyǝnɩ, Yuta kpekǝle taa tɔɣɔlaɣa, wulaʋ sɔsɔ Tafiiti lʋlʋɣʋ taa tʋ, lapa kǝllʋ. Ɩ́ pǝsǝɣɩ na ɩ́ kɔɔlɩ kʋtaalǝtʋ naatosompɔɣɔlaɣa ɩnɩ na ɩ́ hɛtɩ takǝlaɣa.
Ḿpʋ́ɣʋ́ ma ná Ɩwǝyaɣa na ká sǝŋa kumte hɛkʋ taa, na weesiŋ nyǝ́ma liɣiti na sɔsaa pa cɔɔna-ɩ. Ka nǝɣǝsǝna kɛ́ ɩsɩɩ paa kʋ-kɛ. Na ɩ ka wɛna hǝŋ naatosompɔɣɔlaɣa na ɩ ɩsɛ kɛ naatosompɔɣɔlaɣa nna a kɛ́ Ɩsɔ feesiŋ naatosompɔɣɔlaɣa wei ɩ tila tɛtʋ tǝna taa tɔ.
Tǝnaɣa Ɩwǝyaɣa polaa na ká mʋ wei ɩ caɣa kumte tɔɔ tɔ ɩ niŋ ntɔɣɔŋ taa kɛ́ takǝlaɣa.
Ɩwǝyaɣa mʋ takǝlaɣa ŋkɛɣɛ mpʋ, ɩlɛna feesiŋ nyǝ́ma liɣiti ɩnɩ na sɔsaa hiu na liɣiti ɩnɩ pá hǝntɩ-ɩ atɛ. Pa tǝna paa wɛna saŋkʋnaa kɛ́ na wʋla poosiisi na sɩ́ suna tulaalʋnaa kʋwɔpaa mpa pa kɛ́ Ɩsɔ yǝlaa sǝlǝmǝŋ tɔ.
Na pá yoo yontu kʋfatʋ sɩ: Nyá nǝɣǝsǝnana takǝlaɣa ŋkɛ ka mʋɣʋ na ka tɔɔ kʋtaalǝtʋ kɔɔlʋɣʋ. Pǝ taɣa pʋlʋ tɔɔ, nyaɣa pa kʋwa, na n yapa Ɩsɔ kɛ́ yǝlaa kɛ nyá sǝm taa, kɛ́ kpeka tǝna taa, na nsǝma tǝna taa, na piitim tǝna taa, na kateŋasɩ tǝna taa.
Na n lapa-wɛɣɛ awulumpiya sɩ pá la tá Ɩsɔ kɛ́ tǝmlɛ ɩsɩɩ kɔtǝlaa, na paa tɔɣɔ kawulaɣa kɛ atɛ.
Ma tɔŋna ḿpʋ́ɣʋ́ nyǝnʋɣʋ ɩlɛ ma nɩɩ ɩsɔtaa tillaa tuutuuma taŋ ntɛ́, paa wɛ yǝlaa iyisi iyisi. Na pá sǝŋaa na pá cɔɔna kumte na weesiŋ nyǝ́ma na sɔsaa.
Na pá yoo yontu na nɔɣɔ sɔsaɣa sɩ: Ɩwǝyaɣa ŋka paa kʋwa tɔ, ŋkɛɣɛ pǝ nǝɣǝsǝna pá ha pǝsʋɣʋ na toŋ na lǝmaɣasɛɛ na toma na samtʋ na teeli na talǝtʋ.
Na má nɩɩ tɔtɔɣɔ ɩsɔtaa na tɛtʋ tɔɔ na tɛtʋ tɛɛ na teŋku taa nyǝ́ma, na antulinya ɩnɛ ɩ taa nyǝm tǝna tǝpaɩ yooki yontu sɩ: Yǝlaa tǝna ɩ́ tala na pá sa wei ɩ caɣa kumte tɔɔ tɔ na ɩwǝyaɣa. Pa teeli na pa pǝsʋɣʋ ɩ́ wɛɛ tam.
Tǝnaɣa weesiŋ nyǝ́ma liɣiti cɔwa sɩ: Ami. Ɩlɛna sɔsaa náá hǝntɩ atɛ na pá sɛɛ.
Pǝ waalɩ kɛ́ ma na Ɩwǝyaɣa kɔɔla kʋtaalǝtʋ naatosompɔɣɔlaɣa ɩnɩ ɩ taa kʋlʋmtʋ. Ḿpʋ́ɣʋ́ ma nɩɩ weesiŋ nyǝ́ma liɣiti mpɛ pa taa nɔɣɔlʋ nɔɣɔ. Pǝ lapaɣa ɩsɩɩ tɛʋ holuɣu taka, na ɩ́ tɔŋ sɩ: Kɔɔ.
Ma nyǝnaɣa mpʋ ɩlɛ ma ná kpaɣanʋhʋlʋmaɣa ntɛ́, na wei ɩ caɣa ka tɔɔ tɔ ɩ tɔka tɔɔʋ. Ḿpʋ́ɣʋ́ pa ha-ɩ teeli ntenuɣu. Ɩ kɛ́ kǝllʋ kɛ́, na ɩ́ tɛɛ sɩ ɩ tasǝɣɩ kǝlʋɣʋ tɔtɔ.
Pǝ waalɩ kɛ́ Ɩwǝyaɣa kɔɔla kʋtaalǝtʋ naalɛ nyǝntʋ. Ɩlɛna má nɩɩ weesiŋ nyǝ́ma mpɛ pa taa naalɛ nyǝŋ nɔɣɔ sɩ: Kɔɔ.
Ma nyǝnaɣa ɩlɛna má ná kpaɣanʋsɛɛmaɣa lɩɩwa. Na pá ha ka tɔɔ caɣalʋ kɛ pǝsʋɣʋ sɩ ɩ́ yoosi tɛtʋ tɔɔ yǝlaa tǝna na pá yoo na pá kʋ tǝma. Ɩlɛna pá cɛlɛ-ɩ laɣatɛ taa laɣatɛ.
Pǝ waalɩ kɛ́ Ɩwǝyaɣa kɔɔla kʋtaalǝtʋ tooso nyǝntʋ, na má nɩɩ weesiŋ nyǝ́ma tooso nyǝŋ tɔma sɩ: Kɔɔ. Ma nyǝnaɣa mpʋ ɩlɛna má ná kpaɣanʋkpɛɛtaɣa lɩɩwa na ka tɔɔ caɣalʋ tɔka sanǝya kɛ ɩ niŋ taa.
Ḿpʋ́ɣʋ́ ma nɩɩwa ɩsɩɩ nɔɣɔlʋ nɔɣɔ taka na ka lɩɩna weesiŋ nyǝ́ma liɣiti mpɛ pa hɛkʋ na ká tɔ sɩ: Kʋyakʋ kʋlʋmʋɣʋ tǝmlɛ lapʋ kʋfɛlʋɣʋ ntɛ́ tɔɣɔnaɣa pee kiloo kʋlʋm. Ɩlɛna tɔɣɔnaɣa pee lɛŋka kɛ kiloonaa tooso kɛ́ kʋyakʋ kʋlʋmʋɣʋ tǝmlɛ. Ama pǝ kpaɣaʋ nim na sʋlʋm tɔ, taa ke pǝ́lɛ́.
Pǝ waalɩ kɛ Ɩwǝyaɣa kɔɔla kʋtaalǝtʋ liɣiti nyǝntʋ, na má nɩɩ weesiŋ nyǝ́ma liɣiti nyǝŋ tɔma sɩ: Kɔɔ.
Ma nyǝnaɣa mpʋ ɩlɛna má ná kpaɣanʋ atɔntɔɔtɛ taka lɩɩwa. Na pa yaa ɩ tɔɔ caɣalʋ sɩ sǝm, na wei ɩ hʋ́lǝ́ɣɩ́ sǝtaa tǝcaɣalɛ tɔ ɩ́lɛ́ ɩ tǝŋǝɣɩ ɩ waalɩ. Ḿpʋ́ɣʋ́ pa ha-wɛɣɛ toma kɛ tɛtʋ hɔɣɔlǝŋ liɣiti táá kʋlʋmʋɣʋ tɔɔ, sɩ pá kʋ yǝlaa na laɣatɛ na nyɔɣɔsɩ sɔsɔɔnsɩ na kʋtɔmǝŋ, na pá lá na taalɛ wontu kʋ yǝlaa.
Pǝ waalɩ kɛ́ Ɩwǝyaɣa kɔɔla kʋtaalǝtʋ kakpasɩ nyǝntʋ. Ḿpʋ́ɣʋ́ ma ná kɔtaɣa tǝlatɛ tɛɛ kɛ́ mpa paa kʋwa tɔ pa lǝsasɩ. Ɩsɔ Tɔm na tampana nna pa nawa na pá heeliɣi-yɛ tɔ pǝ tɔɔ kɛ́ pa kʋ-wɛ.
Na pá yɔɣɔtǝɣǝna nɔɔsɩ sɔsɔɔnsɩ sɩ: Tacaa naŋŋ tʋ na tampana tʋ, pǝlee kɛ́ n ká hʋʋna atɛ nyǝ́ma, na pa kʋɣɩ-tʋɣʋ ɩsǝntɔ tɔ, ń tʋ-wɛɣɛ salǝka?
Ḿpʋ́ɣʋ́ pa ha paa pa taa wei kɛ́ capa kʋhʋlʋm na pá heeli-wɛ sɩ pá yele na pǝ́cɔ́. Pǝ kaasa pǝcɔɣɔ, halǝna pa taapalaa na pa tǝmlɛ taa akpelenaa mpa paa kʋ ɩsɩɩ pa kʋɣʋ mpɛ tɔ pa nyʋɣʋ kɔɔ na kʋ yoosi na pǝ́cɔ́.
Pǝ waalɩ kɛ́ Ɩwǝyaɣa kɔɔla naatoso nyǝntʋ. Ḿpʋ́ɣʋ́ tɛtʋ paasaa na tǝ sele teu, na ilim náá mǝlɩ piliŋ ɩsɩɩ pa piisuɣu pʋʋɣʋ tɔ, na ɩsɔtʋ náá mǝlɩ sɛɛʋ ɩsɩɩ calǝm.
Na ɩsɔtʋlʋŋasɩ náá lɩɩ ɩsɔtaa na sɩ hotiɣi atɛ ɩsɩɩ heelim ciɣituɣu fiki tʋɣʋ na fikinaa akaa cɛkɩ na á hotiɣi tɔ.
Na ɩsɔtɔnʋɣʋ kɛɛlɩ ɩsɩɩ pa kpiluɣu takǝlaɣa na paa naa-kɛ tɔ. Ḿpʋ́ɣʋ́ pǝ kpɛsa pɔ́ɔ́ŋ tǝnaɣa ɩ lona taa na pǝ́ lǝsa tɛtʋ nti lʋm cɔɔnaa tɔɣɔ tǝ lona taa.
Atɛ awulaa sɔsaa na nyʋɣʋ nyǝ́ma nyʋɣʋ nyǝ́ma na yoolaa taa sɔsaa na apila na pǝsǝlaa na yǝlaa lɛlaa tǝna, paa yomaa paa kasaɣampiya pa sewa na pá ŋmɛlɩ kʋkpamǝŋ taa na pɔ́ɔ́ŋ sɩɩlasɩ taa.
Na pá tɔŋ pɔ́ɔ́ŋ na kʋkpamǝŋ sɩ: Ɩ́ kpǝtɩ tá tɔɔ, ɩ́ takɩ tá tɔɔ kɛ́ teu tǝkulakula na tǝ́ taa lɩɩ wei ɩ caɣa kumte tɔɔ tɔ ɩ ɩsɛntaa, na pǝ́ hatǝlǝna-tʋ na Ɩwǝyaɣa pááná tɔtɔ.
Pǝ taɣa pʋlʋ, pa pááná kʋyakʋ sɔsɔɔŋkʋ tapǝna. Awe pǝsǝɣǝna na ɩ́ kantǝlɩ?
Pǝlɛ pǝ waalɩ ma ná ɩsɔtaa tillaa liɣiti sǝŋa tɛtʋ ŋkuluŋasɩ liɣiti tɔɔ, na pá kpa sɩ tǝnasɩ heelim na pá tɔkaa sɩ heelimaɣa ɩ taa fɛtɛ tɛtʋ na teŋku na tʋɣʋ nakʋlɩ kʋ tɔɔ.
Na má ná ɩsɔtaa tillu nɔɣɔlʋ ɩ́lɛ́ tɔtɔ, na ɩ́ lɩɩna ilim tǝlɩɩlɛ tɔɔ na ɩ́ tɔka Weesuɣu tʋ Ɩsɔ kʋyʋsʋɣʋ. Ḿpʋ́ɣʋ́ ɩ yɔɣɔtǝna nɔɣɔ sɔsɔɣa kɛ ɩsɔtaa tillaa liɣiti wei pa ha toma sɩ pá la tɛtʋ na teŋku pǝ taa kɛ naŋanaŋa tɔ sɩ:
Ɩ́ taa lata ɩsaɣatʋ kɛ tɛtʋ na teŋku na tɩɩŋ pǝ tɔɔ, halǝna tǝ́ tɛ tá Ɩsɔ pǝyalaa tokuŋ taa kɛ́ yʋsʋɣʋ na pǝ́cɔ́.
Ḿpʋ́ɣʋ́ pa heela-m mpa pa tokuŋ taa pa yʋsa Ɩsɔ kʋyʋsʋm tɔ pa nyʋɣʋ. Pa wɛ yʋlʋnyɔɔŋ iyisi nɩɩnʋwa na iyisi nɩɩlɛ na liɣiti (144000) kɛ Ɩsɛɣɛlɩ nyǝ́ma kpeka tǝna taa.
Yʋlʋnyɔɔŋ iyisi naanʋwa na naalɛɣɛ (12000) pá yʋsa Yuta kpekǝle taa. Lupɛŋ kpekǝle taa kɛ́ iyisi naanʋwa na naalɛ (12000). Katɩ nyǝntɛ kɛ́ iyisi naanʋwa na naalɛ (12000).
Asɛɛ nyǝntɛ kɛ́ iyisi naanʋwa na naalɛ (12000). Nɛfǝtali nyǝntɛ kɛ́ iyisi naanʋwa na naalɛ (12000). Manasee nyǝntɛ kɛ́ iyisi naanʋwa na naalɛ (12000).
Simiyɔŋ nyǝntɛ kɛ́ iyisi naanʋwa na naalɛ (12000). Lefii nyǝntɛ kɛ́ iyisi naanʋwa na naalɛ (12000). Ɩsakaa nyǝntɛ kɛ́ iyisi naanʋwa na naalɛ (12000).
Sapulɔŋ nyǝntɛ kɛ́ iyisi naanʋwa na naalɛ (12000). Yosɛɛfʋ nyǝntɛ kɛ́ iyisi naanʋwa na naalɛ (12000). Pɛncamɛɛ nyǝntɛ kɛ́ iyisi naanʋwa na naalɛ (12000).
Pǝ waalɩ ma nyǝnaɣa tɔtɔ, ɩlɛna má ná yǝlaa kupiŋ, nɔɣɔlʋ kaa pǝsɩ na ɩ́ kala pa tǝna mpa paa wɛ pǝ taa tɔ. Kateŋasɩ tǝna taa na kpeka tǝna taa na piitim tǝna taa na nsǝma tǝna taa yǝlaa ka wɛnna. Na pá sǝŋa kumte na Ɩwǝyaɣa pa ɩsɛntaa, na pá suu capanaa kʋhʋlʋmaa na pá tɔka pacʋntʋ kɛ pa niŋ taa.
Na pá yɔɣɔtǝɣǝna nɔɔsɩ sɔsɔɔnsɩ sɩ: Ta Ɩsɔ wei ɩ caɣa kumte tɔɔ tɔ ɩ́ na Ɩwǝyaɣa pa yapǝna tá nyɔɔŋ.
Ɩsɔtaa tillaa tǝna ná sǝŋaa na pá cɔɔna kumte na sɔsaa na weesiŋ nyǝ́ma liɣiti ɩnɩ. Ḿpʋ́ɣʋ́ pa hǝnta atɛ tǝnɛnɛnɛ na pá sɛɛ Ɩsɔ.
Na pá tɔŋ sɩ: Ḿpʋ́ɣʋ́ pǝ wɛɛ. Tá Ɩsɔ tǝnna talǝtʋ, na teeli, na lǝmaɣasɛɛ, na nyana tǝmlɛ sɛɛʋ, na samtʋ, na pǝsʋɣʋ, na toma kɛ tam tɔɔ. Ami.
Tǝnaɣa sɔsaa mpɛ pa taa nɔɣɔlʋ pɔɔsa-m sɩ: Yǝlaa mpa pa suu capanaa kʋhʋlʋmaa tɔ pa kɛ́ mpa na leɣe pa lɩɩnaa?
Ɩlɛna má cɔ-ɩ sɩ: Ma cɛ nyá nyǝmna. Ḿpʋ́ɣʋ́ ɩ heela-m sɩ: Mpa paa nawa kʋnyɔŋ sɔsɔɔʋ ŋkʋ tɔɣɔlɛ. Pa cɔta pa capanaa kɛ́ na pá hʋlǝsɩ-wɛɣɛ Ɩwǝyaɣa calǝm taa.
Pǝ tɔɔ kɛ́ pa sǝŋa Ɩsɔ kumte tɛɛ na pá lakɩ ɩ tǝyaɣa taa kɛ́ tǝmlɛ kɛ tam tɔɔ. Wei ɩ caɣa ḿpʋ́ɣʋ́ kumte tɔɔ tɔ ɩ ká caɣa pa kiŋ na ɩ́ kentiɣi pa tɔɔ.
Nyɔɣɔsɩ yaa lʋkɔtʋ kaa tasa-wɛɣɛ kpaʋ. Ilim kaa nyaɣa-wɛ, haŋaɣa nakǝlɩ ka kaa tasa-wɛɣɛ lapʋ.
Pǝ taɣa pʋlʋ, Ɩwǝyaɣa ŋka ka wɛ kumte hɛkʋ tɔ ŋkɛ kaa tiikiɣina-wɛ, na kaa pukina-wɛɣɛ weesuɣu lʋm sɛɛlaa kiŋ. Na Ɩsɔ ká hɩɩsɩ pa ɩsǝlʋm tǝna tǝpaɩpaɩ.
Ɩwǝyaɣa kɔma na ká kɔɔlɩ kʋtaalǝtʋ naatosompɔɣɔlaɣa nyǝntʋ ɩlɛna pǝ́ su ɩsɔtaa tǝkɛtɛkɛtɛ halǝna pǝ́ polo ɩsɩɩ kalǝfu hɛkʋ taa kɛ́ mpʋ.
Pǝ waalɩ kɛ́ ma ná ɩsɔtaa tillaa naatosompɔɣɔlaɣa mpa pa sǝŋǝɣɩ Ɩsɔ ɩsɛntaa tɔ. Ḿpʋ́ɣʋ́ pa cɛla-wɛɣɛ akantɛɛ naatʋsʋmpɣɔlaɣa.
Tǝnaɣa ɩsɔtaa tillu nɔɣɔlʋ ná kɔma na ɩ́ sǝŋ kɔtaɣa tǝlatɛ na ɩ́ tɔka ɩ niŋ taa kɛ́ wʋla cofolo wei ɩ taa pa wɔkɩ tulaalʋ tɔ. Ḿpʋ́ɣʋ́ pa cɛla-ɩ tulaalʋ kɛ́ sɔsɔm sɩ ɩ́ kpɛnna Ɩsɔ yǝlaa sǝlǝmʋɣʋ na ɩ́ lá kɔtaɣa kɛ kɔtaɣa tǝlatɛ nte pa lapǝna wʋla na tǝ́ wɛ kumte ɩsɛntaa tɔ tǝ tɔɔ.
Ɩsɔtaa tillu wei ɩ sǝŋa Ɩsɔ ɩsɛntaa na ɩ́ tɔka tulaalʋ na ɩ́ wɔkɩ tɔ tulaalʋ ɩnɩ ɩ nyɔɔsɩ na Ɩsɔ yǝlaa sǝlǝmʋtʋ pǝ kpɛntaa kɛ́ na pǝ́ kpaakɩ.
Pǝ waalɩ kɛ́ ɩsɔtaa tillu kpaɣa tulaalʋnaa cofolo ɩnɩ na ɩ́ haa kɔtaɣa tǝlatɛ tɔɔ kɛ́ mamala kɛ ɩ lǝpam na ɩ́ mǝŋna na ɩ́ pɛtɩ-ɩ tɛtʋ tɔɔ. Ḿpʋ́ɣʋ́ tɛʋ sʋʋ hola kɛ kpaŋ kpaŋ, na pǝ́ yɔɣɔtǝɣɩ yem yem, na tɛʋ nyǝɣǝsǝɣɩ ŋmɛlɛʋ ŋmɛlɛʋ, na tɛtʋ náá sele.
Ɩsɔtaa tillaa naatosompɔɣɔlaɣa mpa pa tɔka akantɛɛ naatosompɔɣɔlaɣa tɔ pɛlɛ pa taɣana pa tǝɣɩ sɩ pa caa hʋlʋɣʋ.
Ḿpʋ́ɣʋ́ ɩsɔtaa tillu kancaalaɣa nyǝŋ hʋla akantǝlɛ. Tǝnaɣa pǝ pɛta atɛɣɛ tɔmpɛɛ na kɔkɔ na pǝ́ sitina calǝm, ɩlɛna antulinya hɔɣɔlǝŋ tooso taa hɔɣɔlʋɣʋ kʋlʋmʋɣʋ nyaɣa, na pǝ́ nyaɣa nyɩɩtʋ lʋm nyǝntʋ tǝna.
Pǝ waalɩ kɛ́ ɩsɔtaa tillu naalɛ nyǝŋ ná hʋla ɩ́lɛ́ ɩ nyǝntɛ. Ɩlɛna pǝ́ pɛtɩ pʋlʋ ɩsɩɩ pʋɣʋ sɔsɔɔŋkʋ kɛ teŋku taa na pǝ mʋɣɩ kɔkɔ. Ḿpʋ́ɣʋ́ teŋku hɔɣɔlǝŋ tooso taa hɔɣɔlʋɣʋ kʋlʋmʋɣʋ lʋm pǝsa calǝm.
Na weesuɣu nyǝm mpi pɩɩ wɛ teŋku taa tɔ pǝ tintika tooso taa kʋlʋmtǝlɛ sɩ, na kpɩɩlǝŋ tǝna tintika tooso taa tintiɣile kʋlʋmtǝlɛ wakǝlɩ.
Pǝ waalɩ kɛ́ ɩsɔtaa tillu tooso nyǝŋ hʋla ɩ akantǝlɛ. Ḿpʋ́ɣʋ́ ɩsɔtʋlʋŋa sɔsɔɔŋka ŋka ka mʋkaɣa kɔkɔ ɩsɩɩ kahulaɣa tɔ ka kpɛsa ɩsɔtaa na ka hoti. Na pusi sɔsɔɔnsɩ na lʋm sɛɛlaa pǝ tintika tooso taa tintiɣile kʋlʋmtǝlɛ tɔɔ kɛ́ ka nyǝkaa.
Ɩsɔtʋlʋŋa ŋkɛ ka hǝtɛ ntɛ́ sɩ Nyaŋ. Tǝnaɣa lʋm huwa tooso taa huɣule kʋlʋmtǝlɛ lapa nyaŋ, na yǝlaa paɣalɛ nyɔɔ-wɩ ɩlɛna pá sɩ.
Pǝ waalɩ kɛ́ ɩsɔtaa tillu liɣiti nyǝŋ ná hʋla ɩ́lɛ́ ɩ nyǝntɛ. Ḿpʋ́ɣʋ́ pǝ hika ilim hɔɣɔlǝŋ tooso taa hɔɣɔlʋɣʋ kʋlʋmʋɣʋ, na pǝ hika ɩsɔtʋ kɛ ɩ hɔɣɔlǝŋ tooso taa hɔɣɔlʋɣʋ kʋlʋmʋɣʋ kɛ mpʋ tɔtɔ, na ɩsɔtʋlʋŋasɩ tintika tooso taa kɛ́ tintiɣile kʋlʋmtǝlɛ. Na timpi timpi pǝ hika mpʋ tɔ pǝ naʋ sɩ́. Ḿpʋ́ɣʋ́ sǝkpɛtʋɣʋ lapa ilim taa waatʋnaa tooso taa waatʋ kʋlʋm. Na ḿpʋ́ɣʋ́ na ahoo, ɩsɔtʋ na ɩsɔtʋlʋŋasɩ pǝ yela naʋ kɛ waatʋnaa tooso taa waatʋ nɔɣɔlʋ.
Ma tasa nyǝnʋɣʋ tɔtɔ ɩlɛ cɔlɔʋ ntɛ́ hatuu ɩsɔtaa na ɩ́ kʋlǝɣɩ, na má nɩɩ ɩ yɔɣɔtǝɣǝna nɔɣɔ sɔsɔɣa sɩ waɩyo waɩyo. Ɩsɔtaa tillaa tooso wei pǝ kaasaa tɔ ɩ kɔŋ na ɩ́ hʋlǝɣɩ ɩ akantɛɛ tɔɣɔlɛ ɩsɩɩ atɛ yǝlaa tɔm ká la waɩyo te.
Ḿpʋ́ɣʋ́ ɩsɔtaa tillu kakpasɩ nyǝŋ hʋla ɩ akantǝlɛ, ɩlɛna má ná ɩsɔtʋlʋŋa nakǝlɩ na ká kpɛsǝna ɩsɔtaa na ká hoti atɛ. Tǝnaɣa pa cɛla-kɛɣɛ lumaŋ pʋ́ʋ́ɣʋ́ sɔsɔɔʋ saafʋ.
Ɩsɔtʋlʋŋa tʋla pʋ́ʋ́ɣʋ́ ŋkʋ ɩlɛna nyɔɔsɩ ɩsɩɩ kɔkɔ sɔsɔɣa nyɔɔsɩ sʋʋ lɩɩʋ. Ḿpʋ́ɣʋ́ nyɔɔsɩ nsɩ sɩ́ kʋlaa ɩlɛna sɩ kʋ́ ilim na sɩ́ tǝkɩ heelim.
Tǝnaɣa kʋtoloŋ lɩɩna nyɔɔsɩ nsɩ sɩ taa na kʋ ya tɛtʋ tɔɔ, na pǝ́ tʋ-kʋɣʋ pǝcɛka sɔtʋ.
Na pǝ kpaala-kʋ sɩ kʋ́ taa la kawalaɣa kɛ nyɩɩtʋ na tɩɩŋ na kʋnyɔnyɔm tǝna. Ama yǝlaa mpa pa tokuŋ taa fɛɩ Ɩsɔ kʋyʋsʋm tɔ pa tike.
Pǝ ta ha kʋtoloŋ kɛ mpaaʋ sɩ kʋ́ kʋ-wɛ. Ama sɩ naasʋɣʋ tike kɛ kʋ́ naasɩ-wɛɣɛ ɩsɔtʋnaa kakpasɩ. Kʋ nyasʋɣʋ wʋsasɩ wɛ teitei kɛ́ ɩsɩɩ pǝcɛka.
Yǝlaa ka pɛɛkɩ sǝm kɛ ɩsɔtʋnaa kakpasɩ ɩnɩ ɩ taa sɩ sana sǝm. Ama sǝm ká polo pooluŋ.
Kʋtoloŋ ŋkʋ kʋ nǝɣǝsǝna kɛ́ ɩsɩɩ pa kpɛɛlʋɣʋʋ kpaɣanǝŋ sɩ ɩ́ tɛɛ yoou tɔɣɔ. Kʋ nyɔɔŋ tɔɔ ka wɛ kɛ́ ɩsɩɩ wʋla nteniŋ kɛ kʋ tema, na kʋ ɩsɛntaa nǝɣǝsǝna ɩsɩɩ yǝlaa ɩsɛntaa.
Kʋ nyɔɔsɩ taɣalaa kɛ́ ɩsɩɩ alaa nyɔɔsɩ, na kʋ kela wɛ kɛ ɩsɩɩ tɔɣɔlaɣa kela.
Kʋ laŋa tɔɔ caɣa kɛ́ ɩsɩɩ nyǝɣǝtʋ toko kɛ kʋ suuwa. Kʋ kʋlʋɣʋʋ na kʋ keŋ makɩ tɔ, ye n nɩɩwa n tɔŋ kɛ́ sɩ kpaɣanǝŋ hɔŋʋɣʋ kɛɛkɛnaa paɣalɛ na ɩ́ lakɩ kpetele kpetele sɩ ɩ́ puki yoou tɔ.
Kʋ susi na nyǝmá kɛ́ ɩsɩɩ pǝcɛsɩ, na kʋ susi nsǝɣɩ kʋ pǝsǝɣǝna na kʋ́ la yǝlaa kɛ ɩsaɣatʋ kɛ ɩsɔtʋnaa kakpasɩ.
Lumaŋ pʋ́ʋ́ɣʋ́ sɔsɔɔʋ taa ɩsɔtaa tillu ntɛ́ kʋ wulaʋ sɔsɔ. Hepǝla nyǝ́ma ná yaa-ɩ sɩ Apatɔŋ, na Kǝlɛɛkɩ nyǝ́ma sɩ Apoliyɔŋ, na pǝ kʋtoluɣu ntɛ́ sɩ wakǝllʋ.
Kancaalaɣa wahala tɛɛna ntɛ́, pǝ kaasa wahalanaa naalɛ wɛɛ pa kɔŋ.
Ḿpʋ́ɣʋ́ ɩsɔtaa tillu naatoso nyǝŋ hʋla ɩ akantǝlɛ. Tǝnaɣa ma nɩɩ pǝ yɔɣɔta kɔtaɣa tǝlatɛ nte pa lapǝna wʋla na tǝ́ wɛ Ɩsɔ ɩsɛntaa tɔ tǝ ŋkuluŋa taa hǝŋ liɣiti kiŋ.
Ɩsɔtaa tillu naatoso nyǝŋ wei ɩ tɔka akantǝlɛ tɔɣɔ pǝ heelaa sɩ ɩ́ hɛtɩ ɩsɔtaa tillaa liɣiti wei pa tʋ alukpala kɛ pɔɣɔ sɔsaɣa Ɩfǝlatɩ nɔɣɔ tɔ.
Tǝnaɣa pa hɛta ɩsɔtaa tillaa liɣiti ɩnɩ. Paa tɛma-wɛɣɛ taɣanʋɣʋ kɛ́ na pá caɣaa sɩ ye pǝ tala pǝnaɣa na ɩsɔtʋ na kʋyakʋ na waatʋ ɩnɛɣɛ teitei ɩlɛ pa kʋ yǝlaa tintika tooso taa tintiɣile kʋlʋmtǝlɛ.
Na pa heela-m yoolaa mpa pa caɣa kpaɣanǝŋ tɔ pa nyʋɣʋ. Paa wɛ iyisi iyaɣa (1000) kɛ tɔm ŋmʋnʋɣʋ (200) kɛ.
Pǝ lapa-m mpʋ ɩsɩɩ toosee taka, na má ná kpaɣanǝŋ na ɩ tɔɔ caɣalaa na pá wɛ ɩsǝna mpi tɔɣɔlɔ, paa suu nyǝɣǝtʋ tokonaa kɛ́ na pá sɛɛwa ɩsɩɩ kɔkɔ, na pá wɛ pooku ɩsɩɩ liɣitee pǝlɛ na pá wɛ kasasaŋa ɩsɩɩ asimti wɛʋ tɔ. Kpaɣanǝŋ nyɔɔŋ ka wɛɛ kɛ́ ɩsɩɩ tɔɣɔlasɩ nyɔɔŋ, na kɔkɔ na nyɔɔsɩ na asimti pǝ lɩɩkaɣana ɩ nɔɔsɩ.
Ḿpʋ́ɣʋ́ ɩsaɣatʋ sɔsɔɔntʋ tooso ɩnɛ, kɔkɔ na nyɔɔsɩ na asimti mpi pǝ lɩɩkaɣana kpaɣanǝŋ nɔɔsɩ tɔ, pǝ kʋ yǝlaa tintika tooso taa tintiɣile kʋlʋmtǝlɛ.
Pǝ taɣa pʋlʋ tɔɔ, kpaɣanǝŋ nɔɔsɩ taa na ɩ susi taa kɛ́ ɩ apalʋtʋ ka wɛɛ. Ɩ susi nǝɣǝsǝna tʋmaa kɛ́. Sɩ wɛna nyɔɔŋ na nyɔɔŋ ɩnǝɣɩ sɩ lakǝna yǝlaa kɛ ɩsaɣatʋ.
Paa na mpʋ, yǝlaa mpa pǝ kaasaa tɔ, pa tǝna mpa wahalanaa sɔsaa panɛ pa ta kʋ tɔ, pa ta yele pa maɣamaɣa pa niŋ kʋlupumnaa. Pa ta yele alɔɣaa na tɩɩŋ wei pa lupǝna wʋla na nyǝɣǝlʋɣʋ kʋhʋlʋmʋɣʋ na nyǝɣǝlʋɣʋ kʋsɛɛmʋɣʋ na pɛɛ tɔɔ na tɩɩŋ kila kɛ laaʋ. Pǝyele pǝ tǝnaɣa mpʋ pɩɩ naa, pɩɩ nɩɩkɩ, pɩɩ tɔŋ.
Na yǝlaa mpa pǝ yela mpʋ tɔ pa ta yele pa nyǝŋ ɩnɩ se ɩsɩɩ, yʋlʋkʋlɛ na topotopo tǝma na asilima na pa ŋmɩɩlǝm.
Pǝ waalɩ kɛ́ ma ná ɩsɔtaa tillu tʋŋ tʋ lɛlʋ na ɩ́ lɩɩna ɩsɔtaa na ɩ́ tii, na pʋlʋpʋ ɩsɩɩ ɩsɔŋmʋntʋɣʋ nyala ɩ tɔɔ na kaɣalʋ cɔɔna ɩ nyʋɣʋ. Ɩ ɩsɛntaa wɛ kɛ́ ɩsɩɩ ilim na ɩ nɔɔhɛɛ ɩsɩɩ kɔkɔ nsǝma sɔsɔɔna kʋlʋɣʋʋ tɔ.
Ɩ ka tɔka ɩ niŋ taa kɛ́ takiliya na ká hɛtaa, na ɩ́ sɩɩ ɩ ntɔɣɔŋ nɔɔhǝlɛ kɛ teŋku tɔɔ na ɩ mpǝtǝŋ nyǝntɛ kɛ tɛtʋ tɔɔ.
Ɩlɛna ɩ́ má kapuka na nɔɣɔ sɔsɔɣa ɩsɩɩ tɔɣɔlaɣa wiikuɣu tɔ. Ɩ́ tɛma ḿpʋ́ɣʋ́ ka mapʋ ɩlɛna tɛʋ hola naatosompɔɣɔlaɣa ɩnɩ ɩ́ cɔna hola.
Pǝ tɛma yɔɣɔtaɣa kɛ mpʋ ɩlɛna má taɣanɩ ma tɩ sɩ ma ŋmaakɩ. Ḿpʋ́ɣʋ́ ma nɩɩ pǝ yɔɣɔtǝna-m na ɩsɔtaa sɩ: Nmɛsɩ nti tɛʋ hola naatosompɔɣɔlaɣa ɩnɩ ɩ yɔɣɔtaa tɔ, taa ŋmaa.
Ɩsɔtaa tillu wei maa nawa na ɩ sǝŋa teŋku na tɛtʋ pǝ tɔɔ tɔ, ɩ kpaasa ɩ niŋ ntɔɣɔŋ na ɩsɔ,
na ɩ́ tuuna Ɩsɔ wei ɩ wɛ tam tɔɔ tɔ, wei ɩ ŋma ɩsɔtɔnʋɣʋ na pǝ tǝna mpi pǝ wɛ kʋ taa tɔ, na tɛtʋ na pǝ tǝna mpi pǝ wɛ tǝ taa tɔ, na teŋku na pǝ tǝna mpi pǝ wɛ ɩ́lɛ́ ɩ taa tɔ, sɩ pǝ fɛi wʋlɛ sɩɩʋ tɔtɔ.
Waatʋ wei ɩsɔtaa tillu naatosompɔɣɔlaɣa nyǝŋ ká hʋlɩ ɩ akantǝlɛ tɔɣɔ Ɩsɔ ká yoosi lapʋ kɛ mpi ɩ sɩɩwa na ɩ́ tǝŋǝɣɩ na ɩ́ lakɩ na pǝ́ ŋmɛlaa tɔ. Ɩ́ ka tɛma pǝ tɔm heeluɣu kɛ Ɩsɔ kʋyɔɣɔtʋtʋ tɛlǝsǝlaa mpa pa kɛ ɩ pǝyalaa tɔ.
Pǝ waalɩ kɛ́ yɔɣɔtʋɣʋ mpi pɩɩ tɛma ɩsɔtaa kɛ yɔɣɔtǝnaʋ na má nɩɩ tɔ pǝ tasa-m sɩ: Polo na ń mʋ ɩsɔtaa tillu wei ɩ sǝŋa teŋku na tɛtʋ pǝ tɔɔ tɔ ɩ niŋ taa kɛ́ takiliya ŋka ka hɛta mpʋ tɔ.
Ḿpʋ́ɣʋ́ ma kʋlaa na má polo ɩsɔtaa tillu kiŋ na má tɔmɩ-ɩ sɩ: Cɛlɛ-m takiliya ŋkɛ. Tǝnaɣa ɩ tɔma-m sɩ: Mʋ-kɛ, na ń tɔɣɔ-kɛ. Kaa la leleŋ ɩsɩɩ tɩɩŋ kɛ nyá nɔɣɔ taa. Ama kaa la nyaŋ kɛ nyá hiluɣu taa.
Ma mʋ takiliya ŋkɛɣɛ ɩsɔtaa tillu niŋ taa ɩlɛna má tɔɣɔ-kɛ. Ka lapa leleŋ kɛ ma nɔɣɔ taa ɩsɩɩ tɩɩŋ. Ama ma kɔma na má li-kɛ ɩlɛna ká lá nyaŋ kɛ ma hiluɣu taa.
Ḿpʋ́ɣʋ́ pǝ tɔma-m sɩ: Pǝ wɛɛ sɩ n ká tasa tɔtɔɣɔ Ɩsɔ kʋheelitu kpaalʋɣʋ kɛ yǝlaa paɣalɛ na piitimnaa paɣalɛ na nsǝma paɣalɛ na awulaa sɔsaa paɣalɛ kɛ́. Tǝ kɛ pa nyǝntʋ kɛ.
Pǝ tɛma tɔɣɔ pǝ cɛla-m camlʋɣʋ ŋku pa maɣasǝɣǝna na kʋ nǝɣǝsǝna ɩsɩɩ kpátʋ́ɣʋ́ tɔ. Ɩlɛna pǝ́ tɔ-m sɩ: Kʋlɩ na ń kɛɛsɩ Ɩsɔ tǝsɛɛlɛ sɔsɔɔlɛ na kɔtaɣa tǝlatɛ tɔtɔ, na ń kala mpa pa sɛɛ Ɩsɔ kɛ́ Ɩsɔ tǝsɛɛlɛ sɔsɔɔlɛ tǝnɛ tǝ taa tɔ.
Ama yelina tǝ waalɩ tɔɔ taasɩ, taa maɣasɩ. Pǝ taɣa pʋlʋ tɔɔ, pa yelina kpaɩ nyǝ́ma kɛ ɩcatɛ naŋŋ nyǝntɛ kɛ́ sɩ pɛlɛ pá yaɣa-tɛɣɛ nɔɔhɛɛ kɛ ɩsɔtʋnaa nɩɩlɛ na naalɛ taa.
Maa kʋsɩ ma tɔm tampana hʋllaa naalɛ mpa pa suu lǝyaɣa wontu nti tǝ wɛ ɩsɩɩ fɔlǝtɔnaa taka tɔ na má tili. Paa kpaalɩ Ɩsɔ kʋheelitu kɛ kʋyɛɛŋ iyaɣa na kʋyɛɛŋ ŋmʋnʋɣʋ na nɩɩtoso (1260) ɩnɩ ɩ taa.
Ma tɔm tampana hʋllaa naalɛ ɩnǝɣǝlɛ Olifinaa naalɛ na fǝtǝlanaa naalɛ wei ɩ sǝŋǝɣɩ kateŋa tǝna Caa ɩsɛntaa tɔ.
Ye nɔɣɔlʋ kʋlaa sɩ ɩ lakɩ-wɛɣɛ ɩsaɣatʋ, kɔkɔ lɩɩkǝna pa nɔɔsɩ taa kɛ́ na ká kʋɣɩ pa kolontunaa. Na mpʋ tɔtɔɣɔ pǝ wɛɛ, ye wei ɩ́ kʋlǝɣɩ sɩ ɩ lakɩ-wɛɣɛ ɩsaɣatʋ, ka kʋ-ɩ kɛlɛ mpʋ.
Pa wɛna pǝsʋɣʋ sɩ pá kpa tɛʋ na kʋ taa nɩɩ pa Ɩsɔ kʋheelitu kpaalʋɣʋ waatʋ tǝna taa. Na pa wɛna pǝsʋɣʋ tɔtɔ sɩ pá la na lʋm pǝsɩ calǝm, na tɔtɔ sɩ pá naasɩ atɛ na wahalanaa tǝnaɣa kotokoto kɛ́ ɩsǝna mpi pa caa tɔ.
Pa kɔŋ na pá tɛ nti pǝ heela-wɛ tɔɣɔ kpaalʋɣʋ ɩlɛna lumaŋ pʋ́ʋ́ɣʋ́ sɔsɔɔʋ taa wontuɣu kʋlɩ pa tɔɔ. Na kɩɩ kǝlɩ-wɛ na kʋ́ kʋ-wɛ.
Na paa hǝntɩ ḿpʋ́ɣʋ́ ɩcatɛ sɔsɔɔlɛ patǝma taa. Tǝ taa tǝnaɣa pa tɛma pa Sɔsɔ kɛ sǝm tesika tɔɔ kɛ́ kam. Ye pǝ kɛɛsaa, pa yaakʋɣʋ sɩ Sɔtɔm na Icipiti tɔ, ɩcatɛ sɔsɔɔlɛ ntɛɣɛ pa wɛna.
Na piitim tǝna na kpeka tǝna na nsǝma tǝna na kateŋasɩ tǝna taa pǝ yǝlaa ká nyǝnǝɣɩ sǝtaa mpɛɣɛ kʋyɛɛŋ tooso na kʋyakʋ hɛkʋ taa na pá hǝnta mpʋ. Pa kaa tisi sɩ pá pi-wɛ.
Tɛtʋ tɔɔ yǝlaa tǝna laŋlɛ ká hɛɛ ɩsɩɩ yǝlaa panɛ pa sǝpʋ tɔ. Paa paa teu na pá lá tǝmaɣa kʋcɔɔŋ. Pǝ taɣa pʋlʋ tɔɔ, Ɩsɔ kʋyɔɣɔtʋtʋ tɛlǝsǝlaa panɛ pa naalɛ paa paasaa kɛ́ na pá tʋ atɛ yǝlaa kɛ wahala.
Kʋyɛɛŋ ɩnɩ ɩ tooso na kʋyakʋ hɛkʋ taa kɔma na pǝ́ tɛɛ ɩlɛna weesuɣu feesiŋ lɩɩna ɩsɔ na ɩ́ sʋʋ pa taa na pá kʋlɩ. Mpa pa tǝna pa na-wɛ tɔ sɔɣɔntʋ kpa-wɛɣɛ sɔsɔm.
Ḿpʋ́ɣʋ́ pǝ yɔɣɔtǝna ɩsɔtaa kɛ́ Ɩsɔ kʋyɔɣɔtʋtʋ tɛlǝsǝlaa mpɛ pa naalɛ sɩ: Ɩ́ kpa cǝnɛ. Tǝnaɣa pa sʋʋ pʋlʋ ɩsɩɩ ɩsɔŋmʋntʋɣʋ taa na pá kpa ɩsɔ, na pa kolontunaa tɔŋna-wɛɣɛ nyǝnʋɣʋ kɛ mpʋ.
Tǝnɛ ɩnǝɣɩ kpakpaa kɛ tɛtʋ sʋʋ seluɣu kɛ sɔsɔm, ɩlɛna ɩcatɛ sɔsɔɔlɛ hɔɣɔlǝŋ naanʋwa taa lɛŋkʋ kutuluŋ hoti, na pǝ́ kʋ́ yǝlaa iyisi naatosompɔɣɔlaɣa (7000) kɛ tɛtʋ seluɣu mpʋ tɔ. Sɔɣɔntʋ kpa yǝlaa lɛlaa kɛ sɔsɔm, ɩlɛna pá sʋʋ ɩsɔtaa Ɩsɔ kɛ́ teeli haʋ.
Wahala naalɛ nyǝŋ tɛɛwaɣalɛ. Ama tooso nyǝŋ ká kɔna nɔɔnɔɔ.
Ḿpʋ́ɣʋ́ ɩsɔtaa tillu naatosompɔɣɔlaɣa nyǝŋ hʋla ɩ akantǝlɛ. Ɩlɛna pǝ́ yɔɣɔtǝna ɩsɔtaa na toŋ sɩ: Pǝnɛntaa Tacaa na ɩ Mesii paa tɔkǝna tɛtʋ tɔɔ kɛ́ kawulaɣa, na tam tɔɔ kɛ́ paa tɔkɩ-kɛ.
Tǝnaɣa sɔsaa hiu na liɣiti wei ɩ caɣa kumlee tɔɔ kɛ́ Ɩsɔ ɩsɛntaa tɔ ɩ kʋlaa, na ɩ́ hǝntɩ atɛ na pá sɛɛ Ɩsɔ sɩ:
Tacaa Ɩsɔ kawulaɣa tʋ, nyá wɛnna, na nyaa wɛnna. Nyana tǝmlɛ kɛ ɩsǝna n lapʋ na nyá toŋ sɔsɔɔŋ tɔ. Na ɩsǝna ń sʋʋ kawulaɣa tɔɣɔʋ tɔ.
Piitimnaa mʋkaɣa pááná kɛ sɔsɔm. Pǝnɛntaa kɛlɛ pǝ talaa sɩ nyaa hʋlɩ nyá pááná. Sǝtaa hʋʋnaʋ tala mpʋ. Pǝnɛntaa kɛlɛ pǝ talaa sɩ ń fɛlɩ nyá pǝyalaa Ɩsɔ kʋyɔɣɔtʋtʋ tɛlǝsǝlaa kɛ pa fɔɔtɔ. Na ń fɛlɩ nyá nyǝ́ma tǝna mpa pa nyaŋna-ŋ tɔ. Paa sɔsaa paa piya. Na pǝnɛntaa kɛlɛ pǝ tala ń wakǝlɩ mpa pa wakǝlǝɣɩ tɛtʋ tɔ.
Ḿpʋ́ɣʋ́ Ɩsɔ tǝsɛɛlɛ sɔsɔɔlɛ kɛ ɩsɔtɔnʋɣʋ taa tʋlaa, na nɔɔsɩ pɛɛlʋɣʋ atakaa naakɩ. Tǝnaɣa tɛʋ nyǝɣǝsaa, na pǝ́ yɔɣɔtɩ, na tɛʋ holi, na tɛtʋ sele, na tɔmpɛɛ hotiɣi sɔsɔm sɔsɔm.
Ḿpʋ́ɣʋ́ kɔkɔlɔ sɔsɔ nɔɣɔlʋ ɩ lapa hatuu ɩsɔtaa. Alʋ nɔɣɔlʋ ɩ takǝna ilim kɛ ɩ tɔɔ ɩsɩɩ pa takʋɣʋʋ pʋʋɣʋ tɔ, na ɩsɔtʋ náá wɛ ɩ nɔɔhɛɛ tɛɛ, na pǝ́ lʋʋ ɩsɔtʋlʋŋasɩ naanʋwa na naalɛɣɛ ntenuɣu na pǝ́ te ɩ nyʋɣʋ.
Ɩ ka pɩɩwaɣa tǝtoɣotoɣo na ɩ́ wʋsa lʋlʋɣʋ, na lʋlʋɣʋ kʋnyɔntɔɣɔlɛ na pǝ wʋsasɩ kpa-ɩ na ɩ́ sʋʋ kapusi mapʋ.
Tǝnaɣa kɔkɔlɔ lɛlʋ ná tasa lapʋ tɔtɔɣɔ ɩsɔtaa. Tʋm sɔsɔ wei ɩ sɛɛwa ɩsɩɩ kɔkɔ tɔ ɩ lɩɩwa, ɩ nyɔɔŋ wɛ naatosompɔɣɔlaɣa na ɩ hǝŋ kɛ naanʋwa, na nteniŋ tema paa ɩ nyʋɣʋ ŋku kʋ tɔɔ.
Ḿpʋ́ɣʋ́ ɩ paala ɩsɔtaa kɛ́ ɩsɔtʋlʋŋasɩ tintika tooso taa kʋlʋmtǝlɛ na ɩ suka na ɩ́ pɛtɩ tɛtʋ tɔɔ. Ɩlɛna ɩ́ sǝŋ alʋ ɩsɛntaa sɩ ɩ́lɛ́ ɩ́ lʋlɩ ɩ pǝyaɣa na ɩnɩ ɩ li.
Apalʋpǝyaɣa ŋka kaa tiiki piitimnaa tǝna na nyǝɣǝlʋɣʋ kpátʋ́ɣʋ́ tɔɣɔ alʋ ɩnɩ ɩ lʋlaa. Ɩlɛna pǝ́ kpaana ɩ pǝyaɣa na pǝ́ pona-kɛɣɛ Ɩsɔ na ɩ kumte pǝ kiŋ.
Ɩlɛna alʋ náá se na ɩ́ polo wʋlaɣa tɛtʋ taa. Ɩsɔ ka taɣana-ɩ tǝcaɣalɛ kɛ tǝnaɣa sɩ ɩ́ caɣa na pá tɔɔ-ɩ kʋyɛɛŋ iyaɣa na kʋyɛɛŋ ŋmʋnʋɣʋ na nɩɩtoso (1260) taa.
Ḿpʋ́ɣʋ́ yoou kʋla ɩsɔtaa. Misɛɛlɩ na ɩ ɩsɔtaa tillaa na tʋm na ɩ́lɛ́ ɩ ɩsɔtaa tillaa pa yookina na tǝma.
Ama Misɛɛlɩ-wɛ pa kǝla tʋm na pá tɔɣɔnɩ ɩ na ɩ ɩsɔtaa tillaa kɛ ɩsɔtaa.
Na pá pɛtɩ tʋm sɔsɔ yaa Satanɩ wei ɩ puɣusiɣi antulinya tǝna tɔ. Ɩ́ na ɩ ɩsɔtaa tillaa kɛ pa kpɛntaa na pá pɛtɩ atɛ.
Ḿpʋ́ɣʋ́ ma nɩɩ pǝ yɔɣɔtǝna ɩsɔtaa na toŋ toŋ sɩ: Pǝnɛntaa pǝ tala Ɩsɔ ɩ́ waasɩ. Pǝnɛntaa kɛ́ Ɩsɔ ká hʋ́lɩ́ ɩ kawulaɣa toŋ. Na pǝnɛntaa kɛ́ ɩ Mesii ká hʋ́lɩ́ ɩ́lɛ́ ɩ pǝsʋɣʋ. Pǝ taɣa pʋlʋ tɔɔ, tá taapalaa tɔm suulu wei ɩ ka sǝŋaɣa tá Ɩsɔ ɩsɛntaa na ɩ́ suuki-wɛɣɛ tɔm kɛ tam tɔ pa lǝsa-ɩ ɩsɔtaa na pá pɛtɩ.
Ɩwǝyaɣa calǝm toŋ tɔɔ, na tampana tɔm nti pa kpaalaɣa tɔ tǝ toŋ tɔɔ pa kǝla-ɩ. Paa hawa pa weesiŋ kɛ́ sɩ ye sǝm sǝm.
Pǝ tɔɔ ɩlɛ ɩsɔtɔnʋɣʋ na kʋ taa nyǝ́ma mɛ ɩ́ paa teu. Ama atɛ na teŋku pǝ tɔm wɛnna waɩyo. Mpi tɔ, Ɩlɔɣɔʋ sɔsɔ lɩɩna ɩsɔtaa na ɩ́ tii mǝ cɔlɔ na ɩ́ haɣa pááná kɛ teu, ɩlɛ pǝ taɣa pʋlʋ tɔɔ, ɩ nyǝmá sɩ ɩ wʋlɛ wʋsaa.
Tʋm kɔma na ɩ́ ná sɩ pa pɛta-ɩ atɛ, ɩlɛna ɩ́ sʋʋ alʋ wei ɩ ka lʋla apalʋpǝyaɣa tɔ ɩ waalɩ kɛ́ seu.
Ḿpʋ́ɣʋ́ pǝ nyɔsa alʋ kɛ hɛkǝlɛ sɔsɔ keŋ naalɛ sɩ ɩ́ kʋlɩ hʋntʋ na ɩ́ tala ɩ tǝcaɣalɛ kɛ wʋlaɣa tɛtʋ taa. Tǝnaɣa paa tɔɔ-ɩ pɩɩsɩ tooso na pǝnaɣa hɔɣɔlʋɣʋ taa, na tʋm kaa keesi-ɩ.
Tǝnaɣa tʋm tɔ lʋm na ɩ nɔɣɔ na pǝ́ lá ɩsɩɩ pɔɣɔ sɔsɔɣa kɛ alʋ ɩnɩ ɩ waalɩ sɩ lʋm hola ɩ́ kpaɣa-ɩ.
Ama tɛtʋ waasa alʋ ɩnɩ, tɛtʋ haa nɔɣɔ na tǝ́ li lʋm mpi tʋm ka tɔna ɩ nɔɣɔ kɛ mpʋ tɔ.
Ḿpʋ́ɣʋ́ tʋm mʋ alʋ na pááná kɛ sɔsɔm, na ɩ́ polo na ɩ́ yoona alʋ piya nsi pǝ yelaa tɔ. Mpɛɣɛlɛ pa tǝna mpa pa tǝŋǝɣɩ Ɩsɔ kʋheelitu na pá tɔka teu kɛ tampana nna a tɔɔ Yesu kulaa tɔ.
Ɩlɛna ɩ́ polo ɩ sǝŋ teŋku nɔɣɔ tɔɔ.
Ḿpʋ́ɣʋ́ ma na wontuɣu nakʋlɩ na kʋ lɩɩkǝna teŋku taa. Kʋ hǝŋ wɛ naanʋwa na kʋ nyɔɔŋ kɛ naatosompɔɣɔlaɣa. Na nteniŋ tema paa kʋ hǝlʋɣʋ ŋku kʋ tɔɔ. Na pǝ́ ŋmaa kʋ nyɔɔŋ tɔɔ kɛ́ hǝtɛ nte tǝ tʋʋkɩ Ɩsɔ tɔ.
Wontuɣu ŋku ma na mpʋ tɔ kʋ nǝɣǝsǝna kpou kɛ́, na kʋ nɔɔhɛɛ ná nǝɣǝsǝna wontuɣu ŋku pa yaa sɩ wusi tɔ kʋ nyǝna, kʋ nɔɣɔ ɩsɩɩ tɔɣɔlaɣa nyǝŋka. Ḿpʋ́ɣʋ́ tʋm sɔsɔ ha-kʋɣʋ ɩ toma na ɩ kawulaɣa kumte na ɩ pǝsʋɣʋ sɔsɔɔŋkʋ.
Wontuɣu ŋkʋ kʋ nyɔɔŋ taa lɛŋkʋ caɣa kɛ́ ɩsɩɩ pɩɩ kʋ-kʋɣʋ ɩsaɣakʋɣʋ. Ama timpi pɩɩ kʋ-kʋɣʋ ɩsaɣakʋɣʋ kɛ mpʋ tɔ pǝ waawa. Ḿpʋ́ɣʋ́ antulinya tǝna pʋɣʋla wontuɣu ŋkʋ na pá wɛ kʋ waalɩ.
Tǝnaɣa yǝlaa tǝna sʋʋ tʋm sɔsɔ kɛ sɛɛʋ kɛ ɩ haʋ ɩ pǝsʋɣʋ kɛ wontuɣu tɔ pǝ tɔɔ. Na pa sɛɛkaɣa wontuɣu tɔtɔ na pá faalǝɣɩ sɩ: Wontuɣu kʋnɛ kʋ taka wɛɛ kɛlɛ? N kɛ awe na nyá na-kʋ ɩ́ sǝŋ na ɩ́ yoo?
Ḿpʋ́ɣʋ́ pǝ ha wontuɣu kɛ mpaaʋ na kʋ́ yɔɣɔtɩ kalampaanɩ tɔm na kʋ tʋʋ Ɩsɔ. Na pǝ́ ha-kʋɣʋ pǝsʋɣʋ sɩ kʋ paasɩ na kʋ́ lá ɩsɔtʋnaa nɩɩlɛ na naalɛ taa.
Tǝnaɣa kʋ sʋʋ Ɩsɔ kɛ́ footuɣu, na kʋ yaa ɩ hǝtɛ na timpi ɩ wɛɛ tɔ na pa tǝna mpa pa wɛ ɩsɔtaa tɔ na kʋ tʋʋ.
Na pǝ́ ha-kʋɣʋ mpaa sɩ kʋ yoona Ɩsɔ yǝlaa na kʋ́ kǝlɩ-wɛ. Na pǝ́ ha-kʋɣʋ pǝsʋɣʋ sɩ kʋ kpiliki kpeka tǝna na piitim tǝna na nsǝma tǝna yǝlaa na kateŋasɩ tǝna yǝlaa.
Atɛ yǝlaa tǝna ká sɛɛna-kʋ. Mpa pa hǝla pa ta ŋmaa Ɩwǝyaɣa ŋka pa kʋwa tɔ ka weesuɣu takǝlaɣa taa kɛ́ tuu antulinya kancaalaɣa tɔ mpɛ paa sɛɛna-kʋ.
Ye wei ɩ kɛ́ tɔm nɩɩlʋ pʋntʋ ɩ́ nɩɩ.
Ye pǝ tʋ yʋlʋ wei kɛ́ hatuu ɩ tanaŋ tɛɛ sɩ paa tǝkɩ-ɩ salǝka, ɩsɩɩ pa tǝka-ɩ salǝka ɩnɩ, pɩɩ saalǝɣɩ. Na ye pǝ tʋ wei ɩlɛɣɛ hatuu ɩ tanaŋ tɛɛ sɩ paa kʋ-ɩ na laɣatɛ, ɩsɩɩ pa kʋ-ɩ na-tɛ, pɩɩ saalǝɣɩ. Pǝ tɔɔ kɛ́ Ɩsɔ yǝlaa ka tɔkɩ suulu na pá tʋ Ɩsɔ kɛ́ naani kɛ́ ḿpʋ́ɣʋ́ tam.
Ḿpʋ́ɣʋ́ ma ná wontuɣu lɛŋkʋ na kʋ lɩɩna tɛtʋ tɛɛ. Kʋ hǝŋ wɛ naalɛ na ɩ́ nǝɣǝsǝna ɩwǝyaɣa hǝŋ, na kʋ yɔɣɔtaɣa ɩsɩɩ tʋm sɔsɔ.
Kʋ lapǝna kancaalaɣa wontuɣu pǝsʋɣʋ tǝnaɣa kʋlɛ kʋ ɩsɛntaa. Na kʋ caalaɣaa tɛtʋ na tǝ tɔɔ yǝlaa sɩ pá sɛɛ kancaalaɣa wontuɣu ŋku pɩɩ kʋwa ɩsaɣakʋɣʋ na pǝ́ waa tɔ.
Ḿpʋ́ɣʋ́ wontuɣu naalɛ nyǝŋkʋ kʋnɛ kʋ lapa piti tǝma sɔsɔɔna. Halǝna kʋ lakaɣa na kɔkɔ lɩɩkǝna ɩsɔtaa na ká tiiki atɛɣɛ yǝlaa tǝna ɩsɛntaa.
Pǝ ha-kʋɣʋ mpaaʋ sɩ kʋ́ la piti tǝma nnaɣa kancaalaɣa wontuɣu ɩsɛntaa tɔ, kʋ tolisa atɛ yǝlaa kɛ́ na-yɛ. Kʋ heelaɣa atɛ yǝlaa sɩ pá lu wontuɣu ŋku laɣatɛ hikaa na paa na mpʋ kʋ wɛna kʋ weesuɣu tɔ kʋ lɛɛsʋɣʋ.
Ɩlɛna pǝ́ há wontuɣu naalɛ nyǝŋkʋ ŋkʋɣʋ pǝsʋɣʋ sɩ kʋ woso weesuɣu feesiŋ kɛ kancaalaɣa wontuɣu lɛɛsʋɣʋ tɔɔ, na lɛɛsʋɣʋ ŋkʋ kʋ yɔɣɔtǝɣɩ, na kʋ́ pǝsɩ na kʋ́ kʋ́ pa tǝna mpa paa sɛɛkɩ-kʋ tɔ.
Ḿpʋ́ɣʋ́ wontuɣu ŋkʋ kʋ caala yǝlaa tǝna tǝpaɩ, piya na sɔsaa na apila na kʋnyɔntʋnaa na yomaa na kasaɣampiya, sɩ paa yʋsɩ paa wei ɩ niŋ ntɔɣɔŋ taa na ɩ tokuɣu taa.
Ye pa ta yʋsɩ wei kɛ́ kʋyʋsʋm pǝnɛ, pʋntʋ ɩɩ pǝsǝɣɩ na ɩ́ ya yaa ɩ́ pɛɛtɩ pʋlʋ. Kʋyʋsʋm mpǝɣǝlɛ wontuɣu ŋkʋ kʋ hǝtɛ, yaa kʋkalǝtʋ nti tǝ hʋ́lǝ́ɣɩ́ sɩ kʋ hǝtɛ tɔ.
Lǝmaɣasɛɛ tǝhʋllɛ ntɛ́ cǝnɛ. Ye wei ɩ wɛna laɣatʋ pʋntʋ pǝsǝɣɩ na ɩ́ cɛkǝna wontuɣu ŋkʋ kʋ kʋkalǝtʋ, pǝ taɣa pʋlʋ tɔɔ, kʋkalǝtʋ ntɩ tǝ lɩɩ yʋlʋ hǝtɛ kɛ́. Kʋkalǝtʋ ntǝɣǝlɛ nasǝtoso na nɩɩtoso na naatoso (666).
Ḿpʋ́ɣʋ́ ma nyǝnaɣa, ɩlɛna má ná Ɩwǝyaɣa na ká sǝŋa Siyɔŋ pʋɣʋ tɔɔ, na yǝlaa iyisi nɩɩnʋwa na iyisi nɩɩlɛ na liɣiti (144000) wɛ ka cɔlɔ, na pá ŋmaa pa tokuŋ taa kɛ́ kana ka Caa pa hǝla.
Tǝnaɣa ma nɩɩ pǝ yɔɣɔtǝna ɩsɔtaa na pǝ la yuŋ ɩsɩɩ lʋm kpeŋuɣu na pǝ́ falǝɣɩ sɔsɔm tɔ, ɩsɩɩ tɛʋ holuɣuuna toŋ tɔ pǝ taka. Pǝ yɔɣɔtaɣa na má nɩɩkɩ tɔ, pǝ nǝɣǝsǝna kɛ́ ɩsɩɩ saŋkʋ mataa kʋlʋɣʋʋ pa saŋkʋnaa mapʋ na pǝ́ wiiki ɩsǝna tɔ.
Na yǝlaa iyisi iyisi ɩnɩ ɩ sǝŋa ḿpʋ́ɣʋ́ kumte na weesiŋ nyǝ́ma liɣiti na sɔsaa pa ɩsɛntaa na pá yooki Ɩsɔsɛɛlɛ yontu kʋfatʋ. Yǝlaa iyisi nɩɩnʋwa na iyisi nɩɩlɛ na liɣiti (144000) wei pa yapa tɛtʋ tɔɔ tɔ ɩ paasi, nɔɣɔlʋ fɛɩ wei ɩ pǝsǝɣɩ na ɩ́ nyɩ yontu tǝnɛ tǝ yoou tɔ.
Mpɛ ɩnɩ pa ta pilisi pa tɩ na alaa, pa caɣa ḿpʋ́ɣʋ́ tǝcʋŋŋ. Paa timpiɣi Ɩwǝyaɣa puki, pa tǝŋǝɣɩ-kɛɣɛ. Pǝ yapa-wɛɣɛ yǝlaa hɛkʋ taa kɛ́ sɩ pǝ caalǝɣǝna-wɛɣɛ Ɩsɔ na Ɩwǝyaɣa kɛ haʋ.
Pa ta nɩɩna pa nɔɔsɩ na pɔpɔtiya, pa fɛɩna taalɩ nɔɣɔlʋ.
Ḿpʋ́ɣʋ́ ma na ɩsɔtaa tillu lɛlʋ na ɩ́ kʋlǝɣɩ hʋntʋ kɛ hatuu ɩsɔtaa. Ɩ wɛna Laapaalɩ Kʋpaŋ tam tɔɔ nyǝŋ nɔɣɔlʋ sɩ ɩ kaasǝɣɩ atɛ yǝlaa na piitimnaa tǝna taa yǝlaa na kpeka tǝna na nsǝma tǝna na yǝlaa tǝna.
Ɩ yɔɣɔtaɣana nɔɣɔ sɔsɔɣa sɩ: Ɩ́ nyana Ɩsɔ na ɩ́ tʋ-ɩ teeli. Pǝ taɣa pʋlʋ tɔɔ, pǝnɛntɛ pǝ talaa kɛ́ sɩ ɩ́ hʋʋna yǝlaa kɛ tɔm. Wei ɩ lapa ɩsɔtɔnʋɣʋ na tɛtʋ na teŋku na hila tɔ ɩ́ sɛɛ ɩnɩ.
Tǝnaɣa ɩsɔtaa tillu naalɛ nyǝŋ ná lɩɩwa kancaalaɣa nyǝŋ waalɩ na ɩ́ tɔŋ sɩ: Ɩ tɩɩ hotaa, Papiloni sɔsɔ tɩɩ hotaa. Ɩnɩ ɩ nyɔɔsǝna piitim tǝna yǝlaa kɛ ɩ sʋlʋm, ɩ asilima sɔsɔɔna anɩ a sʋlʋm.
Ɩsɔtaa tillaa naalɛ ɩnɩ ɩ waalɩ kɛ́ tooso nyǝŋ lɩɩwa na ɩ́ yɔɣɔtǝɣǝna nɔɣɔ sɔsɔɣa sɩ: Ye wei ɩ́ sɛɛ wontuɣu ŋkʋ na kʋ lɛɛsʋɣʋ na ɩ́ tʋ́ kʋ kʋyʋsʋm kɛ ɩ tokuɣu taa yaa ɩ niŋ taa tɔ,
pʋntʋ maɣamaɣa ká tɛ na ɩ́ nyɔɔ Ɩsɔ sʋlʋm, ɩ pááná sɔsɔɔna nyǝm mpi ɩ pǝla ɩ pááná kɔpʋ taa na pá tá pala pǝ taa kɛ́ pʋlʋ tɔ. Ɩ ká ná kaŋkaŋsi kɛ kɔkɔ na asimti pǝ taa kɛ́ ɩsɔtaa tillaa naŋŋ nyǝ́ma na Ɩwǝyaɣa pa ɩsɛntaa.
Na kɔkɔ ŋka ka taa pa naa ḿpʋ́ɣʋ́ kaŋkaŋsi tɔ tam tɔɔ kɛ́ ka nyɔɔsɩ kʋlǝɣǝna ɩsɔ. Mpa pa sɛɛ wontuɣu ŋkʋ na kʋ lɛɛsʋɣʋ na pa yʋsa-wɛ na kʋ hǝtɛ kʋyʋsʋm tɔ, ḿpʋ́ɣʋ́ pɩɩ wɛɛ tam tɔɔ, hɛɛsʋɣʋ fɛɩ.
Pǝ tɔɔ kɛ́ Ɩsɔ yǝlaa mpa pa tǝŋǝɣɩ ɩ kʋheelitu na pá nɩɩkǝna Yesu kɛ teu tɔ pǝ wɛɛ sɩ pá tɔkɩ suulu.
Ḿpʋ́ɣʋ́ ma nɩɩwa pǝ tɔma-m na ɩsɔtaa sɩ: Nmaa takǝlaɣa taa sɩ pǝ kpaɣaʋ pǝnɛntaa tɔ mpa pa sǝkɩ Tacaa tǝmlɛ taa tɔɣɔlɛ leleŋ nɩɩlaa. Ɩlɛna Feesuɣu tɔ sɩ: Nn, tampana kɛ́, pa tǝma toŋ nyǝna wena pa lapa tɔ, pǝ tala pa hɛɛsɩ. Pǝ taɣa pʋlʋ, kʋpantʋ nti pa lakaɣa tɔ ntɩ tǝ tǝŋǝɣǝna-wɛ.
Ma nyǝnaa tɔtɔ ɩlɛ ma ná ɩsɔŋmʋntʋɣʋ kʋhʋlʋmʋɣʋ ntɛ́, na nɔɣɔlʋ caɣa kʋ tɔɔ, na pʋntʋ nǝɣǝsǝna yʋlʋ, na wʋla ntenuɣu tema ɩ nyʋɣʋ, na ɩ niŋ taa kɛ́ lemse lɔŋ nyǝŋ.
Ḿpʋ́ɣʋ́ ɩsɔtaa tillu lɛlʋ lɩɩna Ɩsɔ tǝsɛɛlɛ sɔsɔɔlɛ taa na ɩ́ yɔɣɔtǝna wei ɩ caɣa ɩsɔŋmʋntʋɣʋ tɔɔ tɔ na nɔɣɔ sɔsɔɣa sɩ: Kpaɣa nyá lemse na ń kʋ́, kʋmtʋ talaa kɛ́. Tɛtʋ pɩɩwa tɔ, kʋmtʋ talaa kɛ́.
Tǝnaɣa wei ɩ caɣa ɩsɔŋmʋntʋɣʋ tɔɔ tɔ ɩ tʋ ɩ lemse kɛ́ tɛtʋ tɔɔ, ɩlɛna pǝ́ kʋ́ tɛtʋ tɔɔ.
Na ɩsɔtaa tillu lɛlʋ náá lɩɩna ɩsɔtɔnʋɣʋ taa Ɩsɔ tǝsɛɛlɛ sɔsɔɔlɛ taa na ɩ́lɛ́ ɩ tɔka lemse lɔŋ nyǝŋ tɔtɔ.
Ḿpʋ́ɣʋ́ ɩsɔtaa tillu lɛlʋ wei ɩ́lɛ́ ɩ wɛna pǝsʋɣʋ kɛ kɔkɔ tɔɔ tɔ ɩ lɩɩna kɔtaɣa tǝlatɛ na ɩ́ kɔɔ. Ɩlɛna ɩ́ yɔɣɔtǝna ɩsɔtaa tillu wei ɩ tɔka lemse lɔŋ nyǝŋ tɔ na nɔɣɔ sɔsɔɣa sɩ: Kpaɣa nyá lemse na ń kóólí tɛtʋ tɔɔ lɛsɛŋ tukuŋ, ɩ pɩɩwaɣa.
Tǝnaɣa ɩsɔtaa tillu tʋ ɩ lemse na ɩ́ kóólí tɛtʋ tɔɔ lɛsɛŋ tukuŋ, na ɩ́ pɛtɩ-ɩ Ɩsɔ pááná sɔsɔɔna lɛsɛŋ tǝnyaasǝlɛ taa.
Ɩlɛna pá nyaasɩ lɛsɛŋ kɛ ɩcatɛ waalɩ kɛ́ tǝnyaasǝlɛ taa, na calǝmʋɣʋ lɩɩna tǝnyaasǝlɛ tǝna na kʋ kpe kpokpokpo na pǝ́ polo ɩsɩɩ kilomɛɛtǝlǝnaa ŋmʋnʋɣʋ na nɩɩwʋwa (300), na pǝ luma ɩsɩɩ mɛɛtǝlɩ kʋlʋm na hɔɣɔlʋɣʋ.
Ḿpʋ́ɣʋ́ ma ná ɩsɔtɔnʋɣʋ taa kɛ́ kɔkɔlɔ nɔɣɔlʋ ɩ́lɛ́ tɔtɔ. Ɩ tɔɔwaɣa na ɩ tɔm wɛ ha. Ɩsɔtaa tillaa naatosompɔɣɔlaɣa tɔkǝna kʋnaasǝnam kɛ tɔm naatosompɔɣɔlaɣa. Mpǝɣɩ pǝ tɛɛsǝɣǝna naasǝnaʋ ɩlɛ pǝ tɛma. Na kantǝkaɣa nyǝntʋ tǝnɛɣɛ Ɩsɔ ná tɩɩ yekina ḿpʋ́ɣʋ́ ɩ pááná.
Ḿpʋ́ɣʋ́ ma ná tiŋ pɔ ɩsɩɩ teŋku, na ɩ́ na kɔkɔ pǝ sitaa. Na má ná tɔtɔɣɔ mpa paa kǝla wontuɣu na kʋ lɛɛsʋɣʋ na ŋku kʋ kʋkalǝtʋ ntɛ́ kʋ hǝtɛ tɔ. Pa sǝŋa tiŋ wei ɩ pɔ mpʋ ɩsɩɩ teŋku tɔ ɩ nɔɣɔ, na pá tɔka saŋkʋnaa mpa Ɩsɔ cɛla-wɛ tɔ.
Na pá yooki Ɩsɔ tǝmlɛ tʋ Moisi yontu na Ɩwǝyaɣa nyǝntʋ sɩ: Tacaa Ɩsɔ kawulaɣa tʋ, nyá tǝma kʋlapɛɛ tɔɔʋ wɛ sɔɣɔntʋ, na a tɔm wɛ piti. Piitimnaa tǝna tǝpaɩ wulaʋ. Mpi n sɩɩwa na ń tǝŋǝɣɩ na ń lakɩ tɔ, pǝ siɣisaa na pǝ́ wɛna tampana.
Tacaa, wei ɩ kaa nyana-ŋ tɔ pʋntʋ wɛɛ? Awe ká kisina-ŋ teeli tʋɣʋ? Pǝ taɣa pʋlʋ, nyá tike n wɛnna tǝnaŋŋ. Piitimnaa tǝna yǝlaa ká tɛ na pá kɔɔ, na pá luŋ nyá tɛɛ na pá sɛɛ-ŋ. Pǝ taɣa pʋlʋ, pǝ kula nyá kʋlapʋtʋ kʋpantʋ tɔɔ kɛ́ na pǝ́ hʋ́lɩ́ tǝkeelee.
Pǝlɛ pǝ waalɩ kɛ́ ma ná ɩsɔtaa Ɩsɔ tǝsɛɛlɛ sɔsɔɔlɛ tʋlaa, na tǝ taa kɛ́ cokǝle nte tǝ hʋ́lǝ́ɣɩ́ sɩ Ɩsɔ wɛɛ tɔ.
Ḿpʋ́ɣʋ́ ɩsɔtaa tillaa naatosompɔɣɔlaɣa wei ɩ ka tɔka kʋnaasǝnam tɔm naatosompɔɣɔlaɣa ɩnɩ tɔ pa lɩɩ Ɩsɔ tǝsɛɛlɛ sɔsɔɔlɛ ntɛ tǝ taa. Na pá suu kpoŋkpontu toŋ nyǝntʋ wontu kʋhʋlʋmtʋ na tǝ́ mʋɣɩ kɔkɔ kɛ nyǝnǝnyǝnɩ, na pá lǝla pa laŋa taa kɛ́ wʋla tampalanaa.
Tǝnaɣa weesiŋ nyǝ́ma liɣiti ɩnɩ ɩ taa nɔɣɔlʋ ɩ cɛla ɩsɔtaa tillaa naatosompɔɣɔlaɣa ɩnǝɣɩ wʋla kɔpʋnaa kɛ naatosompɔɣɔlaɣa, na pá suna Ɩsɔ wei ɩ wɛ tam tɔɔ tɔ ɩ pááná.
Ḿpʋ́ɣʋ́ Ɩsɔ teeli na ɩ toma pǝ nyalǝna Ɩsɔ tǝsɛɛlɛ sɔsɔɔlɛ tǝkpǝmm. Nɔɣɔlʋ ta pǝsɩ na ɩ́ sʋʋ Ɩsɔ tǝsɛɛlɛ sɔsɔɔlɛ taa, halǝna ɩsɔtaa tillaa yoosi kʋnaasǝnam tɔm naatosompɔɣɔlaɣa ɩnɩ na pǝ́cɔ́.
Ḿpʋ́ɣʋ́ ma nɩɩ pǝ yɔɣɔtǝna ɩsɔtaa tillaa naatosompɔɣɔlaɣa na nɔɣɔ sɔsɔɣa kɛ Ɩsɔ tǝsɛɛlɛ sɔsɔɔlɛ taa sɩ: Ɩ́ polo na ɩ́ pǝlɩ Ɩsɔ pááná kɔpʋnaa naatosompɔɣɔlaɣa ɩnǝɣɩ atɛ.
Tǝnaɣa kancaalaɣa nyǝŋ tɛɛwa na ɩ́ pǝlɩ ɩ kɔpʋ kɛ atɛ. Ɩlɛna sǝmola asaɣɛɛ na kʋwǝwɩɩna kpa yǝlaa mpa paa yʋsa wontuɣu kʋyʋsʋm kɛ pa tɔɔ na pa sɛɛkaɣa kʋ lɛɛsʋɣʋ tɔ.
Ɩsɔtaa tillu naalɛ nyǝŋ ná pǝla ɩ kɔpʋ kɛ teŋku taa, ɩlɛna lʋm pǝsɩ ɩsɩɩ yʋlʋ sǝtʋ calǝm, na weesuɣu nyǝm mpi pɩɩ wɛ teŋku taa tɔ pǝ sɩ pǝ́ tǝna tǝpaɩpaɩ.
Ɩsɔtaa tillu tooso nyǝŋ ná pǝla ɩ kɔpʋ kɛ pusi sɔsɔɔŋsɩ na sɛɛlaa tǝna taa, ɩlɛna pǝ lʋm pǝsɩ calǝm.
Ḿpʋ́ɣʋ́ ma nɩɩ ɩsɔtaa tillu wei ɩ nyǝnǝɣǝna lʋmnaa tɔɔ tɔ ɩ tɔma sɩ: Nyá wei n wɛ tǝnaŋŋ tɔ, nyá wɛnna, na nyaa wɛnna. N tǝŋa siɣisuɣu kɛ nyá hʋʋlɛ tǝnɛ tǝ taa kɛ́.
Ɩsɩɩ paa lɛnta Ɩsɔ yǝlaa na Ɩsɔ kʋyɔɣɔtʋtʋ tɛlǝsǝlaa tɔɣɔ n cɛlǝɣɩ-wɛɣɛ calǝm kɛ pǝnɛntaa sɩ pá nyɔɔ. Mpi paa lapa tɔ mpɩ pǝ fɛlǝɣǝna-wɛ.
Ḿpʋ́ɣʋ́ ma nɩɩ pǝ yɔɣɔta kɔtaɣa tǝlatɛ sɩ: Ḿpʋ́ɣʋ́ mɛɛ, Tacaa Ɩsɔ kawulaɣa tʋ, tampana na siɣisuɣu kɛ n tǝŋǝɣɩ na ń hʋʋkǝna.
Ɩsɔtaa tillu liɣiti nyǝŋ ná pǝla ɩ kɔpʋ kɛ ilim tɔɔ, ɩlɛna pǝ́ kpaasɩ-wǝɣɩ toŋ sɩ pǝ kɔkɔ ɩ́ nyaɣa yǝlaa.
Ḿpʋ́ɣʋ́ haŋaɣa paasaa na ká haŋ yǝlaa, halǝna pá yaa Ɩsɔ wei ɩ tɔka kʋnaasǝnam pǝnɛ pǝ takanaa na ɩ pǝsʋɣʋ tɔ ɩ hǝtɛ na pá tʋʋ-ɩ. Ama pa ta yele pa ɩsaɣatʋ na pá tʋ Ɩsɔ kɛ́ teeli.
Ɩsɔtaa tillu kakpasɩ nyǝŋ ná pǝla ɩ kɔpʋ kɛ wontuɣu ŋkʋ kʋ kawulaɣa kumte tɔɔ, ɩlɛna sǝkpɛtʋɣʋ nyala kʋ kawulaɣa taa, na yǝlaa paasɩ na pá sʋʋlǝɣǝna wʋsasɩ pǝ tɩɩ fɛɩ.
Na pá tʋʋ ɩsɔtaa Ɩsɔ kɛ́ pa wahala na pa sǝmola pǝ tɔɔ. Paa na mpʋ tɔ, pa ta yele pa lakasɩ ɩsaɣasɩ.
Ɩsɔtaa tillu naatoso nyǝŋ ná pǝla ɩ kɔpʋ kɛ Ɩfǝlatɩ pɔɣɔ sɔsɔɣa taa, ɩlɛna ka lʋm nyɔɔ na pǝ́ ha mpaaʋ kɛ awulaa sɔsaa mpa pa lɩɩkǝna tɛʋ kite tɔɔ tɔ.
Ḿpʋ́ɣʋ́ ma ná alɔɣaa tooso na pá nǝɣǝsǝna salɛɛ, na pa lɩɩna tʋm sɔsɔ na wontuɣu na Ɩsɔ kʋyɔɣɔtʋtʋ tɛlǝsʋlʋ pɔpɔtʋ pa nɔɔsɩ taa.
Alɔɣaa mpɛɣɛlɛ mpa pa lakɩ piti tǝma tɔ. Tǝnaɣa alɔɣaa mpɛ pa tooso pa kʋlaa na pá cɔɔkɩ tɛtʋ tǝna awulaa sɔsaa tɔɔ sɩ pa kotiɣi-wɛɣɛ Ɩsɔ kawulaɣa tʋ kʋyakʋ sɔsɔɔʋ wule yoonaʋ tɔɔ.
Nyǝnɩ, ma kɔŋ kɔntɛ kɛ́ ɩsɩɩ ŋmɩɩlʋ. Ɩlɛ ye wei ɩ tɔka ɩ wontu sɩ ye pǝ talaa ɩ́ taa tɛɛ tapakpɛtɛ, ɩlɛ pʋntʋ ntɛ́ leleŋ nɩɩlʋ. Mpi tɔ, ye pa na-ɩ ḿpʋ́ɣʋ́ tapakpɛtɛ fɛɛlɛ ká lapɩ-ɩ.
Ḿpʋ́ɣʋ́ alɔɣaa mpɛ pa kota awulaa mpɛɣɛ timpi pa yaakǝna Hepǝla taa sɩ Haamaketɔŋ tɔ.
Ɩsɔtaa tillu naatosompɔɣɔlaɣa nyǝŋ ná pǝla ɩ kɔpʋ kɛ heelim tɔɔ, ɩlɛna pǝ́ yɔɣɔtǝna Ɩsɔ tǝsɛɛlɛ sɔsɔɔlɛ taa na kumte kiŋ na nɔɣɔ sɔsɔɣa sɩ: Pǝ lapaɣalɛ.
Ḿpʋ́ɣʋ́ tɛʋ nyǝɣǝsaa, na pǝ́ yɔɣɔtɩ, na tɛʋ holi, na tɛtʋ sele sɔsɔm. Hatuu pǝ ŋmaʋ yʋlʋ tɔ tɛtʋ ta selita seluɣu pǝnɛ pǝ taka. Pǝnɛ ɩnɩ pǝ kǝla kpakpaa.
Tǝnaɣa pǝ faɣa ɩcatɛ sɔsɔɔlɛ kɛ hɔɣɔlǝŋ tooso na pǝ yɔkɩ. Na acalɛɛ sɔsɔɔna hoti tɛtʋ tǝna taa. Ɩsɔ tɔɔsa Papiloni sɔsɔ tɔɔ, ɩlɛna ɩ́ nyɔɔsɩ-ɩ ɩ kɔpʋ taa pááná sɔsɔɔna sʋlʋm.
Na tɛtʋnaa mpa lʋm ka cɔɔnaa tɔ pá mʋkɩ yem, pa ta tasa pá keesi pɔ́ɔ́ŋ tɔtɔ.
Tɛʋ tɔmpɩɩŋ hotaɣana ɩsɔtaa kɛ́ na ɩ́ nyǝkǝɣɩ yǝlaa. Tɔmpǝlɛ kʋlʋmtǝlɛ yuŋ ka wɛ ɩsɩɩ kiloonaa nɩɩlɛ. Ḿpʋ́ɣʋ́ yǝlaa tʋʋ Ɩsɔ kɛ́ naasʋɣʋ mpi tɔmpɛɛ anɩ a naasaɣa-wɛ tɔ pǝ tɔɔ. Pǝ taɣa pʋlʋ, naasʋɣʋ mpɩ pǝlɛ pɩɩ kǝla kpakpaa kɛ́.
Ɩsɔtaa tillaa naatosompɔɣɔlaɣa wei ɩ ka tɔka kɔpʋnaa naatosompɔɣɔlaɣa tɔ pa taa lɛlʋ kɔma na ɩ́ yaa-m sɩ: Kɔɔ na má hʋlɩ-ŋ salǝka wei paa tʋ pusi paɣalɛ hɛkʋ taa wasaŋkalɩ sɔsɔ tɔ.
Ɩ kiŋ kɛ atɛ awulaa lakaɣa pa asilima kʋlapʋtʋ, na ɩ asilima sʋlʋm kɛ atɛ yǝlaa nyɔɔwa na pǝ́ kʋɣɩ-wɛ.
Ḿpʋ́ɣʋ́ Feesuɣu tɛɛna-m ɩlɛna ɩsɔtaa tillu pona-m wʋlaɣa tɛtʋ taa. Tǝnaɣa ma ná alʋ nɔɣɔlʋ na ɩ́ caɣa wontuɣu kʋsɛɛmʋɣʋ tɔɔ, na ɩ tɔɔ waasa hǝla nna a tʋʋkɩ Ɩsɔ tɔ tǝwisiwisi. Wontuɣu ŋkʋ kʋ nyɔɔŋ ka wɛ naatosompɔɣɔlaɣa kɛ́, na kʋ hǝŋ kɛ naanʋwa.
Alʋ ɩnɩ ɩ tɔɣɔla wontu kʋpampantʋ nti tǝ sɛɛwa tɔ, na wontu nti tǝ sɛɛwa tǝkeŋkeŋ tɔ, na ɩ tʋ wʋla na liɣitee pɛɛ lɩɩtʋ kʋpantʋ, pǝ tɩɩ fɛɩ. Na ɩ́ tɔka ɩ niŋ taa kɛ́ wʋla kɔpʋ na ɩ́ suna acaalǝtʋ. Asilima nna ɩ ka lapa tɔ a ɩsaɣatʋ ntɛ́.
Pa ŋmaa ɩ tokuɣu taa kɛ́ hǝtɛ natǝlɩ, ama pǝ hʋwɛɛ ta tʋlɩ teu kɛ́ tǝyaɩɩ. Sɩ, Papiloni sɔsɔ, antulinya wasaŋkalǝnaa na acaalǝtʋ pǝ too.
Ɩlɛna má ná sɩ Ɩsɔ yǝlaa calǝm na mpa pa lɛntaa sɩ pepe tɔɔ kɛ́ pa nɩɩna Yesu kɛ́ teu tɔ, pɛlɛ pa calǝm kʋɣɩ alʋ ɩnǝɣɩ sʋlʋm nyǝm. Ma na-ɩ, ɩlɛna pǝ́ paasɩ na pǝ́ la-m ha.
Ḿpʋ́ɣʋ́ ɩsɔtaa tillu pɔɔsa-m sɩ: Pepe tɔɔ kɛ́ pǝ lakɩ-ŋ ha? Maa heeli-ŋ mpi alʋ na wontuɣu ŋku kʋ tɔɔ ɩ caɣaa na kʋ wɛna nyɔɔŋ naatosompɔɣɔlaɣa na hǝŋ naanʋwa tɔ pa hʋ́lǝ́ɣɩ́ mukaɣa tɛɛ tɔ.
Wontuɣu ŋku n na mpʋ tɔ, kɩɩ wɛna weesuɣu kɛ hatuu lɔŋ kɛ́, ama kʋ fɛɩ ḿpʋ́ɣʋ́ nɔɔnɔɔ. Pǝ wɛɛ sɩ kʋ́ lɩɩ lumaŋ pʋʋɣʋ sɔsɔɔʋ taa kɛ́ na kʋ́ polo timpi pɩɩ tɛ kʋ tɔm tǝnaŋnaŋ tɔ. Atɛ yǝlaa mpa pa hǝla pǝ taa ŋmaa weesuɣu takǝlaɣa taa kɛ́ hatuu antulinya kancaalaɣa tɔ, paa ná wontuɣu kʋnɛ tɔ pɩɩ la-wɛɣɛ ha. Pǝ taɣa pʋlʋ, kɩɩ wɛna weesuɣu kɛ hatuu lɔŋ kɛ́. Ama kʋ fɛɩ ḿpʋ́ɣʋ́ nɔɔnɔɔ, na kɩɩ taɣanɩ lɩɩʋ tɔtɔ.
Nyǝm na lǝmaɣasɛɛ pǝ tǝhʋllɛ kiŋ ntɛ́ cǝnɛ. Nyɔɔŋ naatosompɔɣɔlaɣa ɩnɩ ɩ hʋ́lǝ́ɣɩ́ pulasɩ naatosompɔɣɔlaɣa wei ɩ tɔɔ alʋ ɩnɩ ɩ caɣaa tɔɣɔ. Na ɩ hʋ́lǝ́ɣɩ́ tɔtɔɣɔ awulaa sɔsaa naatosompɔɣɔlaɣa.
Awulaa sɔsaa mpɛ pa taa kakpasɩ tɛma hotuɣu. Kʋlʋm ná wɛɛ, na ɩ́ tɔŋna kawulaɣa tɔɣɔʋ. Na lɛlʋ ná ta kɔnta, ɩlɛ ɩ kɔŋ ɩ kɔɔ tɔ ɩ caɣaʋ kaa tɔɔ.
Wontuɣu ŋku kɩɩ wɛna weesuɣu na kʋ fɛɩ ḿpʋ́ɣʋ́ nɔɔnɔɔ tɔ, kʋlɛɣɛlɛ wulaʋ sɔsɔ pǝlefɛɩ nyǝŋ. Mpɛɣɛlɛ mpʋ na kancaalaɣa awulaa sɔsaa naatosompɔɣɔlaɣa ɩnɩ. Kʋ puki timpi pɩɩ tɛ kʋ tɔm tǝnaŋnaŋ tɔɣɔ.
Hǝŋ naanʋwa wei n nawa tɔ ɩ hʋ́lǝ́ɣɩ́ awulaa sɔsaa naanʋwa mpa pa ta tɔɣɔta kawulasɩ tɔ. Ama pɩɩ ha-wɛɣɛ kawulasɩ toma, na pa na wontuɣu ŋkʋ pá tɔɣɔ kawulaɣa kɛ kalǝfu kʋlʋm taa.
Pa naanʋwa ɩnɩ pa tǝna paa la lǝmaɣasǝlɛ kʋlʋmtǝlɛ na pá mǝŋna pa toma na pa kawulasɩ na pá cɛla wontuɣu.
Paa kʋlɩ na pá yoona Ɩwǝyaɣa, ama Ɩwǝyaɣa ká kǝlɩ-wɛ. Pǝ taɣa pʋlʋ tɔɔ, ŋkɛɣɛlɛ sɔsaa Sɔsɔ na awulaa tǝna Wulaʋ. Ka na ka nyǝ́ma mpa pa yaawa na pá lǝsɩ na pa kɛ́ nɩɩntaa tɔ paa kǝlɩ-wɛ.
Ḿpʋ́ɣʋ́ ɩsɔtaa tillu tasa-m heeluɣu sɩ: Pusi nsi n nawa na wasaŋkalɩ caɣa sɩ hɛkʋ tɔ, yǝlaa na samaa na piitimnaa taa yǝlaa na nsǝma taa yǝlaa ntɛ́ mpʋ.
Hǝŋ naanʋwa wei n nawa tɔ na wontuɣu pa taa ká kpana wasaŋkalɩ ɩnɩ, na pá lɛɛkɩ ɩ wontu tǝna na pá yele-ɩ kpɛtɛ. Paa tɔɣɔ ɩ nantʋ, na pá wɔpɩ-ɩ kɔkɔ.
Pǝ taɣa pʋlʋ, Ɩsɔ tʋna pa lotunaa taa kɛ́ hʋwɛɛ sɩ pá kpɛntɩ nɔɣɔ kʋlʋmaɣa na pá lakɩ na pá mǝŋna pa kawulasɩ toŋ na pá cɛla wontuɣu, na pá yoosi nti nti tǝ lǝmaɣasɛɛ ɩ ka tʋwa tɔ, halǝna Ɩsɔ ka yɔɣɔta nti tɔ tǝ́ la.
Na alʋ wei n nawa mpʋ tɔ, ɩcatɛ sɔsɔɔlɛ nte tǝ ŋmakǝlǝɣɩ atɛ awulaa sɔsaa tɔɣɔlɛ.
Pǝlɛ pǝ waalɩ kɛ́ ma ná ɩsɔtaa tillu lɛlʋ na ɩ́ lɩɩna ɩsɔtaa na ɩ́ tiiki. Ɩ wɛna pǝsʋɣʋ kɛ sɔsɔm kɛ́, na ɩ teu nawa ɩsɩɩ kɔkɔ na pǝ́ cɔɔ tɛtʋ tǝna.
Ḿpʋ́ɣʋ́ ɩ yɔɣɔtǝna nɔɣɔ sɔsaɣa sɩ: Ɩ tɩɩ hotaa, Papiloni sɔsɔ tɩɩ hotaa. Pǝnɛntɛ ɩ pǝsa alɔɣaa tǝcaɣalɛ, na alɔɣaa nɔɣɔ na pa suka, na tɛtʋ sumasɩ nsi paa caa tɔ sɩ nɔɣɔ na sɩ suka tǝcaɣalɛ ntɛ́ tǝna.
Pǝ taɣa pʋlʋ, ɩnɩ ɩ nyɔɔsǝna piitimnaa tǝna yǝlaa kɛ ɩ sʋlʋm, ɩ asilima sɔsɔɔna anɩ a sʋlʋm. Na ɩ kiŋ kɛ atɛ awulaa sɔsaa lakaɣa pa asilima kʋlapʋtʋ. Na atɛ paɣatǝlaa pilina ɩ wontu kʋpantʋ nti tǝ fɛɩ nyǝɣǝsʋɣʋ tɔ.
Ḿpʋ́ɣʋ́ ma nɩɩ pǝ yɔɣɔtǝna ɩsɔtaa, ɩlɛ pǝ taɣa ɩsɔtaa tillu ɩnɩ ɩ nɔɣɔ. Pǝ tɔmaɣa sɩ: Ma yǝlaa, ɩ́ se ɩ kiŋ, na pǝ taa kɔɔ na ɩ ɩsaɣatʋ taana-mɛ, na pǝ́ kɔɔ na pǝ́ naasǝɣɩ na pǝ kpɛŋna-mɛ.
Pǝ taɣa pʋlʋ tɔɔ, ɩ ɩsaɣatʋ kaawaɣa na pǝ́ kalǝsǝna ɩsɔtɔnʋɣʋ, Ɩsɔ tɔɔsa ɩ lakasɩ ɩsaɣasɩ tɔɔ.
Ɩ́ lɛɛtɩ-ɩ mpi ɩ ka lapa-mɛ tɔ. Ɩ́ fɛlɩ-ɩ ɩsǝna mpi ɩ ka lapa tɔɣɔ tɔm naalɛ. Ɩ́ suuli ɩ kɔpʋ kɛ sʋlʋm mpi pǝ kǝla mpi ɩ puukaɣa-mɛ tɔɣɔ toŋ kɛ tɔm naalɛ.
Ɩ́ tʋ-ɩ wahala na kʋnyɔŋ na pǝ́ tala ɩsɩɩ ɩ ka tʋɣʋ ɩ tǝɣɩ teeli na ɩ́ kaa wontu kʋpantʋ kɛ ɩsǝna mpi tɔ. Ɩ yɔɣɔta ɩ taa sɩ: Ma caɣaa tǝka kɛ́ ɩsɩɩ wulaʋ, ma ta nyɩ leelutu, ma kaa nyɩ mpi pa yaa sɩ kʋnyɔŋ tɔ.
Pǝ tɔɔ kɛ́ kʋnaasǝm mpi pǝ sɩɩwa sɩ pɩɩ naasǝna tɔ, kʋyakʋ kʋlʋmʋɣʋ kɛ pɩɩ tii pǝ tǝnaɣa ɩ tɔɔ tǝkpili. Mpǝɣǝlɛ kʋtɔmǝŋ na sǝm na nyɔɣɔsɩ. Kɔkɔ ká nyaɣa ɩ tǝna tǝluka. Pǝ taɣa pʋlʋ, Tacaa Ɩsɔ wei ɩ lakǝna-ɩ tɔm tɔ ɩ wɛ toma kɛ́.
Ɩ kiŋ kɛ atɛ awulaa sɔsaa lakaɣa pa asilima kʋlapʋtʋ na pá nɩɩkɩ ɩ leleŋ. Paa tɛ na pá ná kɔkɔ nyakɩ-ɩ na nyɔɔsɩ nsi sɩ kʋlǝɣɩ tɔ, ɩlɛ paa tʋlɩ nɔɔsɩ kɛ ɩ tɔɔ, na paa kpa pa laŋa na pá wii sɔsɔm.
Paa hatǝlǝna-ɩ sɩ pǝ taa kɔɔ na pá ná ɩ wahala. Na paa tɔ sɩ: Waɩyo, waɩyo. Pʋwɛ, Papiloni ɩcatɛ sɔsɔɔlɛ na toŋ nyǝntɛ tǝnɛ, kalǝfu kʋlʋm taa kɛlɛ pǝ tɛma-ŋ nyá salǝka tʋɣʋ na?
Atɛ taatǝlaa ná tʋla nɔɔsɩ kɛ tǝ tɔɔ tɔtɔ na pá kpa pa laŋa na pá wii sɔsɔm. Mpi tɔ, nɔɣɔlʋ ɩɩ tasǝɣɩ pa taatǝlɛ kɛ yapʋ.
Paa wʋlanaa, paa nyǝɣǝlʋɣʋ kʋhʋlʋmʋɣʋ, paa liɣitee pɛɛ. Paa lɩɩtʋ, paa kpoŋkpontu toŋ nyǝntʋ pɔɔŋ kʋpaŋ, paa tɔɔ wontu kʋpampantʋ kʋsɛɛmtʋ, paa nti tǝ sɛɛ teu tǝkeŋkeŋ tɔ, paa silikinaa, paa taasɩ nsi sɩ fɛɩ yem yem tɔ, paa tuu kela na taasɩ katɛ nyǝnsɩ, na nyǝɣǝlʋɣʋ kʋsɛɛmʋɣʋ na nyǝɣǝlʋɣʋ maɣamaɣa na pǝlɛ nte pa yaa sɩ maapǝlɩ tɔ.
Paa afɛʋnaa, paa kʋkʋsʋm, paa tulaalʋ miili, paa tulaalʋ kʋfǝɣǝtʋ, paa sʋlʋm, paa nim, paa mʋlʋm, paa tɔɣɔnaɣa pee, paa naaŋ, paa heeŋ, paa kpaɣanǝŋ na kɛɛkɛnaa, paa yomaa na yǝlaa weesiŋ maɣamaɣa.
Taatǝlaa mpɛ pa tɔma ɩcatɛ sɔsɔɔlɛ ńtɛ́ sɩ: Mpi pǝ tǝna n nyɩɩlaɣa tɔ pǝ saala yem. Nyá toŋ na nyá leleŋ tǝna tʋ-ŋ lʋm, n kaa tasa-wǝɣɩ keesuɣu.
Taatǝlaa mpa pa taata ɩcatɛ sɔsɔɔlɛ taa na pá pili tɔ, paa tɛ na pá hatǝlǝna-tɛ sɩ pǝ taa kɔɔ na pá ná tǝ wahala. Paa tʋlɩ nɔɔsɩ na paa kpa pa laŋa na pá wii sɔsɔm.
Paa tɔ sɩ: Waɩyo, ɩcatɛ sɔsɔɔlɛ tǝnɛ tǝ tɔm wɛ waɩyo. Ńtɛ́ tǝ suukaɣana kpoŋkpontu toŋ nyǝntʋ pɔɔŋ kʋpaŋ na wontu kʋpantʋ nti tǝ sɛɛwa tɔ, na wontu nti tǝ sɛɛwa tǝkeŋkeŋ tɔ. Na ńtɛ́ tǝ tʋkaɣana wʋla na liɣitee pɛɛ na lɩɩtʋ pǝ tɩɩ fɛɩ.
Na kalǝfu kʋlʋm taa kɛlɛ tǝ apititu tɛma-tɛɣɛ lʋm tʋɣʋ. Kpɩɩlǝŋ taa sɔsaa sɔsaa na ɩ sʋʋlaa na ɩ saalaa, na pa tǝna mpa pa tɔkǝna teŋku tɔ, pa sǝŋa pooluŋ taa,
na pá ná tǝ kɔkɔ nyɔɔsɩ. Ɩlɛna pá makɩ kapusi na pá tɔ sɩ: Pa ta nata ɩcatɛ na tǝ tala ɩcatɛ sɔsɔɔlɛ tǝnɛ.
Ḿpʋ́ɣʋ́ pa cosa tɛtʋ na pá pǝlɩ pa nyɔɔŋ taa, na pá tʋlɩ nɔɔsɩ na pá kpa pa laŋa na pá wii sɔsɔm. Na pá makɩ kapusi sɩ: Waɩyo, ɩcatɛ sɔsɔɔlɛ tǝnɛ tǝ tɔm wɛ waɩyo. Pa tǝna mpa pa wɛna kpɩɩlǝŋ kɛ teŋku taa tɔ tǝ toŋ kɛ pa kʋlǝnaa. Kalǝfu kʋlʋm taa kɛlɛ pǝ tǝna pǝ tɛma-tɛɣɛ lʋm tʋɣʋ.
Tɔʋ, ɩsɔtɔnʋɣʋ nyá, pǝ wakǝla-tɛ tɔ, paana-tɛ ɩlɛ. Ɩsɔ yǝlaa mɛ, na tillaa na Ɩsɔ kʋyɔɣɔtʋtʋ tɛlǝsǝlaa, ɩ́ paana-tɛ. Pǝ taɣa pʋlʋ, ɩsaɣatʋ nti tɩɩ lapa-mɛ tɔɣɔ Ɩsɔ hʋʋna-tɛ.
Ḿpʋ́ɣʋ́ ɩsɔtaa tillu toŋ tʋ nɔɣɔlʋ kpaɣa pǝlɛ sɔsɔɔlɛ, tǝ tɔɔʋ wɛ ɩsɩɩ namlɛ, na ɩ́ pɛtɩ teŋku taa. Ɩlɛna ɩ́ tɔŋ sɩ: Ɩsǝntɔɣɔ paa pɛtɩ Papiloni ɩcatɛ sɔsɔɔlɛ kɛ tuu pǝ tɛɛ na pááná sɔsɔɔna, na pa kaa tasa-tɛɣɛ keesuɣu.
Na pa kaa tasa nɩɩʋ kɛ Papiloni nyá nyá taa kɛ́ saŋkʋnaa na cǝmǝŋ na hǝsɩ na akantɛɛ pǝ taŋ. Pa kaa tasa naʋ kɛ tǝmlɛ latʋ nɔɣɔlʋɣʋ tǝmlɛ natǝlɩ tǝ taa. Na pa kaa tasa nɩɩʋ kɛ namlɛ kpálʋ́ɣʋ́.
Fǝtǝla kaa tasa mʋɣʋ kɛ nyá taa, pǝ́cɔ́ pa kaa tasa akpaɣalɛ ayɔɔla taŋ nɩɩʋ kɛ nyá taa. Nyá taa taatǝlaa hǝtɛ ka yaana antulinya taa kɛ́ lɔŋ, na nyá puɣusa yǝlaa tǝna na nyá topotopo tǝma pɛɛkʋɣʋ.
Pa nawa Ɩsɔ kʋyɔɣɔtʋtʋ tɛlǝsǝlaa na Ɩsɔ yǝlaa pa calǝm, na pa tǝna mpa pa kʋ tɛtʋ tɔɔ tɔ pa calǝm kɛ Papiloni taa tɔɣɔ pa tʋ-tɛɣɛ salǝka.
Pǝlɛ pǝ waalɩ kɛ́ ma nɩɩ pǝ yɔɣɔtǝna nɔɔsɩ sɔsɔɔnsɩ na ɩsɔtaa, na pǝ́ wɛ ɩsɩɩ samaa tuutuuma yɔɣɔtʋɣʋ tɔ sɩ: Ɩ́ sa Ɩsɔ. Ta Ɩsɔ yakǝna, na ɩnǝɣǝlɛ teeli na toma pǝ tʋ.
Tampana na siɣisuɣu kɛ ɩ tǝŋǝɣɩ na ɩ́ hʋʋkǝna. Pǝ taɣa pʋlʋ, wasaŋkalɩ sɔsɔ wei ɩ wakǝlaɣa tɛtʋ na ɩ asilima tɔ, ɩ kʋ ɩ tɔm. Na ɩsǝna mpi ɩnɩ ɩ ka kʋ Ɩsɔ yǝlaa tɔ, Ɩsɔ ná tʋ-ɩ pǝ salǝka.
Na pa tasa yɔɣɔtʋɣʋ tɔtɔ sɩ: Ɩ́ sa Ɩsɔ. Ɩcatɛ sɔsɔɔlɛ ńtɛ́ tǝ kɔkɔ nyɔɔsɩ tɔŋna kʋlʋɣʋ kɛ tam kɛ́.
Ḿpʋ́ɣʋ́ sɔsaa hiu na liɣiti ɩnɩ na weesiŋ nyǝ́ma liɣiti ɩnɩ pa luŋa akula na pá sɛɛ Ɩsɔ wei ɩ caɣa kumte tɔɔ tɔ, ɩlɛna pá tɔ sɩ: Ami. Ɩ́ sa Ɩsɔ.
Ḿpʋ́ɣʋ́ pǝ yɔɣɔta kumte kiŋ sɩ: Sɔsaa na piya mpa mɛ ɩ́ kɛ́ Ɩsɔ pǝyalaa na ɩ́ see-ɩ tɔ, ɩ́ sa ta Ɩsɔ.
Ma nɩɩ pǝ tasa yɔɣɔtʋɣʋ na pǝ́ nǝɣǝsǝna ɩsɩɩ samaa tuutuuma yɔɣɔtʋɣʋ tɔ, na pǝ́ wɛ yuŋ ɩsɩɩ lʋm kpeŋuɣu na pǝ́ falǝɣɩ cooo tɔ, ɩsɩɩ tɛʋ holuɣuu sɔsɔm tɔ taka. Ma nɩɩ pǝ yɔɣɔtaa kɛ́ sɩ: Ɩ́ sa Ɩsɔ, pǝ taɣa pʋlʋ Tacaa Ɩsɔ kawulaɣa tʋ ɩnɩ ɩ tɔkǝna kawulaɣa.
Ɩwǝyaɣa pɛɛlɔ kpaʋ talaa, na ka pɛɛlɔ maɣamaɣa ná tɩɩ taɣana ɩ tɩ. Pǝ tɔɔ ɩlɛ tǝ paa na tá laŋa hʋlʋmɩ, na tǝ́ tʋ-ɩ teeli.
Pǝ ha ɩ pɛɛlɔ kɛ mpaa sɩ ɩ́ suu kpoŋkpontu toŋ nyǝntʋ pʋʋɣʋ kʋpaŋkʋ ŋku kʋ mʋɣɩ kɔkɔ kɛ nyǝnǝnyǝnɩ na kʋ fɛɩ asilima tɔ. Pʋʋɣʋ ŋkʋ kʋ wɛɛ kɛ́ ɩsɩɩ Ɩsɔ yǝlaa tǝma kʋpana.
Ḿpʋ́ɣʋ́ ɩsɔtaa tillu tɔma-m sɩ: Nmaa takǝlaɣa taa sɩ Ɩwǝyaɣa kpa ka pɛɛlɔ na pá yaa mpaɣa tɔɣɔʋ tɔɣɔlɛ leleŋ nɩɩlaa. Na ɩ tasaa sɩ: Tɔm tǝnɛ tǝ kɛ́ Ɩsɔ kʋyɔɣɔtʋtʋ tampana nyǝntʋ kɛ́.
Tǝnaɣa ma hǝnta ɩ tɛɛ sɩ ma sɛɛ-ɩ. Ama ɩ tɔma-m sɩ: Taa la mpʋ, ta tǝnaɣa tǝmlɛ nyǝ́ma kɛ́. Taɣalɛ mpʋ na nyá taapalaa mpa Yesu kula tampana tɔɔ na pá nyɩ-yɛ tɔ. Ye sɛɛtʋ ɩlɛ, Ɩsɔ kɛ́ n ká sɛɛ. Yesu kula tampana nna a tɔɔ tɔ, anɩ a tʋna Ɩsɔ kʋyɔɣɔtʋtʋ tɛlǝsǝlaa kɛ yɔɣɔtʋɣʋ.
Ḿpʋ́ɣʋ́ ma ná ɩsɔtɔnʋɣʋ tʋlaa, ɩlɛna kpaɣanʋhʋlʋmaɣa lɩɩ. Pa yaa ka tɔɔ caɣalʋ sɩ Kʋpaŋ na Tampana tʋ. Siɣisuɣu kɛ ɩ tǝŋǝɣɩ na ɩ́ hʋʋkǝna ɩ tɔm na ɩ́ yookina ɩ yoou tɔtɔ.
Ɩ ɩsɛ wɛ kɛ́ ɩsɩɩ kɔkɔ mʋkʋɣʋ tɔ, na ɩ nyʋɣʋ taa ka wɛ teeli nteniŋ paɣalɛ. Pa ŋmaa hǝtɛ natǝlǝɣɩ ɩ tɔɔ, na nɔɣɔlʋ ta nyɩ-tɛ ye pǝ taɣa ɩ tike.
Ɩ capa wei ɩ suuwa tɔ ɩ tǝna na calǝm kɛ́. Ɩ hǝtɛ ntɛ́ sɩ: Ɩsɔ Tɔm.
Ḿpʋ́ɣʋ́ ɩsɔtɔnʋɣʋ taa yoolaa hu ɩ waalɩ na pa kpaɣanʋhʋlʋmasɩ, na pá suu kpoŋkpontu toŋ nyǝntʋ pʋʋɣʋ kʋpaŋkʋ ŋku kʋ hʋlʋmaa tǝlaɩlaɩ na kʋ fɛɩ asilima tɔ.
Laɣatɛ kʋsɛŋtǝlɛ nte ɩ ka kʋna kateŋasɩ tɔɔ yǝlaa tɔ ɩ nɔɣɔ taa kɛ́ tǝ lɩɩkaɣana. Na nyǝɣǝlʋɣʋ kpátʋ́ɣʋ́ kɛ ɩ ká tiikiɣina-wɛ. Na ɩ ká yɔtɩ lɛsɛŋ kɛ tǝnyaasǝlɛ nte tǝ kɛ́ Ɩsɔ kawulaɣa tʋ pááná sɔsɔɔna sʋlʋm tǝnyaasǝlɛ tɔ tǝ taa.
Pa ŋmaawa ɩ nɔɔhɛɛ na ɩ capa pǝ tɔɔ kɛ́ sɩ: Awulaa Wulaʋ, sɔsaa Sɔsɔ.
Ḿpʋ́ɣʋ́ ma ná ɩsɔtaa tillu nɔɣɔlʋ ɩ́lɛ́ na ɩ́ sǝŋa ilim tɔɔ. Na ɩ́ má kapusi na ɩ́ heeli sumasɩ nsi sɩ kʋlǝɣɩ ɩsɔ tɔ sɩ tǝna sɩ: Ɩ́ timsi na ɩ́ kɔɔ Ɩsɔ acima sɔsɔɔna taa.
Ɩ́ kɔɔ na ɩ́ tɔɣɔ awulaa na yoolaa na pa sɔsaa pa nantʋ, na kpaɣanǝŋ na ɩ tɔɔ caɣalaa pa nantʋ, na ɩ́ tɔɣɔ yǝlaa tǝna, yomaa na kasaɣampiya na sɔsaa na piya, pa nantʋ.
Ḿpʋ́ɣʋ́ ma ná wontuɣu ŋkʋ na atɛ awulaa na pa yoolaa pa kotaa sɩ pa yookina kpaɣanʋ tɔɔ caɣalʋ ɩnɩ na ɩ́lɛ́ ɩ nyǝ́ma.
Tǝnaɣa pa kpa wontuɣu ŋkʋ na Ɩsɔ kʋyɔɣɔtʋtʋ tɛlǝsʋlʋ pɔpɔtʋ wei ɩ ka lapa piti tǝma kɛ kʋ ɩsɛntaa tɔ na pá tǝkɩ. Piti tǝma nna ɩ lakaɣa mpʋ tɔɣɔ ɩ puɣusaɣana mpa pa yʋsǝna wontuɣu kʋyʋsʋm pǝyele pa sɛɛkaɣa kʋ lɛɛsʋɣʋ tɔ. Ḿpʋ́ɣʋ́ pa kpaɣa wontuɣu ŋkʋ na Ɩsɔ kʋyɔɣɔtʋtʋ tɛlǝsʋlʋ pɔpɔtʋ ɩnɩ na pá pɛtɩ-wɛɣɛ kɔkɔ teŋku wei ɩ tɔŋna mʋɣʋ tɔ ɩ taa na pa ɩsɛ.
Pǝ kaasa mpa tɔ, pa kʋ pɛlɛ na laɣatɛ nte tǝ lɩɩkǝna wei ɩ caɣa kpaɣanʋ tɔɔ tɔ ɩ nɔɣɔ taa tɔ. Ɩlɛna sumasɩ tɔɣɔ pa nantʋ na pǝ́ tala-sɩ.
Ḿpʋ́ɣʋ́ ma ná ɩsɔtaa tillu nɔɣɔlʋ na ɩ́ lɩɩna ɩsɔtaa na ɩ́ tiiki, na ɩ́ tɔka ɩ niŋ taa kɛ́ lumaŋ pʋ́ʋ́ɣʋ́ sɔsɔɔʋ saafʋ na alukpalɩɩŋ taŋkɩɩŋ nɩɩlɩ.
Tǝnaɣa ɩ siisaa na ɩ́ kpa tʋm sɔsɔ kʋpǝŋ ɩnɩ na ɩ́ tʋ-ɩ alukpala sɩ ɩ́ caɣa ḿpʋ́ɣʋ́ pɩɩsɩ iyaɣa (1000). Ɩlɔɣɔʋ kɛ pa yaa mpʋ sɩ: Tʋm sɔsɔ kʋpǝŋ, na kʋlʋm ɩnǝɣǝlɛ Satanɩ.
Ḿpʋ́ɣʋ́ ɩsɔtaa tillu kpaɣa-ɩ na ɩ́ pɛtɩ lumaŋ pʋ́ʋ́ɣʋ́ sɔsɔɔʋ taa na ɩ́ tǝkɩ, na ɩ́ kalǝsɩ na ɩ́ tʋ pǝ tɔɔ kɛ́ kʋyʋsʋm sɩ tʋm sɔsɔ ɩ́ taa tasa mpaa hikuɣu na ɩ́ tolisi kateŋasɩ tɔɔ yǝlaa, halǝna pɩɩsɩ iyaɣa (1000) ŋkɛ ká tɛ na pǝ́cɔ́. Pǝ waalɩ ɩlɛ paa tʋlɩ-ɩ wɛɛ naalɛ.
Ḿpʋ́ɣʋ́ ma ná kumlee na pǝ́ hawa a tɔɔ caɣalaa kɛ pǝsʋɣʋ sɩ pá hʋʋkɩ tɔm. Na má ná tɔtɔɣɔ mpa pa heelaɣa tampana nna a tɔɔ Yesu kulaa tɔ na Ɩsɔ Tɔm na pá lɛntɩ-wɛɣɛ pǝ tɔɔ tɔ pa lǝsasɩ. Pɛlɛ pa taa sɛɛ wontuɣu ŋkʋ na kʋ lɛɛsʋɣʋ. Pǝyele pa ta tʋ wontuɣu ŋkʋ kʋ kʋyʋsʋm kɛ pa tokuŋ yaa pa niŋ taa. Ḿpʋ́ɣʋ́ pa fema na pá ná Kilisiti pá tɔɣɔ kawulaɣa kɛ pɩɩsɩ iyaɣa (1000).
Ama pɩɩsɩ iyaɣa (1000) ŋkɛ kaa tɛma na pǝ́cɔ́ sǝtaa lɛlaa fe. Sǝtaa taa fem kancaalaɣa nyǝm ntɛ́.
Mpa paa fe fem kancaalaɣa nyǝm pǝnɛ pǝ taa tɔ mpɛɣɛlɛ leleŋ nɩɩlaa, na mpɛɣɛlɛ pǝ paasaa na pǝ́ kooli koolee kʋpana. Sǝm kʋlɛlǝm ɩɩ tasǝɣɩ-wɛɣɛ pǝsʋɣʋ. Ama paa la Ɩsɔ na Kilisiti pa kɔtǝlaa, na pá na-ɩ paa tɔɣɔ kawulaɣa kɛ pɩɩsɩ iyaɣa (1000) taa.
Pɩɩsɩ iyaɣa (1000) ŋkɛ ka kɔŋ na ká yoosi ɩlɛna pá tʋ́lɩ́ Satanɩ kɛ ɩ salǝka taa.
Na ɩ ká cɔɔ antulinya piitimnaa tǝna tɔɔ tǝpaɩ na ɩ́ puɣusi yǝlaa. Mpɛɣɛlɛ Kɔkɩ na Makɔkɩ. Ɩ ká koti-wɛ sɩ pá yoo, na paa wɛɛ paɣalɛ ɩsɩɩ teŋku nɔɣɔ kanyǝŋa pee.
Pa lɩɩna ntɛ́ na tɛtʋ tǝna tɔɔ kɛ́ paa le, na pá tá kotaɣa kɛ Ɩsɔ yǝlaa tǝsikile na Ɩsɔ luɣu tɛɛ ɩcatɛ. Ama kɔkɔ lɩɩna ɩsɔtaa na ká kʋ pa tǝna tǝnaŋnaŋ.
Ḿpʋ́ɣʋ́ pa pɛta Ɩlɔɣɔʋ wei ɩ puɣusaɣa-wɛ tɔɣɔ kɔkɔ na asimti pǝ teŋku wei ɩ taa paa tɛma wontuɣu na Ɩsɔ kʋyɔɣɔtʋtʋ tɛlǝsʋlʋ pɔpɔtʋ kɛ pɛtʋɣʋ tɔ ɩ taa. Ilim na ahoo kɛ pɩɩ naasǝɣɩ-wɛɣɛ tam tɔɔ kɛ́ mpʋ.
Ḿpʋ́ɣʋ́ ma ná kumte sɔsɔɔlɛ kʋhʋlʋmlɛ na tǝ tɔɔ caɣalʋ. Tǝnaɣa tɛtʋ na ɩsɔtɔnʋɣʋ mʋka yem kɛ́ ɩ ɩsɛntaa tǝkpataa.
Pǝ waalɩ kɛ́ ma ná sǝtaa sɔsaa na sǝkpema na pá sǝŋa kumte ɩsɛntaa. Ḿpʋ́ɣʋ́ pa hɛta takǝlasɩ. Ɩlɛna pá hɛtɩ takǝlaɣa lɛŋka tɔtɔ, kɛlɛɣɛlɛ weesuɣu nyǝŋka. Ɩlɛna pá sʋʋ sǝtaa kɛ tɔm nti nti paa lapa na pá ŋmaa-tǝɣɩ takǝlasɩ nsɩ sɩ taa tɔɣɔ hʋʋnaʋ.
Ḿpʋ́ɣʋ́ teŋku lǝsa sǝtaa mpa ɩ ka lipa tɔ. Na sǝm na sǝtaa tǝcaɣalɛ náá lǝsɩ tɔtɔɣɔ yǝlaa mpa paa wɛ pǝ taa tɔ. Ɩlɛna pá pɔɔsɩ paa wei kɛ́ nti ɩ ka lapa tɔ.
Pǝ yela sǝm na sǝtaa tǝcaɣalɛ, ɩlɛna pá pɛtɩ pɛlɛɣɛ kɔkɔ teŋku taa. Kɔkɔ teŋku ɩnǝɣǝlɛ sǝm kʋlɛlǝm.
Ye wei ɩ hǝtɛ ɩ́ fɛɩ weesuɣu takǝlaɣa taa, kɔkɔ teŋku taa kɛ́ pa pɛtǝɣɩ-ɩ.
Ḿpʋ́ɣʋ́ ma ná ɩsɔtɔnʋɣʋ kʋfalʋɣʋ na tɛtʋ kʋfatʋ. Ɩsɔtɔnʋɣʋ kʋpǝnʋɣʋ na tɛtʋ kʋpǝntʋ ka mʋka yem kɛ́, na teŋku ná fɛɩ tɔtɔ.
Na má ná ɩcatɛ naŋŋ nyǝntɛ. Yosalɛm kʋfalʋ, na tǝ lɩɩna ɩsɔtaa kɛ́ Ɩsɔ kiŋ na tǝ́ tiiki. Tǝ taɣana tǝ tǝɣɩ teu kɛ́ ɩsɩɩ pɛɛlɔ taɣanʋɣʋ ɩ tɩ na ɩ́ puki ɩ paalʋ kiŋ tɔ.
Tǝnaɣa ma nɩɩ pǝ yɔɣɔtǝna kumte kiŋ na nɔɣɔ sɔsɔɣa sɩ: Pǝnɛntɛ Ɩsɔ tǝcaɣalɛ wɛ yǝlaa hɛkʋ. Ɩ́ na-wɛ paa caɣana, na paa la ɩ yǝlaa. Pá na Ɩsɔ maɣamaɣa paa caɣana na pá nyǝnǝɣɩ-ɩ pa Ɩsɔ.
Ɩ ká hɩɩsɩ pa ɩsǝlʋm tǝna tǝpaɩ. Sǝm kaa tasa wɛɛʋ. Kʋpǝm mpɩ pǝ tǝna pɩɩ mʋkɩ yem.
Ḿpʋ́ɣʋ́ wei ɩ caɣa kumte tɔɔ tɔ ɩ tɔma sɩ: Pǝnɛntaa ma pǝsǝɣɩ pǝ tǝnaɣa kʋfam. Na ɩ heela-m sɩ: Nmaa-tɩ. Mpi tɔ ma kʋyɔɣɔtʋtʋ kɛ tampana kɛ́, na tǝ mʋna pá tɛ-tɩ na taa.
Na ɩ́ tasa sɩ: Pǝ lapaɣalɛ. Maɣalɛ Alǝfa na Omɛka, kancaalaɣa tʋ na kantǝkaɣa tʋ. Lʋkɔtʋ ɩ́ wɛna wei, maa ha-ɩ weesuɣu lʋm sɛɛlʋ kɛ faalaa na ɩ́ nyɔɔ.
Ye wei ɩ́ lapa kǝllʋ maa lapɩ-ɩ kʋcɔɔʋ kʋnɛ, na ɩ ká yaa-m ɩ Ɩsɔ, na maa yaa-ɩ ma pǝyalʋ.
Ama pǝ yela sɔɣɔntʋnaa na ma ta nyɩ ɩsɔnaa na acaalǝtʋ nyǝ́ma na yʋlʋkʋlaa na asilima lataa na mpa pa lakɩ topotopo tǝma tɔ na tɩɩŋ laalaa na pɔpɔtʋnaa tǝna pa tǝcaɣalɛ ntɛ́ kɔkɔ na asimti pǝ teŋku wei ɩ mʋɣɩ kɔkɔ tɔ ɩ taa. Sǝm kʋlɛlǝm ntɛ́.
Ɩsɔtaa tillaa naatosompɔɣɔlaɣa wei ɩ ka tɔka kɔpʋnaa na pá suna kʋnaasǝnam kantǝkaɣa nyǝm kɛ tɔm naatosompɔɣɔlaɣa tɔ pa taa lɛlʋ kɔma na ɩ́ tɔ-m sɩ: Kɔɔ na má hʋlɩ-ŋ pɛɛlɔ wei paa kpa tɔ, Ɩwǝyaɣa alʋ ntɛ́.
Ḿpʋ́ɣʋ́ Feesuɣu tɛɛna-m na ɩsɔtaa tillu kpaɣa-m na ɩ́ kpaasɩ pʋɣʋ sɔsɔɔʋ nakʋlɩ kʋ comcom nɔɣɔ taa. Tǝnaɣa ɩ hʋla-m Yosalɛm, ɩcatɛ naŋŋ nyǝntɛ nte tǝ lɩɩna Ɩsɔ kiŋ kɛ ɩsɔtaa na tǝ́ tiiki tɔ.
Na tǝ́ na Ɩsɔ teeli tǝnyǝnǝnyǝnɩ. Tǝ teekaɣa kɔkɔ kɛ́ na pǝ́ nǝɣǝsǝna liɣitee pǝlɛ kʋcɔlɔcɔllɛ nte tǝ naa ɩsɩɩ tiŋ tɔ.
Koluŋa sɔsɔɔŋka kʋkʋlaɣa cɔɔna-tɛ, na tǝ wɛna nɔnɔɔsɩ naanʋwa na naalɛ, na ɩsɔtaa tillaa naanʋwa na naalɛ taŋa tǝ nɔnɔɔsɩ. Na pá ŋmaa nɔnɔɔsɩ nsɩ sɩ tɔɔ kɛ́ Ɩsɛɣɛlɩ nyǝ́ma kpeka naanʋwa na naalɛ hǝla.
Nɔnɔɔsɩ tooso ka wɛnna paa hɔɣɔlʋɣʋ ŋku kʋ tɔɔ, ilim tǝlɩɩlɛ tɔɔ kɛ́ nɔnɔɔsɩ tooso, na ilim ntɔɣɔŋ tɔɔ kɛ́ tooso, pǝ mpǝtǝŋ tɔɔ kɛ́ tooso, na ilim tǝtʋlɛ tɔɔ kɛ́ tooso.
Pɩɩŋ naanʋwa na naalɛ tɔɔ kɛ́ koluŋa na ɩcatɛ pǝ sǝŋaa. Na pǝ́ ŋmaawa pɩɩŋ ɩnɩ ɩ tɔɔ kɛ́ Ɩwǝyaɣa tillaa naanʋwa na naalɛ hǝla.
Ɩsɔtaa tillu wei ɩ yɔɣɔtaɣana-m tɔ ɩ tɔka camlʋɣʋ kʋmaɣasʋɣʋ kɛ ɩ niŋ taa. Camlʋɣʋ ŋkʋ kʋ kɛ́ wʋla kɛ́, sɩ ɩ maɣasǝɣǝna ɩcatɛ na tǝ nɔnɔɔsɩ na tǝ koluŋa.
Kɔŋkɔmǝŋ liɣiti kɛ́ ɩcatɛ wɛna, na tǝ waŋ tɔɔ na tǝ taɣalǝŋ tɔɔ wɛ teitei. Ḿpʋ́ɣʋ́ ɩsɔtaa tillu maɣasa ɩcatɛ na ɩ camlʋɣʋ ŋkʋ, na ɩcatɛ kɔŋkɔŋ taɣalǝŋ wɛ kilomɛɛtǝlǝnaa iyisi naalɛ na ŋmʋnʋɣʋ (2200), na tǝ waŋ tɔɔ na tǝ kʋŋkʋlʋmǝŋ tɔɔ tɔtɔɣɔ mpʋ.
Na ɩsɔtaa tillu maɣasɩ koluŋa tɔtɔ, na kɛlɛ ka kʋŋkʋlʋmǝŋ maɣana mɛɛtǝlǝnaa nɩɩtoso na kakpasɩ. Ɩsǝna pa maɣasǝɣɩ tɔɣɔ ɩ maɣasaa.
Liɣitee pɛɛ kʋcɔlɔcɔlɛɛ kɛ pa ŋmana koluŋa. Pǝ yela ɩcatɛ tɔ, wʋla maɣamaɣa kɛ pa ŋmana tǝlɛ, na wʋla ɩnɩ ɩ wɛ tǝcɛɩcɛɩ kɛ́ ɩsɩɩ tiŋ.
Liɣitee pɛɛ kɛ pa lapǝna kacɔka kɛ ɩcatɛ koluŋa kite tɛɛ pɛɛ tɔɔ. Kancaalaɣa nyǝntɛ ntɛ́ liɣitee pǝlɛ nte tǝ sita cʋntʋ na pooku tɔ. Naalɛ nyǝntɛ ntɛ́ liɣitee pǝlɛ nte tǝ wɛ pooku tǝlɛ tɔ. Tooso nyǝntɛ ntɛ́ liɣitee pǝlɛ pooku na atɔntɔɔtɛ. Liɣiti nyǝntɛ ntɛ́ liɣitee pǝlɛ tiŋ atɔntɔɔtɛ.
Kakpasɩ nyǝntɛ ntɛ́ liɣitee pǝlɛ kʋkpɛɛtǝlɛ. Naatoso nyǝntɛ ntɛ́ liɣitee pǝlɛ kʋsɛɛmlɛ cʋntʋ taka. Naatosompɔɣɔlaɣa nyǝntɛ ntɛ liɣitee pǝlɛ atɔntɔɔtɛ na pooku. Pǝlefɛɩ nyǝntɛ ntɛ́ liɣitee pǝlɛ atɔntɔɔtɛ na pooku nyǝntɛ. Pɔɣɔlaɣafɛɩ naanʋwa nyǝntɛ ntɛ́ liɣitee pǝlɛ tiŋ kasasaŋa nyǝntɛ. Naanʋwa nyǝntɛ ntɛ́ liɣitee pǝlɛ atɔntɔɔtɛ kasasaŋa nyǝntɛ. Naanʋwa na kʋlʋm nyǝntɛ ntɛ́ liɣitee pǝlɛ pooku atɔntɔɔtɛ nyǝntɛ. Naanʋwa na naalɛ nyǝntɛ ntɛ́ atɔntɔɔtɛ akpaayala.
Nɔnɔɔsɩ nsɩ sɩ naanʋwa na naalɛ sɩɩ kɛ́ kacɔka wontu naanʋwa na naalɛɣɛ, paa nɔnɔɣɔ ŋka na ka kacɔka wontuɣu. Wʋla maɣamaɣa pɔna ɩcatɛ ńtɛ́ tǝ hapǝlɛ tǝna, na wʋla ɩnɩ ɩ wɛɛ kɛ́ ɩsɩɩ tiŋ wɛʋ tɔ.
Ma ta na Ɩsɔ tǝsɛɛlɛ sɔsɔɔlɛ kɛ ɩcatɛ ńtɛ́ tǝ taa. Mpi tɔ, Tacaa Ɩsɔ kawulaɣa tʋ na Ɩwǝyaɣa paa kɛna ɩcatɛ ńtɛ́ tǝ Ɩsɔ tǝsɛɛlɛ sɔsɔɔlɛ.
Ɩcatɛ ńtɛ́ tǝ ta tasa ilim yaa ɩsɔtʋ pǝ tɔm kɛ lapʋ sɩ pǝ́ naakɩ tǝ taa. Mpi tɔ, Ɩsɔ teeli ká naana tǝ taa ɩsɩɩ kɔkɔ, na Ɩwǝyaɣa kɛna tǝ kɔkɔ.
Antulinya taa yǝlaa ká tɔŋna tǝ kɔkɔsɩ, na atɛ awulaa sɔsaa ká pona tǝ taa kɛ́ pa apititu.
Tǝ nɔnɔɔsɩ ká tʋ́lɩ́ ḿpʋ́ɣʋ́ ilim taa kɛ́, sɩ kaa tǝkɩ. Pǝ taɣa pʋlʋ, ahoo fɛɩ tɔtɔ sɩ a tasǝɣɩ yuɣu.
Paa pona tǝ taa kɛ́ piitim tǝna yǝlaa apititu na pa sɔsɔɔntʋ.
Na asilima nyǝm napǝlɩ yaa yǝlaa mpa pa lakɩ acaalǝtʋ na pɔpɔtʋ tɔ pa kaa sʋʋ tǝ taa. Ama mpa pa hǝla wɛ weesuɣu takǝlaɣa ŋka ka kɛ́ Ɩwǝyaɣa nyǝŋka tɔ ka taa tɔ, mpɛ paa sʋʋna ɩcatɛ ńtɛ́ tǝ taa.
Ɩsɔtaa tillu hʋla-m tɔtɔɣɔ weesuɣu lʋm pɔɣɔ sɔsɔɣa, na ka lʋm wɛ tǝkaɩkaɩ ɩsɩɩ tiŋ, na ká lɩɩna Ɩsɔ na Ɩwǝyaɣa pa kumte tɛɛ.
Na ká kpeŋ ɩcatɛ sɔsɔɔlɛ ńtɛ́ tǝ hapǝlɛ hɛkʋ taa. Na weesuɣu tʋɣʋ sǝŋa pɔɣɔ sɔsɔɣa ŋkɛ ka kʋtentemiŋ naalɛ tɔɔ, kʋnɛ na cǝnɛ na kʋnɛ na cǝnɛ, na kʋ lʋlǝɣɩ tɔm naanʋwa na naalɛɣɛ pǝnaɣa taa. Paa ɩsɔtʋ wei kɛ́ kʋ lʋlǝɣɩ. Kʋ hatʋ haakɩ piitim yǝlaa kɛ alaafǝya.
Mpi Ɩsɔ tǝŋsa mpusi tɔ pǝ taa pʋlʋ kaa wɛɛ ɩcatɛ ńtɛ́ tǝ taa. Ɩsɔ na Ɩwǝyaɣa pa kumte ká wɛɛ tǝ taa, na Ɩsɔ pǝyalaa ká sɛɛkɩ-ɩ.
Paa ná ɩ ɩsɛntaa, na paa ŋmaa ɩ hǝtɛ kɛ pa tokuŋ taa.
Ahoo fɛɩ sɩ a tasǝɣɩ yuɣu tɔtɔ. Pa kaa nyɩɩlɩ sɩ fǝtǝla yaa ilim ɩ́ naa-wɛ. Pǝ taɣa pʋlʋ, Tacaa Ɩsɔ ká tʋ-wɛɣɛ kɔkɔsɩ. Na paa tɔɣɔ kawulasɩ kɛ tam tɔɔ.
Ḿpʋ́ɣʋ́ ɩsɔtaa tillu heela-m sɩ: Tɔmnaa panɛ pa kɛ́ tampana kɛ́, na pa nǝɣǝsǝna pá tɛ-wɛ na taa. Na Tacaa Ɩsɔ wei ɩ haa Ɩsɔ kʋyɔɣɔtʋtʋ tɛlǝsǝlaa kɛ ɩ Feesuɣu tɔ, ɩnɩ ɩ ka tilina ɩ ɩsɔtaa tillu sɩ ɩ́ hʋ́lɩ́ ɩ pǝyalaa kɛ mpi pǝ wɛɛ pǝ kɔŋ nɔɔnɔɔ tɔ.
Ḿpʋ́ɣʋ́ Yesu yɔɣɔtaa sɩ: N nɩɩwaa, maa kɔɔ nɔɔnɔɔ. Leleŋ nɩɩlʋ ntɛ́ wei ɩ tǝŋǝɣɩ cele tɔmnaa mpa pa ŋmaa takǝlaɣa kanɛ ka taa tɔ.
Yohaanɩ má, ma nɩɩna na má nana ma ɩsǝlɛ kɛ pǝnɛ ɩnɩ pǝ tǝna. Ma kɔma na má tɛ pǝ tǝnaɣa ḿpʋ́ɣʋ́ nɩɩʋ na naʋ, ɩlɛna má hǝntɩ ɩsɔtaa tillu wei ɩ hʋla-m-wɩ tɔ ɩ nɔɔhɛɛ tɛɛ sɩ ma sɛɛkɩ-ɩ.
Tǝnaɣa ɩ tɔma-m sɩ: Taa la mpʋ, ta tǝnaɣa tǝmlɛ nyǝ́ma kɛ́. Taɣalɛ mpʋ na nyá taapalaa Ɩsɔ kʋyɔɣɔtʋtʋ tɛlǝsǝlaa na mpa pa tǝŋǝɣɩ takǝlaɣa kanɛ ka taa tɔmnaa tɔ. Ye sɛɛtʋ ɩlɛ, Ɩsɔ kɛ́ n ká sɛɛ.
Ḿpʋ́ɣʋ́ ɩ tɔma-m sɩ: Taa ŋmɛsɩ takǝlaɣa kanɛ ka cele tɔmnaa panɛ yoo. Pǝ taɣa pʋlʋ, paa sɩɩwa waatʋ wei sɩ kɔkɔlɔnaa panɛ paa la tɔ waatʋ ɩnɩ ɩ wʋsaa.
Wei ɩ lakɩ ɩsaɣatʋ tɔ pʋntʋ ɩ́ wɛɛ ɩ ɩsaɣatʋ taa na ɩ́ tɔŋna lapʋ. Na wei ɩ́lɛ́ ɩ kɛ́ asilima tʋ tɔ pʋntʋ ɩ́ wɛɛ ɩ asilima taa na ɩ́ tɔŋna ɩ tǝɣɩ pilisuɣu. Na wei ɩ́lɛ́ ɩ kɛ́ kʋpaŋ tɔ pʋntʋ ɩ́ wɛɛ ɩ kʋpantʋ taa na ɩ́ tɔŋna tǝ lapʋ. Na wei ɩ́lɛ́ ɩ wɛ tǝnaŋŋ tɔ pʋntʋ ɩ́ wɛɛ ɩ tǝnaŋŋ taa kɛ́ mpʋ.
Ḿpʋ́ɣʋ́ Yesu yɔɣɔtaa sɩ: N nɩɩwaa, maa kɔɔ nɔɔnɔɔ. Maa kpɛnna ma kʋfɛlǝŋ na má kɔɔ na má fɛlɩ paa wei kɛ́ mpi ɩ lapa tɔ.
Maɣa Alǝfa na Omɛka, maɣa kancaalaɣa tʋ na kantǝkaɣa tʋ. Maɣalɛ caallʋ na tɛɛsǝlʋ.
Leleŋ nɩɩlaa ntɛ́ mpa pa cɔtǝɣɩ pa capanaa na pǝ ha-wɛɣɛ mpaaʋ sɩ pá tɔɣɔ weesuɣu tʋɣʋ pee, na pá tǝŋna ɩcatɛ nɔnɔɔsɩ na pá sʋʋ ɩcatɛ taa tɔ.
Ama acaalǝtʋ nyǝ́ma na mpa pa lakɩ topotopo tǝma tɔ na asilima lataa na yʋlʋkʋlaa na tɩɩŋ laalaa na mpa pa kɛ́ pɔpɔtʋnaa kɛ pa yɔɣɔtaɣa taa yaa pa kʋlapʋtʋ taa tɔ, ɩcatɛ waalɩ kɛ́ pɩɩ kaa-wɛ.
Yesu má má tilina ma ɩsɔtaa tillu sɩ ɩ́ kpaalɩ-mɛɣɛ tǝ tǝnaɣa Yesu sɛɛlaa kpeka taa. Tafiiti lʋlǝna na pǝ́ lʋlɩ na pǝ́ lʋlɩ-m. Maɣalɛ tʋlʋmalʋɣʋ.
Feesuɣu na asaalʋ kʋfalʋ sɩ: Kɔɔ. Ye wei ɩ nɩɩ mpʋ pʋntʋ ɩ́ tɔ tɔtɔ sɩ: Kɔɔ. Lʋkɔtʋ ɩ́ kpa wei pʋntʋ ɩ́ kɔɔ. Ye wei ɩ caa weesuɣu lʋm, ɩ ka hiki-wǝɣɩ faalaa.
Yohaanɩ má ma kpaalǝɣǝna na ɩsǝlɛ kʋsɛɛmlɛ kɛ mpa pa tǝna pa nɩɩ cele tɔmnaa mpa pa ŋmaa takǝlaɣa kanɛ ka taa tɔ sɩ: Ye pǝ cǝpa wei na ɩ́ sɔɔsa pʋlʋɣʋ tǝ tɔɔ, Ɩsɔ ká sɔɔsɩ kʋnaasǝnam mpi pǝ tɔm pa kɛɛsa takǝlaɣa kanɛ ka taa tɔɣɔ pʋntʋ salǝka tɔɔ.
Na ye pǝ cǝpa nɔɣɔlʋ na ɩ́ pasa cele tɔmnaa mpa pa wɛ takǝlaɣa kanɛ ka taa tɔ, Ɩsɔ ká pɛ pʋntʋ kɛ ɩ paa nyǝm kɛ weesuɣu tʋɣʋ pee taa, na Ɩsɔ ɩcatɛ naŋŋ nyǝntɛ nte tǝ tɔm pa kɛɛsa takǝlaɣa kanɛ ka taa tɔ tǝ taa.
Wei ɩ tɔɔ pǝ tǝna ɩsǝntɔ pǝ wɛna tampana tɔ ɩ tɔma sɩ: Kʋpam maa kɔɔ nɔɔnɔɔ. Ɛɛ, pǝ́ la mpʋ. Tacaa Yesu, kɔɔ mpʋ.
Tacaa Yesu ɩ́ hʋ́lɩ́ mǝ tǝnaɣa pɛɛlɛɛ.










































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































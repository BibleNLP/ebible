Könakönahiŋe Anutunöŋ Suep aka gölme miwikŋaim etkiyök.
Miwikŋaim etkiiga gölme mi gwamönŋi aka kizik-kazukŋambuk ahöyök. Ahöiga o diginŋambuk mi söŋaupnöŋ turuiga tarök. Mewö tariga Anutugö Uŋa Töröŋan o mieŋgö qakŋine anda kaba malök.
Mewö maliga Anutunöŋ kewö jim kutuyök: “Asakŋan mönö asuhum tiŋgitma.” Mewö jim kutuiga miri mönö asariyök.
Asarii ehi miaŋön mönö ölöwahiga asakŋi pandamanöhök mendeŋ etkiyök.
Asakŋaŋgö qetŋi wehön asakŋi aka pandamangö qetŋi suŋgem mewö etkoholök. Mewö etkoholiga wehön mutukŋi teköiga miri söŋauba giaŋiyök.
Giaŋiiga Anutunöŋ kewö jim kutuyök: “Mönö o sutŋine suepkö jabö köhöikŋi asuhuba o mendeŋniga euke aka emuke ahömahot.”
Mewö jim kutuba suepkö jabö köhöikŋi miwikŋaiba miaŋön o mendeŋniga tiŋgita jabö qakŋe euke aka jabö bapŋe emuke ahöyohot. Mewö asuhuiga
suepkö jabö köhöikŋi eukeaŋgö qetŋi suep qerök. Mewö qeriga wehön yahötŋi teköiga miri kunbuk söŋauba giaŋiyök.
Giaŋiiga Anutunöŋ kewö jim kutuyök: “O suep bapŋe ahözei, mi mönö qezakögetka kambu mohot aiga gölme örönŋi asuhuma.” Mewö jim kutuiga mönö mewö asuhuyök.
Mewö asuhuiga örönŋaŋgö qetŋi gölme qeta o kambu tokogeri, miaŋgö qetŋi köwet etkoholök. Etkohola etkehiga miaŋön mönö ölöwahök.
Ölöwahiga kewö jim kutuyök: “Gölme qakŋe mönö yuai görökŋi (töŋgönŋi) pakpak kewö asuhuba wahötme: Gwözözak yuai kötŋinambuk mi mönö asuhuba wahöta kötŋini kuŋguba söhömakŋe. Ip kösö tandökŋini könaŋi könaŋi mönö gölmenöŋ asuhuba ölŋini kötŋinambuk kuŋguba söhömakŋe.” Mewö jim kutuiga mönö kewö asuhuyök:
Gölme qakŋe yuai görökŋi (töŋgönŋi) pakpak asuhuba wahötket. Gwözözak yuai kötŋinambuk tandökŋini könaŋi könaŋi mi asuhuget. Ip kösö tandökŋini könaŋi könaŋi mi gölmenöŋ asuhuba ölŋini kötŋinambuk kuŋgum söhöget. Mewö asuhuiga Anutunöŋ eŋgehiga miaŋön mönö ölöwahök.
Wehön karöbutŋi teköiga miri kunbuk söŋauba giaŋiyök.
Giaŋiiga Anutunöŋ kewö jim kutuyök: “Suepkö jabö köhöikŋe mönö asakŋi asakŋi asuhuba wehön aka suŋgem mi mendeŋ etkiba kinda (yara) yambu, kömunjaŋ kie nalö aka wehön nalö, gwani nalö aka silim mohot mohotkö aiwesökŋina ahöme.
Mieŋön mönö suepkö jabö köhöikŋi miaŋgöreŋ asakŋi asakŋi aka gölme mem asarime.” Mewö jim kutuiga mönö kewö asuhuget:
Anutunöŋ asakŋi ketaŋi yahöt miwikŋaim etkiyök: Asakŋaŋgö galömŋi wehön jeŋi kiniga miaŋgö eretŋi köiŋ mi suŋgemgö galömŋa kinda ahöm öŋgömahot. Seŋgelau mi mewöŋanök miwikŋaim eŋgiyök.
Anutunöŋ mi suepkö jabö köhöikŋe miaŋgöreŋ gölme mem asarimegöra al eŋgiyök.
Mi gölme mem asariba wehön aka suŋgem galömŋina kinda asakŋi aka pandamanŋi mendeŋ etkimegöra al eŋgiyök. Mewö asuhuiga Anutunöŋ eŋgehiga miaŋön mönö ölöwahök.
Wehön 4:ŋi teköiga miri kunbuk söŋauba giaŋiyök.
Giaŋiiga Anutunöŋ kewö jim kutuyök: “O köwet mieŋgö uruŋine mönö yuai isikusukŋinambuk asuhuba dop köla o qeba ölölaŋgöba laŋ anda kaba malme. Mewöŋanök neiŋi neiŋi gölme qakŋe könakemba bölbölgöba kutuba anda kaba malme.”
Mewö jiba köwetkö sömbupŋi ketaŋi ketaŋi aka yuai isikusukŋinambuk tandökŋini könaŋi könaŋi o qeba ölölaŋgöba qeqelaŋlaŋ anda kamakzei, mi miwikŋaim eŋgiyök. Mewöyök nei tandökŋini könaŋi könaŋi ginginŋinambuk mi miwikŋaim eŋgiyök. Miwikŋaim eŋgiba eŋgehiga miaŋön mönö ölöwahök.
Ölöwahiga kötuetköm eŋgiba keu kewö jiyök: “Iŋini mönö köt moröŋinambuk jul sehiba o köwet dop köla malme aiga nei iŋini mönö mewöŋanök gölme qakŋe ahum sehime.”
Keu mewö jiiga wehön 5:ŋi teköiga miri kunbuk söŋauba giaŋiyök.
Giaŋiiga Anutunöŋ kewö jim kutuyök: “Gölme qakŋe mönö yuai pakpak malmalŋinambuk tandökŋini könaŋi könaŋi asuhume. Mirigö sömbupŋi, yuai bapŋinan köla ölölöŋgömakzei aka arökŋaŋgö sömbupŋi tandökŋini könaŋi könaŋi, mi mönö asuhume.” Mewö jim kutuiga mönö kewö asuhuget:
Anutunöŋ arökŋaŋgö sömbupŋi tandökŋini könaŋi könaŋi mi miwikŋaim eŋgiyök. Mirigö sömbupŋi tandökŋini könaŋi könaŋi mi miwikŋaim eŋgiyök aka yuai pakpak bapŋini gölmenöŋ köla ölölöŋgömakzei, tandökŋini könaŋi könaŋi mi miwikŋaim eŋgiyök. Miwikŋaim eŋgiba eŋgehiga miaŋön mönö ölöwahök. Mewö.
Miaŋgö andöŋe Anutunöŋ kewö jiyök: “Ayop, nini mönö azi nanine tandökö dop meinga kaisoŋgolomnini ewö aka yuai pakpak galöm köl eŋgiba malma. Yuai pakpak mi köwetkö söraŋi, suepkö neiŋi aka mirigö sömbupŋi, gölme körek aka yuai pakpak bapŋini gölmenöŋ köla ölölöŋgömakzei, mönö mieŋgö galömŋina aka malma.”
Mewö jiba nanŋi kaisoŋgolomŋaŋgö dop azi miwikŋaiyök. Anutugö kaisoŋgolomŋi ewö malmapköra i miwikŋaim waŋgiyök. Azi aka ambi malmahotköra i miwikŋaim etkiyök.
Miwikŋaim etkiba i kötuetköba kewö jim kutum etkiyök: “Iŋiri mönö ahum sehiba gwölönarökpuk malohotka gölme dop köla malme. Mewö mala gölme toŋi akŋe. Mewö aka köwetkö söraŋi, könakembagö neiŋi aka sömbup mokoleŋ laigisip gölmenöŋ anda kamakzei, mönö mi pakpak galöm köl eŋgiba malme.”
Mewö jiba keu kewö jiyök: “Mötket, nöŋön yöha könaŋi könaŋi gölme pakpak dop köla asuhuba wahöta kötŋini kuŋgum söhömakzei aka ip kösö pakpak öl kötŋinambuk kuŋgum söhömakzei, mi numbu neneŋini akŋapköra al eŋgizal.
Arökŋaŋgö sömbupŋi pakpak, könakembagö neiŋi pakpak aka yuai pakpak gölmenöŋ anda kamakzei aka tosatŋi pakpak söŋgörö ösumŋini örömakzei, yeŋgöra gwözözak görökŋi (töŋgönŋi) könaŋi könaŋi mi neneŋamŋini akŋapköra al eŋgizal. “Keu mewö jiiga mönö mewö asuhuyök.
Asuhuiga Anutunöŋ yuai pakpak miwikŋaiyöhi, mi ehiga mönö ölöp kötökŋi aiga urusösöŋgai mörök. Wehön 6:ŋi teköiga miri kunbuk söŋauba giaŋiyök. Mewö.
Giaŋiiga suepkö jakeŋi jakeŋi, gölme aka mietkö yuaiŋiri aködamunŋirambuk pakpak mi lök miwikŋaim eŋgim teköyök.
Anutunöŋ nupŋi mi mei teköiga wehön 7 miaŋgöreŋ kendon tarök. Nupŋi pakpak meyöhaŋgöra wehön 7 miaŋgöreŋ luhut meyök.
Miwimiwikŋai nupŋi pakpak meyöhaŋgöra aka wehön miaŋgöreŋ luhut meyök. Miaŋgöra wehön 7:ŋi mi kendon jiba kötuetköba jim kömbuhiyök. Mewö.
Anutunöŋ suep gölme miwikŋaim etkiiga asuhuyohoraŋgö kösohotŋi mi mewö. Kembu Anutunöŋ suep aka gölme miwikŋaim etkiyöhi, nalö miaŋgöreŋ
Kembu Anutugö jitsihitköra gölme qakŋe kie qahö yöhöiga nup kölkömötköra azi kun kude malökmö, gölme uruŋeyök bedunöŋ miyök kota gölme qakŋi dop köla mem samuruyök. Miaŋgöra arökŋaŋgö ip kösö kun me sombemgö gwözözak yuai kun mi gölmenöŋ qahö asuhum tiŋgita ahöyök.
<range>
Nalö miaŋgöreŋ Kembu Anutunöŋ gölme sömsöm memba miaŋön azi mem yaköba malmalgö numbu ösumŋi söŋgöröŋe ui geiga öröba guliba malmalgö uŋaŋambuk ahök. Mewö.
Mewö aiga Kembu Anutunöŋ wehön kotkotŋe göröken miri qetŋi Eden miaŋgöreŋ oyaeŋkoyaeŋ nup kömöta azi miwikŋaiyöhi, i miaŋgöreŋ al waŋgiyök.
Al waŋgiba jiiga gölmenöhök ip tandökŋini könaŋi könaŋi asuhuba wahötket. Ip mi eksihimŋinambuk aiga ölŋini neneŋi mi nahömŋinambuk. Oyaeŋkoyaeŋ nup bibiŋe malmal köhöikŋaŋgö ipŋi aka mötkutukutugö ipŋi mi mohotŋe jim kutuiga asuhuyohot. Mötkutukutugö ipŋaŋgö könaŋi kewö: Ölŋi nemba miaŋön ölöpŋi aka bölöŋi mietkö könaŋiri mi möt kutubahotpuk.
Ip mewö wahötketka o töwatŋi kun mi Edenök könahiba oyaeŋkoyaeŋ miri mem kelita miaŋgöreŋök eta jula o böröŋi töwatŋi 4 aka anget.
O töwatŋi mutukŋaŋgö qetŋi Pison, mi Hawila gölme körek liliköba ahöba anja. Gölme miaŋgöreŋ goul ahöza.
Gölme miaŋgö goulŋi mi ölöpŋi kötökŋi akza. Sileqösösök umköhöwakŋambuk qetŋi bedelion aka köt ölŋambuk qetŋi oniks mi mewöyök miaŋgöreŋ ahözahot.
O böröŋi töwatŋi jaŋgö 2 miaŋgö qetŋi Gihon. Mi (Mesopotemiagö) gölme qetŋi Kus mi körek liliköba ahöba anja.
O böröŋi töwatŋi karöbutŋi qetŋi Taigris. Mi Asiria gölme wösöŋe wehön kotkotŋe göröken geba anja. O böröŋi töwatŋi jaŋgö 4 miaŋgö qetŋi mi Yufreitis.
Mewö aiga Kembu Anutunöŋ azi waŋgita oyaeŋkoyaeŋ miri Eden köl kömöta ek galöm akŋapköra jiba al waŋgiyök.
Al waŋgiba kewö jiba jim kutum waŋgiyök: “Oyaeŋkoyaeŋ nup uruŋe ip pakpak kin anjei, mieŋgö ölŋini mi ölöp amqeba mem nemba malman.
Mimö, mötkutukutugö ipkö ölŋi mi mönö kude neman. Mi nemba ölöpŋaŋgö könaŋi aka bölöŋaŋgö könaŋi möt kutuman ewö, gi mönö wehön miaŋgöreŋök kömum köhöiman. Miaŋgöra mi mönö kude neman.”
Mewö jiba Kembu Anutunöŋ jiyök: “Azinöŋ nanŋök maliga ölöp qahö akza. Miaŋgöra nöŋön mönö nanŋi tandökŋaŋgö dop alabaukŋi miwikŋaimam.”
Mewö jiba arökŋaŋgö sömbupŋi pakpak aka könakembagö neiŋi pakpak mi gölmenöŋ miwikŋaim eŋgiba azigö kösutŋe eŋguaŋgita azinöŋ qetŋini denöwö qetmawi, mi eka mötmapköra yaŋgöreŋ al eŋgiyök. Al eŋgiiga azinöŋ yuai malmalŋinambuk pakpak mieŋgö qetŋini mohok mohok qeriga Anutunöŋ mewö mia ahömapköra jim köhöiyök.
Mewö aiga azinöŋ mirigö sömbupŋi pakpak, könakembagö neiŋi pakpak aka arökŋaŋgö sömbupŋi pakpak mi qetŋini eŋgim teköyök. Eŋgim teköyökmö, nanŋi tandökŋaŋgö dop alabaukŋi malmapköra kun qahö miwikŋaiyök.
Qahö miwikŋaiiga Kembu Anutunöŋ mi eka azi mem lömböriiga gaun lömbötŋi ahöyök. Ahöiga maröm sihitŋi kun öröba dumdumŋi busuŋan mem gwözöŋnök.
Gwözöŋda azinöhök maröm sihitŋi meyöhi, miaŋön ambi meyök. I memba azigöreŋ waŋgita kayök.
Waŋgita kaiga azinöŋ i eka kewö jiyök: “Yei! Ki nani tandöha. Yaŋgö sihit busuŋi mi nani sihit busunöhök asuhuza. Anutunöŋ i azigö sile kitipŋeyök mei letota azi tandök ewö maljawaŋgöra qetŋi mönö ambi (azigö alaŋi) qetme.”
Mewö jiiga Anutunöŋ kewö jim kutum etkiyök: “Mewö aiga azinöŋ mönö iwinamŋi etkömosöta anömŋaŋgöreŋ qekötahöba silemohot aka malmahot.”
Azi miaŋön anömŋambuk opo söröŋiri qahö aukŋe malohotmö, töndup nanŋiraŋgö gamuŋiri qahö möta malohot. Mewö.
Kembu Anutunöŋ gölmegö sömbup malmalŋinambuk pakpak miwikŋaim eŋgiyöhi, mieŋgö sutŋine mokoleŋnöŋ isimkakalek mötmötnöŋ sömbup pakpak mi eŋgoŋgita öŋgöyök. Mewö öŋgöba ambigöra kewö jiyök: “Oyaeŋkoyaeŋ mire ip pakpak kin anjei, mieŋgö ölŋini kun kude nemahotköra Anutunöŋ ölŋa jim kutum etkiyök me qahö?”
Mewö jiiga ambinöŋ meleŋda mokoleŋgöra kewö jiyök: “Oyaeŋkoyaeŋ mire ip tosatŋi kin anjei, mieŋgö ölŋini mi ölöp nembitköra jiyök.
Mimö, miri bibiŋe ip kun kinjawi, miaŋgö ölŋi mi nemba kömumbitpuköra mönö kewö jiyök: ‘Mi mönö kude nemahot. Mia kude misirimahot.’ Mewö jim kutum netkii maljit.”
Mewö meleŋda jiiga mokoleŋnöŋ ambigöra kewö jiyök: “Mi saumbaŋ! Iŋiri kude kömumahot.
Mimö, ip miaŋgö ölŋi mi neyohotka wehön miaŋgöreŋök mönö jeŋiran tohoiga Anutu ewö aka ölöpŋaŋgö könaŋi aka bölöŋaŋgö könaŋi möt tekömahot. Anutunöŋ keu mi möta mewö asuhubapuköra keuŋi mewö jiyök.”
Mewö jiiga ambinöŋ ip mi uba ehiiga ölŋi ölöpŋi neneŋaŋgö dop ahök. “Mi eksihimŋambuk kiniga mötkutukutu ketaŋi awamŋanök niŋgima,” mewö mötmöriba ölŋi kun meköba neyök. Nemba apŋi yambuk malöhi, i tok waŋgiiga neyök.
Neiga jeŋiran mönö miaŋgöreŋök tohoiga sileŋiri aukŋe malohori, mi aŋgek kutuyohot. Mewö aŋgek kutuba kinda fig ipkö sinŋi mumburatiba opo söröŋiri uba lata malohot.
Malohotka wehön jeŋi geiga miri löwöriiga Kembu Anutunöŋ oyaeŋkoyaeŋ mire tiba kaiga köna ötöŋi mörohot. Mi möta awanöm yetkön Kembu Anutugö jemesoholŋeyök mömölaköba oyaeŋkoyaeŋ mirigö ip uruŋine anda asambörohot.
Asambörohotmö, Kembu Anutunöŋ azigö qeta kewö jiyök, “Gi mönö denike maljane?”
Mewö qeta jiiga kewö meleŋnök: “Gi oyaeŋkoyaeŋ miri uruŋe tiba kanöŋga köna ötöŋgi möta sileni aukŋe maljalaŋgöra keŋgötni mötzal. Miaŋgöra mömölaköba asamböta maljal.”
Mewö meleŋniga kewö jiyök: “Gi sile aukŋe maljani, mi mönö daŋön jii mötzan? Nöŋön ip kungö kötŋi nembanbukö soŋgo al gihiali, göŋön miaŋgöreŋök kun nezan me?”
Mewö jiiga azinöŋ kewö jiyök: “Ambi nömbuk malmapköra niŋginöŋi, yanöŋ mönö ip miaŋgö kötŋi niŋgiiga nezal.”
Mewö jiiga Kembu Anutunöŋ ambi kewö qesim waŋgiyök: “Göŋön wuanöŋgöra mewö akzane?” Qesim waŋgiiga kewö meleŋnök: “Mokoleŋnöŋ mönö tilipköm niŋgiiga nezal.”
Mewö meleŋniga Kembu Anutunöŋ mokoleŋgöra kewö jim waŋgiyök: “Mewö akzanaŋgöra aka gi mönö mirigö sömbupŋi pakpak aka arökŋaŋgö sömbupŋi pakpak yeŋgö sutŋiŋe kewö jim qesuahöm gihibiga malman: Göŋön mönö gölmenöŋ malmanaŋgö dop bapkan köla anda kaba sömsöm uruŋe mala nesak yuai nemakŋan.
Mewö nemba ambibuk sutŋire kerök al etkibiga mi möta malman. Kerök mi göhö gwölönarökurupki aka yaŋgö gwölönarökurupŋi yeŋgö sutŋine toroqeba ahöm öŋgöi kewö asuhuma: Yeŋgöreŋök azi kunöŋ mönö göhö nöröpki tölölahöiga göŋön yaŋgö köna gwakötŋi yöhösulmakŋan.”
Toroqeba ambi kewö jim waŋgiyök: “Göŋön gölömgabuk aka malnöŋga sihimbölöŋi ketaŋi al gihibiga masö ahum gihiiga möta morö mem eŋgimakŋan. Mi töndup sihimgan mönö apkahöra ahöm gihiiga yaŋön galömgi aka malma.”
Toroqeba azi kewö jim waŋgiyök: “Nöŋön ip kungö ölŋi nembanbuköra ‘Mia kude neman,’ jiba soŋgo al gihialmö, göŋön mi töndup anömgahö keuŋi wuataŋgöba nezan. Miaŋgöra nöŋön gölme mi göhöra aka saitköbiga ahöma. Mewö ahöiga göŋön gölmenöŋ malmanaŋgö dop mönö sileqeqe aka nup gwötpuk memba sihimbölö möta nenegi miwikŋaiba malman.
Nup memba malnöŋga göhö nene nupnöŋ nuŋgakal, koururuk (köwörörök) yuai mi asuhuiga arökŋaŋgö yöha yuai mi nemba malman.
Mewö mala mesoholge nöŋgöp ariba nup memba tup yakagi mewö nemba mala gölmenöŋ mem gihiali, gölme miaŋgöreŋ mönö kunbuk liliŋgöba geman. Silegi gwakömnöŋ mem gihibiga mala öŋgöbagun mönö kunbuk gwaköm akŋan. “Mewö jim waŋgiyök.
Azinöŋ anömŋi yuai pakpak malmalŋinambuk maljei, mieŋgö namŋini aiga azinöŋ qetŋi Iw (Ewa) qerök.
Kembu Anutunöŋ sömbup sileŋan opo sörö memba Adam anömŋet lat etkiiga malohot.
Mewö malohotka Kembu Anutunöŋ kewö jiyök: “Yei! Ambazip mi neŋgöreŋök kungö dop aka ölöpŋi bölöŋi mietkö könaŋiri lök mendeŋ etkibitkö mötzahot. Mewö aiga malmal köhöikŋaŋgö ip kötŋi kude nemahotköra soŋgo alalmö, yetkön nalö kewöŋe toroqeba böröŋiri böraŋda mi mewöyök mem nemba mewö miaŋön qahö kömumba teteköŋi qahö köhöikŋanök mal öŋgöbahotpuk.”
Mewö jiba miaŋgöra oyaeŋkoyaeŋ nup Eden miaŋgöreŋök közöl etkiba gölmenöhök mem etkiyöhi, mönö gölme miaŋgöreŋök kölkömöt nup memahotköra melaim etkiiga yaigep geba anohot.
Ambazip mewö közöl etkiba oyaeŋkoyaeŋ miri Edengö likepŋe wehön kotkotŋe göröken zerubim garata tosatŋi al eŋgiiga malmal köhöikŋaŋgö ip miaŋgö könaŋi utuba galöm kölget. Yeŋgö böröŋine bimgö souŋi ketaŋi aliga miaŋön könöp bölam ewö gilikbilikŋambuk jeba andöŋe wösöŋe liliköba biliksikö dop aiga kinda galöm köla malget. Mewö.
Azi Adamnöŋ anömŋambuk mala amiyohotka Iwnöŋ (Ewa) gölöm ala Kein (Kain) meyök. Memba Kein qetköra kewö jiyök: “Anutunöŋ bauköm niŋgiiga nahöni mezal.”
Iwnöŋ könaŋgep Adamgö nahönŋi Abel, Keingö munŋi meyök. Abelnöŋ mala qariba lama galömŋina aiga Keinöŋ kölkömöt azia aka malök.
Mewö malohotka nalö kunöŋ Keinöŋ nupkö nene tosatŋi memba kaba Kembugöra jöwöwöl ohom waŋgiyök.
Abelnöŋ mewöyök lama kambuŋaŋgö mutuk asuasuhuŋi tosatŋi meköba eŋguba kitipŋi kelökŋinambuk memba kaba Kembugö jöwöwöl ohoyök. Ohoiga Kembunöŋ Abel nanŋi aka jöwöwölŋi etkeka möri ölöwahök.
Ölöwahökmö, Kembunöŋ Kein aka yaŋgö jöwöwölŋi mi ek tököyök. Mewö aiga Keingö irimŋi seholiiga kömbuhiba jemesoholŋan bosoliyök.
Bosoliiga Kembunöŋ Keingöra kewö jii mörök: “Irimgi mönö wuanöŋgöra seholiiga jemesoholgan bosoliza?
Gi yuai ölöpŋi aknöŋga möt aŋgön köl gihibiga ölöp jemesoholgi öhal (hak) akŋan me qahö? Yuai ölöpŋi qahö aknöŋga siŋgisöndokö Toŋan mönö urugahö naŋguŋe kinda göhöra ak gihiba mönömakza. Mewö mönömakzapmö, göŋön mönö miaŋgö soŋgo ala galöm memba luhut alman.”
Kembunöŋ Keingöra mewö jii mörökmö, Keinöŋ töndup munŋi Abelgöra kewö jiyök: “Mönö nanirök nupnöŋ anbit. “Mewö jiiga nupnöŋ anda mala Keinöŋ luhuba munŋi Abel qelanjiba memba qeba qei kömuyök.
Kömuiga Kembunöŋ Kein kewö qesim waŋgiyök: “Mungi Abel mi denike malja?” Qesim waŋgiiga kewö meleŋnök: “Ni qahö mötzal. Ni munangö jegalöma qahö akzal.”
Mewö meleŋniga Kembunöŋ jiyök: “Gi wani yuaia akzan? Mötnöŋ, mungahö sepŋan mönö gölmenöhök qeriga mötzal.
Gölme kiaŋgö numbuŋan aŋaŋiba mungahö sep börögeyök mezawi, nöŋön mönö kiaŋgöreŋök közöl gihibi anman. Jöramörahö mi mönö göhö qake albi öŋgöza.
Közöl gihibiga kölkömöt nup menöŋga gölmenöŋ möriamŋaŋgö ölŋi aŋgön köl gihiiga gölme dop mömölaköba kekelolo aka ölöŋ köla laŋ anda kaba malman.”
Mewö jiiga Keinöŋ Kembugöra kewö jiyök, “Keunaŋgö likepŋi meleŋnöŋga qakne öŋgözawi, miaŋön mönö ösumni oŋgiri lömböriiga bisimamgö osimam.
Mötnöŋ, gi merak ni nupqeqe gölmenöhök nuataŋgönöŋga jemesoholgeyök mömölaköba gölme dop kekelolo aka ölöŋ köla laŋ anda kaba malmam. Miaŋgöra kunŋan ni neka ölöp nuŋgui kömumbileŋbuk.”
Mewö jiyökmö, Kembunöŋ kewö jii mörök: “Mewö qahö. Kunŋan Kein qei kömuma ewö, miaŋgö likepŋi mönö yaŋgö qakŋe öŋgöiga ambemŋi 7 akŋa. “Mewö jiba kunŋan Kein miwikŋaiba i qei kömumbapuköra sileŋe aiwesök kulem kun alök.
Mi aliga Kembugö jemesoholŋi mosöta anda anda gölme qetŋi Laŋlaŋ lilikqilik (Nod) miaŋgöreŋ aŋgota malök. Gölme mi Edenök wehön kotkotŋe göröken ahöza. Mewö.
Keinöŋ anömŋambuk mala amiyohotka gölöm ala Henok meyök. Keinöŋ taon kun memba nahönŋaŋgö qetŋi Henok qet waŋgiyök.
Henokö nahönŋi qetŋi Irad. Iradkö nahönŋi Mehujael. Mehujaelgö nahönŋi Metusael. Metusaelgö nahönŋi Lamek. Mewö asuhuget.
Lameknöŋ ambi yahöt etkömeyök: Kun qetŋi Ada, kun qetŋi Zila.
Adanöŋ gölöm ala Jabal meyök. Yaŋön ambazip opo seri koumŋine ahöba mala bau bulmakau galöm köl eŋgiba maljei, yeŋgö bömönŋini ahök.
Jabalgö munŋaŋgö qetŋi mi Jubal. Yaŋön ambazip gita kulele qeba awölop uba maljei, yeŋgö bömönŋini ahök.
Zilanöŋ mewöyök nahönŋi qetŋi Tubal-Kein meyök. Yaŋön qariba börögö tulsŋi aka bimqeqegö yuaiŋi könaŋi könaŋi mi bras aka ainöŋ ohoi kolkolgöi qekötahöba mezapma. Tubal-Keingö nenŋi qetŋi Nama.
Lameknöŋ nalö kunöŋ anömyahötŋi mi kewö jii mörohot, “Ada aka Zila anömyahötni, iŋiri mönö kezap ala keuni ki mötmahot: Kunŋan nuŋgum kuziriga uzinaŋgö kitipŋaŋgöra mönö azi kun qebi kömuma. Kunŋan nuŋgum miziriga gurusep (gulibambam) löpötnaŋgö kitipŋaŋgöra mönö azi gwabö kun qebi kömuma.
Kunŋan Kein qeiga likepŋi yaŋgö qakŋe öŋgöiga ambemŋi 7 akŋapmö, kunŋan Lamek ni nuŋguiga miaŋgö likepŋi mönö yaŋgö qakŋe öŋgöiga ambemŋi 77 akŋa. “Mewö.
Azi mutukŋi Adam yaŋön kunbuk anömŋambuk mala amiyohotka nahönŋiri kun memba kewö jiyök: “Keinöŋ Abel qei kömuyöhaŋgöra Anutunöŋ Abelgö salupŋe nahöni kun niŋgiza. “Miaŋgöra qetŋi Set (Niŋgiza) qerök.
Setkö nahönŋi mewöyök asuhuiga qetŋi Enos qerök. Mewö. Nalö miaŋgöreŋ ambazip yeŋön könahiba Kembugö qetŋi köuluköba malget. Mewö.
Adamgö isimorö aka amböisikurupŋi yeŋgö qet areŋ papiaŋi ki. Anutunöŋ azi miwikŋaiyöhi, yaŋön mi nanŋi kaisoŋgolomŋaŋgö dop meyök.
Mewö memba azi ambi malmahotköra miwikŋaim etkiba nalö miaŋgöreŋ qetŋiri ambazip qeta kötuetköm etkiyök.
Adamnöŋ mala yambuŋi 130 aiga nahönŋi kun asuhuyök. Mi Adam nanŋi kaisoŋgolomŋi aka tandökŋaŋgö dop maliga qetŋi Set qerök.
Set asuhuiga nalö miaŋgöreŋök Adamnöŋ toroqeba yambu 800 mala mala maliga nalö sutŋe miaŋgöreŋ nahönböratŋi tosatŋi asuhuba öŋgöget.
Adamnöŋ mewö mala öŋgöba yambuŋi mindiriba 930 meköba kömuyök.
Kömuiga nahönŋi Set yaŋön yambuŋi 105 aiga nahönŋi Enos asuhuyök.
Enos asuhuiga nalö miaŋgöreŋök Setnöŋ toroqeba yambu 807 mala mala maliga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Setnöŋ mala mala öŋgöba yambuŋi mindiriba 912 meköba kömuyök.
Kömuiga nahönŋi Enos yaŋön yambuŋi 90 aiga nahönŋi Kenan asuhuyök.
Kenanöŋ asuhuiga nalö miaŋgöreŋök Enosnöŋ toroqeba yambu 815 mala mala mal öŋgöiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Enosnöŋ mala mala öŋgöba yambuŋi mindiriba 905 meköba kömuyök.
Kömuiga nahönŋi Kenan yaŋön yambuŋi 70 aiga nahönŋi Mahalalel asuhuyök.
Mahalalel asuhuiga nalö miaŋgöreŋök Kenanöŋ toroqeba yambu 840 mala mala mal öŋgöiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Kenanöŋ mala mala öŋgöba yambuŋi mindiriba 910 meköba kömuyök.
Kömuiga nahönŋi Mahalalel yaŋön yambuŋi 65 aiga nahönŋi Jared asuhuyök.
Jared asuhuiga nalö miaŋgöreŋök Mahalalelnöŋ toroqeba yambu 830 mala mala mal öŋgöiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Mahalalelnöŋ mala mal öŋgöba yambuŋi mindiriba 895 meköba kömuyök.
Kömuiga nahönŋi Jared yaŋön yambuŋi 162 aiga nahönŋi Enok asuhuyök.
Enok asuhuiga nalö miaŋgöreŋök Jarednöŋ toroqeba yambu 800 mala mala mal öŋgöiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Jarednöŋ mala mala mal öŋgöba yambuŋi mindiriba 962 meköba kömuyök.
Kömuiga nahönŋi Enok yaŋön yambuŋi 65 aiga nahönŋi Metusela asuhuyök.
Metusela asuhuiga nalö miaŋgöreŋök Enoknöŋ yambu 300:gö dop uruŋi Anutubuk jöhöba anda kaba maliga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Enoknöŋ mala mal öŋgöba yambuŋi mindiriba 365 meköyök.
Meköba uruŋi Anutubuk jöhöba anda kaba maliga Anutunöŋ öne waŋgiriga atatop (jiatatoŋ) kölök.
Atatop köliga nahönŋi Metusela yaŋön yambuŋi 187 aiga nahönŋi Lamek asuhuyök.
Asuhuiga nalö miaŋgöreŋök Metuselanöŋ toroqeba yambu 782 mala mal öŋgöiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Metuselanöŋ mala mala mal öŋgöba yambuŋi mindiriba 969 meköba kömuyök.
Kömuiga nahönŋi Lameknöŋ yambuŋi 182 aiga nahönŋi kun asuhuyök.
Asuhuiga qetŋi Noa (kölalep) qeta kewö jiyök: “Anutunöŋ gölme saitköiga nini böröninan nup köl kömöta sileqeqe aka sihimbölö möta malinga morö kiaŋön mönö ölöp urukölalep neŋgimakŋa.”
Noa asuhuiga nalö miaŋgöreŋök Lameknöŋ toroqeba yambuŋi 595 aiga nalö sutŋe miaŋgöreŋ nahönböratŋi tosatŋi asuhuba öŋgöget.
Öŋgögetka Lameknöŋ mala mala mal öŋgöba yambuŋi mindiriba 777 meköba kömuyök.
Lameknöŋ kömuiga nahönŋi Noa yaŋön yambuŋi 500 aiga nahönurupŋi karöbut qetŋini Sem, Ham aka Jafet asuhuget. Mewö.
Ambazip gölme qakŋe malgetka qötöŋinan könahiba qariiga böraturupŋini mi mewöyök asuhuget.
Asuhugetka nalö miaŋgöreŋ Anutugö nahönurupŋi yeŋön ambazip yeŋgö böraturupŋini eŋgeketka eksihimŋinambuk aketka eŋgek sorigeraŋgö dop mi pakpak eŋgömegetka anömurupŋini aket.
Mewö aketka nalö miaŋgöreŋ Kembunöŋ keu kewö jiyök: “Gölme ambazipnöŋ silebuk nalö teteköŋi qahö mal öŋgömemö, yeŋön mönö kömume. Areŋini mewö al eŋgizal. Nalö kewöŋeyök könahiba malmalŋini mönö yambu 120 jaŋgö mi qahö oŋgita mal öŋgöme.”
Anutugö nahönurupŋi yeŋön gölme ambazip yeŋgö böraturupŋini eŋgömegetka morö mem eŋgigetka nalö miaŋgöreŋ aka könaŋgep mewöyök azi weliwelipŋinambuk mönö asuhuba qariba gölmenöŋ malget. Möpŋaŋgö möpŋeyök bemurup qetbuŋaŋinambuk malgeri, yeŋön mönö mia aket.
Gölme ambazip yeŋgö bölöŋamŋini mi keta bölökŋi aiga uruŋinaŋgö mötmöt areŋini pakpak mi nalö dop qösösök (qörörök) bölöŋanök pakpak aka malgeri, mi Kembunöŋ ehök.
Mi eka ambazip miwikŋaim eŋgiiga gölmenöŋ malgeri, miaŋgöra Anutunöŋ möt bölim aŋguiga wösöbiriknöŋ uruŋi kokolak qeiga sihimbölö möta malök.
Mewö möta mala keu kewö jiyök: “Ambazip miwikŋaim eŋgiali, nöŋön mönö mi gölmenöhök qeteköm eŋgimam. Ambazip, mirigö sömbupŋi, yuai bapŋinan köla ölölöŋgömakzei aka könakembagö neiŋi mi miwikŋaim eŋgialaŋgöra möt bölim aŋguba mi mönö qeköm eŋgimam.”
Mewö jiyökmö, azi Noa yaŋön Kembugö jeŋe ak-kömukömu miwikŋaiyök.
Noagö gwölönarökurupŋi mieŋgö kösohotŋini mi kewö: Nahönurupŋi karöbut qetŋini Sem, Ham aka Jafet mi asuhuget. Noanöŋ ambazip sutŋine azi solanŋi köpösihitkö keuŋi qahö mala uruŋi Anutubuk jöhöba anda kaba malök.
<range>
Noanöŋ mewö malökmö, ambazip tosatŋi pakpak yeŋön Anutugö jeŋe goŋgiba bölim tekögetka ambazip ayuhum eŋgieŋgi mi gölme körek dop köla ahöyök.
Ambazip pakpak gölmenöŋ anda kaba malmalŋini mem bölim tekögetka miri gölme pakpak yeŋgö ahakmemeŋini mi goŋgiba aŋgöjörakŋinambuk aiga Anutunöŋ gölme uba tandökŋini mi mewö ehök.
Mewö eka Anutunöŋ Noagöra keu kewö jii mörök: “Ambazip yeŋgöra aka ayuhum eŋgieŋgi mi gölme körek dop köla ahöza. Miaŋgöra nöŋön ambazip pakpak mem kömum teköm eŋgimamgöra mönö keuni jöhöyal. Mötnöŋ, nöŋön mönö onöŋ gölme meleŋbi geiga yuai pakpak isikusukŋinambuk mi kömum teköme.
Miaŋgöra göŋön mönö suman ip köla miaŋön nangahöra waŋge kun meman. Miaŋgö uruŋi kutunöŋga uruŋi morömorö asuhume. Waŋgegö uruŋi aka sileŋi mi qandöŋnöŋ me gisak marasinöŋ kösiba ohom teköman.
Waŋge mi kewö meman: köröpŋamŋi 133 mita (450 fit), andipŋi 22 mita (75 fit) aka köŋgepŋi 13 mita (45 fit) mewö meman.
Boŋi muhungöba sel aka bo sutŋire liliköba jeŋgenaŋ tiŋi 44 sentimita (18 ins) mi mosöta kötohoman. Waŋgegö uruŋi mösöŋnöŋga uruŋi qakŋi, kembaŋi aka dutŋi karöbut asuhume. Waŋge naŋguŋi mi namŋe alman.
Mötman! Nöŋön mönö jibiga göulu ketaŋan kota gölme jömukŋi köl turuiga ambazip aka yuai malmalgö ösumŋinambuk pakpak suep bapŋe maljei, mieŋön mönö o nemba nemulahöba kömume. Mewö kömumba gölmegö yuai pakpak mi mönö qahöwak teköme.
Mewö asuhumapmö, nöŋön göbuk jöhöjöhö areŋ kewö akzal: Gi mönö waŋgenöŋ öŋgöman. Gi, anömgi aka nahöniranurupki eŋön mönö mohotŋe waŋgenöŋ öŋgöme.
Öŋgöba mala yuai malmalŋinambuk pakpak mi qahöwak teköbepuköra yeŋgöreŋök yahöt yahöt aziŋi aka ambiŋi mi dopŋine eŋguaŋgitnöŋga göbuk mohotŋe waŋgenöŋ öŋgöme.
Nei tandökŋini könaŋi könaŋi, mirigö sömbupŋi tandökŋini könaŋi könaŋi aka gölmegö mokoleŋ, lolohom yuai tandökŋini könaŋi könaŋi körek yeŋgöreŋök yahöt yahöt mi mönö kömumbepuköra eŋguaŋgitnöŋga göhöreŋ kaŋgotketka öŋgöme.
Mewöyök nanŋini aka nei, sömbup yuai pakpak yeŋön nemeaŋgö dop mönö numbu nene könaŋi könaŋi miwikŋaiba otoŋ qezaköba waŋgenöŋ alnöŋga kahaimök ahöma.”
Anutunöŋ Noa mewö akŋapkö jim kutum waŋgiiga miaŋgö dowök mönö tem köla mi pakpak ahök. Mewö mia aka mem teköyök.
Noanöŋ waŋge mem teköiga Kembunöŋ keu kewö jii mörök: “Gi ambazip kambu kieŋgö sutŋine solanŋi aka maljan. Nöŋön göhö könaŋamgi mewö miwikŋaizal. Miaŋgöra gi aka saiwaurupki pakpak iŋini mönö waŋgenöŋ öŋgöme.
Sömbup neneŋi, dönqizizinŋini qahö mi pakpak yeŋgöreŋök sewen sewen, aziŋi 7 aka ambiŋi 7 dopdop eŋgömenöŋga göhöreŋ kaŋgotme. Mewöyök sömbup dönqizizinŋinambuk pakpak yeŋgöreŋök yahöt yahöt aziŋi aka ambiŋi mewö eŋgömenöŋga göhöreŋ kaŋgotme.
Toroqeba nei könaŋi könaŋi pakpak yeŋgöreŋök mewöyök sewen sewen, aziŋi 7 aka ambiŋi 7 mi eŋguaŋgitnöŋga göbuk waŋgenöŋ öŋgöme. Mewö aknöŋga sömbup aka nei tandökŋini könaŋi könaŋi pakpak mi kude qahöwakŋemö, toroqeba gölmenöŋ ahumsehip aka malme.
Öŋgögetka wehön 7 teköiga jim kutubiga kie römbum ketaŋan mönö gölmenöŋ eta yöhöiga suŋgem silim 40:gö dop toroqeba yöhöm teköma. Mewö yöhöiga yuai isikusukŋinambuk pakpak miwikŋaim eŋgiali, mi mönö mohotŋe jim teköbiga gölmenöhök qahöwakŋe.”
Kembunöŋ Noa mewö akŋapkö jim kutum waŋgiiga miaŋgö dowök mönö tem köla mi pakpak ak teköyök.
Mewö mia aka meiga yambuŋi 600 aiga göulu ketaŋan gölme qakŋe kaŋgorök.
Kaŋgotmapkö aiga Noa anömŋet aka nahöniranurupŋiri yeŋön mohotŋe göulunöŋ kömumbepuköra ölöŋ köla waŋgenöŋ öŋgöget.
Mewöyök sömbup neneŋi, dönqizizinŋini qahö aka sömbup dönqizizinŋinambuk aka nei aka yuai pakpak bapŋinan köla ölölöŋgömakzei,
mi yahöt yahöt pakpak aziŋi aka ambiŋi mi dopdopŋine waŋgenöŋ öŋgöba Noagöreŋ kaget. Anutunöŋ Noa jim kutum waŋgiyöhi, mi mönö miaŋgö dop asuhuyök. Mewö.
Mewö asuhuiga wehön 7:göra jiyöhi, mi teköiga göulu ketaŋan gölme qakŋe kaŋgorök.
Noanöŋ yambuŋi 600 aiga yambu miaŋgö köiŋi 2 miaŋgö wehönŋi jaŋgö 17 silim miaŋgöreŋ o jeŋi pakpak, o diginŋinambuk mieŋgö namŋini pakpak mi emuyök qariba qariba kotket. Mewöyök euyaŋgöreŋ könakembagö oŋi oŋi mieŋgö numbuŋini mi aŋaŋiget.
Kie römbum ketaŋi mi gölmenöŋ eta yöhöba yöhöba suŋgem silim 40:gö dop ahöyök.
Kienöŋ könahimapköra aiga wehön miaŋgöreŋ Noa aka nahönurupŋi Sem, Ham aka Jafet, Noagö anömŋet aka iranurupŋiri karöbut yeŋön mohotŋe waŋgenöŋ öŋgöm teköget.
Toroqeba arökŋaŋgö sömbupŋi aka mirigö sömbupŋi pakpak, yuai pakpak bapŋinan köla ölölöŋgömakzei, nei pakpak aka yuai ginginŋinambuk pakpak mi ambazip yembuk mohotŋe waŋgenöŋ öŋgöm teköget.
Anutunöŋ yuai pakpak malmalgö ösumŋinambuk miwikŋaim eŋgiyöhi, mieŋgöreŋök yahöt yahöt (2-2) mi Noagöreŋ kaŋgota waŋgenöŋ öŋgöm teköget.
Anutunöŋ Noa jim kutum waŋgiyöhaŋgö dop yuai isikusukŋinambuk pakpak waŋgenöŋ öŋgöm tekögeri, mi aziŋi aka ambiŋi ahot. Körekŋan öŋgöm tekögetka Kembunöŋ nanŋak Noagö andöŋe waŋgegö naŋguŋi kölök.
Naŋguŋi köliga miaŋgöreŋök göulu ketaŋan könahiba suŋgem asak 40:gö dop toroqeba gölmenöŋ kaŋgoriga o yeŋön qariba qariba gölme köl turuba öŋgöba waŋge gölmenöhök koaŋgetka wahöta öŋgöyök.
Öŋgöiga o yeŋön gölme qakŋe qariba qariba öŋgögetka waŋgenöŋ o qakŋe nanŋök öne laŋ anda kaba ahöyök.
Mewö aiga onöŋ gölme qakŋe kunbuk qariba öŋgöyök. Mewö kunduŋi köröpŋi köröpŋi suepkö bapŋe kin anjei, mi pakpak mönö musulumgöm eŋgiyök.
Musulumgöm eŋgiba öŋgöba öŋgöba kunduŋi bohonŋi bohonŋi mi köl turuba 8 mita (25 fit) miaŋgö dop eŋgoŋgita ahöyök.
Mewö ahöiga yuai isikusukŋinambuk pakpak gölme qakŋe anda kaba malgeri, mieŋön o nemba nemulahöba kömum teköget. Yuai pakpak mi nei me mirigö sömbupŋi me arökŋaŋgö sömbupŋi me mokoleŋ, gisip aka yuai pakpak kambuŋini köla gölmenöŋ qeqelaŋlaŋ anda kamakzei aka ambazip pakpak mi mohotŋe qahöwak teköget.
Yuai pakpak gölme örönŋe mala malmalgö ösumŋi söŋgöröŋine öröba malgeri, mi körekŋanök kömum teköget.
Yuai malmalŋinambuk pakpak gölmenöŋ malgeri, mi Anutunöŋ eŋgum teköyök. Yuai pakpak mi ambazip, sömbup me yuai bapŋinan köla ölölöŋgömakzei me könakembagö neiŋi neiŋi mi mönö Anutunöŋ eŋgum teköyök. Noa aka saiwaurupŋi waŋge uruŋe malgeri, miyök mönö eŋgehoriba aŋgön köla gou köl eŋgiyök.
O göulu miaŋön gölme köl turuba qahö öröba geyökmö, wehön 150:gö dop ahöyök.
Wehön 150 mi teköiga miaŋgöreŋ Anutunöŋ Noagö aka arökŋaŋgö mirigö sömbupŋi aka yuai pakpak yambuk waŋgenöŋ malgeri, mi mötmörim eŋgiba luhut ketaŋi röja aliga gölme qakŋe qeiga onöŋ könahiba öröba erök.
Anutunöŋ emune o diginŋinambuk yeŋgö jeŋini aka euyaŋgöreŋ könakembagö oŋi oŋi mieŋgö numbuŋini mi qaliba soŋgo aliga kienöŋ tiŋgita tömböriba suepnöhök kunbuk qahö erök.
Qahö eriga o ketaŋan könahiba gölme qakŋe ahöahöŋeyök liliŋgöba öröba eta geyök. Wehön 150:gö dop o mieŋön öröba eta geba ahöget.
Mewö ahögetka waŋgenöŋ köiŋ 7 miaŋgö silimŋi 17 miaŋgöreŋ kunduŋi qetŋi Ararat miaŋgö bohonŋi kunöŋ mekötahöba köhöiba tarök.
Miaŋgöreŋ tariga o miaŋön toroqeba öröba eta eta anök. Anda köiŋ 10 miaŋgö silimŋi mutukŋi miaŋgöreŋ kunduŋi mieŋgö bohonŋini mi aukŋe asuhum tiŋgitket.
Tiŋgitketka wehön 40 teköiga Noanöŋ waŋgegö jeŋgenaŋi mutuk memeŋi mi metalök.
Metala koekoe nei kun melaiiga könakemba laŋ bölbölgöba anda kaba qahö liliŋgöba maliga gölmegö oŋi miaŋön jöpköyök.
Miaŋgö andöŋe Noanöŋ kembö kun melaiiga anök. Gölme qakŋe onöŋ öröba geyök me qahö, miaŋgö könaŋi mötmamgöra mi melaiiga anök.
Kembönöŋ anda kaba onöŋ toroqeba gölme körekŋanök turuba ahöyöhaŋgöra luhut memeŋaŋgö tatatŋi qahö miwikŋaiba waŋgegöreŋ liliŋgöiga Noanöŋ böröŋi böraŋda waŋge uruŋe waŋgiriga öŋgöyök.
Öŋgöiga wehön 7:gö dop toroqeba mamböt mala miaŋgöreŋ kembö mi kunbuk waŋgenöhök melaiiga anök.
Anda mare miaŋgöreŋ liliŋgöba oil ipkö sinŋi gwölögwölö kun mi meteköba numbuŋan yöhösaŋda Noagöreŋ kayök. Mewö kaiga Noanöŋ mi eka kewö möt asariyök: Onöŋ mönö öröba eriga gölmenöŋ asuhum teköza.
Mi möt asariba kunbuk wehön 7:gö dop mamböta kinda kembö mi kunbuk melaiiga bölbölgöba anök. Anökmö, nalö miaŋgöreŋ mi yaŋgöreŋ kunbuk qahö liliŋgöba kayök.
Noagö malmal yambuŋi 601 miaŋgö köiŋ mutukŋaŋgö silimŋi mutukŋi miaŋgöreŋ onöŋ gölme qakŋe jöpköba öröniba ahöyök. Mewö aiga Noanöŋ waŋgegö boŋi mei aniga kewö uba ehök: Gölme qakŋan mönö öröniba ahöyök.
Mi ehi kunbuk öröniba köiŋ yahötŋaŋgö silimŋi 27 miaŋgöreŋ örönim teköba ahöyök.
Anutunöŋ Noagöra keu kewö jiba jii mörök:
“Gi, anömgi aka nahöniranurupki iŋini mönö waŋge mosöta etket.
Eta sömbup yuai malmalŋinambuk pakpak göbuk waŋgenöŋ maljei, mi neiŋi neiŋi, mirigö sömbupŋi aka mokoleŋ yuai pakpak bapŋini gölmenöŋ köla ölölöŋgömakzei, mi mönö körek eŋguaŋgita etket. Mewö aknöŋga ölöp gölmenöŋ ahum sehiba gwölönarökpuk aka deŋda gölme dop köla malme.”
Mewö jii möta Noa anömŋet aka nahöniranurupŋi yeŋön mohotŋe waŋge mosöta etket.
Etketka arökŋaŋgö sömbupŋi pakpak, mokoleŋ yuai pakpak, nei pakpak aka yuai pakpak gölmenöŋ anda kamakzei, mieŋön mönö mewöŋanök isikŋinaŋgö dop waŋge mosöta awataŋgöba et teköget. Mewö.
Et tekögetka Noanöŋ Kembugöra jöwöwöl alta kun memba mirigö sömbupŋi dönqizizinŋini qahö mi pakpak aka nei dönqizizinŋini qahö mi pakpak yeŋgöreŋök tosatŋi eŋgömemba alta qakŋe ala miaŋön Anutugöra jöwöwöl ohoyök.
Ohoiga Kembunöŋ wörön umköhöwakŋi nahömŋambuk mi möri dop köliga uruŋan keu kewö jiyök: “Ambazip yeŋgö uruŋinaŋgö mötmöt areŋinan mönö moröŋineyök könahiba bölöŋi akzemö, töndup gölme mi nalö kunöŋ ambazipköra aka kunbuk kude qesuahömam. Yuai pakpak malmalŋinambuk maljei, nöŋön mi lök qahöwak teköm eŋgialmö, miaŋgö dop nalö kunöŋ kunbuk qahö jim teköba ak eŋgimam.
Gölmenöŋ ahöm öŋgömawaŋgö dop mönö gölmenöŋ köl kömötketka ölŋi asuhui megetka miaŋön mönö kude qahöwak teköma. Miri amöriiga saŋgenŋi mörakŋe aka könöpŋambuk aiga könöwiba mörakŋe. Kömunjaŋ kie nalö aka wehön nalö, suŋgem aka asakŋi mi nalöŋi nalöŋi lilikqilik aka awataŋ ahöba anmahot. Mi pakpak teteköŋi qahö ahöm öŋgöiga malme. Mewöŋan mönö mewö toroqeba ahöma. “Mewö”.
Mewö jiba Anutunöŋ Noa aka nahönurupŋi kewö jiba kötuetköm eŋgiyök: “Iŋini mönö ahum sehiba gwölönarökpuk mala gölme dop köla malme.
Mewö aketka gölmegö sömbupŋi pakpak, könakembagö neiŋi pakpak, yuai pakpak bapŋinan gölme köla ölölöŋgömakzei aka köwetkö söraŋi pakpak mi mönö eŋgö böröŋine al eŋgibi eŋön mi galöm köl eŋgiba malgetka yeŋön eŋgöra keŋgöt mötmöt aketka jönömŋini unduiga malme.
Yuai pakpak isikusukŋinambuk anda kaba maljei, mi eŋgö neneya aka ahöma. Mutuk yöha yuai görökŋi (töŋgönŋi) neneŋina al eŋgiala merak yuai pakpak ki mewöyök al eŋgizal.
Mohok-kun mi mönö kude neme. Mi sömbup sepŋambuk. Sep mi malmalgö söpsöpŋi akzawaŋgöra aka soŋgo ki al eŋgizal.
Nanŋini sepŋini mi kunŋan kun kude mokoma. Kunŋan mi mokomawi, miaŋgö likepŋan mönö nanŋi qakŋe öŋgöma. Sömbup kunŋan me ambazip kunŋan ambazip kun qeiga malmalŋaŋgö söpsöpŋi mokomawi, miaŋgö likepŋan mönö nanŋi qakŋe öŋgöiga kömuma.
Anutunöŋ ambazip nanŋi kaisoŋgolomŋi tandök meyöhaŋgöra aka kun daŋön ambazip kun qei kömumawi, kunŋan mönö i mewöŋaŋök qei kömuma.
Iŋini mönö ahum sehiba gwölönarökpuk aka malme. Mewö gölme qakŋe ahum sehigetka qötöŋinan qarim öŋgöma.”
Anutunöŋ toroqeba Noa aka nahönurupŋi yambuk malgeri, yeŋgöra keu kewö jiyök:
“Nöŋön merak iŋini aka eŋgö gwölönarökurupŋini könaŋgep asuhumei, embuk jöhöjöhö areŋ akzal.
Mewöŋanök yuai malmalŋinambuk pakpak, mi mirigö me arökŋaŋgö nei sömbupŋi pakpak göbuk mala waŋgenöhök etkeri, mönö gölmegö öröyuai malmalŋinambuk pakpak yembuk jöhöjöhö areŋ kewö akzal:
Nöŋön jöhöjöhö areŋni mi embuk kewö al köhöizal: Nöŋön o göulunöŋ öröyuai isikusukŋinambuk pakpak mi kunbuk kude eŋgubi qahöwakŋe. O göulu mi gölme ayuhumapköra kunbuk qahö albi kama.”
Anutunöŋ toroqeba keu kewö jiyök: “Nöŋön mönö jöhöjöhö areŋ ki mi nani aka iŋini aka öröyuai malmalŋinambuk pakpak embuk maljei, neŋgö sutnine albiga teteköŋi qahö köhöiba ahöm öŋgöma. Jöhöjöhö areŋ miaŋgö aiwesökŋi mi kewö:
Nöŋön nani mariloŋloŋni mi kousunöŋ albiga ahöma. Nöŋön nani aka gölmenöŋ maljei, neŋgö sutnine jöhöjöhö areŋ akzali, mariloŋloŋ miaŋön mönö miaŋgö aiwesökŋi aka ahöma.
Nöŋön nalö kunöŋ kousuŋi kousuŋi gölme qakŋe öröm eŋgibi eta tokogetka mariloŋloŋan kousunöŋ asuhumawi,
nalö miaŋgöreŋ nöŋön jöhöjöhö areŋni mi mötmörimam. Mi nani aka iŋini aka öröyuai malmalŋinambuk pakpak tandökŋini könaŋi könaŋi neŋgö sutŋine ahali, mönö mia mötmörimam. Miaŋgöra o mieŋön kunbuk mewö kude qariba yuai isikusukŋinambuk pakpak ayuhumegöra göulu ketaŋi qahö akŋa.
Nalö kunöŋ mariloŋloŋan kousunöŋ asuhumawi, nöŋön mi eka miaŋgöreŋök jöhöjöhö areŋni mi mötmörimam. Mi teteköŋi qahö nani aka öröyuai malmalŋinambuk pakpak tandökŋini könaŋi könaŋi gölme qakŋe maljei, neŋgö sutnine al köhöibi ahöza.”
Anutunöŋ Noagöra mewö jiba toroqeba kewö jiyök: “Nöŋön jöhöjöhö areŋ ki mi nani aka gölmegö öröyuai malmalŋinambuk pakpak neŋgö sutnine al köhöizal. Jöhöjöhö areŋ miaŋgö aiwesökŋi mi mewö.”
Noagö nahönurupŋi waŋgenöhök etkeri, yeŋgö qetŋini mi Sem, Ham aka Jafet. Ham mi Keinangö iwiŋa.
Yeŋön Noagö nahönurupŋi karöbut aket. Ambazip pakpak deŋqeŋda gölme dop köla maljini, nini yeŋgöreŋök asuhuin.
Noanöŋ kölkömöt azia aka wain kösö nup mutukŋi kömörök.
Mi kömörökmö, nalö kunöŋ wain o tosatŋi memba neiga uruŋi eŋololoŋ aiga nanŋi opo seri koum uruŋe opoŋi qeköba sile aukŋe ahöyök.
Keinangö iwiŋi Ham yaŋön iwiŋan sile aukŋe ahöyöhi, mi eka yaigep geba darumunyahötŋi jii mörohotka iwiŋi mewö gamu qem waŋgiyök.
Sem aka Jafet yetkön mi mörohotmö, maluku kun memba awötŋire ala andöandö öŋgöba iwiŋiran sile aukŋe ahöyöhi, mi esuhuyohot. Jeŋiri kungen uyohoraŋgöra aka iwiŋiran aukŋe ahöyöhi, mi qahö ehot.
Noanöŋ eŋololoŋ aiga imbiŋi törörök möta wahöta nahönŋi moröŋan silik ak waŋgiyöhi, mi mörök.
Mi möta uruŋi öngöiga Hamgöra kewö jiyök: “Keinan mi jim suehöm waŋgizal. Yaŋön mönö darumunyahötŋi yetkö welenqeqeurupŋiri yeŋgö welenqeqeŋini omaŋi aka malma.”
Toroqeba kewö jiyök: “Anutu, Semgö Kembuŋi, ia mönö möpöseizal. Keinanöŋ mönö Semgö welenqeqeŋi omaŋi aka malma.
Anutunöŋ mönö Jafetkö gölmeŋi mem qariiga Semgö opo seri koumŋine malme. Keinan yeŋön mönö Sem yeŋgö welenqeqeurupŋini omaŋi aka malme.”
Göulu ketaŋan teköiga Noanöŋ toroqeba (yara) yambu 350:gö dop mal öŋgöyök.
Malmalŋaŋgö yambuŋi mi mindiriba 950 miaŋgö dop mala kota kömuyök. Mewö.
Noagö nahönurupŋi Sem, Ham aka Jafet yeŋgö gwölönarökurupŋini göulu teköiga asuhugeri, yeŋgö qet areŋini kewö:
Jafetkö nahönurupŋi yeŋgö qetŋini mi Gomer, Magog, Madai, Jawan, Tubal, Mesek aka Tiras.
Gomergö nahönurupŋi yeŋgö qetŋini mi Askenas, Rifat aka Togarma.
Jawangö nahönurupŋi yeŋgö qetŋini mi Elisa, Tarsis aka Saiprus könagesö aka Dodan könagesö.
Yeŋgö isimoröurupŋini mi jula deŋqeŋda Sutŋire Köwetkö jitŋe aka miaŋgö gölme jöhanŋi jöhanŋi miaŋgöreŋ nanŋini gölmeŋine anda malje. Yeŋön isikŋini dop, kambuŋini dop aka keuŋini dop nanŋini gölmeŋine anda malje. Jafetkö könagesöŋi mewö.
Hamgö nahönurup yeŋgö qetŋini mi Kus, Ijipt, Libia aka Keinan.
Kusgö nahönurupŋi yeŋgö qetŋini mi Seba, Hawila, Sabta, Rama aka Sabteka. Ramagö nahönyahötŋi yetkö qetŋiri mi Seba aka Dedan.
Kusgö nahönŋi kun qetŋi Nimrod asuhuyök. Yaŋön qariba wahöta bimqeqegö suahö azi köhöikŋi kötökŋi aka gölmenöŋ malök.
Yaŋön Kembugö jemesoholŋe böröjaŋ azi köhöikŋi malöhaŋgöra aka keu saiŋi kewö jimakze: “Kunöŋ Nimrod ewö Kembugö jemesoholŋe böröjaŋ azi köhöikŋi akza.”
Nimrodkö bemtohoŋi mi gölme kewöŋe miaŋgöreŋ könahiget: Babel, Erek, Akad aka Kalne. Taon 4 mi Babilonia (Sinar) gölmenöŋ ahöze.
Nimrodnöŋ Babilonia gölme mosöta Asiria anda miri ketaŋi ketaŋi qetŋini Niniwe, Rehobotir aka Kala mi mem wahörök.
Mewöyök Resen mi Niniwe aka siti ketaŋi qetŋi Kala yetkö sutŋire mem wahörök.
Ijiptkö gwölönarökurupŋi yeŋön Libia könagesö, Anam könagesö, Lehab könagesö aka Naftu könagesö akze.
Mewöyök Patrus, Kaslu aka Krit. Krit mi Filistia könagesö yeŋgö bömönŋini ahök.
Keinangö nahönŋi mutukŋi mi Saidon. Yaŋgö andöŋe Keinanöŋ könagesö kewöŋi yeŋgö bömönŋini ahök: Hit könagesö,
Jebus könagesö, Amor könagesö, Girgas könagesö,
Hiwi könagesö, Arka könagesö, Sini könagesö,
Arwad könagesö, Zemar könagesö aka Hamat könagesö. Keinanöŋ körek pakpak yeŋgö iwi bömönŋini aiga yeŋön könaŋgep jula deŋqeŋget.
Mewö deŋqeŋgetka Keinan könagesö yeŋgöreŋ gölme göraŋi mi miri qetŋi Saidon miaŋgöreŋök könahiba anda Gerar mire anda Gaza miaŋgöreŋ teköza. Mewöyök Sodom göröken anda Gomora anda Adma aka Zeboim anda Lasa miaŋgöreŋ teköza.
Hamgö nahönurupŋi mi isikŋini dop, keuŋini dop, gölmeŋini dop aka könagesö kambuŋini dop mewö malje.
Jafetkö datŋi Sem yaŋgö nahönurupŋi mewöŋanök asuhuget. Semnöŋ mewö Ebergö nahönurup pakpak yeŋgö bömönŋini ahök.
Semgö nahönurupŋi yeŋgö qetŋini mi Elam, Asur, Arfaksad, Lidia (Lud) aka Aram.
Aramgö nahönurupŋi yeŋgö qetŋini mi Uz, Hul, Geter aka Mas. Mewö malget.
Arfaksadkö nahönŋi Sela asuhuiga yaŋgö nahönŋi Eber asuhuyök.
Ebergö nahönyahötŋi yahöt asuhuyohot. Kunöŋ asuhuba mala koröhi, nalö miaŋgöreŋ gölme ambazipnöŋ jula deŋqeŋget. Miaŋgöra yaŋgö qetŋi Peleg (Deŋqeŋ) qetket. Munŋaŋgö qetŋi mi Joktan.
Joktangö nahönurupŋi kewö asuhuget: Almodad, Selef, Hazarmawet, Jera,
Hadoram, Uzal, Dikla,
Obal, Abimael, Seba,
Ofir, Hawila aka Jobab. Azi pakpak mi Joktangö nahönurupŋa.
Yeŋgö tatat malmal gölmeŋini mi miri qetŋi Mesa miaŋgöreŋök könahiba miri qetŋi Sefar miaŋgöreŋ göröken anda wehön kotkotŋaŋgö gölme kunduŋambuk miaŋgöreŋ teköza.
Semgö nahönurupŋi mi isikŋini dop, keuŋini dop, gölmeŋini dop aka könagesö kambuŋini dop mewö malje.
Noagö isimoröurupŋi mi isikurup areŋini, könagesöŋini aka gölmeŋini dop mewö aket. Yeŋön jul sehiba deŋqeŋda könagesö kambuŋi kambuŋi aketka göulu ketaŋan teköiga anda gölme dop köla malget. Mewö.
Mutuk miaŋgöreŋ gölmeŋi gölmeŋi pakpak yeŋön keu mohot jigetka miaŋön mindirim eŋgii malget.
Mewö mala mosöta wehön kotkotŋe göröken anda Babilon uruŋe gölme köröŋi ketaŋi kun miwikŋaiba miaŋgöreŋ miriŋini memba tatket.
Miaŋgöreŋ tata nanŋinök kewö eraum-mötket: “Mönö kaget. Nini mönö birik mem mözözömgöba könöpnöŋ ohoinga köhöikŋi akŋe. “Mewö jiba miri selŋi membingöra köt jamönjiŋ qahöpmö, birik ala sutŋine gölme sapösapö qandöŋ ewö algetka miaŋön birik mi mekötahöm eŋgiyök.
Nup mewö memba kunbuk kewö jiget: “Mönö kaget. Nini mönö naninaŋgöra siti kun memba miaŋgöreŋ miri köröpŋi kötökŋi (taua) meinga boŋan suep oseima. Mewö oseiiga qahö deŋqeŋda gölme pakpak dop köla laŋ anda malbinbuköra mönö nanini qetbuŋaninambuk akin.”
Mewö jiba nup megetmö, Kembunöŋ ambazip siti aka miri köröpŋi megeri, mi ekŋamgöra erök.
Eta mi eka kewö jiyök: “Yeŋön simbisembel qahöpmö, urumohot könagesö aka keuŋini mohot jiba kinda yuai ki könahiba meze ewö, könaŋgep i me wai membingö areŋini albeak, mi mönö miaŋgöra qahö osiba qaköme.
Ayop, nini mönö gölmenöŋ geba keuŋini mem sohoinga kambu kun yeŋön kambu tosatŋi yeŋgö keuŋini qahö möt asariba malme.”
Kembunöŋ mewö jiba ambazip miaŋgöreŋ mendeŋqendeŋ eŋgiiga gölme körek dop köla anda kaba siti memegö nupŋi jöhöba mosötket.
Kembunöŋ ambazip pakpak yeŋgö keuŋini mem sohoyöhi, miaŋgöra miri miaŋgö qetŋi Babel (eŋololoŋ siksauk) ahök. Miaŋgöreŋök Kembunöŋ i mendeŋqendeŋ eŋgiiga deŋda gölme pakpak dop köla anget. Mewö.
Semgö gwölönarökurup yeŋgö qet areŋini ki. Göulu andöŋe yambu yahöt teköiga Semnöŋ yambuŋi 100 aiga nalö miaŋgöreŋ nahönŋi Arfaksad asuhuyök.
Arfaksadnöŋ asuhuiga miaŋgö andöŋe Semnöŋ toroqeba yambu 500 maliga nalö sutŋe miaŋgöreŋ nahönböraturupŋi tosatŋi asuhuget.
Arfaksadnöŋ yambuŋi 35 aiga nahönŋi Sela asuhuyök.
Selanöŋ asuhuiga miaŋgö andöŋe Arfaksadnöŋ toroqeba yambu 403 maliga nalö sutŋe miaŋgöreŋ nahönböraturupŋi tosatŋi asuhuget.
Selanöŋ yambuŋi 30 aiga nahönŋi Eber asuhuyök.
Ebernöŋ asuhuiga miaŋgö andöŋe Selanöŋ toroqeba yambu 403 maliga nalö sutŋe miaŋgöreŋ nahönböraturupŋi tosatŋi asuhuget.
Ebernöŋ yambuŋi 34 aiga nahönŋi Peleg asuhuyök.
Pelegnöŋ asuhuiga miaŋgö andöŋe Ebernöŋ toroqeba yambu 430 maliga nalö sutŋe miaŋgöreŋ nahönböraturupŋi tosatŋi asuhuget.
Pelegnöŋ yambuŋi 30 aiga nahönŋi Reu asuhuyök.
Reunöŋ asuhuiga miaŋgö andöŋe Pelegnöŋ toroqeba yambu 209 maliga nalö sutŋe miaŋgöreŋ nahönböraturupŋi tosatŋi asuhuget.
Reunöŋ yambuŋi 32 aiga nahönŋi Serug asuhuyök.
Serugnöŋ asuhuiga miaŋgö andöŋe Reunöŋ toroqeba yambu 207 maliga nalö sutŋe miaŋgöreŋ nahönböraturupŋi tosatŋi asuhuget.
Serugnöŋ yambuŋi 30 aiga nahönŋi Nahor asuhuyök.
Nahornöŋ asuhuiga miaŋgö andöŋe Serugnöŋ toroqeba yambu 200 maliga nalö sutŋe miaŋgöreŋ nahönböraturupŋi tosatŋi asuhuget.
Nahornöŋ yambuŋi 29 aiga nahönŋi Tera asuhuyök.
Teranöŋ asuhuiga miaŋgö andöŋe Nahornöŋ toroqeba yambu 119 maliga nalö sutŋe miaŋgöreŋ nahönböraturupŋi tosatŋi asuhuget.
Teranöŋ yambuŋi 70 aiga nahönŋi Abram, Nahor aka Haran asuhuget.
Teragö gwölönarökurup yeŋgö qet areŋini ki. Teragö nahönurupŋi Abram, Nahor aka Haran asuhuget. Harangö nahönŋi Lot asuhuyök.
Haranöŋ Kaldia yeŋgö gölmenöŋ mala nanŋi ahuahu miriŋi qetŋi Ur miaŋgöreŋ kömuiga Harangö iwiŋi Teranöŋ toroqeba malök.
Abram aka Nahor yetkön öröröŋ ambi meyohot. Abramgö anömŋi qetŋi Sarai aiga Nahorgö anömŋi qetŋi Milka. Milkanöŋ Harangö böratŋa ahök. Haranöŋ Milka aka Iska yetkö iwiŋiri ahök.
Sarainöŋ ambi köpina moröŋi qahöpmö, öne malök.
Teranöŋ nahönŋi Abram, isiŋi Lot Harangö nahönŋi aka iranŋi Sarai, nahönŋi Abramgö anömŋi mi eŋguaŋgiriga mohotŋe Kaldia gölmegö miri qetŋi Ur mosöta Keinan gölmenöŋ anbingöra anget. Mewö angetmö, Haran miri gölmenöŋ kaba kinda miaŋgöreŋ miriŋini memba tatket.
Tatketka Teranöŋ yambuŋi 205 aiga Haran miri miaŋgöreŋ tata kömuyök. Mewö.
Kembunöŋ Abramgöra kewö jiyök: “Gi gölmegi, könagesögi aka iwigahö miri yuaiŋi mosöta gölme kondel gihimami, mönö miaŋgöreŋ anman.
Nöŋön ahumsehip gihibiga gwölönarökurupkan könagesö ketaŋi akŋe. Nöŋön kötuetköba naŋgöm gihibiga qetbuŋagan qariba ketaŋi akŋa. Mewö aiga Anutunöŋ göhöra aka könagesö tosatŋi kötuetköm eŋgiba malma.
Denike yeŋön gi kötuetköm gihimei, nöŋön mönö i kötuetköm eŋgiba malmam. Denike yeŋön gi jim suehöm gihimei, nöŋön mönö i mewöyök jim suehöm eŋgiba malmam. Göhöra aka nöŋgö kötumötuetnan mönö gölmegö könagesö kambuŋi pakpak yeŋgö qakŋine öŋgöiga oyaeŋkoyaeŋ akŋe.”
Mewö jiiga Abramnöŋ Kembunöŋ jiyöhaŋgö dop Haran miri mosöta aniga Lotnöŋ yambuk anohot. Abramnöŋ yambuŋi 75 aiga miaŋgöreŋ Haran miri mosöta anök.
Anmam jiba anömŋi Sarai, behötŋi Lot, sukinapŋi pakpak qezakögetka sehiyöhi aka welenqeqe ambazip Haran mirinöŋ mala eŋgömegeri, mi memba eŋguaŋgita mosöta Keinan gölmenöŋ anbingöra anda mala miaŋgöreŋ aŋgotket.
Abramnöŋ gölme miaŋgöreŋ anda mala mala miri qetŋi Sekem miaŋgöreŋ kaŋgota in ip ketaŋi qetŋi More miaŋgö kösutŋe koumŋi qeba tarök. Nalö miaŋgöreŋ Keinan ambazip yeŋön lök gölme miaŋgöreŋ malget.
Mewö malgetka Kembunöŋ Abramgöreŋ asuhuba kewö jiyök: “Gölme ki mi mönö göhö gwölönarökurupki yeŋgö buŋaya qem eŋgimam. “Mewö jiiga Abramnöŋ Kembu yaŋgöreŋ asuhuyöhi, yaŋgöra jöwöwöl ohohogö altaŋi kun miaŋgöreŋ meyök.
Miaŋgöreŋök mosöta toroqeba Betel mirigö wehön kotkotŋe göröken gölme kunduŋambuk miaŋgöreŋ anda opo seri koumŋi möröreŋgöba kuŋgui kinök. Mewö kiniga Betel miri miaŋön wehön gegeŋe göröken tariga Ai taonöŋ wehön kotkotŋe göröken tarök. Mewö tarohotka sutŋire kinda Kembugö jöwöwöl altaŋi kun miaŋgöreŋ memba Kembugö qetŋi qeta köuluköm waŋgiyök.
Miaŋgö andöŋe gölme mi mosöta toroqeba Saut göröken anda distrik qetŋi Negew miaŋgöreŋ tata malget. Mewö.
Nalö miaŋgöreŋ Keinan gölmenöŋ bödi (buörö) asuhuiga miaŋön köhöiba lömbötŋi aiga Abramnöŋ Ijipt kantrinöŋ kusukŋanök malbingöra anget.
Könanöŋ anda Ijipt dopdowigetka Abramnöŋ miaŋgöreŋ anömŋi Saraigöra keu kewö jiyök: “Mötnöŋ, göŋön ambi eksihimgabuk akzani, mi mötzal.
Mewögöra Ijipt azi yeŋön gi geka kewö jime: ‘Ki yaŋgö anömŋa.’ Mewö jiba ni nuŋguget kömumam-mö, gi gehorigetka malman.
Miaŋgöra göŋön mönö kewö jiman: ‘Ni yaŋgö nenŋa.’ Mewö jinöŋga göhöra aka ölöpŋanök ak niŋgiba nöŋgö malmalni gou kölgetka malmam.”
Abramnöŋ Ijipt kaiga Ijiptkö ambazipŋi yeŋön Sarai eketka ambi eksihimŋambuk qetpuk ahök.
Miaŋgöreŋök Farao kiŋ kembugö pom jembonurupŋi yeŋön i ekeraŋgöra Farao kiŋgöreŋ anda Saraigö sileŋi möpöseigetka mörök. Mi möta jiiga Sarai waŋgita kiŋ kembugö jakömbuak miri uruŋe öŋgöget.
Öŋgögetka Farao kiŋnöŋ Saraigöra aka Abram ölöpŋanök ak waŋgiyök. Mewö ak waŋgiiga yuai kewöŋi mi Abramgö buŋaya ahök: lama, bulmakau, doŋki aziŋi aka ambiŋi, welenqeqe azi aka ambi aka kamel jesöŋgöŋi mi Abram waŋgiiga buŋa qem aŋguyök.
Mi buŋa qem aŋguyökmö, Kembunöŋ Abramgö anömŋi Sarainöŋ Farao kiŋgö mire malöhaŋgöra aka jiiga kawöl bölöŋi kötökŋan Farao kiŋ aka ambazip yaŋgö jakömbuak mire malgeri, yeŋgö qakŋine öŋgöyök.
Mi öŋgöiga Farao kiŋnöŋ Abram köl öröi kaiga kewö qesim waŋgiyök: “Göŋön mönö wani kimbia ak niŋginöŋ? Wuanöŋgöra ‘Mi anömna,’ mewö qahö jinöŋga möral?
Wuanöŋgöra ‘I mi nena,’ jinöŋ? Mewö jinöŋga nöŋön i anömna akŋapköra waŋgiral? Anömgi ki. Mönö i waŋgita anohot.”
Mewö jiba aziurupŋi jim kutum eŋgiiga Abram waŋgita könanöŋ anda al eŋgigetka anömŋi aka öröyuaiŋi pakpak ahöm waŋgiyöhi, mi memba eŋguaŋgita anget. Mewö.
Abramnöŋ Ijipt gölme mosöta anömŋi aka bau inap yuaiŋi pakpak memba eŋguaŋgita Lotpuk mohotŋe liliŋgöba anda Keinan gölmegö Saut likepŋi qetŋi Negew miaŋgöreŋ kaŋgotket.
Abramgöreŋ lama bulmakau aka goul silwö mi lömbötpuk ahöm waŋgiiga azi kindiŋbirik malök.
Mewö mala Negew distrik uruŋe tata mosöta kusukŋanök rowoŋqeqeŋine ahöba wahöta anda mala Betel mire kaŋgotket. Opo seri koumŋi mutuk Betel aka Ai miri mietkö sutŋire kuŋgui kinöhi, mönö miaŋgöreŋ kaŋgotket.
Mutuk jöwöwöl alta meyöhi, mönö miaŋgöreŋ kaŋgota Kembugö qetŋi qeta köuluköyök.
Lotnöŋ Abrambuk tata mosöta malöhi, yaŋön mewöŋanök lama bulmakau kambuŋi kambuŋi aka opo seri koumŋi koumŋi mi gwötpuk memba malök.
Mewö mala sömbup sukinap yuaiŋiri gwötpuk ketaŋi ahöm etkiiga gölmenöŋ qahö dop kölök. Mi öröröŋ gumohom eŋgieŋgigö dop qahö ahöiga mohotŋe tata malmalgö lömböriba osiyohot.
Osiba Abram aka Lot yetköreŋ sömbup galömurupŋiri yeŋgö sutŋine gölmegö aŋgururuk asuhuyök. Nalö miaŋgöreŋ Keinan könagesö aka Periz könagesö yeŋön gölme miaŋgö toŋi aketka yembuk mohotŋe malget.
Mewö mala Abramnöŋ Lotköra kewö jii mörök: “Niri mönö iwi moröya maljit. Miaŋgöra ni aka gi sutnire me sömbup galömurupniri yeŋgö sutŋine aŋgururuk kude ahöma.
Miaŋgöra ölöp deŋbit. Gölme pakpak mönö göhö jemesoholge aukŋe ahöm anjawi, mi ölöp ekzan. Mewö aiga göŋön qaninire göröken anmam jiman ewö, nöŋön ölöp ölnire göröken anmam. Me göŋön ölnire göröken anmam jiman ewö, nöŋön ölöp qaninire göröken anmam.”
Mewö jiiga Lotnöŋ uba wahöta Jordangö gölme köröŋi ketaŋi pakpak ehiga Anutunöŋ mi ölöp mem kelöriga Kembugöreŋ oyaeŋkoyaeŋ arö kelökŋambuk ewö ahök. Mi Ijipt yeŋgö gölme ewö ahöba Zoar miri göröken anök. Mutuk Kembunöŋ Sodom aka Gomora qahö ayuhum etkiiga nalö miaŋgöreŋ gölme mi mewö ahöyök.
Mewö ahöiga Lotnöŋ mi ek kewöta Jordangö gölme köröŋi ketaŋi pakpak mi möwölöhöba wehön kotkotŋe göröken anök. Mewö aka deŋnohot.
Deŋda Abramnöŋ Keinan gölmenöŋ anda malökmö, Lotnöŋ gölme köröŋi ketaŋaŋgö taonŋi taonŋi yeŋgö sutŋine anda kaba malök. Mewö mala opo seri koumŋi meköba memba kuŋguba anda kinda teteköŋe Sodom kösutŋe aŋgota malök.
Miaŋgöreŋ malökmö, Sodom könagesö yeŋön könagesö tandök bölöŋi aka Kembu qetala siŋgisöndok keta bölökŋi aka memba malget.
Lotnöŋ Abram umbula aniga nalö miaŋgöreŋ Kembunöŋ Abramgöra keu kewö jiyök: “Mönö jegi ötök ala mesoholge uba wahöta eleŋda andöge uba mewöyök wehön kotkotŋe aka wehön gegeŋe göröken unöŋ.
Gölme pakpak ki ekzani, mi mönö gi aka göhö gwölönarökurupki eŋgö buŋaya qebi nalö teteköŋi qahö buŋaŋina ahöm öŋgöma.
Nöŋön gwölönarökurupki ahumsehip gwötpuk eŋgibiga qötöŋinan qariba gölmegö sakösakŋi (sakösiŋi) ewö akŋa. Kun daŋön sakösiŋ kötŋi mieŋgö jaŋgöŋini oyoŋbawak, yaŋön ölöp gwölönarökurupki yeŋgö jaŋgöŋini mema.
Nöŋön gölme ki mönö göhö buŋaya qem gihizal. Miaŋgöra ölöp wahöta anda kaba gölme pakpak ki bahöbahö euke emuke ek kutuba malman.”
Mewö jiiga Abramnöŋ wahöta opo seri koumŋi qeköba memba kuŋguba anda Hebron gölmenöŋ kaba Mamre mire in ip ketaŋi kin angeri, mieŋgö kösutŋine tarök. Miaŋgöreŋ tata Kembugöra jöwöwöl alta kun meyök. Mewö.
Nalö miaŋgöreŋ Babilongö (Sinargö) kiŋi qetŋi Amrafel, Elasargö kiŋi qetŋi Ariok, Elamgö kiŋi qetŋi Kedorlaomer aka Goimgö kiŋi qetŋi Tidal malget.
Yeŋön kiŋ kewö miembuk könahiba bim auget: Sodom taongö kiŋi qetŋi Bera, Gomora taongö kiŋi qetŋi Birsa, Adma taongö kiŋi qetŋi Sinab, Seboim taongö kiŋi qetŋi Semeber aka Bela (qetŋi alaŋi Zoar) taon miaŋgö kiŋi.
Kiŋ pakpak kieŋön örue (ruerue) qetŋi Sidim miaŋgöreŋ tokoba kukösumŋini mindiriba jöhöjöhö aket. Sidim öruenöŋ nalö kewöŋe Sihi Köwet Köhömuŋi mi ahöza.
Yeŋön yambu 12:gö dop Kedorlaomergö jimkutukutu bapŋe mala kota yambu 13 miaŋgöreŋ yaŋgö keu bapŋe anbingö qetala karim aka yarö gilget.
Mewö aketka yambu 14 miaŋgöreŋ Kedorlaomer aka kiŋ tosatŋi yambuk jöhöjöhö aka malgeri, mieŋön kaba könagesö kewöŋi yembuk bim qeba luhut alget: Refa könagesö mi Asterot Karnaim mire eŋguba luhut alget. Zuzi könagesö mi Ham mire aka Eme könagesö mi Kiriataim miri miaŋgöreŋ eŋguba luhut alget.
Hor könagesö mi Seir gölme kunduŋambuk miaŋgöreŋ eŋguba eŋguataŋgöba anda anda El Paran miri miaŋgöreŋ aŋgota luhut al eŋgiget. El Paran mi gölme qararaŋkölkölŋaŋgö göraŋe ahöza.
Luhut al eŋgiba miaŋgöreŋök liliŋgöba En Mispat (qetŋi alaŋi Kades) miaŋgöreŋ kaba Amalek könagesö luhut al eŋgiba gölmeŋini pakpak aŋgön kölget. Amor könagesö Hazezon Tamar gölmenöŋ malgeri, mi mewöŋanök eŋguba luhut al eŋgiget.
Mewö asuhuiga Sodomgö kiŋi, Gomoragö kiŋi, Admagö kiŋi, Zeboimgö kiŋi aka Bela (qetŋi alaŋi Zoar) miaŋgö kiŋi yeŋön wahöta asasaitiba Sidim öruenöŋ aŋgota kiŋ kewö miembuk bim qebingö jaböŋi ala aröŋda kinget:
Elamgö kiŋi Kedorlaomer, Goimgö kiŋi Tidal, Babilongö (Sinargö) kiŋi Amrafel aka Elasargö kiŋi Ariok. Kiŋ 4 mieŋön kiŋ 5 yembuk aröŋget.
Mewö aröŋgetmö, Sidim gölme örue miaŋgöreŋ löm dodoho sapösapöŋambuk miaŋön kokolak qeba tarök. Mewö tariga Sodom aka Gomora taon mietkö kiŋiran yarö aziurupŋiri yembuk unjurata angaitketka azi tosatŋan löm miaŋgöreŋ tötohoba geba eŋguyök. Mewö eŋguiga alaurupŋini tosatŋi pakpak yeŋön ölöŋ köla unjurata gölme kunduŋambuk miaŋgöreŋ öŋgöget.
Öŋgögetka kiŋ 4 mieŋön Sodom aka Gomora anda sukinapŋini aka numbu neneŋini pakpak mi kiom köla memba tököba anget.
Abramgö behötŋi Lot yaŋön Sodom malöhaŋgöra aka i mewöŋanök sukinapŋambuk waŋgita anget.
Mewö angetka azi kunŋan ölöŋ köla misiŋgöba kaba miaŋgö buzup keuŋi mi Hibru (kian) azi Abramgöra jii mörök. Nalö miaŋgöreŋ Abramnöŋ Amor azi qetŋi Mamre yaŋgöreŋ in ip ketaŋi ketaŋi mieŋgö kösutŋine malök. Mamrenöŋ munyahötŋi qetŋiri Eskol aka Aner yetpuk mohotŋe Abrambuk jöhöjöhö aka malget.
Abramnöŋ behötŋi Lot waŋgita angeri, miaŋgö keuŋi möta aziurupŋi 318 nanŋi mire asuhuba mötmöt möta bimqeqe köl guliba malgeri, mi eŋgohol tokoba kerök kambu eŋguataŋgöba Not göröken anda mala Dan mire aŋgotket.
Abramnöŋ aziurupŋi mendeŋ eŋgiiga yeŋön suŋgem miaŋgöreŋ közöla kerök kambu qeraköm eŋgimemba luhut al eŋgiget. Luhut al eŋgiba eŋguataŋgöba anda mala Damaskusgö Not likepŋe miri qetŋi Hoba miaŋgöreŋ aŋgotket.
Miaŋgöreŋ aŋgota sukinap pakpak kiom qeba memba angeri, mi miwikŋaiget. Behötŋi Lot aka yaŋgö öröyuaiŋi mi memba waŋgita liliŋgöba kayök. Sodom aka Gomora yeŋgö ambimoröurupŋini aka ambazip tosatŋi mi tok lökŋanök eŋguaŋgita kaget.
Abramnöŋ mewö Kedorlaomer aka kiŋ tosatŋi yambuk jöhöjöhö aka malgeri, mi eŋguba luhut al eŋgiba liliŋgöba kaiga Sodomgö kiŋi yaŋön Sawe örue (qetŋi alaŋi Kiŋgö örue) miaŋgöreŋ miwikŋaiba ekŋamgöra anök.
Nalö miaŋgöreŋ Melkizedek Salemgö kiŋi miaŋön bered aka wain o memba kayök. Yaŋön Anutu öŋgöŋgöŋaŋgö jike nup galömŋi ahök.
Mewö aka Abram kötuetköm waŋgiba keu kewö jiyök: “Anutu öŋgöŋgöŋan suep gölme miwikŋaim etkiyöhi, yaŋön mönö Abram gi kötuetköm gihii malman.
Anutu öŋgöŋgöŋan kerökurupki göhö böröge al eŋgiyöhi, mönö i möpöseizin. “Mewö jiiga Abramnöŋ öröyuaiŋi pakpak mendeŋniga kambu ten asuhuiga mieŋgöreŋök mohot mohot (10%) memba naluha waŋgiyök.
Mi waŋgiiga Sodomgö kiŋan Abramgöra kewö jiyök: “Ambazipurupni mia niŋgimanmö, sukinap mia mönö nangi buŋaya akŋa.”
Mewö jiyökmö, Abramnöŋ Sodomgö kiŋaŋgöra kewö jiyök: “Keuni köhöimapköra nöŋön böröni Kembu Anutu öŋgöŋgöŋi Suep gölme miwikŋaim etkiyöhi, yaŋgöreŋ göröken memba wahöta jöjöpaŋ keu kewö jizal:
Nöŋön göhöreŋ yuai kun mi qahö kötökŋi memam. Möt kösögahö kitipŋi me köna esugahö kösöŋi mi mewöŋanök qahö memam. Mewö akiga göŋön könaŋgep kewö jibanbuk: ‘Nöŋön Abram yuai waŋgibiga yaŋön azi pomŋi qetbuŋaŋambuk aka malja.’ Göŋön mönö mewö jimamgö osiba malman.
Nöŋön yuai kun qahö toroqeba memam-mö, aziurupnan wani yuaia negeri, mi lök neŋgigetka dop köl teköza. Mewöyök azi alaurupni Aner, Eskol aka Mamre nömbuk kageri, yeŋön mönö töwa jijiŋinaŋgö dop meme. “Mewö.
Mewö asuhuiga Abramgö jeŋi meleŋniga imut ehiga Kembunöŋ keu kewö jii kaiga mörök, “Abram, gi keŋgötki kude mötman. Nöŋön göhö sumanga akzal. Göhö töwagi mönö keta bölökŋi aka ahöma.”
Keu mewö kayökmö, Abramnöŋ kewö jiyök, “O Kembu ketaŋamni, ni nahönböratni qahö malbiga töwa niŋginöŋga miaŋön mönö denöwö bauköm niŋgibawak? Nöŋön kömumbiga Damaskus azi Eliezer yaŋön nöŋgö sukinapnaŋgö toŋi akŋa.”
Mewö jiba toroqeba kewö jiyök, “Göŋön gwölönarökni kun qahö niŋginöŋaŋgöra nup azini bohonŋan nöŋgö mire maljawi, yaŋön mönö nöŋgö öröyuaini pakpak buŋa qem aŋguma.”
Mewö jiiga Kembugöreŋ keu jit kun mi yaŋgöreŋ kewö kaiga mörök, “Azi miaŋön sukinapkahö toŋi qahö akŋapmö, nangi silegeyök morö nahön kun asuhumawi, yaŋön mönö göhö öröyuaigi pakpak buŋa qem aŋguma.”
Keu mewö kaiga Anutunöŋ Abram waŋgita gumnöŋ geba keu kewö jii mörök, “Mönö suepnöŋ unöŋ öŋgöiga seŋgelau oyoŋ engimanaŋgö dop akŋa ewö, mi mönö ölöp oyoŋ eŋgiman. “Mewö jiba kewö toroqeba jiyök, “Göhö gwölönarökurupki yeŋgö qötöŋinan mönö miaŋgö dop akŋa.”
Mewö jiiga Abramnöŋ Kembu möt narim waŋgiiga mötnaripŋi ehi dop köliga keuŋi jim teköiga solaniyök.
Kembunöŋ toroqeba keu kewö jii mörök, “Nöŋön Kembu akzal. Gi Kaldia gölmegö miri qetŋi Ur miaŋgöreŋ malnöŋga goaŋgita ki kait. Gölme ki gihibi buŋa qem aŋgumangöra aka gi goaŋgita ki kait.”
Mewö jiyökmö, Abramnöŋ kewö jiyök, “O Kembu ketaŋamni, gölme kiaŋön nöŋgö buŋaya akŋawi, mi mönö wani aiwesöha eka möt kutumam?”
Mewö jiiga Kembunöŋ yaŋgöra kewö jiyök, “Gi mönö anda bulmakau ambi seramŋi yambuŋi karöbut, meme (noniŋ) ambiŋi yambuŋi karöbut aka lama aziŋi yambuŋi karöbut aka kembö kun aka kembö supsup dölökunŋi kun mi memba nöŋgöreŋ kaman.”
Mewö jiiga Abramnöŋ anda mi pakpak körek memba kaba sömbup mi bibiŋine qesiŋ eŋgiba likepŋi likepŋi mi areŋgöiga köna likep likep aröŋnöŋ ahöget. Mewö ahökmö, nei mi qahö qesiŋnök.
Qahö qesiŋda qamötŋini likep likep areŋgöm eŋgiiga nei kalŋi yeŋön kaba qamöt yeŋgö qakŋine eta kölgetmö, Abramnöŋ mi közöl eŋgiiga anget.
Wehön jeŋi teköba gemamgö aiga nalö miaŋgöreŋ Abramnöŋ jeŋi eta meiga gaun lömbötŋi ahöyök. Mewö ahöiga pandaman göjiwinaŋgö kanjamŋi miaŋön kaba turum waŋgiyök.
Turum waŋgiiga Kembunöŋ kewö jii mörök, “Keu ki mönö ölŋa mötman: Göhö gwölönarökurupkan mönö nanŋini gölmeŋini mosöta kantri kunöŋ anda kiana mala mal öŋgöme. Mewö mala yeŋgö welenqeqeurupŋini omaŋi aketka i yambu 400:gö dop tulumgöm eŋgiba malme.
Mewö malmemö, nöŋön kantri welenqeqeurupŋini omaŋi aka malmei, yeŋgö keuŋini mewöyök jim teköba likepŋi meleŋbiga qakŋine öŋgöma. Mewö mi öŋgöiga pösat eŋgigetka kantri mi mosöta sukinapŋini gwötpuk memba liliŋgöba kame.
Nöŋön Amor könagesö mi gölme kiaŋgöreŋ zilaŋ qahö eŋguataŋgömam. Mutuk siŋgisöndokŋi siŋgisöndokŋi aka bölimqölim tekögetka likepŋi törörök meleŋ eŋgimamaŋgö nalöŋan akŋawi, nalö miaŋgöreŋ mönö i eŋguataŋgömam. Miaŋgöra göhö isiurupki yeŋgö isiurupŋinan asuhuba malmei, nalö miaŋgöreŋ göhö gwölönarökurupkan mönö liliŋgöba ki kame. (15) Yeŋön mewö kamemö, nangak mutuk yambugahö nalöŋi ölöm kömuiga luainöŋ iwiasaurupki yeŋgöreŋ anöŋga löm köl gihime.”
<range>
Kembunöŋ mewö jiiga wehön jeŋan teköba geiga pandaman meiga yuai kewö asuhuiga ehök: Kimbut kungö uruŋe könöp bölamŋan kököbilikbilikŋambuk jeba asariiga köwak köndumŋambuk pukpuköyök. Yuai miaŋön asuhuba sömbup qamöt qesiŋqesiŋi mieŋgö sutŋine kinda anda kayök.
Kembunöŋ mewö sömbup likepŋi likepŋi mieŋgö sutŋire anda kaba sömaŋ miaŋgöreŋ Abrambuk jöjöhö areŋ aka (kaisöpsöpŋan mi mem köhöiba) keu kewö jii mörök, “Nöŋön gölme ki mi göhö gwölönarökurupki yeŋgö buŋaya qem engimam. Miaŋgö jaböŋi mi Ijiptkö o töwatŋi (Nail) miaŋgöreŋök könahiba kaba ki oŋgita anda o töwatŋi ketaŋi qetŋi Yufreitis miaŋgöreŋ teköma.
Nalö kewöŋe mi könagesö kewö yeŋgö gölmeŋina ahöza: Kin könagesö, Kenas könagesö, Kadmon könagesö,
Hit könagesö, Periz könagesö aka Refaim könagesö,
Amor könagesö, Keinan könagesö, Girgas könagesö aka Jebus könagesö. Yeŋgöreŋ gölme pakpak mi mönö körekŋanök memba dop köla anme. “Mewö.
Abramgö anömŋi Sarainöŋ köpin mala morö qahö meyökmö, Saraigö welen ambi qetŋi Hagar malök. Mi Ijipt ambia.
Yaŋön malöhaŋgöra Sarainöŋ Abramgöra kewö jiyök: “Kembunöŋ soŋgo jöhöm niŋgiiga morö qahö mealaŋgöra gi mönö welen ambini menöŋga gölöm ala morö kun meiga nöŋgö buŋaya asuhubawak. “Mewö jiiga Abramnöŋ Saraigöreŋ keugöra urumohot ahök.
Abramnöŋ Keinan gölmenöŋ yambu 10 mal teköiga nalö miaŋgöreŋ Sarai Abramgö anömŋan Ijiptkö welen ambiŋi Hagar memba apŋaŋgö anömŋi akŋapköra waŋgiyök.
Mewö waŋgiiga memba maliga gölöm alök. Gölöm ala mi möta galöm ambiŋi Sarai könahiba jijiwilit ak waŋgiyök.
Mewö ak waŋgiiga Sarainöŋ Abramgöra kewö jiyök: “Urunan böliiga sihimbölö mörakzali, miaŋgö keuŋan mönö göhö qake öŋgöba ahöma. Nöŋön welen ambini göhö böröge albiga gölöm ala mi möta miaŋgöreŋök könahiba jijiwilit ak niŋgiba malja. Miaŋgöra Kembunöŋ mönö ni aka gi netkö sutnire keu kewöta jim teköma.”
Mewö jiiga Abramnöŋ kewö jiyök: “Welen ambigi miaŋön nange böröge maljawaŋgöra wania mötnöŋga dop köljawi, mönö miaŋgö dop i ak waŋgiman. “Mewö jiiga Sarainöŋ Hagar laŋ örömureim ak waŋgiiga mosöta tököba ölöŋ köla anök.
Aniga Kembugöreŋ garata kunöŋ gölme qararaŋkölkölŋe o jeŋi kungö kösutŋe miwikŋaim waŋgiyök. O jeŋi mi Sur mire anangö köna jitŋe miaŋgöreŋ ahöza.
Miaŋgöreŋ miwikŋaim waŋgiba kewö jiyök: “Hagar, Saraigö welen ambiŋi, gi mönö denikeyök kazana denike anman?” Mewö jiiga kewö meleŋnök: “Ni galöm ambini Saraigöreŋök asamböta ölöŋ köla kazal.”
Mewö jiiga Kembugöreŋ garatanöŋ Hagar kewö jim kutum waŋgiyök: “Gi mönö kunbuk Saraigöreŋ anda welenŋi qeba yaŋgö keu bapŋe malman.”
Keu mi toroqeba kewö jii mörök: “Hagar, nöŋön mönö göhö gwölönarökurupki ahum sehim eŋgibiga qötöŋini oyoŋoyoŋgö dop qahö aiga malme.”
Kembugöreŋ garatanöŋ kunbuk toroqeba Hagargöra kewö jiyök: “Gi moröbuk akzana nahöngi meman. Dölki tapötkokorok möta sahötnöŋga mi mönö Kembugö kezapŋe geiga mötza. Miaŋgöra morögö qetŋi Ismael qetman. (Ismael Anutunöŋ kezapŋan mötza.)
Yaŋön azi doŋki bau kömböt ewö aka (nanŋi imbi-imbi qakŋe laŋ anda kaba) malma. Yaŋön böröŋan ambazip pakpak qetal eŋgiiga ambazip pakpak yeŋön i qetal waŋgiba malme. Yaŋön munurupŋi pakpak yembuk kerök-kerök aka nanŋök kekelolo malma.”
Mewö jiiga Hagarnöŋ kewö jiyök: “Nöŋön mönö dölki kunöŋ ni nehakzawi, i ekzal. “Miaŋgöra Kembu yaŋgöra keu jiyöhi, yaŋgö qetŋi kewö qet waŋgiyök: “Gi Kembu ni nehakzanaŋön akzan. “Qetŋi mewö qerök.
Könaŋi miaŋgöra aka o löm miaŋgö qetŋi mi Ber Lahai Roi (Malmalŋambuk mala nehakzawaŋgö o lömŋi) qetketka ahöza. O löm mi toroqeba miri yahöt qetŋiri Kades aka Bered mietkö sutŋire ahöza.
Hagarnöŋ Abramgö morö nahönŋi meyök. Abramnöŋ nanŋi moröŋi Hagar meyöhi, yaŋgö qetŋi Ismael qerök.
Abramnöŋ yambuŋi 86 aiga Hagarnöŋ Ismael morö mi Abramgöra meyök. Mewö.
Abramnöŋ yambuŋi 99 aiga Kembunöŋ asuhum waŋgiba keu kewö jiyök: “Nöŋön Anutu kukösum pakpakö Toŋi akzal. Miaŋgöra gi mönö nöŋgö keuni tem köla pöndaŋ ahakmeme diŋdiŋi wuataŋgöba malman.
Nöŋön jöhöjöhö areŋ mi gi aka ni netkö sutnire ahali, mi mem köhöiba ahumsehip gihibi gwölönarökurupki yeŋgö jaŋgöŋinan mönö keta bölökŋi akŋa.”
Mewö jiiga Abramnöŋ simin köla bamgöiga Anutunöŋ yaŋgöra keu kewö jiyök:
“Mötman, nöŋön jöhöjöhö areŋni göbuk kewö akzal: Göŋön könagesö gwötpuk yeŋgö iwi bömönŋina akŋan. Keu mewö jim jöhöbi ahöma.
Göhö qetki Abram mi qahö toroqeba qetketka ahömapmö, göŋön könagesö gwötpuk yeŋgö iwi bömönŋina akŋangöra kuŋgum gihizali, miaŋgöra qetki mönö Abraham qetketka ahöma.
Nöŋön ahumsehip gihibiga gwölönarökurupki mi önöŋi qahö asuhume. Yeŋön jula deŋda könagesö kambuŋi kambuŋi gwötpuk akŋe. Göhö gwölönarökurupki yeŋgöreŋök tosatŋan kiŋ kembuŋi kembuŋi akŋe.
Nöŋön mönö jöhöjöhö areŋni mi nani aka gi, göhö gwölönarökurupki göhö andöge toroqeba asuhum öŋgömei, neŋgö sutnine al köhöibiga teköteköŋi qahö ahöm öŋgöba ahöma. Nöŋön göhö Anutugi aka gwölönarökurupki göhö andöge asuhum öŋgömei, mönö yeŋgö Anutuŋina aka malmam.
Gi Keinan gölmenöŋ kiana maljani, nöŋön gölme mi jömukŋanök gi aka göhö gwölönarökurupki eŋgö buŋaya qem eŋgibiga buŋaŋini teteköŋi qahö ahöm öŋgöba ahöma. Mewö ahöiga nöŋön mönö yeŋgö Anutuŋina aka malmam.”
Anutunöŋ Abrahamgöra mewö jiba toroqeba keu kewö jiyök: “Mewö malmam-mö, göŋön mönö nöŋgö jöhöjöhö areŋnaŋgö keuŋi mi tem köla wuataŋgöba malman. Göhö gwölönarökurupki göhö andöge toroqeba asuhum öŋgömei, yeŋön mönö mewöŋanök mi tem köla wuataŋgöba mala mal öŋgöme.
Gi aka göhö gwölönarökurupki embuk jöhöjöhö areŋni aka mi wuataŋgömegöra jizali, miaŋgö aiwesökŋi mi kewö: Eŋgö sutŋine azi pakpak yeŋgö sileŋine mönö nöŋgö aiwesökni yandime.
Nöŋgö aiwesökni mönö sileŋine yandime. Miaŋön jöhöjöhö areŋ ni aka eŋgö sutnine albi ahözawi, miaŋgö aiwesökŋa ahöm öŋgöma.
Nalö kewöŋeyök könahiba azi pakpak eŋgö sutŋine toroqeba asuhum öŋgömei, yeŋgö sileŋine mönö sömaŋini 8 aiga miaŋgöreŋ nöŋgö aiwesökni yandiba malme. Nanŋine miri uruŋe nanŋini aka welenqeqeurupŋini yeŋgöreŋ morönahönurupŋini asuhumei, mi mönö öröröŋ ak eŋgiba malme. Welenqeqe tosatŋi mi kian yeŋgöreŋök moneŋnöŋ bohonŋini megetka yeŋgö morö nahönŋini asuhume. Yeŋön nanŋini gwölönarökurupŋini qahö akzemö, mi töndup nöŋgö aiwesökni mi mönö yeŋgö sileŋine mewöŋanök yandiba malme.
Welenqeqe tosatŋan nanŋine miri uruŋe asuhugetka welenqeqe tosatŋi mi moneŋnöŋ bohonŋini megetka yeŋgö morö nahönŋini asuhume. Nöŋgö aiwesökni mi mönö yeŋgö sileŋine mewöŋanök yandiba malme. Nöŋgö jöhöjöhö areŋnaŋgö aiwesökŋi sileŋine yandimei, mi mönö jöhöjöhö areŋ teteköŋi qahö ahöm öŋgömapköra jim köhöizal.
Azi kun daŋön nöŋgö aiwesökni sileŋe qahö yandigetka öne malmawi, yaŋön mönö nöŋgö jöhöjöhö areŋni oŋgita qetalakza. Miaŋgöra azi mewöŋi mi mönö nanŋi ambazip kambu eŋgö sutŋineyök yakörim waŋgigetka yaigep eta malma.”
Anutunöŋ toroqeba Abrahamgöra kewö jiyök: “Gi anömgahö qetŋi Sarai mi kude toroqeba qeta malmanmö, yaŋgö qetŋi mönö Sara (jembon ambi) qeta malman.
Nöŋön Sara kötuetköm waŋgibiga yaŋön göhöra morö nahön kun mema. Nöŋön kötuetköm waŋgibiga yaŋön ambazip kambuŋi kambuŋi gwötpuk yeŋgö nam bömönŋina akŋa. Yaŋgö gwölönarökurupŋi yeŋgöreŋök tosatŋan könagesö kambu yeŋgöreŋ azi kembuŋi kembuŋi akŋe.”
Kembunöŋ mewö jiiga Abrahamnöŋ mi möta simin köla bamgöba uruŋan kewö mötmöriba miaŋgöra gön kölök, “Azi yambuni 100 akiga morö nahönan mönö denöwö asuhubawak? Mewöyök Saranöŋ yambuŋi 90 aiga mönö denöwö morö membawak?”
Abrahamnöŋ mewö mötmöriba welipköba Anutu kewö qesim waŋgiyök: “Göŋön ölöp Ismael kuŋgum waŋginöŋga qetki bisiiga nöŋgö gwölönarökurupni mi yaŋgöreŋök asuhume.”
Mewö qesiiga Anutunöŋ kewö meleŋnök, “Anömgi Saranöŋ mönö göhö morö nahöngi mema. Mi meiga qetŋi Aisak (gön kölja) qetman. Nöŋön Aisakpuk aka yaŋgö gwölönarökurupŋi yembuk jöhöjöhö areŋni mi al köhöibiga teteköŋi qahö ahöm öŋgöma.
Ismael kötuetköm waŋgimamgö qesim niŋgizani, mi mewöyök ölöp möt gihiba kötuetköm waŋgimam. Yaŋön azi kembu 12 mieŋgö iwi bömönŋini akŋa. Nöŋön ahumsehip waŋgibiga gwölönarökurupŋi yeŋgö jaŋgöŋinan mönö keta bölökŋi akŋa. Yeŋön sehiba könagesö kambu ketaŋi akŋe.
Mewö akŋemö, Saranöŋ nahöngi Aisak mi yambu euneaŋgö nalö kewöŋe memawi, nöŋön mönö nani jöhöjöhö areŋni mi yambuk al köhöimam.”
Anutunöŋ Abrahambuk keu jiyohori, mi teköiga i mosöta wahöta öŋgöyök.
Wehön miaŋgöreŋök Abrahamnöŋ Anutugöreŋ keu tem köla nanŋi nahönŋi Ismaelgö sileŋe Anutugö aiwesökŋi yandiyök. Mewöyöhök welenqeqeurupŋi nanŋi miri uruŋe asuhugetka tosatŋi moneŋnöŋ bohonŋini meiga malgeri, azi pakpak mi yaŋgö miri uruŋe tatkeri, i mönö körek mewöŋanök ak eŋgiyök.
Abrahamnöŋ yambuŋi 99 aiga sileŋe aiwesök mi yandiget.
Nahönŋi Ismael mi yambuŋi 13 aiga sileŋe mi yandiget.
Abraham aka nahönŋi Ismael yetkö sileŋire aiwesök mi sömaŋ mohot miaŋgöreŋök yandiget.
Azi pakpak Abrahamgö miri uruŋe tatkeri, tosatŋan nanŋi miri uruŋe asuhugetka tosatŋi mi kian yeŋgöreŋök bohonŋini meiga malgeri, körek yeŋgö sileŋine aiwesök mi mewöŋanök yandiget. Mewö.
Abrahamnöŋ Mamre mire in ip ketaŋi ketaŋi mieŋgö sutŋine maliga Kembunöŋ asuhum waŋgiyök. Silim miaŋgöreŋ wehön jitŋi sihitŋi köhöikŋi qeiga Abrahamnöŋ opo seri koumŋaŋgö numbuŋe tarök.
Tata uba wahöta ehiga azi karöbutŋan wösöŋe kinget. Kingetka eŋgeka opo seri koum numbuŋeyök wölaŋ wahöta jömjölöŋini jiba eŋguaŋgitmamgöra kiŋkiŋgöba anök. Anda waikŋini memba simin köla gölmenöŋ bamgöba geyök.
Geba kewö jiyök: “O Kembu-urupni, nöŋön eŋgö welenqeqeŋini aka eŋgö jeŋine kalem möriam miwikŋaiba maljal ewö, iŋini mönö ni kude noŋgita anme.
Ni eŋgö welenqeqeŋini aka ölöp o moröŋi kun memba kaba eŋgibiga könaŋini saŋgoŋda ip kiaŋgö aumŋe tata luhut meme.
Nöŋön ölöp nene moröŋi kun memba kaba eŋgibiga neme. Miaŋön mem köhöim eŋgiiga ölöp köna kunbuk toroqeba anme. Nöŋön kewöröpni malbiga iŋini ni göda qem niŋgiba kazeaŋgöra ölöp welen qem eŋgimam. “Mewö jiiga meleŋda kewö jiget: “Saiwap, jizanaŋgö dop mewö ölöp akin.”
Mewö jigetka Abrahamnöŋ ösumŋan kiŋkiŋgöba seri koum uruŋe anda öŋgöba Saragöra kewö jiyök: “Mönö ösumok plaua ölöp kötökŋi amae (dis) karöbutkö dop memba meleŋda yeŋgöra bered ohoman.”
Mewö jiba ösumŋan bulmakau kambunöŋ anda bulmakau dömŋi busuŋi löwötŋi möwölöhöba welenqeqeŋi kun waŋgiiga könahiba ösumok qeba möhamgöba ohoyök.
Mi möhamgöba ohom teköiga mi, kelök kosökŋi aka juju o tosatŋi memba anda azi tatkeraŋgö bapŋine alök. Bapŋine aliga nemba tatketka nanŋi nalö miaŋgöreŋ kösutŋine ip könaŋe galömŋina kinök.
Kiniga kewö qesim waŋgiget: “Anömgi Sara mi denike?” Qesim waŋgigetka jiyök: “I opo seri koum uruŋe endu tatza.”
Mewö jiiga azi yeŋgöreŋök kunŋan kewö jiyök: “Yambu mohotkö dop teköiga nöŋön ölŋa liliŋgöba ki kabiga anömgi Saranöŋ mönö morö nahönŋambuk aka malma. “Mewö jiyökmö, Saranöŋ opo seri koumgö numbuŋe apŋaŋgö andöŋe kinda keu mi kezapŋe geiga mörök.
Abraham aka Sara yetkön lök ambazip namŋi ahotka yambuŋiran gwötpuk ketaŋi aiga malohot. Saranöŋ köiŋgö aŋgeka malöhi, miaŋgö nalöŋan lök oŋgit teköyök.
Miaŋgöra Saranöŋ mi möta uruŋan kewö mötmöriba gön kölök: “Nöŋön lök ambi namŋi sohosoholiŋi akiga apni azi kembunan mewöŋanök azi namŋi aiga yambuk ahöahögö sihimnan kunbuk asuhubawak me qahöpto?”
Mewö mötmöriiga Kembunöŋ Abraham qesim waŋgiba kewö jiyök: “Saranöŋ wanigöra gön köla kewö mötmöriza: ‘Nöŋön ambi namŋi kötökŋi aka ölŋa morö membileŋak me?’
Kembunöŋ mönö yuai kungöra qahö kötökŋi qakömakza. Miaŋgöra jizali, ‘Yambu mohotkö dop teköiga nöŋön ölŋa liliŋgöba ki kabiga Saranöŋ mönö morö nahönŋambuk aka malma.’”
Saranöŋ keŋgötŋi möta mi köyatiba kewö jiyök: “Ni gön qahö köljal. “Mewö jiyökmö, Kembunöŋ kewö jiyök: “Qahö, gi gön ölŋa köljan. “Mewö.
Mewö jiiga azi karöbut yeŋön wahöta etkömosöta Sodom taonöŋ göröken eleŋda anbingö aket. Abrahamnöŋ mewöŋanök i eŋgubulmamgöra yembuk mohotŋe anget.
Kembunöŋ nanŋaŋgöra kewö jiyök: “Ni yuai akŋamgö mötzali, mi alani Abrahamgöra ölöp qahö asambötmam.
Kewögöra mi asambötmamgö osizal: Abrahamnöŋ nöŋgö alani qainŋi kun aka ahumsehip aiga könagesö ketaŋi kukösumŋinambuk aka malme. Nöŋgö kötumötuetnan mönö yaŋgöra aka gölmegö könagesö kambuŋi pakpak yeŋgö qakŋine öŋgöiga oyaeŋkoyaeŋ akŋe.
Nöŋön i kewögöra möwölöhöm waŋgial: Yaŋön nahönböraturupŋi aka gwölönarökurupŋi yaŋgö andöŋe asuhuba mal öŋgömei, yeŋgöra Kembugöreŋ köna kondela ahakmeme diŋdiŋi dop kölakzawi, mi wuataŋgömegöra jim kutum eŋgiba malma. Mewö maliga tem köla wuataŋgöba malme ewö, Kembu nöŋön Abrahamgöra yuai asuhumapkö jim jöhöyali, miaŋön mönö ölŋambuk pakpak ahakŋa.”
Kembunöŋ nanŋök mewö jiba toroqeba Abrahamgöra kewö jiyök: “Sodom aka Gomora yeŋön siŋgisöndok lömbötŋi lömbötŋi aka malgetka kahasililiŋ öŋgöŋgöŋi ketaŋi asuhuiga gwötpukŋan miaŋgöra qeta sahörakze. Miaŋgöra yeŋgö siŋgisöndokŋinaŋgö keuŋan mönö qariba qariba keta bölökŋi akza.
Miaŋgöra nöŋön mönö yeŋgöreŋ geba könaŋamŋini ekŋam. Kahasililiŋ akeraŋgöra aka gwötpukŋan nöŋgö jene qeta sahöta malgeri, mi pakpak ölŋa aket me qahö, mi nöŋön kewöta mötmamgö mötzal.”
Mewö jiiga azi yahötŋan eleŋda Sodom göröken anohotmö, Abrahamnöŋ toroqeba Kembugö jemesoholŋe kinök.
Kinda Kembugö kösutŋe anda kewö qesim waŋgiyök: “Gi ambazip solanŋi aka ambazip aŋgöjörakŋinambuk mi mohotŋe ayuhum eŋgimamgöra jizan me?
Taon miaŋgöreŋ ambazip solanŋi 50 malje ewö, göŋön i ölŋa ayuhum eŋgimamgö jizan me? Taon mi yeŋgöra aka eŋgehoribanak me qahö?
Göŋön mewö akŋangö osibanak. Mi yapmakek! (qahöpmahöp!) Göŋön ambazip solanŋi mi ambazip aŋgöjörakŋinambuk yembuk mohotŋe mindiriba eŋgunöŋga qahö dop kölbapuk. Mewö öröröŋ kömumbepuk. Göŋön gölme ambazip pakpak yeŋgö keuŋini jim tekömakzani, miaŋgöra mönö nanŋi könagi diŋdiŋi wuataŋgönöŋga dop kölma.”
Abrahamnöŋ mewö jiiga Kembunöŋ meleŋda kewö jiyök: “Nöŋön Sodom taonöŋ ambazip solanŋi 50 miwikŋaim eŋgimam ewö, yeŋgöra aka taon pakpak mi ölöp eŋgehorimam.”
Mewö jiiga Abrahamnöŋ kunbuk kewö jiyök: “Kembu, ni nesak sömsöm omaŋi ewö akzalmö, töndup keu köhöikŋi Kembunaŋgöra kuŋguba jizal. Mi kude dop köljapmö, mi töndup ölöp ni möt niŋgiman.
Taon miaŋgöreŋ ambazip solanŋi 50 qahöpmö, 45 miyök malbeak ewö, göŋön ambazip 5 yeŋgöra aka taon pakpak mi töndup ayuhum eŋgiman me qahö?” Mewö jiiga Kembunöŋ kewö jiyök: “Nöŋön ambazip solanŋi 45 miaŋgöreŋ miwikŋaim eŋgimam ewö, taon mi mönö qahö ayuhumam.”
Abrahamnöŋ dumŋe kunbuk keu kewö jiyök: “Ambazip solanŋi 40 miyök miaŋgöreŋ miwikŋaim eŋgiman ewö, mönö denöwö akanak?” Mewö jiiga kewö meleŋnök: “Ambazip 40 yeŋgöra aka taon mi qahö ayuhumam.”
Mewö jiiga jiyök: “O Kembu, urugi öngöbapukmö, ni kunbuk keu jimamgö mötzal. Ambazip solanŋi 30 miyök miaŋgöreŋ miwikŋaim eŋgiman ewö, mönö denöwö akanak?” Mewö jiiga kewö meleŋnök: “Ambazip solanŋi 30 miaŋgöreŋ miwikŋaim eŋgimam ewö, nöŋön mönö taon mi qahö ayuhumam.”
Abrahamnöŋ toroqeba kewö jiyök: “Kembu, ni keu köhöikŋi Kembunaŋgöra kuŋguba jizal. Mi kude dop köljapmö, mi töndup ölöp möt niŋgiman. Ambazip solanŋi 20 miyök miaŋgöreŋ miwikŋaim eŋgiman ewö, mönö denöwö akanak?” Mewö jiiga kewö meleŋnök, “Ambazip 20 yeŋgöra aka taon mi qahö ayuhumam.”
Mewö jiiga Abrahamnöŋ kunbuk kewö qesiyök: “O Kembu urugi öngöbapukmö, ni kunbuk sömaŋi mohot-töp ki keu jimamgö mötzal. Ambazip solanŋi 10 miyök miaŋgöreŋ miwikŋaim eŋgiman ewö, mönö denöwö akanak?” Mewö jiiga kewö meleŋnök, “Ambazip 10 yeŋgöra aka taon mi qahö ayuhumam.”
Mewö eraum-mörohot teköiga Kembunöŋ Abraham mosöta aniga yaŋön kunbuk liliŋgöba miriŋe kayök. Mewö.
Suep garata yahöt mi Abraham mosöta anda mare aiga Sodom aŋgorohot. Aŋgorohotka Lot azi miaŋön taon miaŋgö kiripo naŋgune tarök. Tata etkeka wahöta jömjölöŋiri jiba eŋguaŋgitmamgöra anda gölmenöŋ simin köla bamgöba geyök.
Geba kewö jiyök: “O kembuyahötni, iŋiri ölöp welenqeqeŋiri nöŋgö mire kaba könaŋiri saŋgoŋda mohotŋe suŋgem ahöbin. Ahöba wahöta ölöp söŋanök köna toroqeba anmahot. “Mewö jiyökmö, yetkön kewö jiyohot: “Qahö, niri ölöp qenjarök sombem kunöŋ anda ahöbit.”
Mewö jiyohotmö, Lotnöŋ kapaŋ köhöikŋi köla jiba etkuaŋgita nanŋi miriŋe anda öŋgöget. Öŋgöba welenqeqeurupŋi jim kutum eŋgiiga bered yistŋi qahö ohoget. Mewöyök numbu nene nahömŋambuk möhamgöba ohoba etkigetka neyohot.
Mi nemba gaun ahöbitkö ahotka miaŋgöreŋök Sodom ambazipnöŋ kaba miri mi liliköget. Sodom taongö bahöŋi pakpak miaŋgöreŋök ambazip namŋi aka sepgwölö mi totnöŋ totnöŋ lömbötŋambuk öröba kaŋgotket.
Kaŋgota Lotköra kewö qetket: “Azi yahöt mare göhöreŋ kazahori, mi denike? Azi nini yetpuk sero akingöra mötzin. Miaŋgöra mönö i etkuaŋgita neŋgöreŋ etme.”
Mewö qetketka Lotnöŋ naŋgu metala yeŋgöreŋ geba andöŋe naŋgu kölök.
Naŋgu köla kewö jiyök: “Alaurupni, mewö qahö. Silik bölöŋi mi kude akŋe.
Mötket. Nöŋgö böratni yahöt seram mala nalö kunöŋ azibuk qahö ahöyohot. I ölöp eŋgöra etkuaŋgita etpiga wanat yuaia akingö mötzei, mi ölöp sihimŋini meköme. Mewömö, nöŋgö miri boŋan azi yahöt etkualöŋda sel jöhöm etkizawi, ia mönö yuai bölöŋi kun qahöpmahöp ak etkime.”
Mewö jiyökmö, yeŋön kewö meleŋda teriŋda qetket: “Mönö kesalnöŋ. Göŋön ki kaba kiana mala nangahöra niŋia jiba mötnöŋ öŋgöiga ninia pöndaŋ jim kutum neŋgimamgö mötzan? Yetkön qahö kamahot ewö, mönö nangak neŋgöreŋ kanöŋga mönö kahasililiŋ keta bölökŋi nangi ak gihibin. “Mewö jiba Lot utalgetka kököndöt aniga öŋgöba miri naŋguŋi qesiŋbingö aka kinget.
Mewö aka kingetmö, azi yahöt mietkön böröŋiri böraŋda Lot öröm gilohotka miri uruŋe öŋgöiga naŋgu kölohot.
Naŋgu köla kinda azi ketaŋi moröŋi miri naŋguŋe yaigep kingeri, mi jiyohotka keu jitŋiran eŋgualöŋniga jeŋini gömöliiga jipjap kota naŋgu miwikŋaibingö mezaŋqezaŋ aka jaruba osiget. Mewö.
Azi yahöt yetkön Lotköra kewö jiyohot: “Gi nahönurupki, qiŋgiböraturupki aka tinilosomurupki tosatŋi pakpak taon kiaŋgöreŋ maljei, i mönö eŋguaŋgitnöŋga taon ki mosöta anme.
Nini taon ki ayuhuba köndeŋmöndeŋbin. Könagesö kieŋgö kahasililiŋgöra gwötpukŋan Kembugö jeŋe önöŋi qahö qeta sahöta malget. Miaŋgöra yaŋön melaim netkiiga gölme ki ayuhuba köndeŋmöndeŋbitköra ki kazit.”
Mewö jiyohotka möta Lotnöŋ anda qiŋgi buŋa yahöt böratyahötŋi etkömembitkö jiiga malohori, yetköra kewö jiyök: “Iŋiri mönö ösumok wahörohotka miri ki mosöta anbin. Kembunöŋ taon ki ayuhuba köndeŋmöndeŋmamgö akza. “Mewö jiiga yetkön keu mi mörohotka göngönahit tandök ahök.
Miri waŋgaraŋ suruiga Suep garata yahöt yetkön Lot öröm kuŋgum waŋgiba kewö jiyohot: “Anutunöŋ Sodom yeŋgö siŋgisöndokŋinaŋgö likepŋi meleŋda taonŋini köndeŋmöndeŋma. Göŋön yembuk mohotŋe ayuhubanbuköra mönö zilaŋ wahöta anömgi aka böratyahötki göbuk tatzahori, mi eŋguaŋgita taon ki mosötket.”
Mewö jiyohotka Lotnöŋ toroqeba eksekpeksek aiga azi yahöt yetkön Lotkö böröŋi melanjiba memba anömŋi aka böratyahötŋi yeŋgö böröŋini mewöŋanök melanjiba memba eŋguaŋgita taon sileŋe anget. Kembunöŋ mewö ak kömum eŋgiyök.
Taon sileŋe angetka azi yahöt yetköreŋök kunöŋ keu kewö jiyök: “Malmalŋini aŋgön kölmegöra mönö ösumok misiŋgöba angaitme. Andöŋine kude liliŋgöba uba anda gölme köröŋe endu aŋgota miaŋgöreŋ mewöyök dörök kude alme. Ayuhubepuköra mönö kunduŋe eu öŋgöba misiŋgöba angaitme.”
Mewö jiyökmö, Lotnöŋ kewö jii mörohot: “O Kembuni, göŋön mewö akingöra kude jiman.
Göŋön malmalnaŋgö bohonŋi jöhöba ak-kömukömu ketaŋi kondelnöŋga göhö jege ölŋa kalem möriam miwikŋaiba welenqeqegi akzalmö, mötnöŋ, nöŋön kunduŋe eu misiŋgöba angaitmamgö osimam. Köndeŋmöndeŋ kiaŋön nöŋgö qakne öŋgöiga kömumbileŋbuköra keŋgötni mötzal.
Mötnöŋ, taon moröni kun endu ahöi ekzani, miaŋön köröpŋi qahöpmö, ölöp anbinaŋgö dop akza. Miaŋgöra ölöp jinöŋga miaŋgöreŋ misiŋgöba angaita ölöwaka malbin. Miri morörökŋi mi eknöŋga dowe ahöiga miaŋgöreŋ ölöp anda malmalninaŋgö bohonŋi jöhöbin.”
Mewö jii mörohotka kunöŋ kewö meleŋnök: “Mi ölöp! Keu jizani, miaŋgöra mewöyök ölöp imbi köl gihimam. Taon moröŋaŋgöra jizani, mi qahö ayuhumam.
Mi qahö ayuhumam-mö, iŋini mönö ösumok miaŋgöreŋ misiŋgöba angaitme. Miaŋgöreŋ qahö aŋgotketka nalö sutŋi kewöŋe nöŋön yuai kun akŋamgö osimam. Iŋini mutuk miaŋgöreŋ aŋgotketka miaŋgö andöŋe ölöp jim kutubiga köndeŋmöndeŋ asuhuma. “Lotnöŋ taongöra ‘morodökŋi’ jiyöhaŋgöra aka taon miaŋgö qetŋi mi Zoar (morodökŋi) qetketka ahöza.
Wehönöŋ lök koriga Lotnöŋ Zoar taonöŋ kaŋgorök.
Kaŋgoriga Kembunöŋ jiiga suepnöhök Kembugö mireyök salfa köt könöpŋambuknöŋ mi kie ewö Sodom aka Gomora yeŋgö qakŋine eta turum eŋgiyök.
Turum eŋgiba miaŋön taon yahöt mi aka gölme köröŋi pakpak kösutŋire ahözawi, ambazip körek miaŋgöreŋ malgeri aka ip kösö yuai görökŋi (töŋgönŋi) gölme miaŋgöreŋ ahögeri, mi ayuhum eŋgim teköyök.
Lotkö anömŋan apŋi wuataŋgöba anda kunbuk eleŋda andöŋe uba miaŋgöreŋök letota sihi köt aka tandö ewö kinök.
Abrahamnöŋ söŋanök wahöta mutuk Kembugö jemesoholŋe kinda keu eraum-mörohori, miaŋgöreŋ anök.
Miaŋgöreŋ anda kinda Sodom, Gomora aka gölme köröŋi ketaŋi pakpak miaŋgöreŋ göröken ui aniga gölme miaŋgöreŋ köwak injaŋi ketaŋan tokoba koriga ehök. Mi könöp ketaŋi ohogetka köwak ketaŋi wahörakzawi, miaŋgö dop ahök.
Anutunöŋ gölme köröŋi miaŋgö taonŋi taonŋi ayuhuba köndeŋmöndeŋda nalö miaŋgöreŋ Abraham mötmörim waŋgiyök. Behötŋi Lotnöŋ taon mieŋgöreŋ maliga mieŋön meleŋni gebingö aketka Anutunöŋ nalö miaŋgöreŋök jim kutuiga Lot köndeŋmöndeŋ miaŋgö uruŋeyök waŋgita kaget. Mewö.
Lotnöŋ Zoar taonöŋ malmamgö keŋgötŋi mörök. Miaŋgöra böratyahötŋi etkuaŋgita Zoar mosöta gölme kunduŋambuk miaŋgöreŋ anda tatket. Böratyahötŋi yahöt yetpuk baŋet uruŋe ahöm wahöt aka malget.
Miaŋgöreŋ mala böratŋi ketaŋan nalö kunöŋ munŋaŋgöra kewö jiyök: “Naniri iwiniran lök azi namŋi akza. Ambazipnöŋ gölme dop miaŋgöreŋ amimba nahönbörat miwikŋaim eŋgimakzemö, gölme kiaŋgöreŋ azi kun netkömemapköra qahö malja.
Miaŋgöra ölöp kaba iwiniri wain o waŋgizi nemba uruŋi eŋololoŋ aiga yambuk ahöba gölöm ala gwölönarök miwikŋaiziga könagesöninan toroqeba malme.”
Mewö jiba suŋgem miaŋgöreŋök iwiŋiri wain o waŋgiyohotka neyök. Nemba uruŋi eŋololoŋ aiga datŋan anda yambuk ahöyök. Wani nalönöŋ qöhöröŋe kayök aka wani nalönöŋ wahöröhi, mi iwiŋan qahö mörök.
Ahöba wahöta böratŋi ketaŋan munŋaŋgöra kewö jiyök: “Nöŋön uran suŋgem iwinambuk ahöyal. Ölöp merak suŋgem mewöyök wain o kunbuk waŋgizi nemba uruŋi eŋololoŋ aiga göŋön mönö anda yambuk ahömahot. Mewö ahöba iwiniraŋgöreŋök gölöm ala gwölönarök miwikŋaiziga könagesöninan toroqeba malme.”
Mewö jiba suŋgem miaŋgöreŋ mewöyök iwiŋiri wain o waŋgiyohotka neyök. Nemba uruŋi eŋololoŋ aiga munŋan anda yambuk ahöyök. Wani nalönöŋ qöhöröŋe kayök aka wani nalönöŋ wahöröhi, mi iwiŋan qahö mörök.
Mewö ahotka miaŋgöra mohotŋamŋire iwiŋiraŋgöreŋök gölöm alohot.
Böratŋi ketaŋan morö azia memba qetŋi Moab (iwinaŋgöreŋök) qerök. Moab yaŋgö gwölönarökurupŋan ahumsehip aka kotketka nalö kewöŋe mewöyök qetŋini Moab könagesö qerakzin.
Böratŋi moröŋan mewöŋanök morö azia memba qetŋi Ben Ami (könagesönaŋgö nahönŋi) qerök. Azi miaŋgö gwölönarökurupŋan ahumsehip aka kotketka nalö kewöŋe mewöyök qetŋini Amon könagesö qerakzin. Mewö.
Abrahamnöŋ Mamre miri mosöta toroqeba Saut göröken distrik qetŋi Negew miaŋgöreŋ anda miri qetŋiri Kades aka Sur mietkö sutŋire malök. Miaŋgö andöŋe toroqeba taon qetŋi Gerar miaŋgöreŋ anda kusukŋanök malök.
Miaŋgöreŋ mala ambazip mieŋgöra kewö jii mötket: “Sara mi nena. “Mewö jiiga Gerargö kiŋi Abimelek yaŋön keu ali aniga Sara waŋgita jakömbuak miriŋe kaget.
Mewö aketmö, Anutunöŋ suŋgem kunöŋ Abimeleköreŋ kaba gaunöŋ kewö jiyök: “Ambi buŋa qem aŋguzani, mi azi kungö anömŋa. Miaŋgöra gi mönö yaŋgöra aka kömupkö buŋaya akŋan.”
Mewö jiyökmö, kiŋ Abimeleknöŋ Sara qahö meyöhaŋgöra aka kewö jiyök: “Kembu, ni siŋgisöndokö keuni qahö. Miaŋgöra göŋön ni aka könagesöurupni nini öne töhön ayuhum neŋgibanbuk.
Abrahamnöŋ mönö nanŋak nöŋgöra kewö jiyök: ‘Ambi mi nena.’ Ambinöŋ mewöyök kewö jiyök: ‘Abraham mi nena.’ Miaŋgöra urune geŋmoŋ qahö ahöiga ambi mi jibi kaiga börönan yuai tölokŋi kun qahö ahal.”
Mewö jiiga Anutunöŋ gaunöŋ likepŋi kewö jii mörök: “Keu jizani, mi ölŋa. Göhö uruge geŋmoŋ kun qahö ahöiga göhöreŋ kayöhi, mi mötzal. Miaŋgöra göŋön ambi mi misiriba nöŋgö jene siŋgisöndok akanbuköra sel jöhöm gihiba malal.
Mewögöra ambi mi mönö kunbuk meleŋda apŋaŋgöreŋ waŋgiman. Azi mi kezapqetok azia aka ölöp göhöra köuluköiga qahö kömuman. I kunbuk qahö waŋgiman ewö, keu ki mönö ölŋa mötman: Gi aka tinitosolomurupki iŋini mönö körek kömume.”
Keu mi jii kiŋnöŋ möta söŋanök wahöta pom jembonurupŋi pakpak eŋgohol tokom eŋgiba Kembunöŋ keu pakpak jiyöhi, mi jii möta töwöratiba keŋgötŋini gwötpuk mötket.
Mewö mötketka kiŋ Abimeleknöŋ Abrahamgöra keu ali öŋgöiga kewö jiba qesim waŋgiyök: “Gi mönö wani kimbia ak neŋginöŋ? Nöŋön wani bölöŋi kun ak gihibiga göŋön kondotnöŋga siŋgisöndokö keu lömbötŋan mönö ni aka könagesöni nöŋgö sel tohoŋ uruŋe maljei, neŋgö qaknine öŋgömamgö akza? Göŋön yuai qahö ahakŋaŋgö dop mia soŋgo walöŋda ak niŋginöŋ.
Göŋön mönö könaŋi wuanöŋgöra silik mi aknöŋe?” Kiŋ Abimeleknöŋ Abraham mewö qesim waŋgiiga
kewö meleŋnök: “Nöŋön keu mi kewö mötmöriba jial: ‘Gölme kiaŋgö könagesö eŋön Anutugö jitŋi oŋgitpinbuköra keŋgötŋini qahö mötpeak. Miaŋgöra ni anömnaŋgöra aka nuŋguget kömumbileŋbuk.’
Yaŋön ölŋa neni, iwinaŋgö böratŋi akza. Namnaŋgö böratŋi qahö akzawaŋgöra i anömna meal.
Anutunöŋ Iwinaŋgö miriŋi mosöta kungen anmangö jiyöhi, nöŋön nalö miaŋgöreŋ Saragöra kewö jial: ‘Niri denike denike anbiri, miaŋgöreŋ nöŋgöra nena jiman. Mewö aka miaŋön ni urukalem kondel niŋgiba malman.’”
Mewö jii möta Abimeleknöŋ Abrahamgö anömŋi Sara meleŋda waŋgiyök. Mewöŋanök lama bulmakau aka welenqeqe azi aka ambi mi mohotŋe i waŋgiyök.
Waŋgiba keu kewö jiyök: “Mötnöŋ. Nöŋgöreŋ gölme ki wösöge ahözawi, miaŋgöreŋ mönö nangi sihimgahö dop malman.”
Mewö jiba Saragöra kewö jiyök: “Mötnöŋ. Nöŋön moneŋ silwö köt 1000:gö dop nengi waŋgibiga miaŋön töwagi akza. Töwa miaŋön könaŋamgi kondeliga ambazip körek göbuk maljei, yeŋön mi eka kewö jiba möt yaköme, ‘Siŋgisöndokö keuŋi mi Saragöreŋ qahö ahöza.’” Mewö jiyök.
Abrahamgö anömŋi Saragöra aka Kembunöŋ ambi pakpak kiŋ Abimelekö miri uruŋe malgeri, yeŋgö morö memegö könaŋi jöhöyök. Miaŋgöra Abrahamnöŋ Anutu köuluköiga Abimelek mem ölöwahök. Mewöyök anömŋi aka welenqeqe ambiurupŋi mem ölöwak eŋgiiga kunbuk moröŋinambuk aket. Mewö.
<range>
Kembunöŋ Sara kalem möriam waŋgimamgö keuŋi jim jöhöi ahöyöhi, miaŋgö dop i ek galöm ak waŋgii malök. Keu jiyöhi, miaŋgö dop i kewö ak waŋgiyök:
Saranöŋ gölöm aliga Abrahamnöŋ azi namŋi aiga töndup yaŋgö morö nahönŋi meyök. Anutunöŋ morö nahön asuhumapkö keuŋi qeljiŋe jim jöhöyöhaŋgö dop mi mönö nalö miaŋgöreŋök asuhuyök.
Saranöŋ Abrahamgö morö nahönŋi meiga qetŋi Aisak (gön kölja) qerök.
Qeriga Aisaknöŋ wehönŋi 8 aiga nalö miaŋgöreŋ Anutugö aiwesökŋi sileŋe yandiyök. Anutunöŋ keu jim kutui ahöyöhaŋgö dop mi yandiyök.
Abrahamnöŋ yambuŋi 100 aiga nahönŋi Aisak asuhuyök.
Asuhuiga Saranöŋ keu kewö jiyök: “Anutunöŋ gönkölköl miwikŋaim niŋgiyök. Miaŋgöra denike yeŋön nöŋgö kösohotni mötmei, yeŋön mönö nömbuk gön kölme.”
Mewö jiba toroqeba kewö jiyök: “Saranöŋ morö galömkölkölŋa akŋawi, daŋön keu mi qeljiŋe möta Abrahamgöra jibawak? Mewö qahöpmö, nalö kewöŋe yaŋön azi namŋi aiga nöŋön töndup yaŋgö nahönŋi meal. “Mewö.
Aisaknöŋ qariba juzu mosöriga wehön miaŋgöreŋök Abrahamnöŋ nene lömbuaŋ ketaŋi alök.
Ijipt ambi Hagarnöŋ Abrahamgö morö nahönŋi Ismael meyöhi, yaŋön nalö kunöŋ munŋi Aisak ilita mepaiköba gönawöt ak waŋgiiga Saranöŋ mi ehök.
Mewö eka Abrahamgöra kewö jiyök: “Welen ambigö nahönŋan mönö nöŋgö nahöni Aisakpuk göhöreŋ öröyuai mi qahö mendeŋda buŋa qem aŋgumahot. Welen ambi mi aka nahönŋi mi mönö közölnöŋga anmahot.”
Saranöŋ keu mi jiyöhi, miaŋön Abrahamgö uruŋi qeiga Ismael mi nahönŋi ahöhaŋgöra aka urueret möriga uruŋi mötökömbuk ahök.
Mewö ahiga Anutunöŋ yaŋgöra keu kewö jiyök: “Nahöngi aka welen ambigi Hagar yetköra mönö urugoro ketaŋi kude mötman. Aisakö gwölönarökurupŋi yeŋönök mönö göhö qetbuŋagi bisiba malme. Miaŋgöra Saranöŋ keu göhöra jizawi, mi pakpak mönö möta tem kölman.
Welen ambigahö nahönŋan göhö gwölönaröki akzawaŋgöra nöŋön i mewöŋanök ahumsehip waŋgibiga gwölönarökurupŋan könagesö ketaŋi akŋe.”
Mewö jii möta Abrahamnöŋ ahöba söŋan kötökŋe wahöta nene tosatŋi memba o uu (ou huhu) lama sileŋan memeŋi miaŋön o uba kaba Hagargö qamböŋe ala mindiŋgöba nahönŋambuk melaim etkiiga mosöta anohot. Anda Berseba gölme qararaŋkölkölŋe aŋgota liliköba malohot.
Malohotka lama sileŋe o memba anöhi, miaŋön qahöwahiga nahönŋi mi böŋbaŋ ip köhösöŋi kungö bapŋe ali ahöyök.
Ali ahöiga kinda kewö mötmöriyök: “Nahönan jeni qakŋe kömumawi, mi ekŋamgö osiba jemörön akzal. “Mewö mötmöriba pokom mulget anakzawaŋgö dop tikep anda tata silata sahöt gigilahöyök.
Morö sahöröhi, mi Anutunöŋ möriga garataŋan suepnöhök Hagargö qeta kewö jiyök: “Hagar, gi wani lömbötkö uruŋe maljan? Keŋgötki kude mötnöŋ. Morönöŋ endu ahöba sahötzawi, Anutunöŋ sahötŋi mi lök mötza.
Mönö wahöta morö nahöngi gölmenöhök kököbihinöŋ wahöriga böröŋe memba mökökölim waŋgiman. Nöŋön i könaŋgep ahumsehip waŋgibiga gwölönarökurupŋan sehiba könagesö ketaŋi qetbuŋaŋinambuk akŋe.”
Suep garatanöŋ mewö jiiga Anutunöŋ jeŋi metohoiga uba o lömŋi kun ehök. Mi eka lama sileŋi memba anda miaŋön o uba kaba nahönŋi waŋgiiga neyök.
Anutunöŋ Ismaelbuk kiniga qariba gölme qararaŋkölkölŋe mala erim nembi azia ahök.
Gölme qararaŋkölkölŋi qetŋi Paran miaŋgöreŋ maliga namŋan Ijipt kantrinöhök ambi kun memba anömŋa waŋgiyök. Mewö.
Nalö miaŋgöreŋ Abimelek aka yaŋgö yarö kambuŋaŋgö suahö galömŋi qetŋi Fikol yetkön Abrahamgöra kewö jiyohot: “Göŋön öröyuai pakpak aka memakzani, Anutunöŋ mönö miaŋgöreŋ göbuk kinakza.
Miaŋgöra göŋön mönö merak kiaŋgöreŋ Anutugö jeŋe jöjöpaŋ keu kewö jiba jim köhöiman: ‘Nöŋön gi, moröurupki aka gwölönarökurupki embuk isimkakalek kun kude aka malmam.’ Mewö jim köhöiba nöŋön ak kömum gihiba malali, miaŋgö dop göŋön mönö mewöŋanök gölme ki aka ni ak kömum netkiba malman. Gi gölme kiaŋgöreŋ kiana aka maljan.”
Mewö jiyohotka Abrahamnöŋ kewö jiyök: “Nöŋön jöjöpaŋ keu mi ölöp jiba jim köhöimam.”
Mewö jiyökmö, Abimelekö welenqeqeurupŋan o löm kun nanŋinaŋgöra aŋgön kölgeri, Abrahamnöŋ miaŋgöra Abimelek jim waŋgiyök.
Jim waŋgiyökmö, Abimeleknöŋ kewö meleŋda jiyök: “Daŋön silik mi ahöhi, mi nöŋön qahö mötzal. Nangak miaŋgö keuŋi kun mutuk qahö jinöŋ möta mala merak-kun keu mi mötzal.”
Mewö meleŋda jiiga Abrahamnöŋ anda lama aka bulmakau memba kaba Abimelek waŋgiiga nalö miaŋgöreŋök sutŋire jöhöjöhö aka alohot.
Mi ala Abrahamnöŋ lama kambuŋineyöhök lama ambiŋi moröŋi 7 meköm eŋgiba al eŋgii nanŋinök kinget.
Mewö kingetka Abimeleknöŋ Abraham kewö qesim waŋgiyök: “Lama ambiŋi moröŋi 7 kewöta endu al eŋginöŋga nanŋinök kinjei, mi könaŋi wuanöŋgöra?”
Qesim waŋgiiga kewö meleŋnök: “Nöŋön o lömŋi ki esiali, keu mi jibiga mi möt narizan ewö, lama moröŋi 7 ki mönö nöŋgö böröneyök buŋa qem aŋgunöŋga nöŋgö keunaŋgö dangunuŋi akŋa.”
Mewö meleŋda azi yahöt mi gölme miaŋgöreŋ kinda jöjöpaŋ keuŋiri jiba jim jöhöm aŋguyohot. Miaŋgöra miri miaŋgö qetŋi Berseba qerakze.
Berseba mire jöhöjöhö mewö ahot teköiga Abimelek aka yaŋgö yarö kambuŋaŋgö suahö galömŋi Fikol yetkön wahöta liliŋgöba Filistin yeŋgö gölmenöŋ anohot.
Anohotka Abrahamnöŋ berem ip kun Berseba miri miaŋgöreŋ kömöta Kembu Anutu bem koŋkoŋ yaŋgö qetŋi qeta köuluköyök.
Köuluköba kinda Filistin yeŋgö gölmenöŋ nalö köröpŋi kiana aka malök. Mewö.
Yuai mi asuhuiga nalö tosatŋi teköiga Anutunöŋ Abraham esapköm waŋgiyök. Qetŋi “Abraham!” qeriga yaŋön “Ni ki kinjal,” jiba meleŋnök.
Mewö meleŋniga kewö jiyök: “Aisak nahöngi nanŋi mohotsirik urugan jöpaköm waŋgimakzani, i mönö waŋgita Moria gölmenöŋ anda kunduŋi kun kondel gihimami, miaŋgöreŋ öŋgöba i nöŋgö jöwöwöla ohoman.”
Mewö jiiga Abrahamnöŋ ahöba söŋan kötökŋe wahöta doŋki qakŋe dum tatatŋi möhamgöba welenqeqeŋi yahöt aka nahönŋi Aisak eŋguaŋgirök. Jöwöwölgö könöpŋi dopŋe köl teköba börangöba ala eŋguaŋgita Anutunöŋ gölme jiyöhi, miaŋgöreŋ anök.
Anda mala wehön karöbutŋi miaŋgöreŋ jeŋan uba wahöta gölme mi ehiga köröwen ahöyök.
Mi eka welenqeqe yahötŋi yetköra kewö jiyök: “Iŋiri doŋkibuk ki tarohotka ni aka morö nahön netkön endu anda Anutu waikŋi memba möpöseiba kunbuk liliŋgöba etköreŋ kabit.”
Abrahamnöŋ mewö jiba jöwöwöl ohohogö könöp böranŋi memba nahönŋi Aisakö qamböŋe ali öŋgöiga nanŋak könöp jit aka sou meyök. Mewö meiga mohotŋamŋire anohot.
Mewö anda Aisaknöŋ aŋ ala iwiŋi Abrahamgöra kewö jiyök: “Iwini!” Mewö jiiga kewö meleŋnök: “Nahöni, wania?” Mewö meleŋniga kewö qesiyök: “Könöp jitŋi aka könöp mia ki memba kazitmö, jöwöwöl ohohogö lamaŋi mi denike?”
Mewö qesiiga iwiŋan kewö meleŋnök: “Nahöni, Anutu nanŋak mönö jöwöwöl ohohogö lamaŋi kun miwikŋaiba netkima. “Mewö meleŋniga toroqeba mohotŋamŋire anohot.
Anda Anutunöŋ gölme jiyöhaŋgöreŋ aŋgota kinda jöwöwöl ohohogö altaŋi kun memba könöp miaŋgö qakŋe ala areŋgöyök. Areŋgöba nahönŋi Aisak jöhöba altanöŋ könöp qakŋe al waŋgiyök.
Al waŋgiba nahönŋi umamgöra böröŋi böraŋda sou memba atöŋnök.
Atöŋniga miaŋgöreŋök Kembugöreŋ garatanöŋ Suepnöhök Abrahamgöra kewö qerök: “Abraham, Abraham!” Mewö qeriga “Ni ki kinjal,” jiba meleŋnök.
Mewö meleŋniga kewö jiyök: “Börögan mönö morögö qakŋe kude alman. Yaŋgö qakŋe yuai kun kude akŋan. Göŋön nahöngi mohotsirik mi nöŋgöra qahö aŋgön köljanaŋgöra könaŋamgi merak kewö möt yaközal: Gi Anutugö keu jitŋi oŋgitpanbuköra keŋgötki mörakzan.”
Mewö jiiga miaŋgöreŋök uba wahöta ehiga lama aziŋi kun ilitŋan böŋbaŋ ip köhösönöŋ gili geiga kinök. Mi eka anda memba kaba nahönŋaŋgö salupŋe lama miaŋön jöwöwöl ohoyök.
Miaŋgöra Abrahamnöŋ gölme miaŋgö qetŋi mi ‘Kembunöŋ miwikŋaiba netkima,’ jiba qerök. Nalö kewöŋe mewöŋanök keu kewö jimakze: “Kembunöŋ mi kunduŋe miwikŋaiba netkima.”
Kembugö garataŋan Abrahamgöra Suepnöhök kunbuk kewö qeriga yahöt ahök:
“Kembu nöŋön kewö jizal: Nanak nani qetni qeta jöjöpaŋ keu kewö jiba jim köhöizal: Göŋön silik ki aka nahöngi mohotsirik mia nöŋgöra qahö aŋgön köljani,
miaŋgöra nöŋön ölŋa gi kötuetköba ahumsehip gihibiga gwölönarökurupki yeŋön önöŋi qahö sehime. Sehigetka qötöŋinan mönö suep könakembagö seŋgelauŋi ewö akŋa aka köwet jitŋe sakösiŋ ahöm anjei, miaŋgö dop akŋa. Göhö gwölönarökurupki yeŋön mönö köhöiba kerökurupŋini eŋguba luhut ala siti gölmeŋini eŋguaŋgita aŋgön köla malme.
Göŋön nöŋgö keuni tem köljani, miaŋgöra göhö gwölönarökurupki yeŋgöreŋök kungöra aka nöŋgö kötumötuetnan mönö gölmegö könagesö kambuŋi pakpak yeŋgö qakŋine öŋgöiga oyaeŋkoyaeŋ akŋe.”
Kembugö garataŋan mewö jiiga Abrahamnöŋ moröŋambuk liliŋgöba welenqeqeyahötŋi yetköreŋ anda aitoŋgöba mohotŋe Berseba mire anget. Abrahamnöŋ Berseba miri miaŋgöreŋ opo seri koumŋi möröreŋgöba malök. Mewö.
Nalö tosatŋi teköiga buzup keu kun kewö jigetka Abrahamgöreŋ kayök: “Milkanöŋ mewöŋaŋök nama akza. Yaŋön mungi Nahorgö nahönurupŋi tosatŋi eŋgömeyök.”
Moröŋi mutukŋaŋgö qetŋi mi Uz, yaŋgö munŋi Buz aiga yaŋgö könaŋe Kemuel, Aramgö iwiŋi.
Kemuelgö könaŋe Kesed, Hazo, Pildas, Jidlaf aka Betuel.
Betuelnöŋ Rebekagö iwiŋa ahök. Milkanöŋ Abrahamgö munŋi Nahorgö nahönurupŋi 8 mi eŋgömeyök.
Nahorgö anömŋi bohonŋi qahö memeŋi qetŋi Reuma yaŋön mewöŋaŋök nahönurupŋi tosatŋi eŋgömeyök. Yeŋgö qetŋini mi Teba, Gaham, Tahas aka Maka. Mewö.
Saranöŋ mala mal öŋgöiga yambuŋi 127 ahök. Saranöŋ miaŋgö dop malök.
Mala Keinan gölmenöŋ miri qetŋi Kiriat Arba, qetŋi alaŋi Hebron qerakzei, miaŋgöreŋ kömuyök. Kömuiga Abrahamnöŋ miaŋgöreŋök anömŋaŋgöra jiŋgen köla sahötmamgöra anök.
Anda sahöt teköba wahöta anömŋaŋgö qamötŋi mosöta anda kinda Hit ambazip yeŋgöra keu kewö jiyök:
“Ni eŋgö sutŋine kiana kaba qandak (kusuk) maljal. Miaŋgöra iŋini mönö gölmeŋinaŋgö bahöŋi kun kiaŋgöreŋ niŋgigetka bohonŋi membiga qaksirini aiga alaurupni yeŋgö qamötŋini miaŋgöreŋ ala löm köl eŋgimakŋam.”
Keu mewö jiiga Hit yeŋön meleŋda kewö jiget:
“O azi kembu, gi ölöp neŋgöreŋ keu ki mötnöŋ. Gi neŋgö sutnine Anutugö azi jembonŋi maljanaŋgöra aka qaksirigi sihimgan denike ek soroköba memangö mötzani, miaŋgöreŋ mönö ölöp qamötki löm kölman. Göŋön qamötki esim kölmam jinöŋga neŋgöreŋök kunŋan mi qahö aŋgön köl gihima.”
Mewö jigetka Abrahamnöŋ wahöta gölme tourupŋi Hit ambazip yeŋgö wösöŋine geba sipköm eŋgiyök.
Sipköm eŋgiba kinda yeŋgöra keu kewö jiyök: “Nöŋön qamötni esim kölmamgö ölöp jime ewö, mönö nöŋgöreŋ keu ki möta Zohargö nahönŋi Efron yaŋgöreŋ anda keu jitni ki toroqeba jiba kuŋgum waŋgime.
Kuŋgum waŋgigetka möta baŋet qetŋi Makpela yaŋgö buŋaya aka nupŋaŋgö imbiŋe göröken ahözawi, mönö mia jim teköiga söŋgöröŋi memam. Mönö qesigetka bohonŋi jömuk jim teköiga söŋgöröŋi membiga nöŋgö qaksirini eŋgö sutŋine ahöma.”
Mewö jiiga Efronöŋ alapurupŋi Hit könagesö pakpak taonŋinaŋgö kiripo naŋguŋe kaba sombemnöŋ tokogeri, yeŋgö sutŋine tariga keu kezap ala mötketka Efronöŋ Abrahamgöra kewö meleŋ waŋgiyök:
“O azi kembuni, mewö qahöpmö, mönö nöŋgöra kezap alnöŋ. Nöŋön gölme köröŋi mi aka baŋet miaŋgöreŋ kinjawi, mi kalema gihizal. Nani könagesöurupni yeŋgö jeŋine kinda mi gihibiga ekze. Qamötki mi ölöp miaŋgöreŋ esim löm kölman.”
Mewö jiiga Abrahamnöŋ gölme tourupŋi yeŋgö wösöŋine kunbuk geba sipköm eŋgiyök.
Sipköm eŋgiba kinda yeŋgö jeŋine Efrongöra kewö jiiga mötket: “Nöŋgöreŋ keu ki mönö kezap ala mötnöŋ. Göŋön ölöp mewö akanakmö, nöŋön mönö gölme köröŋi miaŋgö bohonŋi mi gihimam. Mi ölöp jiba töwa menöŋga nöŋön qamötni miaŋgöreŋ esim löm kölmam.”
Mewö jiiga mötketka Efronöŋ Abrahamgöra kewö meleŋ waŋgiyök:
“O azi kembuni, nöŋgöreŋ keu ki mönö kezap ala mötnöŋ. Gölme miaŋgö bohonŋi mi 400 silwö kötŋi (50 kilogram). Ala-ala akziraŋgöra aka miaŋön mönö netkö sutnire yuai omaŋi akza. Miaŋgöra qamötki ölöp esim löm kölman.”
Mewö meleŋ waŋgiiga möta Abrahamnöŋ gölme bohonŋaŋgö jaŋgöŋi Efronöŋ Hit könagesö yeŋgö jeŋine jiiga mötkeri, miaŋgö urumohot ahök. Jaŋgöŋi silwö kötŋi 400 mi kölköl-örörö ambazipnöŋ nalö miaŋgöreŋ bohonŋaŋgö dopŋi jiget ahöyöhi, miaŋgö dop moneŋ mi kewöta waŋgiyök.
Mewö waŋgiiga Efrongöreŋ gölme köröŋi Mamre kösutŋe Makpela miaŋgöreŋ ahöyöhi, baŋet miaŋgöreŋ kinöhi aka ip pakpak gölme miaŋgö jabö uruŋe kingeri, miaŋgö keuŋi teköyök.
Keuŋi teköiga Abrahamgö buŋaya ahök. Hit könagesö pakpak taonŋinaŋgö kiripo naŋguŋe kaba sombemnöŋ tokogeri, yeŋön töwaŋi mi eketka buŋaŋi ahök.
Miaŋgö andöŋe Abrahamnöŋ anömŋi Saragö qamötŋi mi Keinan gölmegö baŋetŋe esim löm kölök. Baŋet mi Mamre qetŋi alaŋi Hebron miaŋgö kösutŋe gölme köröŋi qetŋi Makpela miaŋgöreŋ ahöza.
Mewö asuhuiga gölme köröŋi aka baŋet miaŋgöreŋ kinjawi, mi Hit könagesö yeŋön Abrahamgö buŋaya qem waŋgigetka qaksiriŋi ahök. Mewö.
Abrahamnöŋ azi namŋi ahiga Anutunöŋ yuai pakpak aka meyöhi, miaŋgöreŋ i kötuetköm waŋgii mala korök.
Mewö ahiga nalö kunöŋ miriŋaŋgö welenqeqe jembonŋi bohonŋi, miriŋi uruŋe öröyuai ahöm waŋgiyöhi, miaŋgö galömŋi yaŋgöra keu kewö jiyök, “Gi mönö keugi jim köhöimangöra börögi nöŋgö tambuni bapŋe alman.
Mewö ala Kembu, Suep aka gölme mietkö Anutuŋiraŋgö qetŋe jöjöpaŋ keu kewö jiman: Nöŋön Keinan könagesö yeŋgö sutŋine ki maljalmö, göŋön mönö nahönaŋgö anömŋi mi yeŋgö nen böratŋina kun kude memba waŋgiman.
Mewö qahöpmö, gi mönö nane kantrinöŋ anda tinitosolomurupni yeŋgöreŋök nahöni Aisakö anömŋa waŋgita kaman.”
Mewö jiiga welenqeqe jembonöŋ kewö qesim waŋgiyök: “Anda jibiga ambi miaŋön nömbuk gölme kiaŋgöreŋ kamamgö tököma ewö, nöŋön mönö denöwö akŋam? Nahöngi waŋgita kantri kanöŋaŋgöreŋ kunbuk liliŋgöba anbit me qahö?”
Mewö qesim waŋgiiga Abrahamnöŋ kewö meleŋnök: “Qahöpmahöp! Gi nöŋgö nahöni waŋgita miaŋgöreŋ kunbuk kude anmahot.
Suepkö Kembuŋi Anutunöŋ ni iwinaŋgö miri aka ahuahu kantrineyök keu kewö jii mötpiga jöjöpaŋ keunöŋ jöhöba noaŋgiri kayal: ‘Nöŋön gölme ki mönö göhö gwölönarökurupki yeŋgö buŋaya qem eŋgimam.’ Miaŋgöra yaŋön mönö Suep garataŋi melaiiga mutuk aniga göŋön ölöp nahönaŋgö anömŋi mi miaŋgöreŋök waŋgita kaman.
Anda jinöŋga ambi miaŋön göbuk kamamgö tököma ewö, jöjöpaŋ keugi kiaŋön mönö qahö toroqeba jöhöm gihima. Nöŋgö nahöni mi mönö qahö kötökŋi waŋgita miaŋgöreŋ liliŋgöba anmahot.”
Mewö jiiga welenqeqe jembonŋan keu mi jim jöhöm waŋgiba jöjöpaŋ keunöŋ jim köhöimamgöra böröŋi ketaŋamŋi Abrahamgö tambuŋi bapŋe alök.
Mewö jim köhöiba kinda ketaŋamŋaŋgöreŋ kamel 10 aka yaŋgö köweŋeyök yuai aködamunŋinambuk könaŋi könaŋi mohotŋe meyök. Mi memba mosöta Not Mesopotemia (Aram Naharaim) kantrinöŋ anda Nahornöŋ taon malöhaŋgöreŋ aŋgorök.
Aŋgota taon yaigepŋe o lömŋi kinöhaŋgö kösutŋe kamelurupŋi al eŋgiiga siminŋini mösököba geba luhut meget. Wehön jeŋi gemamgö aiga taongö ambiŋi yeŋön o ubingö o lömŋe kaka nalöŋini mi ahök.
Miaŋgöreŋ kinda kewö köuluköyök: “O Kembu, ketaŋamni Abrahamgö Anutuŋi, gi mönö merak töhötmöriam niŋgiba ketaŋamni Abrahamgöra keu jim jöhönöŋi, miaŋgö ölŋi asuhuma.
Mötnöŋ, ni o löm kösutŋe kiaŋgöreŋ kinbiga taongö ambi seramurupŋini yeŋön o ubingö kame.
Kagetka kewö asuhumapköra köuluközal: Nöŋön ambi seram kungöra kewö jimam: ‘Gi ölöp köuraŋengi möŋgoninöŋga (mondokönöŋga) o nembileŋak.’ Mewö jibiga yaŋön kewö meleŋda jima: ‘Ölöp nenöŋga kamelurupki mewöyök o gumohom eŋgimam.’ Mewö jimawi, ambi seram ia göŋön welenqeqe azigi Aisakö buŋaya qenöŋi, yaŋön mönö mia akŋa. Mewö asuhuiga göŋön ketaŋamnaŋgöra keu jim jöhönöŋi, miaŋön ölŋambuk akza, mewö mötmam.”
Köuluk mi qahö köuluköm teköiga miaŋgöreŋök ambi kun qetŋi Rebeka yaŋön köuraŋen qamböŋe aŋguba miaŋgöreŋ kaŋgorök. Yaŋön Abrahamgö munŋi Nahor aka anömŋi Milka, yetkö nahönŋiri qetŋi Betuel yaŋgö böratŋa ahök.
Ambi miaŋgö kaisoŋgolomŋi mi eksihimŋambuk kötökŋi aiga ambi seram jömukŋi azinöŋ qahö memeŋa malök. Yaŋön eta o lömnöŋ geba o uba korök.
Koriga miaŋgöreŋök welenqeqe jembonöŋ ösumŋan yaŋgö kösutŋe anda kewö jiyök: “Gi ölöp köuraŋengeyök o kun niŋginöŋga nembileŋak.”
Mewö jiiga kewö meleŋnök: “O kembuni, ölöp neman. “Mewö jiba ösumok köuraŋenŋi böröŋan memba eta moŋgoŋgoniiga (mondoköiga) o neyök.
Mi neiga kewö jiyök: “Nöŋön kamelurupki yeŋgöra mewöyök o uba eŋgibi nemba anda bikŋini eŋguiga mosötme.”
Mewö jiba ösumok köuraŋenŋi mokoi o körek joutnöŋ geiga kunbuk diŋdiŋgöba o lömnöŋ o umamgöra geba kamelurupŋi pakpak yeŋgöra o dopŋine uyök.
Mewö ahiga welenqeqe jembonöŋ göröŋ kinda i törörök eka kewö möta mötmöriyök: “Ölŋa, Kembunöŋ köna köröpŋi ki kayalaŋgö möriamŋi mi mönö kewö kondori asuhuza me denöwö?”
Mewö mötmöriba kiniga kamel yeŋön o nem tekögetka welenqeqe jembonöŋ pinjim (möpöŋ) goulnöŋ memeŋi kun lömbötŋi 5 gram mi memba ambi seramgö söŋgöröŋe ala böröjeŋjeŋ goulnöŋ memeŋi yahöt lömbötŋiri 110 gram mi böröŋe mei öŋgöyök.
Mei öŋgöiga kewö qesim waŋgiyök: “Gi dagö böratŋa? Iwigahö miri uruŋe neŋön suŋgem ahöbinakö tiŋi kun ahöza me qahö, mi ölöp jinöŋ mötpileŋak.”
Mewö qesim waŋgiiga kewö meleŋ waŋgiyök: “Ni Betuelgö böratŋa. Abu asani qetŋiri Milka aka Nahor.”
Mewö jiba toroqeba kewö jiyök: “Neŋgöreŋ luplup aip aka kamel yeŋgö gwözözak neneŋi mi gwötpuk ahöza aka suŋgem gaun ahömegö tiŋi mi mewöyök ölöp kinja.”
Mewö jiiga welenqeqe jembonöŋ gölmenöŋ geba bamgöba Kembugö waikŋi memba möpöseiyök.
Möpöseiba kewö jiyök: “O Anutu, ketaŋamni Abrahamgö Kembuŋi, nöŋön gi möpöseim gihizal. Göŋön ketaŋamnaŋgöra kalem möriamgö keugi jim jöhönöŋi, mi törörök wuataŋgönöŋga qahö sörauyök. Miaŋgö dop Kembu göŋön noaŋgitnöŋga köna köröpŋi ki kaba mala ketaŋamnaŋgö tinitosolomurupŋi yeŋgö mire kaŋgotzal.”
Mewö asuhuiga ambi seramnöŋ ösumŋan kiŋkiŋgöba anda miaŋgö kösohotŋi mi namŋaŋgö saiwaurupŋi miriŋe malgeri, yeŋgöra jiiga mötket.
Rebekagö nenŋi qetŋi Laban malök. Yaŋön mi möta Abrahamgö welenqeqe jembonŋi ekŋamgöra ösumŋan yaigep o lömŋe kiŋkiŋgöba anök.
Nenŋaŋgö böröŋe goul böröjeŋjeŋ aka söŋgöröŋe goul pinjim tari ehiga nenŋi Rebekanöŋ welenqeqe jembonöŋ keu jiiga möröhi, miaŋgö kösohotŋi jii möta yaŋgöreŋ anök. Anda o lömŋe aŋgota azi mi ehiga miaŋgöreŋ kamelurupŋi yeŋgö qöhöröŋine kinök.
Kiniga kewö jiyök: “Kembunöŋ kötuetköm gihii maljani, gi mönö kanöŋga mirinöŋ anbit. Yaigep kiaŋgöreŋ kude kinman. Nöŋön nanŋini ahömeaŋgö miriŋi aka kamelurupki yeŋgö dumŋini tok möwölöhözal.”
Mewö jiiga welenqeqe jembonöŋ mire kaiga kamel qakŋine sukinap taröhi, mi Labanöŋ musula mei eri jiiga kamel yeŋgöra luplup aip aka gwözözak nene memba kaba eŋgiget. Welenqeqe jembon aka yaŋgö aziurupŋan könaŋini saŋgoŋmeaŋgö oŋi mi tok mohotŋe uba kaba eŋgiget.
Miaŋgö andöŋe nene welenqeqe jembongö wösöŋe kölgetmö, yaŋön kewö jiyök: “Mutuk keu memba kazali, mi jibi mötketkun mönö nene ki nemam. “Mewö jiiga Labanöŋ kewö jiyök: “Mi ölöp jinöŋ mötpin.”
Mewö jiiga kewö jiyök: “Nöŋön Abrahamgö welenqeqe azia akzal.
Kembunöŋ ketaŋamni önöŋi qahö kötuetköm waŋgiiga azi öŋgöŋgöŋi sukinapuk aka malja. Kembunöŋ lama aka bulmakau, silwö aka goul, welenqeqe azi aka ambi aka kamel, doŋki mi gwötpuk waŋgiiga malja.
Ketaŋamnaŋgö anömŋi Sara yaŋön ambi namŋi kötökŋi aka nalö miaŋgöreŋ ketaŋamnaŋgöra nahönŋi kun meyök. Iwiŋan sukinapŋi pakpak mi nahönŋaŋgöra buŋa qem waŋgii malja.
“Ketaŋamnan nöŋön jöjöpaŋ keu kewö jimamgö jim kutum niŋgiyök: ‘Nöŋön Keinan yeŋgö gölmenöŋ ki maljalmö, göŋön mönö nahönaŋgö anömŋi mi Keinan yeŋgö nen böratŋina kun kude memba waŋgiman.
Mewö qahöpmö, gi mönö iwinaŋgö mire nani tinitosolomurupni yeŋgöreŋ anda nahönaŋgö anömŋi mi miaŋgöreŋök waŋgita kaman.’
“Mewö jiiga ketaŋamni mi kewö qesim waŋgial, ‘Nöŋön anda jibiga ambi miaŋön nömbuk qahö kama ewö, nöŋön mönö denöwö akŋam?’
Mewö qesim waŋgibiga kewö meleŋnök: ‘Nöŋön Kembugö jeŋe anda kaba aka memba malali, yaŋön mönö Suep garataŋi melaiiga göbuk aniga köna anmani, miaŋön töhötmöriamŋambuk akŋa. Mewö nani iwinaŋgö mire anda tinitosolomurupni yeŋgöreŋök nahönaŋgö anömŋi mi memba kaman.
Nöŋgö tinitosolomurupni yeŋgöreŋ anda jöjöpaŋ keu nöŋgöra jinöŋi, miaŋön mönö miaŋgö andöŋe qahö toroqeba jöhöm gihima. Ambi kun qahö gihime ewö, göŋön töndup jöjöpaŋ keu miaŋgö kösönöhök lolohoman.’
“Mewö jiiga merak o lömŋe kaŋgota kinda kewö köuluközal: ‘O Anutu, ketaŋamni Abrahamgö Kembuŋi, ni köna köröpŋi kazali, mi mönö jitsihitkahö dop mötnöŋga töhötmöriamŋambuk akŋa.
Eknöŋ, nöŋön o löm kiaŋgö kösutŋe kinjal. Kewö kinbiga ambi seram kunŋan o umamgö kaiga nöŋön yaŋgöra kewö jimam: “Gi ölöp köuraŋengeyök o moröŋi kun niŋginöŋga nembileŋak?”
Mewö jibiga yaŋön kewö meleŋda jima: “Ölöp nenöŋga kamelurupki yeŋgö o mewöŋanök uba eŋgimam. “Mewö meleŋda jima ewö, nöŋön miaŋgöra kewö mötmam: Kembu göŋön i ketaŋamnaŋgö nahönŋaŋgö anömŋa akŋapköra möwölöhözan.’
Uruneyök köuluk mi qahö köuluköm teköbiga miaŋgöreŋök Rebeka yaŋön köuraŋen qamböŋe aŋguba miaŋgöreŋ kaŋgotza. Kaŋgota o lömŋe geba o uiga nöŋön yaŋgöra kewö jizal: ‘Ölöp o kun niŋginöŋga nembileŋak.’
“Mewö jibiga yaŋön zilaŋ köuraŋenŋi qamböŋeyök mei eriga kewö jiza: ‘Ölöp nenöŋga kamelurupki yeŋgö o mewöŋanök eŋgibiga neme.’ Mewö jii nembiga kamelurupni mi mewöyök o gumohom eŋgiza.
Gumohom eŋgiiga kewö qesim waŋgizal, ‘Gi dagö böratŋa?’ Qesim waŋgibiga kewö meleŋja: ‘Ni Betuelgö böratŋa. Abu asani qetŋiri Milka aka Nahor.’ Mewö meleŋniga nöŋön pinjim söŋgöröŋe möndöba böröjeŋjeŋ böröŋe membi öŋgöza.
Nalö miaŋgöreŋök gölmenöŋ geba bamgöba Kembugö waikŋi memba möpöseizal. Anutu ketaŋamni Abrahamgö Kembuŋan mönö köna diŋdiŋi noaŋgiri ketaŋamnaŋgö munŋaŋgö mire kaba isiŋi nahönŋaŋgö anömŋa akŋapköra miwikŋaizal. Miaŋgöra Kembu möpöseim waŋgizal.
“Mewö kaba ki kinjal. Miaŋgöra iŋini ketaŋamni ek soriba sepkitip akzeaŋgö keuŋi pöndaŋ wuataŋgöba ak kömum waŋgize ewö, mi mönö kondela jigetka mötmam. Mewö qahö akŋe ewö, keu mi tok jigetka mötmam. Mi möta kungen eleŋda anmamgö mötmörimam.”
Mewö jim teköiga Laban aka Betuel yetkön kewö meleŋda jiyohot, “Keu ki Kembugöreŋök kaza. Miaŋgöra netkön keu mewö me mewö jibiraŋgö dop qahö.
Mötnöŋ, Rebekanöŋ ki kinja. Kembunöŋ jimqindiŋ akzawaŋgö dop ölöp i waŋgita anda ketaŋamgahö nahönŋi waŋginöŋga anömŋi akŋa.”
Mewö jiyohotka keuŋiri möta Abrahamgö welenqeqe jembonŋan eta Kembugö jeŋe gölmenöŋ geba bamgöyök.
Bamgöm teköiga wahöta gösöŋeyök goul aka silwö aködamunŋi eksihimŋinambuk aka opo maluku kulemŋinambuk ujeta Rebeka waŋgiyök. Mewöŋanök kalem yuai tosatŋi söŋgöröŋini ketaŋi mi nam nenŋi etkiyök.
Etkiba i aka aziurupŋi yambuk kageri, yeŋön nene kuluŋ nemba tata mala suŋgem aiga ahöget. Ahöba söŋan wahötketka kewö jiyök: “Ölöp melaim niŋgigetka ketaŋamnaŋgöreŋ anmam.”
Mewö jiyökmö, nam nenŋi yetkön kewö meleŋnohot, “Ölöp nenböratniri mosötnöŋga toroqeba nalö tosatŋi silim ten mewö nembuk malma. Miaŋgö andöŋe ölöp i waŋgita anme.”
Mewö meleŋnohotmö, welenqeqe jembonöŋ kewö meleŋda jii mötket, “Welen könani kazali, mi Kembunöŋ kötuetköiga töhötmöriamŋambuk akza. Miaŋgöra nalöni mönö kude qekörime. Mönö melaim niŋgigetka ölöp könani liliŋgöba anda ketaŋamnaŋgöreŋ aŋgotmam.”
Mewö jii möta kewö jiyohot, “Ölöp ambi seram mi qetzi kaiga nanŋaŋgöra qesim waŋgibin.”
Mewö jiba Rebeka qerohot kaiga kewö qesim waŋgiyohot, “Gi azi kiambuk anmamgö mötzan me qahö?” Qesim waŋgiyohotka “Ölöp anmam,” jiyök.
Mewö jiiga kinda nenböratŋiri mi welen ambiŋambuk melaim etkigetka Abrahamgö welenqeqe jembon aka yaŋgö aziurupŋi yeŋön i etkuaŋgita anbingö aket.
Anbingö aketka miaŋgöreŋ iwinam nenmunurupŋan Rebeka kötuetköm waŋgiba kewö jiget, “O nen böratnini, Kembunöŋ ölöp ahumsehip gihiiga göŋön gwölönarökurupki milyönŋi milyönŋi yeŋgö bömön jalöŋina akŋan. Yeŋön mönö köhöiba kerökurupŋini eŋguba luhut ala siti gölmeŋini eŋguaŋgita aŋgön köla malme.”
Mewö jiget teköiga Rebekanöŋ welenqeqeambiurupŋi yembuk wahöta kamel qakŋine öŋgöba tata welenqeqe jembonŋi wuataŋgöba anget. Jembon yaŋön Rebeka waŋgiriga mosöta köna liliŋgöba anget.
Anda kaba mala mala Keinan gölmenöŋ kaŋgotket. Aisaknöŋ gölme miaŋgö Saut likepŋe distrik qetŋi Negew miaŋgöreŋ mala nalö miaŋgöreŋök o löm qetŋi Ber Lahai Roi mi mosöta gölme qararaŋkölkölŋe kaba malök.
Kaba mala miri söŋaumamgö aiga miaŋgöreŋ koumŋi mosöta gölme köröŋi ketaŋi miaŋgöreŋ anda liliköba keu mötmöriba uba wahöta ehiga tosatŋan kamel qakŋine tata yaŋgö kösutŋe kabingö kaget.
Mewö kagetka Rebekanöŋ uba wahöta Aisak eka kamel qakŋe taröhi, miaŋgöreŋök ösumok luhuba gölmenöŋ erök.
Eta welenqeqe jembongöra qesiba kewö jiyök, “Azi gölme köröŋe endu kinda mesohol köl neŋgiba kazawi, mi daŋön?” Mewö jiiga kewö meleŋnök, “Yaŋön mönö ketaŋamnaŋgö nahönŋi akza. “Mewö meleŋniga möta nöröp kawöseŋi (kawaseŋ) öröba jemesoholŋi esuhuyök.
Esuhuiga aitoŋgögetka welenqeqe jembonöŋ yuai pakpak aka memba malöhi, miaŋgö kösohotŋi mi Aisaköra jii mörök.
Möri teköiga Aisaknöŋ Rebeka waŋgiriga namŋi Saragö opo seri koumŋe öŋgöba maliga könaŋgep mei anömŋi aiga uruŋan jöpaköm waŋgiba malök. Aisakö namŋan kömuiga wösöbirik uruŋe malöhaŋgöra aka urukölalepŋi mewö miwikŋaiyök. Mewö.
Aisaknöŋ ambi meiga iwiŋi Abrahamnöŋ anömŋi kun qetŋi Ketura meyök.
Meiga Keturanöŋ Abrahamgö moröurupŋi kewö eŋgömeyök: Zimran, Joksan, Medan, Midian, Isbak aka Sua.
Joksanöŋ nahönyahötŋi qetŋiri Seba aka Dedan yetkö iwiŋira ahök. Dedan yaŋön Asur könagesö, Letus könagesö aka Leum könagesö yeŋgö bömönŋini ahök.
Midiangö nahönurupŋi mi Efa, Efer, Hanok, Abida aka Elda. Mi pakpak Keturagö isiurupŋi aka malget. Mewö.
Abrahamnöŋ sukinapŋi pakpak mi nahönŋi Aisak buŋa qem waŋgiyök.
Mi waŋgiyökmö, anömurupŋi bohonŋini qahö memeŋi yeŋgö nahönurupŋini yeŋgöra kalem yuai toto qeba mendeŋda eŋgiyök. Mendeŋ eŋgiba jebuk mala melaim eŋgiiga datŋini Aisak mosöta gölme wehön kotkotŋe göröken miaŋgöreŋ anget. Mewö.
Abrahamnöŋ mala koriga yambuŋi mindiriba 175 aiga kömuyök.
Malmal yambuŋaŋgö qötöŋan öŋgöŋgöŋi aka dop köliga öliba azi namŋi aka söŋgörö ösum kondikŋi öröba nöŋ qeba kömuiga Anutunöŋ waŋgiri tinitosolomurupŋan kömugeri, yeŋgöreŋ anda toroqeyök.
Kömuiga nahönyahötŋi Aisak aka Ismael yetkön iwiŋiraŋgö qamötŋi memba anda Makpela baŋetnöŋ löm kölohot. Baŋet mi Hit azi Efron Zohargö nahönŋi yaŋgö gölme köröŋe Mamre miri gölmenöhök wehön kotkotŋe göröken ahöza.
Abrahamnöŋ gölme köröŋi mi Hit könagesö yeŋgöreŋök bohonŋi meyöhi, miaŋgöreŋ i aka anömŋi Sara mi löm köl etkiget.
Abrahamnöŋ kömuiga Anutunöŋ nahönŋi Aisak kötuetköm waŋgiba malök. Yaŋön Negew gölmenöŋ o löm qetŋi Ber Lahai Roi (Malmalŋambuk mala nehakzawaŋgö o lömŋi) miaŋgö kösutŋe tata malök. Mewö.
Ijipt ambi Hagar yaŋön Saragö welen ambia maliga Abrahamnöŋ meiga gölöm ala nahönŋi Ismael meyök. Ismaelgö nahönurupŋi yeŋgö qet areŋini kewö:
Ismaelgö nahönurupŋi yeŋgö qetŋini aka asuhugeraŋgö areŋini mi kewö: Nahönŋi mutukŋi qetŋi Nebaiot. Yaŋgö könaŋe Kedar, Adbel, Mibsam,
toroqeba Misma, Duma aka Masa,
Hadad, Tema, Jetur, Nafis aka Kedema.
Ismaelgö nahönurupŋan mewö asuhuba kambuŋinaŋgö dop pomŋini 12 aka mala kotket. Pomŋini qetkeri, miaŋgö dop opo koum tamböŋini aka jike miriŋini mewöyök qeta memba mala kotket.
Ismaelnöŋ mala koriga yambuŋi mindiriba 137 aiga kömuyök. Mewö azi namŋi aka söŋgörö ösum kondikŋi öröba nöŋ qeba kömuiga Anutunöŋ waŋgiri tinitosolomurupŋan kömugeri, yeŋgöreŋ anda toroqeyök.
Ismaelgö gwölönarökurupŋi yeŋön köröpken köröpken deŋda anda mala gölme qetŋiri Hawila aka Sur mietkö sutŋire gölme memba malget. Gölmeŋini mi Ijipt kantrigö jaböŋeyök könahiba wehön kotkotŋe Asiria göröken angeri, köna miaŋgö kösutŋe miaŋgöreŋ ahöza. Ismaelgö gwölönarökurupŋi yeŋön Abrahamgö gwölönarökurupŋi tosatŋi pakpak mi kerök-kerök ak eŋgiba malget. Mewö.
Abrahamgö nahönŋi Aisak yaŋgö gwölönarökurupŋi yeŋgö qet areŋini mi kewö: Abrahamgö nahönŋi Aisak.
Aisaknöŋ yambuŋi 40 aiga Mesopotemia (Padan Aram) kantrigö Aram azi qetŋi Betuel yaŋgö böratŋi Rebeka anömŋa meyök. Rebekagö nenŋi mi Aram azi qetŋi Laban.
Aisaknöŋ anömŋan köpin maliga yaŋgöra aka Kembu köuluköm waŋgiyök. Köuluköm waŋgiiga köulukŋi möriga Rebekanöŋ gölöm alök.
Gölöm aliga moröyahöt yetkön namŋiraŋgö körö uruŋe utal aŋguyohot. Mi möta kewö jiyök: “Yuai kewöŋi mi mönö wuanöŋgöra asuhum niŋgiza?” Mewö jiba anda miaŋgöra Kembugö qesim waŋgiyök.
Qesim waŋgiiga kewö jii mörök: “Göhö körö uruge kambu yahöt mietkö bömönŋiri ahözahot. Yetköreŋök könagesö yahöt asuhuba deŋda malme. Ambazip kambu kunöŋ kambu alaŋi eŋgoŋgita ösum köhöikŋi akŋe. Datŋan munŋi welen qem waŋgiba malma.”
Morö meme nalöŋan kam kuŋguiga köröŋi uruŋe morö nahön siwisiwi yahöt ahöyohot.
Mutuk köröŋeyök asuhuyöhi, yaŋgö sileŋan pisikpisik aiga sile jupŋan sileŋi körek dop köla ahöyök. Miaŋgöra qetŋi Iso (jupŋambuk) qetket.
Miaŋgö könaŋe munŋan Isogö köna gwakötŋe böröŋan memba asuhuyök. Miaŋgöra yaŋgö qetŋi Jeikob qetket. (Jeikob keu miaŋgö könaŋi yahöt: gwaköt aka tilipköza.) Aisaknöŋ yambuŋi 60 aiga nalö miaŋgöreŋ Rebekanöŋ moröyahötŋi yahöt mi etkömeyök. Mewö.
Morö nahön yahöt mietkön asuhuba qariba ketaŋi ahotka Isonöŋ böröjaŋ nupkö könaŋi törörök möt yaköba pöndaŋ jölömnöŋ malmamgö mörökmö, munŋan azi bönjöŋi aka kapaŋ köla mire malök.
Aisaknöŋ arökŋaŋgö sömbupŋi nemamgö möta malök. Miaŋgöra uruŋan Iso gwötpuk jöpaköm waŋgiba malökmö, Rebekanöŋ urukönömŋan Jeikob gwötpuk jöpaköm waŋgiba malök.
Nalö kunöŋ Jeikobnöŋ koziŋ memba nanŋaŋgöra nene kuluŋ ohoi tariga datŋan jölömnöhök kaba sileŋi lömbörii wösöŋi gwötpuk alök.
Mewö aiga Jeikobköra kewö jii mörök: “Sileni lömbörii wösöni gwötpuk aljawaŋgöra mönö zilaŋ koziŋ kuluŋi pisikpisik mi niŋginöŋga nembi. “Miaŋgöra qetŋi Edom (pisikpisik) qetket.
Mewö jii möta Jeikobnöŋ jiyök: “Datni, gi mutuk asuhunöŋga miaŋgö qetbuŋagi mi mönö mutuk tököm niŋginöŋga nene kuluŋ mi ölöp gihibi neman.”
Mewö jiiga keu kewö meleŋ waŋgiyök: “Muni mötnöŋ, ni mönö kömumamgö akzal. Miaŋgöra mutuk asuhuyalaŋgö qetbuŋanan mönö denöwö bauköm niŋgibawak?”
Mewö meleŋ waŋgiiga kewö jiyök: “Miaŋgö keuŋi mi mönö mutuk jöjöpaŋ keunöŋ jim köhöinöŋga mötpi. “Mewö jiiga mi jöjöpaŋ keunöŋ jim köhöim waŋgiba mutuk asuhuyöhaŋgö qetbuŋaŋi mi Jeikob tököm waŋgiiga nenenöŋ bohonŋi meyök.
Bohonŋi memba bered aka koziŋ kuluŋi Iso waŋgiiga nemba wahöta kinda mosöta anök. Isonöŋ mutuk asuhuyöhaŋgö qetbuŋaŋi mi miaŋgö dop möriga eretŋi ahök. Mewö.
Mutuk Abrahamgö nalöŋe bödi asuhuyök. Mewöyök Aisakö nalöŋe mi kunbuk asuhuba gölme dop köla ahöyök. Mi asuhuiga Aisaknöŋ mosöta Filistin yeŋgö kiŋ kembu qetŋi Abimelek yaŋgö miriŋi qetŋi Gerar miaŋgöreŋ anök.
Anda maliga Kembunöŋ asuhum waŋgiba kewö jiyök: “Gi Ijipt gölmenöŋ kude anman. Gölme ki buŋagi akŋapkö jim kutuyali, mönö kiaŋgöreŋ tata malman.
Nöŋön iwigi Abrahamgöra jöhöjöhö keu waŋgiba mi jöjöpaŋ keunöŋ jim köhöiyali, mi mönö galöm kölbiga ölŋambuk akŋa. Nöŋön gölme pakpak ki mi gi aka göhö gwölönarökurupki yeŋgö buŋaya qem eŋgimam. Miaŋgöra ölöp gölme kiaŋgöreŋ tata kian malnöŋga nöŋön göbuk mala kötuetköm gihibiga malmam.
Nöŋön gwölönarökurupki ahumsehip eŋgibiga qötöŋinan suepnöŋ könakembagö seŋgelau tat anjei, mönö mieŋgö dop akŋa. Mewö aketka gölme pakpak ki mi yeŋgö buŋaya qem eŋgimam. Göhö gwölönarökurupki yeŋgöreŋök kungöra aka nöŋgö kötumötuetnan mönö gölmegö könagesö kambuŋi pakpak yeŋgö qakŋine öŋgöiga oyaeŋkoyaeŋ akŋe.
Nöŋön kewögöra mewö akŋam: Abrahamnöŋ nöŋgö keuni tem köla malök. Jöjöpaŋ keuni, jimkutukutu keuni aka köna keuni waŋgiali, yaŋön mi pakpak wuataŋgöba malök.”
Anutunöŋ mewö jiiga Aisaknöŋ toroqeba Gerar taonöŋ tata malök.
Maliga gölme miaŋgö aziŋi yeŋön anömŋaŋgö qesim waŋgigetka kewö jiyök, “I mi nena. “Mewö jiba uruŋan kewö mötmöriyök: “Rebekagö kaisoŋgolomŋan eksihimŋambuk akzawaŋgöra azi mieŋön mönö yaŋgöra aka ni nuŋguget kömumbileŋbuk. “Mewö mötmöriba “I anömna,” mewö jimamgö keŋgötŋi möta malök.
Aisaknöŋ miaŋgöreŋ nalö köröpŋi mala kota nalö kunöŋ anömŋambuk susuhuba aŋgum aŋguyohotka Filistin yeŋgö kiŋini Abimelek yaŋön jeŋgenaŋnöhök yaigep ui geiga i etkehök.
Etkeka Aisak oholi kaiga kewö jii mörök: “Mötnöŋ, yaŋön mönö göhö anömgi akza. Mönö wuanöŋgöra ‘I mi nena,’ jinöŋ?” Mewö möta kewö meleŋ waŋgiyök: “Ni yaŋgöra aka nuŋguget kömumbileŋbuköra mötmöriba mewö jial.”
Meleŋ waŋgiiga kiŋ Abimeleknöŋ kewö jiyök: “Göŋön mönö wani kimbia ak neŋginöŋe? Nöŋgö aziurupni yeŋgöreŋök kunŋan mönö amqeba göhö anömgabuk ahöbawak. Mewö asuhuiga göŋön kondotnöŋga siŋgisöndokö keu lömbötŋan mönö neŋgö qaknine öŋgöbawak.”
Mewö jiba könagesö kambuŋi pakpak yeŋgöra jimkutukutu kewö al eŋgiyök: “Kunŋan kun azi ki me yaŋgö anömŋi mem bölim etkimawi, i mönö kömupkö buŋaya jim teköinga kömuma. “Mewö.
Aisaknöŋ gölme miaŋgöreŋ nene nup köl kömöriga Kembunöŋ kötuetköm waŋgiiga yambu miaŋgöreŋ kötŋi kömöri, mi 100:kö dop sehiba asuhuyök.
Mewö asuhuiga töhötmöriam ketaŋi ketaŋi miwikŋaiba maliga sukinapŋan toroqeba qariba öŋgöiga kindiŋbirik azi qetbuŋaŋambuk ahök.
Yaŋgöreŋ lama, meme (noniŋ) aka bulmakau kambuŋi kambuŋi mi asuhuba sehiget. Mewöŋanök welenqeqeurupŋi gwötpuk eŋgömeiga malget. Miaŋgöra Filistin yeŋön mi eka könahiba körögisigisi aka andöqeqe keu jiget.
Andöqeqe keu jiba iwiŋi Abrahamgö welenqeqeurupŋan o löm yaŋgö nalöŋe esigeri, mi pakpak gölmenöŋ qem turum teköget.
Mewö asuhuiga kiŋ Abimeleknöŋ Aisaköra kewö jiyök: “Gi kukösumgabuk aka gwötpuk neŋgoŋgizanaŋgöra mönö kölolohoba neŋgömosöta kungen anman.”
Mewö jii möta gölme mi mosöta Gerar öruenöŋ (rueruenöŋ) anda geba opo seri koumŋi möröreŋgöba kuŋguba miaŋgöreŋ tata malget.
Tata mala o löm iwiŋi Abrahamgö nalöŋe esigetmö, Abraham kömuiga Filistin yeŋön qem turugeri, mi Aisaknöŋ jiiga kunbuk esim luluŋda möhamgöget. Möhamgögetka iwiŋan o löm qetŋini qeröhi, Aisaknöŋ mi mewö kunbuk qerök.
Mewö qeriga welenqeqeurupŋan öruenöŋ o löm esiba mala o löm kun oŋi sarakŋi soksoköyöhi, mi miwikŋaiget.
Mi miwikŋaigetmö, Gerar yeŋgö lama bulmakau galömŋinan Aisakö lama bulmakau galömurupŋi yembuk könahiba aŋgururuk aka keu kewö jiget, “O mi neŋgöreŋa!” Nanŋambuk aŋgururuk keu mewö jigeraŋgöra aka Aisaknöŋ o löm miaŋgö qetŋi Esek (Aŋgururuk) qerök.
Miaŋgö andöŋe o löm kun kunbuk esigetka miaŋgöra mewöyök aŋgururuk aket. Mewö akeraŋgöra aka o löm miaŋgö qetŋi Sitna (Kerök-kerök) qerök.
Mewö qeta gölme mi mosöta anda o löm kun kunbuk jii esiget. O löm miaŋgöra aŋgururuk keu qahö asuhuiga miaŋgöra qetŋi Rehobot (Tiŋi ölöpŋi) qeta keu kewö jiyök: “Merak Kembunöŋ tiŋi ölöpŋi neŋgiiga ölöp gölme kiaŋgöreŋ mala ahumsehip akin.”
Mewö jiba miaŋgöreŋ mala mosöta Berseba mire anök.
Berseba aniga suŋgem miaŋgöreŋ Kembunöŋ asuhum waŋgiba kewö jiyök: “Nöŋön iwigi Abrahamgö Anutuŋi akzal. Nöŋön göbuk mala kötuetköm gihiba malmam. Miaŋgöra keŋgötki kude mötman. Nöŋön nup azini Abrahamgöra aka göhö gwölönarökurupki ahumsehip eŋgibiga qötöŋinan öŋgöŋgöŋi akŋa.”
Mewö jiiga Aisaknöŋ jöwöwöl alta kun miaŋgöreŋ memba Kembugö qetŋi qeta köuluköyök. Köuluköba opo koumŋi möröreŋgöba kuŋguba tata malget. Mala jiiga welen aziurupŋan o löm kun miaŋgöreŋ esiget. Mewö.
Aisaknöŋ Berseba maliga nalö kunöŋ kiŋ Abimelek yaŋön Gerar taon mosöta yaŋgöreŋ kayök. Gorojiji alaŋi Ahuzat aka yarö kambuŋaŋgö suahö galömŋi Fikol yetkön yambuk mohotŋe kaget.
Kagetka Aisaknöŋ kewö qesim eŋgiyök: “Iŋini kerök möt niŋgiba gölmeŋineyök közöl niŋgigetka töndup mönö wuanöŋgöra nöŋgöreŋ ki kaze?”
Qesim eŋgiiga kewö meleŋget: “Kembunöŋ göbuk kinjawi, nini mi aukŋe ek kutuba mötzin. Miaŋgöra kewö mötmörizin: ‘Neŋön göbuk jöhöjöhö akingö sihimnini mötzin. Ölöp gi aka neŋgö sutnine jöhöjöhö aka mi jöjöpaŋ keunöŋ jim köhöininga kewö ahöma:
Nini kahasililiŋ kun qahö ak gihiinmö, nalö dop ölöpŋi ak gihiba gömosöringa luainöŋ mirigi mosöta anda kaba malnöŋ. Miaŋgö dop göŋön mewöŋanök nini yuai bölöŋi kun kude ak neŋgiba malman.’ Nalö kewöŋe Kembunöŋ kötuetköm gihiiga maljan.”
Mewö jigetka Aisaknöŋ közölömbuaŋ mözözömgöba ohoba aliga nene kuluŋ nemba tatket.
Tata ahöba söŋan ömandiŋe wahöta jöhöjöhöŋini jöhöm aŋguba mi jöjöpaŋ keunöŋ jim köhöiget. Jim köhöigetka Aisaknöŋ i melaim eŋgiiga luai qakŋe mosöta anget.
Angetka wehön miaŋgöreŋök Aisakö welen azi yeŋön kaba o löm kun esigeri, miaŋgö kösohotŋi i jigetka kewö mörök:
“Nini o miwikŋaizin. “Mewö jigetka möta o löm miaŋgö qetŋi Siba qerök. Miaŋgöra taon miaŋgö qetŋi mi nalö kewöŋe mewöyök toroqeba Berseba qerakzin. Mewö.
Isonöŋ yambuŋi 40 aiga Hit ambi yahöt anömyahötŋa etkömeyök. Qetŋiri Judit, iwiŋi qetŋi Beri aka Basemat, iwiŋi qetŋi Elon.
Ambi mietkön Aisak aka Rebeka urukömbuk aka wösöbirik keta bölökŋi miwikŋaim etkiba malohot. Mewö.
Aisaknöŋ mala kota azi namŋi aiga jeŋi ömun köliga yuai kunbuk ek kutumamgö osiyök. Mewö osiba nahönŋi mutukŋi Iso köl öröm waŋgii kaiga kewö jii mörök: “Nahöni mötnöŋ. “Mi möta kewö meleŋ waŋgiyök: “Iwini, ni ki kinjal.”
Meleŋ waŋgiiga kewö jii mörök: “Mötnöŋ, ni azi namŋi aka wani nalönöŋ kömumami, mi qahö mötzal.
Miaŋgöra göŋön ölöp timbi liŋgipki aka kesarek gösögi memba jölömnöŋ anda sömbupkö böröjaŋ memba qeba nöŋgöreŋ kaman.
Kaba nene nahömŋambuk sihimnaŋgö dop ohoba mözözömgöba memba kaba niŋginöŋga nemam. Mi nemba kinda kötumötuet gihimam. Mi mutuk gihibi teköiga nöŋön miaŋgö andöŋe ölöp kömumam.”
Aisaknöŋ nahönŋi Isogöra keuŋi mewö jiiga Rebekanöŋ mi kezap ala mörök. Möriga Isonöŋ mosöta sömbup böröjaŋ memba qeba iwiŋi waŋgimamgöra jölömnöŋ anök.
Aniga Rebekanöŋ nahönŋi Jeikobköra keu kewö jii mörök: “Nahöni mötnöŋ, Iwigan datki Isogöra keu kewö jiiga mötzal:
‘Gi mönö sömbup memba kaba niŋgiba nene nahömŋambuk ohoba mözözömgöba niŋginöŋga nemam. Nembagun Kembugö jemesoholŋe kötumötuet gihimam. Mi mutuk gihibi teköiga miaŋgö andöŋe ölöp kömumam.’
Miaŋgöra nahöni, kezap ölöpŋanök ala mötnöŋ. Keu dölki jim kutum gihimami, gi mönö miaŋgö dop akŋan.
Mönö meme kambunöŋ anda miaŋgöreŋök meme (noniŋ) dömŋi kelökŋambuk yahöt memba kaba niŋginöŋga nöŋön miaŋön iwigahö sihimŋaŋgö dop numbu nene nahömŋambuk ohoba mözözömgömam.
Ohoba mözözömgöbiga memba anda iwigi waŋginöŋga nemba kötumötuet gihibawak. Miaŋgö andöŋe ölöp kömuma.”
Mewö jii möta namŋi Rebekagöra kewö jiyök: “Namni mötnöŋ, datni Isonöŋ sile jupŋambuk akzapmö, nöŋgö silenan solanŋi akza.
Iwinan ni nömisiriba mötpawak ewö, ni yaŋgö jemesoholŋe tilipqilip azi tandök asuhubiga möt niŋgibapuk. Mewö möt niŋgiiga kötumötuet qahöpmö, jimqesuak öröbi nani qakne öŋgöbapuk.”
Mewö jiiga namŋan kewö jii mörök: “Nahöni, jimqesuak gihibawahi, miaŋön mönö ölöp nöŋgö qakne öŋgöma. Göŋön mönö töndup keu jizali, mi möt tem köla anda yuai mi memba kanöŋ.”
Mewö jiiga anda meme (noniŋ) yahöt memba kaba namŋi waŋgiyök. Waŋgiiga nene nahömŋambuk iwiŋan sihimŋi möröhi, miaŋgö dop ohoba mözözömgöyök.
Ohoba nahönŋi mutukŋi Isogö opo malukuŋi ölöp kötökŋi opo köweŋe galöm kölöhi, mi memba nahönŋi könaŋgepŋi Jeikob waŋgiiga löŋgörök.
Löŋgöriga meme (noniŋ) sileŋi mi memba böröŋi köpeiba jölŋi solanŋi esuhuyök.
Esuhuba nene nahömŋambuk aka bered ohoyöhi, mi memba Jeikobkö böröŋe alök.
Aliga memba iwiŋaŋgöreŋ anda “Iwini!” jiyök. Jiiga kewö meleŋnök: “O nahöni, gi daŋön?”
Mewö meleŋniga iwiŋaŋgöra kewö jii mörök: “Ni nahöngi mutukŋi Iso. Jim kutum niŋginöŋi, ni mönö miaŋgö dop ak teközal. Ölöp wahöta tata sömbupni memba kazali, mi nemba kötuetköm niŋgiman.”
Mewö jii möta nahönŋi kewö qesim waŋgiyök: “Nahöni, mi mönö denöwö könöpuk miwikŋaizan?” Qesim waŋgiiga kewö meleŋnök: “Anutu, göhö Kembugan mönö bauköm niŋgiiga mi zilaŋ miwikŋaizal.”
Mewö meleŋniga Jeikobköra kewö jiyök: “Nahöni, gi ölŋa nahöni Iso akzan me qahö, mi mötmamgöra mönö ölöp kösutne ki kanöŋga gömisirimam.”
Mewö jiiga iwiŋi Aisakö kösutŋe aniga misirim möta kewö jiyök: “Imbi jölgan Jeikobkö imbia akzapmö, börögan Isogö böröŋi ewö.”
Böröŋi jupŋambuk datŋi Isogö börö tandök ewö ahöhaŋgöra Aisaknöŋ i qahö möt kutum waŋgiba kötuetköm waŋgimamgöra ahök.
Töndup kunbuk kewö qesim waŋgiyök: “Gi ölŋa nahöni Isoya me qahö?” Qesim waŋgiiga kewö meleŋnök: “Ni mönö Isoya.”
Mewö meleŋniga kewö jiyök: “Nahöni, ölöp sömbupki tosatŋi niŋginöŋga nemba kötumötuetni gihimam. “Mewö jiiga mi waŋgii neyök. Neiga wain o tosatŋi mohotŋe mokoba waŋgii neyök.
Nemba kinda nahönŋaŋgöra kewö jii mörök: “Gi ölöp kösutne kaba numbuni yöhötim neman.”
Mewö jii möta kösutŋe anda numbuŋi yöhötim neyök. Neiga opo malukuŋaŋgö wörönŋi möta kötuetköm waŋgiba kewö jiyök: “Aha nahöni, Kembunöŋ urukisigö jölömŋi kötuetköi ahözawi, nöŋgö nahönaŋgö sile qösösökŋi ölöpŋan mönö mi ewö aiga mötzal.
Anutunöŋ mönö suepkö umjijilŋi aka gölmegö töhötmöriamŋi tököm gihiiga yaka yöhagi, sehoŋ padigi aka wain o yuaigi mi önöŋi qahö asuhum sehime.
Kantriŋi kantriŋi yeŋön mönö welen qem gihiba malme. Könagesö kambuŋi kambuŋi yeŋön mönö simin köl gihiba malme. Göŋön mönö nani nahönurupni mi kembu ak eŋgiba malman. Namgahö nahönurupŋan mönö simin köl gihiba malme. Kunŋan qesuahöm gihimawi, qesuaknöŋ mönö yaŋgö qakŋe öŋgöma. Kunŋan kötuetköm gihimawi, kötumötuetnöŋ mönö yaŋgö qakŋe öŋgöma. “Mewö.
Aisaknöŋ Jeikob kötuetköm waŋgim teköiga iwiŋaŋgö miri uruŋi mosöta yaigep aniga wölaŋ miaŋgöreŋök datŋi Isonöŋ böröjaŋ mali teköiga mire kayök.
Kaba yaŋön mewöyök nene nahömŋambuk ohoba mözözömgöba memba kaba iwiŋi waŋgiba kewö jiyök: “Iwini, ölöp wahöta tata sömbupni tosatŋi nemba kötumötuetki niŋgiman.”
Mewö jiiga iwiŋi Aisaknöŋ kewö qesim waŋgiyök: “Gi daŋön?” Qesim waŋgiiga kewö meleŋda jiyök: “Ni nahöngi mutukŋi Iso.”
Mewö jiyöhaŋgöra Aisaknöŋ töwöratiba sile jönömŋi gwötpuk unduiga kewö jiyök: “Gi qahö kanöŋga miaŋgöreŋ böröjaŋ azi kunöŋ sömbup memba kaba niŋgiyöhi, mi mönö daŋön? Yaŋön mi niŋgiiga nemba kötumötuetni lök waŋgim teközal. Mi waŋgim teközalaŋgöra miaŋön mönö ölŋa yaŋgö qakŋe ahöm öŋgöma.”
Isonöŋ iwiŋaŋgö keu jitŋi mi möta urukömbuk aka amburereŋ memba silata sahöta iwiŋaŋgöra kewö ulerök: “Iwini, nia mönö mewöyök kötuetköm niŋginöŋ.”
Mewö ulerökmö, iwiŋan meleŋda jiyök: “Mungan mönö tilipqilip qakŋe kaba göhö kötumötuetki taköba memba anja.”
Mewö jiiga Isonöŋ kewö jiyök: “Munan mönö indimŋi yahöt tilipköm niŋgiiga maljal: Yaŋön mutuk asuhuyalaŋgö qetbuŋaŋi mi mutuk noaŋgit teköyök aka merak nöŋgö kötumötuetni mi mewöyök taköba noaŋgita meza. Miaŋgöra qetŋi Jeikob (tilipqilip azi) qerakzini, mi mönö dopŋe akza. Kötumötuet kun mönö nöŋgöra ahöm gihiza me qahö?”
Mewö jiiga iwiŋan Isogöra kewö meleŋnök: “Mötnöŋ, nöŋön mungi göhö azi kembugi malmapköra kuŋgum waŋgizal. Tinitosolomurupŋi pakpak yeŋön i welen qem waŋgiba malmegöra jim kutum eŋgizal. Yaka yöha, sehoŋ padi aka wain o yuai mi lök jim teközalawa Anutunöŋ mi waŋgiba malma. O nahöni, wanat kötumötuetna kun toroqeba ahöm niŋgizawa mia gihibileŋak? Mi mönö osizal.”
Mewö meleŋniga iwiŋaŋgöra kewö jiyök: “O iwini, kötumötuet mohok-kun miyök mönö ahöm gihiza me denöwö? O iwini, mönö nia kun kötuetköm niŋginöŋ. “Mewö jiba könahiba silata sahörök.
Sahöriga iwiŋan kewö meleŋda jiyök: “Mötnöŋ, göŋön mönö gölme töhötmöriamŋambuk mosöta köröwen anda malman. Miaŋgöreŋ suepkö umjijilŋi mi könakembayök qahö erakŋa.
Gi bimgö sou ketaŋi miaŋön ambazip laŋ eŋguba malmalgi aŋgön köla mungahö welenqeqeŋi eretŋi aka malman. Mewö malmanmö, kekelolo aka qetal waŋgiba nalö miaŋgöreŋ karim aka yaŋgö galöm kölkölŋi qeköba yaköriba nangi kinkin malman.”
Iwiŋan Jeikob kötumötuetŋi waŋgiyöhi, Isonöŋ miaŋgöra aka könahiba munŋi uruönön möt waŋgiba malök. Nanŋi uruŋan mewö möta alaŋi kungöra kewö jiyök: “Iwiniraŋgö kömupŋaŋgö nalöŋan töriza. Yaŋön kömuiga sahöt jiŋgeŋ nalöŋe miaŋgöreŋ ölöp muni Jeikob qebi kömuma.”
Isogö mötmötŋe mewö ahuiga kunöŋ miaŋgö buzupŋi möta Rebekagöreŋ anda jii möta nahönŋi könaŋgepŋi Jeikobköra keu ali anda waŋgita kaiga kewö jiyök: “Mötnöŋ, datki Isonöŋ mönö likepŋi meleŋni qake öŋgöiga guhui kömumangö mötmöriza.
Mewögöra nahöni, nöŋön keu jimami, mi mönö tem kölman. Mönö dölki wahöta ölöŋ köla Haran mire neni Labangöreŋ anman.
Anda yambuk nalö tosatŋi toroqeba malnöŋga datkahö urupikŋan amörima.
Uruönönŋi amöriba eriga yuai ak waŋginöŋi, mi ölum qeigun nöŋön miaŋgö andöŋe göhöra keu albi kaiga goaŋgita kame. Yaŋön guhui kömunöŋga kunŋan i qei kömumbapuk. Mönö wanigöra nalö mohok miaŋgöreŋök öröröŋ qahöwahotka etkömosötpileŋbuk. “Mewö.
Rebekanöŋ apŋi Aisaköreŋ anda kewö jiyök: “Nöŋön iranyahötni Hit ambi yetköra aka toroqeba malmamgö ölan nöhöi sihimbölö mörakzal. Jeikobnöŋ mewöyök Hit yeŋgö böraturupŋini yeŋgöreŋök kun iranyahötniri ewö anömŋa membapuk. Gölme kiaŋgöreŋ asuhugeri, yeŋgö silikŋinan mönö mewöyök ahöza. Mewöŋi kun memba kabapuk ewö, nöŋön mönö malmalni wuanöŋgöra toroqeba malbileŋak? Sihimbölönan mönö toroqeba önöŋi qahö akapuk. “Rebekanöŋ mewö jiyök.
Mewö jiiga Aisaknöŋ Jeikob köl öröi kaiga kötuetköba kewö jim kutum waŋgiyök: “Nahöni, gi Keinan yeŋgö nenböratŋini yeŋgöreŋök kun anömgi kude meman.
Mewö qahöpmö, mönö wahöta Mesopotemia (Padan Aram) gölmenöŋ anda namgahö iwiŋi Betuel yaŋgö mire aŋgota ehongi Labangö böraturupŋi yeŋgöreŋök kun anömga meman.
Anömgi menöŋga Anutu, kukösum pakpakö Toŋan mönö gi kötuetköba ahum sehip gihiiga gwölönarökurupki yeŋgö qötöŋinan sehiiga könagesö kambu gwötpuk mieŋgö iwi bömönŋina akŋan.
Anutunöŋ mönö gi aka gwölönarökurupki iŋini Abrahamgö kötumötuetŋi mi toroqeba eŋgima. Mewöyök gölme asagi Abraham waŋgiiga göŋön miaŋgöreŋ kian aka maljani, mi buŋa qem aŋgume.”
Mewö jiba Jeikob melaiiga mosöta Mesopotemia (Padan Aram) gölmenöŋ Labangöreŋ anmamgöra anök. Laban mi Aram azi Betuelgö nahönŋa aka Jeikob aka Iso yetkö namŋiri Rebeka yaŋgö nenŋa malök. Mewö.
Aisaknöŋ Jeikob kötuetköba anömŋi memamgöra Mesopotemia gölmenöŋ melaiyöhi, mi Isonöŋ mörök. Kötuetköm waŋgiba kewö jim kutum waŋgiyök: “Gi Keinan yeŋgö nenböratŋini yeŋgöreŋök kun anömgi kude meman.”
Mewö jim kutuiga iwinamŋi yetkö keu jit tem köla mosöta Mesopotemia (Padan Aram) gölmenöŋ anöhi, Isonöŋ mi mewöyök mörök.
Mi möta iwiŋi Aisaknöŋ Keinan ambi tököba möt bölim aŋguba malöhi, Isonöŋ mi eka möt kutuyök.
Mi möt kutuba iwiŋaŋgö jeŋe dop kölmapköra asaŋi Abrahamgö nahönŋi Ismaelnöŋ kömuiga yaŋgö mire anda böratŋi Malahat, Nebaiotkö nenŋi mi meiga anömurupŋi karöbut aket. Mewö.
Jeikobnöŋ mewö Berseba miri mosöta Haran mire anmamgö anök.
Anda mala gölme kunöŋ aŋgota wehön jeŋi geyöhaŋgöra aka miaŋgöreŋ köt tatkeri, mieŋgöreŋök kun memba nöröp qömböŋi qeba suŋgem gaun ahöyök.
Gaun ahöba miaŋgöreŋ imut kun kewö ehök: Döp kungö kitipŋi gölmenöŋ algetka qak kitipŋi mi Suepnöŋ öŋgöba kuŋguba kiniga Anutugö garataurupŋi yeŋön miaŋgöreŋ tiba öŋgöm et aket.
Mewö aketka Kembunöŋ yaŋgö kösutŋe kinda keu kewö jii mörök: “Nöŋön Kembu, asagi Abrahamgö Anutuŋi aka iwigi Aisakö Anutuŋi akzal. Gölme ki ahözani, nöŋön mi gi aka göhö gwölönarökurupki eŋgö buŋaya qem eŋgimam.
Göhö gwölönarökurupki yeŋön ahumsehip aketka jaŋgöŋinan gölmegö sömsöm ewö akŋa. Mewö aiga jula deŋda gölme wehön kotkotŋe aka gegeŋe, Saut likep aka Not likep, eu aka emu miaŋgöreŋ göröken dop köla anda malme. Göhöra aka göhö gwölönarökurupki yeŋgöreŋök kungöra aka nöŋgö kötumötuetnan mönö gölmegö könagesö kambuŋi pakpak yeŋgö qakŋine öŋgöiga oayeŋkoyaeŋ akŋe.
Mötnöŋ, nöŋön göbuk mala denike denike anda kaba malmani, miaŋgö dop mönö sel jöhöm gihiba mal öŋgöba goaŋgitpiga gölme kiaŋgöreŋ kunbuk liliŋgöba kaman. Nöŋön gi qahö gömosöta keu jim jöhöm gihiali, miaŋgö dop akiga ölŋi asuhum teköma.”
Mewö jiiga Jeikobnöŋ gaun uruŋeyök imbiŋi möta wahöta kewö jiyök: “Kembunöŋ mönö ölŋa gölme kiaŋgöreŋ maljapmö, nöŋön mi mutuk qahö mötzal.”
Mewö jiiga jönömŋi unduiga keu kewö jiyök: “Gölme ki mönö kömbukŋi aka keŋgötmötmötŋambuk akza. Kiaŋön mönö ölŋa Anutugöreŋ tatat dundumŋi aka Suepkö naŋguŋi akza.”
Mewö jiba miri giaŋiiga söŋanök wahöta köt qömböŋi qeba ahöyöhi, mi memba wahöta jabö mötök ewö kuŋguba qakŋe kelök o mokoba miriyök.
Miriba gölme miaŋgö qetŋi Betel (Anutugö miriŋi) qerök. Mutuk taon miaŋgö qetŋi mi Luz qeta malget.
Jeikobnöŋ gölme miaŋgö qetŋi dölökŋi Betel qeta keu kewö jim jöhöba jöjöpaŋ keunöŋ jim köhöiyök: “O Anutu, göŋön nömbuk mala köna ki anda malmami, miaŋgöreŋ nek galöm ak niŋgiba numbu neneŋamni aka silenaŋgö esuŋi miwikŋaim niŋginöŋga
ölöp luai qakŋe iwinaŋgö mire kunbuk liliŋgöba kamam ewö, nöŋön mönö göhö jitsihitki tem köla malbiga göŋön nöŋgö Kembu Anutuni aka malman.
Köt ki memba wahöta jabö ewö mötök kuŋguzali, miaŋön mönö göhö tatat dundumgi ahöiga yuai pakpak tököm niŋgiba malmani, nöŋön mi ölŋa mendeŋbiga kambu 10 aketka mieŋgöreŋök mohok mohok memba kalema gihiba malmam. “Mewö.
Jeikobnöŋ mewö jiba mosöta könaŋi toroqeba anda wehön kotkotŋaŋgö könagesö yeŋgö gölmenöŋ aŋgorök.
Miaŋgöreŋ aŋgota gölme köröŋe o löm kun ehök. Miri toŋi yeŋön lama kambuŋini eŋguaŋgita miaŋgöreŋ o eŋgiba malget. Nalö miaŋgöreŋ o löm miaŋgö kösutŋe lama kambu karöbut ahögetka o löm numbuŋaŋgö kötŋi ketaŋi mi qahö metalget.
Lama galöm yeŋön mutuk lama kambuŋini pakpak miaŋgöreŋ tokom eŋgiba köt mi o löm numbuŋeyök gwililöŋgöba lamaurupŋini o eŋgiget negetka köt mi kunbuk dundumŋe köla malget.
Jeikobnöŋ lama galöm mi kewö qesim eŋgiyök: “Azi alaurupni, iŋini denikegöra?” Qesim eŋgiiga “Nini Harangöra,” mewö meleŋ waŋgiget.
Meleŋ waŋgigetka kewö qesim eŋgiyök: “Iŋini Nahorgö isiŋi Laban möt waŋgize me qahö?” Qesim eŋgiiga “Ölöp möt waŋgizin,” jiget.
Jigetka kewö qesim eŋgiba jiyök: “I ölöp malja me qahö?” Mewö jiiga kewö jiget: “I ölöp malja. Eknöŋ, yaŋgö böratŋi Reizölnöŋ mönö endu lama eŋguaŋgita kaza.”
Mewö jigetka Jeikobnöŋ jiyök: “Eket, wehön ketaŋi ahöiga lama mi suŋgemgöra tokom eŋgibingö nalöŋan qahö töriza. Miaŋgöra ölöp lamaŋini o eŋgiget negetka kunbuk eŋguaŋgita malmalŋine anda al eŋgigetka neneŋamŋini neme.”
Mewö jiiga kewö meleŋget: “Mewö ölöp qahö akin. Mutuk lama kambu pakpak tokom eŋgiba köt mi o löm numbuŋeyök gwililöŋgöbagun mönö lamaurupnini o eŋgiinga neme.”
Jeikobnöŋ yembuk keu mewö eraum-möta kingetka miaŋgöreŋök Reizölnöŋ iwiŋaŋgöreŋ lama kambuŋi eŋguaŋgita kayök. Reizöl yaŋön lama galöm nup memba malök.
Kaiga Jeikobnöŋ ehonŋaŋgö böratŋi Reizöl aka ehonŋaŋgö lama kambuŋi eŋgeka o löm numbuŋe anda köt mi metala ehonŋi Labangö lamaurupŋi o eŋgiyök.
Eŋgim teköba Reizöl numbu yöhötim nemba könahiba köhöikŋi qeta sahörök.
Sahöta Reizölgöra jiyök: “Ni göhö iwigahö tinitosolomŋi akzal. Ni Rebekagö nahönŋa. “Mewö jiiga Reizölnöŋ möta ösumŋan kiŋkiŋgöba iwiŋaŋgöreŋ anda buzup mi jii mörök.
Labanöŋ nenŋaŋgö nahönŋi Jeikobkö buzupŋi möta i ösumok miwikŋaimamgöra anök. Anda miwikŋaiba eka aŋgöm waŋgiba numbuŋi yöhötim nemba waŋgita miriŋe öŋgöyohot. Öŋgöba yuai pakpak asuhuyöhi, Jeikobnöŋ miaŋgö kösohotŋi jii mörök.
Mi möta kewö jiyök: “Ölöp, göŋön nani sepkitipni akzan. “Mewö jiiga köiŋ mohotkö dop yambuk tata malök. Mewö.
Mewö maliga Labanöŋ Jeikob kewö jii mörök: “Gi tinitosolomni maljanaŋgöra töwagi qahö öne welen qem niŋgibanbuk. Mi qahö dop kölma. Miaŋgöra töwagi dawik memangö mötzani, mi ölöp jinöŋga mötmam.”
Labangö böratyahötŋi yahöt malohot. Ketaŋaŋgö qetŋi Lea. Munŋaŋgö qetŋi Reizöl.
Leagö jeŋan eksihimŋambuk ahökmö, Reizölgö sileŋaŋgö kaisoŋgolomŋi aka jemesoholŋi mi körek eksihimŋambuk kötökŋi ahök.
Jeikobkö urusihimŋi mi Reizölgöreŋ ahöyöhaŋgöra aka keu kewö jiyök: “Nöŋön böratki könaŋgepŋi Reizöl memamgöra ölöp yambu 7 welen qem gihiba malmam.”
Mewö jiiga kewö jiyök: “I azi murutŋi kun waŋgibiga qahö dop kölbapukmö, gi gihibiga dop kölma. Miaŋgöra ölöp nömbuk ki malman.”
Mewö jiiga Reizöl memamgöra yambu 7 welen qem waŋgiba malök. Urusihimŋan Reizölgöra ahöhaŋgöra aka yambu mieŋgö möriga wehön awamŋi tandök ahök. Mewö.
Yambu 7 teköiga Jeikobnöŋ ehonŋi Laban kewö jii mörök: “Nöŋgö nup meme nalönan lök teközawaŋgöra ölöp anömni Reizöl niŋginöŋga yambuk ahöba malmam.”
Labanöŋ keu mi möta miri toŋi pakpak öröm tokom eŋgiba lömbuaŋ aliga nem söŋgaip aket.
Mi aket teköiga miri söŋauiga Labanöŋ böratŋi Lea waŋgita anda Jeikob waŋgiiga miri uruŋe öŋgöba mohotŋe ahöyohot.
Labanöŋ welen ambiŋi qetŋi Zilpa mi böratŋi Leagö welenqeqeŋa malmapköra waŋgiyök.
Mohotŋe ahöyohotka miri giaŋiiga Jeikobnöŋ anömŋi eka möri Reizöl qahöpmö, i Lea aiga yöwöŋaŋgöreŋ anda kewö jim waŋgiyök: “Gi mönö wani kimbia ak niŋgizane? Ni Reizöl memamgöra welen qem gihiba malalmö, gi mönö wuanöŋgöra tilipköm niŋgizan?”
Mi möta meleŋda kewö jiyök: “Gölme kiaŋgöreŋ datŋi öne maliga munŋan azi memapkö ahakmemeŋi mi neŋgöreŋ qahö ahöza.
Miaŋgöra ölöp maren sösöŋgai mi Leabuk sonda mohotkö dop mal söŋgainöŋ teköiga munŋi mewöyök gihimam. I memangöra mönö mewöyök yambu 7 toroqeba welen qem niŋgiba malman.”
Mewö jiiga urumohot aka Leabuk maren sösöŋgai nalö mi sonda mohotkö dop mali teköiga Labanöŋ böratŋi Reizöl mewöyök anömŋi akŋapköra waŋgiyök.
Labanöŋ welen ambiŋi qetŋi Bilha mi böratŋi Reizölgö welenqeqeŋa malmapköra waŋgiyök.
Jeikobnöŋ Reizöl i mewöyök anömŋa meyök. Urusihimŋan Reizölgöra ahöyöhaŋgöra aka Reizöl mi Lea oŋgita jöpaköm waŋgiba malök. Miaŋgöra yambu 7 toroqeba Laban welenŋi qem waŋgiba malök. Mewö.
Jeikobkö uruŋan Leagö gwötpuk qahö ahöiga boromdökŋi tököiga Kembunöŋ ehi qahö dop köliga Lea gölöm almapköra bauköm waŋgiyökmö, munŋi Reizölnöŋ köpinŋa malök.
Leanöŋ köröbuk aka mala morö azia memba keu kewö jiyök, “Kembunöŋ tapötkokorokni ehiga apnan ölöp könahiba jöpaköm niŋgiba malma. “Mewö jiba qetŋi miaŋgö dop Ruben qerök. (Ruben Tapötkokorokni ehök.)
Könaŋgep kunbuk körö ala morö azi kun memba keu kewö jiyök: “Apnan boromdökŋi jöpaköm niŋgiiga Kembunöŋ mi möta morö ki mewöyök niŋgiza. “Mewö jiba qetŋi miaŋgö dop Simeon qerök. (Simeon Kezapŋan mörök.)
Miaŋgö andöŋe kunbuk körö ala morö azi kun memba keu kewö jiyök: “Ni nahönurupŋi karöbut apnaŋgöra mealaŋgöra yaŋön mönö könahiba uruŋi nömbuk jöhöma. “Mewö jiba qetŋi miaŋgö dop Liwai qerök. (Liwai Uruŋi jöhöma.)
Miaŋgö andöŋe dumŋe kunbuk körö ala morö azi kun memba keu kewö jiyök: “Nöŋön nalö kewöŋe Kembu möpöseizal. “Miaŋgöra qetŋi miaŋgö dop Juda (möpöseip) qerök. Miaŋgö andöŋe morö kunbuk qahö meyök. Mewö.
Reizölnöŋ köpinŋi mala Jeikobköra nahönbörat kun qahö memba nanŋi könaŋi mewö eka datŋi Lea andö qeba uruŋan mututqutut möta Jeikobköra keu kewö jiyök: “Gi mönö morö qiwikŋainöŋ. Mi qahö qiwikŋainöŋga nöŋön mönö malmamgö osiba kömumam.”
Mewö jiiga Jeikobnöŋ irimŋi seholiiga uruönön möt waŋgiba kewö jiyök: “Ni mönö morö denöwö qiwikŋaibileŋak? Anutunöŋ gi morö memangö jöhöm gihiba malökmö, nöŋön Anutuya qahö.”
Mewö jiiga Reizölnöŋ kewö jiyök: “Nöŋgö welen ambini Bilha mi ki. Ölöp yambuk ahönöŋga nöŋgöra morö mema. Yaŋön nam köliga nöŋön mewöyök yaŋgöreŋök nahönbörat miwikŋaim eŋgiba namŋini aka malmam.”
Mewö jiba welen ambiŋi Bilha waŋgiiga anömŋa memba yambuk ahöyök.
Ahöiga Bilhanöŋ gölöm ala Jeikobkö nahönŋi meyök.
Nahönŋi meiga Reizölnöŋ kewö jiyök: “Anutunöŋ kewöt niŋgii dop kölbiga köuluk keuni möta morö azia niŋgiza. “Miaŋgöra qetŋi Dan qerök. (Dan Kewöt niŋgii dop köljal.)
Reizölgö welen ambiŋi Bilha yaŋön kunbuk gölöm ala Jeikobkö nahönŋi kun meiga yahöt ahök.
Mewö meiga Reizölnöŋ kewö jiyök: “Datnambuk gwötpuk aum-möriba luhut aljal. “Mewö jiba miaŋgö dop morö qetŋi Naftali (Aum-mörial) qerök.
Leanöŋ kunbuk gölöm qahö ala mi eka miaŋgöra nanŋi welen ambiŋi qetŋi Zilpa memba Jeikob waŋgii anömŋa ahök.
Anömŋa aka Jeikobkö morö azia meyök.
Meiga Leanöŋ “Simbawoŋ!” jiba qetŋi Gad (simbawoŋ) qerök.
Zilpa, Leagö welen ambiŋi miaŋön Jeikobkö nahönŋi kun kunbuk meiga yahöt ahök.
Mewö aiga Leanöŋ keu kewö jiyök: “Nöŋön uruölöwak ketaŋi mötzal. Ambi yeŋön mönö nöŋgöra oyaeŋkoyaeŋ qeta malme. “Mewö jiba miaŋgö dop morö qetŋi Aser qerök. (Aser Oyaeŋkoyaeŋ qetme.)
Witnöŋ öliiga yandiyandi nalöŋe sömaŋi kunöŋ Rubenöŋ yaigep anda gölme köröŋe asagwalim amöt miwikŋaiyök. Amöt mi miwikŋaiba memba kaba namŋi Lea waŋgiyök. Waŋgiiga Reizölnöŋ datŋaŋgöra kewö jiyök: “Göhö nahöngan amöt memba kazawi, miaŋgö tosatŋi mönö niŋginöŋga nembi.”
Mewö jiiga Leanöŋ kewö jiyök: “Göŋön apni noaŋgitnöŋga dop kölmapkö mötmörialmö, gi mönö nahönaŋgöreŋ asagwalim amöt ki mewöŋanök noaŋgitmamgö mötzan. Mi qahö dop kölja. “Mewö jiiga Reizölnöŋ kewö jiyök: “Ölöp! Nahöngahöreŋ amöt mi niŋgiman ewö, mönö ölöp Jeikobpuk suŋgem ki ahömahot.”
Mewö jiiga Jeikobnöŋ mare miaŋgöreŋ nup mosöta kaiga Leanöŋ anda miwikŋaim waŋgiba kewö jiyök: “Nöŋön nahönaŋgöreŋ asagwalim amöt miaŋön lök göhö söŋgörögi mezal. Miaŋgöra mönö nömbuk ahöbit. “Mewö jiiga Jeikobnöŋ suŋgemŋi miaŋgöreŋ yambuk ahöyohot.
Yambuk ahöyohotka Anutunöŋ Leagöreŋ keu köulukŋi möriga gölöm ala Jeikobkö nahönŋi 5:ŋi meyök.
Mi memba keu kewö jiyök: “Nöŋön welen ambini mi apni waŋgialaŋgöra Anutunöŋ miaŋgö töwaŋi ki niŋgiza. “Mewö jiba miaŋgö dop qetŋi Isakar (töwa) qerök.
Miaŋgö andöŋe Leanöŋ kunbuk gölöm ala Jeikobkö nahönŋi 6:ŋi meyök.
Mi memba keu kewö jiyök: “Anutunöŋ kalem qetpuk niŋgiza. Apni Jeikobkö nahönurupŋi 6 mealaŋgöra yaŋön mönö pöndaŋ nömbuk mala qetbuŋa niŋgiba malma. “Mewö jiba miaŋgö dop morö qetŋi Zebulun qerök. (Zebulun qetbuŋa)
Nalö tosatŋi teköiga Leanöŋ morö börat memba qetŋi Daina qerök.
Anutunöŋ dumŋe Reizöl mewöyök mötmörim waŋgiba keu köulukŋi möta gölöm almamgö bauköm waŋgiyök.
Bauköm waŋgiiga gölöm ala morö nahön kun memba keu kewö jiyök: “Anutunöŋ gamuni meköza.”
Mewö jiba toroqeba kewö jiyök: “Kembunöŋ mönö nahöni kun toroqeba niŋgima. “Mewö jiba miaŋgö dop morö qetŋi Josef (Toroqeba niŋgima.) qerök. Mewö.
Reizölnöŋ nahönŋi Josef meiga miaŋgö andöŋe Jeikobnöŋ Labangöra kewö jiyök: “Ni nani miri gölmene anmamgö mötzal. Miaŋgöra ölöp melaim niŋginöŋga liliŋgöba anmam.
Anöm moröurupni kieŋgöra aka göhö welengi qeba malali, mönö i niŋginöŋga mohotŋe köna anbin. Nöŋön nup gwötpuk ketaŋi memba malali, mi nangak ölöp mötzan.”
Mewö jiiga Labanöŋ kewö jiyök: “Gi möt ölöwak niŋgizan ewö, mönö ölöp ki malman. Kembunöŋ göhöra aka ni kötuetköm niŋgiba malöhi, nöŋön unju qebiga keu mewö asuhui mötzal.”
Mewö jiba toroqeba kewö jiyök: “Mönö nupkahö töwaŋaŋgö jaŋgöŋi jinöŋga söŋgöröŋi mi ölöp gihimam.”
Mewö jiiga Jeikobnöŋ kewö jiyök: “Nöŋön göhö welengi denöwö qeba mala göhö mirigö sömbup kambuŋi kambuŋi galöm köl eŋgibiga qarigeri, mi nangak ölöp mötzan.
Mutuk ni ki qahö kabiga miaŋgöreŋ sömbup yuaigi gwötpuk qahö ahöm gihiyökmö, miaŋön mönö ni kabiga nalö miaŋgöreŋ sehiba jesöŋgö akze. Ni denike denike anda kayali, miaŋgöreŋ Kembunöŋ kötuetköm gihiiga malnöŋ. Mewö malnöŋmö, ni mönö wani nalönöŋ ölöp nani könagesöurupni naŋgöm eŋgimamgöra aka nup yuai könahiba membileŋak?”
Mewö jiiga Labanöŋ kewö qesiyök: “Ni mönö wania gihibileŋak?” Mewö qesiiga Jeikobnöŋ meleŋda kewö jiyök: “Yuai kun kude niŋgimanmö, yuai mohot ki nöŋgöra akŋan ewö, ni ölöp toroqeba göhöreŋ lama kambuŋi kambuŋi mi köyan köla jegalöm ak eŋgiba malmam.
Ni ölöp göhöreŋ lama aka meme kambugi pakpak mi merak eŋgek kewötmam. Mi kewöta lama moröŋi baröm pakpak aka meme (noniŋ) dömŋi tiktokŋinambuk aka kulemŋini diriweŋ, soŋo me koromboŋgi mi pakpak mendeŋda nanŋini tokom eŋgiman. Mieŋön ölöp nup memba malalaŋgö töwani akŋe.
Könaŋgep nupnaŋgö töwani, lama aka meme mi eŋgek kewötmamgöra kabanak, nalö miaŋgöreŋ uruni diŋdiŋaŋgö könaŋi mi amqeba kewö miwikŋaiman: Meme (noniŋ) tiktokŋini qahö aka diriweŋ, soŋo me koromboŋgi qahö mi pakpak aka lama baröm qahö pakpak nöŋgö kambunöŋ kinmei, mi nöŋön yoŋgorö meal, mewö möt kutuman.”
Mewö jiiga Labanöŋ kewö meleŋnök: “Ni ölöp urumohot akzal. Keu jizan ewö köna mi ahöma.”
Mewö meleŋda silim miaŋgöreŋök Labanöŋ meme (noniŋ) aziŋi kulemŋini jiŋjalalaŋ aka diriweŋ soŋo me koromboŋgi aka meme ambiŋi pakpak kulemŋini tiktokŋinambuk aka diriweŋ soŋo me koromboŋgi me sile jupŋine yuai tuatŋi taröhi, mi pakpak aka lama moröŋi baröm pakpak mi kewöta meköm eŋgiba nanŋi nahönurupŋi yeŋgö böröŋine al eŋgiyök.
Labanöŋ mi al eŋgiba yembuk Jeikobköreŋ lama aka meme kambu mi eŋguaŋgita silim karöbut anangö dop anda miaŋgöreŋ malget. Köröwen mewö malgetka Jeikobnöŋ toroqeba Labangöreŋ lama aka meme kambuŋi kambuŋi mi galöm köl eŋgiba malök.
Mewö mala sau, kömin aka kuŋgam ip mieŋgö böröŋini gwölögwölö kutuba memba sileŋini jölanjölan (jöraŋjöraŋ) köndölatiiga sutŋe sutŋe tuariiga jiŋjalalaŋ ahök.
Mewö aiga ip böröŋini köndököndölatiŋi mi memba sömbup yeŋgö o joutŋini pakpak miaŋgöreŋ aliga o nembingöra kagetka wösöŋineyök ahöyök. Mewö ahöiga lama aka meme kambu yeŋön aziŋan eŋgualöŋmegö sihim könöpŋi möta o nembingöra kaba miwikŋaiba eket.
Mewö eka meme aziŋi yeŋön ip böröŋi mieŋgö kösutŋine ambiŋi eŋgualöŋget. Mewö eŋgualöŋgetka gölöm ala malgeraŋgöra moröurupŋini jiŋjalalaŋ, tiktokŋinambuk aka diriweŋ, soŋo me koromboŋgi mi eŋgömemba malget.
Mewö malgetka Jeikobnöŋ lama aka meme (noniŋ) moröŋi mewöŋi mi kewöta mendeŋ eŋgiba nanŋök nanŋök kambu köl eŋgiyökmö, sömbup ketaŋi mi areŋgöm eŋgiiga jeŋini Labangöreŋ sömbup baröm aka kimbiŋini tiktokŋinambuk yeŋgöreŋ göröken uba kinget. Mewö aka nanŋaŋgöra lama aka meme (noniŋ) kambuŋi kambuŋi meköba miwikŋaim eŋgiyök. Mi miwikŋaiba jöhöm eŋgiiga Labangö lama kambunöŋ qahö anda toroqem eŋgiget.
Sömbup ambiŋi köhöikŋi yeŋön aziŋan eŋgualöŋmegö sihim könöpŋi mötketka Jeikobnöŋ nalö dop miaŋgöreŋ ip böröŋi mi o joutnöŋ alök. Miaŋgöra sömbup aziŋi yeŋön kaba mi wösöŋine miwikŋaiba eka kösutŋe miaŋgöreŋ ambiŋi mi eŋgualöŋda malget.
Mewö malgetmö, sömbup ambiŋan ösumŋini eretŋi aket ewö, yaŋön ip böröŋi mi yeŋgö wösöŋine qahö ala malök. Mewö aka maliga sömbup ösumŋini eretŋi mieŋön Labangöreŋ kambunöŋ toroqegetka ösumŋini köhöikŋi yeŋön Jeikobkö kambunöŋ anda toroqeget.
Jeikobnöŋ mewö aka kindiŋbirik azi qetbuŋaŋambuk aka töhötmöriam miwikŋaiyök. Lama aka meme kambu gwötpuk buŋa qem aŋguba welenqeqe ambazip eŋguaŋgiriga kamel aka doŋki kambuŋi kambuŋi asuhum sehigetka toŋini ahök. Mewö.
Labangö nahönurupŋan keu kewö jigetka Jeikobkö kezapŋe geiga mörök: “Iwininan yuai buŋa qeba malöhi, Jeikobnöŋ mi pakpak kalöpköba könjörata aŋgön kölök. Iwininaŋgö sukinapŋi galöm köla miaŋgöreŋök inapŋi pakpak mi nanŋaŋgöra miwikŋaiba kindiŋbirik akza.”
Keu mi mörök aka yöwöŋaŋgö jemesoholŋi eka kewö möt asariyök: “Labanöŋ mutuk ala ölöpŋi ak niŋgiba mala korökmö, mewö qahö toroqeba aka malja.”
Mewö möt asariiga Kembunöŋ Jeikob kewö jii mörök: “Göŋön mönö liliŋgöba iwiasaurupki yeŋgö gölmenöŋ anda tinitosolomurupki yembuk malman. Anda malnöŋga nöŋön göbuk kinda malmam.”
Jeikobnöŋ keu mi möta Reizöl aka Lea yetköra keu ali aniga gölme köröŋe lama kambuŋi kambuŋi galöm köl eŋgiyöhi, miaŋgöreŋ kayohot.
Kayohotka kewö jii mörohot: “Nöŋön iwiŋiraŋgö jemesoholŋi eka kewö möt asarizal: Yaŋön mutuk ala ölöpŋi ak niŋgiba mala korökmö, mewö kunbuk qahö aka malja. Iwinaŋgö Anutuŋan mönö töndup nömbuk kinda mala korök.
Ni ösumni pakpak qezaköba miaŋgö dop iwiŋiri welen qem waŋgiba mala korali, iŋiri mi ölöp mötzahot.
“Mewö malalmö, yaŋön isimkakalek qakŋe ak niŋgiba mala nupnaŋgö töwaŋi mi sömaŋi 10:gö dop utekutek ala malök. Mewö ak niŋgiba malökmö, Kembunöŋ aŋgön köl waŋgiiga geŋmororoŋ kun qahö ak niŋgiiga malal.
Nalö kunöŋ kewö jiyök, ‘Lama aka meme (noniŋ) tiktokŋinambuk asuhumei, mi mönö göhö nup töwagi akŋe.’ Mewö jiiga sömbup kambu jömukŋi yeŋön moröŋini tiktokŋinambuk eŋgömeget. Nalö kunöŋ kewö jiyök, ‘Lama aka meme (noniŋ) jiŋjalalaŋ asuhumei, mi mönö göhö nup töwagi akŋe.’ Mewö jiiga sömbup kambu jömukŋi yeŋön moröŋini jiŋjalalaŋ eŋgömeget.
Anutunöŋ mewö aiga asuhuiga iwiŋiraŋgö kambuŋeyök sömbup könjörata eŋguaŋgita niŋgiiga sehiyök.
“Sömbup aziŋan ambiŋi eŋgualöŋda malgeri, nalö kun miaŋgöreŋ gaun kunöŋ jeni uba wahöta ekiga meme (noniŋ) aziŋan ambiŋi eŋgualöŋda kingeri, yeŋgö sileŋini mi jiŋjalalaŋ, tiktokŋinambuk aka diriweŋ, soŋo me koromboŋgi pakpak aket.
Nöŋön gaun ekiga miaŋgöreŋ Anutugö garata kunŋan nöŋgöra ‘Jeikob!’ qerök. Mewö qeriga ‘Ki kinjal,’ jiba meleŋnal.
Meleŋniga kewö toroqeba jiyök: ‘Labanöŋ yuai pakpak ak gihimakzawi, nöŋön mi eka mötzal. Miaŋgöra ölöp jegi uba wahöta eknöŋ: Meme (noniŋ) aziŋi pakpak ambiŋi eŋgualöŋda kinjei, yeŋgö sileŋinan jiŋjalalaŋ, tiktokŋinambuk aka diriweŋ, soŋo me koromboŋgi akza.
Nöŋön Betel miaŋgöreŋ asuhum gihibiga köt dangunu kun kuŋguba miriba nöŋgöra keu jöhöba jöjöpaŋ keunöŋ jim köhöinöŋ. Nöŋön Anutu mi aka göhöra keu kewö jizal: Gi mönö dölki wahöta kantri ki mosöta nangi ahuahu gölmege kunbuk liliŋgöba anman.’”
Jeikobnöŋ keuŋi mewö jiiga Reizöl aka Lea yetkön kewö meleŋ waŋgiba jiyohot: “Iwiniraŋgö mire börösamotkö bahöŋi kun mi neŋgöreŋ qahö toroqeba tatza.
Yaŋön azi netkiiga söŋgöröniran kaiga mi nanŋaŋgörök memba gil teköyök. Miaŋgöra niri mönö kian tandök ak netkiiga mala korit.
Miaŋgöra Anutunöŋ iwiniraŋgö kambuŋeyök sukinap öröyuai könjörata waŋgiri sehiyöhi, mi pakpak mönö ölŋa nanine aka nahönböraturupnini neŋgö buŋaya akza. Miaŋgöra Anutunöŋ jim kutum gihiyöhi, göŋön mönö mi pakpak tem köla wuataŋgöman.”
Mewö jiyohotka wahöta mem mözözöm aka anöm-moröurupŋi kököbihim eŋgiiga kamel qakŋine öŋgöget.
Mirigö sömbup kambuŋi pakpak közöl eŋgiiga mutuk anget. Sukinap yuaiŋi (merömbuŋi) pakpak Mesopotemia (Padan Aram) gölmenöŋ mala miwikŋaim sehiyöhi, mi körekbörek kölolohoba iwiŋi Aisaköreŋ anbingöra Keinan gölmenöŋ göröken anget.
Nalö miaŋgöreŋ Labanöŋ lama jupŋini mitimamgö aniga Reizölnöŋ iwiŋaŋgöreŋ miri domlopioŋ morörökŋi yoŋgorö meyök.
Yoŋgorö meiga Jeikobnöŋ toroqeba yöwöŋi Aram azi Laban i kewö tilipköm waŋgiyök: Anbingö keuŋi mi qahö jii mörökmö, mönö ölöŋ mosöta anget.
Mewö ölöŋ angetka kamel yeŋön öröyuaiŋi pakpak mem bisiget. Anda Yufreitis o kutuba Gilead gölme kunduŋambuk miaŋgöreŋ göröken anget. Mewö.
Angetmö, silim karöbut aiga miaŋgöreŋ keu kewö jigetka Labanöŋ mörök, “Jeikobnöŋ mönö tököba ölöŋ köla anök.”
Mi möta wahöta tinitosolom aziurupŋi eŋgömemba wehön 7:gö dop eŋguataŋgöba anda mala Gilead gölme kunduŋambuk miaŋgöreŋ miwikŋaiba eŋgömeget.
Eŋgömemba suŋgem miaŋgöreŋök Anutunöŋ Aram azi Labangöra gaunöŋ asuhuba keu kewö jii mörök: “Göŋön Jeikobköra kötumötuet me qesuak keu kun jibanbuköra mönö möt kutuba galöm mem aŋguman.”
Eŋgömegetka Jeikobnöŋ opo seri koumŋi Gilead gölme kunduŋambuknöŋ möröreŋgöba kuŋguiga Laban aka aziurupŋi yeŋön mewöyök opo seri koumŋini miaŋgöreŋ kuŋguba ahöget.
Ahöba wahöta qiŋgiŋi Jeikobköreŋ anda kewö jii mörök: “Gi mönö wani kimbia ak niŋginöŋe? Gi tilipköm niŋgizan. Kerök yeŋön yarö gila ambi yoŋgorö örömakzei, mönö miaŋgö tandök nöŋgö böratyahötni ölöŋ etkuaŋgita kanöŋ.
Gi wuanöŋgöra isimkakalek ak niŋgiba ösumok ölöŋ köla nömosöta kanöŋ? Gi mönö wuanöŋgöra keu kun qahö jinöŋ mötpi laŋ kanöŋ? Mi mötpileŋak ewö, nöŋön ölöp liŋet gwawet albi kömam köla gita kulele qegetka sösöŋgai qakŋe gumbulbi könanöŋ kabeak.
“Mi mötpileŋak ewö, mönö ölöp isiurupni aka böratyahötni numbuŋini yöhötim nemba yaizökzökŋini jibileŋak. Gi mönö uruqahö kimbia aknöŋ.
Nöŋön kukösumnambuk kaba ölöp ayuhum gihibileŋakmö, suŋgem ahöbiga iwigahö Anutuŋan keu kewö jii mötzal: ‘Göŋön Jeikobköra kötumötuet me qesuak keu kun jibanbuköra mönö möt kutuba galöm mem aŋguman.’
Miaŋgöra muat, nangi iwigahö miri gölmeŋe liliŋgömamgö urusihimgi ketaŋi möta malagun lök mosöta könanöŋ kaba maljan. Miaŋgöra ölöp anmanmö, nöŋgö domlopioŋurupni mi mönö wuanöŋgöra yoŋgorö memba kanöŋ?”
Labanöŋ mewö jiiga Jeikobnöŋ kewö meleŋ waŋgiyök: “Göŋön böratyahötki yarö ösum qakŋe noaŋgitpanbukö mötmöriba keŋgötni möta ölöŋ köla kain.
Kainmö, kunŋan domlopioŋurupki meiga miwikŋaimani, i ölöp qenöŋga kömuma. Öröyuai pakpak memba maljali, mi ölöp tinitosolomurupniri yeŋgö jeŋine ek kewöta kinda göhöreŋ yuaigi kun miwikŋaiba eka mi ölöp meman. “Jeikobnöŋ mewö jiyökmö, anömŋi Reizölnöŋ domlopioŋ mi yoŋgorö meyöhi, apŋan mi qahö möröhaŋgöra mi tönpin jiyök.
Mewö jiiga qiŋgiŋi Jeikobkö opo seri koumŋe öŋgöba qezaŋda jaruba Leagö opo seri koumŋe öŋgöba toroqeba welen ambiyahöt mietkö opo seri koumŋire öŋgöba qezaŋda jaruba yuai kun qahö miwikŋaiyök. Leagö koumŋi mosöta miaŋgö andöŋe Reizölgö koumnöŋ öŋgöyök.
Öŋgöyökmö, Reizölnöŋ domlopioŋurup mi memba gösönöŋ löŋgöta kamel qakŋe tatatkö dum uruŋe ala qakŋe öŋgöba qelanjim eŋgiba tarök. Mewö tariga iwiŋan opo koumŋaŋgö uruŋi körek qezaŋnökmö, mi qahö miwikŋaiyök.
Reizölnöŋ iwiŋi kewö jii mörök: “Ketaŋamni, ni köiŋnöŋ nehiga tatzalaŋgöra aka göhö jemesoholge ölöp qahö wahötmam. Miaŋgöra uruönön kude möt niŋgiman. “Mewö jiiga miriŋaŋgö domlopioŋurupŋi mieŋgöra jaruyökmö, mi qahö miwikŋaiyök.
Qahö miwikŋaiiga kinda Jeikobnöŋ irimŋi seholiiga tembula Laban kewö jim waŋgiba qesim waŋgiyök: “Nöŋön wani könaya ak siŋgial? Mönö wani silik bölöŋi ak gihialaŋgöra kahasililiŋnöŋ böröjaŋ suhum niŋgizan?
Nöŋgö sukinapni pakpak qezaŋ teköbagun mönö wanat yuaia kun miwikŋainöŋga nangi mirigahö buŋaya akawak? Mi ölöp memba yuhu kaba tinitosolomurupniri yeŋgö jeŋine alnöŋ eketka sutnire keu lömböt ahöiga mi kewöta jim teköba mindiŋgöm netkime.
“Nöŋön göbuk lök yambu 20 mala koral. Nalö miaŋgö uruŋe nupki membiga göhöreŋ lama aka meme (noniŋ) yeŋön morö membingö pömsöm qahö qegetmö, ölöpŋanök ahumsehip aka malget. Mewöyök lama aziŋi kun göhö sömbup kambunöhök qahö qem neal.
Nalö tosatŋe sömbup kalŋan lama qeba yöhöqöhötiyöhi, mi qahö memba kaba gihiba malalmö, miaŋgö kitipŋi mi nani kambunöhök memba salupŋe ala malal. Lamagi suŋgemŋe me asakŋe yoŋgorö memba malbeahi, mi töndup miaŋgö salupŋi almamgö jimkutukutu alnöŋga mi wuataŋgöba malal.
“Silimnöŋ miri könöpŋan nohotiriiga suŋgemnöŋ amötŋan nuŋguiga saŋgenŋi möta malal. Nalö gwötpuk gaun guli mem niŋgiiga malal.
Yambu 20:gö dop mewö göhö mire mala kotpi teköza. Yambu 14 mi böratyahötki etkömemamgöra welen qem gihiba malal. Miaŋgö andöŋe yambu 6 mi lama bulmakau miwikŋaimamgöra göhöreŋ nup memba malal. Mewö malalmö, göŋön nup memegö töwani mi sömaŋi 10:gö dop utekutek ala malnöŋ.
“Asani Abrahamgö Anutuŋi iwini Aisaknöŋ waikŋi memba möpöseimakzawi, yaŋön andöne awörök qahö aka kötöngöm niŋgibawak ewö, göŋön mönö böröbörak melaim niŋginöŋga köna anbileŋak. Mewö ak niŋgibanakmö, Anutunöŋ nöŋgöreŋ sihimbölö kahasililiŋ möriga nup börönan sileqeqe aka memba malali, mi eka merak suŋgem nöŋgö keuni kewöta jim teköiga mötzan. “Mewö.
Jeikobnöŋ mewö jiiga Labanöŋ kewö meleŋ waŋgiyök: “Ambi yahöt ki mönö nöŋgö böratyahötna. Yetkö nahönböraturupŋiri mi nöŋgöreŋa. Lama bulmakau kambuŋi kambuŋi ki mi nöŋgöreŋa. Yuai pakpak ki ekzani, mi körek nöŋgö buŋayök akza. Mewömö, muat nöŋön merak böratyahötni ki aka nahönböraturupŋiri eŋgömeyohori, yeŋön anmegö keuŋini jigetka mi qeapkömamgö lömbörizal.
Miaŋgöra ölöp kaba gou köl aŋguba sutnire jöhöjöhö akit. Mi qendeŋbitpuköra mötmörim netkiba dangunu ewö sutnire ahöma.”
Mewö jiiga Jeikobnöŋ köt kun memba kuŋguiga timbetuat ewö dangunu jaböŋiri aka kinök.
Miaŋön kiniga Jeikobnöŋ tinitosolomurupŋi yeŋgöra köt memba tokomegöra jiyök. Mewö jiiga köt memba qaknöŋ qaknöŋ ala tokoget öŋgöiga miaŋgö kösutŋe nene lömbuaŋ ohoba neget.
Labanöŋ köt kambu miaŋgö qetŋi Jegar Sahaduta qeri Jeikobnöŋ qetŋi Galed qerök.
Mewö qerohotka yöwöŋan qiŋgiŋi Jeikob kewö jii mörök: “Köt kambu ki mönö merak netkö sutnire dangununira ahöma. “Miaŋgöra Jeikobnöŋ miaŋgö qetŋi Galed qerök.
Labanöŋ keu toroqeba kewö jiyök: “Kembunöŋ mönö deŋda malbiri, nalö miaŋgöreŋ sutnire jeŋan netkek tiba galöm mem netkiba malma. “Miaŋgö dop gölme miaŋgö qetŋi kun Mizpa qerök. (Mizpa Galöm meme miri köröpŋi.)
Labanöŋ keu mi toroqeba kewö jiyök: “Göŋön böratyahötni öröm ureim ak etkiman me toroqeba kakasun ambi tosatŋi eŋgömeman ewö, mönö keu ki möta malman: Gölme azi kunŋan kösutnire qahö mala netkehiga Anutunöŋ mönö töndup ölöp netkeka sutnire jöhöjöhö ahözawaŋgö keuŋi mi naŋgöba jiba malma.”
Mewö jiba kunbuk toroqeba kewö jiyök: “Qiŋgini mötnöŋ, köt kambu ki aka mötök ki kuŋguzali, mietkön mönö netkö sutnire dangunu ewö tat öŋgömahot.
Köt kambu ki mönö dangununira aka tat öŋgöma aka mötök ki mi mewöyök dangununira aka tat öŋgöma. Mietkön jöhöjöhöniraŋgöra kewö mötmörim netkiba tat öŋgömahot: Nöŋön mem bölim gihimamgö möta köt kambu ki qahö oŋgita göhöreŋ kamam. Göŋön mewöŋanök mem bölim niŋgimamgöra möta köt kambu aka mötök ki qahö etkoŋgita nöŋgöreŋ kaman.
Abraham, Nahor aka yetkö iwiŋiri yeŋgö bemŋini Anutu yaŋön mönö keu sutnire asuhuiga mi kewöta jim teköm netkima. “Labanöŋ mewö jiiga Jeikobnöŋ keu mi jöhöba Anutugö qetŋe jöjöpaŋ keunöŋ jim köhöiyök. Iwiŋi Aisaknöŋ Anutu miaŋgö waikŋi memba möpöseiba malök.
Jeikobnöŋ mewö aka gölme kunduŋe sömbup qeba miaŋön jöwöwöl ohoba tinitosolomurupŋi öröm eŋgiiga lömbuaŋnöŋ kaget. Kaba nene nemba suŋgem liŋet unduba kunduŋe miaŋgöreŋ ahöget.
Ahögetka miri asariiga Labanöŋ söŋanök wahöta isiurupŋi aka böratyahötŋi numbuŋini yöhötim nemba kötuetköm eŋgiba yaizökzökŋini jiyök. Mi jiba eŋgömosöta liliŋgöba miriŋe anök. Mewö.
Yöwöŋan aniga Jeikobnöŋ mewöyök könanöŋ aniga Anutugö garataurupŋi tosatŋan miwikŋaim waŋgiget.
Miwikŋaim waŋgigetka eŋgeka kewö jiyök: “I Anutugöreŋ yarö kambuya akze. “Miaŋgö dop gölme miaŋgö qetŋi Mahanaim (yarö kambu yahöt) qerök.
Jeikobnöŋ könanöŋ anda mala kolek aziurupŋi tosatŋi mutuk melaim eŋgii Edom kantrigö gölme qetŋi Seir miaŋgöreŋ datŋi Iso ekingöra anget.
Melaim eŋgiba kewö jim kutum eŋgiyök: “Iŋini mönö anda dat kembuni Iso kewö jigetka mötma: ‘Ketaŋamni mötnöŋ, ni welen azigi Jeikob. Ni ehoniri Labanbuk mala kota mal teköba nalö kewöŋe i mosöta kazal.
Miaŋgöreŋ mala bulmakau, doŋki, lama, meme (noniŋ) kambuŋi kambuŋi aka welenqeqe ambazip miwikŋaiba eŋgömemba könanöŋ kazal. O azi kembuni, nöŋön göhö jege ak-kömukömu miwikŋaimamgöra möta keu buzupni ki mutuk albi göhöreŋ kaza.’”
Mewö jim kutum eŋgiiga anda liliŋgöba kaba kewö jigetka mörök: “Nini datki Isogöreŋ anin. Yaŋön mönö aziurupŋi 400 eŋgömemba könanöŋ kaba göbuk aitoŋgöbingö jöjöröba malje.”
Mewö jigetka möta awöwöliba köŋjiliŋ ketaŋi mörök. Mewö möta kinda könagesöurupŋi yambuk kageri, mi aka lama meme kambuŋi kambuŋi, bulmakau kambuŋi kambuŋi aka kamelurupŋi mi mendeŋ eŋgiiga kambu yahöt aket.
Kewö mötmöriba mewö ahök: “Isonöŋ kaba yarö gila kambu kun eŋgum ayuhuma ewö, kambu kun yeŋön mönö ölöp ölöŋ köla anbeak.”
Mewö mötmöriba kewö jiba köuluköyök: “O Anutu, asani Abrahamgö aka iwini Aisakö bemŋiri, göŋön ölöp möt niŋgiman. Kembu, gi nangok keu kewö jinöŋ möral: ‘Gi mönö wahöta nangi gölmenöŋ liliŋgöba nangi tinitosolomurupki yeŋgöreŋ anman. Endu anöŋga nöŋön töhötmöriam gihibiga malman.’ Mewö jinöŋ möral.
Mönöwök nani öröpnanök memba Jordan o töwatŋi ki kutuba analmö, ölöp ahum sehiba merak liliŋgöba kambu yahöt aka ki kazal. Ni welen azigi etqeqeŋi aka malalmö, göŋön töndup keugi pöndaŋ wuataŋgöba ak-kömukömugi pakpak kondel niŋgiba malnöŋ. Ni eretŋi aka urukalemgi mi buŋa qem aŋgumamaŋgö dop qahö aka malal.
“Datni Isonöŋ könanöŋ kaba nani, nam aka moröurupnini nini neŋguba ayuhum neŋgibapuköra nöŋön keŋgötni mötzal. Miaŋgöra göŋön mönö bauköm neŋgiba yaŋgö böröŋeyök meköm neŋgiman.
Gi nangok keu kewö jinöŋga möral: ‘Nöŋön töhötmöriam gihiba gwölönarökurupki ahumsehip eŋgibiga qötöŋinan qariba köwetkö sakösiŋi ahözawaŋgö dop akŋa. Mi gwötpuk ketaŋi ahömawaŋgöra aka oyoŋoyoŋgö dop qahö. Keu mi ölŋa.’”
Mewö köuluköba suŋgemŋi mi gölme miaŋgöreŋ ahöyök. Ahöbagun sömbup kambuŋi kambuŋi mieŋgöreŋök datŋi Iso kalem waŋgimamgöra sömbup kewö kewöt mendeŋ eŋgiba nanŋinök al eŋgiyök:
Meme (noniŋ) ambiŋi 200, aziŋi 20, lama ambiŋi 200, aziŋi 20,
kamel 30 moröurupŋini juzunöŋ, bulmakau ambiŋi 40, aziŋi 10, doŋki ambiŋi 20, aziŋi 10.
Kambu mewö mewö kewöt mendeŋda kambu nanŋök nanŋök mi welenqeqeurupŋi yeŋgö böröŋine al eŋgiba kewö jii mötket: “Iŋini ölöp mutuk anda sömbup kambuŋi kambuŋi kieŋgö sutŋine tiriŋ kutuba eŋguaŋgita awataŋ anme.”
Mewö jiba kambu mutukŋi anmeaŋgö galömŋi kewö jim kutum waŋgiyök: “Könanöŋ angetka datni Isonöŋ miwikŋaim eŋgiba kewö qesim gihima: ‘Gi dagö welenqeqe azia akzan? Gi denike anmam jiba kazan? Sömbup wösöge anjei, mi dagöreŋa?’
Mewö qesim gihiiga kewö jiman: ‘Mi welen azigi Jeikobköreŋa. Mi ketaŋamŋi Iso kalem waŋgimamgöra al eŋgii kaze. Nanŋak mönö andönine könanöŋ kaza.’”
Mewö jim kutum waŋgiba sömbup kambu 2:ŋi, kambu 3:ŋi aka sömbup kambu tosatŋi pakpak yeŋgö galömŋini andöŋine kageri, i mewöyök jim kutum eŋgiiga kewö mötket: “Iŋini datni Iso miwikŋaimei, mönö keu tandökŋi miyök jigetka mötma.”
Mewö jim kutum eŋgiba kewö mötmöriyök: “Nöŋön esapköba uruŋi memba eta ala kalem waŋgimamgöra sömbup kambuŋi kambuŋi melaim eŋgibi mutuk anme. Datnan mi eŋgeka uruŋi bönjöŋ köliga amöribawak. Uruŋi amöriiga ölöp nanak yaŋgö jemesoholŋe ösöŋ aŋgotpi siŋgisöndokni mosöta ala ak niŋgibawak. “Mewö mötmöriba toroqeba kewö jiget mötmapkö jiyök: “Göhö welen azigi Jeikobnöŋ mönö andönine ösöŋ kaza.”
Mewö jiba kalemŋi al eŋgii mutuk könanöŋ angetmö, nanŋak suŋgem mi opo koumnöŋ tatmam jiba miaŋgöreŋ tarök. Mewö.
Suŋgem miaŋgöreŋ Jeikobnöŋ wahöta anömyahötŋi, welen ambiyahötŋi aka morönahönurupŋi 11 mi eŋguaŋgiriga anda Jabok o sakŋi qöleqöleleiŋi kutubingö aket.
Eŋguaŋgiri o kutuba anda sukinap yuaiŋi pakpak buŋaŋi ahöyöhi, mi mewöyök memba an teköget.
An tekögetmö, Jeikobnöŋ nanŋök o likepŋe miaŋgöreŋ kunbuk tarök. Nanŋök tariga azi kunŋan kaiga yambuk suŋgem aum-möriba malohotka miri giaŋiyök.
Azi miaŋön luhut al waŋgimamgö osiba eka miaŋgöra Jeikob mi ikinŋe qeyök. Qeiga mohotŋe aum-möriba malohotka miaŋgöreŋ Jeikobkö ikin sihitŋan sulök.
Sihitŋan suliga azi miaŋön kewö jiyök: “Miri giaŋimamgö akzawaŋgöra mönö ölöp nömosötnöŋga anmam. “Mewö jiyökmö, Jeikobnöŋ kewö meleŋ waŋgiyök: “Ni qahö kötuetköm niŋgiman ewö, nöŋön mönö gi qahö gömosötpi anman.”
Mewö meleŋ waŋgiiga “Gi qetki niŋi?” jiba qesim waŋgiiga “Jeikob,” jiyök.
Mewö jiiga keu kewö jiyök: “Gi Anutu aka ambazip yembuk aum-möriba mala luhut al eŋginöŋ. Miaŋgöra göhö qetki mönö kunbuk Jeikob qahöpmö, Israel qetme. “(Israel Anutubuk aum-möriyök.)
Mewö jiiga kewö jiyök: “Gi ölöp qetki qetnöŋga mötmam. “Mewö jiyökmö, garatanöŋ miaŋön kewö meleŋ waŋgiyök: “Gi denöwögöra nöŋgö qetnaŋgöra qesizan?” Mewö meleŋ waŋgiba miaŋgöreŋ kinda kötuetköm waŋgiyök.
Kötuetköm waŋgiiga Jeikobnöŋ kewö jiyök: “Ni Anutubuk mesohol köl aŋguba jeŋi törörök ekzalmö, töndup nehoriiga jebuk maljal. “Mewö jiba miaŋgöra gölme miaŋgö qetŋi Penuel qerök. (Penuel Anutugö jemesoholŋi)
Wehön jeŋan lök koriga Jeikobnöŋ Penuel gölme mi mosöta oŋgita kaba ikinŋi sulöhaŋgöra aka timkorik anök.
Azi miaŋön Jeikobkö ikin sihit toroqeqeŋaŋgö ginimuramŋe (bidororo) qeyöhaŋgöra aka Israel könagesö yeŋön nalö kewöŋe mewöyök sömbup nemba miaŋgöreŋ ikin sihit toroqeqeŋaŋgö ginimuramŋi mi tököba qahö nemakze. Mewö.
Jeikobnöŋ jeŋi uba wahöta Isonöŋ aziurupŋi 400 yembuk mohotŋe könanöŋ kageri, mi eŋgehök. Miaŋgöra nahönböraturupŋi mendeŋ eŋgiba Lea, Reizöl aka welen ambiyahötŋi yeŋgö böröŋine al eŋgiyök.
Mewö al eŋgiba kewö areŋgöm eŋgiyök: Welen ambiyahötŋi yetkön nahönböraturupŋiri eŋguaŋgita mutuk anget. Yeŋgö andöŋine Leanöŋ nahönböraturupŋi yembuk angetka Reizöl aka nahönŋi Josef yetkön qöndökŋi anohot.
Saiwaŋi mewö areŋgöm eŋgiba nanŋak yeŋgö wösöŋine mutuk anda simin köla gölmenöŋ bamgöba wahöriga indimŋi 7 aiga anda datŋaŋgö jemesoholŋe aŋgorök.
Aŋgorökmö, Isonöŋ munŋi ekŋamgöra ösumŋan kiŋkiŋgöba kaba suhumgöm waŋgiba böröŋan imbiŋe gili geiga numbuŋi yöhötim neiga urusahöt auyohot.
Isonöŋ jeŋi uba wahöta Jeikobkö anöm-moröurupŋi eŋgeka munŋi qesim waŋgiyök: “Ki denike yeŋön göbuk kaze?” Qesim waŋgiiga kewö meleŋnök: “Anutunöŋ kalem möriamŋi qakŋe nahönbörat ki welen azigi ni niŋgiyök.”
Mewö meleŋniga welen ambiyahötŋi yetkön nahönböraturupŋiri yembuk dowe kaŋgota simin köla gölmenöŋ bamgöget.
Miaŋgö andöŋe Lea aka nahönböraturupŋi yeŋön mewöŋanök dowe kaŋgota simin köla gölmenöŋ bamgöget. Teteköŋe Josef aka Reizöl yetkön dowe kaŋgota simin köla gölmenöŋ bamgöyohot.
Mewö aketka Isonöŋ kewö qesim waŋgiyök: “Azi aka sömbup kambu pakpak könanöŋ miwikŋaim eŋgizali, mi könaŋi denöwögöra melaim eŋginöŋga kaze?” Mewö qesim waŋgiiga kewö jiyök: “O azi kembuni, nöŋön mi göhö jege ak-kömukömu miwikŋaimamgöra aka melaim eŋgial.”
Mewö jiyökmö, Isonöŋ keu kewö jiyök: “O muni, mi nöŋgöreŋ gwötpuk lök dopne ahöze. Miaŋgöra mi ölöp toroqeba nangi buŋaya aka ahöma.”
Mewö jiiga Jeikobnöŋ kewö jiyök: “Mewö qahö. Göŋön neksihim aka ala ölöpŋi ak niŋginöŋga göhö jemesoholgi ekiga Anutugö jemesoholŋi ewö akza. Miaŋgöra nöŋön göhö jege ak-kömukömu miwikŋaizal ewö, mönö kalemni ki ölöp buŋa qem aŋguman.
Anutunöŋ kalem möriam kondel niŋgiiga mala kotpiga yuai pakpak osimakzali, mi pakpak ölöp ahöm niŋgiza. Mewögöra uruölöwak kalemni memba kageri, mi ölöp meman. “Mewö jiba kapaŋ köla malöhaŋgöra Isonöŋ uruölöwak kalemŋi mi buŋa qem aŋguyök.
Buŋa qem aŋguba kewö jiyök: “Mönö ölöp mosöta köna anbin. Nöŋön köiputŋini akiga eŋön ölöp nömbuk kagetka anbin.”
Mewö jiyökmö, Jeikobnöŋ kewö jiyök: “Azi kembuni, mötnöŋ. Nahönböraturupni yeŋön ösumŋini eretŋi akze aka lama namŋi aka bulmakau namŋi moröŋini juzu eŋgimakzei, nöŋön mi köyan köl eŋgimakzal. Mewö aiga i köna anmegöra wehön mohotkö dop könöpuk eŋguataŋgöbinak ewö, yeŋön mönö ösumŋini eriga kambu körek pakpak kömumbeak.
Mewögöra azi kembuni, gi ölöp mutuk anöŋga welen azigi nöŋön ösöŋösöŋ andöge guataŋgöba kamam. Sömbup eŋguataŋgöbi wösöne mutuk anmei aka nahönböraturupni ösumŋinaŋgö dop ösöŋösöŋ kaba mala mala biaŋ Seir mire ketaŋamni göhöreŋ kaŋgotpin.”
Mewö jiiga Isonöŋ kewö jiyök: “Mewö aiga nöŋön ölöp aziurupni tosatŋi eŋgömosötpiga göbuk ösöŋ kame. “Mewö jiiga Jeikobnöŋ kewö qesiyök: “Gi mönö wuanöŋgöra mewö akanak? O azi kembuni, ni göhö jege ak-kömukömu miwikŋaibiga lök dop köl niŋgim teköza.”
Mewö jiiga Isonöŋ wehön miaŋgöreŋök liliŋgöba anda Seir miriŋe aŋgorök.
Jeikobnöŋ Sukot mire anda miaŋgöreŋ nanŋi miriŋi esiba sömbupurupŋi yeŋgöra koumŋi koumŋi qeyök. Mewögöra miri gölme miaŋgö qetŋi Sukot (Koumkoum) qerakze. Mewö.
Jeikobnöŋ mewö Mesopotemia (Padan Aram) gölme mosörök. Mosöta kaba Keinan gölmegö taon qetŋi Sekem miaŋgöreŋ ölöpŋanök ölulup kaŋgorök. Kaŋgota opo seri koumŋi taon kösutŋe gölme köröŋe möröreŋgöba kuŋguba tatket.
Opo seri koumŋi gölme köröŋe kuŋguyöhi, yaŋön gölme kitipŋi mi Sekemgö iwiŋi Hamor yaŋgö nahönurupŋi yeŋgöreŋök silwö kötŋi 100 miaŋön bohonŋi meyök.
Bohonŋi memba miaŋgöreŋ jöwöwöl alta kun memba qetŋi “El, Israelgö bem Anutuŋi,” mewö qerök. (El bem)
Leanöŋ Jeikobkö böratŋi Daina meyöhi, yaŋön nalö kunöŋ Keinan ambi seram eŋgekŋamgöra anök.
Aniga gölme miaŋgö azi kembuŋi Hamor yaŋön Hiwi könagesögö azia malök. Yaŋgö nahönŋi Sekem yaŋön Daina eka miaŋgöreŋök eksihim möta öröba mem bölim waŋgiyök.
Sekemnöŋ wölbötŋi Jeikobkö böratŋi Dainagöra pöröraköiga jöhöba urukalemŋan jöpaköm waŋgiba kelök keuŋan jiba tutuhum waŋgiba malök.
Tutuhum waŋgiba mala iwiŋi Hamor kewö jii mörök: “Iwini, gi ölöp ambi seram ki nöŋgö anömna akŋapköra keu nup meman.”
Nalö miaŋgöreŋ Jeikobkö nahönurupŋi yeŋön gölme köröŋe anda mirigö sömbupurupŋini galöm köl eŋgiba malgetka Sekemnöŋ Daina mem böliiga iwiŋi Jeikobnöŋ böratŋaŋgö keu buzupŋi mi mewö mörök. Mi mörökmö, mi mösamböta nahönurupŋan mire kaŋgotmegöra keu bök mamböta tarök.
Mamböta tariga Sekemgö iwiŋi Hamor yaŋön keu nup memamgöra Jeikobköreŋ kayök.
Kaba tariga Jeikobkö nahönurupŋan gölme köröŋeyök kaŋgotket. Kaŋgota miaŋgöreŋök yuai asuhuyöhaŋgö kösohotŋi mi kewö mötket: Sekemnöŋ Jeikobkö böratŋi mem böliba Israel könagesö sutŋine silik gamuŋambuk ahök. Silik mi kude ahakŋaŋgö dop ahök. Mi möta uruŋinan kömbuhiiga wösöbirik möta urupik aket.
Urupik aketmö, Hamornöŋ kewö jii mötket: “Nahöni Sekemgö uruwölbötŋaŋgö sihimŋi mi eŋgö nenböratŋinaŋgöreŋ mösölatiba tatza. Miaŋgöra ölöp jim tekögetka Dainanöŋ yaŋgö anömŋi akawak.
Ölöp nembuk nenböraturupnini utekutek aka aŋguin anda kaiga malbin. Mewö ölöp qenaqena aka malbin.
Mewö aka ölöp neŋgö sutnine tata malme. Nini gölmenini ki mi qahö aŋgön kölbinmö, iŋini ölöp miaŋgöreŋ laŋ anda kaba sihimŋinaŋgö dop gölme kitipŋi kitipŋi buŋa qem aŋguba miriŋini memba nembuk aŋgumnep-qaŋgumnep aka malbin.”
Mewö jiiga Sekemnöŋ Dainagö iwinenurupŋi yeŋgöra kewö jiyök: “Nöŋön eŋgö jeŋine ak-kömukömu miwikŋaimamgö möta qesim eŋgizal. Miaŋgöra i me waigö qesim niŋgimei, nöŋön mi ölöp eŋgimam.
Ambi bohonŋi aka kalem memba kaba eŋgimami, miaŋgö qötöŋi mi ölöp sihimŋinaŋgö dop memba öŋgöme. I me waigö qesim niŋgimei, nöŋön mi ölöp eŋgimam. Keuni kötŋi ki: Eŋön mönö jim teköba nenböratŋini niŋgigetka nöŋgö anömna akŋa.”
Sekemnöŋ nenŋini Daina mem böliyöhaŋgöra aka Jeikobkö nahönurupŋi yeŋön isimkakalek qakŋe Sekem aka iwiŋi Hamor meleŋ etkiba
keu kewö jigetka mötket: “Azi kungö sileŋe Anutugö aiwesökŋi qahö yandigeri, nini nenböratnini azi mewöŋi ölöp qahö waŋgibin. Mewö ahinga gamumamusumnöŋ qaknine öŋgöbapuk. Miaŋgöra nini i waŋgibingö osizin.
Iŋini silik mohok-kun kewö aketka neŋön urumohot akin: Mutuk Anutugö aiwesökŋi mi aziurupŋini pakpak eŋgö sileŋine yandiget teköiga nini maljin ewö akŋe ewö, mönö nenböratnini ölöp eŋgibin.
Mewö aketka ölöp embuk nenböraturupnini utekutek aka aŋguin anda kaiga malbin. Mewö ölöp eŋgö sutŋine tata könagesö kambu mohok aka malbin.
Mewö malbinmö, Anutugö aiwesökŋi sileŋine yandibingö urumohot qahö akŋe ewö, nini mönö nenböratnini waŋgita kungen anbin.”
Keu mewö jigetka Hamor aka nahönŋi Sekem yetkön keu mewöŋi miaŋgöra mörohotka dop kölök.
Mewö mörohotka azi gwabö Sekemnöŋ iwiŋaŋgö saiwaurupŋi yeŋgö sutŋine tosatŋi eŋgoŋgita qetbuŋa ketaŋi memba malök. Yaŋgö urusihimŋan Jeikobkö böratŋaŋgöra gwötpuk ahöyöhaŋgöra aka keu jigeri, mi wuataŋgömamgö eksekpeksek qahö aka nalö qahö qem körii öŋgöyök.
Mewö aiga Hamor aka nahönŋi Sekem yetkön Sekem taongö azi alaurupŋi yembuk keu jibingöra taongö naŋgu kösutŋe totoko sombemŋine anda kewö jiyohot:
“Azi kieŋön nembuk ala ölöpŋi ak aŋgumakze. Miaŋgöra nini ölöp jim teköinga yeŋön neŋgö gölmenöŋ tata laŋ anda kaba miriŋini memba nembuk aŋgumnep-qaŋgumnep aka malbin. Yeŋön gölme kitipŋi memegöra tiŋi gwötpuk ahöza. Nini ölöp yembuk nenböraturupnini utekutek aka aŋguin anda kaiga malbin.
Nini silik mohok-kun kewö ahinga azi mieŋön nembuk malbingö urumohot akŋe: Anutugö aiwesökŋi mi azi mieŋgö sileŋine yandiget ahözawi, miaŋgö dop mi mutuk körek neŋgö silenine mewöyök yandiin teköiga nini ölöp yembuk könagesö kambu mohot aka malbin.
“Mewö ahinga yeŋgöreŋ mirigö sömbup kambuŋini aka sukinap yuaiŋini pakpak mi mönö nanini buŋaya akŋe. Miaŋgöra keu jigeri, mi ölöp möta imbi kölinga yeŋön neŋgö sutnine tatat dundumŋini miwikŋaiba malme.”
Mewö jiyohotka taongö kiripo naŋguŋe kaba tokogeri, yeŋön körek Hamor aka nahönŋi Sekem yetkö keugöra urumohot aka jigetka Anutugö aiwesökŋi mi Sekem taongö azi pakpak yeŋgö sileŋine yandim teköget.
Yandim tekögetka wehön 3:ŋi aiga miaŋgöreŋ uziŋinaŋgö sihimbölöŋi mi tok toroqeba möta tatketka Jeikobkö nahönŋi yahöt Simeon aka Liwai, Dainagö nenyahötŋi yetkön bimgö souŋiri ketaŋi memba taon miaŋgöreŋ saŋgabaŋga anda tihitŋini qahö möta tatketka wölaŋ bim qeba azi pakpak qaurapaŋ eŋguyohotka kömum teköget.
Hamor aka nahönŋi Sekem mi mewöŋanök bimgö sou ketaŋan etkuyohotka kömuyohot. Kömuyohotka Sekemgö mireyök nenŋiri Daina mi öröba eta waŋgita anohot.
Mewö ahotka Jeikobkö nahönurupŋan Sekemnöŋ nenŋini mem bölim waŋgiyöhaŋgöra aka taonöŋ kiŋkiŋgöba anda azi qamötŋini eŋgeka taongö sukinap yuaiŋi kiom qeba yoŋgorö meget.
Lama, meme, bulmakau aka doŋki kambuŋi kambuŋi aka öröyuaiŋini pakpak taon uruŋe aka gölme köröŋe ahögeri, mi pakpak kalöpköba mem teköget.
Sukinap yuaiŋini pakpak otoŋda ambimoröurupŋini körek eŋguaŋgita miriŋine yuaiŋini tosatŋi ahöyöhi, mi mönö kölolohoba kiom qeba yoŋgorö memba tököba anget.
Mewö aketka Jeikobnöŋ Simeon aka Liwai kewö jii mörohot: “Iŋiri mewö ahotka kahasililiŋ ketaŋaŋgö keuŋan mönö nöŋgö qakne öŋgöiga malmam. Gölme kiaŋgö toŋi Keinan könagesö aka Periz könagesö yeŋön mönö kazik möt niŋgiba malme. Nöŋgö könagesöni nini awamdökŋi maljin. Miaŋgöra yeŋön yarö aziurupŋini tokom eŋgiba qetala bim yarö gil niŋgime ewö, yeŋön mönö ölöp qaurapaŋ nuŋguba ni aka könagesöni ayuhum neŋgime.”
Jeikobnöŋ mewö jii mörohotmö, yetkön keu kewö jiyohot: “Kunöŋ neŋgö nenini köna ketaŋi ambi tandök ak waŋgiyöhi, nini mönö miaŋgö likepŋi meleŋ eŋgiinga dop kölja. “Mewö.
Anutunöŋ Jeikob keu kewö jii mörök: “Gi mönö wahöta Betel mire anda tatat dundumgi miwikŋaiba miaŋgöreŋ Anutugöra jöwöwöl alta kun meman. Datki Isogöra ölöŋ köla anöŋga Anutunöŋ nalö miaŋgöreŋ asuhum gihiyöhi, mönö yaŋgöra alta mi meman.”
Mewö jii möta Jeikobnöŋ saiwaŋi aka ambazip pakpak yambuk malgeri, i kewö jim kutum eŋgiyök: “Lopioŋ bem yuai tömbuŋi sutŋine ahözei, mi mönö qeköba gilget geiga köl könjörat mem aŋguba sileŋini saŋgoŋda opo malukuŋini uteköme.
Ni köŋjiliŋ uruŋe mala Anutu köuluköbiga meleŋ niŋgiyök aka denike denike anda kaba malali, yaŋön miaŋgöreŋ nömbuk mala korök. Miaŋgöra iŋini mönö kagetka Betel mire anbin. Nöŋön miaŋgöreŋ Anutugöra jöwöwöl alta kun memam.”
Mewö jim kutum eŋgiiga böröŋine lopioŋ yuai tömbuŋi pakpak ahögeri aka kezapŋine jeŋjeŋ möndögeri, mi qeköba kölolohoba Jeikob waŋgiget. Waŋgigetka anda in ip kun Sekem mire kinöhi, miaŋgö könaŋe gölmenöŋ esim löm kölök.
Mewö aka wahöta angetka taonŋi taonŋi liliköba tatkeri, Anutunöŋ könagesöŋini mieŋgö uruŋini kuŋguiga waekanjam möta elemŋini eri Jeikob aka nahönurupŋi mi qahö eŋguataŋgöget.
Mewö anda mala Jeikobnöŋ könagesöŋi pakpak yambuk malgeri, mi eŋguaŋgita Luz mire aŋgotket. Luz qetŋi alaŋi Betel mi Keinan gölmenöŋ ahöza.
Miaŋgöreŋ aŋgota Jeikobnöŋ jöwöwöl alta kun meyök. Datŋaŋgöra ölöŋ köla anöhi, nalö miaŋgöreŋ Anutunöŋ gölme miaŋgöreŋ asuhum waŋgiyök. Miaŋgöra Jeikobnöŋ miri gölme miaŋgö qetŋi El-Betel qerök. (El-Betel Betelgö Bemŋi.)
Betel miaŋgöreŋ malgetka Rebekagö welen ambiŋi Debora yaŋön kömuyök. Kömuiga Betel miri bapŋe qerema ip kungö könaŋe löm kölget. Jiŋgeŋ qeta sahötkeraŋgöra aka qerema ip miaŋgö qetŋi Jiŋgeŋ sahötkö qeremaŋi mewö qetket.
Jeikobnöŋ Mesopotemia (Padan Aram) gölmenöhök liliŋgöba kaiga Anutunöŋ kunbuk asuhum waŋgiba kötuetköm waŋgiyök.
Kötuetköm waŋgiba kewö jii mörök: “Göhö qetki Jeikob (tilipqilip azi) qerakzemö, mewö toroqeba kude qeta malme. Merak könahiba öŋgöba qetki mi Israel ahöma. “Kembunöŋ mewö jiba qetŋi Israel qerök. (Israel Anutubuk aum-möriyohot.)
Qetŋi mewö qeta toroqeba Jeikob kewö jii mörök: “Nöŋön Anutu kukösum pakpakö Toŋi akzal. Gi ölöp ahumsehip aknöŋga gwölönarökurupki yeŋgö qötöŋinan mönö qarim öŋgöma. Göhöreŋök könagesö gwötpuk aka könagesö kambuŋi kambuŋi asuhume. Gi kiŋi kiŋi yeŋgö bömön jalöŋina akŋan.
Nöŋön gölme Abraham aka Aisak buŋa qem etkiali, mi mönö göhö buŋaya qemam aka göhö andöge gwölönarökurupki yeŋgö buŋaya mewöyök akŋapköra mi qemam.”
Anutunöŋ keu mewö jii möriga Jeikob mosöta miri miaŋgöreŋök öŋgöyök.
Anutunöŋ keuŋi jii möröhi, Jeikobnöŋ gölme miaŋgöreŋ mötök köt kun memba wahöta kuŋguba mi wain o nalukŋan miriba miaŋgö qakŋe oil ipkö kelökŋi mokoi geyök.
Anutunöŋ yambuk keu jiyöhi, Jeikobnöŋ miri gölme miaŋgö qetŋi Betel (Anutugö miriŋi) qerök. Mewö.
Miaŋgö andöŋe Jeikobnöŋ saiwaurupŋi eŋguaŋgita Betel miri mosöta anda mala Efrata miri dopdowigetka Reizölgö morö meme nalöŋan kam kuŋguiga masö keta bölökŋi qeyök.
Masö qönsihimŋambuk ketaŋan qeyöhi, nalö miaŋgöreŋ anjö meme ambinöŋ keu kewö jii mörök: “O Reizöl, keŋgötki kude mötnöŋ. Gi mönö nalö kewöŋe mewöyök morö azia kun kunbuk meman.”
Mewö jiiga morö memba kömumamgö aka timotŋi mem kuŋgui ahöba qetŋi miaŋgöra Benoni qerök. (Benoni sihimbölönaŋgö nahöni) Mewö qerökmö, iwiŋan qetŋi Benjamin qerök. (Benjamin Simbawoŋ nahöni)
Reizölnöŋ mewö kömuiga Efrata köna töwokŋe Betlehem miaŋgöreŋ löm kölget.
Löm kölgetka Jeikobnöŋ mötök köt kun memba Reizölgö qaksirinöŋ kuŋguyök. Reizölgöreŋ mötök köt mi nalö kewöŋe mewöyök toroqeba kinja.
Mewö asuhuiga Israelnöŋ miri mi mosöta toroqeba anda mala Eder miri köröpŋaŋgö likepŋe aŋgota opo seri koumŋi miaŋgöreŋ möröreŋgöba kuŋguyök. Mewö.
Jeikobkö saiwaurupŋi yeŋön gölme miaŋgöreŋ tata mala nahönŋi mutukŋi Ruben yaŋön iwiŋaŋgö anömŋi bohonŋi qahö memeŋi Bilha yaŋgöreŋ anda mohotŋe ahöyohotka iwiŋi Israelnöŋ miaŋgö buzupŋi mörök.
Jeikobkö nahönurupŋi 12 mi kewö: Leagö nahönurupŋi Ruben mi Jeikobkö nahönŋi mutukŋi. Yaŋgö andöŋe Simeon, Liwai, Juda, Isakar aka Sebulun.
Reizölgö nahönyahötŋi qetŋiri Josef aka Benjamin.
Bilha Reizölgö welen ambigö nahönyahötŋi mi Dan aka Naftali.
Zilpa Leagö welen ambigö nahönyahötŋi mi Gad aka Aser. Jeikobkö nahönurupŋi mewö mi Mesopotemia (Padan Aram) gölmenöŋ asuhuget. Mewö.
Jeikobnöŋ anda mala Kiriat Arba (qetŋi alaŋi Hebron) miaŋgö kösutŋe Mamre mire iwiŋi Aisaköreŋ aŋgorök. Asaŋi Abraham aka iwiŋi Aisak yetkön mutuk gölme miaŋgöreŋ kian aka malohot.
Iwiŋi Aisakö malmal nalöŋi mi yambu 180 aiga kömuyök.
Azi namŋi aiga yambuŋan öliiga nöŋ qeba kömumba ambösakonurupŋi yeŋgöreŋ toroqeyök. Nahönyahötŋi Iso (Esau) aka Jeikob yetkön qamötŋi mi löm kölohot. Mewö.
Iso qetŋi alaŋi Edom yaŋgö gwölönarökurupŋi yeŋgö qet areŋini kewö:
Isonöŋ Keinan ambi karöbut eŋgimeyöhi, mieŋgö qetŋini kewö: Ada mi Hit azi Elon yaŋgö böratŋa, Oholibama mi Hiwi azi Zibeongö nahönŋi Ana yaŋgö böratŋa.
Basemat mi Ismaelgö böratŋi Nebaiotkö nenŋi.
Adanöŋ Isogö nahönŋi Elifaz meiga Basematnöŋ yaŋgö nahönŋi Reuel meyök.
Oholibamanöŋ Jeus, Jalam aka Kora eŋgömeyök. Isogö nahönurupŋi mewö mi Keinan gölmenöŋ asuhuget.
Jeikob aka Iso yetköreŋ mirigö sömbup kambuŋi kambuŋi gwötpuk ahögeraŋgöra gölme kiana malohori, miaŋön qahö dop kölök. Sukinapŋiran keta bölökŋi aiga mohotŋe tata malbingö osiget. (6) Miaŋgöra Isonöŋ anömurupŋi, nahönböraturupŋi aka könagesöurupŋi pakpak yaŋgö mire malgeri, mi eŋguaŋgirök. Mi eŋguaŋgita lama bulmakau kambuŋi kambuŋi, doŋki kamelurupŋi aka sukinap yuaiŋi pakpak Keinan gölmenöŋ mala miwikŋaiyöhi, mi memba munŋi Jeikob mosöta gölme kunöŋ anök.
<range>
Iso qetŋi alaŋi Edom yaŋön mewö aka Seir gölme kunduŋambuk miaŋgöreŋ anda malget.
Isonöŋ Seir gölme kunduŋambuk miaŋgöreŋ mala Edom könagesö yeŋgö bömön jalöŋini ahöhi, yaŋgö gwölönarökurupŋi yeŋgö qet areŋini kewö:
Isogö nahönurupŋi yeŋgö qetŋini kewö: Anömŋi Ada yaŋgö nahönŋi qetŋi Elifaz. Anömŋi Basemat yaŋgö nahönŋi qetŋi Reuel.
Elifazkö nahönurupŋi 5 mi Teman, Omar, Zefo, Gatam aka Kenaz.
Isogö nahönŋi Elifaz yaŋgö anömŋi bohonŋi qahö memeŋi qetŋi Timna yaŋön Elifazkö nahönŋi Amalek meyök. Isogö anömŋi Ada yaŋgö isi aziurupŋi mi mewö.
Reuelgö nahönurupŋi 4 mi Nahat, Zera, Sama aka Miza. Isogö anömŋi Basematkö isi aziurupŋi mi mewö.
Isogö anömŋi Oholibama yaŋön Isogö nahönurupŋi karöbut eŋgömeiga qetŋini Jeus, Jalam aka Kora qetket. Oholibama mi Zibeongö nahönŋi Ana yaŋgö böratŋi ahök.
Isogö gwölönarökurup kambuŋi kambuŋi yeŋgö azi kembuŋini mi kewö: Isogö nahönŋi mutukŋi Elifaz yaŋgö nahönurupŋi mi azi kembu qetŋini Teman, Omar, Zefo, Kenaz,
Kora, Gatam aka Amalek. Elifazkö gwölönarökurupŋi azi kembu Edom gölmenöŋ asuhugeri, mi mewö. Mi Isogö anömŋi Ada yaŋgö isiurupŋi aket.
Isogö nahönŋi Reuel yaŋgö nahönurupŋi mi azi kembu qetŋini kewö: Nahat, Zera, Sama aka Miza. Reuelgö gwölönarökurupŋi azi kembu Edom gölmenöŋ asuhugeri, mi mewö. Mi Isogö anömŋi Basemat yaŋgö isiurupŋi aket.
Isogö anömŋi Oholibama yaŋgö nahönurupŋi mi azi kembu qetŋini kewö: Jeus, Jalam aka Kora. Azi kembu mi Isogö anömŋi Oholibama, Anagö böratŋi yaŋgö nahönurupŋi aket.
Iso (Esau) qetŋi alaŋi Edom yaŋgö nahönurupŋi mewö aka yeŋgö könagesöurup mieŋgö azi kembuŋini mi mewö.
Hor könagesögö azi Seir yaŋgö nahönurupŋi mutuk Edom gölmenöŋ malgeri, yeŋgö qetŋini kewö: Lotan, Sobal, Zibeon, Ana,
Dison, Ezer aka Disan. Seirgö nahönurupŋi mi mutuk Edom gölmenöŋ Hor könagesö yeŋgö azi kembuŋina malgetka Isonöŋ könaŋgep kayök.
Lotangö nahönyahötŋi yahöt mi qetŋiri Hori aka Heman. Lotangö nenŋi qetŋi Timna.
Sobalgö nahönurupŋi qetŋini kewö: Alwan, Manahat, Ebal, Sefo aka Onam.
Zibeon yaŋgö nahönyahötŋi yahöt qetŋiri Aia aka Ana. Anagö kösohotŋi kewö: Yaŋön iwiŋi Zibeongö doŋkiŋi gölme qararaŋkölkölŋe galöm köl eŋgii nene jaruba negetka miaŋgöreŋ o jeŋi jeŋi könöpŋinambuk miwikŋaiyök.
Anagö nahönböratyahötŋi yahöt mi nahönŋi Dison aka böratŋi Oholibama.
Disongö nahönurupŋi qetŋini kewö: Hemdan, Esban, Itran aka Keran.
Ezergö nahönurupŋi qetŋini kewö: Bilhan, Zawan aka Akan.
Disangö nahönyahötŋi yahöt qetŋiri Uz aka Aran.
Hor könagesöŋi könagesöŋi yeŋgö azi kembu-urupŋini yeŋgö qetŋini mi Lotan, Sobal, Zibeon, Ana,
Dison, Ezer aka Disan. Hor könagesöŋi könagesöŋi yeŋgö azi kembu-urupŋini mi areŋinaŋgö dop Seir gölmenöŋ mewö malget. Mewö.
Israel könagesö yeŋgöreŋ kiŋ kembu kun qahö galöm köl eŋgiiga qeljiŋe nalö miaŋgöreŋ kiŋ kembu kewöŋan lök Edom gölme miaŋgöreŋ galöm köl eŋgiba malget:
Beorgö nahönŋi Bela yaŋön Edom yeŋgö kiŋ kembuŋini ahök. Yaŋgö sitiŋaŋgö qetŋi Dinhaba.
Belanöŋ kömuiga Bozra mirigö azi qetŋi Jobab, Zeragö nahönŋi yaŋön Belagö salupŋe kiŋ aka malök.
Jobabnöŋ kömuiga Teman gölmegö azi qetŋi Husam yaŋön salupŋe kiŋ aka malök.
Husamnöŋ kömuiga Hadad, Bedadkö nahönŋi yaŋön salupŋe kiŋ aka malök. Hadadnöŋ Moab gölmenöŋ anda Midian azi yembuk yarö gila eŋguba luhut alök. Yaŋgö sitiŋaŋgö qetŋi mi Awit.
Hadadnöŋ kömuiga Masreka mirigö azi qetŋi Samla yaŋön salupŋe kiŋ aka malök.
Samlanöŋ kömuiga Saul yaŋön salupŋe kiŋ aka malök. Yaŋgö miriŋi Rehobot mi Yufreitis o töwatŋaŋgö kösutŋe ahöyök.
Saulnöŋ kömuiga Balhanan, Akborgö nahönŋi yaŋön Saulgö salupŋe kiŋ aka malök.
Akborgö nahönŋi Balhanan kömuiga Hadarnöŋ salupŋe kiŋ aka malök. Yaŋgö sitiŋaŋgö qetŋi mi Pau. Anömŋaŋgö qetŋi Mehetabel. I Matredgö böratŋi aka Mezahabgö isiŋi malök.
Isogö gwölönarökurupŋi yeŋgö azi kembu qet areŋi mi isikŋinaŋgö dop aka miri gölmeŋinaŋgö dop kewö ahök: Timna, Alwa, Jetet,
Oholibama, Ela, Pinon,
Kenaz, Teman, Mibzar,
Magdiel aka Iram. Azi mi Edom könagesögö azi kembu-urupŋina malgetka qetŋinaŋgö dop miri gölmeŋinaŋgö qetŋini qetket. Edom qetŋi alaŋi Iso yaŋön mutuk gölme memba tata mala Edom könagesögö bömön jalöŋi ahök. Mewö.
Aisaknöŋ Keinan gölmenöŋ kian aka maliga nahönŋi Jeikobnöŋ miaŋgöreŋ toroqeba malök.
Jeikobkö gwölönarökurupŋi mieŋgö kösohotŋini kewö: Josefnöŋ azi gwabö yambuŋi 17 aiga darumunurupŋi, iwiŋaŋgö anömyahötŋi bohonŋiri qahö memeŋi Bilha aka Zilpa yetkö nahönurupŋi yembuk lama aka meme (noniŋ) kambuŋi kambuŋi galöm köl eŋgiba malget. Mewö mala darumunurupŋan silik akeri, miaŋgö kösohotŋi bölöŋi bölöŋi mi iwiŋaŋgö jii möta malök.
Jeikobnöŋ azi namŋi aiga nahönŋi Josefnöŋ asuhuyöhi, miaŋgöra iwiŋan i nahönurupŋi tosatŋi pakpak eŋgoŋgita uruŋan jöpaköm waŋgiba malök. Nalö kunöŋ maluku köröpŋi ekjeritŋambuk böröŋi köröpŋi mi memba Josef waŋgiyök.
Iwiŋan i darumunurupŋi pakpak eŋgoŋgita uruŋan jöpaköm waŋgiba malöhi, yaŋgö darumunurupŋan mi eka könahiba kazik ak waŋgiba yambuk ala-alagö keuŋi kun qahö eraum-möta malget.
Suŋgem kunöŋ Josefnöŋ gaun kun eka miaŋgö kösohotŋi mi darumunurupŋi jiiga mötket. Mi mötketka uruŋinan öngöiga kazik gwötpuk ak waŋgiba malget.
Kösohotŋi mi kewö jiiga mötket: “Mötket, ni gaun kun ekzali, mi kewö:
Nini nupnöŋ mala wit padi böranini jöhöbingö tandök akzin. Mewö ahinga nöŋgöreŋ wit padi börani miaŋön wahöta köŋgep kiniga eŋgöreŋ böran mieŋön mönö nöŋgöreŋ böran liliköba sököba kinje.”
Mewö jiiga möta darumunurupŋan Josefköra kewö jiget: “Gi neŋgöreŋ kiŋ kembuya akanak me? Gi ölŋa galöm köl neŋgimamgöra mötzan me?” Josefnöŋ gaunŋi eka miaŋgö kösohotŋi jiyöhi, miaŋgöra yeŋgö uruŋinan kunbuk toroqeba öngöiga kazik keta bölökŋi möt waŋgiba malget.
Miaŋgö andöŋe gaun kun kunbuk eka miaŋgö kösohotŋi darumunurupŋi kewö jiiga mötket: “Nöŋön gaun kun ekiga miaŋgöreŋ wehön, köiŋ aka seŋgelau 11 mieŋön nöŋgöra sipköget.”
Kösohotŋi mi iwiŋi aka darumunurupŋi jii mötketka iwiŋan tembula kewö jim waŋgiyök: “Gi gaun tandökŋi mewöŋi mi denöwögöra ekzane? Ni, namgi aka darumunurupki neŋön mönö denöwö aka göhöreŋ kaba jemesoholge simin köla gölmenöŋ bamgöbinak?”
Mewö asuhuiga darumunurupŋan uruŋinan mututqutut (jelös) möt waŋgiba malgetmö, iwiŋan keu mi uru könömŋe ali ahöiga mötmöriba malök. Mewö.
Nalö kunöŋ Josefkö darumunurupŋi yeŋön iwiŋinaŋgöreŋ lama kambu-urupŋi galöm köl eŋgibingöra Sekem miri kösutŋe anda malget.
Miaŋgöreŋ malgetka Israelnöŋ Josef kewö jii mörök: “Nahöni, göhö darumunurupkan Sekem kösutŋe lama kambunini galöm köl eŋgiba maljei, mi mötzan. Ölöp kanöŋga melaim gihibi yeŋgöreŋ anman. “Mewö jiiga möta “Ölöp anmam,” jiyök.
Jiiga kewö jii mörök: “Gi mönö anda darumunurupki aka lama kambunini eŋgeka denöwö maljei, miaŋgö keu kösohotŋi mi memba liliŋgöba kaba jinöŋga mötmam. “Mewö jii möri Hebron örueŋeyök (ruerueŋeyök) melaim waŋgiiga anda mala Sekem gölmenöŋ aŋgorök.
Sekem gölmenöŋ aŋgota gölme köröŋe köna jaruba laŋ anda maliga azi kunŋan miwikŋaiba eka kewö qesim waŋgiyök: “Gi wani yuaia jaruba maljan?”
Qesim waŋgiiga kewö meleŋnök: “Ni darumunurupni yeŋgöra jaruzal. Yeŋön denikeaŋgöreŋ mala lamaurupŋini galöm köl eŋgizei, mi ölöp jinöŋga mötmam.”
Mewö meleŋniga kewö jiyök: “Yeŋön lök gölme ki mosöta anget. Dotan mire anbingöra jigetka möral. “Mewö jiiga möta darumunurupŋi yeŋgö könaŋine eŋguataŋgöba mala Dotan miri kösutŋe anda miwikŋaim eŋgiyök.
Miwikŋaim eŋgiba kösutŋine qahö aŋgorökmö, tikep endu kaiga darumunŋan i eka tokoba Josef qebingö aŋgönaŋ alget.
Aŋgönaŋ ala nanŋinök kewö eraum-mötket: “Eket, gaun ehek azi miaŋön mönö endu kaza.
Ayop, mönö kagetka anda qein kömuiga qamötŋi o lömŋi kunöŋ gilin geiga kewö jibin: ‘Sömbup kalŋan mönö i qei kömuyök.’ Gaunŋaŋgö ölŋan denöwö asuhumawi, mi mönö miaŋgö andöŋe ekin.”
Mewö eraum-mötketka Rubenöŋ mi möta Josef böröŋineyök meköba malmalŋi jöhömamgöra möta kewö jiyök: “I mönö kude qeinga kömuma.”
Toroqeba kewö jii mötket: “Sepŋi mönö kude mokome. Gölme qararaŋkölkölŋe o löm ki kinjawi, i ölöp miaŋgöreŋ gilgetka gemapmö, böröŋinan mönö yaŋgö sileŋe kude misiriba qeme. “Rubenöŋ Josef böröŋineyök meköba aŋgön köla waŋgita iwiŋaŋgöreŋ liliŋgöba anbitköra möta keu mewö jiyök.
Mewö jii möta kingetka Josefnöŋ darumunurupŋi yeŋgöreŋ kaŋgorök. Kaŋgoriga malukuŋi köröpŋi ekjeritŋambuk böröŋi köröpŋi wöta kayöhi, mi laŋ öröba munjurata qeköget.
Mi qeköba munŋini qeraköba memba anda o lömnöŋ gilgetka geyök. O löm mi oŋi qahöpmö, gwamönŋa kinök.
Mewö aka nene nembingö eta tatket. Eta tata jeŋini uget aniga Ismael könagesögö kölköl-örörö azi tosatŋan Gilead miri mosöta kamelŋini totnöŋ totnöŋ al eŋgiba awataŋ kagetka eŋgeket. Yeŋön kamel qakŋine gipmi bakötök, sile mirimirigö kelökŋi aka marasin ip tokuŋi qetŋi mör gipit mi algetka bisiba Ijipt kantrinöŋ anbingöra kaget.
Mewö eŋgeka Judanöŋ darumunurupŋi kewö jii mötket: “Nini munini qein kömuiga sepŋaŋgö keuŋi köyatiba asambötpin ewö, miaŋön mönö denöwö bauköm neŋgibawak?
Yaŋön nanini munini aka nanini sepkitipnini akzawaŋgöra mönö böröninan sileŋe kude misiriba qebinmö, ölöp kagetka anda Ismael azi mieŋön i söŋgöröŋi memegöra eŋgibin. “Mewö jiiga darumunurupŋan mi möta urumohot aka imbi kölget.
Mewö aketka Midian gölmegö Ismael könagesögö kölköl-örörö azi mieŋön kaba kaŋgota eŋgoŋgitpingö aket. Mewö aketka munŋini Josef mi o lömnöhök öröget koriga silwö kötŋi 20:nöŋ söŋgöröŋi memegöra al waŋgiget. Al waŋgigetka Ismael azi mieŋön i bohonŋi memba waŋgita Ijipt kantrinöŋ anget.
Angetka Rubenöŋ kungenök liliŋgöba o lömnöŋ kaiga Josefnöŋ miaŋgöreŋ kunbuk qahö kiniga eka wösöŋi juliga wösöbirikŋi kondela malukuŋi munjurarök.
Malukuŋi munjurata munurupŋi yeŋgöreŋ liliŋgöba kaba kewö jiyök: “Morö gwabönöŋ mönö denike ayapköba sohoza? Yei! Miaŋgö keuŋan nöŋgö qakne öŋgöiga mönö denöwö akileŋak?”
Mewö jiiga meme (noniŋ) aziŋi kun memba qeget kömuiga Josefköreŋ malukuŋi memba meme miaŋgö sepŋan kundumgöba membiliget.
Membiliba malukuŋi köröpŋi ekjeritŋambuk böröŋi köröpŋi mi memba mire anda iwiŋi kondela kewö jiget: “Nini ki miwikŋaizin. Mi nahöngi Josefköreŋa me qahö, mi ölöp ek kewötman.”
Mewö jigetka ek kewöta kewö jiyök: “Ki mi nahönaŋgöreŋ malukuya. Sömbup kalŋi kunŋan mönö yaijapaleleŋ qei kömuiga gwahörök. Ölŋa, Josef mi yöhöqöhötiiga boromborom ahök.”
Mewö jiba amburereŋ aka wösöbirikŋi kondela malukuŋi munjurata sileŋi gölmenöŋ membiliba nahönŋaŋgö nalö köröpŋi jiŋgeŋ köla sahöta malök.
Mewö maliga nahönböraturupŋi pakpak yeŋön kaba urukölalep mem waŋgibingö aketmö, yaŋön mi qetala tököba urukondumök möta kewö jiyök: “Qahö! Nöŋön mönö jiŋgeŋ köla sahöta mala kömumba uŋem mire nahönaŋgöreŋ gemam. “Mewö jiba Josefköra sahöta malök.
Mewö maliga nalö miaŋgöreŋ Midian gölmegö kölköl-örörö azi yeŋön Josef waŋgita Ijipt kantrinöŋ aŋgota bohonŋi memegöra algetka Farao kiŋgö jembonŋi kun qetŋi Potifar, kiŋgö malmalŋaŋgö sikiriti yeŋgö suahö galömŋina malöhi, yaŋön i söŋgöröŋi meiga welenqeqeŋi omaŋi ahök. Mewö.
Nalö miaŋgöreŋ Judanöŋ darumunurupŋi eŋgömosöta yagömanŋe Adulam mire geba azi kun qetŋi Hira yambuk tata malök.
Miaŋgöreŋ mala Judanöŋ Keinan azi kun qetŋi Sua yaŋgö böratŋi eka anömŋa meiga mohotŋe ahöyohot.
Mohotŋe ahöyohotka anömŋan gölöm ala morö nahön memba qetŋi Er qerök.
Mewö qeta kunbuk gölöm ala morö nahön kun memba qetŋi Onan qerök.
Miaŋgö bapŋe dumŋe kunbuk morö nahön kun memba yaŋgö qetŋi Sela qerök. Morö nahön mi Kezib mire mala miaŋgöreŋ meyök.
Mewö malgetka Judanöŋ nahönŋi mutukŋi Er yaŋgöra ambi kun qetŋi Tamar waŋgiiga anömŋa ahök.
Anömŋa ahökmö, Judagö nahönŋi mutukŋi Er yaŋön Kembugö jeŋe bölöŋi aka memba malöhi, miaŋgöra Kembunöŋ jim teköm waŋgiiga kömuyök.
Kömuiga Judanöŋ nahönŋi Onangöra kewö jiyök: “Gi ölöp datkahö malöŋi memba qambötŋi akzanaŋgö köna keuŋi wuataŋgöba yambuk ahöba datkahöra gwölönarök qiwikŋaiman.”
Mewö jiyökmö, Onanöŋ gwölönarök mi yaŋgö buŋaya qahö akŋawi, mewö möta silik kewö aka malök: Datŋaŋgöra gwölönarök qiwikŋaibapuköra yaŋgö anöm malöŋambuk ahöba malöhi, nalö miaŋgöreŋ nalö dop morö qiwiqiwikŋaigö sile oŋi mi öne gölmenöŋ qokoba malök.
Silik mewö aka malöhi, mi Kembugö jeŋe bölöŋi ahök. Miaŋgöra Kembunöŋ i mewöyök jim teköm waŋgiiga kömuyök.
Kömuiga Judanöŋ iranŋi Tamargöra kewö jiyök: “Gi mönö iwigahö mire liliŋgöba anda malöya mala malnöŋga nahöni Selanöŋ qariba ketaŋi akagun gi gömima. “Keŋgötŋi kewö mötmöriba mewö jiyök: Selagö datyahötŋan kömuyohotka yaŋön miaŋgö dop mala mewöyök kömumbapuk. Mewö mötmöriba Tamargöra jiiga iwiŋaŋgö mire liliŋgöba anda miaŋgöreŋ tata malök.
Miaŋgöreŋ tata maliga nalö köröpŋi teköiga Suagö böratŋi, Judagö anömŋi yaŋön kömuyök. Kömuiga jiŋgeŋ köla sahöta mali teköiga Judanöŋ miri gölme qetŋi Timna miaŋgöreŋ azi tosatŋan nanŋi lamaurupŋi yeŋgö jupŋini mitigeri, i eŋgekŋamgöra öŋgöyök. Adulam mirigö azi alaŋi Hira yambuk mohotŋe miaŋgöreŋ öŋgöyohot.
Öŋgöyohotka Tamargöra buzup kewö jigetka mörök: “Mötnöŋ, göhö azi irangan mönö lamaurupŋi yeŋgö jupŋini mitimamgöra aka Timna miri gölmenöŋ anja.”
Mewö jigetka mörök. Judagö nahönŋi Selanöŋ lök qariba ketaŋi aiga töndup i anömŋi akŋapköra qahö waŋgiyök. Miaŋgöra Tamarnöŋ malö malmamgö malukuŋi qeköba nöröp kawöseŋnöŋ nöröp jeŋi esuhuba turum aŋguyök. Mewö aka Timna anangö könanöŋ anda taon qetŋi Enaim miaŋgöreŋ aŋgota kiripo naŋgu kösutŋe tarök.
Tariga Judanöŋ kaba eka jemesoholŋi esuhuyöhaŋgöra i qahö ek kutuba mi köna ketaŋi ambia mewö mötmöriyök.
Iranŋa taröhi, mi qahö möt kutuyöhaŋgöra aka köna jitŋe yaŋgöreŋ anda kewö jiyök: “Ölöp kanöŋga nöŋön göbuk ahöbit. “Mewö jiiga möta kewö qesiyök: “Nömbuk ahömanaŋgö töwaŋi mönö wani yuaia niŋgiman?”
Mewö qesiiga kewö jiyök: “Ni nani kambunöhök meme moröŋi gwaböŋi kun albi göhöreŋ kama. “Mewö jiiga kewö qesiyök: “Mi mutuk qahö kaba kaŋgoriga keugahö ölŋi akŋawaŋgö yuai kun mi niŋgiman me qahö?”
Mewö qesiiga kewö jiyök: “Nöŋgö keunaŋgö ölŋi akŋawaŋgö yuai kun mi mönö wani yuaia gihibileŋak?” Mewö jiiga kewö meleŋnök: “Köpep supapkan qetki mekötahömakzani, mi, miaŋgö kösö wötŋi aka öröpki börögan memba kinjani, mönö mia niŋgiman. “Mewö meleŋniga yuai mi waŋgiba yambuk ahöiga gölöm alök.
Yambuk ahöba wahöta miriŋe anda nöröp kawöseŋi luluŋda qeköba malö malmamgö malukuŋi mi kunbuk löŋgöta malök.
Mewö maliga Judanöŋ nalö kunöŋ Adulam mirigö azi alaŋi Hira melaiba kewö jiyök: “Gi mönö meme (noniŋ) moröŋi gwaböŋi memba anda ambi mi waŋginöŋga nöŋgö keunaŋgö ölŋi akŋawaŋgö yuaiŋi mi meleŋ gihiiga memba kaman. “Nup mewö memapköra Hira melaiiga anökmö, Hiranöŋ ambi mi qahö miwikŋaiyök.
Qahö miwikŋaiba Enaim azi tosatŋi kewö qesim eŋgiba jiyök: “Jöwöwöl jikegö köna ketaŋi ambinöŋ Enaim kiaŋgöreŋ köna göraŋe taröhi, mi denike?” Mewö jiiga kewö meleŋda jiget: “Ambi mewöŋi kun mi kiaŋgöreŋ qahö malök.”
Mewö jigetka Hiranöŋ öne liliŋgöba Judagöreŋ kaba jiyök: “Nöŋön anda ambi mi qahö ehal. Miri miaŋgö toŋi yeŋön mewöyök keu kewö jigetka möral: ‘Jöwöwöl jikegö köna ketaŋi ambiŋi kun mi kiaŋgöreŋ qahö malök.’”
Mewö jiiga Judanöŋ kewö jiyök: “O alani, muat! Yaŋön yuai mi ölöp memba malma. Yuai kun akirak, mönö gön köl netkigetka gamunöŋ turum netkibapuk. Nöŋön meme moröŋi gwaböŋi ki mi ölöp albiga anökmö, göŋön ambi mi qahö miwikŋainöŋ.”
Mewö jiiga köiŋ karöbutkö dop teköiga tosatŋan Judagöra buzup keu kewö jigetka mörök: “Göhö irangi Tamarnöŋ mönö serowilin aka gölöm ala malja. “Mewö jigetka Judanöŋ mi möta Mosesgö köna keugö dop jimkutukutu kewö alök: “I mönö waŋgita örörahöba könöpnöŋ gilgetka geba jema.”
I waŋgita örörahöba angetka iranŋan Judagöra keu kewö aliga anök: “O irani, yuai kieŋgö toŋan mönö nömeiga gölöm ala maljal. Miaŋgöra köpep supap ki, miaŋgö kösö wötŋi aka öröp ki mönö ek kewöta toŋi miwikŋaiman.”
Keu mewö ali aniga möta nanŋi yuaiŋi mi ek kewöta kewö jiyök: “Yaŋön keu mi ölŋa jiza. Nöŋön i nahöni Selagö anömŋi akŋapköra qahö waŋgial. Miaŋgöra yaŋön mönö ni noŋgita ambi diŋdiŋi aka keu mi jiza. “Mewö jiba ambi miambuk kunbuk qahö ahöyök.
Könaŋgep morö memamgö nalöŋan kam kuŋguiga morö gösöŋaŋgö uruŋe siwisiwi azi moröŋi yahöt tarohot.
Tarohotka morö memamgö aiga kunöŋ böröŋi suluiga erök. Eriga anjö meme ambinöŋ mi eka möt kösö pisikŋi pötpöt memba böröŋe jöhöba kewö jiyök: “Yaŋön mutuk asuhuza.”
Mewö jiyökmö, morö miaŋön böröŋi kunbuk öröi öŋgöiga alaŋan mutuk asuhuyök. Yaŋön asuhuiga anjö meme ambinöŋ kewö jiyök: “O mönö mewö aka könagi munjurata asuhuzan. “Mewö jiiga qetŋi Perez qetket. (Perez Könaŋi munjuratza.)
Miaŋgö andöŋe alaŋaŋgö böröŋe möt kösö pisikŋi pötpöt ahöyöhi, yaŋön asuhuiga qetŋi Zera qetket. (Zera pisikŋi pötpöt) Mewö.
Nalö sutŋe miaŋgöreŋ Ismael könagesögö kölköl-örörö azi yeŋön Josef waŋgita Ijipt kantrinöŋ aŋgota bohonŋi memegöra alget. Algetka Ijipt azi kun qetŋi Potifar, Farao kiŋgö jembonŋi kun aka malmalŋaŋgö sikiriti yeŋgö suahö galömŋina malöhi, yaŋön i söŋgöröŋi meiga welenqeqeŋi omaŋi ahök.
Mewö aka maliga Kembunöŋ Josefpuk kiniga yuai pakpak aka memba malöhi, miaŋgöreŋ mönö töhötmöriam miwikŋaiyök. Yaŋön toŋi Ijipt azi yaŋgö mire malök.
Mewö maliga Kembunöŋ Josefpuk kinda kondot waŋgiiga yuai pakpak böröŋan memba malöhi, miaŋön mönö töhötmöriamŋambuk ahök. Mewö aiga toŋan mi ehök.
Toŋan mi ehi ölöp dop köliga yaŋgö jeŋe eksihim miwikŋaiiga jiiga nanŋi malmalŋaŋgö galömŋi ahök. Potifarnöŋ Josef kuŋgum waŋgiiga miriŋaŋgö yuai pakpak galöm köliga sukinap buŋaŋi pakpak yaŋgö böröŋe aliga köyan köla malök.
Miriŋaŋgö yuaiŋi aka sukinap buŋaŋi mi pakpak Josefnöŋ galöm kölmapköra böröŋe ala malöhi, Kembunöŋ nalö miaŋgöreŋök könahiba Ijipt azi miaŋgö miri yuaiŋi mi Josefköra aka kötuetköba malök. Potifargö miriŋe aka nupŋe öröyuaiŋi pakpak ahöyöhi, mi mönö kötumötuet qakŋe ahöyök.
Mewö ahöiga Potifarnöŋ öröyuaiŋi ahöm waŋgiyöhi, mi pakpak Josefkö böröŋe al teköba kinda nanŋak i me wai miaŋgö waimanjatŋi kun qahö mörök. Yaŋön nene nemamgöra mohot mötkurumkurum aka malök. Josefkö sileŋi öndölböndöl qariiga kaisoŋgolomŋan eksihimŋambuk ahöiga malök.
Mewö maliga nalö tosatŋi teköiga Potifargö anömŋan Josef eka eksihimŋi möta kewö jiyök: “Gi mönö kanöŋga nömbuk ahöbit.”
Mewö jiyökmö, yaŋön mi tököba toŋaŋgö anömŋi kewö jii mörök: “Qahö! Mötnöŋ, toni nanŋak miriŋe öröyuai ahözawaŋgö waimanjatŋi qahö ahakzapmö, sukinap buŋaŋi pakpak mi mönö nöŋön galöm köla malmamgöra nöŋgö böröne al teköiga ahöza.
Mewö ahöiga miri kiaŋgö uruŋe i aka ni netkö kukösumniran mönö öröröŋ ahöza. Göŋön anömŋi akzanaŋgöra gi aŋgön köl niŋgiyökmö, yuai tosatŋi kun mi nöŋgöra qahö aŋgön kölök. Miaŋgöra nöŋön denöwögöra aka ahakmeme bölöŋi kötökŋi mewöŋi mi aka miaŋön Anutu qetala siŋgisöndok akileŋak?”
Mewö jii möta keu mewöŋi mi wehön dop Josefköra jiba malökmö, yaŋön töndup mi qetala mala yaŋgö ahöahö dumnöŋ anda yambuk ahöbitkö imbi qahö kölök. Mewö yambuk mohotŋe malbitkö mewöyök tököyök.
Mewö tököba maliga wehön kunöŋ mirigö welenqeqeurupŋi yeŋgöreŋök kunŋan miri uruŋe qahö maliga Josefnöŋ nupŋi jijiŋi memamgöra miri uruŋe öŋgöyök.
Öŋgöiga ambi miaŋön Josefkö malukuŋe qelanjiba memba kewö jiyök: “Gi mönö kanöŋga nömbuk ahöbit. “Mewö jiyökmö, Josefnöŋ malukuŋi mi yaŋgö böröŋe mosöta ölöŋ köla diŋdiŋgöba sombemnöŋ sileŋe erök.
Malukuŋi yaŋgö böröŋe mosöta ölöŋ köla sombemnöŋ eröhi, ambi miaŋön mi ehök.
Mi eka mirigö welenqeqeurupŋi eŋgoholi kagetka yeŋgöra kewö jiyök: “Mötket, apnan Hibru azi mi waŋgita mirinine kayöhi, yaŋön mönö göngönahit ak neŋgiba malja. Yaŋön nömbuk ahöbitköra nöŋgöreŋ kotzapmö, nöŋön qet gigilahözal.
Qet gigilahöbiga möta malukuŋi nöŋgö wösöne mosöta ölöŋ köla diŋdiŋgöba sileŋe geza.”
Mewö jiba Josefkö malukuŋi kösutŋe ali ahöi Josefkö toŋan liliŋgöba kamapkö mamböta tari kayök.
Kaiga kösohotŋi mewöyöhök jii möriga kewö jiyök: “Hibru welenqeqe azi mi waŋgitnöŋga neŋgöreŋ kayöhi, yaŋön mönö nömbuk göngönahit akŋamgöra nöŋgöreŋ kotza.
Kotzapmö, nöŋön qet gigilahöbiga möta malukuŋi nöŋgö wösöne mosöta ölöŋ köla diŋdiŋgöba sileŋe geza.”
Mewö jiiga Josefkö toŋan anömŋan kösohot mewö jii möriga kewö jiyök: “Göhö welenqeqegan mönö mewö ak niŋgiza. “Mewö jii möta irimŋi seholiiga uruŋi könöp jeyök.
Uruŋi könöp jeiga jiiga Josef memba Farao kiŋgö kösö mirinöŋ azi galöm köl eŋgiba malgeri, mönö kösö miri miaŋgöreŋ alget geba ahöba malök.
Josefnöŋ kösö miri miaŋgöreŋ malökmö, Kembunöŋ Josefpuk kinda kötuetköba ak kömum waŋgiba mali kösö mirigö galöm bohonŋan mi eka yaŋgöra eksihim mörök.
Eksihim möröhaŋgöra azi pakpak kösö mire tatkeri, mi Josefnöŋ galöm köl eŋgimapköra yaŋgö böröŋe al eŋgiyök. Yuai pakpak miaŋgöreŋ aka memba malgeri, mi Josefnöŋ jim kutum eŋgiyöhaŋgö dop aka memba malget.
Kembunöŋ Josefpuk kinda kötuetköm waŋgiba kondoriga yuai pakpak aka memba malöhi, mi töhötmöriamŋambuk asuhuba ahöyök. Miaŋgöra kösö mirigö galöm bohonŋan Josefnöŋ yuai pakpak denöwö galöm köla jim kutum eŋgiba malöhi, miaŋgö waimanjatŋi kun qahöpmahöp möta malök. Mewö.
Nalö tosatŋi teköiga Ijiptkö kiŋ kembuŋaŋgö wain o qambigö galömŋi aka bered ohohogö galömŋi yetkön ketaŋamŋiri Ijiptkö kiŋi qetala köna siŋgiyohot.
Mewö ahotka Farao kiŋnöŋ jembonŋi yahöt, wain o qambigö galömŋi bohonŋi aka bered ohohogö galömŋi bohonŋi yetköra aka irimŋi seholiyök.
Irimŋi seholiiga jiiga etkuaŋgita kiŋgö malmalŋaŋgö sikiriti yeŋgö suahö galömŋinaŋgö kösö mire yaŋgö böröŋe al etkigetka geyohot. Josefnöŋ kösö miri miaŋgöreŋök malök.
Sikiriti yeŋgö suahö galömŋinan Josef jim kutum waŋgiiga i welen qem etkiba malök. Mewö maliga nalö tosatŋi toroqeba kösö mire malget.
Mewö mala malgetka Ijipt kiŋgö wain o qambigö galömŋi aka bered ohohogö galömŋi yetkön suŋgem mohot miaŋgöreŋök gaunŋiri inanŋök inanŋök ehot. Gaunŋiraŋgö könaŋi mi inanŋök inanŋök.
Mi ehotka Josefnöŋ söŋanöhök yetköreŋ öŋgöba etkehi urueret aka bosoliba tarohot.
Mewö tarohotka Farao kiŋgö jembon yahötŋi yetkön Josefkö ketaŋamŋaŋgö kösö mire yambuk mohotŋe tarohori, i kewö qesim etkiyök: “Iŋiri merak denöwögöra jemesoholŋiri wösöbirikjeje uba tatzahot?”
Qesim etkiiga kewö meleŋda jiyohot: “Niri nanŋök nanŋök gauniri ekzitmö, mietkö könaŋiri mi daŋön jii mötpirak?” Mewö jiyohotka Josefnöŋ kewö jiyök: “Anutunöŋ mönö gaungö könaŋini jiji Toŋi akzapmö, ölöp töndup gaunŋiri jiyohotka mötmam.”
Mewö jiiga wain o qambigö galöm bohonŋan gaunŋi ehöhi, miaŋgö kösohotŋi mi Josef kewö jii mörök: “Nöŋön gauni uruŋe wain ip kun mi nöŋgö wösöne kiniga ekzal.
Wain ipkö böröŋi karöbut kingetka könahiba sötŋi jula kota kuŋguzawi, nalö miaŋgöreŋök juraŋi kota tuliga kaŋgeŋi kaŋgeŋi asuhuba öligetka ölŋaŋgö kötŋi pisihize.
Pisihigetka ni Farao kiŋgö qambiŋi mi börönan memba kinda ölŋaŋgö kötŋi memba mözöhölbiga oŋi Farao kiŋgö qambinöŋ geiga kiŋgö böröŋe aljal.”
Mewö jii möta Josefnöŋ kewö jii mörök: “Gaungahö könaŋi mi kewö: Ip böröŋi karöbut mi wehön karöbutkö söpsöpŋi akza.
Wehön karöbut teköiga Farao kiŋnöŋ göhö nöröpki mem wahöta pösat gihiba kunbuk nupke al gihima. Gi mutuk yaŋgö wain o qambigö galömŋa mala qambi Farao kiŋgö böröŋe ala malnöŋi, miaŋgö dop mönö kunbuk aka malman.
Mewö malmanmö, sösöŋgai qakŋe malmani, nalö miaŋgöreŋ mönö ni mötmöriba ak kömum niŋgiba nöŋgö kösohotni Farao kiŋgöra jinöŋga mötma. Mewö aka bauköm niŋginöŋga kösö miri ki mosöta etpileŋak.
Mötnöŋ, ni Hibru könagesögö gölmenöhök ösum-mumu qakŋe yoŋgorö noaŋgitketka kaba kiaŋgöreŋ mewöyök yuai bölöŋi kun kösö miri kiaŋgö dutŋe al niŋgigeraŋgö dop mi qahö ahal.”
Josefnöŋ mewö jii möriga bered ohohogö galöm bohonŋan alaŋaŋgö gaunŋaŋgö könaŋi ölöpŋi jim asariyöhi, mi eka kewö jii mörök: “Nöŋön mewöyök gauni ekiga miaŋgöreŋ bered könde karöbut nöŋgö nöröpne kunduta kazal.
Kaba könde qakŋe eu tatzawi, miaŋgöreŋ bered yuai nahömŋinambuk könaŋi könaŋi Farao kiŋgöra ahözapmö, neiŋi neiŋi yeŋön kaŋgota könde kunduta kazali, miaŋgöreŋök mi nem teköze.”
Mewö jii möta Josefnöŋ kewö meleŋda jiyök: “Gaungahö könaŋi mi kewö: Könde karöbut mi wehön karöbutkö söpsöpŋi akza.
Wehön karöbut teköiga Farao kiŋnöŋ jiiga liŋgipnöŋ geriba qetohom gihiba nöröpki aka qamötki mem wahöta ipnöŋ möndögetka neiŋi neiŋi yeŋön kaŋgota busugi nem teköme.”
Mewö meleŋda jiiga wehön karöbut teköiga Farao kiŋgö ahuahu nalöŋan kam kuŋguiga jembonurupŋi pakpak i nene lömbuaŋ ohoba eŋgiyök. Mi ohoba eŋgiba wain o qambigö galöm bohonŋi aka bered ohohogö galöm bohonŋi yetkö nöröpŋiri mi jembonurupŋi yeŋgö jeŋine memba wahörök.
Wain o qambigö galömŋan mutuk nupŋi memba malöhi, mi toroqeba memapköra kuŋgum waŋgiiga dumŋe kunbuk qambi mi Farao kiŋgö böröŋe ala malök.
Mewö malökmö, kiŋnöŋ bered ohohogö galöm bohonŋaŋgö keuŋi jim teköiga Josefnöŋ gaunŋiraŋgö könaŋi jii mörohoraŋgö dop i liŋgipnöŋ eriba qetohoba nöröpŋi aka qamötki mi mem wahöta möndöget.
Miaŋgö andöŋe wain o qambigö galöm bohonŋan Josef qahö mötmörim waŋgiyökmö, i ölum qeiga laŋ malök. Mewö.
Yambu yahöt teköiga Farao kiŋnöŋ gaun kun kewö ehök: Yaŋön Nail o töwatŋaŋgö göraŋe kiniga
bulmakau dömŋi 7 ölöp sorokŋi kelök busuŋinambuk mi o töwatŋi miaŋgöreŋök kota jejepözaŋ sutŋine kinda tembam keuqaŋ neget.
Mieŋgö andöŋine bulmakau tosatŋi 7 sihitqarambuŋinanök kaisoŋgolomŋini piromŋi mi o töwatŋi miaŋgöreŋök kota bulmakau mutukŋi mieŋgö kösutŋine anda o töwatŋaŋgö göraŋe kinget.
Bulmakau piromŋi sihitqarambuŋinanök mieŋön bulmakau dömŋi ölöp sorokŋi kelök busuŋinambuk 7 mi gwahöt eŋgiget. Farao kiŋnöŋ gaun mi eka miaŋgöreŋök imbiŋi möta wahörök.
Wahöta gaunŋaŋgö kunbuk möta gem anda ahöba gaun kun kewö ehök: Wit padi ip mohotkö kembaŋe ölŋi kötŋi ketaŋi ketaŋi kaŋgeŋinambuk 7 ölöp kötökŋi mi loŋkam gili eta kinget.
Mieŋgö andöŋine ölŋi kaŋgeŋinambuk 7 mi kunbuk loŋkam gili eta kingetka gölme qararaŋkölkölŋaŋgö luhut könöpŋan mi eŋgohotiriiga soholiba gilipitŋi (ambetakŋi) aket.
Ölŋi morömorö kaŋgeŋinambuk mi ölŋi kaŋgeŋinambuk kötŋini ketaŋi ketaŋi kuŋgukuŋguŋi mi gwahöt eŋgiget. Farao kiŋnöŋ miaŋgöreŋök imbiŋi möta wahöriga ölŋi qahöpmö, mi gauna ahök.
Miri asariiga Farao kiŋnöŋ gaunŋaŋgö mötkurumkurum möta Ijipt kantrigö tiripqözölqözöl aka mötkutukutu azi pakpak öröm eŋgii yaŋgö jemesoholŋe kaŋgotket. Kaŋgotketka gaun ehöhaŋgö kösohotŋi mi jii mötketmö, körek yeŋön gaunŋaŋgö könaŋiri mi Farao kiŋgöra jim asaribingö osiget.
Osigetka wain o qambigö galöm bohonŋan kinda Farao kiŋ kewö jii mörök: “O kiŋ, nöŋön köna siŋgiali, miaŋgö keuŋan dölki urune kaŋgoriga mötmörizal.
Nalö kunöŋ Farao kiŋnöŋ jembonurupŋi neŋgöra aka irimŋi seholiiga nömemba malmalŋaŋgö sikiriti yeŋgö suahö galömŋaŋgö kösö mire al niŋgiyök. Ni aka bered ohohogö galöm bohonŋi mi nömbuk nanŋi kösö miriŋe al netkiiga tarit.
“Miaŋgöreŋ tata mala netkön suŋgem mohot miaŋgöreŋök gauniri inanŋök inanŋök ehit. Gauniraŋgö könaŋi mi inanŋök inanŋök.
Gauniri ekziga Hibru azi gwabö kunöŋ miaŋgöreŋ netpuk malök. Yaŋön sikiriti yeŋgö suahö galömŋaŋgö welenqeqeŋi maliga niri gauniri yaŋgöra jizi mörök. Yaŋön gauniraŋgö könaŋiri mi inanŋök inanŋök jim asarim netkiyök.
Könaŋiri jii möriraŋgö dop ölŋi mönö törörök kewö asuhuyök: Nöŋön nupni mutuk memba malali, Farao kiŋnöŋ ni nup miaŋgöreŋ kunbuk al niŋgiyökmö, alani bered ohohogö galömŋaŋgö keuŋi jim teköiga liŋgipnöŋ eriba qetohoba nöröpŋi aka qamötki mi mem wahöta möndöget.”
Mewö jiiga Farao kiŋnöŋ möta Josefnöŋ jemesoholŋe kaŋgotmapköra jim kutuba tosatŋi melaim eŋgiiga anda kösö mirigö dutŋeyök zilaŋ waŋgita kaget. Kagetka jiiga nöröp jupŋi mitigetka opo malukuŋi uteköba Farao kiŋgö jemesoholŋe kaŋgorök.
Kaŋgoriga Farao kiŋnöŋ Josefköra kewö jiyök: “Nöŋön gaun kun ekiga körekŋan miaŋgö könaŋi jibingö osizemö, kunöŋ göhö könagi kewö jiiga mötzal: ‘Kunŋan göhöra gaunŋi jii möta göŋön miaŋgö könaŋi ölöp jim asarimakzan.’”
Mewö jiiga Josefnöŋ Farao kiŋgöra kewö meleŋ waŋgiyök: “O Farao kiŋ, nöŋön qahöpmö, Anutunöŋ mönö gaungahö könaŋi jim asariba keu ölöpŋi gihiiga urugan ölöwakŋa.”
Mewö meleŋ waŋgiiga Farao kiŋnöŋ kewö jiyök: “Nöŋön gauni ekzali, miaŋgö uruŋe nanak Nail o töwatŋaŋgö göraŋe kinjal.
Miaŋgöreŋ kinbiga bulmakau dömŋi 7 ölöp sorokŋi busuŋini kelökŋinambuk mi o töwatŋi miaŋgöreŋök kota jöjöpözaŋ sutŋine kinda tembam keuqaŋ neze.
Mieŋgö andöŋine bulmakau tosatŋi 7 sihitqarambuŋinanök kaisoŋgolomŋini piromŋi kötökŋi mi o töwatŋi miaŋgöreŋök kotze. Nöŋön bulmakau bölöŋi kötökŋi mewöŋi mi nalö kunöŋ Ijipt gölme pakpak kiaŋgöreŋ qahö eŋgehal.
Bulmakau sihitqarambuŋinanök kaisoŋgolomŋini piromŋi mieŋön bulmakau dömŋi busuŋini kelökŋinambuk 7 mutuk kotzei, mi gwahöt eŋgize.
“Mi gwahöt eŋgizemö, mi töndup kaisoŋgolomŋinan gwahöt eŋgizeaŋgö dop utekutek qahö aiga eŋgekzalmö, mutuk kaisoŋgolomŋinan piromŋi kötökŋi kota kinjei, yeŋön mewöŋanök tok kinje. Ni gaun mewö eka imbini möta wahötzal.
Wahöta kunbuk ahöba gaun kun kewö ekzal: Wit padi ip mohotkö kembaŋe ölŋi kötŋi ketaŋi ketaŋi kaŋgeŋinambuk 7 ölöp kötökŋi mi loŋkam gili eta kinje.
“Mieŋgö andöŋine ölŋi kaŋgeŋinambuk tosatŋi 7 mi sötŋi jula kota loŋkam gili eta kingetka gölme qararaŋkölkölŋaŋgö luhut könöpŋan mi eŋgohotiriiga soholiba moröŋi aka gilipitŋi (ambetakŋi) akze.
Ölŋi morömorö gilipitŋi kaŋgeŋinambuk mi ölŋi kaŋgeŋinambuk ölöp sorokŋi mi gwahöt eŋgize. Nöŋön gaun yahöt mi eka tiripqözölqözöl aziurupni jibi mötzemö, yeŋön körek mietkö könaŋiri jim asarim niŋgibingö osize.”
Farao kiŋnöŋ mewö jiiga Josefnöŋ keu kewö jiyök: “O Farao kiŋ, göhö gaunyahötki mietkö könaŋiri mi mohok akza. Anutunöŋ yuai könaŋgep akŋamgö mötzawi, yaŋön mi Farao kiŋ göhöra indelja.
Bulmakau dömŋi 7 ölöp sorokŋi mi yambu 7:gö söpsöpŋi akze. Wit padi ölŋi kaŋgeŋinambuk ölöp kötökŋi 7 mi mewöyöhök yambu 7:gö söpsöpŋi akze. Könaŋiri mi öröröŋ aka mohok akzahot.
“Bulmakau sihitqarambuŋinanök kaisoŋgolomŋini piromŋi 7 könaŋgep kotzei, mi yambu 7:gö söpsöpŋi akze. Wit padi ölŋi kaŋgeŋinambuk 7 gölme qararaŋkölkölŋaŋgö luhut könöpŋan eŋgohotiriiga soholiba gilipitŋi (ambetakŋi) akzei, mi bödi (buörö) malmalgö yambu 7 miaŋgö söpsöpŋi akze.
Anutunöŋ yuai könaŋgep akŋamgö mötzawi, yaŋön mi göhöra indela kondelja. Farao kiŋgöra keu dölki mewö jizali, mi mönö mewögöra aka jizal.
O kiŋ, yambu 7:gö dop nene möriam keta bölökŋi asuhuba Ijipt gölme pakpak dop köla ahöma.
“Mi ahömapmö, yambu 7 mieŋgö andöŋine bödigö yambu 7 asuhuba ayuayuhu ketaŋi kondoriga Ijipt kantrinöŋ bölima. Miaŋön asuhuiga nene möriam mutuk Ijipt gölmenöŋ ahöyöhi, mi gölme dop yeŋön ölum eŋgum teköma.
Bödi mi köhöikŋi kötökŋi ahömawaŋgöra aka gölme dop ambazip yeŋön nene möriamgö yambuŋi 7 mutuk Ijipt gölmenöŋ ahöyöhi, miaŋgö keuŋi mi kunbuk qahö möta malme.
Anutunöŋ gaun könaŋi mohot mi indimŋi yahöt gihii ekzani, mi könaŋi kewögöra: Anutunöŋ keu mi lök jöhöba jim köhöiba alök. Mi jim köhöiba alöhi, miaŋgöra miaŋön mönö zilaŋ asuhuma.
“Miaŋgöra Farao kiŋ göŋön ölöp mötkutukutu azi kun keu törörök kewörakzawi, mi möwölöhöba kuŋgunöŋga Ijipt kantri ki galöm köla malma.
Mewöŋanök kiap bohonŋi bohonŋi kuŋgum eŋginöŋga gölme dop köla galömŋina malme. Yeŋön nene möriamgö yambuŋi 7 mieŋgö uruŋine nene ölŋinambuk Ijipt gölmenöŋ asuhumei, miaŋgöra jiiga mendeŋgetka bahöŋini 5 asuhugetka mieŋgöreŋök mohot mohot memba gawmangö köwenöŋ tokoba malme.
“Yeŋön mönö kinda jimkutukutu algetka yambu ölöpŋi 7 asuhumei, mieŋgö uruŋine nene ölŋini körek pakpak tokoba kewöta malme. Mewö aka wit padi mi Farao kiŋgö köwe miriŋi miriŋi miaŋgöreŋ qezaköba malme. Mi taon dop gawmangö köwe miriŋi miriŋi miaŋgöreŋ qezaköba galöm köla malgetka könaŋgepkö neneŋa ahöma.
Nene mewö tokoba malmei, mi mönö gawmangö köwe miri dop galöm kölgetka kahaimök ahöiga könaŋgep bödigö yambu 7 Ijipt gölme dop asuhumawi, nalö miaŋgöreŋ mi ölöp memba mendeŋda nemba malme. Mewö aketka kantrigö könagesö neŋön bödi miaŋgö nalöŋe nenegö qahö kömumba gororoŋgöbin. “Mewö.
Josefnöŋ keu mewö jiiga Farao kiŋ aka jembonurupŋi pakpak yeŋön areŋ miaŋgöra mötket dop köliga sihimŋi mötket.
Mewö mötketka Farao kiŋnöŋ jembonurupŋi kewö jii mötket: “Azi kiaŋgö uruŋe bem yeŋgö uŋaŋan kini maljawi, nini i ewö azi kun ölöp qahö miwikŋaibin.”
Mewö jii mötketka Josefköra kewö jiyök: “Anutunöŋ keu areŋ pakpak ki indel gihizawi, miaŋgöra gi ewö mötkutukutu azi keu törörök kewötpawak, mi kun qahö malja.
Miaŋgöra göŋön mönö jakömbuak mirinaŋgö galömŋi bohonŋi aka malman. Göŋön nöŋgö könagesöurupni pakpak jim kutum eŋginöŋga yeŋön mönö göhöreŋ keu tem köla keugi bapŋe malme. Nöŋön jakömbuak dum tatatnöŋ tarakzali, miyök mötmöriba miaŋgöra aka gi goŋgita ketaŋamgi aka malmam.”
Mewö jiba toroqeba kewö jiyök: “Mötnöŋ, nöŋön gi Ijipt kantri pakpak kiaŋgö azi kembuya malmangöra kuŋgum gihizal.”
Mewö jiba börö kesötŋaŋgö jeŋjeŋi miaŋön supap köpep ewö qetŋi mekötahöba malöhi, mi qeköba Josefkö börö kesötŋe löŋgörök. Opo maluku eksihimŋambuk opo tuatŋan memeŋi mi löŋgöt waŋgiba sorom goulnöŋ memeŋi kun mi memba Josefkö imbiŋe kölök.
Mewö aka hos kare qetpuk sorokŋi nanŋi kareŋaŋgö qorembiŋi mi yaŋgöra jim teköiga miaŋgöreŋ öŋgöiga hosnöŋ örögetka anda kaba malök. Mewö anda maliga kiŋgö sikiriti yarö azi kunöŋ mutuk anda göda qem waŋgibingöra kewö qeri qetketka malök: “Kezap! Mönö kesalget!” Mewö ak waŋgiba Ijipt kantri pakpakö azi kembuya kuŋgum waŋgiyök.
Farao kiŋnöŋ Josefköra kewö jiyök: “Nöŋön Farao kiŋ akzalmö, Ijipt kantri pakpak kiaŋgöreŋ kunŋan kun mönö göhö jitki qetala böröŋi me könaŋi mi kude mem wahötma.”
Mewö jiba Josefkö qetŋi dölökŋi (Ijipt keunöŋ) Zafenat-Panea qerök. Mewö qeta Heliopolis taongö jike nup galöm qetŋi Potifera yaŋgö böratŋi Asenat mi anömŋa akŋapköra waŋgiyök. Mewö kantrigö azi kembuya aka Ijipt kantri ekŋamgöra anda liliköyök.
Josefnöŋ yambuŋi 30 aiga miaŋgöreŋ Farao Ijiptkö kiŋi yaŋgö jakömbuak nupŋi könahiba meyök. Mi memba Farao kiŋgö sitiŋi mosöta Ijipt uruŋe dop köla liliköba malök.
Nene möriamgö yambuŋi 7 miaŋgö nalöŋe gölmeŋine nene önöŋi qahö asuhum eŋgiyök.
Nene möriamgö yambuŋi 7 kam kuŋgugeri, miaŋgö nalöŋe Josefnöŋ jiiga nene könaŋi könaŋi Ijipt gölme asuhugeri, mi tokoba taonŋine dop anda gawmangöra alget. Gölme köröŋi taon dop liliköba tat angeri, miaŋgöreŋ nene ölŋi asuhugetka mi memba taonŋine dop anda qenjarök köwe miriŋine alget.
Josefnöŋ jiiga wit padiŋi padiŋi mi qenjarök köwe miriŋine önöŋi qahö tokoba alget. Mi sakösiŋ köwet jitŋe ahözawaŋgö dop öŋgöba kinök. Nene möriam sesegilgil asuhuba toroqeba ahöyöhaŋgöra nene toruŋini mi toroqeba oyoŋ bibihigetka lömböriiga osiba mosötket.
Bödi nalöŋan qahö kam kuŋguiga qeljiŋe miaŋgöreŋ anömŋi Asenatnöŋ Josefkö nahönyahötŋi yahöt etkömeyök. Asenat mi Heliopolis taongö jike nup galöm qetŋi Potifera yaŋgö böratŋa.
Nahönŋi mutukŋi asuhuiga Josefnöŋ keu kewö jiyök: “Anutunöŋ bauköm niŋgiiga kahasililiŋ waimanjatni pakpak aka iwinaŋgö mirigö yuaiŋi pakpak mi lök ölum nuŋgui maljali, miaŋgöra. “Mewö jiba nahönŋaŋgö qetŋi Manase (Ölum nuŋguza.) qerök.
Nahönŋi könaŋgepŋi asuhuiga Josefnöŋ keu kewö jiyök: “Ni sihimbölönaŋgö gölmeŋe malbiga Anutunöŋ ahumsehip niŋgizawi, miaŋgöra. “Mewö jiba qetŋi Efraim qerök. (Efraim Ahumsehip niŋgiza.)
Nene möriam ketaŋaŋgö yambuŋi 7 Ijipt gölme dop köla kam kuŋgugeri, mi ahöm kota teköget.
Yambu mi tekögetka Josefnöŋ keu jiyöhaŋgö dop bödigö yambuŋi 7 mi könahiba kam kuŋguget. Bödi mi gölme tosatŋi pakpak dop köla asuhuba ahöyökmö, Ijipt gölmenöŋ nene mi miri dop köweŋine ahöyök.
Ijipt könagesö körek pakpak yeŋön könahiba bödi möta Farao kiŋgö qeta nene eŋgimapköra uletket. Uletketka möta Farao kiŋnöŋ körek yeŋgöra kewö jiyök: “Iŋini mönö Josefköreŋ angetka yuai mi me mi akŋegö jim kutum eŋgimawi, mi mönö tem köla ahakŋe.”
Bödinöŋ kantri jömukŋi dop köla ahöba Ijiptkö miriŋi miriŋi pakpak mieŋgöreŋ toroqeba gwötpuk lömböriyök. Mewö asuhuiga Josefnöŋ jiiga qenjarök köwe miriŋi miriŋi mieŋgö naŋguŋini öröba nene mi Ijipt yeŋön söŋgöröŋi memegöra alget.
Bödi mi gölme pakpak dop köla lömböriba ahöyöhaŋgöra ambazipnöŋ gölme dop miaŋgöreŋök Ijipt kaba Josefköreŋ kaŋgota nene söŋgöröŋi memba malget. Mewö.
Ijipt miaŋgöreŋ nene ahöyöhi, keu mi Keinan gölme miaŋgöreŋ jigetka Jeikobnöŋ möta nahönurupŋi kewö jii mötket: “Iŋini mönö wuanöŋgöra silekmalek aka kuruk je aŋgeka malje?
Ijipt miaŋgöreŋ wit padi ahözawi, nöŋön keu mewö möral. Nini qahö kömumba malmal toroqeba malbingöra iŋini mönö wahöta Ijipt geba miaŋgöreŋ nene tosatŋi bohonŋi memba kagetka nemba malbin.”
Mewö jii möta Josefkö daturupŋi 10 yeŋön miriŋini mosöta nene bohonŋi membingöra Ijipt gölmenöŋ anbingö aket.
Iwiŋini Jeikobnöŋ Josefkö munŋi Benjamingö qakŋe ayuayuhu kun öŋgöbapuköra keŋgötŋi möröhaŋgöra i daturupŋi yembuk qahö melaim waŋgiiga anget.
Keinan gölmenöŋ bödi mi mewöŋanök ahöyöhaŋgöra Israelgö nahönurupŋi yeŋön Keinan azi tosatŋan angeri, yeŋgö sutŋine wit padi bohonŋi membingöra mohotŋe anget.
Angetmö, Josefnöŋ Ijipt kantrigö azi kembuŋini tata malök. Yaŋön wit padi mi könagesöŋi pakpak yeŋön bohonŋi memegöra aliga yaŋgöreŋ kaŋgota malget. Miaŋgöra daturupŋan kageri, yeŋön kaŋgota miaŋgöreŋök yaŋgö wösöŋe simin köla gölmenöŋ bamgöget.
Mewö bamgögetka Josefnöŋ daturupŋi eŋgeka möt kutum eŋgiyökmö, könaŋamŋi köyatim eŋgiba kian azigö tandök ak eŋgiba örömureim keu könöpŋambuk jiba kewö qesim eŋgiyök: “Iŋini mönö denikepköra kazeye?” Qesim eŋgiiga kewö meleŋget: “Nini Keinan gölmenöhök nene söŋgöröŋi membingöra kazin.”
Mewö meleŋgetka Josefnöŋ daturupŋi möt kutum eŋgiyökmö, yeŋön i qahö möt kutum waŋgiget.
Qahö möt kutum waŋgigetka Josefnöŋ mönöwök gaunŋi yeŋgöra ehöhi, mi mötmötŋe kaŋgoriga mötmöriba jihip je suŋini mitiba kewö jii mötket: “Yei! Iŋini mönö kegwek azia akze. Nini kantrinini denikeaŋgöreŋ göröken awörök aka yarö gilbingö lömbörizini, iŋini mi ek kewöta mötpingöra ki kaze.”
Mi möta kewö meleŋ waŋgiget: “Azi kembunini, mewö qahö. Welenqeqeurupki nini mönö nene söŋgöröŋi membingöra kazin.
Nini körekŋanök azi mohotkö nahönurupŋi akzin. Nini azi diŋdiŋi mala muneŋ qahö jimakzin. Göhö welenqeqeurupki neŋön mönö gölme ek-kewötkö yarö azia qahö aka maljin.”
Meleŋ waŋgigetka “Qahö!” töhöreŋ qeta kewö toroqeyök: “Nini kantrinini denikeaŋgöreŋ göröken awörök aka yarö gilbingö lömbörizini, iŋini mi ek kewöta mötpingöra ki kaze.”
Mi möta kewö meleŋ waŋgiget: “Welenqeqeurupki nini Keinan gölmegö aziŋi mohotkö nahönurupŋa, darumun 12 akzin. Munini qöndökŋan nalö kewöŋe iwininambuk mire tariga kunŋan qahö toroqeba malja.”
Mewö meleŋ waŋgigetka kewö jim eŋgiyök: “Mewö aiga iŋini ölŋa gölme ek-kewötkö yarö azia akzei, mi lök jibi mötze.
Mewö maljeaŋgöra nöŋön kewö esapköm eŋgimam: Farao kiŋnöŋ jebuk maljawi, nöŋön keu öl töhönŋi miaŋgö dop jöjöpaŋ keu kewö jim köhöizal: Munŋini qöndökŋan ki qahö kama ewö, iŋini mönö gölme ki qahö mosöta anme.
Iŋini keu ölŋi jize me qahö, nöŋön mi esapkömamgöra kewö jizal: Iŋini mönö sutŋineyök kun melaigetka anda munŋini qöndökŋi waŋgita ki kamahot. Tosatŋi iŋini mönö ki mamböta kösö mire tata malme. Mewö qahö akŋe ewö, iŋini mönö ölŋa gölme ek-kewötkö yarö azia akze. Farao kiŋnöŋ jebuk malja ewö, nöŋön keu öl töhönŋi miaŋgö dop jöjöpaŋ keu mi jim köhöizal.”
Mewö jim eŋgiba jiiga kösö miriŋe al eŋgigetka wehön karöbutkö dop tatket.
Wehön karöbut aiga Josefnöŋ kaba keu kewö jii mötket: “Jeŋinambuk toroqeba malbingö mötze ewö, iŋini mönö yuai jimami, mi aketka nöŋön ölöp malmalŋini jöhömam. Nöŋön mewöyök iŋini ewö Anutugö jitŋi oŋgitpileŋbuköra keŋgötni mörakzal. Miaŋgöra iŋini mönö kewö akŋe:
Iŋini azi diŋdiŋi muneŋini qahö malje ewö, darumun eŋgöreŋök mönö kunŋan kösö miri kiaŋgöreŋ toroqeba tariga tosatŋi iŋini ölöp wit padi memba miriŋine liliŋgöba anme. Miaŋgöreŋ anda miriŋine könagesöurupŋinan bödi aka maljei, mi nene eŋgime.
Iŋini mönö mewö anda munŋini qöndökŋi waŋgita nöŋgöreŋ kame. Kagetka keuŋinaŋgö ölŋan mewö asuhuiga eka möt kutuba qahö eŋgubi kömume. “Keuŋi mewö jiiga mönö miaŋgö dop aket.
Yeŋön nanŋini Hibru keunöŋ sutŋine keu kewö eraum-mötket: “Nini munini silik ak waŋgiini, miaŋgö likepŋi bölöŋan mönö ölŋa qaknine öŋgöza. Yaŋön malmalŋi jöhöba ak kömum waŋgibingöra uleta kuŋgum neŋgiiga kahasililiŋi ketaŋi ehinmö, yaŋgö keuŋi möta mi qahö wuataŋgöin. Miaŋgöra kahasililiŋ lömbötŋambuk kiaŋön neŋgö qaknine öŋgöza.”
Mewö eraum-mötketka Rubenöŋ kewö jiyök: “Nöŋön kewö jibi mötket: ‘Iŋini azi gwabö mi silik bölöŋi kude ak waŋgime.’ Mewö jialmö, iŋini nöŋgö keuni mi möta silekmalek aket. Mötket, nalö kewöŋe yaŋgö sepŋaŋgö keugö likepŋan mönö qaknine öŋgöiga kahasililiŋ mötzin.”
Mewö eraum-mötketka Josefnöŋ yembuk Ijipt keunöŋ keu jiiga kunöŋ mi meleŋnök. Miaŋgöra yeŋön keuŋini jigetka ölöp möt asariyöhi, mi daturupŋan qahö möt kutuget.
Josefnöŋ keuŋini möt asariba liliŋgöba sahörök. Sahöta kunbuk liliŋgöba eŋgeka yembuk keu jiyök. Yembuk keu jiba Simeon sutŋineyök memba jiiga yeŋgö jeŋine jöhöget. Mewö.
Josefnöŋ jimkutukutu kewö alök: “Welenqeqe iŋini mönö azi mieŋgö toru gösöŋine wit padi löŋgötketka numbuŋe kotketka mohot mohot yeŋgö moneŋ esuŋini mi totoŋine inanŋik inanŋik toruŋine alme aka köna anangö nene semönŋi mi tok eŋgime. “Mewö jim kutum eŋgiiga miaŋgö dop ak eŋgiget.
Mewö ak eŋgigetka wit padi toruŋini mi doŋki qakŋine ala mosöta anget.
Anda mala gaun ahöbingöra miri kunöŋ aŋgota darumun yeŋgöreŋök kunŋan doŋkiŋi gumohomamgöra aka toru kösöŋi pösata moneŋ esuŋi mi toru numbuŋe nene qakŋe kiniga ehök.
Mi eka darumunŋi kewö jii mötket: “Eket, nöŋgöreŋ moneŋ mi mönö meleŋda torune utketka kinja. “Mewö möta wösöŋini juliga aurum tililiŋgöba aŋgeka kewö jiget: “Anutunöŋ mönö wani yuaia ki ak neŋgizawe?”
Anda mala Keinan gölmenöŋ iwiŋini Jeikobköreŋ aŋgota yuai asuhum eŋgiyöhi, miaŋgö kösohotŋi mi körek kewö jigetka mörök:
“Kantri miaŋgö azi kembuŋi yaŋön örömureim keu könöpuk jiba gölme ek-kewötkö yarö azia akinak, miaŋgö tandök ewö ak neŋgiyök.
“Mewö ak neŋgiyökmö, nini yaŋgöra kewö jiin: ‘Nini azi diŋdiŋi muneŋnini qahö mala gölme ek kewötpingöra aka qahö kazin. Qahöpmahöp!
Nini azi mohotkö nahönurupŋa, darumun 12 aka maljin. Kunŋan qahö toroqeba maliga munini qöndökŋan nalö kewöŋe Keinan gölmenöŋ iwininambuk mire tatza.’
“Mewö jiinga gölme miaŋgö azi kembuŋan neŋgöra keu kewö jiyök: ‘Iŋini azi diŋdiŋi me muneŋi maljei, mi kewö kewöt eŋgiba mötmam: Eŋgöreŋöhök darumunŋini kun i mönö mosötketka nömbuk ki tariga tosatŋi iŋini ölöp wit padi memba liliŋgöba anme. Anda miriŋine könagesöurupŋinan bödi aka maljei, mi nene eŋgime.
Iŋini gölme ek-kewötkö yarö azia qahöpmö, azi diŋdiŋi muneŋini qahö maljei, mi kewö kewöt eŋgiba mötmam: Iŋini mönö anda munŋini qöndökŋi mi waŋgita nöŋgöreŋ kame. Mewö kagetka darumunŋini meleŋ eŋgibiga ölöp gölme kiaŋgöreŋ aŋgumnep-qaŋgumnep aka malme.’”
Mewö jiba toru gösöŋineyök nene köweŋine mokogetka moneŋ esuŋini moneŋinambuk mi toruŋine mohot mohot totoŋine kini miwikŋaiget. Moneŋ esuŋini miwikŋaiba eka i aka iwiŋini mohotŋe auruba keŋgötkotkot mötket.
Mewö mötketka iwiŋini Jeikobnöŋ kewö jii mötket: “Iŋini nahönurupni körek pakpak noaŋgitpingö mötze: Josefnöŋ qahö malja. Simeon nembuk qahö malja. Benjamin mi mewöŋanök noaŋgita waŋgita anbingö jize. Sihimbölö pakpak miaŋön mönö nöŋgö qakne öŋgöza.”
Mewö jii möta Rubenöŋ iwiŋaŋgöra keu kewö jiyök: “Ni Benjamin qahö waŋgita liliŋgöba kaba gihimam ewö, gi ölöp nani nahönyahötni yahöt mi etkunöŋga kömumahot. Benjamin mi ölöp nöŋgö böröne alnöŋga i mönö galöm köla anda mala waŋgita liliŋgöba kaba gihimam.”
Mewö jiyökmö, Jeikobnöŋ meleŋda jiyök: “Nahönyahötni qöndökŋi yahöt yetköreŋök datŋan kömuiga munŋan mohot malja. Iŋini könanöŋ anbingö mötzei, miaŋgöreŋ ayuayuhu kunŋan yaŋgö qakŋe öŋgöma ewö, iŋini mönö kondotketka wösöbirik öŋgöŋgöŋan nöŋgö qakne öŋgöiga kömumba nöröp jupni yaŋgonambuknöŋ uŋem mire gemam. Miaŋgöra nöŋgö nahönan mönö nömosöta embuk qahö anma. “Mewö.
Keinan gölmenöŋ bödi lömbötŋambuk mi toroqeba ahöyök.
Jeikobkö könagesöurupŋan wit padi Ijipt kantrinöhök memba kageri, mi körek nem tekögetka qahöwahiga iwiŋinan nahönurupŋi mi kewö jii mötket: “Iŋini mönö kunbuk liliŋgöba anda neneŋamnini tosatŋi söŋgöröŋi meme.”
Mewö jii mötketka Judanöŋ kewö jiyök: “Azi miaŋön mönö kapaŋ köla neŋgöra galöm meme keu köhöikŋi kewö jiyök: ‘Munŋinan embuk qahö kama ewö, iŋini mönö nöŋgö jemesoholne kunbuk kaŋgotpingö osime.’
Miaŋgöra göŋön munini melainöŋga nembuk kama ewö, neŋön ölöp gömosöta neneŋamnini söŋgöröŋi membingöra anbin.
Azi miaŋön keu kewö jii mörin: ‘Munŋinan embuk qahö kama ewö, iŋini mönö nöŋgö jemesoholne kunbuk kaŋgotpingö osime.’ Miaŋgöra göŋön Benjamin aŋgön kölman ewö, nini qahö anbin.”
Mewö jiiga Israelnöŋ kewö jiyök: “Iŋini mönö wanigöra munŋini kun maljawi, keu mi azi miaŋgö jiget möröhaŋgöra ni urulömböt ketaŋi niŋgize?”
Mewö jiiga kewö meleŋda jiget: “Azi miaŋön nini aka könagesöurupnini eŋgöra törörök qeqesi könaŋi könaŋi neŋgiba kewö jiyök, ‘Iwiŋinan jebuk malja me qahö? Darumunŋini kun malja me qahö?’ Mewö jiyöhaŋgöra qeqesiŋi mi neŋön ölŋanök jiba meleŋnin. Yaŋön könaŋgep munini waŋgita kamegöra jibawak, mi mönö qeljiŋe nalö miaŋgöreŋ denöwö mötpinak?”
Mewö jigetka Judanöŋ iwiŋi Israelgöra kewö jiyök: “Miaŋgöra azi gwabö mi nöŋgö böröne ala melainöŋga mohotŋe anbin. Mewö aknöŋga amqeba zilaŋ gömosöta könanöŋ aninga nini, gi aka anöm-moröurupnini neŋön qahö kömum gororoŋgöbin.
Benjamingö malmalŋaŋgö sohopŋi miaŋgö keuŋan mönö nöŋgö böröne ahöiga liliŋgöba kaba gihimamgö jim köhöizal. Nöŋön i qahö waŋgita liliŋgöba ki kaba göhö jemesoholge qahö almam ewö, miaŋgö keu lömbötŋan mönö nöŋgö qakne öŋgöiga göhö jege bisiba malbiga gölmenöŋ malmalnan teköma.
Nalö köröpŋi eksekpeksek aka qahö mambötpinak ewö, neŋön lök endu anda liliŋgöba ki kainga ambemŋi yahöt akawak.”
Mewö jiiga iwiŋini Israelnöŋ kewö jii mötket: “Mewö akza ewö, iŋini mönö kewö akŋe: Gölme kiaŋgö töhötmöriamŋi ölöp kötökŋi tosatŋi kewöŋi mi memba toru gösöŋine löŋgöta anda azi mi kalema waŋgime: Sile mirimirigö kelökŋi tosatŋi, moroŋ oŋi tosatŋi, gipmi bakötök, marasin ip tokuŋi qetŋi mör gipit, kömin, kuŋgam aka saugö alaŋi almond mieŋgö ölŋini.
Silwö moneŋ walŋi toru gösöŋinaŋgö numbuŋine algetka memba kageri, mi aka miaŋgö dop qakŋe toroqeba ala mindirigetka jaŋgöŋan qariba 2:kö dop aiga mi memba liliŋgöba anda waŋgime. Tosatŋan köpösihira aka mi gösöŋine alget me denöwö?
Munŋini mewöyök waŋgita zilaŋ wahöta azi miaŋgöreŋ kunbuk liliŋgöba anget.
Anutu kukösum pakpakö Toŋan mönö azi miaŋgö jeŋe ak-kömukömuŋi eŋgiiga yaŋön darumunŋini kun aka Benjamin mi embuk mire liliŋgöba kamegöra imbi kölma. Nöŋgö moröurupnan tönbirin akŋe ewö, nöŋön mönö öne töhön malmam.”
Mewö jiiga kalem yuai mi memba silwö moneŋ memba kageri, miaŋgö dop qakŋe toroqeba ala mindirigetka jaŋgöŋan qariba 2:kö dop ahök. Mi memba Benjamin mohotŋe waŋgita wahöta ösumŋinan Ijipt anda Josefkö jeŋe aŋgotket.
Aŋgotketka Josefnöŋ Benjamin mi yeŋgö sutŋine eka miaŋgöreŋök miriŋaŋgö galömŋi kewö jim kutum waŋgiyök: “Gi mönö azi ki eŋguaŋgita nani mire anda al eŋginöŋga tatme. Tatketka anda sömbup kun qeba ohoba silimgö neneŋi mözözömgönöŋga yeŋön ölöp nömbuk mohotŋe nene nembin.”
Josefkö miriŋaŋgö galömŋan jim kutum waŋgiyöhaŋgö dop azi mi eŋguaŋgiriga Josefkö mire anget.
Eŋguaŋgiriga Josefkö mire anda jönömŋini unduiga keŋgötŋini möta kewö mötmöriba sutŋine jiget: “Mutuk kainga moneŋnini meleŋda toru gösönine algetka memba anini, miaŋgöra yeŋön mönö neŋguaŋgita kaba ki al neŋgigetka tatzin. Yeŋön mönö qeraköba neŋgum ureiba luhut al neŋgiba neŋgömegetka welenqeqeurupŋi omaŋi ahinga doŋkiurupnini kalöpköba aŋgön köl eŋgibepuk.”
Mewö jiba kinda Josefkö mirigö galömŋi yaŋgöreŋ öŋgöba angetka miri naŋguŋe kiniga yaŋgöra keu kewö jiget:
“O ketaŋamnini, nini nalö mutukŋa nene bohonŋi membingöra ki kain.
Kaba nene bohonŋi memba kunbuk liliŋgöba anda könanöŋ miri kunöŋ anda ahöbingöra tata toru gösöninaŋgö kösöŋi pösata moneŋnini totonine mi körekŋanök gösönini nanŋök nanŋök numbuŋine nene qakŋe ahöiga ehin. Miaŋgöra moneŋ mia merak kunbuk meleŋda memba kazin.
Silwö moneŋ mi daŋön toru gösönine meleŋda kunbuk alöhi, mi neŋön qahö mötzin. Neŋön mi aka silwö moneŋ tosatŋi mi qakŋe juhuköba nene söŋgöröŋi kunbuk membingöra gösönine ala memba kazin.”
Mewö jigetka miri galömŋan kewö jiyök: “Waimanjat kude mötme. Nanŋini aka iwiŋinaŋgö Anutuŋan mönö kungö uruŋi kuŋguiga silwö moneŋ mi toru gösöŋine aliga miwikŋaiget. Nöŋön eŋgöreŋ silwö moneŋ mi lök meal. Miaŋgöra keŋgötŋini kude möta urubönjöŋ tatme. “Mewö jiba Simeon waŋgita yeŋgöreŋ kayohot.
Kayohotka mohotŋe eŋguaŋgita Josefkö mire öŋgögetka könaŋini saŋgoŋmegöra o eŋgiyök aka doŋkiŋini gwözözak neneŋini miaŋön gumohom eŋgiyök.
Yeŋön silimgö neneŋi Josefkö mire mohotŋe nemeaŋgö keuŋi mötket. Miaŋgöra Josefnöŋ silimnöŋ miriŋe kaŋgotmapköra mamböta kalem yuaiŋini mi aukŋe areŋgöba tatket.
Tatketka Josefnöŋ mire kaiga kalem yuaiŋini memba kaba miriŋe öŋgögeri, mi waŋgiba wösöŋe simin köla gölmenöŋ bamgöget.
Bamgöba wahötketka jölöŋini jiba denöwö maljei, qesim eŋgiba kewö jiyök: “Iwiŋini azi namŋaŋgö jigeri, yaŋön denöwö malja? Toroqeba jebuk malja me qahö?”
Mewö jiiga kewö meleŋget: “Göhö welenqeqegi, neŋgö iwininan mönö ölöp malja. Mönö toroqeba jebuk malja. “Mewö meleŋda göda qem waŋgiba simin köla gölmenöŋ bamgöget.
Mewö aketka jeŋan ui anda kaiga munŋi Benjamin, nanŋi namŋaŋgö nahönŋi mi eka kewö qesim eŋgiyök: “Munŋini qöndökŋaŋgö jigetka mörali, yaŋön mönö ki akza me denöwö?” Qesim eŋgiba toroqeba kewö jiyök: “Nahöni, Anutunöŋ mönö ak kömum gihiiga malman.”
Mewö jiba munŋi eka wösöŋi pöröraköiga jeŋi asöliiga sahötmamgö möta miaŋgöreŋök wölaŋ liliŋgöba eŋgömosöta ösumŋan miri uruŋi ölöŋi kunöŋ öŋgöba nanŋök mala sahörök.
Sahöt teköba je imbilŋi saŋgoŋda miri uruŋi ölöŋi mi mosöta kaba törörök mökösöŋda kinda nanŋi galöm köl aŋguba numbu nene kölmegöra jiyök.
Ijipt yeŋön Hibru ambazip yembuk mohotŋe nene nembingö mötketka imbiloŋloŋambuk akzawaŋgöra mi osimakze. Miaŋgöra Josefkö neneŋi mi inanŋök köl waŋgigetka tari darumunurupŋi yeŋgö mi inanŋök köl eŋgiget tatketka Ijipt ambazip yambuk nene nembingö kaba tatkeri, yeŋgö neneŋini mi inanŋök kölgetka tatket.
Josefnöŋ jiiga darumunurupŋi mi ahugeraŋgö dop areŋgöm eŋgigetka mutukŋan qaikŋe tariga bezupŋinan qöndökŋe tariga Josefnöŋ mesohol köl eŋgiba tarök. Mewö tata nanŋini aŋgek kutuba welipköba tatket.
Mewö tatketka Josefnöŋ jiiga nanŋi teibolnöhök nene tosatŋi mendeŋda memba kaba köl eŋgigetka munŋi Benjamingöra ambemŋi 5:gö dop toroqeba kölgetka neyök. Mewö nemba Josefpuk közölömbuaŋ ala awamŋanök o köhöikŋi nemba sösöŋgai qakŋe tatket. Mewö.
Miaŋgö andöŋe Josefnöŋ miriŋaŋgö galömŋi jim kutum waŋgiba kewö jiyök: “Gi mönö azi mieŋgö toru gösöŋine wit padi mi sirimeaŋgö dop löŋgötnöŋga numbuŋine kotme. Mewöŋanök mohot mohot yeŋgö moneŋ esuŋini mi nanŋök nanŋök toto qeba toru gösöŋinaŋgö numbuŋine alman.
Munŋini qöndökŋi yaŋgö toru gösöŋaŋgö numbuŋe miaŋgöreŋ nane qambi silwönöŋ memeŋi mi wit padigö moneŋi memba kayöhi, miambuk almam. “Mewö jim kutum waŋgiiga miaŋgö dop ahök.
Miri asariiga söŋanök azi mi melaim eŋgigetka doŋkiŋini eŋguaŋgita könanöŋ anget.
Anda siti mosöta köröwen qahö angetka Josefnöŋ miriŋaŋgö galömŋi kewö jim kutum waŋgiyök: “Gi mönö zilaŋ wahöta azi mi eŋguataŋgöba anda miwikŋaim eŋgiba eŋgeka kewö qesim eŋgiman: ‘Azi kembunöŋ ölöpŋi ak eŋgiiga iŋini mönö wuanöŋgöra miaŋgö kitipŋi bölöŋi meleŋ waŋgiba kaze?
Nöŋgö ketaŋamnan qambiŋeyök kuluŋ nemakzawi aka qambiŋi miaŋön unji aka keu asa-asambötŋaŋgö könaŋi miwikŋaimakzawi, iŋini qambi mi mönö wuanöŋgöra yoŋgorö memba kaze? Iŋini mönö silik mi bölöŋi kötökŋa akze.’”
Josefnöŋ miriŋaŋgö galömŋi mewö jim kutum waŋgiiga anda miwikŋaim eŋgiba keuŋi mi jiyöhaŋgö dop jii mötket.
Jii mötketka kewö meleŋ waŋgiget: “Ketaŋamninan keu tandökŋi mewöŋi mi mönö wuanöŋgöra jiza? Göhö welenqeqeurupki neŋön silik bölöŋi mewöŋi mi qahöpmahöp akzin. Mi yapmakek!
Mötnöŋ, nini toru gösöninaŋgö numbuŋine silwö moneŋ esu miwikŋainini, mi mewöyök Keinan gölmenöhök memba kaba gihiin. Nini mönö wuanöŋgöra silwö me goul mi ketaŋamgahö mireyök yoŋgorö membinak?
Welenqeqeurupki neŋgöreŋök kungö toru gösöŋe silwö qambi mi miwikŋaiman ewö, yaŋön mönö kömupkö buŋaya aiga tosatŋi neŋön ketaŋamnini, göhö welenqeqe omaŋi aka malbin.”
Mewö meleŋ waŋgigetka kewö jiyök: “Mewö miaŋön ölöp. Jizeaŋgö dop mi ölöp akin. Kungö toru gösönöhök silwö qambi mi miwikŋaimami, yaŋön mönö nöŋgö welenqeqeni omaŋi akŋapmö, tosatŋi eŋgö sileŋine keu qahö ahöiga ölöp nanŋinök miriŋine anme.”
Mewö jii möta körekŋan gösöŋini nanŋök nanŋök ösumok qeköba memba eta gölmenöŋ ala numbuŋinaŋgö kösöŋi pösatket.
Pösatketka Josefkö miriŋaŋgö galömŋam datŋini mutukŋaŋgö toru gösöŋeyök könahiba qezaŋda jaruba anda anda munŋini qöndökŋi Benjamingö toru gösöŋe teteköŋe eka qambi mi miaŋgöreŋ miwikŋaiyök.
Mi miwikŋaiiga yeŋön uruŋini kot gwözöŋniga wösöbirikŋini kondela malukuŋini munjukunjuratket. Mewö aka sukinapŋini doŋki qakŋine ala kunbuk liliŋgöba sitinöŋ anget.
Juda aka darumunurupŋi yeŋön liliŋgöba Josefkö mire angetka yaŋön tok miriŋeyök tarök. Tariga wösöŋe aŋgota simin köla gölmenöŋ bamgöget.
Bamgögetka Josefnöŋ kewö jiyök: “Iŋini mönö wani siliha mi akzeye? Azi ni ewöŋan mönö ölöp unju memba yuai yoŋgorö megetka mi miwikŋaimakzali, iŋini mi qahö mötze me?”
Mewö jiiga Judanöŋ kewö meleŋnök: “O ketaŋamni, nini mönö wani keuya göhöra jibinak? Nini keugö jaruzin. Neŋön yuai bölöŋi qahö ahini, mi kondel gihibinaŋgö dop qahö. Anutunöŋ mönö welenqeqeurupki, neŋgö pinjitkö keuŋi indeli aukŋe ahöza. Miaŋgöra kungö toru gösöŋeyök qambi mi miwikŋaizawi aka tosatŋi neŋön mewöyök mönö azi kembunaŋgö welenqeqeurupŋi omaŋi aka malbin.”
Mewö meleŋnökmö, Josefnöŋ kewö jiyök: “Nöŋön yuai mewöŋi mi qahö ak eŋgimam. Mi saumbaŋ! Azi dagö toru gösöŋe qambi mi miwikŋaizawi, yaŋönök mönö nöŋgö welenqeqeni aka malmapmö, tosatŋi iŋini ölöp luai qakŋe liliŋgöba iwiŋinaŋgöreŋ mire anme.”
Mewö jiiga Judanöŋ Josefkö wösöŋe anda keu kewö jiyök: “O azi kembuni, ölöp imbi kölnöŋga welenqeqegi nöŋön keu tosatŋi azi kembuni göhöra jibileŋak. Göŋön Farao kiŋ nanŋambuk öröröŋ akzanmö, töndup welenqeqegi nömbuk kazik kude ak niŋgiman.
Azi kembuni göŋön welenqeqeurupki nini mutuk kainga kewö qesim neŋginöŋ: ‘Eŋgö iwiŋini aka darumunŋini kun maljahot me qahö?’
“Mewö qesim neŋginöŋga neŋön azi kembuni göhöra kewö meleŋnin: ‘Neŋgö iwinini azi namŋi aka munini azi gwaböya kun mire tatzahot. Munini miaŋön iwininan lök azi namŋi aiga nalö miaŋgöreŋ asuhuyök. Namŋan azi morö yahöt etkimeiga datŋan kömuiga nanŋök töhön malja. Yaŋön mönö iwiŋaŋgö wölböt (jojopaŋ) nahönŋi akza.’
Mewö meleŋninga göŋön welenqeqeurupki neŋgöra keu kewö jinöŋ, ‘Iŋini mönö munŋini mi waŋgita nöŋgöreŋ ki kagetka i ölöp nani jenan uba ekŋam.’
“Mewö jinöŋga neŋön azi kembunini göhöra kewö meleŋnin: ‘Azi gwabö mi iwiŋi mosötmamgö osima. Iwiŋi mosötpawak ewö, iwiŋan mönö kömumbawak.’
Mewö meleŋninmö, göŋön welenqeqeurupki neŋgöra keu kewö jim kutunöŋ: ‘Munŋini qöndökŋan embuk ki qahö kama ewö, iŋini mönö nöŋgö jemesoholne kunbuk kude asuhume.’
“Mewö jim kutunöŋga mirinine liliŋgöba anda nöŋgö iwini, göhö welenqeqegi yaŋgöra azi kembuni göhö keugi mi jiinga mörök.
Mi jiinga möta iwininan könaŋgep kewö jiyök: ‘Iŋini mönö kunbuk anda neŋgöra nene tosatŋi söŋgöröŋi memba kame.’
“Mewö jiyökmö, nini kewö jiin, ‘Neŋön naninök anbingö osibin. Munini qöndökŋan nembuk mohotŋe anmapkö jiman ewö, mönö ölöp anbin. Munini bezupŋi qahö waŋgita anbin ewö, neŋön mönö azi miaŋgö jemesoholŋe asuhubingö osibin.’
“Mewö jiinga nöŋgö iwini göhö welenqeqegi yaŋön kewö jiyök: ‘Anömni Reizölnöŋ nahönyahötni yahöt etkimeyök. Mi nanŋini ölöp mötze.
Datŋan nömosöta anda sohoiga kewö jial, “Sömbup kalŋan mönö yöhöqöhöi kömumbawak me denöwö?” Nalö miaŋgöreŋök könahiba i qahö ehal.
Merak munŋi ki mewöyök noaŋgita angetka könanöŋ ayuayuhu kunŋan yaŋgö qakŋe öŋgöma ewö, iŋini mönö kondotketka wösöbirik öŋgöŋgöŋan nöŋgö qakne öŋgöiga köŋjiliŋ möta kömumba nöröp jupni yaŋgonambuknöŋ uŋem mire gemam.’”
Judanöŋ toroqeba keu kewö jiyök: “O azi kembuni, nöŋön munini azi gwabö mi qahö waŋgita anda iwini, göhö welenqeqegi yaŋgö mire aŋgotpileŋak ewö, iwininan mönö ayuhubapuk. Yaŋön mönö uruŋi pakpak nahönŋi bezupŋi yaŋgöreŋ jöhöiga malmalŋiri mohot maljahot.
Miaŋgöra azi gwabö mi qahö waŋgita aninga iwininan mi eka mönö kömup miwikŋaibapuk. Göhö welenqeqeurupki neŋgöreŋ mewö asuhuiga nini mönö kondoringa wösöbirik öŋgöŋgöŋan iwinini göhö welenqeqegi yaŋgö qakŋe öŋgöiga kömumba nöröp jupŋi yaŋgonŋambuknöŋ uŋem mire gema.
Göhö welenqeqegi nöŋön azi gwabönöŋ qahö ayuhumapkö keuŋi mi iwinaŋgöra jim jöhöba kewö jial: ‘I qahö waŋgita göhöreŋ liliŋgöba kamam ewö, miaŋgö keu lömbötŋan mönö göhö jege nöŋgö qakne öŋgöba ahöiga gölmenöŋ malmalni mewö mal öŋgöm tekömam.’
Miaŋgöra göŋön ölöp jim tekönöŋga nöŋön azi gwabö yaŋgö salupŋe azi kembuni göhö welenqeqegi omaŋi aka ki malbiga yaŋön daturupŋi yembuk liliŋgöba miriŋine anme.
“Azi gwabö miaŋön nömbuk qahö kama ewö, nöŋön mönö denöwö aka iwinaŋgöreŋ anbileŋak? Wösöbirik öŋgöŋgöŋan iwinaŋgö qakŋe öŋgöbawak, nöŋön mönö mi ekŋamgö tököm köhöizal. Miaŋgöra i mönö kude jöhöman.”
Judanöŋ mewö jiiga ambazip liliköm eŋgiba kinda eŋgekeri, Josefnöŋ körek yeŋgö jeŋine toroqeba könaŋi köyatiba nanŋi galöm köl aŋgumamgö lömböriba osiyök. Miaŋgöra Josefnöŋ kewö silata qerök: “Eŋön mönö körekŋanök nömosöta deŋget. “Mewö jiiga deŋgetka Ijipt azi kunŋan kösutŋine qahö kiniga Josefnöŋ nanŋi könaŋi mi darumunurupŋi yeŋgöra kewö indelök:
Yaŋön amburereŋ aka ötömbepuk qei sahöriga Ijipt ambazip gumnöŋ malgeri, yeŋön mi möta Farao kiŋgö jakömbuak mire anda buzup keuŋi mi jigetka mötket.
Josefnöŋ sahöta kinda darumunurupŋi mi kewö jii mötket: “Ni Josef! Iwinan tok jebuk malja me qahö?” Mewö jii mötketmö, darumunŋan uruŋinan kot gwözöŋniga aurum tililiŋgöba jeŋe öne kinda keu kun qahö mötmöriba meleŋ waŋgibingö osiget.
Osiba kingetka Josefnöŋ yeŋgöra kewö jiyök: “Eŋön mönö nöŋgö kösutne ki kaget. “Mewö jii kagetka kewö jiyök: “Ni Josef, darumunŋini bohoni memegöra algetka Ijipt kayali, mönö mia.
“Mönö uruköŋjiliŋ kude mötme. Anutunöŋ eŋön kömumbepuköra ni mutuk melaim niŋgiiga qeljiŋe ki kabiga iŋini kaze. Ni bohoni memegöra al niŋgigetka ki kayali, miaŋgöra mönö nanŋinaŋgöra irimsesewöl kude möt aŋgume.
Bödi kiaŋön lök yambu yahötkö dop gölme dop köla ahöza. Mi toroqeba kunbuk yambu 5:gö dop ahöiga nalö miaŋgö uruŋe gölme qem kömöt qahö aka nene ölŋi qahö miwikŋaiba tokoba malbin.
“Anutunöŋ mönö köna wewelipköŋambuk wuataŋgöba eŋgö malmalŋinaŋgö bohonŋi jöhöiga toroqeba jebuk mala gwölönarök miwikŋaim eŋgiba gölme qakŋe malmegöra mötza. Miaŋgöra aka ni mutuk melaim niŋgiiga qeljiŋe ki kabiga iŋini kaze.
Miaŋgöra eŋön qahö melaim niŋgiget tandök akzapmö, Anutunöŋ mönö ölŋa melaim niŋgiiga ki kayal. Yaŋön kuŋgum niŋgiiga Farao kiŋgö jembonŋi mutukŋi aka jakömbuak miriŋe wanat nup memakzei, körek yeŋgö ketaŋamŋina akzal. Mewö akiga Anutunöŋ Ijipt kantri jömukŋanök mi nöŋgö böröne aliga azi kembuŋina akzal.
“Iŋini mönö dölki wahöta ösumŋinan iwinaŋgöreŋ liliŋgöba anda keu kewö jigetka mötma: ‘Göhö nahöngi Josef yaŋön keu kewö jiza: Anutunöŋ ni kuŋgum niŋgiba Ijipt kantri jömukŋanök nöŋgö böröne aliga azi kembuŋina akzal. Miaŋgöra göŋön mönö nalö kude qem körimanmö, zilaŋ nöŋgöreŋ kaman.
Ki kaba ölöp tatat dumdumgi Gosen gölmenöŋ möhamgöba nane kösutne malman. Gi aka isimoröurupki, göhöreŋ lama bulmakau kambuŋi kambuŋi aka öröyuai pakpak buŋagi ahözawi, mi mönö memba kölolohoba kame.
“Bödi kiaŋön mönö kunbuk toroqeba yambu 5:gö dop ahöm öŋgöma. Nalö miaŋgö uruŋe gi, mirigahö saiwaurupki me tinitosolomurupki tosatŋi yeŋgöreŋök kunŋan bödi mala nenegö mözöqözöröm aka kömum gororoŋgöbapuk. Miaŋgöra mönö Gosen gölmenöŋ kaba mala wani yuaigöra osimei, nöŋön mi eŋgiba malmam.’ Iwininaŋgöra keu mi mönö mewö jigetka mötma.
“Ni nanak ölŋa ki kinda eŋgöra keu jizali, mi ölöp nanŋini jeŋinan nek kutuze aka muni Benjaminöŋ mewöyök ni nek kutuza.
Miaŋgöra iŋini mönö iwinaŋgöreŋ anda Ijipt kantrinöŋ qetbuŋa ketaŋi pakpak niŋgigetka maljali aka yuai pakpak ekeri, miaŋgö kösohotŋi mi iwini jigetka mötma. Mi möriga mönö ösumok waŋgita eta ki kame.”
Mewö jiba böröŋi munŋi Benjamingö imbiŋe gili geiga sahöriga Benjaminöŋ mewöŋaŋök aŋgöm waŋgiba sahörök.
Toroqeba böröŋi daturupŋi körek yeŋgö imbiŋine gili geiga sahöta numbuŋini yöhötim neyök. Miaŋgö andöŋe darumunurupŋan yambuk keu eraum-mötket.
Josefkö darumunurupŋan kageri, miaŋgö buzupŋan Farao kiŋgö jakömbuak mire aniga Farao kiŋ aka jembonurupŋi pakpak yeŋön mi möta uruölöwak mötket.
Mewö möta Farao kiŋnöŋ Josefköra kewö jiyök: “Darumunurupki mönö jinöŋga kewö akŋe: ‘Sukinapŋini mönö doŋki qakŋine ala kunbuk liliŋgöba miriŋine Keinan gölme anme.
Anda iwiŋini aka saiwaurupŋini eŋguaŋgita liliŋgöba nöŋgöreŋ kame. Ki kagetka nöŋön gölme ölöp kötökŋi Ijipt kantri uruŋeyök möwölöhöba eŋgibiga ölöp miaŋgö kelökŋi miwikŋaiba nem söŋgaip aka malme.’
“Mewöyök kewö jim kutum eŋginöŋga akŋe: ‘Ijipt kiaŋgöreŋök mönö hosgö kareŋi tosatŋi memba anda anöm-moröurupŋini miaŋgöreŋ al eŋgiba iwiŋini waŋgita mohotŋe ki kame.
Miriŋinaŋgö yuaiŋi tosatŋi Keinan gölmenöŋ mosötmei, miaŋgö waimanjatŋi kude akŋe. Nöŋön miaŋgö salupŋe Ijipt kantri jömuk kiaŋgö yuaiŋi ölöp kötökŋi mi eŋgibiga buŋaŋini akŋa.’”
Farao kiŋnöŋ mewö jiiga Israelgö nahönurupŋan miaŋgö dop aket. Josefnöŋ Farao kiŋgö jimkutukutu keuŋi wuataŋgöba hosgö kareŋi tosatŋi eŋgiyök. Mewöyök köna anangö nene semön tosatŋi eŋgiyök.
Mi eŋgibagun daturupŋi mohot mohot yeŋgö opo malukuŋini dölökŋi totoŋine eŋgiyökmö, munŋi Benjamingöra opo maluku dölökŋi börö kun waŋgiba moneŋ silwö köt 300 waŋgiyök.
Iwiŋaŋgöra Ijipt kantrigö yuai ölöp sorokŋi jesöŋgö memba doŋki ten mieŋgö qakŋine aliga anget. Mewöŋanök doŋki ambiŋi ten mieŋgö qakŋine wit padi, bered aka nene tosatŋi iwiŋaŋgö köna semöna aliga bisiba anget.
Angetka Josefnöŋ darumunurupŋi melaim eŋgii anbingö aketka keu kewö jii mötket: “Iŋini könanöŋ anda aŋgururuk kude akŋe.”
Mewö jiiga Ijipt mosöta anda Keinan gölmenöŋ iwiŋini Jeikobköreŋ aŋgotket.
Aŋgota iwiŋinaŋgöra keu kösohot kewö jiget: “Josefnöŋ mönö toroqeba jebuk malja. Ijipt kantri jömukŋanök mi yaŋgö böröŋe ahöiga azi kembuŋina aka malja. “Mewö jigetka keu mi qahö möt nariyöhaŋgöra uruŋi toroqeba amöriiga tarök.
Mewö tarökmö, Josefnöŋ keu pakpak jiyöhi, mi jiget mörök aka hosgö kareŋi tosatŋi i waŋgita Ijipt anmapköra ali kayöhi, iwiŋini Jeikobnöŋ mi eka kinda uru sileŋan köleŋni könöpkönöp ahök.
Könöpkönöp aka kewö jiyök: “O mi alakŋa! Mi möt köhöizal. Nahöni Josefnöŋ mönö toroqeba jebuk malja. Nöŋön mönö anda i ekagun könaŋgep ölöp kömumam. “Mewö.
Israelnöŋ sukinap yuaiŋi pakpak kölolohoba memba wahöta köna anök. Anda Berseba mire aŋgota kinda miaŋgöreŋ iwiŋi Aisakö Anutuŋaŋgöra umjöwöwöl ohoyök.
Mi ohoba suŋgem ahöiga jeŋi meleŋniga imut eka miaŋgöreŋ Anutunöŋ Israelgöra keu jiba qetŋi “Jeikob, Jeikob!” qeriga “Ni ki,” jiba meleŋnök.
Meleŋniga kewö jiyök: “Ni Anutu, göhö iwigahö bemŋi. Gi Ijipt gemamgö keŋgötki kude mötman. Nöŋön miaŋgöreŋ kötuetköm gihibiga könagesö kambu ketaŋi akŋe.
Nöŋön mönö göbuk Ijipt gemam aka mewöyök gwölönarökurupki miaŋgöreŋök eŋguaŋgitpiga kunbuk liliŋgöba kame. Göŋön kömunöŋga Josef nanŋi böröŋan mönö göhö je jupki kusui etma.”
Miaŋgö andöŋe Jeikobnöŋ Berseba miri mosötpin jiiga Israelgö nahönurupŋan iwiŋini aka anöm-moröurupŋini mi közözohom eŋgigetka hosgö karenöŋ öŋgöget. Farao kiŋnöŋ hosgö kare miaŋön eŋgömemba kamegöra jiba ali memba anget.
Sukinapŋini aka miri sömbupŋini pakpak Keinan gölmenöŋ mala buŋa qeba memba malgeri, mi tok mohotŋe memba anget. Jeikob aka gwölönarökurupŋi pakpak mieŋön mewö Ijipt anget.
Gwölönarökurupŋi pakpak, isimoröurupŋi azi aka ambi mi körek eŋguaŋgita Ijipt anget.
Israel qetŋi alaŋi Jeikob aka yaŋgö gwölönarökurupŋi Ijipt angeri, yeŋgö qetŋini kewö: Jeikobkö nahönŋi mutukŋi Ruben.
Rubengö nahönurupŋi qetŋini Hanok, Palu, Hezron aka Karmi.
Simeongö nahönurupŋi qetŋini Jemuel, Jamin, Ohad, Jakin, Zohar aka Saul. Saulgö namŋi mi Keinan ambi kun.
Liwaigö nahönurupŋi qetŋini Gerson, Kohat aka Merari.
Judagö nahönurupŋi qetŋini Er, Onan, Sela, Perez aka Zera. (Er aka Onan yetkön lök Keinan gölmenöŋ kömuyohot.) Perezkö nahönyahötŋi mi Hezron aka Hamul.
Isakargö nahönurupŋi qetŋini Tola, Puwa, Jasub aka Simron.
Zebulungö nahönurupŋi qetŋini Sered, Elon aka Jalel.
Jeikobkö nahönurupŋi anömŋi Leanöŋ Mesopotemia (Padan Aram) gölmenöŋ eŋgömeyöhi, yeŋgö qetŋini mewö. Böratŋiri Daina mi mewöyök meyök. Jeikob aka Lea yetkö isimoröurupŋiri mi mewö oyoŋda mindirigetka 33 ahök.
Gadkö nahönurupŋi qetŋini Zefon, Hagi, Suni, Ezbon, Eri, Arodi aka Areli.
Asergö nahönurupŋi qetŋini Imna, Iswa, Iswi aka Beria. Nenŋinaŋgö qetŋi Sera. Beriagö nahönyahötŋi qetŋiri Heber aka Malkiel.
Labanöŋ ambi qetŋi Zilpa böratŋi Leagö welen ambia malmapköra waŋgiyöhi, yaŋön Jeikobkö nahönurupŋi mewö eŋgömeyök. Jeikob aka Zilpa yetkö isimoröurupŋiri mi mewö oyoŋda mindirigetka 16 ahök.
Jeikobkö anömŋi Reizölgö nahönyahötŋi mi Josef aka Benjamin.
Josefkö nahönyahötŋi Ijipt kantrinöŋ asuhuyohori, mi qetŋiri Manase aka Efraim. Namŋiri qetŋi Asenat mi Heliopolis (On) taongö jike nup galöm qetŋi Potifera yaŋgö böratŋa.
Benjamingö nahönurupŋi qetŋini Bela, Beker, Asbel, Gera, Naman, Ehi, Ros, Mupim, Hupim aka Ard.
Jeikobkö nahönyahötŋi Reizölnöŋ etkömeyöhi, yetkö qetŋiri mewö. Jeikob aka Reizöl yetkö isimoröurupŋiri mewö oyoŋda mindirigetka körekmakörek 14 ahök.
Dangö nahönŋi qetŋi Husim.
Naftaligö nahönurupŋi qetŋini Jaziel, Guni, Jezer aka Silem.
Labanöŋ ambi qetŋi Bilha böratŋi Reizölgö welen ambia malmapköra waŋgiyöhi, yaŋön Jeikobkö nahönurupŋi mewö eŋgömeyök. Jeikob aka Bilha yetkö isimoröurupŋiri mi mewö oyoŋda mindirigetka körekmakörek 7 ahök.
Jeikobkö isimoröurupŋi diŋdiŋi töhön yambuk Ijipt angeri, mieŋgö jaŋgöŋini oyoŋda mindirigetka körekŋanök könagesö 66 aket. Nahönurupŋi yeŋgö anömŋini mi jaŋgö miaŋgöreŋ qahö toroqeget.
Josefkö nahönyahötŋi Ijipt kantrinöŋ asuhuyohori, mi yahöt. Jeikobkö könagesöurupŋi Ijipt angeri, mieŋgö jaŋgöŋini mi mewö oyoŋda mindirigetka 70 ahök. Mewö.
Könanöŋ anda mala Jeikobnöŋ Juda mutuk melaiba kewö jiyök: “Gi mönö Josefköreŋ anda Gosen gölmenöŋ anangö könaŋaŋgöra qesim waŋgiman. “Mewö jii möta anda kaiga Gosen prowinsnöŋ aŋgotket.
Josefnöŋ aŋgotkeraŋgö buzupŋi möta jiiga hos karenöŋ jöhöba mözözömgögetka qakŋe öŋgöba iwiŋi Israelbuk aitoŋgöbitkö Gosen gölmenöŋ anök. Anda eka yaŋgö jeŋe aŋgota böröŋi imbiŋe gili geiga aŋgum waŋgiba nalö köröpŋi titipepeŋi memba urusahöt qeyök.
Israelnöŋ Josef kewö jii mörök: “Göŋön toroqeba jebuk maljani, mi nanak gekzala nalö kewöŋe ölöp jöjöröba kömumam.”
Mewö jiiga Josefnöŋ darumunurupŋi aka iwiŋaŋgö könagesöŋi kewö jii mötket: “Nöŋön mönö Farao kiŋgöreŋ öŋgöba keu kewö jibi mötma: ‘Darumunurupni aka iwinaŋgö könagesöŋi Keinan gölmenöŋ malgeri, yeŋön lök nöŋgöreŋ kaze.
Darumunurupni mieŋön lama bulmakau galömŋini aka mi galöm köl eŋgiba maljeaŋgöra kabingö aka lama kambuŋini, bulmakau kambuŋini aka sukinap öröyuaiŋini pakpak mi eŋguaŋgita kaze.’
Miaŋgöra Farao kiŋnöŋ eŋgoholi jemesoholŋe aŋgotketka kewö qesim eŋgima: ‘Iŋini wani nuwa memakze?’
“Mewö qesim eŋgiiga iŋini kewö meleŋ waŋgime: ‘Welenqeqeurupki neŋön mönö abu asaurupnini mutuk memba malgeraŋgö dop moröröpnineyök lama bulmakau galöm kölköl nupŋi memba mala maljin.’ Mewö meleŋ waŋgigetka yaŋön ölöp Gosen prowinsnöŋ tatat dumdumŋini möhamgömegöra oŋ jiiga malme. Ijipt ambazip yeŋön lama bulmakau galöm kölköl ambazip pakpak yeŋgöra mötketka imbiloŋloŋinambuk ahakze. “Josefnöŋ keuŋi mewö jii mötket.
Josefnöŋ anda Farao kiŋgöra kewö jiyök: “Nöŋgö iwi darumunurupni yeŋön lama bulmakau kambuŋini aka sukinap öröyuaiŋini pakpak memba Keinan gölme mosöta kaba mala dölki Gosen gölmenöŋ kaŋgota malje.”
Yaŋön darumunurupŋi yeŋgöreŋök azi 5 eŋguaŋgita Farao kiŋgö jeŋe öŋgöba kingetka eŋgehök.
Eŋgeka kewö qesim eŋgiyök: “Iŋini wani nuwa memakze?” Mewö qesim eŋgiiga kewö meleŋ waŋgiget: “Welenqeqeurupki neŋön iwiurupninan mutuk malgeraŋgö dop lama bulmakau galöm kölköl nupŋi memba mala maljin.”
Mewö jiba toroqeba kewö jiget: “Keinan gölmenöŋ bödi lömbötŋambuk ahözawaŋgöra welenqeqeurupki neŋön lama bulmakau kambunini yeŋgöra nene qahö miwikŋainin. Miaŋgöra neŋön gölme kiaŋgöreŋ kusuk malbingöra kain. Mewö aiga welenqeqeurupki ölöp oŋ jiba jim teköm neŋginöŋga nini Gosen prowins miaŋgöreŋ tatat dumdumnini möhamgöbin.”
Mewö jigetka Farao kiŋnöŋ Josef kewö jii mörök: “Iwi darumunurupkan göhöreŋ kaget.
Ijipt kantri ki aukŋe göhö jege ahözawaŋgöra ölöp iwi darumunurupki gölme bahöŋi kelökŋi ölöpŋi miaŋgöreŋ al eŋginöŋga malme. Ölöp Gosen prowinsnöŋ malme. Sutŋine nup qetpuk meme azi tosatŋi maljei, mi möt eŋgiman ewö, ölöp nöŋgö mirigö sömbup kambuni mi yeŋgö böröŋine al eŋginöŋga galöm köl eŋgiba malme.”
Mewö jii möta Josefnöŋ iwiŋi Jeikob Farao kiŋgö jeŋe waŋgita kaiga ehi Farao kiŋ mi kötuetköm waŋgiyök.
Kötuetköm waŋgiiga kewö qesim waŋgiyök: “Göhö yambugi dawik akza?”
Qesim waŋgiiga kewö meleŋnök: “Nöŋön yambu 130:gö dop gölmenöŋ liliköba mala kota maljal. Nöŋgö malmalnaŋgö yambuŋi pakpak mi awamdökŋi aka osikosiŋinambuk aket. Iwiurupnan yambu sehisehiŋi gölmenöŋ liliköba malgeri, nöŋgö yambu qötönan yeŋgöreŋambuk dop mohot qahö akza.”
Mewö jiba Farao kiŋ mi kunbuk kötuetköm waŋgiba jemesoholŋeyök eta anök.
Josefnöŋ iwi darumunŋi mi Farao kiŋnöŋ jim kutuyöhaŋgö dop Ijipt kantrinöŋ al eŋgiba Ijiptkö gölme bahöŋi kelökŋi ölöpŋi kun mi Rameses prowins (Gosen) miaŋgöreŋ eŋgiyök.
Josefnöŋ mewöyök iwi darumunurupŋi aka iwiŋaŋgö könagesöurupŋi pakpak mi neneŋini anöm-moröurupŋini malgeri, qötö miaŋgö dop dopŋine eŋgiba malök.
Bödi ketaŋi mi lömbötŋambuk ahöiga nenenöŋ gölme dop qahöwahiga Ijipt aka Keinan kantri mietkö könagesöŋiran mönö nenegö kömum soholip aka malget.
Mewö mala Josefköreŋ kaba wit padi söŋgöröŋi megetka yaŋön moneŋ pakpak Ijipt aka Keinan kantri uruŋe ahöyöhi, mi tokoba memba Farao kiŋgö jakömbuak mirigö köweŋe alök.
Ijipt könagesö aka Keinan könagesö yeŋgöreŋ moneŋ qahöwak teköiga Ijipt körek yeŋön Josefköreŋ kaba kewö jiget: “Moneŋninan qahöwak teközawaŋgöra göŋön mönö nene neŋgiman. Nene qahö neŋgiman ewö, neŋön mönö göhö jemesoholge kömumbin.”
Mewö jigetka Josefnöŋ kewö jiyök: “Moneŋinan qahöwakzawaŋgöra eŋgöreŋ lama aka bulmakau ahözei, mönö mi memba kaba niŋgigetka nöŋön nene eŋgimam.”
Mewö jiiga anda lama bulmakauŋini eŋguaŋgita kaba Josef waŋgiget. Yeŋön hosŋini, lamaŋini, memeŋini, bulmakauŋini aka doŋkiŋini mi eŋguaŋgita kaba nenegö söŋgöröŋa Josef waŋgiba nene memba malget. Lama bulmakauŋini pakpak mi Josef waŋgigetka yaŋön nene eŋgiba mewö miaŋön yambu mohotkö uruŋe malmalŋini naŋgöiga qahö kömuget.
Qahö kömugetka yambu miaŋön teköyök. Teköiga yambu dölökŋe dumŋe kunbuk yaŋgöreŋ kaba kewö jiget: “Azi kembunini, moneŋnini qahöwakzawaŋgöra könaŋamnini ölŋi mi göhö jege ölöp qahö köyatibin. Neŋgöreŋ lama bulmakaunini mi mewöyök gihiinga göhö buŋaya ak teköza. Nini mi pakpak azi kembunini gi gihim teköinaŋgöra nanini aka gölmenini miyök ahöm neŋgiza. Miaŋgöra mönö wania kun gihibinak?
Nini mönö könaŋi wuanöŋgöra göhö jege töndup kömumbinak? Nanini kömuinga gölmeninan mönö wuanöŋgöra öne ahöba apopam köla bölibawak? Miaŋgöra mönö nanini aka gölmenini bohonini memba miaŋön numbu nene neŋginöŋga nini ölöp Farao kiŋgö welenqeqe omaŋi ahinga gölmeninan mewöyök yaŋgö buŋaya akŋa. Neŋön toroqeba jebuk mala kömumbinbuköra mönö nene kötŋi neŋgiman. Neŋginöŋga gölme nup waŋgiinga öne qahö ahöba gönjaŋ akŋa.”
Bödi köhöikŋi kötökŋi miaŋön Ijipt könagesö yembuk ahöyöhaŋgöra yeŋön körek mohot mohot nup gölmeŋini köröŋi mi bohonŋinaŋgöra algetka Josefnöŋ Ijipt gölme pakpak mi söŋgöröŋi meiga Farao kiŋgö buŋaya ak teköyök.
Josefnöŋ Ijipt könagesö miri dop kantrigö jabö teteköŋi uruŋe malgeri, mi pakpak eŋgömeiga gawmangö welenqeqe omaŋi aka malget.
Farao kiŋnöŋ jike nup galöm yeŋgö fotnait töwaŋini eŋgiiga memba miaŋön malmalŋini naŋgöba malget. Mewö aiga neneŋinaŋgöra qahö lömböriiga gölmeŋini Josefnöŋ söŋgöröŋi memapköra qahö alget. Miaŋgöra jike nup galöm yeŋgöreŋ gölme mieŋön mohot kiŋ Faraogö buŋaŋi qahö aket.
Josefnöŋ könagesö yeŋgöra kewö jiyök: “Mötket, nöŋön nanŋini aka gölmeŋini söŋgöröŋini mem teköbiga Farao kiŋgö buŋaya akze. Miaŋgöra nöŋön nene kötŋi eŋgibiga mi ölöp memba gölmenöŋ kömötme.
Kömötketka ölŋi asuhuiga mi mönö kewötketka kambu 5 asuhugetka mieŋgöreŋök mohot mohot mi Farao kiŋgöra ala waŋgiba malmemö, kambu 4 mi kunbuk gölmenöŋ kömötmeaŋgöra aka neneŋinaŋgöra ahöma. Mi nanŋini, anöm-moröurupŋini aka tosatŋi miriŋine maljei, mönö eŋgö neneŋina ahöma.”
Mewö jiiga kewö jiget: “Göŋön neŋgö malmalnini bödinöhök mekönöŋ. Miaŋgöra azi kembuninaŋgö jeŋe ak-kömukömu miwikŋaibin ewö, neŋön ölöp Farao kiŋgö welenqeqe omaŋi aka malbin.”
Josefnöŋ Ijipt yeŋgö gölmegöra jimkutukutu ali ahöba kota ki ohozali, nalö kewöŋe mewöyök toroqeba ahöza. Jimkutukutu mi kewö: Nene nupkö ölŋini mi mönö mendeŋgetka kambu 5 aiga mieŋgöreŋök mohot mohot mi Farao kiŋgö buŋaya akŋapköra ala malme. Jike nup galöm yeŋgöreŋ gölme mieŋön mohot Farao kiŋgö buŋaŋi qahö aket.
Israel yeŋön Ijipt gölmegö prowins qetŋi Gosen miaŋgöreŋ tatat dundumŋini memba gölme aŋgön köla malget. Miaŋgöreŋ mala ahumsehip aketka qötöŋinan gwötpuk qariyök.
Jeikobnöŋ malmalŋi yambu 17 mi Ijipt gölmenöŋ malök. Malmalŋi jömukŋaŋgö yambuŋi mi mindiriba 147 ahök.
Israelgö kömup nalöŋan dopdowiiga nahönŋi Josef jii kaiga kewö jii mörök: “Nöŋön göhö jege ak-kömukömu miwikŋaizal ewö, göŋön mönö dölki urukalem kondela keu kewö pöndaŋ wuataŋgöba mem yakömamgö jiba börögi nöŋgö tambuni bapŋe ala kewö jim jöhöman: Nöŋön kömumbiga qamötni mi mönö Ijipt gölme kiaŋgöreŋ kude löm kölman.
Nöŋön kömumba iwi asani yembuk luhut memba ahömami, nalö miaŋgöreŋ nöŋgö qamötni mi mönö Ijipt kantrinöhök memba anda iwi asani löm köl eŋgigeri, yeŋgö qaksiriŋine nesim kölman. “Mewö jiiga kewö jiyök: “Jizanaŋgö dop mi ölöp akŋam.”
Mewö jiiga iwiŋan kewö jiyök: “Keu mi mönö jöjöpaŋ keunöŋ jim köhöim niŋgiman. “Mewö jiiga Josefnöŋ mi jöjöpaŋ keunöŋ jim köhöiiga Jeikobnöŋ mi möta bilipköba nöröpŋi memba geba öröpŋaŋgö kitipŋe ala nariba Anutugö waikŋi memba möpöseiyök. Mewö.
Nalö tosatŋi teköiga Jeikobnöŋ kawöl miwikŋaiiga keu mi Josefköra jigetka mörök. Mi möta nahönyahötŋi yahöt Manase aka Efraim mi etkuaŋgita iwiŋaŋgöreŋ anök.
Aniga tosatŋan Jeikobköra kewö jigetka mörök, “Nahöngi Josefnöŋ mönö gi gekŋamgöra kaza. “Israelnöŋ keu mi möta ösumŋi ahöyöhi, mi qezaköba ahöahö dumŋeyök wahöta tarök.
Wahöta tata Josefköra kewö jiyök: “Anutu kukösum pakpakö Toŋi yaŋön Keinan gölmegö Luz miri miaŋgöreŋ nöŋgöreŋ asuhuba kötuetköm niŋgiba
kewö jiyök: ‘Nöŋön ahumsehip gihibiga gwölönarökurupki yeŋgö qötöŋinan mönö qariba qariba öŋgöiga göŋön könagesö kambuŋi kambuŋi gwötpuk yeŋgö bömön jalöŋina akŋan. Gwölönarökurupki könage asuhum öŋgömei, nöŋön gölme ki mi i buŋa qem eŋgibiga yeŋgö buŋaŋina teteköŋi qahö ahöm öŋgöma.’
Anutunöŋ mewö jiyök. Mutuk nöŋön Ijipt gölmenöŋ göhöreŋ qahö kayalaŋgöreŋ anömgan nahönyahötki yahöt Ijipt kiaŋgöreŋ etkömeyöhi, yetkön mönö nöŋgö buŋaya akŋahot. Manase aka Efraim yetkön mönö Ruben aka Simeon ewö nöŋgö buŋaya akŋahot.
Mewö ahotka könaŋgep gölme mesiŋda yetköra distrik yahöt etkime. Efraim aka Manase yetkö bapŋire nahönböraturupki tosatŋi asuhugeri, mieŋön mönö nange buŋaya akŋe. Yeŋön gölme bahöŋini buŋa qem aŋgumei, mi mönö Efraim aka Manase yetkö distrik yahötŋiri mietkö uruŋe ahögetka bohon toŋiri ahotka datyahötŋiri yetkö nembö bapŋire malme.
Nöŋön Mesopotemia (Padan Aram) mosöta liliŋgöba Keinan gölmenöŋ kaba Efrata taon dopdowibiga anömni Reizölnöŋ kömuiga wösöbirik ketaŋi ahum niŋgiyök. Kömuiga qamötŋi mi Efrat anangö köna töwokŋe löm kölal. Efrat mirigö qetŋi alaŋi mi Betlehem.”
Israelnöŋ mewö jiba Josefkö nahönyahötŋi etkeka kewö qesim waŋgiyök: “Azi moröŋi yahöt ki daŋön daŋön?”
Qesim waŋgiiga Josefnöŋ iwiŋaŋgöra kewö jiyök: “Nöŋgö nahönyahötni Anutunöŋ Ijipt kiaŋgöreŋ niŋgiyöhi, i mönö mia. “Mewö jiiga Israelnöŋ jiyök: “Nöŋön kötuetköm etkimamaŋgöra i ölöp etkuaŋgitnöŋga nöŋgö kösutne kamahot.”
Mewö jiiga Josefnöŋ nahönyahötŋi etkuaŋgita kösutŋe kagetka böröŋi giliga imbiŋire geiga numbuŋiri yöhötim neyök. Israelnöŋ azi namŋi aiga jeŋi ömuŋ köliga yuai kun ek kutumamgö tönpin aka osiyök.
Numbuŋiri yöhötim nemba Josefköra kewö jiyök: “Nöŋön mutuk göhö jemesoholgi kunbuk gekŋamgöra qahö al mamböta malalmö, Anutunöŋ köna mesariga dölki nangi aka nahönyahötki mewöyök eŋgekzal.”
Mewö jiiga Josefnöŋ nahönyahötŋi iwiŋaŋgö tambuŋeyök etkömemba simin köla bamgöba geyök.
Bamgöba geba wahöta nahönyahötŋi böröŋire memba etkuaŋgiriga nanŋi iwiŋaŋgö wösöŋe kayohot. Efraim mi böröŋi ölŋan memba Israelgö böröŋi qaniŋe ala Manase mi böröŋi qaniŋan memba Israelgö böröŋi ölŋe alök.
Mewö al etkiyökmö, Efraim munŋi aiga asaŋan töndup böröŋi ölŋan böraŋda yaŋgö nöröpŋe alök. Manasenöŋ Josefkö nahönŋi mutukŋi ahökmö, asaŋan töndup böröŋi qaniŋan yaŋgö nöröpŋe alök. Mewö aka böröŋi maripom ewö al kutuba nöröpŋire alök.
Mewö ala tata Josef kötuetköm waŋgiba kewö jiyök: “Asani Abraham aka iwini Aisak yetkön Anutugö jeŋe anda kaba aka memba malohot. Nöŋön asuhuba mala korali, Anutunöŋ mönö nalö miaŋgöreŋ pöndaŋ köyan köl niŋgiba mala korök.
Suep garatanöŋ ni bölöŋi pakpak miaŋgöreŋök meköba aŋgön köl niŋgiba malöhi, yaŋön mönö azi gwabö yahöt ki kötuetköm etkiba malma. Ambazipnöŋ yetkö qetŋiri qetketka miaŋön mönö ni aka iwi asani Aisak aka Abraham neŋgö qetbuŋanini bisiba malmahot. Yetkö könagesöŋiran mönö gölme qakŋe önöŋi qahö sehiba malme.”
Mewö jiyökmö, Josefnöŋ iwiŋan böröŋi ölŋan Efraimgö nöröpŋe ali mi ehi dop qahö köliga miaŋgöra möt böliba iwiŋaŋgö böröŋi ölŋe memba Efraimgö nöröpŋeyök meköba Manasegö nöröpŋe almamgö ahök.
Mewö aka iwiŋaŋgöra kewö jiyök: “Iwini, mewö kude aknöŋ. Morö kiaŋön nahöni mutukŋi akza. Miaŋgöra börögi ölŋan mönö yaŋgö nöröpŋe alnöŋ.”
Mewö jiyökmö, iwiŋan mi akŋamgö qetala Josef kewö jii mörök: “Nahöni, mi ölöp mötzal. Nöŋön mi mötzal. Manasenöŋ mewöyök qetbuŋaŋambuk aiga yaŋgö gwölönarökurupŋan mewöyök ahumsehip aka könagesö ketaŋi akŋemö, Efraimgö qetbuŋaŋan mönö Manasegöreŋ qetbuŋa oŋgita ahöma. Yaŋgö gwölönarökurupŋan mönö ahumsehip ketaŋi aka könagesö kambuŋi kambuŋi gwötpuk aka malme.”
Mewö jii möriga silim miaŋgöreŋök kötuetköm etkiba kewö jiyök: “Israel yeŋön mönö etkö qetŋiri qeta könagesöŋini kötuetköm eŋgiba kewö jime: Anutunöŋ mönö oyaeŋkoyaeŋ ak eŋgiiga eŋön Efraim aka Manase ewö akŋe. “Mewö jiba Manase mi Efraimgö nembö bapŋe alök.
Israelnöŋ kötuetköm eŋgii teköiga Josefköra keu kewö jiyök: “Mötnöŋ, nöŋön kömumamgö akzalmö, Anutunöŋ embuk mal öŋgöma. Yaŋön mönö eŋguaŋgiriga iwi asaurupŋini yeŋgö gölmenöŋ liliŋgöba anme.
Miaŋgöreŋ anda sutŋine gölme mesiŋgetka nöŋön göhö gölmegi toroqeba Sekem gölme kelökŋambuk mi gihizal. Nöŋön kukundu gölme mi Amor könagesö yembuk bim qeba nani timbi aka bimgö sou ketaŋi miaŋön yeŋgöreŋök meal. Josef gi darumunurupki yeŋgö bohonŋini akzanaŋgöra mi darumunurupki yeŋgöra qahöpmö, göhö buŋaya jim teköbi ahöma. “Mewö.
Miaŋgö andöŋe Jeikobnöŋ nahönurupŋi eŋgoholi kagetka keu kewö jiyök: “Iŋini mönö öröm tokogetka nöŋön malmalŋine könaŋgep denöwö asuhumawi, miaŋgö kezapqetok keuŋi indela jibi mötme.
Jeikobkö nahönurupŋi, iŋini mönö kaba tokoba iwiŋini Israelgöreŋ keu kezap ala mötket.
O Ruben, göŋön nani nahöni mutukŋi akzan. Göŋön nöŋgö ösum-mumuni aka ambi membiga ösumnaŋgö ölŋi mutukŋi asuhunöŋ. Qetbuŋagahö aködamunŋi aka kukösumŋi miaŋön mönö munurupki yeŋgöreŋ eŋgoŋgitza.
Luhutnöŋ köwet siri kunduriga kalöpmalöp anda kamakzawi, göhö urugan mönö miaŋgö dop wahöri kalöpköba laŋ anda kamakzan. Göŋön iwigi nöŋgö ahöahö dumne öŋgöba qömböŋne qeba anömnambuk ahönöŋga dum miaŋön mönö aŋgöjörakŋambuk aka tölohoyök. Miaŋgöra göhö qetbuŋagahö aködamunŋan mönö munurupki qahö toroqeba eŋgoŋgita ahöma.
Simeon aka Liwai yetkön darumuna akzahot. Yetkö timbi liŋgip nupŋiran mönö kegwek kahasililiŋ kondorakza.
Yetkön irimsesewöl qakŋe azi eŋguyohot kömugetka öne töhön sihimŋaŋgöra bulmakau aziŋi mieŋgö köna börö yuaiŋini laŋ eŋgum yandiyohotka poriŋ aket. Miaŋgöra yetkön keu goro jöhömakzahori, nöŋön miambuk urumohot qahö ahakzal. Totoko almahori, nöŋön miaŋgöreŋ yetpuk qahö toroqeba tatmam.
Urukazikŋiran könöpŋambuk akzawaŋgöra i jim qesuahöm etkizal. Urusiŋgokŋiran kanjamŋambuk akzawaŋgöra i jim jörahöm etkizal. Nöŋön könagesöŋiri köndeŋ eŋgibiga yeŋön Jeikobkö gölme dop köla anme. Nöŋön mendeŋ eŋgibiga yeŋön Israel sutŋine laŋ lalöpköba malme.
O Juda, göhö darumunurupkan gi möpöseim gihiba malme. Göhö börögan mönö kerökurupki yeŋgö imbi jölŋine tatma. Iwigahö nahönurupŋi yeŋön mönö göhöra geba simin köla malme.
O Juda, göŋön laion gwaböŋi ewö maljan. O nahöni, gi böröjaŋ suhuba sömbup qem nemala miaŋgöreŋök liliŋgöba kazan. Yaŋön laion ewö sileŋi al kötöteiba laion ambiŋi ewö eta köla ahömakza. Körekŋan i suahö aka utuba möndöbingö keŋgötŋini mörakze.
Kukösumgö aiwesökŋi mi kunŋan Juda yeŋgö böröŋineyök qahö eŋguaŋgitma. Azi kembugö öröpŋan könaŋi sutŋire kiniga kunŋan mi qahö qeköma. Nanŋi aka gwölönarökurupŋan jakömbuak dumŋe tata mal öŋgögetka könaŋgep kunöŋ asuhuiga könagesö kambuŋi kambuŋi yeŋön yaŋgö jitŋi tem köla malme.
Yaŋön doŋkiŋi wain ip kembaŋe jöhöi kinma. Doŋkiŋi moröŋi mi wain kösö sutŋire gwaröhöiga ahöma. Yaŋön opoŋi mi wain oŋan saŋgoŋma. Malukuŋi mi wain kötŋaŋgö sepŋe kusahöla közöhölma.
Wain o neiga jeŋan wain oŋi ewö pisihiba injaŋ kölma. Juzu oŋi neiga jitŋan juzu oŋi ewö tuarima.
Zebulun könagesö yeŋön köwet jitŋe malme. Yeŋgö gölmenöŋ waŋgeŋi waŋgeŋi surumakŋe. Gölmeŋinaŋgö jaböŋi miaŋön mönö Saidon taonöŋ göröken anda ahöma.
Isakar mi doŋki sihitŋi kotkotŋi miaŋgö dop akza. Doŋki qakŋe dum tatatkö gösöŋi yahöt mietkö sutŋire al kötöteiba lokoliba söloŋda ahömakza.
Lokoliba söloŋda luhut memba ahöiga dum miriŋi mi ölöp dop köliga gölmeŋan sihim kötökŋi akŋa. Mi eka andöŋi yuai lömbötŋi aŋgumamgöra sipköba geiga tosatŋan welenqeqe nup memapköra kuŋguba jöhöm waŋgime.
Tosatŋan Dangö könagesöurupŋi mulumgöm eŋgigetka Dan yaŋön mönö awörök aka keu diŋdiŋaŋgöra bim qeba malma. Dan kambu yeŋön Israelgö kambu tosatŋi i ewö aka malme.
Dan yaŋön qatö mokoleŋ ewö könanöŋ ahöba hosgö gwakötŋe yöhöiga töwöratiba giliga qakŋe tatmawaŋön mönö tala andöandö gölmenöŋ gema.
O Kembu, göŋön ni kösö gwarönöhök meköba aŋgön köl niŋgimangöra uba mambörakzal.
Kegwek kahasililiŋ kambu yeŋön Gad könagesö eŋgum ohoba malmemö, Gad yeŋön mönö meleŋda könaŋine eŋguataŋgöba nanŋini eŋgum ohoba malme.
Asergö gölmenöŋ nene möriam gwötpuk asuhumakŋa. Kiŋ yeŋön nene nahömŋinambuk nemakzei, yaŋön mönö nene mewöŋi mi gölmeŋe kömöt sehiba miaŋön tosatŋi bauköm eŋgiba malma.
Teunöŋ sihimŋaŋgö dop ösumŋan laŋ lalöpkömakzawi, Naftalinöŋ mönö miaŋgö dop aka moröurupŋi eŋgeksihimŋinambuk eŋgömemba malma.
Wain ip o jeŋaŋgö kösutŋe kömötketka kötŋi gwötpuk kuŋguba böröŋi giliga anda sel qösököba yaigep anakzawi, Josefnöŋ mönö miaŋgö dop akza.
Yaŋgö kerökurupŋan timbi jaugemŋini memba urukönöp qakŋe Josefkö kambu mi eŋguataŋgöba eŋgeriba eŋgum ohoba malme.
Mewö malmemö, Jeikobkö bemŋi Anutu kukösumŋambuk yaŋgö böröŋan mönö mem köhöim waŋgiiga yaŋön timbi töhötŋi qahö mosöta börö sihitŋi kakŋi qahö qeiga malma. Anutu yaŋön mönö urugö lama galömŋi aka Israelgö aŋgönkölköl Toŋi akza.
Iwigahö Anutuŋan mönö bauköm gihiba malma. Bem kukösum pakpakö Toŋan mönö kewö kötuetköm gihiiga malman: Kiegö kötumötuetŋan mönö könakembayök göhöreŋ eriga gölme dutŋi emuyaŋgö oŋan göhöreŋ koriga nahönbörat aka sömbup gwötpuk miwikŋaim eŋgiba malman.
Kunduŋi kunduŋi mieŋgö kötumötuetŋinan nalöŋi nalöŋi ambazip dop köl eŋgii mala kotket. Kunduŋaŋgö sörökŋe yambu dop nene nupŋini memba malgetka nene möriam asuhui mala kotketmö, göhö iwigahö kötumötuetŋan mönö mi pakpak oŋgitza. Kötumötuet mieŋön mönö Josefkö nöröp qakŋe öŋgöme. Darumun sutŋine pom jembon tök-kutukutuŋi akzawaŋgö malmalŋe mi pakpak mönö ahöm öŋgöme.
Benjamin mi kiam kalŋi ewö akza. Söŋan dop böröjaŋ suhuba sömbup eŋguba nem gwahöt eŋgimakza. Silimnöŋ yuai kiom qemakzawi, mi suŋgem dop mendeŋmakza. “Mewö.
Israelgö kambu pakpak jaŋgöŋini 12 mi mewö. Iwiŋinan kötuetköm eŋgiba keu mewö mewö jiiga mötket. Kötumötuetŋini murutŋi murutŋi mi nanŋök nanŋök mendeŋda körek kötuetköm eŋgiyök. Mewö.
Kötuetköm eŋgiba kinda keu kewö jim kutum eŋgiyök: “Anutunöŋ mönö noaŋgiri nöŋön isik alaurupnan kömugeri, yembuk toroqemamgö akzal. Nöŋgö qamötni mi mönö iwiurupni yeŋgö qöhöröŋine baŋet Hit azi Efrongö gölme köröŋe ahözawi, miaŋgöreŋ löm köl niŋgime.
Baŋet mi Keinan gölmenöŋ Makpela gölme köröŋe Mamre kösutŋe ahöza. Abrahamnöŋ gölme köröŋi baŋetŋambuk mi isikninaŋgö qaksiriŋi ahömapköra Hit azi qetŋi Efron yaŋgöreŋök söŋgöröŋi meyök.
Abraham aka anömŋi Sara mi baŋet miaŋgöreŋ löm köl etkiget. Mewöyök Aisak aka anömŋi Rebeka mi miaŋgöreŋ löm köl etkiget. Nöŋön toroqeba Lea miaŋgöreŋ löm köl waŋgial.
Abrahamnöŋ gölme köröŋi baŋetŋambuk mi mutuk Hit yeŋgöreŋök bohonŋi meiga ahöza.”
Jeikobnöŋ nahönurupŋi keu mewö jim kutum eŋgim teköba könayahötŋi öröi ahöahö dumnöŋ öŋgöiga nöŋ qeba kömuiga Anutunöŋ waŋgiri isik alaurupŋi yeŋgöreŋ toroqeyök. Mewö.
Jeikobnöŋ kömuiga Josefnöŋ luhuba iwiŋi kepölaköm waŋgiba lipköba anda imbiŋi gili geiga numbuŋi yöhötim neyök.
Miaŋgö andöŋe Josefnöŋ doktaurupŋi jimkutukutuŋaŋgö bapŋe malgeri, mi iwiŋaŋgö qamötŋi sile mem köhököhöi kelöknöŋ mirimegöra jim kutum eŋgiyök. Jim kutum eŋgiiga yeŋön Israelgö qamötŋi mewö ak waŋgiget.
Nup mi memba malgetka wehön 40 jömuk teköyök. Qamötŋini kelöknöŋ mirizema, miaŋgö nupŋi mi nalö köröpŋi mewö memba maljema. Ijipt könagesö yeŋön Jeikobköra wehön 70:gö dop jiŋgeŋ köla sahöta malget.
Sahöta jiŋgeŋ köla wösöbirik malgeraŋgö nalöŋi miaŋön teköiga Josefnöŋ Farao kiŋgö jakömbuak mire nup memba malgeri, yeŋgöra keu kewö jiyök: “Nöŋön eŋgö jeŋine ak-kömukömu miwikŋaial ewö, iŋini mönö nöŋgö jitne memba Farao kiŋgöra keu kewö jigetka mötma:
Iwinan jebuk mala keu kewö jöhöba jöjöpaŋ keunöŋ jim köhöimamgöra jim kutum niŋgiyök: ‘Nöŋön kömumamgö akzal. Ni nanaŋgöra köt köteŋ Keinan gölmenöŋ esibi kinjawi, nöŋgö qamötni mi mönö miaŋgöreŋ anda löm kölman.’ Miaŋgöra ölöp merak jinöŋga nöŋön miaŋgöreŋ anda iwinaŋgö qamötŋi löm kölagun kunbuk liliŋgöba kamam.”
Mewö jii jigetka Farao kiŋnöŋ mi möta kewö jiyök, “Gi iwigahöra keu jöhöba jöjöpaŋ keunöŋ jim köhöinöŋi, miaŋgö dop ölöp anda iwigahö qamötŋi löm kölman.”
Mewö jiiga Josefnöŋ iwiŋaŋgö qamötŋi löm kölmamgöra öŋgöyök. Farao kiŋgö jembonurupŋi qetbuŋaŋinambuk pakpak, jakömbuak miriŋaŋgö aka Ijipt kantrigö jitŋe memeurupŋi qetbuŋaŋinambuk mi körek yambuk mohotŋe anget.
Josefkö mirigö saiwaurupŋi körek pakpak, yaŋgö darumunurupŋi aka iwiŋaŋgö könagesöurupŋi yeŋön mewöyök mohotŋe anget. Anöm-moröurupŋini, lama, meme aka bulmakau kambuŋi kambuŋi miyök mönö eŋgömosötketka Gosen gölmenöŋ tatket.
Hosgö kareŋi kareŋi aka azi hos qakŋine tatkeri, mi mewöyök anget. Mewö mindiriba kambu keta bölökŋi anget.
Anda mala Jordan o kutuba likepŋe toroqeba anda Atad mire wit padigö ölŋi aka kamböŋi mendeŋda kewötkeri, miri gölme miaŋgöreŋ aŋgota köhöikŋanök jiŋgeŋ köla silata sahöt böliba malget. Josefnöŋ iwiŋaŋgöra wehön 7:gö dop jiŋgeŋ köla sahöta malök.
Atad mire jiŋgeŋ köla sahötketka gölme toŋi Keinan könagesö yeŋön mi eka möta kewö jiget, “Ijipt yeŋön jiŋgeŋ sahötkö areŋi öŋgöŋgöŋi alje. “Mewö jigetka miri gölme miaŋgö qetŋi mi könahiba Abel Mizraim qetket. Mi Jordan ogö wehön kotkotŋe ahöza.
Jeikobnöŋ nahönurupŋi jim kutum eŋgiyöhi, yeŋön miaŋgö dop mewö ak waŋgiget.
Yeŋön qamötŋi aŋguba Keinan gölmenöŋ anda Mamre kösutŋe Makpela gölme köröŋe baŋet ahözawi, miaŋgöreŋ anda löm kölget. Abrahamnöŋ mutuhök gölme köröŋi baŋetŋambuk mi qaksiriŋini ahömapköra Hit azi Efron yaŋgöreŋök söŋgöröŋi meyök.
Josefnöŋ iwiŋaŋgö qamötŋi löm köli teköiga nanŋi, darumunurupŋi aka tosatŋi pakpak yambuk iwiŋaŋgö qamötŋi löm kölbingö angeri, mieŋön kunbuk Ijipt gölmenöŋ liliŋgöba kaget. Mewö.
Josefkö darumunurupŋan iwiŋinan kömuiga mi eka tata kewö mötmöriba jiget: “Josefköra silik bölöŋi pakpak ak waŋgiini, yaŋön miaŋgöra urukondum möt neŋgiba nalö kewöŋe könahiba likepŋi meleŋ neŋgibapuk.”
Mewö jiba Josefköra keu jit kewö algetka anök, “Iwigan kömumamgö aka neŋgöra keu kewö jim kutuyök:
‘Iŋini mönö Josefköra keu kewö jigetka mötma: Darumunurupkan silik bölöŋi aka ayuhum gihibingö akeri, göŋön mönö yeŋgö siŋgisöndokŋini aka kahasililiŋini mi mosötman. Miaŋgöra göŋön ölöp iwigahö Anutuŋaŋgö welenqeqeurupŋi neŋgö siŋgisöndoknini mosötman. “Yeŋön keu jit mi algetka Josefköreŋ kaiga möta mönö qeta sahörök.
Miaŋgö andöŋe Josefkö darumunurupŋan nanŋinak kaba gölmenöŋ tala wösöŋe sipköba eta kewö jiget: “Mötnöŋ, nini göhö welenqeqeurupki omaŋi akzin.”
Mewö jigetmö, Josefnöŋ meleŋda kewö jiyök: “Mönö keŋgötŋini kude mötme. Nöŋön Anutugö salupŋe qahö kinjal.
Ölŋa, eŋön silik bölöŋan ayuhum niŋgibingöra kapaŋ köla aketmö, Anutunöŋ mi möŋaiiga salupŋe yuai ölöpŋi asuhumapköra kapaŋ köla ahök. Mewö aka kondota kuŋgum niŋgiiga könagesö gwötpuk eŋgö malmalŋini jöhöbiga miaŋgö ölŋan nalö kewöŋe aukŋe asuhuiga ek kutuzin.
Miaŋgöra mönö keŋgötŋini kude mötket. Nöŋön mönö nanŋini aka anöm-moröurupŋini eŋgö malmalŋini körek naŋgöm eŋgiba malmam. “Mewö jiba bölöŋamŋinaŋgö likepŋi qahö meleŋmamgö kunbuk jim köhöiba guŋböjönjöŋ ak eŋgiyök. Mewö.
Josefnöŋ iwiŋaŋgö könagesöurupŋi yembuk toroqeba Ijipt gölmenöŋ malget. Josefnöŋ mal öŋgöiga yambuŋi 110 aiga kömuyök.
Josefnöŋ isi amböurupŋi Efraimgöreŋök asuhugetka mi eŋgehök. Mewöyök Manasegö nahönŋi Makir yaŋgö nahönböraturupŋi asuhugetka Josefkö tambuŋe al eŋgigetka dohongöm eŋgiyök.
Miaŋgö andöŋe Josefnöŋ darumunurupŋi yeŋgöra keu kewö jii mötket, “Nöŋön kömumamgö akzalmö, Anutunöŋ mönö köyan köl eŋgiiga malme. Yaŋön iŋini gölme kiaŋgöreŋök eŋguaŋgita gölme Abraham, Aisak aka Jeikob yeŋgö buŋaŋina akŋapköra jim teköba jöjöpaŋ keunöŋ jim köhöiyöhi, mönö miaŋgöreŋ anda malme.”
Mewö jii mötketka Israelgö nahönurupŋan keu jim jöhöba jöjöpaŋ keunöŋ kewö jim köhöimegöra jim kutum eŋgiyök: “Anutunöŋ köyan köl eŋgii malgetka nöŋön kömumbiga nöŋgö sihitni mi mönö gölme kiaŋgöreŋök aŋguba Keinan gölmenöŋ anme.”
Mewö jiba yambuŋi 110 aiga kömuyök. Kömuiga Ijipt miaŋgöreŋ qamötŋi mi sile mem köhököhöigö kelökŋan miriba qamöt bokisnöŋ algetka ahöyök. Mewö.




























































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Walahok Israel uruŋe kiŋ kun qahö maliga aiwi kembu yengön könagesö galim köl engiwa malget. Nalö miaŋgöreŋ bödi hikŋaiwa balöŋ patpat söp köla ahöyök. Bödi nalö miaŋgöreŋ Juda aiwi kunöŋ anömŋi hala nahönweitŋi engaŋgita taonŋini Betlehem mosota kantri qetŋi Moab miaŋgöreŋ anda dum tatatŋini möhamgöwa kiana malget.
Aiwi qetŋi Elimelek, anömŋi qetŋi Naomi hala nahönweitŋiri qetŋiri Malon hala Kilion. Balöŋini qetŋi Efrata. Yengön taonŋini Betlehem mosota Moab balöŋnöŋ anda miaŋgöreŋ malget.
Miaŋgöreŋ malgetka Naomikö apŋi Elimeleknöŋ komuyök. Komuiga Naominöŋ anbi malöya hala nahönweitŋe malget. 4Nahönweitŋi yetkön mala qariwa Moabkö anbi weit qetŋiri Orpa hala Rut
muewö malget: Tamar, Rahab, Rut hala Batseba. Mat 1,3-6 etkömeyöwöt. Etkömeyöwötka toroqemba Moab balöŋnöŋ yambu 10:gö söp mala kutket.
Mala kuta nahönweitŋi weit Malon hala Kilion yetkön mewöyök komuyöwöt. Komuyöwötka namönŋiri Naomi yaŋgön apmeröŋi qahö nanŋök malök. Mewö.
Naominöŋ nanŋok Moab kantrinöŋ mala nalö kunöŋ buzup keu muewö zöget mörök: ‘Kembunöŋ könagesöŋi bauköm engiwa Israel miaŋgöreŋ numbu nene ölip miwikŋaim engimamja.’ Mewö möta Moab mosota Israel balöŋe liliŋgöwa anmamgöra mem mözözöm hali iranweitŋi yetkuk wahötket.
Wahöta köhöm balöŋ malöhi, mihi mosota Juda balöŋnöŋ liliŋgöwa anmamgöra haliga iranweitŋi yetkuk mohotŋe könanöŋ anget.
Könanöŋ andaga Naominöŋ iranweitŋi muewö etkezöyök: “Anbiweit, etkön mönö liliŋgöwa namönweitŋiri yetkö köhömnöŋ anda malmawöt. Etkön nöŋgö apmeröni komugeri hala ni nengöra ölipŋanök ala hal nengiwa malöwötka Kembunöŋ mönö miaŋgö söp likepŋi meleŋda ölipŋanök hal komum etkiiga malme.
Kembunöŋ ölip köna meiga iŋiri aiwi kunduk etkömimba malmal tatatŋiri yetkö köhömnöŋ miwikŋaiwa urusösöŋgai qakŋe malmawöt.” Mewö zömba numbuŋiri etköhötim neyöknöŋ, yetkön amburereŋ hala silata sahöröwöt.
Sahöta muewö zöyöwöt: “Qahöwi! Niri mönö gowuk liliŋgöwa göhö könagesö kiripki yengöreŋ anbin.”
Mewö zöyöwötka meleŋda muewö etkezöyök: “O iranweitni, mönö nöpaköra noŋguk kambitkö halzawöt? Nöŋgön kunduk merö nahönweit membiga qariyöwötka etkömembawörak me? Mewö römöngöwawörak ewö, miaŋön qahö söpköza. Qahöpmahöp! Mönö dölmuhu liliŋgöwa anmawöt.
Ni anbi namönŋi halzalaŋgöra aiwi kunŋan qahö nömima. O iranweitni, etkön mönö liliŋgöwa köhömŋire anöwöt. Ni kunduk aiwi memamgö römöngöwa erap suŋgem aiwi kunguk ahöwa köriguk hala nahönweitni etkömembileŋak ewö, tondup mihi lömböriza.
Merö mietkön qariyöwötka apweitŋira etkimamgö mamböta malmawörak me qahöpto? Yetköra hala aiwi memekö könaŋiri jöhöm aŋguwa nalö köripŋi sutŋi mihi mönö in malmawötkuk. Miŋgi qahö söpköza. O iranweitni, mewö qahö. Kembunöŋ biriŋi böraŋda qeköm niŋgiiga apnan komuiga miaŋgöra malmalninan lömböriiga nöŋgön etköra wösöjiŋjiŋni mötzal.”
Mewö zöiga dumŋe kunduk silata sahöröwöt. Sahöröwöt teköiga Orpanöŋ iranŋaŋgö yaizözökŋi zömba numbuŋi yöhötim nemba eleŋda köhömŋe anök. Orpanöŋ anöknöŋ, Rutnöŋ kapaŋ köla sele köpaŋe mösölatiyök.
Mewö mösölatiiga Naominöŋ muewö ezöyök: “Mötnöŋ, kasungan anja. Yaŋgön nanŋi bemŋi hala nanŋi anbazip kiripŋi yengöreŋ anja. Gi mönö mewöŋanök eleŋda köhömge anöŋ.”
Mewö zöyöknöŋ, Rutnöŋ tondup muewö meleŋnök: “Ni gi gomosotmamgö de kapaŋ köla zöman. Ölip zönöŋga gowuk anbit. Gi denike denike anmani, nöŋgön mönö mewöyök gowuk miaŋgöreŋ anmam. Gi denike denike malmani, nöŋgön mönö mewöyök miaŋgöreŋ malmam. Göhö anbazip kiripki miŋgi mönö nöŋgö anbazip kiripna halgetka göhöreŋ Anutu mihi mönö nöŋgöreŋ Anutuya hali malmam.
Gi denikeaŋgöreŋ komumani, nöŋgön mönö mewöyök miaŋgöreŋ mohok komumbi löm köl niŋgimeköra mötzal. Keu mihi muewö zöm köhöimam: Komup mohotnöŋ mönö mendeŋ netkima. Iwai mörötŋi kunöŋ mendeŋ netkima ewö, Kembunöŋ ölip miaŋgö likepŋi meleŋniga nöŋgö qakne öŋgöma.”
Mewö zömba yaŋguk anmamgö köhöikŋanök kapaŋ köliga ekta möt qitiwa miaŋgö keuŋi kunduk qahö zöyöknöŋ,
mohotŋamŋire anda mala Betlehem taonöŋ kauröwöt. Kauröwötka taongö anbazip patpat yengön i etkekta sösöŋgai ketaŋi möta tokoget. Anbi yengön qeta Naomikö yaizözökŋi muewö zöget: “Hei! I halakŋa Naomiya me denöwö? Oe oe oe!”
Mewö zögetka Naominöŋ muewö zöyök: “Nöŋgö qetni Naomi miŋgi in de qetme. Ni urusösöŋgai anbia qahö. Anutu kukosum Touŋan mönö kondot niŋgiiga urukombuk möta malzal. Miaŋgöra nöŋgö qetni Mara qetketka söpköma.
Nöŋgöreŋ iwai kombuŋi ahöiga mutuk taon muhu mosota analnöŋ, erap Kembunöŋ naŋgiriga biribörak liliŋgöwa omaŋe kazal. Kembu kukosum Touŋan keuni kewöta mem kirehöm niŋgiiga köŋjiliŋ qakŋe malzal. Miaŋgöra qetni Naomi mihi in de qetme.” Mewö.
Naomi hala iranŋi Rut, Moab anbi miaŋön Moab mosota Betlehem taonöŋ kayöwöri, nalö miaŋgöreŋ anbazipnöŋ könahiwa padikö alaŋi bali miŋgi nupŋine koholget.
Naomikö apŋi Elimelekö isik uruŋe tinitosolomŋi aiwi qetbuŋaŋaŋguk kun qetŋi Boaz malök.
Nalö kunöŋ Moab anbi Rut yaŋgön iranŋi Naomikö muewö ezöyök: “Ölip zöm tekönöŋga nöŋgön nup kunöŋ anda anbazip bali ipŋi kohola iriremönŋi mosoramjei, mihi qendaŋda tokomam. Ni ölip aiwi kungö jeŋe eksihim miwikŋaiwiga ‘Oŋ!’ zöiga ölip yaŋgö andöŋe anda mihi tokomam.” Mewö zöiga Naominöŋ zöyök: “O böratni, ölip anman.”
Mewö zöiga mosota nup kun dahöreŋ nuwa, mihi qahö mötaga tondup laŋ anda kinda bali koholgetka yengö andöŋine anda ipŋi mohok mohok qeqelaŋlaŋ heta ahögeri, mihi qendaŋda qendaŋda anök. Nup köriŋe anöhi, mihi Boaz, iranŋi Elimelekö isiknöhök kun yaŋgöreŋ nuwa ahöyök.
Yaŋgön dölmuhu Betlehemök kauta nup anbazipŋi engeikta yaizözökŋini muewö zöyök: “Bönjöŋ! Kembunöŋ enguk malma.” Mewö zöiga meleŋda muewö qetket: “Kembunöŋ mönö kötuetköm gihima.”
Mewö qetketka Boaznöŋ nup galimŋi muewö qesiyök: “Anbi mihi dahön?”
Mewö qesiiga muewö meleŋnök: “Anbi mihi köriwengöra. I Naomiguk Moab kantrinöhök kayöwöt.
Yaŋgön söŋan hömandiŋe kamba qesim niŋgiiga ölip zömbiga nup anbazip yengö könaŋine engohorata bali ipŋi qendaŋda tokoza. Nup pöndaŋ memba malzawa döldimuhu koumnöŋ endu anda luhut memba tatza.”
Mewö meleŋniga Boaznöŋ Rutköra muewö zöyök: “Böratni mötnöŋ, nöŋgön keu goroya kun gihimam: Gi nup muhu de mosota tosatŋi yengö nupŋine qahö anda bali memba tokoman. Mönö nöŋgö welenqeqe anbiurupni yenguk mohotŋe muyaŋgöreŋ qendaŋda malman.
Ni nup aiwiurupnan gömisiriwekuköra soŋgo halzal. Nup denike denike anda padi koholmei, gi mönö miaŋgö jegalim hala yengö andöŋine anda anbi yenguk malman. Ougaŋgö mötman ewö, welenqeqe yengön ou köwöraŋgenöŋ huzei, ölip miaŋgöreŋ anda ou neman.”
Mewö zöiga Rutnöŋ mihi möta balöŋnöŋ gewa bamgöwa Boazköra muewö zöyök: “Ni denöwököra kian mala tondup göhö jege halkomukomu miwikŋaiwiga mewö köyan köl niŋgizan?”
Mewö zöiga muewö meleŋnök: “Nöŋgön göhö ambamemegaŋgö sundutŋi mihi körek zögetka mötzal. Göhön apkan komuiga irangi ölip galim köla mala kutnöŋ. Göhön namönmamgi hala hikŋaihikŋai kantrigi mihi mosota anbazip walak qahö möt nenginöŋi, nengö sutŋine kamba malzan.
Göhön saiwaurupki ölipŋi hal enginöŋga Anutu Israel nengö Kembuninan mönö miaŋgö töwaŋi gihima. Kuruknöŋ ginginŋan meröurupŋi kölközizip hal engimamjawi, miaŋgö söp göhön Anutukö aumŋe malmamgöra muhu kanöŋ.”
Mewö zöiga Rutnöŋ muewö meleŋnök: “Ketaŋamni, ni göhö nup meme anbiurupki yengö söp qahöpnöŋ, göhön tondup ölipŋi hal niŋgizan. Göhön keu nuŋgunöŋga seleni pösatza.” Mewö meleŋnök.
Numbu nene nalöŋan kaiga Boaznöŋ Rutköra muewö zöyök: “Ölip muhu kamba bered muŋgu memba kasaknöŋ kundumgöwa neman.” Mewö haliga nup anbazip yenguk tariga Boaznöŋ bali ohomqitiqitiŋi mihi waŋgiyök. Mihi waŋgiiga neiga tomeŋi juliga nene tosatŋi mosota tarök.
Tata wahöta anda toroqemba bali ipŋi qendaŋniga Boaznöŋ nup aiwiurupŋi muewö zöm qitim engiyök: “Yaŋgön bali ipŋi mihi böran mieŋgö sutŋine miaŋgöreŋ mewöyök qendaŋda tokoma ewö, iŋini mönö keu töhöreŋ de zöm waŋgime.
Mewö qahöpnöŋ, bali ipŋi tosatŋi mihi böranŋineyök mewöyök höröwa halget heriga kamba nanŋaŋgöra mem tokoma. Iŋini i de zöm waŋgime.”
Mewö zöm qitim engiiga Rutnöŋ bali ipŋi qendaŋda tokoi öŋgöiga hölŋi hala kamböŋi mendeŋ etkimamgö sapak keriŋaŋguknöŋ humba qöröreŋgöwa gösiiga hölŋi gösö karömbötkö söp (36 lita) haliga köhöm siŋsiŋgöwa kayök.
Mewö haliga bali hölŋi mihi memba taonöŋ liliŋgöwa kamba dawik qendaŋda malöhi, mihi iranŋi kundel waŋgiyök. Miaŋgö andöŋe nene söpŋe nemba tosatŋi mosoröhi, mihi mewöyök ujeta waŋgiyök.
Mihi waŋgiiga muewö qesim waŋgiyök: “Gi erap denike anda bali qendaŋda memba malzan? Dahö nup uruŋe nup memba malzan? Aiwi galim köl gihizawi, Anutunöŋ mönö i kötuetköm waŋgima.” Mewö zöiga dahö nupnöŋ nup memba malöhi, yaŋgö sundutŋi Naomiköra zömba muewö zöyök: “Ni erap aiwi kunguk nup memba malzali, yaŋgö qetŋi mihi Boaz.”
Mewö zöiga Naomikö elemŋi heriga muewö zöi mörök: “Kembunöŋ mönö Boaz kötuetköm waŋgima. Kembunöŋ hal komum nengimamgö keu jöhöyöhi, miaŋgö söp mönö pöndaŋ apmeröurupnan komugeri hala nini erap muhu malzini, nengöra halkomukomuŋi qahö jöhöwa malza.” Toroqemba keu muewö zöyök: “Aiwi mihi nanini tinitosolomnina hala isikninaŋgö sohopŋi meme aiwia. Miaŋgöra yaŋgön mönö ölip galim köl nengima.”
Mewö zöi möta Moab anbi Rutnöŋ muewö zöyök: “Keu kun toroqeba muewö zöi mötzal: ‘Gi mönö nöŋgö nup meme anbazip yenguk nömtik malnöŋga nöŋgöreŋ bali patpat mihi kohol teköme.’”
Mewö zöiga Naominöŋ muewö zöyök: “O böratni, mihi ölip. Gi tosatŋi yengö nup köriŋine anöŋga silik kirekŋi hal gihiwekuk. Miaŋgöra gi ölip Boazkö nup meme anbi yenguk anda nup memba malman.”
Mewö zöiga Rutnöŋ Boazkö nup meme anbi yengö kösutŋine nömtik mala hölŋi qendaŋda tokowa maliga bali hala wit mietkö koholkohol nalöŋiran teköyök. Teköiga toroqemba iranŋi Naomiguk malöwöt. Mewö.
Nalö tosatŋi teköiga Naominöŋ iranŋi Rutkö muewö zöyök: “O böratni, ni ölip aiwi kun batököwa miwikŋaiwiga galim köl gihiiga yaŋguk sösöŋgai qakŋe köhömgi nangöhök tatman.
Gi nup meme anbi yenguk mösölatiwa malnöŋi, yengö galimŋini Boaznöŋ mönö nanini tinitosolomnina halza. Mötnöŋ, yaŋgön erap suŋgem baliqeqe sombemnöŋ gewa bali hölŋi hala kamböŋi mendeŋ etkimamgöra sapak keriŋaŋguknöŋ humba qöröreŋgöwa kewötma.
Miaŋgöra gi mönö dölmuhu ou ariwa selegi kelök umköhöwakŋaŋguknöŋ miriwa opo sirigi löŋgöta baliqeqe sombemnöŋ geman. Emu gemanöŋ, mutuk tikep malnöŋga numbu neneŋi hala ougisipŋi nem dariga miaŋgö andöŋe ölip yaŋgö jeŋe hikŋainöŋga geikma.
Gawöngö möta heta denike höl köla ahömawi, mönö miŋgi ekta miaŋgöreŋ anman. Kölközizip gihimapköra qesimani, miaŋgö kaisöpsöpŋi mönö muewö halman: Gi yaŋgö qöhöröŋe anda könaŋe göröken esu kitipŋi menöŋ wahöriga gewa ahöman. Mewö ahönöŋga miwikŋaim gihiwa denöwö halmani, mihi gezöiga mötman.”
Iranŋan mewö zöiga Rutnöŋ muewö meleŋnök: “Keu patpat zözani, nöŋgön mihi ölip hal datmam.”
Mewö meleŋda baliqeqe sombemnöŋ gewa iranŋan zöm qitim waŋgiyöhaŋgö söwök muewö hal teköyök:
Boaznöŋ suŋgem numbu neneŋi hala ougisipŋi nem dari kip seleŋi mem kolihiiga wahöta bali kirip kungö göraŋe gewa gawön ahöyök. Miaŋgöreŋ ahöiga Rutnöŋ ölöŋ zaŋ qemba anda könaŋe göröken esu kitipŋi mei wahöriga miaŋgöreŋ gewa ahöyök.
Ahöiga suŋgem hömbiwiŋe iwai kungöra outupŋe tiiga imbiŋi möta eleŋda anbi kun könaŋe ahöyöhi, mihi miwikŋaiwa ekta hauruyök.
Hauruwa qesim waŋgiyök: “Gi dahön?” Qesim waŋgiiga muewö meleŋnök: “O ketaŋamni, ni Rut, göhö welenqeqe anbia. Göhön nangi isikaŋgö sohopŋi meme aiwia halzan. Miaŋgöra Juda engö ambamemeŋini wuataŋgöwa ni ölip galim köl niŋgiwa esugan turum niŋgiman.”
Mewö meleŋniga muewö zöyök: “O böratni, Kembunöŋ mönö kötuetköm gihima. Gi ölip aiwi wanapŋi me pomŋi sukinapŋinaŋguk yengö andöŋine anbanaknöŋ, mewö qahö halzan. Gi walahok isikurupni ölip naŋgöm eŋgiwa malnöŋa erap mihi oŋgita silik ölip sorokŋi halzan.
O böratni, gi mönö torok de hala bönjöŋ malman. Gi anbi ölip sorokŋi halzani, miŋgi taongö anbazip körekŋan ölip mötze. Miaŋgöra gi ikö me waikö qesim niŋgimani, nöŋgön mihi ölip hal teköm gihimam.
Ni göhö tinitosolomgi hala galim köl gihimamaŋgö söp halzal. Keu miŋgi hölŋapnöŋ, aiwi kunöŋ nöŋgö isiknaŋgö sohopŋi meme aiwi bohonŋi halza. Nöŋgön yaŋgö qerembeŋi miyök malzal.
Mewököra ölip suŋgem muhu muewö ahöman. Sohop meme aiwi bohonŋan uran bohongi memamgö zömbawak ewö, mihi ölipnöŋ, bohongi memamgö qahö mötma ewö, nöŋgön ölip bohongi memam. Keu mihi jöhöwa Kembukö qetŋe jöjöpaŋ keunöŋ zöm köhöizal. Miaŋgöra ölip bönjöŋ ahönöŋga söŋan halma.”
Boaznöŋ mewö zömba anbi kunöŋ baliqeqe sombemnöŋ yaŋgöreŋ heröhi, kunŋan mihi mötpakuköra mörök. Miaŋgöra Rutnöŋ Boazkö könaŋe heta ahöyöknöŋ, waŋgeraŋ suluiga nalö miaŋgöreŋok kunŋan i qahö ek qitiiga ölöŋ anmapköra wahörök.
Wahöriga Boaznöŋ muewö zöyök: “Mönö malukugi selegeyök meköwa merereŋgöwa memba kinöŋ.” Mewö zöiga meköwa memba kiniga bali kötŋi 25 kilogramgö söp kewöta mokoi geyök. Geiga memba köbibihiwa Rutkö hawötŋe haliga haŋguwa liliŋgöwa taonöŋ anök.
Rutnöŋ mewö taonöŋ anda iranŋaŋgöreŋ aŋgoriga muewö qesiyök: “O böratni, denöwö mala kazan?” Mewö qesiiga Boaznöŋ yaŋgö iwai patpat halöhi, miaŋgö sundutŋi zöi mörök.
Möriga muewö toroqemba zöyök: “‘Gi irangaŋgöreŋ biribörak de anman,’ zömba bali muŋgu niŋgiza.”
Mewö zöiga Naominöŋ muewö zöyök: “O böratni, aiwi miaŋön erap in luhut qahö memapnöŋ, keugi galim köla maliga mihi mindiŋgöget teköiga miaŋgö andöŋe ölip tata luhut mema. Miaŋgöra gi mönö ösöŋ mamböta tata keugi denöwö zögetka hikŋaimawi, mihi mötman.” Mewö.
Boaznöŋ taongö kiripo naŋguŋe anda qenjarök sombemnöŋ heta tarök. Tariga isikŋaŋgö sohop meme aiwiköra keu zöyöhi, yaŋgön kamba oŋgitmamgö haliga yaŋgöra muewö qerök: “O alani, gi ölip muhu kamba heta tatman.” Mewö qeriga kamba miaŋgöreŋ heta tarök.
Tariga Boaznöŋ taonöhok jötŋe meme aiwi 10 engömiiga kagetka tatmeköra zöiga mohotŋe heta tatket.
Tatketka Boaznöŋ isikŋaŋgö sohop meme aiwiköra muewö zöyök: “Nalö muewöŋe Naominöŋ Moab kantri mosota liliŋgöwa kayöhi, yaŋgön datnini Elimeleköreŋ balöŋ kitipŋi mihi bohonŋi memeköra halza.
Miaŋgöra nöŋgön muewö römöngözal: Göhön keu mihi mötmangöra göhöra zözal. Göhön isikniraŋgö sohop meme aiwia halnöŋga nöŋgön göhö qerembeŋgi halzal. Sohop meme aiwi mörötŋi kun qahö malja. Miaŋgöra göhön mihi bohonŋi memangöra kuŋgum gihizal. Göhön miŋgi bohonŋi memamgö sihimŋi mötman ewö, mihi ölip bohonŋi memanöŋ, mihi tököman ewö, ölip mihi mewöyök zönöŋga mötmam. Mihi ölip aiwi muhu tatzei, yeŋgö jeŋine zöman. Mihi könagesö kiripnaŋgö jötŋe meme muŋgu yeŋgö jeŋine zöman.” Boaznöŋ mewö zöiga aiwi alaŋan muewö zöyök: “Nöŋgön mihi ölip bohonŋi memam.”
Mewö zöiga Boaznöŋ zöyök: “Göhön Naomiköreŋ balöŋ köriŋi miŋgi söŋgöröŋi memani, nalö miaŋgöreŋ mönö Moab anbi Rut, aiwi komuyöhaŋgö malöŋi miŋgi mohok bohonŋi meman. Mewö hala aiwi komuyöhaŋgö qetŋan mönö birisamot balöŋ miaŋgöreŋ ahömapköra mihi galim köla malman.”
Mewö zöiga sohop meme aiwi bohonŋan muewö meleŋnök: “Mewö haliga nöŋgön mihi bohonŋi memamgö osizal. Rutnöŋ nani nahönböratni yenguk mohotŋe birisamotni mendeŋgetka mohot mohot yengön balöŋ kitipŋi merömerö miyök buŋa qem aŋguwekuk. Nöŋgön mewö halmamgö osizal. Miaŋgöra göhön ölip mihi söŋgöröŋi menöŋga nangi buŋaya halma.” Mewö meleŋnök.
Walahok Israel uruŋe kunŋan balöŋ iwai bohonŋi meiga buŋaŋi haliga miaŋgö keuŋan köhöimapköra yengön silik muewö hala malget: Keu zöm teköwa jöjöhö halget teköiga yetköreŋök kunöŋ köna esuŋi qeköwa alaŋi waŋgizapma. Israel yengön iwai bohonŋi memekö keuŋan teköyöhi, mihi silik mewö miaŋön kundelzema.
Miaŋgöra aiwi miaŋön Boazköra muewö zöyök: “Göhön mihi ölip söŋgöröŋi menöŋga buŋagi halma.” Mewö zömba köna esuŋi qeköwa Boaz waŋgiyök.
Mihi waŋgiiga Boaznöŋ jötŋe meme aiwi hala könagösö patpat yengöra muewö engezöyök: “Nöŋgön Elimelek, Kilion hala Malon yengöreŋ iwai patpat miŋgi Naomiköreŋök söŋgöröŋi mezal. Iŋini mihi erap jeqawa suluwa ölip naŋgöwa zömeaŋgö söp halze.
Nöŋgön Moab anbi Rut, Malongöreŋ malöya i mewöŋanök bohonŋi membi nöŋgö anömna halma. Mewö hala aiwi komuyöhaŋgö qetŋan birisamot balöŋ miaŋgöreŋ ahömapköra mihi galim köla malmam. Qetŋan mewö qahö ayapkömapnöŋ, gulinarökurupŋan Elimelekö qetŋi ölum enguwakuköra mihi ölip taon ofiskö buknöŋ ahöm öŋgöma. Iŋini mihi erap jeqawa suluwa ölip naŋgöwa zömeaŋgö söp halze.”
Boaznöŋ mewö zöiga jötŋe meme aiwi hala könagesö taongö kiripo naŋguŋe sombemnöŋ tatkeri, yengön körek muewö zöget: “Nini mihi jeqawa suluwa naŋgöwin. Kembunöŋ ölip anömgi göhö köhömge kamawi, i kötuetköm waŋgiiga yaŋgön Reizöl hala Lea yetkö söp halma. Yetkön Jeikobkö nahönböraturupŋi kombuŋi engömeyöwötka Israel könagesöninan hikŋaiyök. Göhön ölip Efrata balöŋnöŋ jötŋe meme aiwi pomŋi hala Betlehem taonöŋ qetbuŋagaŋguk malman.
Kembunöŋ anbi malö ramikŋi miaŋgöreŋök gulinarök gihimawi, göhöreŋ könagesö yengön mönö Juda hala Tamar yetkö nahönŋiri Perez yaŋgö saiwakö söp hala malme.” Mewö.
Mewö hala Boaznöŋ Rut waŋgita köhömŋe anda anömŋa meiga Kembunöŋ kötuetköm waŋgiiga köri hala nahönŋa meyök.
Nahönŋa meiga anbi yengön Naomiköra muewö zöget: “Nini Kembu möpöseizin. Yaŋgön erap isikaŋgö sohop meme aiwia gihizawa yaŋgön ölip galim köl gihiwa malma. Merö miaŋön mönö Israel uruŋe qetbuŋaŋaŋguk halma.
Göhö irangan jöpaköm gihimamja. Göhö nahönurupki 7 malweak ewö, yaŋgön mönö i patpat engoŋgita bauköm gihiwa malök. Yaŋgön erap isiga gihiiga yaŋgön mönö malmalgi kölöŋaiwa uruöliwam qem gihiwa malma. Könaŋgep anbi namönŋi halnöŋga yaŋgön ölip galim köl gihiiga malman.”
Mewö zögetka Naominöŋ merö mihi memba dohongöwa galim köl waŋgiwa malök.
Anbi kösutŋe malgeri, yengön muewö zöget: “Naomiköreŋök isi nahönŋa hikŋaiza.” Mewö zömba qetŋi Obed qetket. Obedkö nahönŋi Jesi, isiŋi kiŋ Deiwid.
Qet areŋ muhu mei Perezköreŋök könahiwa kinda Deiwidköreŋ öŋgöza: Perezkö nahönŋi Hezron,
Hezrongö nahönŋi Ram. Ramgö nahönŋi Aminadab.
Aminadabkö nahönŋi Nason. Nasongö nahönŋi Salmon.
Salmongö nahönŋi Boaz. Boazkö nahönŋi Obed.
Obedkö nahönŋi Jesi. Jesikö nahönŋi kiŋ Deiwid. Mewö.


























































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Israel miaŋgöreŋ Kembugöreŋ keu mi Amitaigöt nahönŋi Jona yaŋgöreŋ kewö asuhuyök:
“Asiria kantrigöt siti ketauŋi Niniwe mi wehön kotkotŋe ahöza. Yeŋön bau jegömöl aka bölöŋamŋini memba malakze. Miaŋgöt keu mi nöŋgöt jemesoholne öŋgöiga mötzal. Miaŋgörap göŋön möp wahöta eu anda nöŋgöt buŋa keuni jiba miaŋön uruŋini kuŋguman.”
Mewö jiyökmö, Jonanöŋ möp Kembugöt jemesoholŋeyök ölöŋ köla wehön gegeŋe göröken anmamgörap wahörök. Wahöta miri qetŋi Jopa (Jaffa) miaŋgöreŋ geba waŋge kun miwikŋaiba “Ölöp yembuk Tarsis mire Spein kantrinöŋ anmam,” jiba köna söŋgöröŋi memba waŋgenöŋ öŋgöyök. Mewö öŋgöba Kembugöt jemesoholŋeyök mömölaköba anök.
Mewö anökmö, Kembunöŋ möp luhut köhöikŋi melaii köwetnöŋ anda qeiga siridimbom ketauŋi asuhuiga waŋgenöŋ miaŋgörap jömgömamgöt ahök.
Mewö aiga waŋge börö azi yeŋön keŋgötŋini möta nanŋini bemurupŋinaŋgöt dop nanŋök nanŋök köuluköm eŋgiget. Mewö aka waŋgenöŋ amgömapkörap miaŋgöt inap yuaiŋi mi körek gilgetka köwetnöŋ gem teköyökmö, Jonanöŋ waŋge dutŋaŋgöt uruŋe geba miaŋgöreŋ öl köla gaun lömbötŋi ahöyök.
Miaŋgöreŋ ahöiga waŋge galömŋan yaŋgöreŋ kaba kewö jiyök: “Gi möp wuanöŋgörap ki gaun ahözane? Möp wahöta nangi bemgi qeta köulukönöŋga yaŋön mötmörim neŋgiiga kude ayuhubinak.” Mewö jiyök.
Mewö jiiga sutŋine kewö jiget: “Ayop möp kaget! Nini möp unju qeba azi dagöt siŋgisöndokörap ayuayuhu ki neŋgöt qaknine öŋgözawi, miaŋgöt könaŋi mewö miwikŋaibin.” Mewö jiba unju qegetka Jonanöŋ asuhuyök.
Asuhuiga jiget kaiga kewö qesim waŋgiget: “Ayuayuhu ki mi dagöt siŋgisöndokörap aka neŋgöt qaknine öŋgözawi, gi möp miaŋgöt könaŋi jinöŋga mörin. Gi wanat nuwa memakzan? Gi waniŋeyök kazan? Göhöreŋ kantri mi waniŋe aiga göhöreŋ könagesöurupki mi waniŋe malje?”
Mewö qesim waŋgigetka kewö meleŋnök: “Ni Israelgöt Hibru azia akzal. Ni Kembu, Suepkö Anutuŋi waikŋi memba möpöseimakzal. Yaŋön köwet aka gölme örönŋi miwikŋaim etkiyök.
Yaŋön börö osikosibuk niŋgiiga nöŋön mi tököba Kembugöt jemesoholŋeyök ölöŋ köla kazal.” Mewö meleŋniga azi yeŋön mi möt yaköba gwötpuk awöwöliba kewö jiba jim waŋgiget: “Yei! Gi möp wuanöŋgörap mewö akzane?”
Köwet mi toroqeba bölim köhöiba ahöyök. Miaŋgörap yeŋön kewö qesim waŋgiget: “Nini möp denöwewö ak gihiinga köwetnöŋ giŋ qebawak?”
Mewö qesim waŋgigetka yeŋgörap kewö meleŋnök: “Siridimbom ketauŋi kiaŋön möp nöŋgörap aka eŋgöt qakŋine öŋgöba qezawi, nöŋön mi ölöp mötzal. Miaŋgörap iŋini möp nömimba köwetnöŋ gilgetka gemam. Gilget gebiga köwetnöŋ ölöp giŋ qemap. Mewö jizal.”
Mewö jiiga börö azi yeŋön töndup waŋge kunbuk gölme oronŋe aŋgotmapkörap lökuatnöŋ naŋgöbingöt qeba qegetmö, köwetnöŋ bölim teköyöhaŋgörap aka mi osiget.
Osiba Israelgöt Kembuŋi yaŋgöt qeta köuluköba kewö jiget: “O Kembu, gi nangak keu jitkahöt dop mi wuataŋgöba yuai ki akzan. Mewögörap Kembu, azi kiaŋön kömumapkörap aiga miaŋgörap nini kude ayuhum neŋgiman. Sepŋaŋgöt keuŋi mi neŋgöt qaknine kude alnöŋga öŋgömap. Keu mi ölŋap.”
Mewö köuluköba anda Jona memba gilgetka köwetnöŋ geyök. Geiga köwetkö kukŋan ösumok bököiga giŋ qeyök.
Giŋ qeiga azi yeŋön Kembugörap euam awöwöliba naluk ketauŋi ala Kembu jöwöwöl ohom waŋgiba keuŋini kewö jöhöget: “Nini möp Kembugöt keuŋi tem köla kude qetalbin.”
Jonanöŋ köwetnöŋ geiga Kembunöŋ söra ketauŋi kun melaiiga anda Jona gwahörök. Gwahöriga söra miaŋgöt uruŋe suŋgem silim karöbut ahöba malök. Mewö.
Jonanöŋ söra uruŋe ahöba Kembu Anutuŋi köuluköm waŋgiba kewö jiyök:
“Nöŋön wahöjaliŋ uruŋe Kembu köuluköm gihibiga göŋön ölöp keuni mötzan. Ni uŋem senjom kömgokŋe ahöba uleralga göŋön ölöp uletni mötzan.
Göŋön köwet röndum ketauŋe tötal niŋginöŋga gezal. Göŋön köwet söŋsöŋauŋaŋgöt dutŋe tuapkönöŋ eralga göulu ketauŋan esuhum niŋgizap. Göhöreŋ qölqöl-söutsöut pakpak mi musulumgöm niŋgizap. Göhöreŋ siri pakpak mi qeba turuba nem ulahöm niŋgizap.
Mia möta kewö mötmörizal: Göŋön ni göhöt jemesoholgeyök közöl niŋginöŋga maljal. Mi töndup nöŋön möp kunbuk göhöreŋ jöwöwöl jike kömbukŋe göröken jenan ubi anma. Mi kunbuk kude ekileŋahak kun.
O aka omanjaret mi nöŋgöt qakne öŋgöba turum niŋgim teközap. Röndumnöhök möp liliköm niŋgim teközap. Köwetköt kumburereŋi miaŋön möp nöröp jupni köpeiba esuhuzap.
Ni kunduŋaŋgöt röndaŋ könaŋaŋgöt dop yuhuyaŋgöreŋ eral. Röndaŋgöt botŋi miaŋön möp nöŋgöt qakne jöhöm qözöŋda jöhöm qözöŋ köhöizap. Yuhu maljalmö, o Kembu Anutuni, göŋön möp neka röndaŋ dutŋeyök kunbuk öröm niŋginöŋga malmalnöŋ kotmam.
Nöŋgöt malmalnan qahöwakŋamgöt aiga nöŋön nalö miaŋgöreŋ Kembu, gi mötmörim gihibiga köuluknan öŋgöba göhöt Suep jike kömbukŋe euyaŋgöreŋ öŋgöba göhöreŋ aŋgotmap.
Ambazip kopa-bemlopioŋ omaŋi göda qem eŋgimakzei, yeŋön mewö aka kalem möriam Toŋi gi andö guhumakze.
Andö mewö guhumakzemö, nöŋön möp möpömöpösei löŋet omsa köla naluk ala jöwöwöl ohom gihimamgöt mötzal. Nöŋön yuaigöt keuŋi jim jöhözali, miaŋgöt dop möp ak sorokömakŋam. O Kembu, gi mohotnöŋ nöŋgöt malmalnaŋgöt bohoni jöhömamgöt köhöizan. Keu mi ölŋap.”
Mewö köuluköm teköiga Kembunöŋ möp söra mi jim kutum waŋgiiga kaba kota Jona loŋniga gölme oronŋe erök. Mewö.
Gölme oronŋe eriga Kembugöreŋ keu ki mi kunbuk Jonagöreŋ asuhuyök:
“Göŋön möp wahöta siti ketauŋi Niniwe miaŋgöreŋ anda buŋa keu gihimami, mi jiba uruŋini kuŋguman.”
Keu mewö asuhuiga Jonanöŋ wahöta Kembugöt keu jit tem köla Niniwe anök. Niniwegöt dopŋi mi kewö: Gi göraŋeyök könahiba anda malnöŋga wehön karöbut teköiga likepŋe endu aŋgotman.
Jonanöŋ könahiba siti uruŋe anda maliga wehön mohot teköiga buŋa keu qeta kewö jiyök: “Wehön 40 kun ahözap. Mi teköiga Niniwe siti kiaŋön möp meleŋni gemap.”
Keu mewö qeta jiiga Niniwe könagesö yeŋön Anutugöreŋ keu möt nariba uruŋini meleŋda nene siŋgi malbingöt nalö ala jim köhöiget. Mi jim köhöiba ambazip ketauŋi moröŋi yeŋön lökŋanök imbi meleŋgöt samot meget sileŋine öŋgöiga kau ariget.
Mewö aketka miaŋgöt buzup keuŋi mi Niniwegöt kiŋ (praim minista) yaŋgöreŋ aŋgorök. Aŋgoriga möta jakömbuak dum tatatŋeyök eta malukuŋi köteköba samot memba at-turuba kau utuba ariba tarök.
Tata jim kutukutu kewö aliga Niniwe siti dop köl teköba anök: “Iŋini möp kiŋ aka jembonurupŋi yeŋgöreŋ jim kutukutu ki mötme: Kunŋan kun möp nene kuluŋ kude nemap. Ambazip me bau kuruk-lama bulmakau-iŋini nene kuluŋ kun nemegöt kude möt eŋgime.
Nene siŋgi mewö mala samot mem teköba Anutu köhöikŋanök sahöt köuluköm waŋgiba nanŋök nanŋök könaŋamŋini bölöŋi aka ambazip ayuayuhu böröŋini töwötpuk meget ahözawi, mi möp andö qem teköba mosötme.
Mewö ahinga Anutugöt uruŋan kunbuk eriga wösöŋi möt neŋgiba kukŋaŋgöt könöpŋi qeraköba siŋgisöndoknini mosötpawak. Mi mosöriga kude ayuhubinak. Mewö jizin.”
Mi möt asahiba könaŋamŋini bölöŋi andö qeba uruŋini meleŋgetka Anutunöŋ ahakmemeŋini mi eka wösöŋi möt eŋgiba mötmötŋi liliŋgöiga siŋgisöndokŋinaŋgöt likepŋi meleŋ eŋgimapkö ahöhi, mi mosörök. Uruŋan mewö eriga kude mem bölim eŋgiyök. Mewö.
Mewö asuhuyökmö, Jonanöŋ miaŋgörap urubölö ketauŋi möta irimŋi seholiyök.
Irimŋi seholiiga Kembu ulet waŋgiba kewö jiyök: “Aek Kembu, gi ak-kömukömugöt bemŋi mala ölöp neŋgehorimakzan. Göhöreŋ kuki mi öŋsöŋ aiga kalem möriamgi mi önöŋi qahöp ahöza. Mewö urugi zölaŋ amöröiga wösögi möta könagesö kun mem bölöm eŋgimamgöt kude mörakzan. Mia nane gölmenöŋ mala lök möt yaköba jiali, mia ölum guhuza me qahöp? Könaŋi mewögörap aka nalö miaŋgöreŋ Tarsis anmam jiba ösumok mömölaköba anda malal.
Merak malmalgöt tököba kömupköt möralga ölöwakzap. Miaŋgörap Kembu, göŋön möp malmalni dölki noaŋgötnöŋ. Keu mi ölŋap.”
Mewö ulerökmö, Kembunöŋ kewö meleŋ waŋgiyök: “Jona, gi ak-kömukömugörap irimsesewöl mötzani, mi dop köljap me qahöp?”
Mewö jiiga Jonanöŋ siti mosöta eta wehön kotkotŋe göröken anda köna töwokŋe endu koum qeba miaŋgöt aumŋe tarök. Tata sitigörap mewö me mewö asuhumawi, mi ekŋamgörap uba tarök.
Mewö tarökmö, Kembu Anutunöŋ Jona uruölöwak ak waŋgimamgörap jiiga ölunölun kun asuhuba köriba kota Jonagöt nöröpŋi aum köl waŋgiyök. Aum köl waŋgiiga ölunölungörap uruölöwak ketauŋi möta tarök.
Tata suŋgem kun ahöiga miri giaŋiiga miaŋgöreŋ Anutunöŋ taröŋ kun melaiiga kaba ölunölun mi yöhöröŋgöiga sinŋi soholiyök.
Wehönöŋ koriga Anutunöŋ jiiga luhut könöpŋambuk kötökŋi mi miri jeŋi kotkotŋeyök qeiga wehön jeŋan nöröpŋe qei qei uruŋi öngöba duhuiga kömumamgöt möt teköba köuluköba kewö jiyök: “Nöŋön malmalgöt tököba kömupköt möralga ölöwakzap. Keu mi ölŋa.”
Mewö jiyökmö, Anutunöŋ Jonagörap kewö jiyök: “Gi ölunölungörap irimgi seholizawi, mi dop köljap me qahöp?” Mewö jiiga kewö meleŋ waŋgiyök: “Irimni seholizawi, mi möp dop köljawa. Nöŋgöt irimsesewölni mi ketauŋi aiga urunan kude amörimap. Miaŋgörap ölöp kömumam. Keu mi ölŋap.”
Jonanöŋ mewö jiiga Kembunöŋ kewö jiyök: “Gi ölunölungöt böröŋi kun kude memba mi kunde galöm kölnöŋga köriyök. Mi suŋgem mohotkö uruŋe asuhuyök aka suŋgem mohotkö uruŋe soholiba kömuyök. Töndup göŋön nangak yuai omaŋi mewöŋi miaŋgörap sahöta waimanjat mötzan.
Mewö aiga nöŋön möp denöwögörap siti ketauŋi kiaŋgöt könagesöŋi yeŋgörap waimanjat kude mötpileŋak? Miaŋgöt uruŋe morö namande 1 20.000 (handöt twenti tausen) jaŋgö mi oŋgöta maljei, mi ölöpŋaŋgöt aka bölöŋaŋgöt könaŋiri kude möt kewöt etkimakzei aka bau kuruk yuai mi tok gwötpuk malje. Mi ambazip ketauŋi yembuk mohok mem bölim eŋgibileŋbukörap nöŋön möp sihimnan Niniwe eŋgehorizal.” Mewö.





















































































































































































































































































































































































































































































































































































Jisös Kraistkö ambösakon yeŋgö qet areŋini kewö: Abrahamgö gwölönarökŋi kun Deiwid. Deiwidkö gwölönarökŋi kun Jisös.
Abrahamgö nahönŋi Aisak. Aisakö nahönŋi Jeikob. Jeikobkö nahönurupŋi Juda aka yaŋgö darumunurupŋi.
Judagö nahönyahötŋi Perez aka Zera, namŋiri Tamar. Perezgö nahönŋi Hezron. Hezrongö nahönŋi Ram.
Ramgö nahönŋi Aminadab. Aminadabkö nahönŋi Nason. Nasongö nahönŋi Salmon.
Salmongö nahönŋi Boaz, namŋi kantri kungö ambiŋi Rahab. Boazgö nahönŋi Obed, namŋi kantri kungö ambiŋi Rut. Obedkö nahönŋi Jesi.
Jesigö nahönŋi kiŋ Deiwid. Deiwidkö nahönŋi Solomon, namŋi mutuk Uriagö anömŋa malök. Juda kiŋ pakpak mi Deiwidkö gwölönarökurupŋi aka malget.
Solomongö nahönŋi Rehoboam. Rehoboamgö nahönŋi Abiya. Abiyagö nahönŋi Asa.
Asagö nahönŋi Jehosafat. Jehosafatkö nahönŋi Jehoram. Jehoramgö nahönŋi Usia.
Usiagö nahönŋi Jotam. Jotamgö nahönŋi Ahaz. Ahazgö nahönŋi Hezekia.
Hezekiagö nahönŋi Manase. Manasegö nahönŋi Amon. Amongö nahönŋi Josia.
Josiagö nahönurupŋi Jekonia aka yaŋgö darumunurupŋi. Nalö miaŋgöreŋ Babilon yeŋön Israel könagesö eŋguaŋgitketka Babilon anda kösö mire malmal ewö tandök welenqeqeŋina malget.
Babilon kösö mire malmal ewö tandök mala miaŋgöreŋ Jekoniagö nahönŋi Sealtiel asuhuyök. Sealtielgö nahönŋi Jerubabel.
Jerubabelgö nahönŋi Abiud. Abiudkö nahönŋi Eliakim. Eliakimgö nahönŋi Azor.
Azorgö nahönŋi Jadok. Jadokö nahönŋi Akim. Akimgö nahönŋi Eliud.
Eliudkö nahönŋi Eleazar. Eleazargö nahönŋi Matan. Matangö nahönŋi Jeikob.
Jeikobkö nahönŋi Josef, Mariagö apŋi. Marianöŋ Jisös meiga qetŋi Kraist Amötqeqe Toŋi qerakzin.
Nalö Abrahamgöreŋök könahiba mala kotketka Deiwid asuhuyöhi, isik mieŋgö jaŋgö areŋi mi 14. Kunbuk kiŋ Deiwidköreŋök könahiba mala kotketka Israel könagesö eŋguaŋgitketka Babilon anda kösö mire malmal ewö tandök malgeri, isik mieŋgö jaŋgö areŋi mi mewöyök 14. Babilon kösö mire malmal ewö tandök malgeri, nalö miaŋgöreŋök könahiba mala kotketka Kraist asuhuyöhi, isik mieŋgö jaŋgö areŋi mi mewöyök 14.
Jisös Kraist asuhuyöhaŋgö kösohotŋi kewö: Yaŋgö namŋi Maria mi Josefbuk buŋabuŋa mala mindimindiri qahö aka malohotka nalö miaŋgöreŋ Uŋa Töröŋan mem letot waŋgiiga köröbuk mali könaŋi mewö miwikŋaiget.
Mewö miwikŋaigetka azi buŋaŋi Josef yaŋön malmal diŋdiŋi malöhaŋgöra Mariagö könaŋi aukŋe asuhui gamuŋambuk akapuköra tököyök. Mewö tököba uruŋan i ölöŋ mosötmamgö mötmöt areŋi alök.
Mewö mötmöriba ahöiga Kembugö garata kunŋan gaunöŋ asuhum waŋgiba kewö jiyök, “Josef Deiwidkö gwölönarökŋi, Uŋa Töröŋan mönö Maria letot waŋgiiga köröŋambuk malja. Miaŋgöra gi mönö i örönöŋ mirige kaba anömgi akŋapkö keŋgötki kude mötman.
Marianöŋ mönö morö nahön mema. Azi miaŋön könagesöŋi siŋgisöndokŋineyök amöt qem eŋgiiga solanime. Miaŋgöra göŋön qetŋi Jisös qetman.” Mewö jiyök.
Kembunöŋ kezapqetok azi kun sölölöhöiga keu kun jiyöhi, miaŋön ölŋambuk akŋapköra yuai pakpak mi asuhuyök. Kezapqetok keu mi kewö,
“Ambi seram jömukŋi kunöŋ gölömŋambuk aka morö azia meiga qetŋi Imanuel qetme.” Qet miaŋgö könaŋi kewö, “Anutunöŋ nembuk malja.”
Josefnöŋ imbiŋi möta wahöta Kembugö garatanöŋ jim kutum waŋgiyöhi, mönö miaŋgö dop aka Maria anömŋi akŋapköra waŋgita miriŋe anök.
Anda malohotmö, nalö sutŋe miaŋgöreŋ mohotŋe qahö ahöyohot anda nahönŋi meiga Josefnöŋ qetŋi Jisös qerök. Morö meiga miaŋgö andöŋe awanöm malohot. Mewö.
Jisösnöŋ kiŋ kembu Herodkö nalöŋe Judia prowinsgö taon qetŋi Betlehem asuhuyök. Asuhuyöhi, nalö miaŋgöreŋ seŋgelaugö mötmöt azi wehön kotkotŋeyök Jerusalem sitinöŋ kaget.
Kaba kewö qesiget, “Juda eŋgöreŋ kiŋ kembu akŋawi, morö mi asuhuba denike ahöza? Nini wehön kotkotŋe mala yaŋgöreŋ undi asuhui eka könaŋi mewö möta waikŋi memba möpöseibingöra kazin.”
Mewö qesigetka kiŋ kembu Herod aka Jerusalem könagesö yambuk malgeri, yeŋön körek pakpak keu mi möta auruget.
Aurugetka kiŋ Herodnöŋ keu ala könagesögö jike nup galöm bohonŋi aka Köna keugö böhi pakpak köl öröm eŋgii kaget. Kaba tokogetka kewö qesim eŋgiyök, “Amötqeqe Toŋi Kraistnöŋ mönö denike asuhumapköra jigetka ahöza?”
Qesim eŋgiiga kewö meleŋ waŋgiget, “Yaŋön mönö Judia prowinsgö taon qetŋi Betlehem miaŋgöreŋ asuhuma. Miaŋgö keuŋi mi kezapqetok azi Maikanöŋ kewö ohoi ahöza,
‘O Betlehem könagesö Juda gölmenöŋ maljei, eŋgö sutŋineyök kembu ketaŋi asuhuba nani Israel könagesö mindiŋgöba köyan köl neŋgima. Miaŋgöra iŋini Juda gölmegö jitŋememe yeŋgö sutŋine malgetka qetbuŋaŋinan eretŋi qahöpmahöp akza.’”
Mewö meleŋ waŋgigetka mötkutukutu azi mi ölöŋ eŋgoholi kagetka kewö qesim eŋgiyök, “Undiŋi mönö wani nalönöŋ asuhui könahiba eket?” Miaŋgö könaŋi törörök mötmamgö möta mewö qesim eŋgiyök.
Miaŋgö keuŋi möta melaiba kewö jim kutum eŋgiyök, “Iŋini mönö Betlehem anda morö mi törörök qesiba miwikŋaiba miaŋgöreŋök buzup keu algetka nöŋgöreŋ kama. Nöŋön mi möta mewöŋanök anda i waikŋi memba möpöseim waŋgimam.”
Kiŋnöŋ mewö muneŋ jiba jim kutum eŋgiiga möta könanöŋ anget. Anda undi wehön kotkotŋe mala ekeri, miaŋön nöröpŋine mutukmutuk ani mötötei-get Betlehem anda miri morö nahön ahöyöhi, mönö miaŋgöreŋ kinök.
Undi mi kini eka sösöŋgai keta bölökŋi aket.
Sösöŋgai aka miri uruŋe öŋgöba morö aka namŋi Maria etkeket. I etkeka simin köla sipköba waikŋi memba möpöseim waŋgiget. Möpöseim waŋgiba bayaŋgösöŋini qeaŋda miaŋgöreŋök goul, jiniŋ paura aka sanda qetŋi mör mi uzeta kalem waŋgiget.
Suŋgem kun ahöget-ka Anutunöŋ gaun kondela kiŋ Herodköreŋ kunbuk anbepukö qetal eŋgiyök. Miaŋgöra köna kungenök nanŋini miri gölmeŋine liliŋgöba anget. Mewö.
Mötkutukutu azi mieŋön angetka Josefnöŋ gaun ehiga Kembugöreŋ garata kunŋan asuhum waŋgiba kewö jii mörök, “Herodnöŋ morö qei kömumapkö jarum waŋgima. Miaŋgöra mönö wahöta morö aka namŋi etkuaŋgita ölöŋ köla Ijipt kantrinöŋ anme. Miaŋgöreŋ anda malgetka biaŋ nanak kamegö nalö jimami, miaŋgöreŋ mönö liliŋgöba kame.”
Mewö jii möta wahöta suŋgem miaŋgöreŋök morö nahön aka namŋi etkuaŋgita Ijipt anget.
Ijipt anda malgetka kiŋ Herodnöŋ kömuiga nalö miaŋgöreŋök liliŋgöba kaget. Mutuk Kembunöŋ kezapqetok azi Hosea sölölöhöiga keu kewö jii ahöza, “Nöŋön nahöni oholbiga Ijipt gölme mosöta kayök.” Kezapqetok keu miaŋön mönö mewö asuhuiga ölŋambuk ahök. Mewö.
Mötkutukutu azi mieŋön Juda gölme ölöŋ mosöta angetka Herodnöŋ miaŋgö könaŋi eka “Tilipköm niŋgiget,” jiba irimŋi gwötpuk seholiiga jimkutukutu kewö alök, “Yarö azi, iŋini Betlehem aka gölme pakpak mi liliköba ahözawi, mönö miaŋgöreŋ anda azi morö (yara) yambuŋini yahöt aka miaŋgö bapŋe akzei, mi körek eŋguget kömume.” Mötkutukutu azi undi asuhuyöhaŋgö nalögöra törörök qesim eŋgiiga jiget möröhi, miaŋgö dop morö azi yambuŋinaŋgöra jimkutukutu mi alök.
Kezapqetok azi Jeremaianöŋ keu kun jii ahözawi, miaŋön mönö mewö asuhuiga ölŋambuk ahök. Keu mi kewö,
“Silat mi Betlehem kösutŋeyök miri qetŋi Rama miaŋgöreŋök mötketka sahöt gigilahöze. Reizöl ambigö gwölönarökurup yeŋön moröurupŋini qahöwaketka urureŋ meze. Miaŋgöra sahötketka urukölalep mem eŋgibingö aketka urukondumök mörakze.” Mewö.
Josefnöŋ Ijipt maliga kiŋ Herodnöŋ kömuiga miaŋgöreŋök Kembugöreŋ garata kunŋan gaunöŋ asuhum waŋgiba
kewö jiyök, “Morö qeget kömumapkö mönögeri, yeŋön lök kömuget. Miaŋgöra mönö wahöta morö aka namŋi etkuaŋgita liliŋgöba Israel gölmenöŋ anme.”
Mewö jiiga Josefnöŋ wahöta morö aka namŋi etkuaŋgita liliŋgöba Israel gölmenöŋ anget.
Könanöŋ anda keu kewö mörök, “Herodkö nahönŋi Arkelausnöŋ iwiŋaŋgö salupŋe Judia prowins galöm köla malja.” Mewö möta miaŋgöreŋ anmamgö keŋgötŋi mörök. Möta mali Anutunöŋ gaunöŋ Galili prowinsnöŋ anmegö jim kutum waŋgiiga wahöta miaŋgöreŋ anget.
Galili prowinsnöŋ aŋgota taon qetŋi Nazaret miaŋgöreŋ malget. Mewö malgetka kezapqetok azi yeŋön Amötqeqe Toŋaŋgöra keu jigeri, miaŋön ölŋambuk ahök. Keu mi kewö, “Yaŋgö qetŋi mi Nazaret azi qeta malme.” Mewö.
Yambu tosatŋi teköiga Jon O-melun azinöŋ kaba Judia prowinsgö gölme qararaŋkölkölŋe liliköba ambazip uruŋini Buŋa keunöŋ kuŋguba kewö jiba malök,
“Suep Toŋan bemtohoŋi almawaŋgö nalöŋan lök kam kuŋguza. Miaŋgöra mönö uruŋini meleŋda miaŋgöreŋ aŋgotket.”
Jongöra kezapqetok azi Aisaianöŋ keu kun kewö jiba ohoyök, “Kolek garata kunöŋ gölme qararaŋkölkölŋe qeta maliga anda jölŋi kewö mötme, ‘Kembunöŋ kamawo! Miaŋgöra mönö jöjöröba könaŋi mesatket. Mönö uruŋini mindiŋgöba könaŋi köl diŋgiba qölöleiget.’”
Jongöreŋ maluku mi kamel jupŋan memeŋi aiga kembaŋe örigit sömbup sileŋan memeŋi mi jöhöba malök. Neneŋamŋi mi gawöt jinam aka arökŋaŋgö moroŋ oŋi. Mi pakpak kezapqetok azi Elaija (Elia) yaŋgö dowa.
Jonöŋ nupŋi meiga ambazip kambulelembe yeŋön Jerusalem siti aka Judia prowinsgö miri tosatŋi pakpak mieŋgöreŋök yaŋgöreŋ öröba kaget. Mewöŋanök Jordan o likeplikep miri pakpak tat angeri, mieŋgöreŋök kaget.
Kaba kaŋgota siŋgisöndokŋini jim miwikŋaigetka Jonöŋ i Jordan o töwatŋe o melun mem eŋgiyök.
Mem eŋgiyökmö, Farisi (Köna keugö kapaŋkölköl) aka Sadyusi (Jike nupkö kapaŋkölköl) ambazip gwötpukŋan o melun mem eŋgimapköra kagetka eŋgeka yeŋgöra kewö jiyök, “O qatö moröŋi, iŋini uruŋini qahö meleŋgetka Anutugö irimŋan seholiiga likepŋi meleŋ eŋgimamgö akza. Mi ölöŋ kölbingö goro keuŋi mi mönö daŋön jii möta sömbuŋini möta ki kaze?
Miaŋgöra mönö ölŋanök uruŋini meleŋme. Bölöŋamŋineyök liliŋgögetka ölŋi asuhui mi mönö ahakmemeŋinan aukŋe kondela malme.
“Uruŋine möndömöndö keu kewö jibingö kude mötmörime, ‘Neŋön mönö Abrahamgö gwölönarökŋa malinga Anutunöŋ qahö ayuhum neŋgima.’ Mewö jiba töptöpŋine qemakzemö, ölŋi mi qahö ahakze. Nöŋön miaŋgöra kewö jibi mötket, Anutunöŋ köt ki ölöp jim kutum eŋgiiga letota Abrahamgö gwölönarökurupŋi aka Anutu möpöseimakŋemö, iŋini denöwö?
“Uruŋini qahö meleŋme ewö, Anutunöŋ mönö iŋini ip ewö teŋgöri etpingö akze. Ip pakpak kötŋi ölöpŋi qahö kuŋgumakzei, mi mönö köli etket könöpnöŋ gili geme. Ip mewöŋi kölmamgö kesiŋi lök jitŋi saŋe ala ip könaŋe ali jöjöröba ahöza. Anutunöŋ mönö bölöŋamŋinaŋgö likepŋi meleŋ eŋgima.
“Nöŋön iŋini uruŋini meleŋmeaŋgöra o töhönöŋ melun mem eŋgizalmö, nöŋgö andöne azi kukösumŋi köhöikŋi kun kama. Yaŋgö kukösumŋi öŋgöŋgöŋan mönö nöŋgöreŋ oŋgitma. Yaŋön azi öŋgöŋgöŋi akŋawaŋgöra nöŋön yaŋgö köna esuŋi bauköba gösönöŋ löŋgöta teŋgömamgö qötötaŋgömam. Yaŋön mönö Uŋa Töröŋi uruŋine ali könöp bölamŋan köl könjörat eŋgiiga mewö miaŋön melun mem eŋgima.
“Yaŋön ölŋi aka kamböŋi mendeŋ etkimamgö sapakŋi memba kaŋgota uba qöröreŋgöba kewötma. Kewöta wit kötŋi tokoba köweŋe almapmö, kamböŋi aka gwaugulapŋi mi mönö usuŋniga könöpnöŋ geba teteköŋi qahö jema.” Mewö.
Nalö miaŋgöreŋ Jisösnöŋ Galili prowins mosöta Jordan o töwatŋe Jongöreŋ kaba o melun mem waŋgimapköra qesiyök.
Qesiyökmö, Jonöŋ qetal waŋgiba kewö jiyök, “Göŋön ölöp ni o melun mem niŋgibanakmö, göŋön siŋgisöndok qahö aka mönö denöwögöra nöŋgöreŋ kazan?”
Mewö jiiga Jisösnöŋ kewö meleŋnök, “Nalö kewöŋe mi ölöp akŋan. Mewö akziga miaŋön Anutunöŋ ahakmeme diŋdiŋi wuataŋgöbingö keu jiyöhi, miaŋgö ölŋi asuhuiga dop kölma.” Mewö jiiga Jonöŋ möri dop köliga urumohot ahök.
Urumohot aka o melun mem waŋgii teköiga miaŋgöreŋök onöhök koriga kewö asuhuyök: Suepnöŋ aŋaŋiiga Jisösnöŋ uba ehiga Anutugö Uŋa Töröŋan meleŋda kembö nei ewö aka Jisösgö qakŋe eta meyök.
Eta meiga Suepnöhök qet kun kewö asuhuyök, “Yaŋön mönö nani wölböt nahöna aiga köröni ölöwahiga eknahöm ak waŋgizal.” Mewö.
Miaŋgö andöŋe Uŋa Töröŋan Jisös kuŋgum waŋgiiga gölme qararaŋkölkölŋe Bölöŋaŋgö Toŋan esapköm waŋgimapköra aka anök.
Miaŋgöreŋ anda suŋgem asak 40 Anutugöra nene siŋgi mala nenegö kömuyök.
Nenegö kömuiga öme bohonŋini qetŋi esapesap Toŋi yaŋön asuhuba kewö jiyök, “Gi Anutu Nahönŋa akzan ewö, mi mönö kondela köt ki jim kutunöŋga letota beret aketka neman.”
Mewö jiyökmö, Jisösnöŋ keu kewö meleŋnök, “Qahö! Buŋa Kimbinöŋ keu kun kewö ohoget ahöza, ‘Nenenöhök ambazip malmal qahö neŋgimakzapmö, Anutugö jitŋeyök keu kamakzawi, mi pakpak tem kölinga miaŋön mönö gumohom neŋgiiga köhöiba maljin’.”
Mewö jiiga Bölöŋaŋgö Toŋan Jisös waŋgita Jerusalem siti töröŋe anda jöwöwöl jikegö boŋe euyaŋgöreŋ öŋgöba ali kinök.
Mewö kiniga kewö jii mörök, “Gi Anutugö Nahönŋa akzan ewö, mönö kiaŋgöreŋök luhuba emu geman. Buŋa Kimbinöŋ keu kun kewö ohoget ahöza, ‘Anutunöŋ göhöra aka garataurupŋi jim kutum eŋgiiga ölöp kököbihigetka geba kötnöŋ könage qahö guhum qizit akŋa.’ Miaŋgöra geba kude ayuhuman.”
Mewö jiiga kewö meleŋnök, “Qahö! Buŋa Kimbinöŋ keu kun mewöyök kewö ahöza, ‘Gi mönö Kembugi Anutu kude esapköm waŋgiman.’”
Mewö jiiga Bölöŋaŋgö Toŋan kunbuk waŋgita kunduŋi köröp tiŋtiŋi kunöŋ öŋgöba gölme pakpak yeŋgö kantri tohoŋi tohoŋi aka mieŋgö inap yuaiŋini aködamunŋinambuk pakpak kondel waŋgiyök.
Kondel waŋgiba kewö jiyök, “Göŋön simin köl niŋgiba waikni memba möpöseim niŋgiman ewö, nöŋön öröyuai pakpak ki mönö tököm gihibi buŋa qem aŋguba galöm köl eŋgiman.”
Mewö jiiga Jisösnöŋ kewö jii mörök, “Qahö! Satan gi mönö kesalnöŋ. Buŋa Kimbinöŋ keu kun kewö ohoget ahöza, ‘Gi mönö Kembugi Anutu, ia mohot simin köl waŋgiba waikŋi memba möpöseiman’.”
Mewö jiiga Bölöŋaŋgö Toŋan miaŋgöreŋök Jisös mosöta kesalök. Mewö aiga garata yeŋön kaba Jisös bauköm waŋgiget. Mewö.
Miaŋgö andöŋe Jon O-melun azi kösö mire alget tari Jisösnöŋ mi möta Judia prowins mosöta Galili anök.
Anda prowins miaŋgöreŋ miriŋi Nazaret mosöta Kaperneam anda malök. Kaperneam siti mi Zebulun aka Naftali gölmenöŋ Galili o aŋgö qöhöröŋe ahöza.
Miaŋgöreŋ mala nupŋi meiga Anutunöŋ keu kun kezapqetok azi Aisaia sölölöhöiga jiyöhi, miaŋön ölŋambuk ahök. Keu mi kewö,
“Ambazip Zebulun gölmenöŋ aka Naftali gölmenöŋ Jordan likepŋe malgetka sutŋine köna namŋi köwetnöŋ göröken anda kinjawi aka Juda qahöpmö, kambu tosatŋan Galili prowinsnöŋ maljei,
könagesö mieŋön söŋaupnöŋ mala asakŋi ketaŋi ekŋe. Kömupnöŋ ambazip aum köl eŋgiiga pandaman gölmenöŋ maljei, yeŋgöra mönö miri waŋgaraŋ suruma.”
Jisösnöŋ Kaperneam mala nalö miaŋgöreŋök könahiba Buŋa keuŋi jim asariba ambazip uruŋini kuŋguba kewö jiba malök, “Suep Toŋan bemtohoŋi almawaŋgö nalöŋan mönö kam kuŋguza. Miaŋgöra mönö siŋgisöndok malmalŋini mosöta uruŋini meleŋget.” Mewö.
Mewö jiba liliköba mala Galili o aŋgögö göraŋe mötöteiba anda darumun yahöt Saimon qetŋi alaŋi Pitö aka munŋi Andru etkehök. Yetkön söra örörö azia mala mösakŋiri o aŋgönöŋ söra öröbitköra gila malohot.
Jisösnöŋ etkeka kewö jiyök, “Aziyahöt, iŋiri mönö ni nuataŋgöba kayohotka kusum etkibi ambazip söra ewö öröm eŋgimakŋahot.”
Mewö jiiga miaŋgöreŋök mösakŋiri mosöta könahiba Jisös wuataŋgöba anohot.
Jisösnöŋ yetpuk borom kun toroqeba anda kunbuk darumun yahöt Zebedigö nahönyahötŋi Jeims aka Jon etkehök. Yetkön iwiŋiri Zebedibuk waŋgenöŋ tata mösakŋini möhamgöba jöhöba malgetka eŋgeka etkoholök.
Mewö eŋgeka etkoholiga miaŋgöreŋök wahöta waŋge aka iwiŋiri mosöta könahiba Jisös wuataŋgöba andöŋe anohot. Mewö.
Jisösnöŋ anda Galili prowins uruŋe lökŋanök liliköba köuluk miriŋine öŋgöba bemtohoŋgö Ölöwak Buŋaŋi jim asariba uruŋini kuŋguba kusum eŋgiba malök. Mewö aka sutŋine ambazip kawöl aka jepajerepe könaŋi könaŋi eŋgöhöi malgeri, mi mem ölöwak eŋgiba malök.
Mewö memba maliga Jisösgö qetbuŋaŋan sehiba Siria kantri dop köl teköba anök. Mewö ani mi möta kawöl ambazip pakpak eŋguaŋgita yaŋgöreŋ kaget. Tosatŋan uzi kawöl aka jepajerepe könaŋi könaŋi eŋgöhöi malget. Tosatŋan ömewörömenöŋ uruŋine geiga töŋöt me kölköljiŋjiŋbuk malget. Tosatŋan tala eta eŋguiga bözok mitiba semben auba malget. Tosatŋan sileŋinaŋgö likepŋi kömukömuŋi malget. Mewö mewöŋi mieŋön Jisösgöreŋ kagetka mem ölöwak eŋgiyök.
Mewö ak eŋgiiga ekeraŋgöra ambazip könagesö ketaŋi yeŋön Jisösgö andöŋe wuataŋgöba kaget. Kambu ketaŋi ketaŋi mi Galili prowins aka Ten Taon distriknöhök kaget. Kambu tosatŋan Jerusalem siti aka Judia prowinsgö miri tosatŋeyök kaget. Kambu tosatŋan Jordan o likepŋeyök kaget. Mewö.
Jisösnöŋ ambazip kambu ketaŋi eŋgeka kunduŋe öŋgöba tariga gwarekurupŋan kaŋgota liliköm waŋgiget.
Liliköm waŋgigetka könahiba ambazip kambuŋi kambuŋi kusum eŋgiba kewö jiyök.
“Denike yeŋön Anutugö jeŋe etqeqeŋi tandök mötzei, yeŋön Suepkö bemtohoŋi buŋa qem aŋgumeaŋgöra mönö simbawoŋ akze.
Denike yeŋön jiŋgeŋ köla sahötzei, Anutunöŋ i urukölalep eŋgimapköra mönö simbawoŋ akze.
Denike yeŋön guŋbönjönjöŋ malakzei, Anutunöŋ gölme ki mi yeŋgöra eŋgii buŋaŋina akŋapköra yeŋön mönö simbawoŋ akze.
Denike yeŋön Anutugö jeŋe solanibingöra kapaŋ köla mi nene aka ogö ewö kömumba qemjeŋ qeba maljei, Anutunöŋ mönö sihimŋini mi gumohom eŋgima. Miaŋgöra yeŋön mönö simbawoŋ akze.
Denike yeŋön tosatŋi ak kömum eŋgimakzei, Anutunöŋ i ak kömum eŋgimapköra yeŋön mönö simbawoŋ akze.
Denike yeŋgö uruŋinan sarakŋi akzawi, yeŋön ölöp Anutu ekŋe. Miaŋgöra yeŋön mönö simbawoŋ akze.
Denike yeŋön luai qemakzei, yeŋgö qetŋini mi Anutugö nahönböraturupŋi qetme. Miaŋgöra yeŋön mönö simbawoŋ akze.
Anutunöŋ keuŋini jim teköi solanizeaŋgöra sesewerowero ak eŋgimakzei, yeŋön Suepkö bemtohoŋi buŋa qem aŋgume. Miaŋgöra yeŋön mönö simbawoŋ akze.
Ambazipnöŋ iŋini nöŋgöra aka uruqeqe keu töhöreŋ jim eŋgiba sesewerowero aka keu bölöŋi könaŋi könaŋi sileŋine ala muneŋmuneŋ jimakzei, eŋön mönö simbawoŋ akze.
Mötket, Anutunöŋ töwaŋini öŋgöŋgöŋi Suep mire ali ahözawaŋgöra mönö gönköiraŋ ala sösöŋgai aka malme. Mi kewögöra: Kezapqetok ambazip mutuk malgeri, mi sesewerowero tandökŋi mewöŋanök ak eŋgigetka eŋön yeŋgö andöŋine asuhuba yembuk öröröŋ malje.” Mewö.
Jisösnöŋ jiyök, “Iŋini gölme ambazip yeŋgö howe tandök akzemö, howe nahömŋan piahima ewö, mi mönö denöwö möhamgöinga kunbuk nahömŋambuk akawak? Miaŋgö könaŋi kun qahö. Toroqeba yuai kungöra qahö dop kölmapmö, mi nesak ewö gilget geiga ambazipnöŋ mi könaŋinan tiahöme.
“Iŋini gölmeŋi gölmeŋi yeŋgö kiwa tandök ewö aka malje. Siti kun kunduŋe öŋgöba meget tatzawi, miaŋön tölapŋe tatmamgö osimakza.
Kunŋan kiwa ohotiriba kumbut bapŋe qahö almapmö, kiwagö dum tatatŋe ali tatma. Mewö tata asariiga ambazip miri uruŋe maljei, mönö körek yeŋgö jeŋini kuŋguiga asakŋi ehakŋe.
“Mewöŋanök mönö eŋgö asakŋini kondelgetka ambazip sutŋine asariiga ehakŋe. Amba-zipnöŋ ahakmemeŋini ölöpŋi eka miaŋgöra Iwiŋini Suep mire maljawi, mönö i möpöseiba malme.” Mewö.
“Nöŋön Mosesgöreŋ Köna Keu aka kezapqetok ambazip yeŋgö Buzup Kimbiŋini mi qeapkömamgöra aka qahö kaba maljal. Mewö laŋ kude mötmörime. Nöŋön qeapkömamgöra qahöpmö, keu mi tem köl teköbi mieŋgö ölŋinan pöndaŋ asuhumapköra aka kaba maljal.
Nöŋön keu ölŋi kun kewö jibi mötket, Mosesgö Köna keunöhök kulem moröŋi morö közömŋi kun me kirifi ohohogö jönbölanŋi mohok-kun mi qahö kötökŋi ayapkömapmö, keu pakpak mi mutuk ölŋinambuk asuhugetka Suep gölme yetkön göröŋ qemahot.
“Miaŋgöra kunŋan Köna keugö jimkutukutu morörökŋi mieŋgöreŋök keu kun koyoŋaniba ambazip mewö kusum eŋgimakzawi, yaŋön Suepkö bemtohoŋe aŋgoriga qetŋi morörökŋi bezup qetme. Mewö qetmemö, kunŋan mi tem köla wuataŋgöba ambazip mewö kusum eŋgimakzawi, yaŋön Suepkö bemtohoŋ uruŋe aŋgoriga qetŋi ketaŋamnini qetme.
“Nöŋön miaŋgö dop kewö jibi mötket: Eŋgö ahakmemeŋini solanŋi miaŋön mönö Köna keugö böhi aka Farisi (Köna keugö kapaŋkölköl) yeŋgö silikŋini tandök ewö öröröŋ akapuk. Silikŋinan yeŋgö silikŋini gwötpuk qahö oŋgitma ewö, eŋön mönö Suepkö bemtohoŋ uruŋe qahö aŋgotme.” Mewö.
Jisösnöŋ toroqeba jiyök, “Eŋön möpŋeyök keu kun kewö jiget mötzema, ‘Ambazip kun kude qeget kömuma aka kunŋan kazikŋi qei kömumawi, i mönö distrikö keu jakeŋe algetka keuŋi jim teköme.’
“Mewö jiget mötketmö, nöŋön keu mi kewö jim tuaribi mötme: Kunŋan alaŋambuk aŋgururuk aka irimŋan seholii yom kazik akzawi, i mönö mewöyök distrikö keu jakeŋe al waŋgiget keuŋi jim tekömeaŋgö dop akza. Mewöŋanök kunŋan alaŋi jijiwilit keunöŋ jim böliba ‘Gi uruqahö akzan,’ jizawi, i mönö kantrigö jike kaunsöl yeŋgö jeŋine al waŋgiget keuŋi jim tekömeaŋgö dop akza. Kunŋan alaŋi lösö keunöŋ jim böliba ‘Gi aŋgöjörakabuk akzan,’ jizawi, yaŋön mönö könöp sianöŋ gemawaŋgö dop akawak.
“Miaŋgöra göŋön kalem naluki memba kaba altanöŋ almamgö aknöŋga miaŋgöreŋ keu kewöŋan mötmötke kaŋgotpawak: Alagahö uruŋe keu ahöi yaŋön kazik ak gihimamgö mötza. Keu mewöŋi mötmöriman ewö,
kalemgi mi mönö alta wösöŋe ala mutuk alagahöreŋ anda yambuk keuŋiri jim solaniba urumohot aka miaŋgö andöŋe kunbuk kaba kalem naluki Anutugöra alman.
“Kerökan silege ala keu jakeŋe öröm gihimamgö aiga komitigöreŋ anda köna namŋe miaŋgöreŋ mönö kapaŋ köla imbi mohot aka keuŋiri jim solanimahot. Mewö qahö akŋahot ewö, kerökan ölöp örörahöm gihiiga (jas, majistreit) jimtekötekö toŋaŋgö jeŋe aŋgotnöŋga möta jii opotöröpkö böröŋe genöŋga kösö mire al gihibapuk.
Nöŋön keu ölŋi kewö jibi mötnöŋ, Gi miaŋgöreŋ töwagi pakpak almanaŋgö dop qaköba tatman. Toiyagi kondikŋi mewöyök al teköbagun mönö töwagi memba etman.” Mewö.
“Keu kun kewö jiget mötzema, ‘Sero yoŋgorö kude akŋan.’
Mewö jiget mötketmö, nöŋön keu mi kewö jim tuaribi mötme: Kunŋan serogö sihim kömbönaŋi qakŋe ambi uba ekzawi, yaŋön lök uruŋan yambuk sero yoŋgorö akza.
“Jegi ölŋan siŋgisöndok akŋangö kölgorom ak gihima ewö, mi mönö qözöla gilnöŋ anma. Sile kitipki kunŋan ayuhui mewö Suepnöŋ öŋgönöŋga dop kölmapmö, silegi jömukŋi malnöŋga gil gihigetka könöp sianöŋ geba ayuhubanbuk.
Börögi ölŋan siŋgisöndok akŋangö kölgorom ak gihima ewö, mi mönö yandiba gilnöŋ anma. Sile kitipki kunŋan ayuhui Suepnöŋ öŋgönöŋga dop kölmapmö, silegi jömukŋi mala könöp sianöŋ geba ayuhubanbuk.” Mewö.
“Keu kun kewö jiget ahöza, ‘Kunŋan anömŋi mosötmawi, yaŋön mönö aŋgömosötmosöt papia ohoba anömŋi waŋgima.’
Mewö jiget ahözapmö, nöŋön kewö jibi mötme: Kunŋan anömŋi qesabulum aiga mosötpawakmö, könaŋi kungöra anömŋi mosöt-mawi, mewö miaŋön mönö anömŋan qesabulum akŋapkö kondota siŋgisöndokö keuŋambuk akŋa. Mewö aiga azi kunbuk meiga azi dölökŋi miaŋön mönö mewöyök qesabulum akŋa.” Mewö.
“Keu kun mi mewöyök möpŋeyök kewö jiget mötzema, ‘Keuŋini jöjöpaŋ keunöŋ jim köhöigeri, mi mönö kude oŋgitme. Kembugöra yuai akingö keuŋini jöjöpaŋ keunöŋ jim jöhögeri, mi mönö wuataŋgögetka ölŋambuk akŋa.’
“Mewö jiget mötketmö, nöŋön keu mi kewö jim tuaribi mötme: Keuŋini mönö jöjöpaŋ keunöŋ qahöpmahöp jim köhöime. Suep mi Anutugö jakömbuak dumŋi akzawaŋgöra aka keu kewö kude jime, ‘Keu ölŋi qahö jimam ewö, Suep Toŋan ölöp likepŋi meleŋni qakne öŋgöma.’
“Gölme mi Anutugö könaŋaŋgö döpŋi akzawaŋgöra aka keu kewö kude jime, ‘Keu ölŋi qahö jimam ewö, gölmenöŋ ölöp tiŋgita turum niŋgima.’ Jerusalem mi Kiŋ Tök-kutukutuŋaŋgö sitiŋi akzawaŋgöra aka keu kewöŋi mi mewöyök kude jime, ‘Keu ölŋi qahö jimam ewö, Kiŋ Ketaŋi yaŋön ölöp qemasolokepnaŋgö likepŋi meleŋni qakne öŋgöma.’
Gi nöröp jupki injaŋi menöŋ tuatŋi akŋapkö osiman aka nöröp jupki tuatŋi menöŋ injaŋi akŋapkö osiman. Miaŋgöra keu kewö kude jiman, ‘Keu ölŋi qahö jimam ewö, Anutunöŋ ölöp nöröpni qeiga jupŋaŋgö mundaŋan uteköma.’
Jöjöpaŋ keu kude jimemö, oŋ-keugöra mönö ‘Oŋ!’ jime aka qahö-keugöra ‘Qahö!’ jime. Keu diŋdiŋi miaŋgöreŋ keu yuai toroqemei, mi mönö Bölöŋaŋgö Toŋan sölölöhöm eŋgii asuhuma.” Mewö.
“Keu kun kewö jiget mötzema, ‘Kunŋan jegi qösökömawi, gi mönö kitipŋi meleŋda yaŋgö jeŋi qösököman. Kunŋan jitki kumburatimawi, gi mönö kitipŋi meleŋda yaŋgö jitŋi kumburatiman.’
“Mewö jiget mötketmö, nöŋön keu mi kewö jim tuaribi mötme: Kunŋan bölöŋi ak eŋgimawi, i mönö kude qetala tuarenjoŋ ak waŋgime. Mewö qahöpmö, nuŋgulumgi ölŋi qekötahöma ewö, mönö nuŋgulumgi likepŋi mewöyök qekötahömapköra meleŋman.
Kunŋan ‘Sileötaŋgi memam,’ jiba keunöŋ al gihimamgö mötza ewö, mönö mosöta malukugi qakŋi mewöyök waŋginöŋga buŋa qem aŋguma.
“Mewöyök kunŋan gösöŋi kilomita (mail) mohotkö dop siriba anmangö kuŋgum gihima ewö, mönö ölöp tem köla kilomita (mail) yahötkö dop siriba yambuk anman.
Kunŋan göhöreŋ yuai kungöra qesim gihimawi, mi mönö waŋgiman. Kunŋan ‘Yuai niŋginöŋga kitipŋi biaŋ meleŋmam,’ jiba qesim gihimawi, i mönö andö kude qeman.” Mewö.
“Keu kun kewö jiget mötzema, ‘Ambazip kösutŋine mala alaurupŋini akzei, mi jöpaköm eŋgimakŋemö, kazikurupŋini mönö meleŋda kazik ak eŋgiba malme.’
“Mewö jiget mötketmö, nöŋön keu mi kewö jim tuaribi mötme: Iŋini mönö kazikurupŋini jöpaköm eŋgiba kinda sesewerowero ak eŋgimakzei, yeŋgöra mönö köuluköba malme.
Mewö ahakŋe ewö, mewö miaŋön Iwiŋinan Suep mire maljawi, mönö yaŋgö könaŋi kondela nahönböraturupŋi aka malme. Yaŋgö könaŋi kewö: Yaŋön wehönŋi qahö aŋgön köliga kota ambazip ölöpŋi aka bölöŋi mewöyök mem asarim eŋgiba kie aliga ambazip diŋdiŋi aka goŋgoŋi yeŋgö nupŋini mewöyök mem kelörakza.
“Eŋön mönö niŋginöŋ gihibigö tandökŋi oŋgita Anutugö könaŋi kondela ahakŋe. Takis tilipqilipŋinambuk megetka sisitŋini memakzei, yeŋön alaurupŋinan jöpaköm eŋgigetka i meleŋda jöpaköm eŋgimakze. Mi urumeleŋgö silikŋi qahö. Iŋini yeŋgö silik miyök wuataŋgöba ahakŋe ewö, Anutugöreŋ tosa kun qahö ahuiga yaŋön mönö silikŋinaŋgö likepŋi qahö eŋgiiga töwa kun qahö buŋa qem aŋgume. Miaŋgöra mönö ambazip körek pakpak jöpaköm eŋgiba malme.
“Urumeleŋgö kopa ambazipnöŋ mewöyök sutŋine jölöŋini jim aŋguba maljemö, mi urumeleŋgö aiwesökŋi qahö. Iŋini yeŋgö dop alaurupŋini eŋgö sutŋineyök jölöŋini jim aŋgumakŋe ewö, mewö mönö kopa ambazip ewö akze. Kopa ambazip yeŋgö silikŋini mönö oŋgita qetpuk sorokŋi aka malme?
Eŋgö Suep Iwiŋinan aködamun sorokŋi akzawi, eŋön mönö miaŋgö dop aködamun sorokŋinambuk aka malme.” Mewö.
Jisösnöŋ kewö kusum eŋgiyök, “Mönö kewögöra galöm mem aŋguba malme: Ahakmemeŋini solanŋi diŋdiŋi mi ambazipnöŋ eka eŋgöra mötket öŋgömapköra aka kude ahakŋe. Mewö ahakŋe ewö, eŋgö Iwiŋini Suepnöŋ maljawaŋön mönö silikŋinaŋgö likepŋi qahö eŋgiiga töwa qahö buŋa qem aŋgume.
“Miaŋgöra ‘Mözöqözöröŋ ambazip kalem eŋgimam,’ jiba mi qenjaröknöŋ kömam tömunbuk uba kolek almegöra kude akŋan. Urumeleŋgö silesile ambazip yeŋön ambazipnöŋ miwidimgöm (mem biwim) eŋgimegöra möta köuluk mire aka köna namŋe anda ambazip eŋgeka mewö ahakze. Nöŋön keu öl töhönŋi kun kewö jibi mötme, Yeŋön mönö silikŋinaŋgö töwaŋi pakpak lök buŋa qem aŋgugetka Suep Toŋan mi qahö toroqema.
“Göŋön mewö kude akŋanmö, ‘Mözöqözöröŋ ambazip kalem eŋgimam,’ jiba börögi ölŋan denöwö akzawi, börögi qaniŋan mi kude mötma.
Kalemgi miaŋön tölapŋe ahöiga Iwigan ahakmeme tölapŋi ehakzawi, yaŋön mönö töwa gihima.” Mewö.
“Miaŋgöra Anutugö köulukömei, mi mönö urumeleŋgö silesile ambazip yeŋgö dop kude akŋe. Yeŋön ambazipnöŋ eŋgekŋegöra möta sihimŋinan köuluk mire aka köna soŋanöŋ kinda köulukömakze. Nöŋön keu öl töhönŋi kun kewö jibi mötme, Yeŋön mönö silikŋinaŋgö töwaŋi pakpak lök buŋa qem aŋgugetka Suep Toŋan mi qahö toroqema.
“Göŋön mewö kude akŋanmö, ‘Anutugö köulukömam,’ jiba mönö nangi miri uruŋi moröŋe öŋgöba naŋgu köla Iwigi tölapŋe maljawi, i köuluköm waŋgiman. Mewö aknöŋga Iwigan ahakmeme tölapŋi ehakzawi, yaŋön mönö töwa gihima.
“Köulukömei, miaŋgöreŋ mönö urumeleŋgö kopa ambazip yeŋgö tandök ewö keu oyoŋdewetdewet mi kude jiba malme. Yeŋön keu jit sehisehiŋi jigetka Anutunöŋ miaŋgöra aka kezap ala möt eŋgimapkö mötmörimakze.
Mönö kewögöra yeŋgö dop kude aka malme: Iŋini wani yuaigöra osiba mözöqözöröŋ akzei, Iwiŋinan mi qahö köulukögetka qeljiŋe lök mötza.
Mönö kewö köulukömakŋe: “Neŋgö Iwinini, gi Suepnöŋ maljan. Göhö qetki mönö töröŋi ahöma.
Mönö galöm köl neŋginöŋga bemtohoŋgahö ölŋi asuhuma. Göhö jitsihitki Suepnöŋ tem kölakzei, mewöŋanök mönö gölmenöŋ asuhuma.
Merakö neneŋi mönö dopnine neŋgiman.
Tosatŋi yeŋgöreŋ tosa neŋgöreŋ ahözawi, nini mi mosöt eŋgizin ewö, gi mönö miaŋgö dop neŋgö tosanini saŋgoŋman.
Esapesapnöŋ et neŋgubapuköra mönö aŋgön köl neŋgiba Bölöŋi Toŋaŋgö böröŋeyök meköm neŋgiman. (Gi nangak bemtohoŋ Toŋi, kukösum Toŋi aka asakmararaŋ Toŋi mi nalöŋi nalöŋi mala kota malnöŋ aka teteköŋi qahö mal öŋgöman. Mi ölŋa.)
Iŋini ambazip yeŋgö siŋgisöndokŋini mosötme ewö, eŋgö Suep Iwiŋinan mönö mewöyök eŋgö siŋgisöndokŋini mosötma.
Mosötmapmö, ambazip yeŋgö siŋgisöndokŋini qahö mosötme ewö, eŋgö Iwiŋinan mönö mewöyök eŋgö siŋgisöndokŋini qahö mosötma.” Mewö.
“Nenegö siŋgi malmei, miaŋgöreŋ mönö urumeleŋgö silesile ambazip ewö kukbosole kude aka malme. Yeŋön Anutugöra nene siŋgi malakzei, ambazipnöŋ mi ekŋegöra aka zoloŋ örögetka jemesoholŋinan mölmölimakza. Nöŋön keu öl töhönŋi kun kewö jibi mötme, Yeŋön mönö silikŋinaŋgö töwaŋi pakpak lök buŋa qem aŋgugetka Suep Toŋan mi qahö toroqema.
“Göŋön mewö kude akŋanmö, Anutugöra nenegö siŋgi mala miaŋgöreŋ mönö sinim jupuknöŋ me saipenöŋ jemesoholgi saŋgoŋda nöröp jupki qeba malman.
Mewö aka nenegö siŋgi malnöŋga ambazipnöŋ qahöpmö, Iwigi tölapŋe maljawaŋön mi ekŋa. Mewö aknöŋga Iwigan ahakmeme tölapŋi ehakzawi, yaŋön mönö töwa gihima.” Mewö.
“Moneŋ inap yuai mi mönö gölmenöŋ ahöm eŋgimapköra kude tokome. Mewö tokogetka miaŋgöreŋ jijilukut kezaploŋloŋnöŋ mi yöhötigetka kahawet töromnöŋ (ros, ufeŋ) mem böliiga kegwek-kahasililiŋ yeŋön miri qesiŋda öŋgöba yoŋgorö memakze.
“Gölmenöŋ qahöpmö, Anutugö jitsihitŋi tem kölgetka qetbuŋaŋinan qarimapköra mönö kapaŋ kölme. Mewö aketka guli dötnamŋini qainŋi kun mi Suep mire ahöiga gurem jijilukutnöŋ mi qahö yöhötigetka kahawet töromnöŋ (ros, ufeŋ) mi qahö mem bölime. Kegwek-kahasililiŋ yeŋön eu qahö öŋgöba miri qesiŋda qahö yoŋgorö meme.
Yuaigöra aködamunŋi memba mötnöŋ öŋgözawi, miaŋön miri kungen ahöiga göŋön mönö urugi mewöyök miaŋgöreŋ qekötahöba malman.” Mewö.
“Göhö jegi mi uru silegahö kiwaŋi akza. Miaŋgöra kawöl kunöŋ jegi qahö mem böliza ewö, miaŋön mönö unöŋ asarim teköi Anutugö asakŋan ölöp uruge mem asariiga malmalgi pakpak asakŋe malman.
“Asakŋe malmanmö, sihim kömbönaŋi bölöŋan me yuai kunŋan jegi mem böliba asakŋi közambötza ewö, miaŋön silegö malmalgi pakpak mewöyök mem söŋauiga pandaman uruŋe jipjap malman. Mewö aiga söŋaupnöŋ urugahö asakŋi közamböri söŋauza ewö, nangi pandamanöŋ mönö Yei! keta bölökŋi wewelipŋambuk akza.” Mewö.
“Kunŋan kembu yahöt welen qem etkimamgö osimakza. Kunŋan mewö akŋamgö mötzawi, yaŋön mönö kun kazik ak waŋgiba kun uruŋan jöpaköma. Kungöreŋ qekötahöba kun jijiwilit ak waŋgima. Miaŋgöra eŋön Anutu aka moneŋ inap mi mindiriba welen qem etkibingö osime.” Mewö.
“Mewö aiga nöŋön kewö jibi mötket: Iŋini gölmenöŋ malmeaŋgö waimanjatŋi mi kewö jiba kude akŋe, ‘Mönö wani yuainöŋ gumohom aŋgubinak aka wanatnöŋ sileninaŋgö löŋgötpinak?’ Jeŋinambuk maljei, miaŋön bohonŋi aiga nenenöŋ mönö miaŋgö nemböŋe akza. Sileŋinambuk maljei, miaŋön bohonŋi aiga opo sörönöŋ mönö miaŋgö nemböŋe ahöza. Mönö mi mötmörime.
“Könakemba neiŋi neiŋi mönö eŋgekŋe. Mieŋön nene kötŋi qahö qesiŋ gilakze. Padi ölŋi qahö yandiba köwe miriŋine qahö tokomakze. Mi qahöpmahöp aiga eŋgö Suep Iwiŋinan mönö töndup i gumohom eŋgimakza. Iŋini nei yeŋgö dop qahöpmö, eŋgö söŋgöröŋinan mönö nei söŋgöröŋini eŋgoŋgita öŋgöŋgöŋi akza me qahö? Mönö mi mötmöriget anök.
“Eŋgöreŋök kunŋan waimanjat aka mewö miaŋön gölmenöŋ malmawaŋgö nalöŋi mi sömaŋi mohotkö dop mem toroqema me qahö? Mi qahöpmahöp!
Opo söröŋinaŋgöra mönö denöwögöra waimanjat akze? Mi qahö dop kölja. Sombemgö jariŋ juraŋi qarimakzei, mönö mi uba eŋgekŋe. Mieŋön opo söröŋinaŋgöra möt qahö loŋgalakze aka nup tosatŋi qahö memakze.
“Mi töndup nöŋön kewö jibi mötme, Kiŋ Solomonöŋ goul silwöŋi qeraköba asoŋbilikŋambuk malökmö, yaŋgö malukuŋi mi kiteŋ soranjiŋ me jura kungö dop eksihimŋambuk qahö ahöyök.
Sombemgö jariŋ juraŋi töhön merak kösutnine ahöi uran kölgetka eri qezaköba gila ohoget jemapmö, mi töndup Anutunöŋ mi ölöpŋanök meŋölömakza. Miaŋgöra yaŋön iŋini mewöyök ölöp esuhum eŋgima. Iŋini jariŋ juraŋaŋgö dop qahö. Anutunöŋ köyan köl eŋgimamgö möta miaŋgöra sihimŋi öŋgöŋgöŋi mörakza. O ambazip, mötnaripŋinan mönö wuanöŋgöra öne töhön morörökŋi akza?
“Mewö aiga iŋini mönö malmalŋinaŋgö waimanjat aka mötkurumkurum kude ahakŋe. Mi aka lömböriba kewö jibepuk, ‘Nini mönö wani nene aka wani oya nembinak?’ aka ‘Wani yuainöŋ silenini esuhubinak?’
“Mi kewögöra: Urumeleŋgö kopa yeŋön yuai pakpak mi buŋa qem aŋgubingö kapaŋ köla urukönöp ahakze. Iŋini yuai pakpaköra mözöröŋgöba osimakzei, eŋgö Suep Iwiŋinan mönö mi möt teköza.
Miaŋgö urukönöp kude akŋemö, mutuk mönö Anutugö bemtohoŋnöŋ aŋgota yaŋgö jeŋe solanibingö kapaŋ kölme. Uruŋini miaŋgöreŋ alget ahöiga yaŋön mönö galöm köl eŋgiba yuai mewöŋi pakpak mi mewöŋanök eŋgima.
“Mewö aiga iŋini mönö uran malmeaŋgö waimanjatŋi kude ahakŋe. Urangö waimanjatŋi mi urangöra. Silim mohot mohotkö waimanjatŋini mönö nanŋök nanŋök bisiinga dopŋine akŋa.” Mewö.
Jisösnöŋ toroqeba kewö jiyök, “Anutunöŋ keuŋini kewöta jim teköi etpepuköra mönö tosatŋi yeŋgö keuŋini kude kewöta jim teköme.
Miaŋgö könaŋi kewö: Iŋini tosatŋi yeŋgö keuŋini kewöta jim tekömei, Anutunöŋ mönö dop mohot miaŋönök nanŋini keuŋini kewöta jim teköma. Iŋini tosatŋi yeŋgöra jimkutukutu ala memba öŋgöba eta kewöt eŋgimakzei, Anutunöŋ mönö miaŋgö dop nanŋini ak eŋgii öŋgöba erakŋe.
“Gi alagahö jeŋe gödöwöröt morörökŋi ekzanmö, nangi jege ip sahötŋi ketaŋi ahözawi, mia mönö wuanöŋgöra kude ek kutuzan?
Me denöwögöra aka amqeba alagahöra kewö jizan, ‘Alani mötnöŋ, ni ölöp jegeyök gödöwöröt itaköbi etma?’ Mewö amqeba jizanmö, ip sahötŋi ketaŋi mi nange jege ahöza.
“O gi urumeleŋgö silesile azia, gi mönö mutuk nange jegeyök ip sahötŋi (tametŋi) ketaŋi memba gilman. Mi mem gilagun törörök ek kutuba alagahö jeŋeyök gödöwöröt morörökŋi mi ölöp itakönöŋga etma.
Yuaigöra mötketka tök-kutukutuŋi qainŋi kun akzawi, mi mönö kiam kude eŋgime. Guli damandaŋ qeqeŋi mi mönö bau wösöŋine kude gilget anma. Mewö akŋe ewö, yeŋön mönö mi könaŋinan tiahöm eŋgiba dumŋe meleŋda nanŋini eŋgöhöba yöhöqöhötim eŋgibepuk.” Mewö.
“Mönö Anutu köuluköme. Köulukögetka kewöta eŋgima. Urugö yuaigö Anutugöreŋ böröjaŋ memba jarume. Mi jarugetka kondeliga miwikŋaime. Kinda naŋgunöŋ qeme. Qegetka naŋguŋi öröm eŋgima.
Kunŋan Anutu köulukömakzawi, yaŋön mönö likepŋi buŋa qem aŋguma. Yuaigö jarumakzawaŋön mönö mi miwikŋaima. Naŋgunöŋ qemakzawaŋgöra mönö naŋgu öröm waŋgima.
“Mötket, ambazip eŋgöreŋök daŋön kewö akawak: Nahönŋan bisketköra qesiiga köt waŋgima?
Me nahönŋan söragöra qesiiga qatö waŋgima?
“Mewö aiga iŋini ambazip bölöŋi aka töndup kalem ölöpŋi ölöpŋi nahönböraturupŋini eŋgibingö dop akze ewö, eŋgö Iwiŋini Suep mire maljawaŋön mönö kalemŋi denöwö aŋgön kölbawak? Yaŋgö uruŋaŋgö ahakmemeŋi mi neŋgoŋgita tandökŋi kun akza. Miaŋgöra iŋini yuai ölöpŋaŋgöra köuluköba qesim waŋgime ewö, yaŋön mönö sihimŋan mi eŋgima.
“Miaŋgöra ambazipnöŋ yuai pakpak nanŋinaŋgö ak eŋgimegö mörakzei, miaŋgö dop mönö nanŋini mewöyök i ak eŋgimakŋe. Mewö aketka Mosesgö Köna Keu aka kezapqetok ambazip Buzup Kimbi keuŋini miaŋön mönö ölŋinambuk aketka mindimindiri könaŋan aukŋe asuhuma.” Mewö.
“Könöp sianöŋ gebingö könaŋi mi amqeqeŋi aka numbuŋaŋgö naŋguŋi mi ketaŋi. Ambazip sehisehiŋan naŋgu mi kutuba köna mi mötöteiba anme. Miaŋgöra iŋini mönö kiripo naŋgu giwikŋi kutuba miaŋgö uruŋe anme.
“Malmal köhöikŋe aŋgotpingö könaŋi mi pökpökŋi (pipitŋi) osukosubuk aiga numbuŋaŋgö naŋguŋi mi giwikŋi. Ambazip awamdökŋan naŋgu mi miwikŋaime.” Mewö.
“Kezapqetok ambazip takapulakaŋi yeŋön lamagö sile ewö esuŋini löŋgöta eŋgöreŋ kamakzemö, uruŋinan ubibi kiam kalŋi ewö akze. Miaŋgöra iŋini mönö yeŋgöra aka tihitŋini möta galöm mem aŋguba malme.
Nupŋinaŋgö ölŋi eketka könaŋini kondeli ölöp möt kutume. Nejoŋ kötŋi mi jömnöŋ asuhumakza me qahö? Warun kötŋi mi koururuknöŋ (köwörörök) asuhui tokomakzin me qahö? Qahö.
“Miaŋgö dop ip ölöpŋi pakpak mieŋön ölŋi ölöpŋi kuŋgumakzemö, ip bölöŋan mönö kötŋi bölöŋi kuŋgumakza.
Ip ölöpŋan ölŋi bölöŋi kuŋgumamgö osiza aiga ip bölöŋan kötŋi ölöpŋi kuŋgumamgö osiza.
“Ip pakpak ölŋi ölöpŋi qahö kuŋgumakzei, mi mönö galömŋan kutuba memba könöpnöŋ giliga geme.
Miaŋgö dop ambazip mieŋgö nupŋinaŋgö ölŋi eketka könaŋini kondeli ölöp möt kutume.” Mewö.
“Nöŋgö Suep Iwinaŋgö jitsihitŋi tem kölakzawaŋön mönö yaŋgö bemtohoŋnöŋ aŋgotma. Gwötpuk yeŋön nöŋgöra ‘Kembuni, Kembuni!’ qeta jimakzemö, körek yeŋön Suepkö bemtohoŋnöŋ qahö aŋgotme.
“Jimtekötekögö nalö ketaŋi miaŋgöreŋ gwötpuk yeŋön kaba nöŋgöra kewö jime, ‘O Kembu Kembu, neŋön mönö göhö qetke yuai asuhumapkö kezapqetok keu qeljiŋe jiba malin. Neŋön mönö göhö qetkahö ösumnöŋ ömewöröme eŋguataŋgöba malin. Göhö qetkan mönö nam köl neŋgiiga aŋgöletot ösum-mumuŋinambuk gwötpuk memba malin. Mi ölum guhuza me?’
Mewö jigetka nalö miaŋgöreŋ könaŋini aukŋe kewö jibi mötme, ‘Nöŋön iŋini nalö kunöŋ qahö möt eŋgial. Iwilele ahak ambazip, iŋini mönö nömosöta kesalget.’” Mewö.
“Mewö aiga denike yeŋön keu jitni jizali, mi möta miaŋgö dop tem köla memakzei, nöŋön körek yeŋgö könaŋamŋini kondela mötkutukutu azigö dop ala kewö jimam, Yaŋön miriŋi jamönjiŋ köt qakŋe meyök.
Mewö meiga kie uru nalöŋe kie römbum yöhöba eriga göulu luhuiga luhut ketaŋi qeiga o göulu köhöikŋi gila miri selŋe kuŋguyökmö, miri mi jamönjiŋ köt qakŋe mei kinöhaŋgöra aka qahö kusuyök.
“Denike yeŋön keu jitni jizali, mi möta miaŋgö dop qahö tem köla memakzei, nöŋön körek yeŋgö könaŋamŋini kondela azi mötkutukutuŋi piromŋaŋgö dop ala kewö jimam, Yaŋön miriŋi sak kösahet qakŋe meyök.
Mewö meiga kie uru nalöŋe kie römbum yöhöba eriga o luhuiga luhut ketaŋi qeiga o göulu köhöikŋi gila miri selŋe kuŋgui kusuiga goromororoŋgöba erök.” Mewö.
Jisösnöŋ keu mi jim teköiga ambazip kambuŋi kambuŋi yeŋön mötketka kusum eŋgiyöhi, tandök miaŋgöra auruba welipköget.
Yaŋön yeŋgö Köna keugö böhiurupŋinaŋgö tandök qahö kusum eŋgiyökmö, kukösum Toŋi akzawaŋgö dop ambazip kusum eŋgiiga möta tandök miaŋgöra welipkögetka nemböŋini teköyök. Mewö.
Jisösnöŋ kunduŋi mi mosöta eri könagesö kambulelembe ketaŋan andöŋe wuataŋgöget.
Mewö kagetka miaŋgöreŋ uzikuku azi kunöŋ kaba simin köla Jisösgö wösöŋe geba kewö jiyök, “O Kembu, göŋön sihimgan mem ölöwak niŋgimamgö mötzan ewö, mönö ni ölöp mem solanim niŋgiman.”
Mewö jiiga böröŋi böraŋda sileŋi misiriba jiyök, “Nöŋön mi akŋamgö mötzal. Gi mönö solaniman.” Mewö jiiga uzikukuŋi mi miaŋgöreŋök solanii ölöwahök.
Solaniiga kewö jim kutum waŋgiyök, “Mötnöŋ, kiaŋgö buzup keuŋi mi kun kude jinöŋ mötme. Qahöpmö, mönö jike nup galömgöreŋ anda silegi kondel waŋgiman aka Mosesgöreŋ jimkutukutuŋi wuataŋgöba solani-zanaŋgö saiwap nalukŋi ala jöwöwöl ohoman. Mi ohonöŋ ehiga ambazipnöŋ könaŋamgi möt kutume.” Mewö.
Jisösnöŋ Kaperneam taonöŋ kaŋgoriga Rom suahö galöm kunŋan yaŋgöreŋ kaba köuluköba kewö jiyök,
“O Kembu, nöŋgö nup azinaŋgö sileŋi likepŋan kömukömuŋi aiga sihimbölö kanjamŋambuk möta mire ahöza.”
Mewö jiiga kewö jii mörök, “Nöŋön mönö anda i mem ölöwakŋam.”
Mi möta kewö meleŋda jiyök, “O Kembu, ni mewöröpŋan malbiga nöŋgö miri boŋan goalöŋmapkö gamuni mötzal. Miaŋgöra keu jitkanök jinöŋga welen azinan ölöwakŋa.
“Mi kewögöra: Ni nanak mewöyök galömnaŋgö kukösum bapŋe al niŋgigetka maljal. Nöŋgö bapne yarö azi malgetka mi jim kutum eŋgimakzal. Yeŋgöreŋök kungöra ‘Anman,’ jim kutubi yaŋön anma. Kungöra ‘Kanöŋ,’ jim kutubi yaŋön kama aka welen azini kungöra ‘Nup ki meman,’ jibiga yaŋön mi mema.”
Jisösnöŋ keu mi möta welipköba ambazip wuataŋgöba kageri, yeŋgöreŋ liliŋgöba kewö jiyök, “Nöŋön keu ölŋi kun kewö jibi mötme: Israel könagesö sutŋine mewöyök mötnarip ketaŋi mewöŋi mi kungö uruŋe qahö miwikŋaial.
“Nöŋön keu kewö jibi mötme: Ambazip kambulelembenöŋ mönö wehön kotkotŋeyök aka wehön gegeŋeyök kaba Suepkö bemtohoŋ uruŋe kaŋgota Abraham, Aisak aka Jeikob yembuk nene sösöŋgai aka malme.
Yeŋön mewö malmemö, bemtohoŋgö nahönböraturup mi mönö eŋgömosöta aköm eŋgigetka pandamanöŋ yaigep geme. Miaŋgöreŋ malmei, yeŋön mönö sahöt gigilahöba irimŋini yöhözömgögetka qetŋi qeri malme.”
Mewö jiba suahö galömgöra kewö jiyök, “Gi mönö mirige anman. Mötnaripkahö dop mönö asuhum gihima.” Mewö jiiga welen aziŋan mönö aua miaŋgöreŋök ölöwahök. Mewö.
Jisösnöŋ Pitögö mire anda Pitögö suhunŋan silekönöp kawöl yöhöi ahöiga ehök.
I eka böröŋe misiriiga silekönöpŋan mosöri wahöta könahiba Jisös nene ohoba gumohom waŋgiyök.
Mewö malgetka miri söŋauiga miaŋgöreŋ ambazipnöŋ alaurupŋini ömeŋinambuk mi gwötpuk eŋguaŋgita yaŋgöreŋ kaget. Kagetka ömewöröme mi keuŋan jiba közöl eŋgiiga kota anget aka kawöl ambazip pakpak mi mem ölöwak eŋgiyök.
Mewö miaŋön Anutunöŋ keuŋi kezapqetok azi Aisaiagö uruŋe ali jii ahözawi, miaŋön ölŋambuk ahök. Keu mi kewö, “Yaŋön mönö neŋgö uzi kawölnini meiga qakŋe öŋgöiga bisiyök.” Mewö.
Jisösnöŋ ambazip kambu ketaŋi liliköm waŋgiget eŋgeka nalö miaŋgöreŋ gwarekurupŋi yembuk o aŋgö kutuba likep aŋgotpingö jim kutuyök.
Köna keugö böhi kunŋan Jisösgöreŋ kaba kewö jii mörök, “Böhi, gi denike denike anmani, nöŋön mönö miaŋgöreŋ gi guataŋgöba kamam.”
Mi möta Jisösnöŋ kewö jii mörök, “Arökŋaŋgö kiam yeŋön köteŋine ahögetka könakemba nei yeŋön öŋgot jajöŋini memba malakzemö, Suep gölmegö azi ölŋan mönö denike anda nöröpŋi wani qömböŋnöŋ nariba luhut membawak?”
Mewö jii gwarek yeŋgöreŋök kunöŋ kewö jii mörök, “Mi ölöpmö, iwinan kömumamgö aiga mutuk jinöŋga anda galöm kölbi kömui löm kölbigun.”
Mewö jiyökmö, Jisösnöŋ meleŋda jiyök, “Mosötnöŋ, köhömuŋi yeŋön qamötŋini köhömuŋi mi ölöp löm kölmemö, göŋön mönö kaba ni nuataŋgöman.” Mewö.
Jisösnöŋ anda waŋge uruŋe öŋgöiga gwarekurupŋan wuataŋgöba yambuk mohotŋe anget.
Angetka raidimbom ketaŋan ömtöröp (töröpŋanök) o aŋgönöŋ asuhuba gilök. Giliga sirinöŋ waŋge uruŋe geiga numbuŋe qemamgö ahökmö, Jisösnöŋ gaun ahöyök.
Gaun ahöiga gwarekurupŋan anda möndöba jiget, “Hei Kembu, mönö bauköm neŋginöŋ. Nini aŋgönöŋ ayuhubingö akzin.”
Mewö jigetka meleŋda kewö jim eŋgiyök, “O iŋini mötnaripŋini morörökŋi, mönö wuanöŋgöra keŋgöt mötmöt azia akze?” Mewö jiba wahöta luhut aka siri jim qetal etkiiga sirinöŋ nöŋ qeba ahöyök.
Mewö aiga awöwöliba qesiba jiget, “Yei! Azi kia mönö denöwöŋan malja. Yaŋön mönö luhut aka köwet jim kutum etkiiga jitŋi tem köl waŋgizahot.” Mewö.
Mewö asuhuiga o aŋgö kutuba likepŋe Gadara yeŋgö gölmenöŋ aŋgorök. Miaŋgöreŋ aŋgota azi ömeŋirambuk yahöt yetkön qaksirinöhök kaba Jisös miwikŋaiyohot. Yetkön irimsesewöl azi urukönöpŋirambuk ahotka kunŋan köna miaŋgöreŋ anmamgö osiyök.
Yetkön Jisös miwikŋaiba silata kewö qet gigilahöyohot, “Aek! Gi Anutugö Nahönŋi akzan. Gi mönö denöwö ak neŋgimamgöra kazan? Sihimbölö mötmöt nalöŋan qahö kam kuŋguiga qeljiŋe mi könöpŋambuk ak neŋgimamgö ki kazan me?”
Miaŋgöreŋök köröwen qahöpmö, kösutŋine miaŋgöreŋ bau kambu ketaŋi kun gwözözak uruŋe kuluŋda malget.
Miaŋgöra ömenöŋ kewö jiba Jisös ulet waŋgiget, “Göŋön nini közöl neŋgiman ewö, mönö melaim neŋginöŋga ölöp bau kambu mieŋgö uruŋine gebin.”
Ulet waŋgigetka Jisösnöŋ “Mönö anda geget,” jiba jim kutuyök. Mewö jim kutuiga miaŋgöreŋök azi uruŋireyök kota anda bau uruŋine geget. Gegetka bau kambu körek yeŋön mönö luhuba nembönembönöŋ anda jororoŋgöba o aŋgönöŋ geba nemulahöba kömuget.
Kömugetka bau galöm yeŋön ölöŋ unjurata taonöŋ anda keu buzupŋini pakpak jiget. Azi ömeŋirambuk yetköreŋ yuai asuhuyöhi, miaŋgö buzupŋi mewöyök jiget mötket.
Jiget möta taon ambazip pakpak yeŋön mosöta Jisös miwikŋaiba ekingö kaget. Kaba eka Jisösnöŋ yeŋgö mindimindiri sel gölme mosöta anmapkö ulet waŋgiget. Mewö.
Jisösnöŋ waŋge uruŋe öŋgöba kunbuk o aŋgö kutuba likepŋe aŋgota nanŋe taonöŋ kayök.
Nalö miaŋgöreŋ azi tosatŋan alaŋini sile likepŋi kömukömuŋi tumbulahöpnöŋ ahöyöhi, mi kululunöŋ ala aŋguba kaget. Mewö kaba Anutu möt narim waŋgigeri, Jisösnöŋ yeŋgö tandökŋini mi ehi dop köliga kawöl azigöra kewö jiyök, “Nahöni, nöŋön siŋgisöndoki mosötzal. Mönö köhöiba ewebibigabuk saitiŋgit malman.”
Mewö jiiga Köna keugö böhi tosatŋan kinda uruŋinan kewö mötmöriget, “Azi kiaŋön mönö Anutu ilita mepaqepaik akza.”
Mewö mötmörigetmö, Jisösnöŋ mötmötŋini mi möt kutuba kewö jiyök, “Iŋini mönö wuanöŋgöra keu bölöŋi uruŋinan mötmörize?
Nöŋön ‘Siŋgisöndoki mosötzal,’ jizali, keu miaŋön mönö awamŋanök jijiŋa. Kunŋan mewö jiiga tosatŋan keu miaŋgö ölŋi qahö ekŋe. Miaŋgöra mi keu awamŋaŋgö dop. Nöŋön keu kun kewö jimamgö mötzal, ‘Mönö wahöta anöŋ.’ Keu mi mönö lömbötŋambuk jijiŋa akza. Mewö jibiga ölŋi ahuma me qahöwi, miaŋön mönö aukŋe asuhui ekŋe.
“Mötket, gölmenöŋ siŋgisöndok mosötmosötkö kukösumŋi mi Suep gölmegö azi ölŋaŋgöreŋ ahözawi, iŋini miaŋgö könaŋaŋgöra jaŋjuŋ malbepuk. Miaŋgöra keu lömbötŋi mi azi kiaŋgöra jibi ölŋi eket.” Mewö jiba azi sile likepŋi kömukömuŋaŋgö jeŋe eka jiyök, “Gi mönö wahöta tumbulahöpki memba mirige anöŋ. Keu lömbötŋi mi ölŋambuk akŋa ewö, keu awamŋi mi mönö mewöyök denöwögöra omaŋi akawak?”
Mewö jiiga miaŋgöreŋök wahöta miriŋe anök.
Mewö asuhuiga ambazip kambu yeŋön mi eka welipköba Anutu möpöseim waŋgiget. Gölme azigöra kukösum mewöŋi waŋgiyöhaŋgöra Anutu möpöseiget. Mewö.
Jisösnöŋ miaŋgöreŋök anda takis ofis oŋgitmamgö aiga miaŋgöreŋ azi qetŋi Matyu tariga eka jii mörök, “Gi mönö nöŋgö andöne kanöŋ.” Mewö jii möta wahöta takis nup mosöta Jisösgö andöŋe anök.
Anda Matyugö mire anda nene nemba tatkeri, nalö miaŋgöreŋ takis meme azi tilipqilipŋinambuk aka siŋgisöndok azi gwötpukŋan kaba Jisös aka yaŋgö gwarekurupŋi yembuk tata nene mohotŋe neget.
Mewö negetka Farisi (Köna keugö kapaŋkölköl) yeŋön mi eka Jisösgö gwarekurupŋi kewö jim eŋgiget, “Aek! Eŋgö böhiŋinan mönö wuanöŋgöra takis meme tilipqilipŋinambuk aka siŋgisöndok ambazip yembuk tata nene neza? Mi qahö dop kölja.”
Mewö jim eŋgigetka Jisösnöŋ likepŋi kewö jii mötket, “Sile unditundit ambazipnöŋ doktagöra qahö ak eŋgimakzapmö, kawöl ambazipnöŋ mönö doktagöreŋ anakze.
Nöŋön siŋgisöndok ambazip eŋgoholmamgöra kaba maljalmö, ambazip nanŋinaŋgö mötketka solanŋi akzei, i qahö. Miaŋgöra keu kiaŋgö könaŋi mönö anda kusum aŋguba mötme, ‘Nöŋön jöwöwöl ohobingö qahöpmö, ak kömum aŋgubingö sihimŋi mötzal.’” Mewö.
Nalö miaŋgöreŋ Jon O-melun azigö gwarekurupŋi yeŋön Jisösgöreŋ kaba kewö qesiget, “Neŋön aka Farisi (Köna keugö kapaŋkölköl) yeŋön Anutugöra nene siŋgi gwötpuk malahakzin. Nangi gwarekurupkan mönö wuanöŋgöra nene siŋgi qahö malje?”
Mewö qesigetka kewö meleŋnök, “Ölŋa, nini wani nalönöŋ nene siŋgi malakzin? Ambi meme nalöŋe azigö andöurupŋan könöpŋi algetka ambigö sepkitipurupŋan yuai mi tökömakze me qahö? Nöŋön nani gwarekurupni yeŋgö azi buŋaya aka yeŋgö sutŋine köisirik tatzal. Tatpiga yeŋön miaŋgöra aijölöŋ söŋgaiba tata siŋgi malbingö osimakze. Osimakzemö, Anutunöŋ noaŋgiri kömumbiga yeŋön mönö nalö miaŋgöreŋ ölöp siŋgi malakŋe.
(“Iŋini malmal walŋi aka sösöŋgai Buŋa dölökŋi mi mindirim etkibingö osime. Miaŋgö keu pasetŋi mi kewö jibi mötket:) Löŋgölöŋgöt walŋi jurariga kunöŋ opo dölökŋi qahö saŋgoŋsaŋgoŋi mitiba miaŋön opo su jöhanŋi qahö ala umgöreŋgömakza. Opo su jöhanŋi dölökŋi mewöŋan mönö waziba löŋgölöŋgöt walŋi öröiga kunbuk tiŋgiriga kinimŋan qariba böliqölibapuk.
“Mewöŋanök kunöŋ wain o dölökŋi mi jobö me toru walŋi lama sileŋan memeŋi miaŋgöreŋ qahö kusuiga gemakza. Mewö akawak ewö, wain o dölökŋan mönö qariba toru qesiŋniga jula mokoiga gölmenöŋ eta sohoiga toruŋan böliqölibepuk. Miaŋgöra wain o dölökŋi mi toru dölökŋeyök mokoin geiga dop kölma. Möwö ahinga mietkön ölöwakŋahot. (Mewöŋanök o ölöpŋi mi gina gisagisahöŋe qahö umakzin. Mewö ubinak ewö, miaŋön mönö jula kisipisirik eriga nemba kawöl neŋgöhöbapuk. Mewö akapuköra o ölöpŋi mi gina ölöpŋe umakzin. Iŋini mewöyök malmal walŋi aka Ölöwak Buŋa dölökŋi mi mindirim etkibingö osime.) Mewö.”
Jisösnöŋ keu mi jii mötketka keu galöm kunŋan kaŋgota Jisösgö wösöŋe geba simin köla kewö köuluköm waŋgiyök, “Nöŋgö böratnan mönö dölki kömuzapmö, mönö kaba börögan sileŋe misirinöŋga guliba toroqeba malma.”
Köuluköm waŋgiiga wahöta gwarekurupŋi yembuk i wuataŋgöba anget.
Angetka miaŋgöreŋ sutŋine ambi kun malök. Yaŋön (yara) yambu 12 miaŋgö dop köiŋnöŋ ehiga nalö dop kawöl yöhöiga malök. Ambi miaŋön Jisösgö andöŋe kaba malukuŋaŋgö kitip suŋi misiriyök.
Mi misiriba nanŋaŋgöra kewö jiyök, “Nöŋön i oseimamgö möt lömböriba malukuŋeyök borom kun misiribileŋak ewö, mönö ölöp ölöwakŋam.”
Mewö jiba misiriiga Jisösnöŋ miaŋgöreŋök liliŋgöba i eka kewö jii mörök, “Böratni, mötnaripkan mönö mem ölöwak gihiza. Mönö köhöiba ewebibigabuk saitiŋgit malman.” Mewö jii möta aua miaŋgöreŋök ölöwahök.
Toroqeba angetka Jisösnöŋ keu galömŋaŋgö mire öŋgöba ambazip jiŋgeŋ köla awölop ugeri aka ambazip kambu göju gilgeri, mi eŋgeka kewö jim kutum eŋgiyök,
“Mönö yaigep anget. Ambi moröŋan qahö kömuzapmö, gaunök ahöza.” Mewö jim kutum eŋgiiga mötketka gönahit ewö aiga gön köl waŋgiget.
Gön köl waŋgigetmö, ambazip kambu ketaŋi mi jiiga yaigep angetka ambi moröŋaŋgö ahöahö miri uruŋe öŋgöba böröŋe meiga wahörök.
Wahöriga miaŋgö buzup keuŋan sehiba mindimindiri sel mi körek dop köla anök. Mewö.
Jisösnöŋ miri gölme mi mosöta anmamgö ani jegömöl azi yahötŋan wuataŋgöba andöŋe kaba kewö qerohot, “Deiwidkö gwölönarökŋi, gi mönö ak kömum netkiman.”
Mewö qerohotka miri kungö uruŋe öŋgöiga jegömöl azi yetkön Jisösgöreŋ kayohotka kewö qesim etkiyök, “Jeŋiri mem tohomamgö kukösumŋi nöŋgöreŋ ahözawi, mi möt narizahot me qahö?” Qesim etkiiga kewö meleŋ waŋgiyohot, “Kembuniri, mi ölöp möt narizit.”
Mewö meleŋ waŋgiyohotka je dapötŋire misiriba jiyök, “Mötnaripŋiraŋgö dop mönö asuhuma.”
Mewö jiiga jeŋiran tohoyök. Mewö asuhuiga galöm meme keu köhöikŋi al etkiba kewö jiyök, “Mörohot, kiaŋgö buzupŋi mi kun kude jiyohot mötme.”
Mewö jiyökmö, yetkön mosöta anda miaŋgö buzupŋi jim sehiyohotka mindimindiri sel mi körek dop kölök. Mewö.
Jeŋiri tohoi anohotka töŋöt azi keu jijiŋi qahö mi waŋgita Jisösgöreŋ kaget.
Kagetka Jisösnöŋ ömeŋi közöli mötök azinöŋ keu jiiga ambazip kambu yeŋön mi eka welipköba jiget, “Tandök kewöŋi mi Israel uruŋe mönöwök nalö kungen qahö ehin. Qahö. Dölki je murutŋa ekzin.”
Mewö jigetmö, Farisi (Köna keugö kapaŋkölköl) yeŋön jiget, “Yaŋön mönö öme yeŋgö kembuŋinaŋgö ösumnöŋ ömewöröme eŋguataŋgömakza.” Mewö.
Jisösnöŋ anda miri aka taon dop liliköba ambazip köuluk miriŋine kusum eŋgiba bemtohoŋgö Ölöwak Buŋa jim asariba miaŋön uruŋini kuŋguba uzi kawöl aka jepajerepe könaŋi könaŋi mem ölöwak eŋgiba malök.
Mewö mala ambazip kambuŋi kambuŋi eŋgehiga lama galömŋini qahö tandök simbisembel aka iliŋgösöŋ qeŋgalaŋga malgetka yeŋgöra wösöŋi mörök.
Mewö eŋgeka gwarekurupŋi kewö jii mötket, “Anutugö nupnöŋ nene ölŋi gwötpuk öliba ahözapmö, mi tokobingö nup meme ambazipnöŋ mönö awamdökŋi malje.
Miaŋgöra nene öliöliŋaŋgö Kembuŋan nup meme ambazip melaim eŋgimapköra mönö köuluköba malme. Köuluköm waŋgigetka nup ambazip asuhuba ölŋi mi mem tokome.” Mewö.
Jisösnöŋ gwarekurupŋi 12 eŋgoholi yaŋgöreŋ kagetka ömewöröme közöl eŋgimegö kukösumŋi al eŋgiyök. Mewöyök uzi kawöl qemjem-mamjeŋ könaŋi könaŋi mem ölöwakŋegö kukösumŋi al eŋgiyök.
Melaimelai azi aposol 12 mieŋgö qetŋini kewö: mutukŋi yaŋön Saimon, qetŋi kun Pitö qetket aka yaŋgö munŋi Andru. Miaŋgö andöŋe Jeims aka munŋi Jon, iwiŋiri qetŋi Zebedi.
Filip aka Bartolomyu, Tomas aka Matyu takis meme azi, Jeims Alfiusgö nahönŋi aka Lebeus qetŋi kun Tadius,
Saimon Zelot-politik azia aka Judas Iskariot. Kariot azi miaŋön könaŋgen Jisös mamalolo mem waŋgiyök.
Jisösnöŋ azi 12 mi melaim eŋgiba kewö jim kutum eŋgiba jiyök, “Iŋini kian kantrigö ambazip yeŋgöreŋ kude anme. Mewöyök Samaria prowins yeŋgö taonŋini kunöŋ kude anme.
Miaŋgöreŋ kude anmemö, Israel könagesögö lama sohogeri, mönö yeŋgöreŋ anme. Mi nup mutukŋi.
Denike denike anmei, miaŋgöreŋ mönö Buŋa keu kewö jiba jim asarime, ‘Suepkö bemtohoŋan mönö dowe kazawa miaŋgö uruŋe aŋgotme.’
“Ambazip kawölŋinambuk mönö mem ölöwak eŋgiba kömukömuŋi mi mem gulim eŋgiba malme. Uzikuku ambazip mönö mem solanim eŋgigetka öme wöröme közöl eŋgiba malme. Anutunöŋ yuai kalema eŋgiyöhi, mi mönö toroqeba kalema eŋgiba malme.
“Köna anmeaŋgöra soujeŋi goul me silwö me ain kopönöŋ memeŋi mi mönö irimuŋgaŋine kude jöhöme.
Ambazipnöŋ nup meme ambazip malmalŋini naŋgömeaŋgö dop akze. Miaŋgöra köna anmeaŋgö yuaiŋi ki mi kude memba anme: gösö qahö, maluku semönŋi qahöpmö, mohot meme, köna esu qahö, öröp qahö.
“Anda taon me miri denike denike aŋgotmei, miaŋgöreŋ mönö daŋön azi ipŋi qetbuŋaŋambuk akzawi, miaŋgöra qesigetka miri eŋgimei, mönö miaŋgöreŋök mala nup memba taon mi mosöta köna anme.
Miri kunöŋ öŋgöba luainöŋ yembuk ahömapkö jime.
Mi jigetka luaiŋini aŋgön kölmeaŋgö dop akze ewö, luaiŋinan mönö yeŋgö qakŋine öŋgömapmö, mi aŋgön kölmeaŋgö dop qahö akze ewö, luaiŋinan mönö liliŋgöba nanŋine kama.
“Anda mala miri kunöŋ aŋgotketka qahö köl öröm eŋgiba keuŋini qahö mötketka nesampurekŋini mönö kewö jiba kondel eŋgime, ‘Nini eŋgö gölmenöŋ kainga sölbuham köna tambönine mekötahözawi, mi mönö tim tönjöraringa nanŋine liliŋgöba gema.’ Mewö jiba ölöp miri me taon mi mosöta toroqeba anme.
Nöŋön keu ölŋi kun kewö jibi mötme: Anutunöŋ nalö ketaŋe qemasolokepŋinaŋgö likepŋi meleŋni taon miaŋgö qakŋe öŋgömawi, dop miaŋön mönö Sodom aka Gomora gölme yeŋgö dop oŋgita toroqem eŋgima.” (Sodom Gomora yeŋön bölöŋi kanjamŋambuk memba uruŋini qahö meleŋgetka Anutunöŋ könöpnöŋ köndeŋ eŋgiyök.) Mewö.
“Mötket, lama yeŋön arökŋaŋgö kiam kalŋi yeŋgö sutŋine gegetka luhuba eŋgöhöbepuk, nöŋön iŋini miaŋgö tandök ewö melaim eŋgibi anme. Miaŋgöra mönö mokoleŋ ewö mötkutukutu qakŋe galöm mem aŋguba mala kembö ewö ambazip bönjöŋi köpösihitkö keuŋini qahö malme.
Ambazipnöŋ iŋini öröba keu jakeŋine al eŋgiba köuluk miriŋine keu nupŋini memba ihilek wahiŋambuknöŋ tauköm eŋgime. Miaŋgöra ambazip mewöŋi yeŋgöra mönö galöm mem aŋguba malme.
“Tosatŋan nöŋgöra aka eŋguaŋgitketka kantriŋi kantriŋi yeŋgö kiŋ kembu aka premiö yeŋgö jemesoholŋine kinme. Mewö kinda nöŋgö könaŋamni naŋgöba jigetka azi ipŋi mi aka kian kantri könagesö yeŋön mi mötme.
Mi mötmemö, keu jakeŋe al eŋgigetka kinmei, nalö miaŋgöreŋ wani keuya denöwö jibinak, miaŋgö waimanjatŋi kude mötme. Keu jimei, mi Uŋa Töröŋan aua miaŋgöreŋök eŋgima.
Nanŋine uruŋineyök keu kude jimemö, Iwiŋinaŋgö Uŋa Töröŋan mönö uruŋini sölölöhöiga keu jime.
“Urumeleŋgö kopa kunöŋ darumunŋan uruŋi meleŋnö-haŋgöra aka i mamalolo meiga keu jakeŋe algetka qeget kömuma. Mewöyök iwi kunöŋ nahönböratŋi mamalolo meiga kömuma aka nahönbörat yeŋön iwinamurupŋini qetal eŋgiba jigetka eŋguget kömume.
Nöŋgö qetnaŋgöra aka kantriŋi kantriŋi yeŋön körek kazik al eŋgigetka malmemö, kunŋan kapaŋ köla nalö tekömawaŋgö dop köhöiba böŋ qeba kinmawi, yaŋön mönö oyaeŋkoyaeŋ buŋa qem aŋguma.
“Taon kunöŋ sesewerowero ak eŋgimei, mi mönö kök ala taon kunŋan anme. Nöŋön keu ölŋi kun kewö jibi mötme: Iŋini Israel taonŋi taonŋi qahö liliköm tekögetka Suep gölmegö azi ölŋan mönö liliŋgöba kama.
Gwarek kunŋan böhiŋi oŋgita mötmötŋambuk qahö akza aka welenqeqe kunŋan ketaŋamŋi oŋgita nupkö mötmöt qahö memba malja.
“Gwareknöŋ böhiŋi ewö mötmötŋambuk aiga dop kölma aka welenqeqenöŋ ketaŋamŋi ewö nupkö mötmöt memba maliga dop kölma. Miri uruŋi kungö saiwa galömŋi jim böliba qetŋi Katakömulat qetket ewö, yaŋgö saiwaurupŋi yeŋgö qetŋini mönö amqeba awamŋanök mewö qerakŋe.” Mewö.
“Ambazipnöŋ yuai önun meget ahözawi, mi pakpak mönö luluŋgetka aukŋe ahuma. Mewöŋanök keu asambötket ahözawi, mi pakpak mönö indelgetka möt kutume. Miaŋgöra ambazip yeŋgöra keŋgötŋini kude möta malme.
Nöŋön keu söŋaupnöŋ ölöŋ jimami, mi mönö asakŋe jime. Keu saŋep algetka kezapŋine gei mötmei, mi mönö sombemnöŋ aukŋe jime. Miaŋgöra mönö keuŋinaŋgö galöm memba malme.”
“Tosatŋan sileŋini qem kömumbeakmö, uŋaŋini qem kömumbingö osimei, yeŋgöra keŋgötŋini kude möta malme. Mi qahöpmö, yuai mutukŋi ki: Kunŋan kukösum memba uŋa aka sile mohot ayuhum etkiiga könöp sianöŋ gemahori, yaŋgöra mönö keŋgötŋini möta malme.
Tosatŋan bekösöm (jöjöröm, ulisit) yahöt moneŋ kötŋi mohot-töpnöŋ söŋgöröŋi memegöra alakzemö, etkerigetka Iwiŋinan oŋ qahö jiiga yetköreŋök mohotnöŋ gölmenöŋ qahö etma.
“Anutunöŋ köyan köl eŋgiba nöröp jupŋini pakpak mewöyök oyoŋ teköba jaŋgöŋini mötza.
Ambazip eŋgö söŋgöröŋini mi bekösöm ulisit gwötpuk eŋgoŋgita öŋgöŋgöŋi akza. Miaŋgöra keŋgötŋini mönö kude möta malme.” Mewö.
“Mewö aiga kunŋan ni ambazip jeŋine jim miwikŋaim niŋgimawi, nöŋön mönö mewöŋanök i Iwini Suep mire maljawaŋgö jeŋe jim miwikŋaimam.
Mewömö, kunŋan ni ambazip jeŋine qaŋ köl niŋgimawi, nöŋön mönö mewöŋanök Iwini Suep mire maljawaŋgö jeŋe qaŋ kölmam.” Mewö.
Jisösnöŋ toroqeba kewö jiyök, “Kewö kude mötmörime: Jisösnöŋ luai qemamgöra aka gölmenöŋ erök. Nöŋön luai qemamgöra qahöpmö, nöŋgöra aka jula deŋgetka bimgö sou ketaŋan aume.
“Mi kewögöra jizal: Nöŋgö Buŋa keunan ambazip uruŋini kuŋgui meleŋgeraŋgöra kewö asuhuma, ‘Iwi morö yetkön jula kerök-kerök ahotka nam morö yetkön tötal aŋguyohotka iranŋan iranŋi qetala julmahot.
Ambazip nanŋini saiwaurupŋinan mönö kerökurupŋini akŋe.’
“Kunŋan ni göragöra al niŋgiba iwiŋi me namŋi jegep ala jöpakömawi, yaŋön mönö nöŋgöreŋ qahö dop kölma. Kunŋan ni göragöra al niŋgiba nahönŋi me böratŋi jegepŋe ala jöpakömawi, yaŋön mönö nöŋgöreŋ qahö dop kölma.
Sisitŋini megetka kunŋan ni nuataŋgöba sihimbölö möta maripomnöŋ kömumamgö qahö jöjörömawi, yaŋön mönö nöŋgöreŋ qahö dop kölma.
“Kunŋan nanŋi malmal siyoŋsayoŋi qahö mi miwikŋaimawi, yaŋgö malmalŋan mönö sohoma. Kunŋan nöŋgöra aka malmalŋi köleŋniga sohomawi, yaŋön mönö oyaeŋkoyaeŋ malmal miwikŋaima.” Mewö.
Jisösnöŋ jiyök, “Kunŋan iŋini miriŋe köl öröba köyan köl eŋgimawi, yaŋön mönö ni köl öröm niŋgima. Kunŋan ni köl öröm niŋgimawi, yaŋön melaim niŋgiyöhi, mönö i miriŋe köl öröm waŋgima.
Kunŋan kezapqetok ambazip kun kezapqetok nupŋaŋgöra aka miriŋe köl öröba köyan kölmawi, yaŋön mönö kezapqetok ambazipkö töwaŋi buŋa qem aŋguma. Kunŋan ambazip solanŋi kun solanŋi akzawaŋgöra aka miriŋe köl öröba köyan kölmawi, yaŋön mönö ambazip solanŋaŋgö töwaŋi buŋa qem aŋguma.
“Kunŋan morö kieŋgöreŋök kungöra nöŋgö gwarekni akzawaŋgöra aka o amötŋi qambiŋambuk nemapköra waŋgimawi, Anutunöŋ mönö miaŋgö töwaŋi meleŋda waŋgima. Nöŋön keu ölŋi kun kewö jibi mötme: Naŋgöm eŋgimei, mieŋön mönö töwa meme.” Mewö.
Jisösnöŋ gwarekurupŋi 12 keu mewö kusum eŋgii teköiga miri mi mosöta toroqeba Galili prowinsgö taon tosatŋe anda Buŋa keu kusum eŋgiba miaŋön uruŋini kuŋguba malök.
Nalö miaŋgöreŋ Jon O-melun azinöŋ kösö mire tata Kraistnöŋ nup mewö meyöhi, mi möta gwarekyahötŋi melaim etkii Jisösgöreŋ anohot.
Kewö qesim waŋgimahotköra melaim etkii anda jiyohot, “Mem ölöwak azi kamapköra mambörakzini, göŋön mia akzan me azi kun biaŋ kamapköra mambötpin?”
Mewö qesim waŋgiyohotka kewö meleŋnök, “Yuai eka mötzahori, miaŋgö kösohotŋi mönö anda Jon kewö jiyohot mötma:
Jegömöl yeŋön jeŋini uba eketka lokon yeŋön köna anda kagetka uzikuku yeŋön solanigetka kezapduhup yeŋön keu mötketka kömuget yeŋön guliba wahötketka etqeqeŋi yeŋgöra Ölöwak Buŋa jim asaribiga mörakze.
Mewö asuhui eketka kungö uruŋan qahö bölii andö nuŋgumawi, yaŋön mönö simbawoŋ akza.”
Mewö jiiga Jongö gwarek yetkön anohotka Jisösnöŋ könahiba Jongö könaŋi ambazip kambu yeŋgöra kewö jim asariyök, “Iŋini gölme qararaŋkölkölŋe miaŋgöreŋ wania ekingöra anget? Luhutnöŋ jehot uwutapköba metali anjaŋbanjaŋ ahakzawi, iŋini azi mewöŋi ekingöra anget me?
Me wanat yuaia ekingöra anget? Azi malukuŋi aködamunŋambuk löŋgöta malöhi, mi ekingöra me? Mötket, ambazip malukuŋini eksihimŋinambuk löŋgörakzei, mieŋön mönö kiŋ yeŋgö jakömbuak miriŋine malje. Mi gölme qararaŋkölkölŋe qahö.
“Me wanat yuaia ekingöra anget? Kezapqetok azi kun ekingöra me? Ölŋa, nöŋön kewö jibi mötket: Azi ekeri, yaŋön mönö kezapqetok ambazip pakpak eŋgoŋgita tandökŋi kun akza.
Yaŋgö könaŋi mi mönöwök kewö ohoget ahöza, ‘Mötnöŋ, nöŋön kolekni garata kun melaibiga qeljiŋe anda ambazip uruŋini mindiŋgöba göhö könagi mesariga göŋön mönö yaŋgö andöŋe gölmenöŋ emu geman.’
“Keu mewö ahözapmö, nöŋön keu ölŋi kun kewö jibi mötket: Ambinöhök morö pakpak asuhugeri, yeŋgö sutŋine Jonöŋ mönö körek eŋgoŋgita qetbuŋaŋambuk kinja. Kinjapmö, Suepkö bemtohoŋ uruŋe aŋgota Anutugö qetbuŋaŋi miwikŋaimakzei, yeŋgö sutŋine eretŋi kondikŋi yaŋön mönö Jon oŋgitza.
“Jon O-melun azinöŋ Buŋa keu jiiga nalö miaŋgöreŋök könahiba Suepkö bemtohoŋi könöpŋambuk tuarenjoŋ aka yarö gilakzemö, töndup ösumŋan anda qarimakza. Könöpŋinambuk yarö gilakzeaŋön mönö bemtohoŋ mi nanŋinaŋgöra öröba buŋa qem aŋgumakze.
Bemtohoŋgö könaŋi mi Mosesgöreŋ Köna keunöŋ aka kezapqetok ambazip körek yeŋgö Buzup Kimbiŋine ohogetka oyoŋda mala koringa Jonöŋ asuhuba ölŋi aukŋe indelök.
Keu ki möt aŋgön kölbingö mötze ewö, Elaija (Elia) asuhumawaŋgö dop ahöhi, Jonöŋ mönö mia akza.
Kunŋan urukezapŋambuk maljawi, yaŋön mönö keu mi kezap ala möt kutuma.
“Ambazip merak gölmenöŋ maljei, mi mönö wanatpuk dop al eŋgibileŋak? Yeŋön namande ewö akze. Mieŋön maket sombemnöŋ tata keu gön gila laŋ qeta kewö jimakze,
‘Nini awölop uinga iŋini liŋet gwawet qahö unduget. Nini jiŋgeŋ kölinga iŋini qahö toroqeba sahötket.’
“Miaŋgö könaŋi kewö: Jon O-melun azinöŋ kaba nene siŋgi mala wain o qahö neiga yaŋgöra jimakze, ‘Öme kunöŋ uruŋe geiga malja.’
“Suep gölmegö azi ölŋan kaba nene nem söŋgaip aiga yaŋgöra kewö jimakze, ‘Mötket, yaŋön bau numbu tandök közöjeriba wain o gwötpuk nemba takis tilipqilipŋinambuk aka bölöŋi meme yeŋgö alaŋina malja!’ Anutugö mötkutukutu köl gulimakzei, yeŋgö ahakmemeŋinaŋgö ölŋan mönö mötkutukutu-ŋinan dop köljawi, mi kondelakza.” Mewö.
Miaŋgö andöŋe Jisösnöŋ könahiba taon tosatŋi tembul eŋgiyök. Taon tosatŋi mieŋgöreŋ aŋgöletotŋi kukösumŋinambuk sehisehiŋi meiga asuhugetmö, töndup uruŋini qahö meleŋget. Miaŋgöra i tembula kewö jim eŋgiyök,
“O Korazin toŋi, nöŋön eŋgöra Yei! jiba sahötzal aka Betsaida toŋi, eŋgöra mewöyök Yei! jiba sahötzal. Nöŋön yeŋgöreŋ anbiga keuni jibi sösönihii aŋgöletotni kukösumŋinambuk asuhugetmö, uruŋini töndup qahö meleŋget. Aŋgöletot mi kian gölmenöŋ Taiö aka Saidon sitinöŋ asuhubeak ewö, yeŋön mönö nalö köröpŋi uruŋini meleŋbingö kaisöpsöpŋi kondela dodohonöŋ aŋgömiriba kau ariba sahötpeak.
“Sahötpeakmö, nöŋön kewö jibi mötme: Anutunöŋ könaŋgep Korazin aka Betsaida yeŋgö keuŋini jim teköba likepŋi meleŋni sihimbölö mötmei, nalö ketaŋi miaŋgöreŋ mi mönö Taiö aka Saidon yeŋgö sihimbölö dopŋi oŋgita mötme.
“Aka Kaperneam toŋi, Anutunöŋ iŋini ölöp mem wahöt eŋgii Suep mire öŋgöbeak me qahöpto? Qahöpmahöp! Iŋini mönö kömupkö senjom mire kölölohoba geme. Nöŋön yeŋgöreŋ anbiga keuni jibi sösönii aŋgöletotni kukösumŋinambuk asuhugetmö, uruŋini töndup qahö meleŋget. Aŋgöletot mi Sodom taonöŋ asuhubeak ewö, taon miaŋön mönö nalö kewöŋe mewöyök toroqeba kinbawak.
“Kinbawakmö, nöŋön kewö jibi mötme: Anutunöŋ könaŋgep Kaperneam eŋgö keuŋini jim teköba likepŋi meleŋni sihimbölö mötmei, nalö ketaŋi miaŋgöreŋ mi mönö Sodom gölme yeŋgö sihimbölö dopŋi oŋgita mötme.” Mewö.
Nalö miaŋgöreŋ Jisösnöŋ keu kewö jiyök, “O Iwini, göŋön Buŋa keugi mötkutukutu ambazip mötmöt ketaŋi megeri, yeŋgöreŋ asambötnöŋmö, ambazip nahönbörat ewö nanŋinaŋgöra mötketka gukmaulem akzei, mi mönö yeŋgöreŋ indelnöŋga möt asarize. Miaŋgöra nöŋön Suep gölmegö Kembuŋi gi möpöseim gihizal.
O Iwini, gi nangak mewö asuhumapköra mötnöŋ dop köli ölöwahök.
“Iwinan mönö yuai pakpak jim kutuiga nöŋgö buŋaya ahök. Iwinan Nahönŋaŋgö könaŋi nanŋök möt yaköiga kunöŋ mi qahö mötza. Mewöyök Nahönŋan Iwiŋaŋgö könaŋi möt yaköiga kunŋan mi qahö mötza. Mewöyök kunŋan Iwinaŋgö könaŋi qahö möt yaköiga Nahönŋanök mi mötza aka ambazip möwölöhöm eŋgiba yeŋgöra mi indelmawi, yeŋön mönö Iwi möt waŋgime.
“Nup memba urulömbötŋinambuk maljei, iŋini mönö körek nöŋgöreŋ kagetka uruawam eŋgibi luhut meme.
Nöŋgö temni mönö awötŋine ala aŋgugetka Buŋani kusum eŋgibi mi möt soroköba malme. Nöŋön uruni memba et ala guŋbönjönjöŋ azia akzalaŋgöra ölöp uruawam eŋgibi luhut miwikŋaime.
Nöŋgö temni meget aŋguinga dopŋine akza aiga lömböt eŋgibi bisimei, miaŋön mönö awamŋi akza.” Mewö.
Miaŋgö andöŋe Sabat kendon kunöŋ Jisösnöŋ wit padi nup köröŋi ketaŋi kutuba anök. Aniga gwarekrupŋan wösöŋini eŋguiga wit ölŋi mohot mohot könahiba böröŋinan misiba neget.
Negetmö, Farisi (Köna keugö kapaŋkölköl) tosatŋan mi eka Jisös kewö jiget mörök, “Mötnöŋ, göhö gwarekurupkan mönö Sabat kendongö nup meme soŋgoŋi oŋgitze?”
Mewö jigetka kewö meleŋnök, “Kiŋ Deiwidnöŋ yarö aziurupŋi yembuk liliköba wösöŋini eŋguiga yuai akeri, mi lök oyoŋget me qahö?
Yaŋön mönö Anutugö opo seri jikenöŋ öŋgöba beret kömbukŋi Anutugö jemesoholŋe altanöŋ alget tariga ösumŋan walöŋniga qekögeri, mi mönö meiga neget. Beret kömbukŋi mosötmosötŋi mi jike nup galöm yeŋönök nezema. Yaŋön aka yaŋgö suŋgurumurupŋan mi nembepuköra soŋgo ahöyökmö, mi töndup neget.
Mewöŋanök jike nup galöm yeŋön Sabat kendonöŋ jöwöwöl jikenöŋ kinda nup memba nup memegö soŋgoŋi oŋgita töndup keuŋinambuk qahö ahakze. Keu mi Köna keunöŋ oyoŋget me qahö?
“Mi oyoŋget, mewö mötzalmö, nöŋön kewö jibi mötme: Ki kinjawi, yaŋön mönö jöwöwöl jike oŋgita öŋgöŋgöŋi akza.
Buŋa Kimbigö keu kun kewö ahöza, ‘Nöŋön jöwöwöl ohomegöra qahöpmö, sutŋine ak kömum aŋgumegöra mötzal.’ Iŋini keu miaŋgö könaŋi mötpeak ewö, ambazip pinjitkö keunini qahö neŋgö keunini mönö laŋ qahö jim teköbeak.
“Mi kewögöra jizal: Suep gölmegö azi ölŋan mönö Sabat kendongö Kembuŋi akza.” Mewö.
Jisösnöŋ miri mi mosöta köuluk miriŋine öŋgöyök.
Miaŋgöreŋ azi böröŋi sosoholiŋi kun tarök. Ambazipnöŋ Jisös keu jakeŋe al waŋgibingöra kewö qesim waŋgiget, “Azi Sabat kendonöŋ möhamgöba Köna keu oŋgitpin me qahö?”
Qesim waŋgigetka kewö meleŋnök, “Eŋgöreŋök daŋön kewö akza: Azi kungö lamaŋi mohok-kunŋan Sabat kendonöŋ lömnöŋ gema ewö, yaŋön mi qahö memba öröiga kotma?
Azigö bohonŋan mönö lamagö bohonŋi gwötpuk oŋgitzawi, mönö mi mötmörime. Miaŋgöra Sabat kendonöŋ nup ölöpŋi memba mewö Köna keu qahö oŋgitpin.”
Mewö meleŋda azi miaŋgö jiyök, “Gi mönö börögi qötöteinöŋ.” Mewö jiiga qötöteiiga mutuk ahöhi, miaŋgö dop ölöwaka böröŋi alaŋaŋgö dop ahök.
Mewö asuhuiga Farisi (Köna keugö kapaŋkölköl) yeŋön yaigep anda totoko ala Jisös denöwö aka qein kömumapkö keu jim jaruget. Mewö.
Jisösnöŋ keuŋini mi ek kutuba miaŋgöreŋök miri mi mosöta kungen anök. Aniga gwötpukŋan yaŋgö andöŋe wuataŋgöba angetka yeŋgö sutŋine kawöl ambazip pakpak mem ölöwak eŋgiyök.
Mi mem ölöwak eŋgiba könaŋi aukŋe jibepuköra köhöikŋanök qetal eŋgiyök.
Mewö aiga Anutunöŋ kezapqetok azi Aisaia sölölöhöiga keu kun jiyöhi, miaŋön mönö mewö ölŋambuk ahök. Keu mi kewö jii ahöza,
“Eket, ki mönö nöŋgö nup azini aiga i möwölöhöm waŋgial. Nöŋön wölböt alani yaŋgöra mötpi ölöwahiga urunan yaŋgöra söŋgaimakzal. Nöŋön Uŋani Töröŋi yaŋgö uruŋi dop kölmapköra melaibi geiga yaŋön keu diŋdiŋanök jim tekömakzalaŋgö Buŋaŋi indela jim sehiiga kantriŋi kantriŋi yeŋgöreŋ anma.
Yaŋön aŋgururuk qahö aka keu töhöreŋ qahö qerakŋa. Ambazip kunŋan yaŋgö qet kourukŋi mi rowoŋqeqe könanöŋ qahö mötma.
Jehot qölökögeri, yaŋön mi qahö qesiŋma. Lambegö wikŋan jem kutuba sanjöp aiga bölamŋan jem bökbök ahakzawi, yaŋön mönö mi qahö qömbököma. Mewö nupŋi memba ambazipnöŋ keu diŋdiŋi wuataŋgömegöra bim qeba maliga keu miaŋön luhut aliga köiraŋ alme.
Kantriŋi kantriŋi yeŋön mönö yaŋön bauköm eŋgimapköra mamböta jörömqörömŋini yaŋgö qetŋe ala malme.” Mewö.
Ömenöŋ azi kun töŋöt aka numbuŋi jöhöiga jeŋan gömölii mötök malöhi, mi waŋgita Jisösgöreŋ kaget. Jisösnöŋ i mem ölöwahiga ömeŋan kota mosöri nesilamŋan lolohoiga kunbuk keu jiba uba ehök.
Uba ehiga ambazip kambu pakpak yeŋön mi eka auruba Jisösgöra jiget, “Azi kiaŋön mönö Deiwidkö gwölönarökŋi akza me?”
Mewö jigetmö, Farisi (Köna keugö kapaŋkölköl) yeŋön mi möta kewö jiget, “Azi kiaŋön kungö ösumnöŋ qahöpmö, öme yeŋgö Kembuŋini Katakömulat yaŋgö ösumnöŋ ömewöröme eŋguataŋgömakza.”
Mewö jigetmö, Jisösnöŋ urumötmötŋini möt teköba kewö jii mötket, “Kantri denike yeŋgö galömurupŋinan sutŋine aŋgururuk aka julmei, yeŋön mönö ayuhum aŋgugetka kantriŋinan böliba sahopŋanök aka qeqelaŋlaŋ ahöma. Mewöyök siti me miri kungö könagesö yeŋön sutŋine aŋgururuk aka julmei, yeŋön mönö galömkölköl nupŋini memba kinbingö osime.
“Mötket, Satanöŋ mönö alaŋi Satan kun wuataŋgöbawak ewö, yeŋön mönö sutŋine aŋgururuk aka julbeak. Mewö aiga gawman nupŋini membingö osigetka ömetohoŋinan mönö denöwö kinbawak?
“Mötket, nöŋön Katakömulatkö ösumnöŋ ömewöröme közöl eŋgibileŋak ewö, eŋgö alaurupŋinan mönö dagö ösumnöŋ mi közöl eŋgibeak? Miaŋgöra yeŋön mönö keuŋini ölŋi me qahö, mi kewöta jim teköme.
Mi jim tekömemö, Anutugö ösumŋan nöŋgö börö kesötni sölölöhöi öme eŋguataŋgömakzal ewö, Anutugö bem-tohoŋan mönö eŋgöreŋ kam kuŋguza.
Kunŋan azi köhöikŋaŋgö köna böröŋi mutuk qahö jöhöma ewö, yaŋön mönö denöwö miriŋe öŋgöba qezaŋda sukinapŋi membawak? Mutuk i jöhöi tarigun mönö ölöp miriŋeyök öröyuaiŋi pakpak waŋgita memba anma. (Miaŋgö dop nöŋön mewöyök Satan jöhöba andöŋe ömeŋi eŋguataŋgömakzal.)
“Kunŋan nömbuk qahö maljawi, yaŋön mönö qetal niŋgimakza. Kunŋan ambazip nöŋgö qetne tokomegöra qahö öröm eŋgimakzawi, yaŋön mönö mendeŋ eŋgimakza.
Miaŋgöra nöŋön keu kun kewö jibi mötme: Ambazip siŋgisöndok aka mepaqepaik pakpak ahakzei, mi Anutunöŋ ölöp mosörakzapmö, kunŋan Uŋa Töröŋi ilita mepaikömawi, miaŋgö siŋgisöndokŋi Anutunöŋ mönö nalö kunöŋ qahö mosötma. Saumbaŋ!
“Kunŋan Suep gölmegö azi ölŋi qetala keu jima ewö, Anutunöŋ mi ölöp mosötmapmö, kunŋan Uŋa Töröŋi qetala keu yuai jimawi, yaŋgö siŋgisöndokŋi mi Anutunöŋ gölmenöŋ malmawaŋgö dop me kömup andöŋe miaŋgöreŋ qahö mosötma.”
“Ipkö könaŋi mi ölŋi eka kewöta mötzin. Miaŋgöra mönö ip galöm kölgetka ölöwaka ölŋi ölöpŋi kuŋgumakŋa me ip mem böligetka ölŋi bölöŋi kuŋgumakŋa.
Azi uruŋan yuai kokolak qei ahözawi, mia mönö numbuŋan aukŋe jimakza. Miaŋgöra qatögö moröŋi iŋini, nanŋinak bölöŋi aka mönö denöwö keu ölöpŋi jibeak?
Azi ölöpŋaŋgö uru köweŋe ölöpŋaŋgö möriamŋi ahözawi, yaŋön mönö ölöpŋi mi aukŋeyök jimakza. Azi bölöŋaŋgö uru köweŋe bölöŋaŋgö möriamŋi ahözawi, yaŋön mönö bölöŋi mi aukŋe jimakza.
“Mewö jimakzapmö, nöŋön keu ölŋi kun kewö jibi mötme: Ambazipnöŋ soŋgo walöŋda keu jit omaŋi omaŋi jimei, yeŋön mönö keu pakpak miaŋgö könaŋi mi jimtekötekögö nalö ketaŋe Anutugöra jim asarigetka kewötma.
Miaŋgö könaŋi kewö: Anutunöŋ mönö keu jitki kewöta miaŋgö dopkeugi jim teköi solaniman me keugabuk aka lömböt miwikŋaiman.” Mewö.
Nalö miaŋgöreŋ Farisi (Köna keugö kapaŋkölköl) aka Köna keugö böhi tosatŋan Jisösgöra kewö jiget, “Böhi, gi ölöp aŋgöletot kun menöŋga mi ekingö mötzin.”
Mewö jigetka kewö meleŋ eŋgiyök, “Ambazip merak gölmenöŋ maljei, mi kambu bölöŋi aka serowilin ahakze. Yeŋön Anutugö aiwesökŋaŋgöra kapaŋ kölakzemö, aiwesök kun kezapqetok azi Jonagöra lök asuhuyök. Anutunöŋ aiwesök murutŋi kun qahö al eŋgima.
Jonanöŋ suŋgem silimŋi karöbut köwet sömbupkö (gajugaju) gölömŋe malöhi, miaŋgö dop Suep gölmegö azi ölŋan mewöyök suŋgem asak karöbutkö dop gölme uruŋe ahöma.
“Jonanöŋ Niniwe ambazip sutŋine anda Anutugö keunöŋ uruŋini kuŋgui möta miaŋgöreŋök uruŋini meleŋgetmö, mötket, nöŋön sutŋine asuhuba kinda Jonagö ahakmemeŋi oŋgita ahakzal. Mewö ahakzalmö, iŋini töndup nesampurek ak niŋgimakze. Miaŋgöra Niniwe ambazipnöŋ jimtekötekögö nalö ketaŋe ambazip kambu ki kinjei, embuk öröröŋ kömupnöhök wahöta eŋgö qöhöröŋine mohotŋe kinme. Mohotŋe kinda Niniwe yeŋön keu kewö eŋgö sileŋine alme, ‘Iŋini Suep gölmegö azi ölŋi nesampurek ak waŋgigetka Anutunöŋ likepŋi meleŋ eŋgii sihimbölö öŋgöŋgöŋi mötme.’ Niniwe yeŋön mewö jigetka ahakmemeŋinan nanŋini könaŋamŋini indelgetka gamuŋini mötme.
“Könaŋamŋinaŋgö kaisöpsöpŋi kun kewö: Anutunöŋ mönöwök mötkutukutu öŋgöŋgöŋi ketaŋi mi kiŋ Solomon waŋgiiga Saut görökenök kantri kungö qin ambinöŋ Solomongö mötkutukutuŋi mötmamgö sihimŋi mörök. Sihimŋi möta gölme göraŋeyök wahöta köna köröp tiŋtiŋi kaba mala Solomongö mötmötŋi mörök. “Mi mörökmö, mötket, nalö kewöŋe nöŋön sutŋine asuhuba kinda Anutugöreŋ mötkutukutu öŋgöŋgöŋi memba kazali, mi Solomongö mötkutukutuŋi oŋgitza. Oŋgitzapmö, iŋini töndup nesampurek ak niŋgiba tönpin kingetka qahö dop kölja. Miaŋgöra Anutunöŋ könaŋgep ambazip körek pakpak öröm eŋgii keuŋini jim tekömapköra jeŋe aŋgotmei, nalö miaŋgöreŋ Saut kantrigö qin ambi miaŋön mönö mewöyök aŋgotma. Yaŋön ambazip kambu ki kinjei, embuk öröröŋ kömupnöhök wahöta eŋgö qöhöröŋine mohotŋe kinma. Mohotŋe kinda keu kewö eŋgö sileŋine alme, ‘Iŋini Jisös nesampurek ak waŋgigetka Anutunöŋ likepŋi meleŋ eŋgii sihimbölö öŋgöŋgöŋi mötme.’ Yaŋön mewö jiiga silikŋi kewöta nanŋinaŋgöra gamuŋini mötme.” Mewö.
“Ömenöŋ azi uruŋeyök kota gölme qararaŋkölkölŋe anda laŋ liliköba mala luhut memamgö miri jaruba kun qahö miwikŋaima.
Mi qahö miwikŋaiba osiba kewö jima, ‘Mirini mosöta kazali, miaŋgöreŋ mönö kunbuk liliŋgömam.’ Mewö jiba liliŋgöba miriŋi usuŋda meŋölöi ahöyöhi, mi gwamönŋi ahöi miwikŋaima.
“Mewö miwikŋaiba anda öme tosatŋi 7 eŋguaŋgitma. Öme 7 mi nanŋi oŋgita bölöŋi kötökŋi akze. Yaŋön mi eŋguaŋgiriga kaba miri mi öŋgöba miaŋgö uruŋe malme. Mewö aiga azi miaŋgö könaŋi mutuk kileŋkileŋ ahökmö, könaŋgep böliqölim teköma. Ambazip kambu bölöŋi ki merak gölmenöŋ maljei, eŋgöreŋ mewöyök mewö asuhuma.” Mewö.
Jisösnöŋ toroqeba ambazip kambu yeŋgöra keu jiba maliga nam-munŋan kaba yaigep kinda yambuk keu jibingö mötket.
Mötketka kunŋan kewö jii mörök, “Mötnöŋ, göhö nam-mungan mönö yaigep kinda göbuk keu jibingö mötze.”
Keu mi jii mörökmö, yaŋgöra meleŋda kewö jiyök, “Nöŋgö namni daŋön? Nöŋgö munurupni mi daŋön?”
Mewö jiba böröŋi gwarekurupŋi yeŋgöreŋ göröken böraŋda jiyök, “Eket, nöŋgö namni aka munurupni ölŋi mönö ki.”
Denike yeŋön nöŋgö Suep Iwinaŋgö jitsihitŋi tem kölakzei, körek mieŋön mönö nöŋgö namni aka nenmunurupni akze.” Mewö.
Nalö miaŋgöreŋök Jisösnöŋ miri mi mosöta o aŋgö jitŋe geba tarök.
Tariga ambazip kambulelembenöŋ yaŋgöreŋ anda tokogetka waŋgenöŋ öŋgöba tarök. Tariga ambazip kambu pakpak yeŋön aŋgö göraŋe saknöŋ tokoget.
Mewö tokogetka dopkeu gwötpuk jii mötketka kewö jiyök, “Mötket! Azi kunŋan nene kötŋi qesiŋ gilmamgöra nupnöŋ anök.
Anda qesiŋ giliga kötŋi tosatŋan köna jitŋe geba kölget. Geba kölgetka (warawen) neiŋi neiŋi kaŋgota mi nem teköget.
“Kötŋi tosatŋan köt jamönjiŋnöŋ geba kölget. Geba köla miaŋgöreŋ gölme gwötpuk qahö miwikŋaiget. Gölme dutŋi qahö ahöyöhaŋgöra korapŋi zilaŋ kotket.
Kotketmö, wehönöŋ kota eŋguba jem kutum eŋgiiga jalöŋini qahöpköra soholiba gororoŋgöget.
“Kötŋi tosatŋan siriuret wahiŋinambuknöŋ geba kölget. Geba kölgetka mieŋön kota qem turuba böbölohot mem eŋgiget.
Mewö pömsöm qeyökmö, kötŋi tosatŋan gölme ölöpŋe geba kölget. Geba köla tosatŋi mieŋgö kötŋini 100 asuhuget. Tosatŋan kötŋini 60, tosatŋan 30 miaŋgö dop ahum sehiget.
Kunŋan urukezapŋambuk malja ewö, yaŋön mönö dopkeu ki kezap ala möt kutuma.” Mewö.
Mewö jiiga gwarekurupŋan kaba Jisös kewö qesim waŋgiget, “Gi mönö wuanöŋgöra ambazip yeŋgö ‘Keu jimam,’ jiba dopkeunöŋ ala jimakzan?”
Qesim waŋgigetka kewö meleŋda jiyök, “Mi kewögöra: Suepkö bemtohoŋe aŋgota malbingö keu tölapŋi mi eŋgöra aukŋe jibi möt kutuzemö, yeŋgöra mi mewö qahö.
“Miaŋgö könaŋi kewö: Kunŋan mötkutukutuŋambuk maljawi, Anutunöŋ mönö mi toroqem waŋgiiga köl guliba möriamŋambuk malmapmö, kunŋan mötkutukutuŋi qahö maljawi, Anutunöŋ mönö mötmötŋi moröŋi ahözawi, mi mewöyök qeköba waŋgitma.
“Ambazip yeŋgö keu jimam jiba kewögöra dopkeunöŋ ala jimakzal: Yeŋön nanŋini jeŋinan yuai ekagun könaŋi töndup qahö ek kutume. Nanŋini kezapŋinan keu törörök mötagun könaŋi töndup qahö möt asarime.
Kezapqetok azi Aisaianöŋ qeljiŋe keu kun jiba ohoyöhi, miaŋön ambazip mewöŋi yeŋgöreŋ ölŋambuk ahakza. Keu mi kewö, ‘Keu möt bibihibagun könaŋi töndup kude möt asarime. Yuai ek bibihibagun könaŋi töndup kude ek kutume.
Ambazip kambu kieŋgö uruŋinan mönö köhöikŋi gwözöŋda ahöza. Kezapŋinan keu möt bibihiba jeŋini kömaziliköba (kömazilihiwa) malje. Mewö qahö akeak ewö, mönö jeŋinan yuai ek kutuba kezapŋinan keu möta uruŋinan könaŋi möt asariba uruŋini meleŋgetka nöŋön i ölöp mem ölöwak eŋgibileŋak.’
“Keu mewö ahözapmö, eŋgö jeŋinan yuai ek kutuzawaŋgöra mönö simbawoŋ akze. Kezapŋinan keu möt kutuzawaŋgöra mönö simbawoŋ akze.
Nöŋön keu öl töhönŋi kun kewö jibi mötket: Kezapqetok ambazip aka Anutugöreŋ ambazip solanŋi gwötpukŋan iŋini yuai ki ekzei, mi ekingö awöweŋgöba malgetmö, qahö eket. Iŋini keu ki mötzei, yeŋön mi mötpingö awöweŋgöba malgetmö, qahö mötket.” Mewö.
“Qesiŋ gilgil azigö dopkeu jizali, miaŋgö könaŋi mi kezap ala mötme.
Nene kötŋi qesiŋ giliga köna jitŋe geba kölöhi, mi kewö: Kunŋan bemtohoŋgö Buŋa keuŋi möta könaŋi qahö möt asariiga Bölöŋaŋgö Toŋan kaba uruŋe kötŋi kömötkeri, mi qeköma.
Nene kötŋi qesiŋniga köt jamönjiŋnöŋ geba kölöhi, mi ambazip söpsöpŋi kun. Yeŋön Buŋa keu möta mi miaŋgöreŋök sösöŋgai qakŋe möt aŋgön kölakze.
“Mewö ahakzemö, uruŋine jalöŋi qahö ahöm eŋgimapmö, nalö töröptökŋi miyök kin köhöiba malme. Buŋa keugöra aka kahasililiŋ me sesewerowero asuhuiga nalö miaŋgöreŋök mönö tala eŋguma.
Nene kötŋi qesiŋniga siriuret wahiŋinambuknöŋ geba kölgeri, mi kewö: Yeŋön Buŋa keu mötketka uruŋine gezapmö, gölmenöŋ malmalgö waimanjatŋi aka moneŋ inap memegö urukönöpŋi ahuba lömbörim eŋgimakza. Qetbuŋaŋinambuk akingöra köpösöŋgögetka sihim kömbönaŋi bölöŋi tosatŋan mewöyök uruŋine dumgöba Buŋa keu böbölohot mem waŋgize. Mewö aiga ölŋini qahö gilipitŋi (ambetakŋi) akŋe.
“Nene kötŋi gölme ölöpŋe qesiŋniga geba kölgeri, mi ambazip kewöŋi: Yeŋön Buŋa keu kezap ala möta möt asariba pöndaŋ kinda ölŋini miwikŋaimakze. Tosatŋan keu jit mohotnöhök kötŋi 30 miwikŋaimakze. Tosatŋan ölŋini 60, tosatŋan keu köt mohot mohot mieŋgö ölŋini 100 mem sehiba miwikŋaimakze.” Mewö.
Jisösnöŋ söpsöp keu kun kewö jii mötket, “Suepkö bemtohoŋaŋgö könaŋi mi azi kewöŋaŋgö dop ala jimam. Yaŋön nupŋe anda nene kötŋi ölöpŋi qesiŋ gilök.
Qesiŋ gilökmö, suŋgem ahögetka miaŋgöreŋ kerök aziŋan kaba wit padi sutŋine miaŋgöreŋ dorowetkö kötŋi qesiŋ gila mosöta anök.
Wit padi kötŋan jula wahöta öŋgöba ölŋi asuhuyöhi, nalö miaŋgöreŋ dorowetnöŋ mewöyök aukŋe asuhuyök.
“Miaŋön aukŋe asuhuiga welenqeqeurupŋan mi eka nup toŋaŋgöreŋ kaba kewö jigetka mörök, ‘Ketaŋamnini, nupke nene köt ölöpŋi qesiŋ gilnöŋ me qahö? Dorowetkö kötŋi mi mönö denikeyök miaŋgöreŋ geba asuhuza?’
“Mewö jigetka möta kewö jii mötket, ‘Kerök azinöŋ mi qesiŋ gilök.’ Mewö jii möta welenqeqe yeŋön kewö jiget, ‘Nini ölöp anda dorowet mi qözöla tokobingö mötzan me qahö?’
Mewö jigetmö, kewö jii mötket, ‘Qahö! Iŋini dorowet qözöla tokoba miaŋgöreŋ padi tosatŋi mi mewöyök qözölbepuk.
“Mönö mosötketka mohotŋe qariba wahörohotkun ölŋi meme nalöŋan kam kuŋguiga nalö miaŋgöreŋ nöŋön padi misimisi ambazip yeŋgöra kewö jibi mötme: Mönö mutuk dorowet memba tokoba ohomegöra börangöba kösönöŋ jöhöme. Mi jöhöbagun mönö wit padi ölŋi mi tokoba memba kaba nöŋgö köwe mire alme.’” Mewö.
Jisösnöŋ dopkeu kun kewö toroqeba jii mötket, “Suepkö bemtohoŋi mi kewö: Azi kunŋan nejoŋ (nemuya) kötŋi memba nanŋe nup gölmeŋe anda alök.
Kötŋi mi morö közözömŋi. Mi nene köt pakpak mieŋgö eretŋini akzapmö, jula wahöta yöha pakpak eŋgoŋgita qariba ip akŋa. Mewö aka kiniga könakemba neiŋi neiŋi kaŋgota aipŋini ip miaŋgö böröŋe alakze.” Mewö.
Jisösnöŋ dumŋe kunbuk söpsöpkeu kun kewö jii mötket: “Suepkö bemtohoŋi mi yist me flaua mem qariqarigö dop kewö akza: Ambi kunöŋ ‘Beret ohomam,’ jiba yist memba flaua amae (dis) karöbut miaŋgöreŋ mindiriba meleŋqeleŋ aka anda anda tari körekŋanök qariyök.” Mewö.
Jisösnöŋ keu pakpak mi könagesö yeŋgöra söpsöp keunöŋ jiyök. Söpsöpkeu qahö mewö keu kun qahö jii mötket.
Mewö aiga Anutunöŋ kezapqetok azi kun sölölöhöiga keu kun jiyöhi, miaŋön ölŋambuk ahök. Yaŋön keu mi kewö jii ahöza, “Nöŋgö numbunan mönö amqeiga söpsöp keuŋi keuŋi jimam. Anutunöŋ gölme miwikŋaiiga asuhuyöhi, nalö miaŋgöreŋök keu tölapŋe ahöi mala korini, nöŋön mönö keu mi aukŋe jim indelmam.” Mewö.
Jisösnöŋ söpsöp keu mi jim teköba ambazip kambu ketaŋi eŋgömosöta miri uruŋe öŋgöyök. Öŋgöiga gwarekurupŋan yaŋgöreŋ kaba kewö qesiba jiget, “Dorowet nene nupnöŋ asuhuyöhi, gi mönö söpsöp keu miaŋgö könaŋi jim asarim neŋgiman.”
Mewö jigetka kewö meleŋda jiyök, “Suep gölmegö azi ölŋan mönö nene kötŋi ölöpŋi ölöpŋi qesiŋ gilakza.
Nene nup mi gölmegö kantri pakpak. Nene kötŋi ölöpŋi mi bemtohoŋgö nahönbörat eŋgöra jizal aka dorowet mi azi bölöŋaŋgö nahönbörat yeŋgöra jizal.
Keröknöŋ mi qesiŋ gilöhi, mi Bölöŋaŋgö Toŋaŋgöra jizal. Padi misimisi nalöŋi mi gölmegö nalöŋan tekömawaŋgö nalö ketaŋi mi. Padi misimisi ambazip mi Suep garata yeŋgöra jizal.
“Dorowet tokoba könöpnöŋ ohoget jemawi, miaŋgö dop mönö gölmegö nalöŋan tekömawaŋgö nalö ketaŋe asuhuma.
Suep gölmegö azi ölŋan mönö garataurupŋi melaim eŋgiiga kaba keu areŋ bölöŋi pakpak Kraistkö bemtohoŋ uruŋe siŋgisöndok akingö kondorakzawi, mi qeapköba mindiŋgöme aka bölöŋi meme ambazip pakpak mi qözöla qezaköm eŋgime.
“Mewö mindiŋqindiŋ aka ambazip mi gil eŋgigetka owen imarurubuk jeba ahözawi, miaŋgöreŋ geme. Miaŋgöreŋ gemeaŋön mönö sahöt gigilahöba irimŋini yöhözömgögetka qetŋi qeri malme.
Nalö miaŋgöreŋ ambazip solanŋi mieŋön mönö wehön tandök aka Iwiŋinaŋgö bemtohoŋ uruŋe asariba mal öŋgöme. Kunŋan urukezapŋambuk maljawi, yaŋön mönö keu mi kezap ala möt kutuma.” Mewö.
“Suepkö bemtohoŋi mi guli damandaŋ söŋgöröŋi öŋgöŋgöŋi miaŋgö dop kewö akza: Mi nupnöŋ mesambötket ahöiga azi kunŋan mi miwikŋaiba aŋgön köla kunbuk gölmenöŋ mesambörök. Mesamböta miaŋgöra söŋgaiba anda sukinapŋi pakpak bohonŋi memegöra ali moneŋ kaiga miaŋön nup gölme mi bohonŋi meyök.” Mewö.
“Suepkö bemtohoŋi mi stua azigö dop ala söpsöp keu kun kewö jimam: Yaŋön sorom kötŋi ekjeritŋambuk jaruba malök.
Jaruba mala sorom kötŋi mohot söŋgöröŋi ketaŋi miwikŋaiba anda sukinapŋi pakpak bohonŋi memegöra ali moneŋ kaiga miaŋön sorom kötŋi mi bohonŋi meyök.” Mewö.
“Suepkö bemtohoŋi mi mösakö dop ala söpsöpkeu kun kewö jimam: Mi o aŋgönöŋ gilget geiga söra tandökŋini könaŋi könaŋi gegetka eŋgömem tokoyök.
Tokoi kokolak qeiga ambazipnöŋ mi örögetka körökŋe koriga eta tata söra ölöpŋi kewöta sakapnöŋ tokogetmö, bölöŋi mi gilgetka anök.
Keu miaŋgö dop mönö gölmegö nalöŋan tekömawaŋgö nalö ketaŋe asuhuma. Suep garata yeŋön kaba ambazip bölöŋi mi solanŋi mieŋgöreŋök kewöt eŋgime.
Kewöt eŋgiba ambazip bölöŋi mi gil eŋgigetka owen imarurubuk jeba ahözawi, miaŋgöreŋ geme. Miaŋgöreŋ gemeaŋön mönö sahöt gigilahöba irimŋini yöhözömgögetka qetŋi qeri malme.” Mewö.
Jisösnöŋ söpsöp keu mi jim teköba kewö qesim eŋgiyök, “Keu pakpak jizali, mi möt asarize me qahö?” Qesim eŋgiiga meleŋda “Oŋ!” jiget.
“Oŋ!” jigetka kewö jii mötket, “Miri toŋan miriŋaŋgö köweŋeyök inap yuai walŋi aka dölökŋi uzeta alakza. Miaŋgö dop Köna keugö böhi pakpak Suep bemtohoŋgö gwarekurupŋi akeri, yeŋön mönö mewöyök uruŋinaŋgö köweŋineyök keu aködamunŋinambuk dölökŋi aka keu ölöp sorokŋi walŋi uzeta jimakze.” Mewö.
Jisösnöŋ dopkeu mi jim teköba miri gölme mi mosöta anök.
Anda malqarip taonŋe aŋgota köuluk miriŋine öŋgöba Buŋa keu kusum eŋgiyök. Kusum eŋgiiga auruba welipköba kewö jiget, “Yei! Kezapjupjup! Yaŋön mötkutukutu ki aka aŋgöletot kukösumŋinambuk mi mönö denikeyök meza?
Azi ki mönö miri kiaŋgö mitimqeqe azigö nahönŋa. Namŋaŋgö qetŋi Maria aka munurupŋi Jeims, Josef, Saimon aka Juda. Mi ölöp mötzin.
Nenurupŋan mönö körek sutnine ki malje. Miaŋgöra yuai pakpak ki mönö denikeyök memba kaba akza?”
Nazaret yeŋön mewö jigetka uruŋinan böliiga miaŋgöreŋ qaköget. Qakögetmö, Jisösnöŋ kewö jii mötket, “Kezapqetok azi mi nanŋi taonöŋ aka nanŋi mire jijiwilit ak waŋgimakzemö, miri tosatŋe mewö qahö.”
Mewö jiiga mötnaripŋinan qahö asuhuiga yaŋgiseŋinaŋgöra aka aŋgöletot kukösumŋinambuk mi miaŋgöreŋ gwötpuk qahö meyök. Mewö.
Nalö miaŋgöreŋ gölme bahöŋaŋgö (Galili prowinsgö) kiŋ Herod yaŋön Jisösgö qetbuŋaŋi mörök.
Mi möta welen-qeqeurupŋi yeŋgöra kewö jiyök, “Mi mönö Jon O-melun azia. Yaŋön mönö kömupnöhök wahöta nupŋi meiga aŋgöletot kukösumŋinambuk asuhumakze.” Waimanjat möta mewö jiyök.
Mi kewögöra jiyök: Herodnöŋ munŋi Filipkö anömŋi Herodias ölöŋ meiga Jon O-melun azinöŋ kiŋ jim waŋgiiga opotöröp melaim eŋgiiga anda Jon memba jöhöba kösö mire al waŋgiget.
Jonöŋ Herodköra keu kewö jiyök, “Gi qambötki memba mala Köna keu oŋgitzan.”
Mewö jiiga Herodnöŋ Jon qeget kömumapkö mörökmö, könagesö yeŋön Jongöra mötketka kezapqetok azia malöhi, miaŋgöra könagesö yeŋgöra keŋgötŋi mörök.
Keŋgötŋi mörökmö, Herodkö ahuahu nalöŋan kaiga ketaurupŋan tokoba tatketka Herodiasgö böratŋan yeŋgö jeŋine danis aliga Herodnöŋ miaŋgö eksihimŋi gwötpuk mörök.
Miaŋgöra ambi seram miaŋön wani yuaigöra qesibawak, kiŋnöŋ mi tököm waŋgimamgö keu jöhöba keu mi jöjöpaŋ keunöŋ jim köhöiyök.
Mewö jim köhöiiga namŋan ambi seram mi kuŋgum waŋgiiga kewö jiyök, “Mönö qesinöŋga Jon O-melun azigö jölŋi yandigetka nöröpŋi memba ki kaba köndenöŋ niŋgima.”
Mewö jiiga kiŋgö uruŋan kömbuhiiga wösöbirik mörökmö, jöjöpaŋ keuŋan jöhöi ketaurupŋan mi mötketka yeŋgö jemesoholŋine etpapuköra möta nöröpŋi waŋgimegöra jim kutuyök.
Mewö jim kutuba opotöröpŋi kun melaiba jiyök, “Gi mönö kösö mire anda Jongö jölŋi yandiba nöröpŋi memba kaman.”
Mewö jiiga Jongö nöröpŋi köndenöŋ ala memba kaba ambi seram mi waŋgiiga memba anda namŋi waŋgiyök.
Jongö gwarekurupŋan miaŋgö buzupŋi möta anda qamötŋi memba qaksirigö köt köteŋnöŋ ala löm kölget. Löm köla anda keu mi Jisös jiget mörök. Mewö.
Jisösnöŋ Jongö kösohotŋi möta miri mi mosöta waŋgenöŋ öŋgöba gölme kötikŋi kunöŋ nanŋinök malbingöra anget. Ambazip kambu yeŋön miaŋgö buzupŋi möta taon aka miriŋini mosöta Jisösgö andöŋe wuataŋgöba gölme köna anget.
Angetka Jisösnöŋ waŋgenöhök eta ambazip kambulelembe eŋgeka yeŋgöra wösöŋi mörök. Wösöŋi möta sutŋine kawöl eŋgöhöi malgeri, mi mem ölöwak eŋgiyök.
Mewö aka mali mare aiga gwarekurupŋan Jisösgöreŋ kaba kewö jiget, “Böhi, nini gölme kötikŋi kiaŋgöreŋ malinga wehön jeŋan teköba gemamgö akza. Miaŋgöra gi ölöp ambazip kambu ki melaim eŋginöŋga miriŋi miriŋi mieŋgöreŋ anda numbu neneŋini söŋgöröŋi memba neme.”
Mewö jigetmö, Jisösnöŋ kewö jii mötket, “Yeŋön ölöp kiaŋgöreŋ tatme. Eŋön mönö nanŋinak i nene gumohom eŋgime.”
Mewö jii möta jiget, “Nini beret 5 aka söra yahöt miyök memba maljin.”
Mewö jigetka jiyök, “Mönö mi memba kaba niŋgime.”
Mewö jiba ambazip kambu mi kegwaŋ luplupnöŋ eta tatmegöra jim kutum eŋgiiga tatket. Tatketka beret 5 aka söra yahöt mi memba Suenöŋ ui öŋgöiga kötuetköba beret mindipköba gwarekurupŋi eŋgiiga ambazip kirip dop mendeŋda eŋgiget.
Mendeŋda eŋgigetka ambazip körekmakörek nemba nem timbireŋ aket. Nem timbireŋ aka nene kitipŋi kitipŋi mosötkeri, mi gwarek yeŋön qezakögetka sakap 12 miaŋgöreŋ geba kokolak qeyök.
Azi beret negeri, yeŋgö jaŋgöŋini mi 5000. Ambi nahönbörat yeŋgö jaŋgöŋini mi qahö meget. Mewö.
Neget teköiga Jisösnöŋ miaŋgöreŋök gwarekurupŋi jim kutum eŋgiba kewö jiyök, “Iŋini mönö waŋgenöŋ öŋgöba qeljiŋe o aŋgö kutuba likepŋe anme. Nöŋön ölöp nalö sutŋe ambazip kambu ki melaim eŋgibagun kamam.”
Ambazip melaiba eŋgubula kunduŋe öŋgöba nanŋök mala köuluköyök. Köuluköba mali mare aiga kunduŋe nanŋik kötikŋi tarök.
Tariga waŋgeŋinan lök o aŋgö bibiŋe köröwen aniga luhutnöŋ angeraŋgöreŋök gila kaiga sirinöŋ waŋgenöŋ giliga kekwilik anda kayök.
Mewö ahiga miri awöraŋgöiga (3-6 kilok) miaŋgöreŋ Jisösnöŋ o aŋgö qakŋe tiba tiba gwarekurupŋi yeŋgöreŋ kayök.
Kaba o aŋgö qakŋe tiba tiba kaiga gwarekurupŋan mi eka keŋgötporiŋ aka “Köwet Soŋgoriŋnöŋ kaza,” jiba sömbuŋini möta qeta silatket.
Qeta silatketmö, Jisösnöŋ miaŋgöreŋök keukeu jiba kewö jii mötket, “Alaurupni, mönö ewebibiŋinambuk saitiŋgit malme. Nanak kazal. Keŋgötŋini kude mötme.”
Mewö jii möta Pitönöŋ meleŋda kewö jii mörök, “Göŋön Kembuya akzan ewö, mönö ölöp jinöŋga nöŋön o qakŋe tiba tiba göhöreŋ kamam.”
Jisösnöŋ mi möta “Ölöp kanöŋ,” jiyök. Mewö jiiga Pitönöŋ waŋge mosöta o aŋgö qakŋe tiba tiba könahiba Jisösgöreŋ anök.
Könahiba anökmö, luhutnöŋ gwötpuk gili mi eka keŋgötporiŋ aka könahiba o uruŋe geba kewö qerök, “Kembu, bauköm niŋginöŋ.”
Qeriga Jisösnöŋ miaŋgöreŋök böröŋi böraŋda Pitögö böröŋe memba kewö jiyök, “Mötnaripki morörökŋi. Mönö wuanöŋgöra uruyahöt akzan?”
Mewö jiba bauköm waŋgii waŋgenöŋ öŋgöyohotka luhutnöŋ nöŋ qeba göröŋ alök.
Göröŋ aliga azi waŋgenöŋ tatkeri, yeŋön waikŋi memba möpöseim waŋgiba kewö jiget, “Alakŋa, gi Anutugö nahönŋa.” Mewö.
O aŋgö kutuba likepŋe Genesaret mire aŋgota waŋge mosöta saknöŋ geget.
Saknöŋ gegetka miri miaŋgö ambazipnöŋ Jisös möt kutum waŋgiget. Möt kutum waŋgiba keu algetka miri pakpak kösutŋe tatkeri, miaŋgöreŋ aniga buzupŋi möta kawöl ambazip körek eŋguaŋgita Jisösgöreŋ kaget.
Kagetka kinda Jisös malukuŋaŋgö suŋe misiribingö ulet waŋgiba malget. Misirigeri, körek yeŋön mönö ölöwak teköget. Mewö.
Miaŋgö andöŋe Farisi (Köna keugö kapaŋkölköl) aka Köna keugö böhi tosatŋan Jerusalem sitiyök Jisösgöreŋ kaba kewö qesim waŋgiget,
“Göhö gwarekurupkan wuanöŋgöra köna walöŋda ambösakoninaŋgö silikŋini qeze? Yeŋön mönö böröŋini saŋgoŋda dom-amöt qahö qeba töndup könahiba nene neze?”
Mewö qesim waŋgigetka kewö jii mötket, “Nanŋinak mönö wuanöŋgöra ambösakoninaŋgö silikŋini wuataŋgöbingöra köna walöŋda Anutugöreŋ jöjöpaŋ keu qeze?
Miaŋgö keuŋi kun kewö: Anutunöŋ kewö jim kutuyök, ‘Iwinamgi mönö göda qem etkimakŋan,’ aiga ‘Kunŋan iwiŋi me namŋi qesuahömawi, i mönö qegetka kömuma.’
“Mewö jim kutuyökmö, iŋini keu mi oŋgita kewö jimakze, ‘Kunŋan iwiŋaŋgöra me namŋaŋgöra kewö jima: Wösöni mötzal. Nöŋgö naŋgönaŋgö yuaini buŋa qem aŋgubanak, mi lök Anutugö saiwap naluköra kewöta albi ahöza. Kunŋan mewö jiba iwiŋi me namŋi göda qem waŋgimawaŋgö dop qahö akza.’
“Mewö jiba silikŋini walŋaŋgöra aka Anutugö jöjöpaŋ keuŋi utalgetka omaŋi aka pömsöm qemakza. Mi qahö dop kölja.
O urumeleŋgö silesile ambazip, kezapqetok azi Aisaianöŋ mönö eŋgö könaŋamŋini törörök qeljiŋe indela kewö jii ahöza,
‘Ambazip kambu kiaŋön mönö numbu jitŋinan ölöpŋanök göda qem niŋgimakzemö, uruŋinan nönöŋgan ak niŋgiba kungen algetka köröwen ahöza.
Mewö ahöiga nöŋgö waikni öne töhön memba möpöseim niŋgimakze. Köna keu kusum eŋgibin, jiba salupŋe ambazip yeŋgö jimkutukutuŋini mi numbu o alakze.’” Mewö meleŋ eŋgiyök.
Jisösnöŋ ambazip kambu kunbuk eŋgoholi kagetka kewö jii mötket, “Iŋini mönö keu ki kezap ala möt asarime.
Yuai azigö numbuŋeyök uruŋe gemakzawi, miaŋön qahö tölohom waŋgimakzapmö, nanŋi numbuŋeyök keu erakzawi, miaŋön mönö tölohom waŋgimakza.”
Mewö jii mötketka gwarekurupŋan kaba kewö qesiget, “Farisi (Köna keugö kapaŋkölköl) yeŋön keu mi mötket eŋgui uruŋinan bölizawi, mi mötzan me qahö?”
Qesigetka kewö meleŋnök, “Nöŋön warök pakpak nöŋgö Suep Iwinan qahö kömöröhi, mi mönö jalöŋinambuk qözölmam.
Muat, i mönö eŋgömosötme. Yeŋön ‘Jegömöl ambazip eŋguaŋgitpin,’ jimakzemö, nanŋini jeŋinan mönö gömöliza. Jegömöl kunŋan jegömöl alaŋi kun böröŋe memba waŋgitma ewö, yetkön mönö mohotŋe lömnöŋ geba etkuma.”
Mewö meleŋniga Pitönöŋ jiyök, “Dopkeu miaŋgö könaŋi mönö jim asarinöŋ mörin.”
Mewö jiiga Jisösnöŋ jiyök, “O alaurupni, iŋini mewöyök toroqeba mötmötŋini ölöpŋi qahö akze me?
Yuai pakpak azi numbuŋeyök uruŋe gemakzawi, mi kömgokŋe geba yaigep erakza. Mi möt kutuze me qahö?
“Mi erakzapmö, keu uru könömŋeyök kota numbuŋeyök erakzawi, miaŋön mönö tölohom waŋgimakza.
Ambazip uru könömŋineyök yuai kewöŋi asuhuba korakza: Keu bölöŋi mötmöriba suŋa jinaŋ memba ambazip eŋguget kömumegö mörakze. Qesabulum aka serowilin akingö mörakze. Yoŋgorö membingö mörakze. Jitnöŋ alal keu muneŋi jibingö mörakze. Andöqeqe keu yöhösaŋ jiba Anutu mepaiköbingö mörakze.
Yuai mewöŋan mönö ambazip tölohom eŋgimakzapmö, böröŋini qahö saŋgoŋda nene nemakzei, miaŋön azi kun qahö tölohomakza.” Mewö.
Jisösnöŋ Genesaret gölme mosöta siti qetŋiri Taiö aka Saidon mietkö distrik qetŋi Fonisia miaŋgö uruŋe anök.
Aniga Kenan ambi, gölme miaŋgö toŋi kunŋan kaba Jisös uleta kewö qeta jiyök, “Kembu, Deiwidkö gwölönarökŋi, mönö ak kömum niŋgiman! Ömenöŋ böratni kölköljiŋjiŋ ak waŋgiiga sihimbölö ketaŋi mörakza.”
Qeta jiyökmö, Jisösnöŋ keu kun qahö meleŋnök. Mewö aiga gwarekurupŋan kaba kewö kuŋgum waŋgiba jiget, “Ambi mi sahöta qeta könanine kazawaŋgöra mönö bauköm waŋginöŋga anma.”
Mewö jigetka meleŋnök, “Iwinan Israel könagesögö lama sohosohoŋi miyöhök amöt qem eŋgimamgöra aka melaim niŋgiiga kazal.”
Mewö meleŋniga ambi miaŋön kösutŋe kaba simin köl waŋgiba jiyök, “Kembu, mönö bauköm niŋginöŋ!”
Mewö jiyökmö, Jisösnöŋ kewö meleŋ waŋgiyök, “Qahö, morö yeŋgö miriŋineyök beret memba kiam eŋgiinga qahö dop kölbapuk. Juda nini kianurup eŋgö qetŋini kiam qerakzin. Nöŋön mutuk Juda ambazip bauköm eŋgibiga kantri tosatŋi eŋön mönö kiamgö dop mamböta malme.”
Meleŋ waŋgiyökmö, ambinöŋ jiyök, “Kembu, mi ölöp mötzalmö, kiam moröŋi yeŋön mönö mewöyök toŋinaŋgö tebolnöhök nene boromŋi eriga nemakze.”
Mewö jiiga Jisösnöŋ kewö jii mörök, “O ambi, göhö mötnaripki mi ketaŋi. Miaŋgöra ulet niŋgizanaŋgö ölŋi mönö asuhuma.” Mewö jii möta böratŋan aua miaŋgöreŋök ölöwahök. Mewö.
Jisösnöŋ gölme mi mosöta kaba Galili o aŋgögö jitŋe kaŋgota kunduŋe öŋgöba eta tarök.
Tariga ambazip kambulelembenöŋ yaŋgöreŋ kaba ambazip kewöŋi eŋguaŋgitket: Simalokon aka jegömöl ambazip, tosatŋi köna böröŋini heramheramgöŋi, tosatŋi keuŋini mötökŋi aka kawöl tosatŋi gwötpuk eŋgöhöi malgeri, mi eŋguaŋgita Jisösgö köna kösutŋe al eŋgigetka mem ölöwak eŋgiyök.
Mem ölöwak eŋgiiga ambazip keuŋini mötökŋi yeŋön keu jigetka köna böröŋini heramheramgöŋi yeŋön ölöwaka diŋgigetka simalokon yeŋön köna tiba anda kagetka jeŋini döndöŋgöŋi yeŋön je uba eketka ambazip kambu yeŋön mi eka welipköba Israel neŋgö Anutunini möpöseiget. Mewö.
Jisösnöŋ gwarekurupŋi eŋgoholi yaŋgöreŋ kagetka kewö jii mötket, “Nöŋön ambazip kambu kieŋgöra wösöni mötzal. Yeŋön nöŋgöreŋ kaba wehön karöbut lök mala kotketka neneŋini qahöwahiga ekzal. Könanöŋ anda mala kembaŋe jeŋini gili tirinbirin akepuköra i öne melaim eŋgimamgö töközal. Miaŋgöra i nene gumohom eŋgimamgö mötzal.”
Mewö jii gwarekurupŋan meleŋda kewö jiget mörök, “Gölme qararaŋkölkölŋe kiaŋgöreŋ neŋön mönö denikeyöhök numbu nene gwötpuk miwikŋaiba ambazip kambulelembe ki gumohom eŋgibinak?”
Mi möta Jisösnöŋ kewö qesim eŋgiyök, “Eŋgöreŋ beret dawik ahöza?” Qesim eŋgiiga “Beret 7 aka söra moröŋi tosatŋi ahöza,” jiget.
Jigetka Jisösnöŋ ambazip kambu mi gölmenöŋ geba tatmegöra jim kutum eŋgiiga geba tatket.
Geba tatketka beret 7 aka söra mi memba Anutugö saiwap jiba mindipköba gwarekurupŋi eŋgiiga yeŋön mi ambazip kambu dop toto qem eŋgiget.
Toto qem eŋgigetka nemba nem timbireŋ-göget. Nem timbireŋgöba nene kitipŋi mosötket geyöhi, mi sakap 7 miaŋgöreŋ qezakögetka numbuŋe qeyök.
Azi nene negeri, yeŋgö jaŋgöŋini mi 4000. Ambi nahönbörat yeŋgö jaŋgöŋini mi qahö meget.
Jisösnöŋ ambazip kambu melaim eŋgiiga angetka nanŋi waŋgenöŋ öŋgöba Magadan gölmenöŋ anök. Mewö.
Farisi (Köna keugö kapaŋkölköl) aka Sadyusi (Jike nupkö kapaŋkölköl) tosatŋan Jisösgöreŋ kaba keugö bötaknöŋ örömap-köra esapköm waŋgiba kewö qesiget, “Mönö jinöŋga Suepnöhök aŋgöletot kun asuhuiga ekin.”
Mewö jigetka kewö meleŋnök, “Wehön gemamgö ahiga miaŋgöreŋ kewö jimakze, ‘Suepnöŋ pisihizawaŋgöra uran wehön ölöpŋi akŋa.’
“Mewöyök söŋanök kewö jimakze, ‘Suepnöŋ pisihiiga kousunöŋ töwizawaŋgöra mönö kie luhut gilma.’ Mewö mewö jiba suepkö tandökŋi eka kie wehöngö könaŋi ölöp kewörakzemö, nalö maljini, miaŋgö aiwesökŋi kewötpingö qahö mötze. Mi qahö dop kölja.
Ambazip kambu bölöŋi gölmenöŋ mala qesabulum ahakzei, yeŋön Anutugö aiwesökŋi asuhumapköra kapaŋ kölakzemö, Anutunöŋ kezapqetok azi Jonagö aiwesökŋi lök eŋgiiga aiwesök tosatŋi qahö toroqeba kondel eŋgima.” Mewö jiba eŋgömosöta kungen anök. Mewö.
Jisösnöŋ gwarekurupŋi yembuk o aŋgö kutuba likepŋe aŋgota semön membingö ölum eŋguyöhi, mi eket.
Mi eketka Jisösnöŋ kewö jii mötket, “Iŋini Farisi aka Sadyusi pati yahöt yeŋgö wösökömbukŋini aka gipŋi kakŋi mietköra mönö galömŋini meme. Mi ölöpŋanök qahö kewöta andö qegetka mietkön mönö yist ewö qariba mem bölim eŋgimahot.”
Jiiga keu pasetŋi mi qahö möt asariba sutŋine kewö eraum mötket, “Nini beret qahö memba kazin. Miaŋgöra jiza me denöwö?”
Mi eraum mötket kezapŋe geiga kewö jii mötket, “O iŋini mötnaripŋini morörökŋi, wuanöŋgöra ‘Beret qahö mezin,’ jiba nanŋini eraum mötze?
Nöŋgö könaŋamni mi wuanöŋgöra qahö möt kutuze? Nöŋön beret 5 mi 5000 yeŋgöra mindipköbiga miaŋgö kitipŋi qezakögetka könde dawiknöŋ geba numbuŋe qeyök? Mi ölum eŋguza me qahö?
“Mewöyök beret 7 mi 4000 yeŋgöra mindipköbiga miaŋgö kitipŋi qezakögetka sakap dawiknöŋ geba kokolak qeyök? Mi ölum eŋguza me qahö?
Ni beretköra keu qahö jizali, mi denöwö aka qahö möt kutuze? Nöŋön beretköra qahöpmö, Farisi aka Sadyusi pati yeŋgö wösökömbukŋini aka gipŋi kakŋi kewöta andö qemegöra jizal.”
Mewö jiiga miaŋgöreŋök keuŋaŋgö könaŋi kewö möt asariget, “Aha! Plaua mem qariqari yistkö galöm mem aŋgubingöra qahö jiyökmö, Farisi pati aka Sadyusi pati yeŋgöreŋ keu loloŋqaloŋi andö qebingöra jiyök.” Mewö.
Jisösnöŋ Sisaria Filipai taongö kösutŋe anda miaŋgöreŋ gwarekurupŋi kewö qesim eŋgiyök, “Ambazipnöŋ Suep gölmegö azi ölŋi nöŋgöra denöwö jimakze? Ni niŋia akzal?”
Jiiga meleŋda kewö jiget, “Tosatŋan ‘Gi Jon O-melun azia akzan,’ jimakzemö, tosatŋan ‘Gi Elaija akzan,’ jimakze aka tosatŋan toroqeba kewö jimakze, ‘Gi Jeremaia me kezapqetok azi walŋi yeŋgöreŋök kun akzan.’”
Mewö jigetka kewö qesim eŋgiyök, “Aka nanŋinak nöŋgöra denöwö jize? Ni niŋia akzal?”
Qesim eŋgiiga Saimon Pitönöŋ meleŋda jii mörök, “Gi Amötqeqe Toŋi Kraist aka malmal Toŋi Anutugö Nahönŋi akzan.”
Mewö jiiga Jisösnöŋ meleŋda kewö jii mörök, “O Saimon Jonagö nahönŋi, gölme azi sep busuŋambuk kunŋan qahöpmö, nöŋgö Iwini Suep mire maljawi, yaŋön mönö keu mi göhöreŋ indelök. Miaŋgöra göŋön mönö simbawoŋ akzan.
Nöŋön kewö jibi mötman: Gi Pitö (nanine keunöŋ jamönjiŋ) aknöŋga nöŋön jamönjiŋ miaŋgö qakŋe urumeleŋ könagesönaŋgö tandöŋi albi naŋgöm eŋginöŋga uruŋini möhamgöba köhöiba kinme. Göŋön i galöm köl eŋginöŋga kömup Toŋan i senjom mirigö kiripo naŋguŋe öröm eŋgimamgö osima. Ömewöröme tosatŋi yeŋgö kukösumŋinan mewöyök i köndeŋda luhut al eŋgibingö osime.
“Nöŋön Suep bemtohoŋaŋgö ki moröŋi yahöt gihimam. Gi gölmenöŋ siŋgisöndok jöhönöŋga miaŋön mönö Suep mire mewöyök jöhöjöhöŋi ahöma. Gi gölmenöŋ siŋgisöndok mosöta pösatnöŋga miaŋön mönö Suep mire mewöyök pösatpösatŋi ahöma.”
Mewö jiba Amötqeqe Toŋi Kraist ahöhi, mi aukŋe jiget kunŋan mötpepuköra gwarekurupŋi yeŋgöra soŋgo köhöikŋi al eŋgiyök. Mewö.
Nalö miaŋgöreŋök Jisösnöŋ könahiba gwarekurupŋi yeŋgöra keu kewö indelök, “Nöŋön Jerusalem anda sihimbölö gwötpuk mötmam. Kantrigö jitŋememe, jike nup galöm aka Köna keugö böhi yeŋön nuŋgugetka kömumam. Kömumbiga wehön karöbut aiga kömupnöhök wahötmam.”
Jisösnöŋ mewö jiiga Pitönöŋ öröm waŋgiba göraŋe anda könahiba qetala kewö jim waŋgiyök, “O Kembu, mi nalö kunöŋ asuhum gihibapuköra Anutunöŋ mönö sel jöhöm gihima.”
Qetal waŋgiiga liliŋgöba Pitö kewö jim waŋgiyök, “Gi keu mötmörizani, mi Anutugöreŋ keuya qahöpmö, gölme ambazip aka Satangö sihima. Gi nöŋgö köna utumamgö mötnöŋga urunan böliza. Miaŋgöra Satan, gi mönö dölki nöŋgö jemesoholneyök kesalnöŋ!” Mewö.
Nalö miaŋgöreŋ Jisösnöŋ gwarekurupŋi keu kewö jii mötket, “Kunŋan nöŋgö andöne kamamgö mötzawi, yaŋön mönö nanŋi urusileŋaŋgö sihim kömbönaŋi bölöŋi andö qeiga sisitŋi megetka sihimbölö mi bisimakŋa. Mi maripomnöŋ kömumawaŋgö dop mökösöŋda ni nuataŋgöba kama.
Kunŋan malmalŋi nanŋaŋgöra aŋgön köla nanŋi imbi-imbi maljawi, yaŋön mönö malmalŋi ölŋi jöhöi sohoma. Sohomapmö, kunŋan gölmegö malmalŋi nöŋgöra aka köleŋda tököm niŋgimawi, yaŋön mönö malmal ölŋaŋgö könaŋi miwikŋaiba köhöiba malma.
“Kunŋan gölmeŋi gölmeŋi mieŋgö öröyuaiŋi pakpak köl öröiga buŋaŋi an teköiga uruŋaŋgö malmalŋi mem sohoba silebile mala kömuiga Anutunöŋ keuŋi jim teköiga uŋaŋan ayuhuiga qahö dop kölma. Sukinapŋi miaŋön mönö urusösöŋgai qahö ak waŋgima. Qahöpmahöp. Körek neŋön mönö bohonini jöhöm aŋgubingö osibin.
“Suep gölmegö azi ölŋan könaŋgep Suep garata töröŋi yembuk ki etketka Iwiŋaŋgö asakmararaŋi eka aurume. Nalö miaŋgöreŋ mohot mohot neŋgö ahakmemenini kewöta likepŋi miaŋgö dop neŋgima.
Nöŋön keu ölŋi kun kewö jibi mötme: Kiaŋgöreŋ kinjei, eŋgö sutŋineyök tosatŋan Suep gölmegö azi ölŋan kiŋ aka asuhumawi, mi ek kutume. Jebuk mala kömupkö sihimbölöŋi qahö mötketka asuhum tiŋgiriga mi ekŋe.” Mewö.
Wehön 6 teköiga Jisösnöŋ Pitö, Jeims aka Jeimsgö munŋi Jon eŋguaŋgita nanŋinök kunduŋi köröpŋi kunöŋ öŋgöba kötikŋe malget.
Malgetka jemesoholŋine kiniga Jisösgö sile tandökŋan letota murutŋi ahök. Jemesoholŋan wehön jeŋi ewö kölköl-bilikbilikŋambuk asariiga malukuŋan tuat lalamŋi aka asakŋambuk ahök.
Mewö aiga eketka Moses aka Elaija yetkön asuhum eŋgiba Jisösbuk keukeu jiget.
Jigetka Pitönöŋ könahiba keu jiba Jisösgöra kewö jiyök, “Kembu, neŋön kiaŋgöreŋ uruölöwak mötzin. Miaŋgöra sihimgan mötzan ewö, nöŋön ölöp koum karöbut qemam. Göhö kun, Mosesgö kun aka Elaijagö kun.”
Mewö jiba kiniga unuŋunuŋ tuat lalamŋi asakmararaŋambuk kunöŋ eta aumŋan esuhum eŋgiiga miaŋgö uruŋeyök qet kun kewö eriga mötket, “Azi ki mi nani wölböt nahöna. Nöŋgö urusihimni ketaŋan mönö yaŋgöreŋ ahöza. Mönö yaŋgö keuŋi möta malme.”
Gwarek yeŋön keu mi möta jönömŋini undui sipköba gölmenöŋ eta keŋgötŋini gwötpuk mötket.
Mewö mötketka Jisösnöŋ yeŋgöreŋ kaba sileŋini oseiba kewö jii mötket, “Mönö wahötket. Keŋgötŋini kude mötme!”
Keu mi möta uba wahöta tosatŋi qahö eŋgeketmö, Jisösnöŋ nanŋök kiniga eket. Mewö.
Kunduŋeyök etketka Jisösnöŋ sörökŋi miaŋgöreŋ kewö jim kutum eŋgiyök, “Iŋini yuai ekzei, miaŋgö buzupŋi mi ambazip kun kude jiget mötme. Suep gölmegö azi ölŋan kömupnöhök wahöriga miaŋgö andöŋe mi ölöp jim asariba malme.”
Mewö jim kutum eŋgiiga gwarekurupŋi karöbut yeŋön Jisös kewö qesim waŋgiget, “Köna keugö böhi yeŋön keu kewö mi wuanöŋgöra jimakze, ‘Kezapqetok azi Elaijanöŋ mönö mutuk Suepnöhök eriga Amötqeqe Toŋan miaŋgö andöŋe asuhuma?’”
Qesim waŋgigetka meleŋda kewö jiyök, “Elaijanöŋ mutuk eta asuhuba malmal pakpak möhamgöma. Keu mi ölŋapmö,
nöŋön kewö jibi mötme: Elaijanöŋ lök eta asuhuyökmö, i eka könaŋi qahö möt kutugetmö, ambazipnöŋ i nanŋini sihimŋini wuataŋgöba laŋ ak waŋgiget. Mewöŋanök Suep gölmegö azi ölŋi mewöyök laŋ ak waŋgigetka Juda yeŋgö böröŋine geba sihimbölö mötma.”
Elaijagöra mewö jiba ölŋa Jon O-melun azigöra keu jii mötkeri, gwarek yeŋön mi mewö möt asariget. Mewö.
Jisös aka gwarek karöbut yeŋön kunduŋeyök eta ambazip kambu yeŋgöreŋ kagetka azi kunöŋ Jisösgö kösutŋe kaba simin köl waŋgiba kewö jii mörök,
“Kembu, göŋön mönö nahöni ak kömum waŋgiman. Kawölnöŋ yöhöiga tala eta qeiga bözok mitiba semben auba sihimbölö gwötpuk mörakza. Nalö gwötpuk tala könöpnöŋ me onöŋ gemakza.
Nöŋön i waŋgita gwarekurupki yeŋgöreŋ kazalmö, yeŋön i mem ölöwak waŋgibingö osize.”
Mewö jiiga meleŋ waŋgiba jiyök, “Yei, gölmegö yaŋgiseŋ aka misimkaulup ambazip, mönö nalö dawik embuk mala qatön eŋgubiga Anutu qahö möt narigetka sihimbölö mötmam? I mönö waŋgita nöŋgöreŋ ki kaget.”
Waŋgita kagetka Jisösnöŋ öme mi jim waŋgii mosöta ani morönöŋ nalö miaŋgöreŋök ölöwahök.
Ölöwahiga gwarekurupŋan mi eka nanŋinök Jisösgöreŋ kaba tata kewö qesim waŋgiget, “Neŋön mönö wuanöŋgöra mi naninök wuataŋgöbingö osizin?”
Qesim waŋgigetka kewö jii mötket, “Mötnaripŋinan morörökŋi akzawaŋgöra mi wuataŋgöbingö osize. Nöŋön keu ölŋi kun kewö jibi mötme: Mötnaripŋinaŋgö ölŋi mi nejoŋ kötŋaŋgö dop ahöbawak ewö, eŋön ölöp kunduŋi kiaŋgö Toŋaŋgöra kewö jim kutubeak, ‘Gi mönö kunduŋi mi meköba wahöta anda likepŋe endu alman.’ Mewö jiba möt narigetka miaŋgö dop aiga endu anma. Anutu möt narigetka inahöm eŋgiiga yuai kungöra qahö qaköbeak.”
(Öme tandökŋi mewöŋi mi mönö köuluköba nene siŋgi mala wuataŋgöbin. Yuai murutŋi kun ahinga qahö kota anma. Mewö.)
Jisösnöŋ gwarekurupŋi yembuk mohotŋe Galili prowins uruŋe liliköba könanöŋ angetka Jisösnöŋ keu kötŋi kewö jii mötket, “Anutunöŋ Suep gölmegö azi ölŋi mi gölme ambazip yeŋgö böröŋine al waŋgii gema.
Geiga i qegetka kömuma. Kömuiga wehön karöbut aiga mönö kömupnöhök wahötma.” Gwarekurupŋan mi möta uruŋinan lömböriiga wösöbirik mötket. Mewö.
Jisösnöŋ gwarekurupŋi yembuk Kaperneam taonöŋ kaŋgotketka jöwöwöl jikegö takis meme azi yeŋön Pitögöreŋ kaba kewö qesim waŋgiget, “Eŋgö böhiŋinan jöwöwöl jikegö takisŋi alma me qahö?”
Qesim waŋgigetka “Oŋ!” jiyök. Miaŋgö andöŋe Pitönöŋ miri uruŋe öŋgöiga Jisösnöŋ keu mutukŋi kewö qesim waŋgiyök, “Saimon, gi denöwö mötmörizan? Denike yeŋön kölköl-örörögö töwaŋi aka takis tosatŋi mi gölmegö kiŋ azi kembu yeŋgöra alakze? Kantri toŋi neŋön me kian yeŋön mi algetka tokomakze?”
Mewö qesim waŋgiiga meleŋda “Kian yeŋön,” jiyök. Mewö jiiga Jisösnöŋ kewö jii mörök, “Mewö aiga kantri toŋi neŋön mi albinaŋgö dop qahö akzin.
Mewö akzinmö, takis qahö alinga azi mieŋgö uruŋinan bölibapuköra mönö anda kösö kawiki o aŋgönöŋ gilman. Gila söra mutukŋi öröba memani, mönö miaŋgö numbuŋi mesaköba moneŋ kötŋi miaŋgöreŋ miwikŋaiman. Moneŋ kötŋi mi azi yahöt netkö takisniraŋgö dop. Mönö mi memba eŋgiba miaŋön nöŋgö aka nangi takisniri alman.” Mewö.
Nalö miaŋgöreŋ gwarek yeŋön Jisösgöreŋ kaba kewö jiget, “Suepkö bemtohoŋ uruŋe daŋön öŋgöŋgöŋi akza?”
Mewö jigetka namande moröŋi kun qeri kaiga sutŋine ali kinök.
Kiniga kewö jiyök, “Nöŋön keu ölŋi kun kewö jibi mötme: Uruŋini qahö meleŋda nahönbörat ewö qahö akŋe ewö, iŋini mönö nalö kunöŋ Suepkö bemtohoŋnöŋ qahö aŋgotme.
Miaŋgöra kunŋan nanŋi memba et ala morö kiaŋgö dop akŋawi, yaŋön mönö Suepkö bemtohoŋ uruŋe öŋgöŋgöŋi akza.
Kunŋan namande kewöŋi kun nöŋgö qetne köl öröba köyan kölmawi, yaŋön mönö ni köl öröm niŋgima.” Mewö.
Jisösnöŋ toroqeba kewö jiyök, “Morö kewöŋi möt narim niŋgizei, kunŋan yeŋgöreŋök kun kölgorom ak waŋgiiga siŋgisöndok akŋawi, azi miaŋön mönö lömböt öŋgöŋgöŋi miwikŋaima. Anutunöŋ lömböt miaŋgö likepŋi denöwö waŋgiiga dopŋe akawak? Kemuŋ jamönjiŋ jölŋe jöhöba köwet röndumnöŋ gilget mulumgöi gebawak, miaŋön mönö awamŋi ahum waŋgii tandök akawak.
“Siŋgisöndokö supatitikŋan mönö awamŋanök asuhumakza. Miaŋgöra gölme ambazip eŋgöra Yei wösöbirik! mötzal. Kunŋan supatitik aŋgön kölmamgö osimakzapmö, kun daŋön tosatŋi kölgorom ak eŋgiiga siŋgisöndok akŋei, yaŋgöra mönö Yei! jiba sahötzal. Sihimbölö öŋgöŋgöŋan mönö yaŋgö qakŋe öŋgöma.
“Börögan me könagan siŋgisöndok akŋangö kölgorom ak gihima ewö, mönö yandim gilman. Yandim gilagun börötak me könatohot mala malmal köhöikŋi miwikŋaiba oyaeŋkoyaeŋ akŋanmö, köna börö yahötpuk malnöŋga könaŋgep könöp sianöŋ gil gihigetka gebanbuk. Sia könöpŋi mi teteköŋi qahö jema.
“Mewöŋanök jegan siŋgisöndok akŋangö kölgorom ak gihima ewö, mönö qözöla gilman. Qözöla gilagun je-ilik mala malmal köhöikŋe aŋgota oyaeŋkoyaeŋ akŋanmö, je yahötpuk malnöŋga könöp siagö könöpnöŋ gil gihigetka gebanbuk.” Mewö.
“Ambazip moröŋi kieŋgöreŋök kun memba et al waŋgibe-puköra mönö galömŋini meme. Nöŋön keu kewö jizal: Yeŋgö kölközizip garataurupŋinan mönö Suep miri miaŋgöreŋ nöŋgö Suep Iwinaŋgö kösutŋe mala jemesoholŋi sundan ehakze. Miaŋgöra jijiwilit kude ak eŋgime.
(Suep gölmegö azi ölŋan mönö ambazip sohosohoŋi mem letot eŋgii oyaeŋkoyaeŋ akŋegöra erök.)
“Keu kiaŋgöra denöwö mötmörize? Azi kungö lamaurupŋi 100 malgetka mieŋgöreŋök kunŋan sohoba jaŋjuŋ aniga toŋan denöwö akŋa? Yaŋön mönö 99 mi kunduŋe eŋgömosöta anda mohot jaŋjuŋ anöhi, miaŋgö jaruba anma.
Jaruba anda mala miwikŋaima ewö, nöŋön keu ölŋi kun kewö jibi mötme: Yaŋön 99 jaŋjuŋ qahö angeri, mieŋgöra nalö miaŋgöreŋ gwötpuk qahö söŋgaimapmö, mohot miaŋgöra önöŋi qahö söŋgaiba malma.
Miaŋgö dop eŋgö Iwiŋini Suep mire maljawaŋön mönö ambazip moröŋi kieŋgöreŋök kunŋan sohoba könöp sianöŋ gebapuköra mörakza.” Mewö.
“Urumeleŋ alagan siŋgisöndok ak gihima ewö, gi mönö yaŋgöreŋ anda mesohol köl waŋgiba köna siŋgiyöhi, mi kondel waŋgiman. Mewö aknöŋga keugi möta bapŋe anma ewö, göŋön mönö alagi luhut al waŋginöŋga kunbuk urumohot aka malmahot.
Mewö aknöŋga keugi möta miaŋgö bapŋe qahö anma ewö, göŋön mönö toroqeba ala mohot me yahöt etkuaŋgita yaŋgöreŋ anme. Mewö Buŋa Kimbigö keu kiaŋgö dop akŋan, ‘Keu pakpak mi ambazip yahöt karöbutŋan naŋgöba jigetka köhöima.’
“Mewö aketka keuŋini möta miaŋgö bapŋe qahö anma ewö, göŋön mönö urumeleŋ könagesögö jitŋememe yeŋgöra jinöŋga yambuk eraum mötme. Eraum mötmemö, yeŋgö keu bapŋe mewöyök qahö anma ewö, mi mönö aukŋe jigetka jabö ahui urumeleŋgö kopa ewö ak waŋgiba malman. Takis tilipqilip-ŋinambuk megetka sisitŋini memakzei, miaŋgö tandök ewö i mönö mosötnöŋga yaigep malma.”
“Nöŋön keu öl töhönŋi kun kewö jibi mötme: Eŋön siŋgisöndok gölmenöŋ jöhömei, mi pakpak mönö Suep mire mewöyök jöhöjöhöŋi ahöma aka siŋgisöndok gölmenöŋ mosöta pösatmei, mi pakpak mönö Anutunöŋ mosöri Suep mire mewöyök pösatpösatŋi ahöma.
“Toroqeba keu kewö jibi mötme: Gölmenöŋ eŋgöreŋök yahötŋan keu mi me mi miaŋgöra urumohok aka köuluköbitkö keu jöhömahori, mi nöŋgö Iwini Suep mire maljawaŋön mönö etkiiga buŋa qem aŋgumahot.
Mi kewögöra: Ambazip yahöt me karöbutŋan nöŋgö qetne igen me waigen tokomei, nöŋön mönö miaŋgöreŋ yeŋgö sutŋine malmam.” Mewö.
Nalö miaŋgöreŋ Pitönöŋ Jisösgöreŋ kaba keu kewö jii mörök, “Kembu, alanan siŋgisöndok ak niŋgimakzawi, nöŋön mi indimŋi dawikö dop mosötpiga dop kölma? Indimŋi 7 mi gwötpuk. Miaŋgö dop mosötpiga dop kölma me qahö?”
Jisösnöŋ mi möta kewö meleŋ waŋgiyök, “Indimŋi 7 qahöpmö, 70 taims 7 mi mosötnöŋga dop kölma. Nöŋön göhöra mewö jizal.
Miaŋgö könaŋi mi kewö jim tuarimam. Suepkö bemtohoŋi mi kiŋ azi kembugö dop albi kewö akza: Kiŋnöŋ welenqeqeurupŋi eŋgohola moneŋini galöm kölgeri, miaŋgö areŋ papiaŋi kondelget mindiŋgömapköra kapaŋ kölök.
“Mewö könahiba moneŋaŋgö kösohotŋi kewöta mindiŋgögetka miaŋgöreŋ azi kun waŋgita kagetka yaŋgö jeŋe kinök. Tosaŋi 10 milyön kina mi yaŋgöreŋ ahöyök.
Mi ahöyökmö, tosaŋi mi mekömamgöra moneŋi qahö dop köli osiyöhaŋgöra aka ketaŋamŋan kinda kewö jim kutuyök, ‘Sukinapŋi ahözawi, mi pakpak mönö söŋgöröŋi memegöra alme. I aka anöm-moröŋi i mewöyök mönö söŋgöröŋini memegöra algetka moneŋ kaiga miaŋön tosaŋi mi meköme.
“Mewö jim kutuiga welenqeqeŋan wösöŋe eta simin köla sipköba kewö ulet waŋgiyök, ‘Gi mönö urukönöp kude aka mökösöŋda mamböt niŋginöŋga göhöreŋ tosagi pakpak mi ölöp meköm gihimam.’
Mewö ulet waŋgiiga ketaŋamŋan welenqeqeŋaŋgöra wösö mötmöt aka tosaŋi mi kutuba mosöta pösari erök.
Erökmö, yaigep anda miaŋgöreŋ welenqeqe alaŋi kun miwikŋaiba ehök. Yaŋgö tosaŋi mi silim 100:kö töwaŋi (Kina500,-) miaŋgö dop yaŋgöreŋ ahöyök. I eka memba jölŋi köhöikŋanök mözöhöla kewö jiyök, ‘Nöŋgöreŋ tosa göhöreŋ ahözawi, mi mönö meköm niŋgiman me?’
“Mewö jiiga welenqeqe alaŋan wösöŋe eta simin köla sipköba kewö ulet waŋgiyök, ‘Gi mönö urukönöp kude aka mökösöŋda mamböt niŋginöŋga göhöreŋ tosagi mi ölöp meköm gihimam.’
“Mewö jiyökmö, yaŋön mi tököba anda jii memba jöhöba kösö mire alget tari tosaŋi mekögetka etma.
Yuai mi asuhuiga welenqeqe alaurupŋan tandök mi eka uruŋinan kömbuhiiga wösöbirik möta anda miaŋgö kösohotŋi mi körek ketaŋamŋinaŋgöra jigetka mörök.
“Mi möta ketaŋamŋinan welenqeqe mutukŋi mi qeri jeŋe kaŋgoriga kewö jii mörök, ‘Gi nup meme azi bölöŋi! Gi tosagi kutuba mosötmamgö qesim niŋginöŋga nöŋön mi pakpak mosöt gihizal.
Nöŋön gehoriba ak kömum gihibiga göŋön mewöyök miaŋgö dop welenqeqe alagi ak kömum waŋginöŋga dop kölbawak.’
“Ketaŋamŋan mewö jiiga irimŋi seholiiga welenqeqe miaŋgö keuŋi jim teköba kösö mirigö galöm yeŋgö böröŋine al waŋgiiga sihimbölö gwötpuk möta tatma. Miaŋgöreŋ tata tosaŋi kiŋgöreŋ ahöyöhi, mi pakpak meköm teköiga etma.
Söpsöp keu kiaŋgö ölŋi kewö: Iŋini mohot mohot alaŋinaŋgö siŋgisöndokŋi uruŋinan qahö mosötme ewö, nöŋgö Suep Iwinan mönö mewöyök keu miaŋgö dop ak eŋgima.” Mewö.
Jisösnöŋ keu mi jim teköbagun Galili prowins mosöta Jordan o kutuba likepŋe anda mötöteiba eta kunbuk o mi kutuba Judia prowinsnöŋ kayök.
Kaiga ambazip kambulelembenöŋ wuataŋgöba kagetka miaŋgöreŋ mem ölöwak eŋgiyök.
Mem ölöwak eŋgiiga Farisi (Köna keugö kapaŋkölköl) tosatŋan yaŋgöreŋ kaba keugö bötaknöŋ örömapkö esapköm waŋgiba kewö qesim waŋgiget, “Azinöŋ könaŋi i me waigöra anömŋi mosötmawi, mi Köna keu oŋgitma me qahö?”
Qesim waŋgigetka meleŋda kewö jiyök, “Miwimiwikŋai Toŋan lök könakönahiŋeyök i ‘azi aka ambi malmegöra miwikŋaim eŋgiyök.’ Buŋa keu mi oyoŋget me qahö?
Miwikŋaiba kewö jiyök, ‘Miaŋgöra azinöŋ mönö iwinamŋi etkömosöta anömŋaŋgöreŋ anda qekötahöiga yetkön sile mohot aka malmahot.’ Keu mi oyoŋget me qahö?
Mewö aka toroqeba yahöt qahö akzahotmö, sile mohot aka malmahot. Anutunöŋ azi aka ambi mindirim etkiyöhi, ambazip kunöŋ mönö i kude mendeŋ etkima.”
Mewö jii möta kewö jiget, “Azinöŋ aŋgömosötmosöt papia ohoba anömŋi ölöp mosötma. Mosesnöŋ mönö wuanöŋgöra keu mewö jim kutum neŋgii ahöza?”
Mewö jigetka kewö jim eŋgiyök, “Mosesnöŋ mönö uruköhöikŋinaŋgöra aka anömŋi mosötmapkö keu mewö jim kutuyökmö, könakönahiŋeyök mewö qahö ahöyök.
Nöŋön kewö jibi mötme: Anömŋan qesabulum qahö ahiga töndup wuataŋgöba ambi kun memawi, yaŋön mönö sero yoŋgorö akŋa. Kunŋan ambi mosötmosötŋi memawi, yaŋön mönö sero yoŋgorö akŋa.”
Jisösnöŋ mewö jiiga gwarek yeŋön jiget, “Awanöm sutŋire aŋgömosötpitkö soŋgo mewö ahöza ewö, mönö awanöm qahö ahinga dop kölma.”
Mewö jigetmö, Jisösnöŋ kewö meleŋnök, “Miaŋgö keuŋi kusum eŋgizali, ambazip körekŋan mi nanŋinaŋgöra aŋgön köla miaŋgö dop ölöp qahö akŋemö, Anutunöŋ keu mi ambazip tosatŋi yeŋgöra eŋgiyöhi, yeŋönök mönö miaŋgö dop akŋe.
Miaŋgö könaŋi kewö: Tosatŋan nam körö uruŋe ahuba miaŋgöreŋök könahiba awanöm akingö qahö mötze. Tosatŋan ambazipnöŋ sileŋini yandiba kondot eŋgigetka awanöm akingö dop qahö akze. Tosatŋan Suep bemtohoŋaŋgöra aka awanöm qahö akingö keuŋi jim jöhöba keuŋini mi wuataŋgömakze. Kunŋan keu mia me mia möt aŋgön köla wuataŋgömamgö dop akzawi, yaŋön mönö miaŋgö dop akŋa.” Mewö.
Nalö miaŋgöreŋ tosatŋan nahönbörat morömorö eŋguaŋgita Jisösnöŋ böröŋi nöröpŋine ala köulukömapköra yaŋgöreŋ kagetmö, gwarek yeŋön ambazip mi jim qetal ak eŋgiget.
Mewö aketka Jisösnöŋ kewö jiyök, “Nahönbörat moröŋi mi ölöp eŋgömosötketka nöŋgöreŋ kame. Suepkö Toŋan ambazip mewö mia bemtohoŋi buŋa qem eŋgima. Miaŋgöra i kude jöhöm eŋgime.”
Mewö jiba böröŋi nöröpŋine ala eŋgömosöta kungen anök. Mewö.
Nalö kungen azi kunöŋ Jisösgöreŋ kaba kewö qesim waŋgiyök, “Böhi, nöŋön ahakmeme ölöpŋi denöwö aka malmal köhöikŋaŋgö buŋa qem aŋgubileŋak?”
Qesim waŋgiiga kewö jii mörök, “Ahakmeme ölöpŋi denöwö, wuanöŋgöra mewö qesim niŋgizan? Mohot-kunŋan mönö ölöpŋi akza. Malmal köhöikŋe aŋgotmamgö mötman ewö, mönö jöjöpaŋ keu tem köla malman.”
Mi möta kewö jii mörök, “Wani jöjöpaŋ keugöra jizan?” Jisösnöŋ mi möta jiyök, “Mönö ki, ‘Ambazip kun kude qenöŋ kömuma, Sero yoŋgorö kude akŋan, Yoŋgorö kude meman, Jitnöŋ alal keu kude jiman,
Iwinamgi mönö göda qem etkimakŋan,’ aka ‘Nangi jöpaköm aŋgumakzani, miaŋgö dop mönö ambazip pakpak jöpaköm eŋgimakŋan.’”
Mewö jiiga azi gwabönöŋ kewö jiyök, “Mi pakpak mönö tem köla mala kotzal. Wanigöra kunbuk osizal?”
Mewö jiiga Jisösnöŋ jiyök, “Gi aködamungabuk malmamgö mötman ewö, mönö anda sukinapki söŋgöröŋi memegöra alnöŋ moneŋ kaiga ambazip wanapŋi eŋgiman. Mewö aknöŋga sukinapki ketaŋi (guli masapu, milyön Kina ewö) mi Suep mire ahöm gihima. Mewö aka ni nuataŋgöba kaman.”
Mewö jiyökmö, gwabönöŋ keu mi möta sukinapŋi gwötpuk ahöyöhaŋgöra aka wösöbirik möta jeŋi asöliiga öne mosöta anök. Mewö.
Mosöta aniga Jisösnöŋ gwarekurupŋi kewö jii mötket, “Nöŋön keu ölŋi kun kewö jibi mötme: Yei! Ambazip pomŋi yeŋön mönö Suepkö bemtohoŋnöŋ aŋgotpingö lömböriba kupuk-kapak akŋe.
Mi kewö jim tuarimam: Sömbup ketaŋi kamel mi kondi kinimŋe ölöp qahö aŋgotma. Miaŋgö dop ambazip pomŋi yeŋön Anutugö bemtohoŋ uruŋe aŋgotpingö lömböriba qaköme.”
Mewö jii möta gwarek yeŋön aurum tililiŋgöba kewö jiget, “Opopoŋ! Ambazip daŋön mönö Suepkö buŋaya akawak?”
Mewö jigetka Jisösnöŋ uba eŋgeka kewö jiyök, “Ambazipnöŋ mi esapköba osiba qakömakzemö, Anutunöŋ mönö yuai pakpak ölöp ahakza. Yaŋön yuai kun aka memamgö qahö osiba qakömakza.” Mewö.
Pitönöŋ keu mi möta meleŋda kewö jiyök, “Mötnöŋ, neŋön mönö yuai pakpak mosöta gi guataŋgöba kain. Miaŋgö likepŋi mönö wani yuaia membin?”
Mewö jiiga Jisösnöŋ kewö jii mötket, “Nöŋön keu ölŋi kun kewö jibi mötme: Yuai pakpak kölöŋaiiga Suep gölmegö azi ölŋan jakömbuak dumŋe tari asakmararaŋan asarimawi, nalö qainŋi kun miaŋgöreŋ ni nuataŋgöba kageri, eŋön mönö mewöyök jakömbuak dum 12 miaŋgöreŋ tata Israel kambu 12 yeŋgö keuŋini kewöta jim teköme.
“Kunŋan nöŋgö qetnaŋgöra aka yuai kun mosöröhi, - mi jike miriŋi, darumunŋi, nenbehötŋi, iwinamŋi, nahönböratŋi me nup kisiŋi - mi eŋgömosöriga Anutunöŋ mönö miaŋgö likepŋi oŋgita meleŋ waŋgiiga sehima. Mewö sehiiga malmal köhöikŋi teteköŋi qahö buŋa qem aŋguma.
Mewö asuhumapmö, mutukŋi eŋgöreŋök gwötpukŋan dagibezupŋi aketka dagibezupŋi yeŋgöreŋök gwötpukŋan mutukŋi akŋe.” Mewö.
Jisösnöŋ jiyök, “Suepkö bemtohoŋi mi kewö: Gölme toŋi kunöŋ söŋanök wahöta yaigep anda azi tosatŋi eŋgeka wain nupŋe moneŋ nup memegöra qesim eŋgiyök.
Qesim eŋgiiga ‘Ölöp,’ jigetka silim mohotkö töwaŋini (Kina 5) eŋgimapkö urumohot aketka melaim eŋgiiga wain nupŋe anget.
“Angetka 9 kilok miaŋgö dop aiga kunbuk toroqeba anda azi tosatŋi maket sombemŋe önewat kingetka eŋgehök.
Eŋgeka kewö jii mötket, ‘Iŋini mönö mewöyök nöŋgö wain nupne anda nup megetka töwaŋini dopŋeyök eŋgimam.’
“Mewö jiiga wain nupŋe anget. Angetka 12 kilok aiga kunbuk anök aka mare 3 kilok miaŋgö dop dumŋe kunbuk yaigep anda mewöŋanök ahök.
Mewö aka mare 5 kilok miaŋgö dop yaigep aniga azi tosatŋi dumŋe kunbuk öne laŋ kingetka eŋgehök. Eŋgeka kewö qesim eŋgiyök, ‘Iŋini mönö wuanöŋgöra silim köröp ki öne malje?’
“Mewö qesim eŋgiiga kewö meleŋget, ‘Kunŋan moneŋ nup membingöra qahö qesim neŋgiza. Miaŋgöra öne ki kinjin.’ Meleŋgetka kewö jii mötket, ‘Iŋini mönö mewöyök nöŋgö wain nupne anda nup meget.’
Nup megetka mare aiga wain nup toŋan nup galömŋi öröba kewö jii mörök, ‘Gi mönö nup meme azi eŋgohola töwaŋini eŋgiman. Mare qöndökŋi kazei, yeŋgöreŋök könahiba eŋgiba anda söŋanök kazei, yeŋgöreŋ teköman.’
“Mewö jiiga mare 5 kilok nupnöŋ kageri, yeŋön kaŋgotketka silim mohotkö töwaŋi (Kina 5) mi mohot mohot eŋgiiga meget.
Mutuk nupnöŋ kageri, yeŋön kaŋgota töwaŋini oŋgita memegöra mötmörigetmö, i mohot mohot mewöyök silim mohotkö töwaŋi (Kina 5) eŋgiiga meget.
Töwa mohot miyök memba könahiba gölme toŋaŋgöra uruŋinan ihururuk möta jimoŋgot ak waŋgiba kewö jiget,
‘Nini wehöngöra nöŋgöp ariba nupkö lömbötŋi bisizinmö, azi mi dölök-kun nup memegöra qesim eŋgizan. Yeŋön aua mohot-kungö dop nup mezemö, göŋön töndup yeŋgöra mötmörinöŋga nembuk öröröŋ akze. Mi qahö dop kölja.’
“Mewö jigetmö, yeŋgöreŋök kungöra kewö meleŋda jiyök, ‘Alani, ni göbuk keu jiba silim mohotkö töwa (Kina 5) gihimamgö urumohot akzit. Miaŋgö dop töwa miyöhök gihibiga dop kölja. Mönö mi mötmöriman.
Urugi miaŋgöra bölibapukmö, mönö nangi töwagi memba anman. Azi dölök-kun nup memegöra qesim eŋgizali, yeŋgöra mewöyök töwa gihizali, mönö miyök eŋgimamgö mötzal.
“Nani moneŋnöŋ nani sihimnaŋgö dop akiga dop kölja me qahö? Nöŋön ekbonep qahö akiga urugan auiga jegi bosoleiza me?’”
Jisösnöŋ keu mi jim teköba kewö jiyök, “Miaŋgö dop qöndökŋi yeŋön mutukŋi aketka mutukŋi yeŋön qöndökŋi akŋe.” Mewö.
Jisösnöŋ Jerusalem sitinöŋ öŋgöbingöra gölme köna angetka gwarekurupŋi 12 mi öröm eŋgiba göraŋe anda kewö jii mötket,
“Mötket, nini Jerusalem öŋgöbin. Miaŋgöreŋ kunŋan Suep gölmegö azi ölŋi mamalolo mem waŋgiiga jike nup galöm aka Köna keugö böhi yeŋgö böröŋine gema. Yeŋön kömumapkö keuŋi jim teköba
kian gawman yeŋgö böröŋine al waŋgime. Al waŋgigetka mepaiköba ihilek wahiŋambuknöŋ tauköm waŋgime. Tauköm waŋgiba maripomnöŋ qegetka kömuma. Kömumba wehön karöbut aiga kömupnöhök wahötma.” Mewö.
Nalö miaŋgöreŋ Zebedigö nahönyahöt yetkö namŋiran nahönyahötŋi yetpuk Jisösgöreŋ kaba simin köl waŋgiba yuai qainŋi kungöra uletmamgö jiyök.
Mewö jiiga qesim waŋgiyök, “Gi wani yuai akŋamgö mötzan?” Qesim waŋgiiga kewö jiyök, “Göŋön ölöp jim kutunöŋga nöŋgö nahönyahötni kietkön mönö göhö bemtohoŋnöŋ eu öŋgöba kunöŋ börögi ölŋe aka kunŋan börögi qaniŋe tata yuai pakpak galöm kölbeak.”
Mewö jiyökmö, Jisösnöŋ meleŋda kewö jiyök, “Iŋini miaŋgö könaŋi qahö möt yaköba uletze. Nöŋön qambi kakŋambuk nemami, iŋiri mi ölöp nemba sihimbölö mötmahot me qahö?” Mi möta “Ölöp nembit,” jiyohot.
Jiyohotka kewö jii mörohot, “Mi ölŋa! Nöŋön qambi kakŋambuk nemami, iŋiri mi mewöŋanök nemahotmö, nöŋgö böröni ölŋe me qaniŋe daŋön tatmahori, nöŋön keu mi jim kutumamaŋgö dop qahö. Nöŋgö Iwinan dum yahöt mi denike yetköra mözözömgöyöhi, mi mönö yetköra etkiiga nömbuk tata galöm kölmahot.” Mewö.
Darumun yahöt yetkön mewö ulerohotka alaurupŋi 10 yeŋön mi möta urubölö aket.
Mewö aketmö, Jisösnöŋ eŋgoholi kagetka kewö jii mötket, “Gölmegö kantriŋi kantriŋi mieŋgö jembonŋinan mönö azi kembu tandök ak eŋgimakze. Yeŋgö ketaŋamŋinan mönö keu jim kutuba mindiŋgöm eŋgiba kukösumŋini kondelakze. Iŋini könaŋini mi ölöp mötze.
Eŋgö sutŋine silik mewö ahöbapukmö, kunŋan eŋgö sutŋine ketaŋamŋini akŋamgö mötzawi, yaŋön mönö welen qem eŋgiba malma.
“Mewöyök kunŋan eŋgö sutŋine mutukŋi malmamgö mötzawi, yaŋön mönö eŋgö nembö bapŋine mala welenqeqeŋini omaŋi akŋa.
Suep gölmegö azi ölŋan mönö mewöyök silik mewöŋi kondela nanŋi welen qem waŋgimegöra aka qahö kayök. Qahöpmö, mönö welen qem eŋgiba ambazip sehisehiŋi yeŋgö sohopŋini memamgöra aka eta malmalŋi köleŋda mosötma.” Mewö.
Jisösnöŋ gwarekurupŋi yembuk Jeriko siti mosötpingö aketka ambazip kambulelembenöŋ eŋguataŋgöba andöŋine kaget.
Mewö kagetka jegömöl azi yahöt köna jitŋe tarohot. Tarohotka “Jisösnöŋ neŋgoŋgitmamgö akza,” jiget möta kewö qerohot, “Kembu Deiwidkö gwölönarökŋi, mönö ak kömum netkinöŋ!”
Mewö qerohotka ambazip kambu yeŋön keu bök tatmahotköra qetal etkigetmö, yetkön mönö kapaŋ köla kewö qerohot, “Kembu Deiwidkö gwölönarökŋi, mönö ak kömum netkinöŋ!”
Mewö qerohotka Jisösnöŋ dörök ala yaŋgöreŋ kamahotköra qeri kayohotka kewö qesim etkiyök, “Alayahötni, nöŋön wani yuai ak etkimamgöra mötzahot?”
Mewö qesim etkiiga kewö jiyohot, “Kembu, niri jeniri kunbuk ubitköra mötzit.”
Mewö jiyohotka Jisösnöŋ yetköra wösöŋi möta jeŋiri misirii miaŋgöreŋök tohoiga uba Jisös wuataŋgöba andöŋe anohot. Mewö.
Jisösnöŋ gwarekurupŋi yembuk Jerusalem siti dopdowiba Oil ip kunduŋe Betfage mirinöŋ kaget. Kaba gwarekyahötŋi yahöt melaim etkimamgöra aka
kewö jii mörohot, “Miri wösöŋire tatzawi, mönö miaŋgöreŋ anmahot. Anda miaŋgöreŋ aŋgota doŋki ambiŋi kösönöŋ jöhöget kinjawi aka doŋki moröŋi mi miaŋgöreŋök miwikŋaim etkimahot. Mi mönö pösat etkiba memba nöŋgöreŋ kamahot.
“Pösarohotka kunŋan keu kun jiiga kewö jimahot, ‘Kembu-niran mönö miaŋgöra osiza.’ Mewö jiyohotka doŋki mi zilaŋ al etkiiga ki kamahot.
Anutunöŋ keu kun kezapqetok azi kungö uruŋe ali jiyöhi, miaŋön ölŋambuk akŋapköra mewö asuhuyök. Keu mi kewö,
“O Jerusalem ambazip Zaion kunduŋi liliköba maljei, yeŋgöra mönö kewö jigetka mötme, ‘Mötket, eŋgö kiŋ kembuŋinan mönö eŋgöreŋ asuhuma. Yaŋön guŋbönjönjöŋ aka doŋki qakŋe tata kama. Doŋki lömböt bisimakzawaŋgö moröŋi miaŋgö qakŋe tata kama.’”
Jisösnöŋ gwarekyahötŋi melaim etkiiga anda keu jiyöhaŋgö dop ahot.
Yetkön doŋki ambiŋi moröŋambuk etkömemba kayohot. Kayohotka malukuŋini qeköba doŋki qakŋire algetka Jisösnöŋ moröŋaŋgö qakŋe öŋgöba tarök.
Mewö tata aniga ambazip kambulelembeŋan göda qeba malukuŋini qeköba köna namŋe tumbulgetka tosatŋan ip uruŋe anda böröŋi qezuŋgata köna namŋe tumbulget.
Tumbulgetka ambazip kambu jeŋe köl öröba angeri aka andöŋe wuataŋgöba kageri, yeŋön kewö jiba qetket, “Hosana! Anutu möpöseizin. Deiwidkö gwölönarökŋi owe owe! Kembugö qetŋe kamawi, Anutunöŋ mönö i kötuetköma. Hosana! Qetbuŋagi möpöseininga euyaŋgöreŋ öŋgöza! Owe owe!”
Mewö qetketka Jerusalem sitinöŋ öŋgöba sitigö ambazip körekŋan auruba göjupmajup aka kewö qesiget, “Azi ki mönö niŋia?”
Qesigetka ambazip kambulelembe yeŋön kewö meleŋget, “Yaŋön mönö kezapqetok azi Jisös, Galili prowinsgö Nazaret mirigöra.” Mewö.
Jisösnöŋ jöwöwöl jikegö tohoŋ uruŋe anök. Miaŋgöreŋ ambazip eŋgehiga inap bohonŋi memegöra algetka söŋgöröŋi megeri, yaŋön mi pakpak közöl eŋgiiga etket. Moneŋ utekutek ambazip yeŋgö jakeŋini metali anget. Mewöyök kembö bohonŋini memegöra algeri, mieŋgö dum tatatŋini mi tok tötaliga anget.
Mewö aka kewö jii mötket, “Aisaianöŋ keu kun kewö ohoi ahöza, ‘Nöŋgö jikenan mönö köulukö miriŋina akŋapkö qetme.’ Keu mi ahözapmö, iŋini mi utekögetka kegwek-kahasililiŋ yeŋgö baŋet ewö akza.”
Mewö aiga jegömöl aka simalokon ambazip jöwöwöl jikenöŋ yaŋgöreŋ kagetka mem ölöwak eŋgiyök.
Mewö asuhuyökmö, jike nup galöm aka Köna keugö böhi yeŋön aŋgöletot meyöhi, mi eket aka nahönbörat jöwöwöl jikenöŋ qeta “Hosana! Deiwidkö gwölönarökŋi owe owe!” jigeri, mi eŋgeka urubölö aket.
Urubölö aka kewö jim waŋgiget, “Morö mi keu qetzei, mi mötzan me qahö?” Jim waŋgigetka kewö meleŋ eŋgiyök, “Ölöp mötzal. Iŋini nalö kungen Buŋa keu ki oyoŋget me qahö, ‘Göŋön mönö nahönbörat aka morösepsep juzu nemakzei, mi kusum eŋginöŋga nangi törörök möpöseim gihimakze.’”
Mewö jiba eŋgömosöta siti mosöta mare aiga Betani anda ahöyök. Mewö.
Ahöba söŋanök wahöta kunbuk sitinöŋ anda nenegö kömuyök.
Nenegö kömumba köna jitŋe fig ip kun eka miaŋgö könaŋe anök. Anökmö, ölŋi qahö miwikŋaiiga sinŋanök kiniga ehök. Mewö eka ip mi kewö jim waŋgiyök, “Göŋön mönö nalö kunöŋ ölgi kunbuk kude kuŋguman.” Mewö jim waŋgiiga fig ip miaŋön mönö miaŋgöreŋök ululuŋgöyök.
Ululuŋgöiga gwarekurupŋan mi eka auruba kewö jiget, “Fig ipnöŋ mönö denöwö ösumok ululuŋgöza?”
Jigetka Jisösnöŋ kewö meleŋnök, “Nöŋön keu ölŋi kun kewö jibi mötme: Mötnarip töp memba uruyahöt qahö akeak ewö, fig ipköra yuai asuhuzawi, iŋini miyök qahö akeakmö, ki mewöyök ölöp akeak: Kunduŋi kiaŋgö toŋaŋgöra kewö jim kutubeak, ‘Mönö kunduŋi ki qeköba wahöta anda köwetnöŋ alman.’ Mewö jim kutuba Anutu möt nariiga mönö miaŋgö dop ahuma.
Wani yuaigöra qesiba köulukömei, mi pakpak buŋa qem aŋgubingö möt narigetka mönö buŋaŋini akŋa.” Mewö.
Jisösnöŋ jöwöwöl jikegö tohoŋ uruŋe anda ambazip kusum eŋgiiga jike nup galöm aka kantrigö jitŋememe tosatŋi yeŋön yaŋgöreŋ kaŋgotket. Kaŋgota kewö qesim waŋgiget, “Gi kiaŋgöreŋ yuai akzani, mi mönö daŋön jim kutum gihiiga ahakzan? Miaŋgö kukösumŋi mi daŋön gihiyök?”
Qesim waŋgigetka kewö meleŋ eŋgiyök, “Nöŋön mewöyök keu kun qesim eŋgimam. Mi meleŋ niŋgime ewö, nöŋön mewöyök daŋön kukösum niŋgiiga yuai ki ahakzali, mi jibi mötme.
Jonöŋ ambazip o-melun mem eŋgiba malöhi, yaŋön miaŋgö kukösumŋi mi denikeyök meyök? Suep Toŋan waŋgiyök me gölme toŋan waŋgiget?” Mewö qesim eŋgiiga sutŋine eraum möta kewö jiget, “‘Kukösumŋan Suepnöhök asuhuyök,’ mewö jibin ewö, yaŋön mönö kewö jima, ‘Iŋini mönö wuanöŋgöra Jon qahö möt narim waŋgiget?’ Mi qahö dop kölja.
“Me ‘Gölme ambazipnöhök asuhuyök,’ jibin ewö, neŋön mönö ambazip kambu yeŋgöra keŋgötnini möta osibin. Könagesö pakpak yeŋön mönö Jongöra ‘Kezapqetok azia akza,’ jiba malje.”
Keu mewö kewöta Jisösgöra kewö meleŋget, “Mi qahö mötzin.” Mewö meleŋgetka Jisösnöŋ kewö jii mötket, “Mewö aiga nöŋön mewöyök yuai ki ahakzalaŋgö kukösumŋi daŋön niŋgiyök, mi qahö jibi mötme.” Mewö.
Jisösnöŋ söpsöpkeu kun kewö jiyök, “Iŋini keu kiaŋgöra denöwö mötmörize? Azi kun nahönyahötŋi yahöt malget. Nalö kunöŋ iwiŋiran nahönŋi kungöreŋ anda kewö jiyök, ‘Nahöni, gi ölöp merak nöŋgö wain kösö nupne anda nup meman.’
“Mewö jiiga kewö meleŋnök, ‘Ni töközal.’ Mewö jiyökmö, könaŋgep keuŋi miaŋgö möt böliba eleŋda anda nup meyök.
Miaŋgö andöŋe iwiŋiran nahönŋi kungöreŋ anda nahönŋi mutukŋaŋgö jiyöhi, keu miyök jii mörök. Mi möta keu kewö jiba meleŋnök, ‘Oŋ! Ketaŋamni, ölöp anmam.’ Mewö jiyökmö, töndup qahö anök.”
Jisösnöŋ mewö jiba qesim eŋgiyök, “Yahöt yetköreŋök daŋön mönö iwiŋiraŋgö jitŋi tem kölök?” Mewö qesim eŋgiiga kewö meleŋget, “Nahönŋi mutukŋi yaŋön.” Mewö meleŋgetka kewö jii mörök, “Nöŋön keu öl töhönŋi kun kewö jibi mötme: Takis meme ambazip tilipqilipŋinambuk aka köna ketaŋi ambi yeŋön mönö iŋini eŋgoŋgita mutuk Anutugö bemtohoŋ uruŋe öŋgöme.
“Keu miaŋgö könaŋi kewö: Jon O-melun azinöŋ eŋgöreŋ kaba Anutugö jeŋe solanibingö könaŋi kondeliga iŋini yaŋgö keuŋi mi qahö möt narigetmö, takis meme ambazip tilipqilipŋinambuk aka köna ketaŋi ambi yeŋön mönö i möt narim waŋgiget. Yeŋön i möt narim waŋgigeri, iŋini mi eka töndup könaŋgep mewöyök nanŋini qahö möt bölim aŋguba eleŋda i qahö möt narim waŋgiget.” Mewö.
Jisösnöŋ jiyök, “Dopkeu kun kewö mötme: Gölme toŋi kunöŋ wain kösö nup kun köla kömörök. Köla kömöta selŋi memba liliköyök. Mem liliköba kötnöŋ wain jout ketaŋi kötnöŋ meyök. Miaŋgöreŋ waingö ölŋi ala könanöŋ tözöhölget oŋan lalanöŋ geyök. Wain jout ketaŋi mi kötnöŋ memba wain yoŋgorö membepuköra galöm meme jake köröpŋi köweŋambuk meyök. Yuai pakpak mem teköba wain nup galöm tosatŋi miwikŋaim eŋgiba kewö jiyök, ‘Mönö nup memba ölŋaŋgö bahöŋi nanŋini memba bahöŋi toŋi ni niŋgime.’ Mewö jiba nup mi böröŋine ala eŋgömosöta kantri kunöŋ anda malök.
“Mala mali ölŋi öliyöhaŋgö nalöŋi (yambu 5) töriiga miaŋgöreŋ welenqeqeurupŋi kun melaim eŋgiiga galöm yeŋgöreŋ anda wain nup ölŋaŋgö bahöŋi waŋgimegöra jiget.
Jigetmö, galöm yeŋön i eŋgömemba jöhöba tosatŋi kömbinöŋ sepgwörörök eŋguba tosatŋi eŋguget kömugetka tosatŋi kötnöŋ gila eŋguget kömuget.
Miaŋgö andöŋe welenazi tosatŋi toroqeba melaim eŋgiiga gwötpuk aketmö, i mewöŋanök öröm ureim mem eŋgiget.
“Mewö aketka wain nup toŋan keu jaruba jiyök, ‘Nani nahöni mönö göda qem waŋgime me denöwö?’ Mewö jiba qöndökŋi mi nahönŋa melaiiga yeŋgöreŋ anök.
Anökmö, wain nup galöm yeŋön nahönŋi eka sutŋine kewö eraum möta jiget, ‘Yaŋön mönö börösamotŋaŋgö toŋi akŋa. Ayop, mönö memba qein kömuiga wain kösö nupŋan mönö nanine buŋanina akŋa.’
“Mewö jiba memba jöhöba gilgetka nup yaigepŋe geiga qeget kömuyök.
Wain nup toŋan mi möta kaba nup galöm mi mönö denöwö ak eŋgima?”
Jisösnöŋ mewö qesiiga kewö jiget mörök, “Galöm bölöŋi mi mönö köndeŋda yaijapaleleŋ mem eŋgima aka nup galöm dölökŋi miwikŋaim eŋgiba wain kösö nupŋi yeŋgö böröŋine alma. Yeŋön ölŋi ölimawaŋgö nalöŋe bahöŋi törörök waŋgimakŋe.”
Jisösnöŋ mi möta kewö jii mötket, “Buŋa Kimbigö keu ki nalö kungen oyoŋget me qahö, ‘Miri meme yeŋön köt tandö kun andö qeba öne mosötket taröhi, miaŋön mönö tandö kömbönaŋi aiga miwikŋaiget. Miaŋön tiŋgiriga mirinöŋ gororoŋgöba eta kölma. Kembunöŋ tandö mi kuŋguiga jeninan ehinga qetbuŋabuk aiga welipkömakzin?’
“Miaŋgöra kewö jibi mötme, Anutunöŋ mönö bemtohoŋi eŋguaŋgita ambazip kambu kun eŋgiiga yeŋön miaŋgö ölŋi ölöp kuŋgumakŋe.
Kunŋan tandö bohonŋi miaŋgöreŋ tötöŋgata eta qemawi, mi mönö sileŋi kutumutumapmö, ain tandö miaŋön jöla tala kungö qakŋe eta kölmawi, mi mönö körek qözömözö-zamgöma.”
Jisösnöŋ mewö jiiga jike nup galöm aka Farisi (Köna keugö kapaŋkölköl) yeŋön dopkeuŋi mi möta könaŋi möt asariba kewö jiget, “Mi mönö neŋgöra jiza.”
Miaŋgöra i memba jöhöbingö mötketmö, ambazip kambu yeŋgöra keŋgötŋini möta osiget. Ambazip kambu yeŋön Jisösgöra mötketka kezapqetok azia ahök. Mewö.
Jisösnöŋ kunbuk könahiba söpsöp keunöŋ keu kewö jiyök,
“Suepkö bemtohoŋi mi kiaŋgö dop akza: Kiŋ azi kembunöŋ nahönŋaŋgöra maren lömbuaŋ areŋgöba mözözömgöyök.
Mözözömgöba welenqeqeurupŋi melaim eŋgiba kewö jiyök, ‘Nöŋön ambazip tosatŋi maren lömbuaŋnöŋ kamegö mötzal. Iŋini mönö yeŋgöreŋ kolek anda kamegö jiget mötme.’ Mewö jii anda jigetmö, ambazip mieŋön mi möta kabingö tököba taŋqaŋ aket.
“Miaŋgö andöŋe welenqeqeurup tosatŋi kunbuk melaim eŋgiba kewö jiyök, ‘Ambazip kamegöra jiali, mönö yeŋgöreŋ anda kewö jime: Mötket, nöŋön lömbuaŋgö neneŋamni lök mözözömgöbiga tatza. Nöŋgö bulmakau aziŋi aka bulmakau tosatŋi gumohom eŋgiinga kelökŋinambuk akeri, mi eŋguba ohom qeraköinga yuai pakpak lök jöjöröba ahöza. Iŋini mönö maren lömbuaŋnöŋ kaget.’
“Mewö jii angetka ambazip mieŋön keu miaŋgö kezap qahö algetmö, nönöŋgan aka laŋ anget. Tosatŋan nene nupŋine angetka tosatŋan kölköl-örörö nupŋine anget.
Tosatŋan kiŋgö welen-qeqeurupŋi qelanjiba eŋgömemba öröm ureim ak eŋgiba eŋguget kömuget.
Kömugetka kiŋgö irimŋi seholiiga yarö kambuŋi melaim eŋgiiga anda kinda eŋguget kömukömu azi mi köndeŋ eŋgiba taon miriŋini mi ohogetka jeyök.
“Miaŋgö andöŋe kiŋnöŋ welenqeqeurupŋi yeŋgöra kewö jiyök, ‘Maren lömbuaŋ mözözömgöinga jöjöröba tatzapmö, ambazip kamegöra jiali, yeŋön mönö sösöŋgainöŋ kakagö dop ölöpŋi qahö akze.
Miaŋgöra iŋini mönö köna soŋanöŋ aka miri sombemŋi sombemŋi miaŋgöreŋ anda ambazip mi me mi miwikŋaim eŋgimei, i mönö maren lömbuaŋnöŋ kamegöra jiba kapaŋ köla kuŋgum eŋgime.’
“Mewö jiiga welenqeqeurupŋan mosöta könaŋi könaŋi miaŋgöreŋ anda ambazip mi me mi miwikŋaim eŋgigeri, mi körek pakpak öröm tokom eŋgiget. Ambazip ölöpŋi aka bölöŋi mewöyök mi mewö kagetka maren lömbuaŋ mirinöŋ kokolak qeiga tebol liliköba tatket.
Tebol liliköba tatketmö, kiŋnöŋ i eŋgekŋamgöra kaba miaŋgöreŋ azi kun maren lömbuaŋgö maluku tuatŋi qahö köli geiga ehök.
Azi mi eka kewö jii mörök, ‘Alani, gi maren lömbuaŋgö malukuŋi qahö löŋgöta töndup denöwögöra miri kiaŋgö uruŋe kazan?’ Mewö jiiga azi miaŋön keuŋi bököiga ölöŋ tarök.
“Mewö tariga kiŋnöŋ welenqeqeurupŋi kewö jim kutum eŋgiyök, ‘Mönö azi mi memba köna böröŋi jöhöba yaigep gilgetka pandamanöŋ gema.’ Miaŋgöreŋ malmeaŋön mönö sahöt gigilahöba irimŋini yöhözömgögetka qetŋi qeri malme.
Keu miaŋgö dop Anutunöŋ ambazip sehisehiŋan kamegöra jiyökmö, awamdökŋi yeŋön keu mi möt aŋgön köla kaba Anutunöŋ kambu möwölöhöm eŋgiyöhi, mönö yeŋgö sutŋine kaŋgotme.” Mewö.
Miaŋgö andöŋe Farisi (Köna keugö kapaŋkölköl) yeŋön anda eraum möta Jisös qesiba keugö bötaknöŋ öröi gwaröhöm waŋgibingö areŋi alget.
Mewö areŋ ala gwarekurupŋi aka premiö Herodkö pati-alaurupŋi tosatŋi melaim eŋgigetka Jisösgöreŋ kaba kewö qesiba jiget, “Böhi, göŋön azi ölŋi akzani, nini mi mötzin. Göŋön ambazip tosatŋi qahö eŋgek soriba tosatŋi qahö qepureim eŋgimakzanmö, dop mohotnöŋ kewöt neŋgimakzan. Miaŋgöra kuŋgum gihigetka qahö goŋgiba ketaŋi qahö esuhum eŋgimakzanmö, Anutugöreŋ köna mi keu ölŋaŋgö dop kusum neŋgimakzan. Göŋön Anutugöreŋ keu diŋdiŋi miaŋön öŋgöŋgöŋi eretŋi mohot pakpak jim qindiŋ ak neŋgimakzan.
Miaŋgöra keu kiaŋgöra denöwö mötmörizan, mi jinöŋ mötpin. Nini sisa-kiŋgöra takis ala miaŋön Mosesgö Köna keu siŋgibin me qahö?”
Mewö qesigetka areŋini muneŋi möt kutuba kewö jii mötket, “O urumeleŋgö silesile azi, iŋini mönö wuanöŋgöra keugö bötaknöŋ al niŋgibingö esapköm niŋgize?
Ölöp takis alalgö moneŋi kun kondel niŋgigetka eki.” Mewö jiiga silwö moneŋ (Kina 5) kun memba kaget.
Kagetka kewö qesim eŋgiyök, “Dagöreŋ imut aka qet mi ki ohoget ahöza?”
“O mi sisa-kiŋgöreŋ,” mewö meleŋda jiget. Jigetka kewö jii mötket, “Mewö aiga yuai sisa-kiŋgö imutŋambuk buŋaŋi akzawi, mi mönö yaŋgöra al waŋgime. Yuai kun Anutugö buŋaya akzawi, mi mönö Anutugö buŋa qeme.”
Mewö jii möta yaŋgöra gwötpuk welipköba mosöta yaigep anget. Mewö.
Sadyusi (Jike nupkö kapaŋkölköl) yeŋön ‘Kömugeri, yeŋön kude wahötme,’ jiba malget. Nalö miaŋgöreŋ yeŋgöreŋök tosatŋan Jisösgöreŋ kaba kewö qesim waŋgiba jiget,
“Böhi, Mosesnöŋ kewö jim kutum neŋgiyök ahöza, ‘Azi kun ambi meiga nahönbörat qahö ahui kömuiga munŋan ölöp malöŋi memba mala gwölönarök qiwikŋaim waŋgiiga datŋaŋgö qet bisiba malma.’
Mötnöŋ, nalö kunöŋ darumun 7 malget. Datŋini mutukŋan ambi memba mala gwölönarökŋi qahö öne mala kömuyök. Kömuiga munŋan malöŋi mi meyök.
“Memba mala kömuiga munŋi kunŋan malöŋi mi meyök. Meiga miaŋgö andöŋe munŋi kunöŋ ambi miyök meyök. Mewöŋa mewö darumun 7 pakpak yeŋön ambi mohok miyök memba gwölönarök qahö mala kömum teköget.
Kömum tekögetka qöndökŋi malöŋini mi mewöyök kömuyök.
Göŋön ‘Kömugeri, yeŋön guliba wahötme,’ jizanmö, nini mi qahö möt narizin. Mötnöŋ, azi 7 pakpak mi öröröŋ wahötpeak ewö, ambi mohok mi anömŋina meget malöhaŋgöra aka mönö dagö anömŋa akawak?”
Mewö qesigetka Jisösnöŋ meleŋda kewö jii mötket, “Iŋini keu jim sohoze. Urumeleŋgö Buŋa Kimbiŋi aka Anutugö kukösumŋi qahö möt kutuzeaŋgöra mönö jaŋjuŋ ahakze.
Ölŋa, kömupnöhök wahöta nalö miaŋgöreŋ awanöm qahö akŋemö, garata yeŋön Suep mire maljeaŋgö tandök aka malme.
“Mötket! Kömugeri, yeŋön guliba wahötmegö keuŋi Anutunöŋ eŋgöra jiyöhi, iŋini mi lök oyoŋget me qahö? Keu mi kewö,
‘Nöŋön Anutu Abrahamgö Kembu, Aisakö Kembu aka Jeikobkö Kembuya mala kota maljal.’ Anutunöŋ kömukömuŋi yeŋgö Kembuŋini qahöpmö, malmal köhöikŋi maljei, mönö yeŋgö Kembuŋina malja.”
Jisösnöŋ mewö ambazip kambu kusum eŋgii möta welipköget. Mewö.
Sadyusi (Jike nupkö kapaŋkölköl) yeŋön Jisös qesim waŋgigetka meleŋda jim soroköiga keu bök akeri, mi Farisi (Köna keugö kapaŋkölköl) yeŋön möta kaba tokoget.
Yeŋgöreŋök böhi kun Köna keu törörök möt kutuyöhi, yaŋön kaba Jisös bötak ala kewö qesim waŋgiyök,
“Böhi, Mosesgö Köna keu uruŋe wani jöjöpaŋ keu mi bohonŋi ketaŋi akza?”
Qesim waŋgiiga meleŋnök, “Bohonŋi ketaŋi mi kewö, ‘Gi urugi jömukŋi, uŋagi jömukŋi aka mötmötki jömukŋi miaŋön mönö Kembu Anutugi jöpaköba malman.’
Miaŋön jöjöpaŋ keu bohonŋi aka mutukŋi akza.
Jöjöpaŋ keu miaŋgö alaŋi kewö, ‘Nangi jöpaköm aŋgumakzani, mewöŋanök mönö ambazip pakpak jöpaköm eŋgiba malman.’
Jöjöpaŋ keu yahöt mi mönö Mosesgö Köna keu aka kezapqetok ambazip yeŋgö Buzup Kimbi pakpak mieŋgö bohonŋina akza.” Mewö.
Farisi (Köna keugö kapaŋkölköl) yeŋön kaba tokogetka Jisösnöŋ kewö qesim eŋgiyök,
“Iŋini Kraistköra denöwö mötze? Yaŋön mönö dagö nahönŋa akza?” Mewö jiiga meleŋda jiget, “Mönö kiŋ Deiwidkö gwölönarökŋa akza.”
Jigetka jiyök, “Mewö akzapmö, denöwö aka Uŋa Töröŋan Deiwid sölölöhöm waŋgiiga yaŋgöra ‘Nani Kembuni,’ qeta kewö jiyök,
‘Anutunöŋ kinda nöŋgö Kembuni kewö jii mörök, Göŋön mönö kaba nöŋgö böröni ölŋe tatnöŋga nöŋön nalö sutŋe kerökurupki tim tötala luhut al eŋgiba göhö köna tambö gwaröŋe al eŋgimam. Nalö mi kam kuŋgumawaŋgö dop mönö asak-mararaŋnöŋ ki tatman.’
Deiwidnöŋ nanŋak mewö jiba qetŋi ‘Nöŋgö Kembuni’ jiza. Kembuni jiba mönö denöwö aka yaŋgö gwölönarökŋi mohot akawak?”
Mewö jiiga miaŋgö kitipŋi kunöŋ kun meleŋmamgö osiba keu bök kinget. Sömaŋi miaŋgöreŋök körek yeŋön Jisös kunbuk keu kungö qesim waŋgibingö kölköldömdöm aka mosötket. Mewö.
Nalö miaŋgöreŋ Jisösnöŋ ambazip kambulelembe aka gwarekurupŋi yeŋgöra kewö jii mötket,
“Köna keugö böhi aka Farisi (Köna keugö kapaŋkölköl) yeŋön Mosesgö jakömbuaknöŋ tata Köna keugö könaŋi kukösum qakŋe kusum eŋgimakze.
Miaŋgöra keu pakpak jim kutum eŋgimakzei, mi mönö tem kölmemö, ahakmemeŋini mi kude wuataŋgöme. Yeŋön keu jitŋinan jim asarimakzemö, nanŋinak mi qahö wuataŋgömakze. Miaŋgöra mönö i ewö kude ahakŋe.
“Yeŋön keuŋi keuŋi jim kutuba miaŋgö könjöŋ lömbötŋi ambazip awötŋine alagun algetka mi tem kölbingö lömböriiga jaraŋbaraŋ ahakzemö, nanŋinak i kesötŋini moröŋi kunöŋ bauköm eŋgibingö wösömötmötŋini kun qahö ahöza.
“Yeŋön ahakmemeŋini pakpak ambazipnöŋ eŋgekŋegöra aka memakze. Baiböl keu köt (memori wös) irimuŋga bokisŋini mem qariba aukŋe kondela Buŋa mötmötŋinaŋgöra aiweliköm aŋgumakze. Malukuŋinaŋgö suŋe aködamungö biretŋi ketaŋi ketaŋi memba möndömakze.
Yeŋön közölömbuaŋnöŋ dum tatat mutukŋe jegep tatpingö mörakze aka köuluk mire qaikŋe eu tatpingö sihimŋi mörakze.
Maketnöŋ me könanöŋ ambazip eŋgeketka jölöŋini jimegö möta ‘O ketaŋamnini,’ qetŋini mewö qetmegöra sihimŋini mörakze.
“Yeŋön mewö ahakzemö, mohok-kun yaŋön eŋgö Böhiŋini aiga iŋini körekŋan yaŋgö urumeleŋ alaurupŋi akze. Miaŋgöra eŋgö qetŋini böhinini qetmegöra kude mötme.
Mohok-kun yaŋön Iwiŋini akza. Yaŋön Suep mire maljawaŋgöra gölme azi kungöra neŋgö iwinini qet mewö kude qetme.
Kraist mohok-kun nöŋön eŋgö ketaŋamŋini akzal. Miaŋgöra eŋgö qetŋini ketaŋamnini qetmegöra kude mötme.
“Mewö qahöpmö, eŋgö sutŋine bohonŋi akzawaŋön mönö welen qem eŋgiba malma.
Mewö malmapmö, kunŋan nanŋi uruŋi memba öŋgömawi, Anutunöŋ mönö i memba et al waŋgima. Kunŋan nanŋi uruŋi memba etmawi, Anutunöŋ mönö i memba öŋgöba al waŋgima.”
“O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgözawaŋgöra mönö wölziköba Yei! jizal. Ambazip Suepkö bemtohoŋ uruŋe aŋgotpepukö naŋguŋi köla jöhömakze. Nanŋinak miaŋgö uruŋe qahö aŋgotze aka tosatŋan miaŋgö uruŋe aŋgotpingö akzei, iŋini i jöhöba aŋgön köl eŋgimakze.
O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgözawaŋgöra mönö wölziköba Yei! jizal. Iŋini malö yeŋgöreŋ miri yuai bidaŋda gagabe köla eŋguaŋgirakze aka qetbuŋaŋini asuhumapköra aka köuluk köröpŋi köuluköba töptöpŋine qemakze. Miaŋgöra Anutunöŋ keuŋini jim teköba likepŋi öŋgöŋgöŋi meleŋni eŋgö qakŋine öŋgöma.
“O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgöza-waŋgöra mönö wölziköba Yei! jizal. Iŋini kunöŋ Juda ambazip kun akŋapköra kapaŋ köla köwetŋi köwetŋi kutuba gölmeŋi gölmeŋi lilikömakze. Mewö aketka kunŋan Juda neŋgö ahakmemenöŋ qekötahömawi, i mönö kusum sohom waŋgigetka könöp siagö buŋaya kun akŋa. Nanŋini ewö qahöpmö, indimŋi yahöt nanŋini eŋgoŋgita böliqölima.
“Jeŋinan gömöliiga ambazip böröŋine memba eŋguaŋ-girakzei, lömböt eŋgö qakŋine öŋgözawaŋgöra mönö wölziköba Yei! jizal. Iŋini keu kewö jimakze, ‘Kunŋan jöwöwöl jikegö qetŋe keuŋi jöjöpaŋ keunöŋ jim köhöima ewö, miaŋön qahö köhöimapmö, kunŋan jöwöwöl jikegö yuai goulnöŋ memeŋi miaŋgö qetŋe jöjöpaŋ keuŋi jima ewö, jöjöpaŋ keu miaŋön mönö jöhöm waŋgima.’
“O jegömöl ambazip mötkutukutuŋini piromŋi! Yuai goulnöŋ memeŋi aka jöwöwöl jike yahöt mietköreŋök wani yuainöŋ öŋgöŋgöŋi akza? Goulnöŋ nanŋak kömbukŋi qahö akzapmö, jöwöwöl jikenöŋ algetka miaŋön mönö mi mem kömbuhiza.
“Keu kun kewö jimakze, ‘Kunŋan altagö qetŋi qeta keuŋi jöjöpaŋ keunöŋ jim köhöima ewö, miaŋön qahö köhöimapmö, kunŋan naluk kötin altanöŋ ahözawi, miaŋgö qetŋi qeta jöjöpaŋ keuŋi jima ewö, jöjöpaŋ keu miaŋön mönö jöhöm waŋgima.’
“O jegömöl ambazip! Naluk kötin aka alta mietköreŋök wani yuainöŋ öŋgöŋgöŋi akza? Naluknöŋ nanŋak eretŋi akzapmö, altanöŋ algetka miaŋön mönö naluk mem kömbuhiza.
Miaŋgöra kunŋan altagö qetŋe keuŋi jöjöpaŋ keunöŋ jim köhöimawi, yaŋön alta aka yuai pakpak altanöŋ ahözawi, mönö miaŋgö qetŋe keuŋi jim köhöima.
“Kunŋan jöwöwöl jikegö qetŋe keuŋi jöjöpaŋ keunöŋ jim köhöimawi, yaŋön mönö jike miaŋgö aka miaŋgöreŋ mal köhöizawaŋgö qetŋe keuŋi jim köhöima.
Mewöyök kunŋan Suepkö qetŋe keuŋi jöjöpaŋ keunöŋ jim köhöimawi, yaŋön Anutugö jakömbuak dum aka miaŋgöreŋ tatzawaŋgö qetŋe keuŋi jim köhöima.
“O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgözawaŋgöra mönö wölziköba Yei! jizal. Iŋini nene pakpak mendeŋda bahöŋi 10 miaŋgöreŋök mohot Anutugö buŋaya qemakze. Gipŋi, raki aka kiap kösö köt mi mewöyök mendeŋda tenöhök mohot mi Anutugö buŋa qemakze. Naluk mi törörök alakzemö, Köna keugö kötŋi bohonŋi ki mönö oŋgita mosörakze: Gi ambazip sutŋine ahakmeme diŋdiŋi wuataŋgöba ak kömum aŋguba keu pöndaŋ wuataŋgöba malman. Keu bohonŋi mi mönö kapaŋ köla wuataŋgöba malme aka keu morömorö mi mewöyök kude oŋgita mosötme.
Jeŋinan gömöliiga ambazip böröŋine memba eŋguaŋgirakzei, iŋini söp obuk nembepuköra oŋini saiyanöŋ kewörakzemö, sömbup ketaŋi kamel mi laŋ gwahörakze.
O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgözawaŋgöra mönö wölziköba Yei! jizal. Iŋini amöt qem aŋgubingöra qambi aka al nenegö sileŋi saŋgoŋ yakömakzemö, dogo jimamoŋini qahö galöm köla yuai laŋ göröngöba membagun megetka nepaqepalok miaŋön uruŋini kokolak qei malje.
“O jegömöl azi Köna keugöra kapaŋ kölakzani, gi mönö mutuk qambigö uruŋi saŋgoŋnöŋga sileŋan mewöyök sarakŋi akŋa.
O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgöza-waŋgöra mönö wölziköba Yei! jizal. Iŋini qaksirigö maripomŋi saŋgoŋgetka tuatŋi akeak, mönö miaŋgö dop akze. Sileŋinan eksihimŋinambuk tandök akzemö, qaksirigö uruŋe qamöt sihit aka yuai imbiloŋloŋambuk miaŋön kokolak qei ahöza.
“Miaŋgö dop eŋön mewöyök ambazip jeŋine ölŋa diŋdiŋi tandök asuhumakzemö, urumeleŋgö silesile tandök aka qewöloŋnöŋ mönö uruŋini kokolak qei malje.”
“O Köna keugö böhi aka miaŋgö kapaŋkölköl ambazip! Iŋini urumeleŋgö silesile ambazip aketka lömböt qakŋine öŋgöza-waŋgöra mönö wölziköba Yei! jizal. Iŋini kezapqetok ambazip yeŋgö qaksirinöŋ simen koum memakze aka ambazip solanŋi yeŋgö köt köteŋini meŋölömakze.
Mewö aka kewö jimakze, ‘Neŋön ambösakonini yeŋgö nalönöŋ malbinak ewö, mönö yembuk qahö toroqeinga kezapqetok ambazip yeŋgö sepŋinan mönö neŋgö qaknine qahö öŋgöbawak.’
“Mewö jiba miaŋön nanŋinak kezapqetok ambazip eŋgugeri, yeŋgö isiurupŋina akzei, mönö keu mi naŋgöba jiba dangunu ewö kinje.
Miaŋgöra ambösakonŋinan siŋgisöndok könahiba akeri, miaŋgö dop iŋini mönö toroqeba körek ak teköme.
“O soramen, iŋini mönö qatö moröŋi ewö akze. Anutunöŋ keuŋini jim teköi könöp sianöŋ gebepuköra mönö denöwö unjuratpeak? Mi mönö osime.
Miaŋgöra mötket, nöŋön kezapqetok aka mötkutukutu ambazip aka Köna keugö böhi melaim eŋgibi eŋgöreŋ kame. Kagetka yeŋgöreŋök tosatŋi i eŋguget kömume aka tosatŋi maripom qakŋe al eŋgime. Tosatŋi köuluk miriŋine örörahöm eŋgiba keuŋini jim teköba ihileknöŋ tauköm eŋgiba közöl eŋgigetka taonŋi taonŋi miaŋgöreŋ anakŋe.
“Azi solanŋi Abelgö sepŋan eriga miaŋgöreŋök könahiba eŋguba kota mala Zekaraia jöwöwöl jike kömbukŋi aka jöwöwöl alta mietkö sutŋire qeget sepŋi eri miaŋgöreŋ teköyök. Ambazip solanŋi yeŋgö sepŋini gölmenöŋ mokomalgeri, sep pakpak miaŋgö kitipŋan mönö eŋgö qakŋine öŋgöma.
Nöŋön keu ölŋi kun kewö jibi mötme: Sepŋinaŋgö kitipŋi pakpak mi mönö ambazip merak maljei, eŋgö qakŋine öŋgöi Anutunöŋ likepŋi meleŋ eŋgii mötme.”
Jisösnöŋ jiyök, “O Jerusalem Jerusalem, iŋini kezapqetok ambazip eŋguget kömugetka Anutunöŋ ambazip melaim eŋgii eŋgöreŋ kamakzei, mi kötnöŋ kumbuköm eŋgimakze. Poi namŋan moröurupŋi ginginŋi bapŋe ala köjöjohom eŋgimakzawi, nöŋön mönö miaŋgö dop nalöŋi nalöŋi göhö könagesöurupki kötala tokom eŋgimamgö möta malalmö, iŋini mi tököba mala kotket.
Mötket, Anutunöŋ mönö jike miriŋini andö qeiga sahopŋanök ahöma.
“Mewö ahömapmö, nöŋön kewö jibi mötket, iŋini ni kunbuk qahö nekŋe. Könaŋgep nalö kun kam kuŋgui miaŋgöreŋ neka kewö jime, ‘Kembugö qetŋe kam neŋgizawi, Anutunöŋ mönö i kötuetköm waŋgima.’ Mewö.”
Jisösnöŋ jöwöwöl jike mosöta eriga gwarekurupŋan yaŋgöreŋ kaba jöwöwöl jikegö tohoŋ uruŋe miri tatkeri, mi Jisös kondel waŋgiget.
Kondel waŋgigetka meleŋda kewö jii mötket, “Miri pakpak mi ölöp eŋgekzemö, nöŋön keu ölŋa kewö jibi mötket: Mi mönö köndeŋgetka mirigö köt kun mi köt kungö qakŋe qahö ahömapmö, qeqelaŋlaŋ aka sahopŋanök ahöma.” Mewö.
Jisösnöŋ Oil ip kunduŋe anda tariga gwarekurupŋan nanŋinöhök yaŋgöreŋ kaba kewö qesim waŋgiget, “Böhi, keu jizani, miaŋgö ölŋi mönö wanat nalönöŋ asuhum tiŋgitma aka göŋön kanöŋga gölmegö nalöŋan tekömamgö akŋawi, miaŋgö aiwesökŋan mönö denöwö asuhum? Mia ölöp jinöŋ mörin!”
Mewö qesim waŋgigetka meleŋda kewö jiyök: “Kunŋan isimkakalek aiga jaŋjuŋ anbepuköra mönö galömŋini memba malme.
‘Ambazip gwötpukŋan asuhuba nöŋgö qetne kewö jime, ‘Nöŋön Amötqeqe Toŋi Kraist akzal’. Mewö jiba ambazip gwötpuk tilipköm eŋgime.
Iŋini yarö mieŋgö buzupŋini aka ötöŋini asuhugetka mörakŋe. Mi möta jönömŋini undubapuköra mönö galömŋini meme. Yuai mewöŋi mi mutuhök asuhumapkö jijiŋa. Mi asuhumapmö, gölmegö nalöŋan mönö miaŋgöreŋök zilaŋ qahö teköma.
“Kantri kunŋan kantri kun eŋgubingöra wahötme. Ambazip kambu kunŋan kambu kun yembuk aröŋ aŋgubingöra wahötme. Gölmeŋi gölmeŋi miaŋgöreŋ bödiŋi bödiŋi (buöröŋi buöröŋi) asuhume aka kenöŋ ketaŋi ketaŋi mi qözöla memba gölme meleŋni gemakŋa.
Yuai pakpak mi ambi köröbuknöŋ masi könahiba eŋgumakzawaŋgö dop. Gölmegö nalöŋan mönö miaŋgö dop könahiba tekömamgö akŋa.
“Mewö akŋapmö, nalö miaŋgöreŋ tosatŋan iŋini uruŋini meleŋgeraŋgöra aka gawman yeŋgö böröŋine al eŋgigetka sihimbölö ak eŋgiba eŋguget kömume. Kantri pakpak yeŋön nöŋgöra aka kazik ak eŋgimakŋe.
Nalö miaŋgöreŋ gwötpukŋan mötnaripŋini mosöta aŋgönaŋ memba kazik ak aŋgume.
Kezapqetok ambazip takapulakaŋi gwötpukŋan asuhuba ambazip gwötpuk kilik-kaluk ak eŋgigetka jaŋjuŋ anakŋe.
“Iwilele Toŋan sehiba ambazip galöm köl eŋgimawaŋgöra aka urumeleŋ ambazip sehisehiŋi yeŋgö uruŋinan amöriiga urukalemŋinan sörörauma.
Kunŋan kapaŋ köla köhöiba böŋ qeba kinda maliga gölmegö nalöŋan tekömawi, yaŋön mönö oyaeŋkoyaeŋ buŋa qem aŋguma.
Anutugö bemtohoŋaŋgö Ölöwak Buŋa ki mönö mutuk gölmegö kantriŋi kantriŋi pakpak miaŋgöreŋ jim sehigetka könagesö dop naŋgönaŋgö keuŋi mötketkun gölmegö nalöŋan miaŋgö andöŋe teköma.” Mewö
“Kezapqetok azi Danielnöŋ köndeŋmöndeŋ uru-önön-ŋambukö keuŋi jii ahöza. Keu miaŋgö dop tosatŋan kaba köndeŋmöndeŋ aka yuai aŋgöjörakŋambuk mi jöwöwöl jike töröŋe alget kiniga ekŋei, - keu ki oyoŋmawaŋön mönö ölöp kezap ala möt kutuma-
nalö miaŋgöreŋ Judia prowinsnöŋ malmei, eŋön mönö misiŋgöba öröba kunduŋe anme.
Miri kösutŋe sombemnöŋ malmawaŋön mönö eta gösö yuaiŋi memamgöra miri uruŋe kude öŋgöma.
Nupnöŋ anda malmawaŋön mönö mewöyök malukuŋi memamgöra liliŋgöba mirinöŋ kude anma.
“Yei! Ambi gölömbuk aka morö juzunöŋ yeŋön nalö miaŋgöreŋ denöwö ösumŋinan anbeak?
Miaŋgöra yuai mi kie uru me Sabat kendongö nalöŋe kude asuhumapköra köuluköme.
“Mi kewögöra: Nalö miaŋgöreŋ kahasililiŋ keta bölökŋi asuhuma. Kahasililiŋ dopŋi mewöŋi mi mönöwök nalö kungen kude asuhuba ahöyök. Anutunöŋ yuai pakpak miwikŋaiyöhi, nalö miaŋgöreŋök könahiba nalö kiaŋgöreŋ mala kota nalö sutŋe kun kude asuhuyök. Mönöwök qahö asuhuyök aka könaŋgep nalö kunöŋ kunbuk qahö ahuma. Miaŋgöra mönö köuluköba malme.
Kembunöŋ wahöjaliŋ nalö mi qahö mem töribawak ewö, ambazip körekŋan mönö ayuhum teköbeakmö, ambazip nanŋaŋgöra möwölöhöm eŋgiyöhi, yeŋgöra aka wehön mieŋgö qötöŋini mem törima.
“Nalö miaŋgöreŋ kewö jime, ‘Mötket! Kraistnöŋ ki malja,’ me ‘Eket! Amötqeqe Toŋan endu kinja.’ Kunŋan mewö jima ewö, mi mönö kude möt narime.
Mi kewögöra: Amötqeqe toŋi muneŋi aka kezapqetok ambazip takapulakaŋi asuhuba aŋgöletot aka aiwesök ketaŋi ketaŋi megetka letotme. Mewö letotketka Anutunöŋ ambazip nanŋaŋgöra möwölöhöm eŋgiyöhi, i mewöyök eŋololoŋ mem eŋgimegö esapköba kapaŋ kölgetka jaŋjuŋ akepuk. Eŋön ölöpŋanök galömŋini memba malgetka mi osibeak.
Mötket! Nöŋön yuai pakpak mi qahö asuhuiga qeljiŋe lök jibi mötze.”
“Miaŋgöra ‘Amötqeqe Toŋan mönö gölme apopamkölkölŋe malja,’ mewö jiget mötme ewö, miaŋgöreŋ mönö kude anme. Me ‘Mötket! Kraistnöŋ mönö miri miaŋgö uruŋe asuhuba tatzawi,’ mewö jiget möta mi kude möt narime.
Mi kewögöra: Suep gölmegö azi ölŋan kunbuk kamawi, nalö mi mönö wölbilikö dop kewö akŋa: Mi wehön kotkotŋeyök zilaŋ biliksik ala likepŋe wehön gegeŋe dop köla asariba ani ekzini, yaŋön mönö miaŋgö dop asuhuma.
“Sömbup gisakŋan kungen ahöiga, manu köraraknöŋ miaŋgöreŋ öröba tokomakzei, miaŋgö dop asuhuma.” Mewö
“Wahöjaliŋ nalö miaŋön teköiga miaŋgöreŋök wehön jeŋan injaŋ köliga köiŋnöŋ ömuŋ kölma. Seŋgelau yeŋön suepnöhök teköba etme aka suepnöŋ uturuköiga miaŋgö öröyuaiŋi mi tatatŋini mosöta eŋololoŋ aketka sohoma.
Nalö miaŋgöreŋ Suep gölme azi ölŋaŋgö aiwesökŋan suepnöŋ asuhuiga ekŋe. Nalö miaŋgöreŋ gölmegö könagesö pakpak yeŋön jiŋgeŋ köla sahötme. Sahöta Suep gölmegö azi ölŋi yaŋön suepkö kousu qakŋe kaŋgori ekŋe. Kukösumŋi ketaŋan saköl-diŋdiŋambuk aukŋe asuhuiga asakmararaŋi ekŋe.
Kaŋgori eketka tömunŋi qainŋi kun ugetka ötöŋi köhöikŋi mötketka Suep garataurupŋi melaim eŋgiiga yeŋön ambazip Anutunöŋ nanŋaŋgöra möwölöhöm eŋgiyöhi, i gölme göraŋi likeplikep euke emuke miaŋgöreŋök kölolohoba eŋguaŋgitme.” Mewö
“Iŋini geröp ip eka tandökŋi mötmöriba dopkeu ki mötme. Böröŋan lök oŋambuk aiga sinŋini yoŋgoigetka mi eka möta kewö jimakze, ‘Wehön nalöŋan mönö dopdowiza.’
Eŋön mewöŋanök aiwesök miaŋgö dop asuhuiga eka möt asariba könaŋi kewö jime, ‘Jisösnöŋ mönö naŋgunöŋ dopdowiza.’
“Nöŋön keu ölŋi kun kewö jibi mötket: Ambazip ki merak gölmenöŋ maljei, yeŋön qahö kömugetka yuai pakpak jizali, mi mönö yeŋgö malmal nalöŋine asuhuma.
Suep gölmenöŋ ayapkömahotmö, nöŋgö Buŋa keunan mönö nalö kunöŋ qahö ayapköma.” Mewö.
“Suep gölmegö azi ölŋan kamapmö, dawinöŋ kam kuŋgumawi, miaŋgö wehönŋi me aua nalöŋi mi kunŋan kun kude mötza. Suep garatanöŋ mi qahö mötze. Anutugö Nahönŋan mewöyök mi qahö mötza. Iwinöŋ nanŋök mi mötza.
Mönöwök Noagö nalöŋe ambazipnöŋ malmalŋini qemasolokep qakŋe mala ayuhugeri, miaŋgö dop mönö Suep gölmegö azi ölŋan kunbuk kamawaŋgö nalöŋe asuhuma.
“O göulu ketaŋan qahö kaiga qeljiŋe miaŋgöreŋ ambazip nene lömbuaŋ ala o köhöikŋi nemba ambi kenam bohonŋaŋgö alget anda kaiga aŋgömeget. Ahakmeme mewö aka memba qemasolokep malgetka Noanöŋ waŋge uruŋe öŋgöyöhi, silim miaŋgöreŋ teköyök.
Teköiga wanat yuai asuhumawi, mi qahö mötketka o göulu ketaŋan kaba jinonŋi qahö ayuhum eŋgiyök. Könaŋgep Suep gölmegö azi ölŋan kunbuk kamawi, nalö miaŋgöreŋ ambazipnöŋ mewöŋanök qemasolokep aka mala ayuhume.
Nalö miaŋgöreŋ azi yahöt nupnöŋ malohotka yetköreŋök kun waŋgita kun mosötme.
Mewöŋanök ambi yahöt taweŋ urasiba (bunahöba) tatmahori, yetköreŋök kun waŋgita kun mosötme.
“Kembunöŋ kamawaŋgö nalöŋi me auaŋi qahö mötzeaŋgöra mönö uruguliguli aka malme.
Gwölö malbingö keu ki mönö möt kutume: Suŋgem aiga kegwek-kahasililiŋ azinöŋ wani nalönöŋ me auanöŋ kamawi, miri toŋan mi mötpawak ewö, yaŋön mönö gwölö mala miriŋi ölöpŋanök galöm meiga qesiŋda öŋgömamgö osima.
Iŋini ‘Suep gölmegö azi ölŋan nalö kiaŋgöreŋ qahö kaŋgotma,’ jiba mötmörigetka yaŋön mönö nalö miaŋgöreŋök kaŋgotma.” Mewö.
“Mewö aiga nup meme ambazip sutŋine daŋön tiŋ kutuba tosatŋi eŋgoŋgitza? Tosatŋan sörörauba nup mosötketka kunŋan mötkutukutu ölöpŋaŋgö qakŋe kapaŋ köla pöndaŋ memakzawi, yaŋön mönö simbawoŋ akza. Miri toŋan ahakmemeŋi kewöta eka kungen anda miriŋaŋgö öröyuaiŋi mi böröŋe ali galöm akŋa. Galöm aka welenqeqeurupŋi jiyöhaŋgö dop köyan köla nalö diŋdiŋe gumohom eŋgimakŋa.
Mewö köyan köl eŋgiba maliga toŋan liliŋgöba kaba mewö eka mönö simbawoŋ jima.
“Nöŋön keu ölŋi kun kewö jibi mötket: Toŋan simbawoŋ jiba sukinapŋi pakpakö galömŋi kuŋgum waŋgima.
Kuŋgum waŋgimapmö, nup meme okonŋi yaŋön uruŋan mötmöriba kewö jima ewö, ‘Kembunaŋgö kaka nalöŋan mönö köröpŋi ahöza.’
Mewö jiba könahiba nup meme ambazipurupŋi eŋgum ureiba közölömbuaŋ ala söŋgaiba o köhöikŋi nemba uruŋi sohoiga eŋololoŋ silekmalek aka malma.
“Mewö mala nalö kunöŋ kembuŋi kaŋgotmapköra qahö mambötmawi, mönö miaŋgöreŋ kaŋgotma. Nalögöra ikmaok iŋululuŋ mali mönö aua miaŋgöreŋ kaŋgota
qeba yaijapaleleŋ mem waŋgiba jim kutuiga urumeleŋgö silesile ambazip ewö könöp sianöŋ geba sihimbölö mötma. Mewö möta sahöt gigilahöba irimŋini yöhözömgögetka qetŋi qeri malme.” Mewö.
Jisösnöŋ jiyök, “Kunbuk kamami, nalö miaŋgöreŋ Suepkö bemtohoŋan kewö akŋa: Maren lömbuaŋ nalöŋe ambi seram jömukŋi tenŋan ‘Azi buŋabuk aitoŋgöbin,’ jiba kiwaŋini memba könanöŋ anget.
Yeŋgöreŋök 5 mi mötkutukutuŋinambuk aketmö, tosatŋi 5 yeŋgö mötkutukutuŋini mi piromŋi.
Mötkutukutuŋini piromŋi yeŋön kiwaŋini megetmö, könöp (kuwiŋ) kelökŋi qahö memba anget.
Mötkutukutuŋinambuk yeŋön kiwaŋini aka kuwiŋ kelök kirinŋini mewöyök memba anget.
Angetka azi buŋanöŋ zilaŋ qahö kaiga mambötketka nalö köriyöhaŋgöra körek yeŋgö jeŋini böŋböŋ meiga nöröpŋini eri sipköba gaun ahöget.
“Gaun ahögetmö, suŋgem bibiŋe kunöŋ tömun qeri qet kewö mötket, ‘Mötket, azi buŋa kazawo! Mönö yaŋgöreŋ anda aitoŋgöme.’
Qet mi möta ambi seram ten mi körekŋan wahöta kiwaŋini memba möhamgöba ohotiriget.
Ohotirigetka mötkutu-kutuŋini piromŋi yeŋön mötmöt ambi yeŋgöreŋ kaba kewö jiget, ‘Neŋgö kiwaninan böközawaŋgöra eŋön mönö kuwiŋ kelökŋi tosatŋi neŋgime.’
“Mewö jigetka mötkutukutuŋinambuk yeŋön meleŋda kewö jiget, ‘Qahö. Mi iŋini aka nini dopnine qahö. Miaŋgöra mönö stuanöŋ anda nanŋini kuwiŋ kelökŋini söŋgöröŋi meme.’
“Mewö jigetmö, kuwiŋ kelökŋi bohonŋi membingöra anda könanöŋ malgetka azi buŋanöŋ mönö miaŋgöreŋök kaŋgorök. Ambi seram jöjöröba kingeri, yeŋön anda yambuk aitoŋgöba maren lömbuaŋ miri uruŋe öŋgögetka naŋguŋi kölget.
Ambi seram stuanöŋ angeri, yeŋön mewöyök könaŋgep kaŋgota naŋgu qeba kewö qetket, ‘Kembu Kembu, mönö naŋgu metal neŋginöŋ!’
“Mewö qetketmö, kewö meleŋda jiyök, ‘Qahö. Ni iŋini qahö möt eŋgizal. Keu ölŋa mi jizal.’”
Jisösnöŋ söpsöp keu mewö jiba gwarekurupŋi yeŋgöra keu kewö jii mötket, “Iŋini ni kamamaŋgö nalöŋi me auaŋi kude mötzeaŋgöra mönö uruguliguli aka malme.” Mewö.
“Mönö dopkeu kiaŋgö dop asuhuma: Azi kun miriŋi mosöta köröwen kantri kunŋan anmamgö möta welenqeqeurupŋi eŋgoholi kagetka moneŋ sukinapŋi galöm kölmegöra jim kutum eŋgiba böröŋine alök.
Nup memeŋini kewöta ölŋi dawik asuhumawaŋgö dop möta nup meme azi kungöra moneŋ esu 5 (Kina 5000,-) waŋgiba kun moneŋ esu yahöt (Kina 2000,-) waŋgiba kun mohok-kun (Kina 1000,-) waŋgiyök. Mewö galöm kölmegöra mendeŋ eŋgiba eŋgömosöta anök.
“Azi Kina 5000,- meyöhaŋön miaŋgöreŋök anda kölköl-örörö nup meiga moneŋ sehiiga esu 5 kunbuk meyök.
Mewöŋanök Kina 2000,- meyöhaŋön anda kölköl örörö nup meiga moneŋ sehiiga esu yahöt kunbuk meyök.
“Mewö meyohotmö, azi moneŋ esu mohok-kun (Kina 1000,-) meyöhaŋön mönö mosöta anda gölme esiba azi kembuŋaŋgö moneŋi löm köla asambörök.
Nalö köröpŋi teköiga welenqeqe yeŋgö azi kembuŋinan liliŋgöba kaba ‘Nup megeraŋgö kösohotŋini möta kewötmam,’ jiba köl öröm eŋgiiga kaget.
“Mewö kagetka azi Kina 5000,- meyöhaŋön jeŋe kaŋgota esu 5 kunbuk toroqeba memba kaba kewö jiyök, ‘Ketaŋamni mötnöŋ, göŋön moneŋ esu 5 niŋginöŋi, nöŋön miaŋgö kölköl öröröŋi membi sehiiga esu 5 kunbuk asuhuiga memba kazal.’
“Mewö jiiga azi kembuŋan kewö meleŋ waŋgiyök, ‘Mi ölöp. Gi nup meme azi ölöpŋi memburik-qemburiki qahö. Gi yuai awamŋi memba mi kapaŋkapaŋ aka galöm köla malnöŋga sehiyök. Miaŋgöra nöŋön yuai gwötpuk göhö böröge albi miaŋgö galömŋa malman. Ölöp kaba azi kembugi nöŋgö miri uruŋe kaŋgota mohotŋe sösöŋgai aka malbin.’
Azi Kina 2000,- meyöhaŋön mewöŋanök kaŋgota kewö jiyök, ‘Ketaŋamni mötnöŋ, göŋön moneŋ esu yahöt niŋginöŋi, nöŋön miaŋgö kölköl-öröröŋi membi sehiiga esu yahöt kunbuk asuhuiga memba kazal.’
“Mewö jiiga azi kembuŋan kewö meleŋ waŋgiyök, ‘Mi ölöp. Gi nup meme azi ölöpŋi memburik-qemburiki qahö. Gi yuai awamdökŋi memba mi kapaŋkapaŋ aka galöm köla malnöŋga sehiyök. Miaŋgöra nöŋön yuai gwötpuk göhö böröge albi miaŋgö galömŋa malman. Ölöp kaba azi kembugi nöŋgö miri uruŋe kaŋgota mohotŋe sösöŋgai aka malbin.’
“Miaŋgö andöŋe azi moneŋ esu mohok-kun (Kina 1000,-) meyöhaŋön kaŋgota kewö jiyök, ‘Ketaŋamni mötnöŋ, nöŋön könaŋamgi kewö möt yaköyal: Azi kembunan mönö azi köhöikŋi könöpŋambuk akza. Nangak nene kötŋi qahö qesiŋ gilnöŋga miaŋgöreŋ mönö töndup ölŋi sounöŋ yandiba memamgö mörakzan. Padi kötŋi qahö esinöŋ geiga miaŋgöreŋ mönö töndup ölŋi qezakömamgö mörakzan.
“Mewö möt yaköba keŋgötni möta anda göhö moneŋ esugi mi gölmenöŋ asambötpiga ahöyök. Eknöŋ, moneŋ esu niŋginöŋi, miyöhök mönö törörök ki.’
Mewö jiba mi waŋgiyökmö, azi kembuŋan meleŋda kewö jim waŋgiyök, ‘Gi injarere aka welenqeqe bölöŋi akzan! Gi könaŋamni möt yakönöŋ: Nanak nene kötŋi qahö qesiŋ gilbiga miaŋgöreŋ mönö töndup ölŋi sounöŋ yandiba memamgö mörakzal. Nanak padi kötŋi qahö esibi geiga miaŋgöreŋ töndup ölŋi qezakömamgö mörakzal. Nöŋgö tandökni mewö möt yaköbagun mönö wuanöŋgöra ak sohoba malnöŋ?
“Gi nöŋgö moneŋni benknöŋ alnöŋga dop kölbawak. Benknöŋ alnöŋga qariiga liliŋgöba kayali, nalö kiaŋgöreŋ mi ölöp suŋambuk membileŋak.’
Toroqeba tosatŋi yeŋgöra jiyök, ‘Iŋini mönö qölzöm injarere azi miaŋgö moneŋ esuŋi mi waŋgita kun esu 10 miwikŋaiyöhi, mönö i waŋgime.’
“Dopkeu kiaŋgö könaŋi kewö: Denike yeŋgöreŋ yuai ahözawi, körek yeŋgöra mönö toroqeba eŋgiget sehiiga keleŋmaleleŋ ahöm eŋgima. Mewö sehimapmö, kungöreŋ yuai kun qahö ahözawi, yaŋgöreŋ yuai mi mönö mewöyök waŋgitketka öne töhöntöhön malma.
Ayop, welenqeqe azi omaŋi nupŋaŋgö ölŋi qahö i mönö yaigepŋe gilgetka söŋaupnöŋ gema. Miaŋgöreŋ geba sahöt gigilahöba göboŋini yöhözömgögetka qetŋi qeri malme.” Mewö.
“Suep gölmegö azi ölŋan kinda Suep garata pakpak eŋguaŋgita mohotŋe kamei, nalö miaŋgöreŋ Suepkö asakmararaŋan asuhuiga yaŋön Kiŋ Kembugö jakömbuak dumnöŋ tatma.
Tata jiiga gölmegö ambazip kambu pakpak qezaköm eŋgigetka yaŋgö jeŋe asuhume. Asuhugetka lama galömŋan lamaurupŋi meme (noniŋ) yeŋgöreŋök mendeŋ eŋgizawi, miaŋgö dop i mendeqendeŋ ak eŋgima.
Mi ak eŋgiba jiiga lama mi böröŋi ölŋe aka meme (noniŋ) mi qaniŋe al eŋgime.
“Mewö al eŋgigetka Kiŋ Kembunöŋ böröŋi ölŋe kinmei, yeŋgöra kewö jima, ‘Nöŋgö Iwinan kötuetköm eŋgii malgeri, iŋini mönö kaget. Iwi Anutuninan gölme pakpak miwikŋaim eŋgiyöhi, nalö miaŋgöreŋök lök eŋgöra bemtohoŋ mözözömgöba mei jöjöröba ahöba kotzawi, iŋini mönö kaba mi buŋa qem aŋguba malme.
‘Mi kewögöra jizal: Nöŋön yakanaŋgö kömumba malbiga iŋini nene niŋgiba malget. Nöŋön ogöra qemjeŋ qeba malbiga iŋini o niŋgiba malget. Nöŋön kian aka malbiga iŋini köl öröm niŋgigetka miriŋine öŋgöba malal.
Nöŋön sile esunaŋgöra osiba malbiga iŋini opo kereŋ niŋgiba malget. Nöŋön kawöl nöhöi ahöbiga iŋini galöm köl niŋgiba malget. Nöŋön kösö mire malbiga iŋini ni nekingöra miaŋgöreŋ kaba malget.’
“Mewö jiiga ambazip solanŋi yeŋön kewö meleŋ waŋgiba jime, ‘Kembu, gi mönö wani nalönöŋ yakagahö kömunöŋ geka gumohom gihiba malin? Mönö wani nalönöŋ ogöra qemjeŋ qeba malnöŋga geka o gihiba malin?
Mönö wani nalönöŋ kiana kanöŋga geka köl öröm gihiinga mirinine öŋgönöŋga malin? Mönö wani nalönöŋ sile esugahöra osiba malnöŋga geka opo kereŋ gihiba malin?
‘Mönö wani nalönöŋ kawöl göhöi ahönöŋga geka me kösö mire malnöŋga möta gi gekingöra göhöreŋ kaba malin?’
Mewö jigetka Kiŋ Kembunöŋ meleŋda kewö jii mötme, ‘Nöŋön keu ölŋi kun kewö jibi mötme: Iŋini nani urumeleŋ alaurupni etqeqeŋi kieŋgöreŋök kungöra yuai kun akeri, mi pakpak mönö ni ak niŋgiba malget.’
“Mewö jiba miaŋgö andöŋe böröŋi qaniŋe kinmei, yeŋgöreŋ meleŋda kewö jima, ‘Iwinan qesuahöm eŋgii malgeri, iŋini mönö nömosöta kesalget. Könöp sia teteköŋi qahö jem öŋgömawi, mönö miaŋgöreŋ anda geme. Anutunöŋ mi Bölöŋaŋgö Toŋi aka yaŋgö garataurupŋi yeŋgöra mözözömgöba meköiga jöjöröba ahöza.
Mi kewögöra jizal: Nöŋön yakanaŋgö kömumba malbiga iŋini nene qahö niŋgiba malget. Nöŋön ogöra qemjeŋ qeba malbiga iŋini o qahö niŋgiba malget.
‘Nöŋön kian aka kabiga iŋini qahö köl öröm niŋgigetka miriŋine qahö öŋgöba malal. Nöŋön sile esunaŋgöra osiba malbiga iŋini opo kereŋ qahö niŋgiba malget. Nöŋön kawöl nöhöi ahöyal aka kösö mire malalmö, iŋini ni nekingöra miaŋgöreŋ qahö kaba malget.’
“Mewö jiiga yeŋön mewöyök meleŋ waŋgiba kewö jime, ‘Kembu, gi mönö wani nalönöŋ yakagahö kömunöŋ me ogöra qemjeŋ qeba malnöŋ me kiana malnöŋ me sile esugahöra osiba malnöŋ me kawöl göhöi ahönöŋ me kösö mire malnöŋga nini gi qahö welen qem gihiba malin?’
“Mewö jigetka meleŋda kewö jii mötme, ‘Nöŋön keu ölŋi kewö jibi mötme: Iŋini urumeleŋ alaurup etqeqeŋi kieŋgöreŋök kungöra yuai kun qahö akeri, mi pakpak mönö ni qahö ak niŋgiba malget akza.’
“Mewö jii mötketka likepŋi meleŋ eŋgii qakŋine öŋgöiga aköm eŋgii anda sihimbölö nalö teteköŋi qahö möta mal öŋgöme. Mewö mal öŋgömemö, solanŋi yeŋön oyaeŋkoyaeŋ malmal mi nalö teteköŋi qahö mal öŋgöba malme.” Mewö.
Jisösnöŋ keu pakpak mi jim teköba gwarekurupŋi kewö jii mötket,
“Silim yahöt teköigun Pasowa kendonŋi kam kuŋguma. Iŋini mi ölöp mötze. Kam kuŋguiga Suep gölmegö azi ölŋi mi kian gawman yeŋgö böröŋine algetka maripomnöŋ qegetka kömuma.”
Nalö miaŋgöreŋ jike nup galöm aka kantrigö jitŋememe yeŋön tokoba jike nup galöm bohonŋi qetŋi Kaiafas yaŋgö jakömbuak miriŋe tatket.
Miaŋgöreŋ tata denöwö möndöŋninga Jisös ölöŋ memba qeget kömumbawak, miaŋgö könaŋi jaruba kewötket.
Jaruba kewöta kewö jiget, “Ambazip irimŋini seholiiga karimŋi karimŋi asuhubepuköra mi sösöŋgai kendon nalöŋe akingö osibin.” Mewö.
Jisösnöŋ Betani mirinöŋ mala Saimon kun uzikukuŋi mem solaniyöhi, yaŋgö mire öŋgöba tarök.
Miaŋgöreŋ nene nemba tariga ambi kunöŋ köt-kirin kun memba yaŋgöreŋ kayök. Kirin mi nöluk tuat-tuat qetŋi alabastö miaŋön memeŋa. Mia o umköhöwakŋambuk miaŋön kokolak qeqeŋa. Yaŋön mi bohonŋi ketaŋan memba kaba oŋi Jisösgö nöröpŋe mimbiliba miriyök.
Miriiga gwarekurupŋan mi eka urubölö aka kewö jiget, “Mi mönö wuanöŋgöra mewö ayuhuzawi?
O kelökŋambuk mi bohonŋi memegöra ali moneŋ öŋgöŋgöŋan asuhuiga mi ambazip wanapŋi eŋgiiga dop kölbawak.”
Jisösnöŋ urumötmötŋini mi ek kutuba kewö jii mötket, “Ambi kiaŋgö uruŋi mi wuanöŋgöra mem bölize? Yaŋön silik ölöpŋi ak soroköm niŋgiiga dop kölja.
Ambazip wanapŋi mi nalöŋi nalöŋi sutŋine malmemö, nöŋön eŋgö sutŋine nalö dop qahö malmam.
“Nöŋön kömumbi löm köl niŋgimeaŋgöra aka kelök miaŋön sileni nömiriza.
Nöŋön keu ölŋi kun kewö jibi mötket: Ölöwak Buŋa ki kantri igen waigen jim sehigetka anmawi, miaŋgöreŋ ambi kiaŋön yuai ak niŋgizawi, miaŋgö buŋaŋi mohok jiget sehiiga yaŋgöra mötmöriba malme.” Mewö.
Nalö miaŋgöreŋ gwarekurupŋi 12 yeŋgöreŋök kun qetŋi Judas Iskariot yaŋön jike nup galöm yeŋgöreŋ anda
kewö qesim eŋgiyök, “Nöŋön Jisös mamalolo mem waŋgiba böröŋine albiga eŋön töwa wania niŋgibeak?” Qesim eŋgiiga silwö moneŋ kötŋi 30 oyoŋda böröŋe alget.
Aua miaŋgöreŋök könahiba Jisös nalö kungen mamalolo mem waŋgimamgö köna möt jaruba köiŋbiŋgöba malök. Mewö.
Beret yistŋi qahö miaŋgö kendon silim mutukŋe (Seqononöŋ) gwarek yetkön Jisösgöreŋ kaba kewö qesim waŋgiyohot, “Böhi! Nini miri denikeaŋgöreŋ anda pasowa lama mözözömgöm gihiziga neman? Sihimgi denöwö ahöza?”
Qesim waŋgiyohotka kewö meleŋnök, “Iŋiri Jerusalem sitinöŋ öŋgöba azi kun mötzali, i miwikŋaiba kewö jiyohotka mötma, ‘Böhinöŋ jiza: Nöŋgö nalönan mönö dopdowiza. Nöŋön göhö mire kaba gwarekurupni yembuk Pasowa lama membin.’”
Gwarek yetkön Jisösnöŋ jim kutum etkiyöhi, miaŋgö dop aka Pasowa lama mözözömgöyohot.
Mare aiga miri söŋauiga Jisösnöŋ gwarekurupŋi 12 yembuk miri miaŋgöreŋ kaŋgota öŋgöba dum kösutŋe tata nene mendeŋda neget.
Nene negeraŋgöreŋ Jisösnöŋ kewö jii mötket, “Nöŋön keu ölŋi kun kewö jibi mötket: Eŋgöreŋök kunŋan mönö mamalolo mem niŋgima.”
Mewö jii möta miaŋgöreŋök uruŋinan wösöbirik ketaŋi aiga könahiba nanŋök nanŋök qesim waŋgiba jiget, “Kembu, mönö nöŋgöra jibanbuk?”
Qesim waŋgigetka kewö meleŋnök, “Nömbuk beret kuluŋnöŋ kundumgözawi, mönö yaŋön.
Suep gölmegö azi ölŋan mönö yaŋgöra keu ohoget ahözawaŋgö dop ölŋa gölme mosöta anmapmö, kunŋan i mamalolo mem waŋgimawi, yaŋgöra mönö Yei! jiba sahötzal. Miaŋgö likepŋi kanjamŋambuknöŋ mönö yaŋgö qakŋe öŋgöma. Azi mi nam körö uruŋeyök qahö asuhubawak, miaŋön mönö amqem waŋgibawak.” Mewö.
Mewö jiiga Judas mamalolo mem waŋgimawaŋön kewö meleŋda jiyök, “Böhi, mi mönö nöŋgöra jibanbuk?” Jisösnöŋ kewö jii mörök, “Jizani, mönö mewö!” Mewö.
Nene nemba tata Jisösnöŋ beret memba kötuetköba mindipköba eŋgiba kewö jiyök, “Ki nani busuni. Ki memba neget.”
Mewö jiba wain qambi memba saiwap jiba eŋgiba kewö jiyök, “Iŋini körek qambi kiaŋgöreŋök neget.
Ki nani sepni. Mi Anutunöŋ ambazip yembuk jöhöjöhö areŋ aiga köhöimapköra sepni mokoget geiga ambazip gwötpuk yeŋgö siŋgisöndokŋini mosötma.
Nöŋön keu kun kewö jibi mötket: Nöŋön wain kösögö ölŋi ki kiaŋgöreŋ kunbuk toroqeba qahö nemam. Könaŋgep Iwinaŋgö bemtohoŋ uruŋe eu taringa közölömbuaŋ almawi, wehön miaŋgöreŋ mönö wain o qainŋi kun mia nemam.”
Mewö jiiga sösöŋgai liŋet köla mosöta anda Oil ip kunduŋe öŋgöget.
Öŋgöba Jisösnöŋ kewö jii mötket, “Kezapqetok azi kunöŋ keu kun kewö ohoi ahöza, ‘Nöŋön galömŋini qebiga lama kambuŋan deŋme.’ Miaŋgö dop eŋön körek suŋgem kiaŋgöreŋ uruŋini nöŋgöra aka böliiga nömosöta buratime.
Buratigetka nuŋgumemö, nöŋön mönö kömupnöhök wahöta mutuk Galili prowinsnöŋ anda miaŋgöreŋ asuhum eŋgimam.”
Mewö jiiga Pitönöŋ meleŋda kewö jii mörök, “Yeŋön körek uruŋini göhöra aka böliiga gömosöta buratime ewö, nöŋön mönö töndup nalö kunöŋ qahö gömosötmam.”
Jiiga Jisösnöŋ jii mörök, “Nöŋön keu ölŋi kun kewö jibi mötnöŋ: Kuruknöŋ qahö qeriga göŋön merak suŋgem qaŋ köl niŋginöŋga indimŋi karöbut akŋa.”
Mewö jiyökmö, Pitönöŋ kewö jii mörök, “Böhi! Mewö qahöpmö, ni nuŋgugetka göbuk mohotŋe kömumbirak, mi töndup nöŋön gi qahö qaŋ köl gihimam.” Gwarek tosatŋi pakpak mewöyök keu miyöhök jiget. Mewö.
Mewö eraum möta anda yembuk arö kun qetŋi Gezemane miaŋgöreŋ aŋgotket. Aŋgota Jisösnöŋ gwarekurupŋi kewö jii mötket, “Nöŋön endu anda köuluköbiga iŋini ölöp nalö sutŋe ki nanŋinök tatme.”
Mewö jiba Pitö aka Zebedigö nahönyahötŋi yahöt etkuaŋgita angetka Jisösnöŋ könahiba wösöbirik möriga köŋjiliŋan köna böröŋi qeköyök.
Nalö miaŋgöreŋ kewö jii mötket, “Nöŋgö urunan mönö kondum köla kotzawaŋgöra aka wösöbirik mötpiga kömukömuŋi ak niŋgiza. Iŋini ölöp kiaŋgöreŋ tata nömbuk guli malbin.”
Mewö jiba nanŋök borom kun toroqeba anda simin köla sipköba kewö köuluköba jiyök, “Iwini, gi yuai kun qahö mölölömbizan. Miaŋgöra sihimgi ahöza ewö, sihimbölögö qambiŋi kiaŋön mönö nöŋgö qakne öŋgöbapuköra noaŋgitman. Noaŋgitman me qahö, mi mönö nangi jit keugahö dop asuhuma. Mi nöŋgö sihimgö dop qahö.”
Mewö jiba liliŋgöiga gwarekurupŋi karöbut yeŋön gaun ahöget eŋgeka Pitögö kewö jii mörök, “Iŋini aua mohot-töp nömbuk guli malbingö kude köhöize me?
Uruninan guli malbingö sihimŋi mörakzinmö, sileninan lölöwöröŋi akza. Miaŋgöra esapesapnöŋ et eŋgubapuköra mönö köuluköba guliguli malme.”
Mewö jii möriga kunbuk eŋgömosöta anda indimŋi yahöt aiga kewö köuluköba jiyök, “Iwini, sihimbölögö qambi kiaŋön qahö noŋgitma ewö, mi ölöp nemam-mö, mi mönö nangi jitkahö dop asuhuma.”
Köuluköba liliŋgöiga jeŋini böŋböŋ meyöhaŋgöra kunbuk gaunök ahöget eŋgehök.
Kunbuk eŋgömosöta likep anda keu miyöhök kunbuk jiba köuluköiga indimŋi karöbut ahök.
Gwarek yeŋgöreŋ liliŋgöba kaba kewö jii mötket, “Iŋini toroqeba luhut memba gaunök ahöbingö mötze me? Mötket! Kunöŋ Suep gölmegö azi ölŋi mamalolo mem waŋgiiga bölöŋi meme yeŋgö böröŋine öŋgöma. Miaŋgö aua nalöŋan lök kam kuŋguza.
Mönö wahötketka anin! Mamalolo mem niŋgimawi, yaŋön mönö dowe ki kaza.” Mewö.
Jisösnöŋ mewö jiba kiniga miaŋgöreŋ gwarekurupŋi 12 yeŋgöreŋök kun qetŋi Judas yaŋön kambu ketaŋi kun jitŋe mem eŋgiiga kaŋgotket. Jike nup galöm aka kantrigö jitŋememe yeŋön i melaim eŋgigetka bimgö sou ketaŋi aka liŋgipŋini memba kaget.
Mamalolo memamgö ahöhi, yaŋön mutuk yembuk aiwesök keu kewö jöhöba jii mötket, “Nöŋön azi numbuŋi yöhötim nemami, yaŋön mönö mia akza. Mönö i memba jöhöme.”
Mewö jiba kaba miaŋgöreŋök Jisösgöreŋ aŋgota “Böhi, bönjöŋ!” jiba numbuŋi yöhötim neyök.
Yöhötim neiga Jisösnöŋ kewö jii mörök, “Alani, gi wuanöŋgöra kazani, mi mönö zilaŋ akŋan.” Mewö jiiga azi kambu yeŋön Jisösgöreŋ kaŋgota qelanjiba memba jöhöget.
Jöhögetka Jisösbuk malgeri, yeŋgöreŋök kunŋan böröŋan bimgö sou ketaŋi öröba jike nup galöm bohonŋaŋgö welenqeqeŋi qeba kezapŋi köteköi erök.
Jisösnöŋ mi eka kewö jii mörök, “Mönö mosötnöŋ! Bimgö sou ketaŋi körök memei, i mönö körek bimgö sou ketaŋan eŋgui kömume. Miaŋgöra mönö sougi kupinŋe qenöŋ geyök!
Nöŋön Iwini köuluköbiga ölöp bauköm niŋgimawi, mi mötzan me qahö? Köuluköm waŋgibileŋahi, yaŋön mönö miaŋgöreŋök garata yarö kambu 12 oŋgita melaim eŋgii kaba bauköm niŋgibeak.
Bauköm niŋgibeak ewö, Buŋa Kimbigö keuŋan mönö denöwö ölŋambuk akawak? Buŋa Kimbi keugö dop yuai kiaŋön mönö asuhumapkö dop jijiŋa akza.”
Nalö miaŋgŋöreŋök Jisösnöŋ yarö kambu yeŋgöra kewö jii mötket, “Ni kegwek-kahasililiŋ azia qahöpmö, töndup nöŋgöra mewö möta bimgö sou ketaŋi aka liŋgip memba nömemba jöhöbingöra kaŋgotze. Nöŋön wehön dop jöwöwöl jikenöŋ embuk tata kinda Buŋa keu kusum eŋgiba malbiga qahö nömiget.
Mewömö, yuai pakpak ki mönö kezapqetok ambazipnöŋ keu ohogeri, mieŋön ölŋinambuk akŋapköra asuhuza.” Jisös jöhögetka gwarek yeŋön körek Jisös mosöta buratiba unjurata anget. Mewö.
Yarö azi Jisös memba jöhögeri, yeŋön i waŋgita jike nup galöm bohonŋi qetŋi Kaiafas yaŋgö mire anget. Angetka Köna keugö böhi aka kantrigö jitŋememe yeŋön miaŋgöreŋ kaba tokoget.
Angetka Pitönöŋ sikepsikep eŋguataŋgöba miaŋgöreŋ aŋgota jakömbuak mirigö kiripo uruŋe öŋgöyök. Öŋgöba teteköŋe denöwö asuhumawi, mi ekŋamgöra welenqeqe azi yeŋgö sutŋine tarök.
Mewö tarökmö, jike nup galöm aka jike kaunsöl kambu yeŋön Jisösgö silenöŋ alal keu denöwö möndöba naŋgöinga qeget kömumapkö jim jaruget.
Jaruba kinda gwötpukŋan wahöta kinda keu muneŋi Jisösgö sileŋe ala naŋgöba jigetmö, töndup könaŋi kun qahö miwikŋaiget. Qahö miwikŋaigetmö, teteköŋe azi yahöt kaŋgota
kewö jiyöhot, “Azi kiaŋön kewö jiiga mörit, ‘Ni ölöp Anutugö jöwöwöl jikeŋi köndeŋbiga gölmenöŋ eriga wehön karöbutkö uruŋe mi kunbuk mem wahöta kuŋgumam.’”
Mewö jiyohotka jike nup galöm bohonŋan wahöta Jisös qesim waŋgiba kewö jiyök, “Yeŋön göhö silege keu ala naŋgözei, miaŋgö likepŋi kun jiman me qahö?”
Qesim waŋgiiga Jisösnöŋ yuai bölöŋi kun qahö ahökmö, töndup keuŋi bök kinök. Keuŋi bök kiniga jike nup galöm bohonŋan kewö jii mörök, “Nöŋön Anutu malmal Toŋaŋgö qetŋe kewö qesiba kuŋgum gihizal: Gi Anutugö Nahönŋi Kraist akzan me qahö, mi törörök jiba jöjöpaŋ keunöŋ jim köhöinöŋga mötpin.”
Mewö jiiga kewö jiyök, “Jizani, mönö mia. Miamö, nöŋön körek eŋgöra kewö jibi mötket: Nalö kewöŋeyök könahiba Suep gölmegö azi ölŋan mönö Kukösum Toŋaŋgö böröŋi ölŋe tata suepkö kousu qakŋe eri ekŋe.”
Keu mi jiiga jike nup galöm bohonŋan malukuŋi munjurata kewö jiyök, “Yei, iwinaŋgö jitŋi! Mönö Anutu mepaiköza. Tosatŋan keuŋi naŋgömegöra kunbuk qahö qesim eŋgibin. Anutu mepaiközawi, mi dölki nanŋinak möt teköze.
Miaŋgöra denöwö mötmörize?” Mewö qesim eŋgiiga kewö jim teköget, “Yaŋön mönö kömupkö buŋaya akŋa.”
Mewö jim teköba jeŋe söutkölap söutköm miriba böröŋinan misiba mesoholŋe qekötahöget. Tosatŋan nuŋgulumŋe qekötahöba
kewö jiget, “Gi kezapqetok azi Kraist akzanaŋgöra daŋön guhuzawi, mönö yaŋgö qetŋi qetnöŋ mörin.” Mewö.
Mewö asuhuiga Pitönöŋ yaigep kiripo uruŋe sombemnöŋ tarök. Tari welenqeqe ambi kunŋan yaŋgöreŋ kaba kewö jiyök, “Gi mewöyök Galili azi Jisösbuk mohotŋe malnöŋ.”
Mewö jiyökmö, körek yeŋgö jeŋine qaŋ köla kewö jiyök, “Keu jizani, mi köndatzal.”
Mewö jiba kiripo naŋguŋe geiga welenqeqe ambi kunŋan i eka azi kösutŋe kingeri, mi kewö jii mötket, “Azi kiaŋön mönö mewöyök Nazaret azi Jisösbuk malök.”
Mewö jiiga kunbuk qaŋ köla jöjöpaŋ keunöŋ jim köhöiba kewö jiyök, “Nöŋön azi mi qahö möt waŋgizal.”
Nalö borom kun teköiga azi kösutŋe kingeri, yeŋön Pitögöreŋ kota kewö jiget mörök, “Alakŋa! Göŋön mewöyök yeŋgöreŋök kun akzan! Galili keu jöl jizani, miaŋön mönö mewöyök mi kondeliga mötzin.”
Mi möta könahiba nanŋi qesuahöm aŋguba jöjöpaŋ keunöŋ jim köhöiba jiyök, “Ni azi mi qahö möt waŋgizal! Muneŋ jibileŋak ewö, Anutunöŋ mönö likepŋi meleŋ niŋgima.” Mewö jiiga miaŋgöreŋök kuruk qerök.
Kuruk qeri möta Jisösnöŋ keu kewö jii möröhi, mi mötmöriyök, “Göŋön mutuk indimŋi karöbut qaŋ köl niŋginöŋga kuruknöŋ qetma.” Keu mi mötmöriba wösöŋi julmamgö aiga yaigep geba sahöt böliyök. Mewö.
Miri giaŋiiga amandiŋe jike nup galöm pakpak aka kantrigö jitŋe meme (70) yeŋön tokoba Jisös qeget kömumapkö keuŋi eraum mötket.
Eraum mötket teköiga Jisös jöhöba waŋgita Rom premiö Pailötkö böröŋe alget. Mewö.
Jisös qeget kömumawaŋgö keuŋi jim tekögetka Judas mamalolo waŋgiyöhaŋön mi möta möt bölim aŋguba silwö moneŋ köt 30 waŋgigeri, mi memba jike nup galöm aka kantrigö jitŋememe yeŋgöreŋ anda meleŋda eŋgiba kewö jiyök,
“Nöŋön siŋgisöndok aka azi köpösihitŋi qahö mi mamalolo mem waŋgibiga qeget kömuma.” Mewö jiyökmö, yeŋön jiget, “Mi neŋgöreŋ yuaia qahö! Mi mönö nangi manjara!”
Mewö jiget möta silwö moneŋ köt mi memba gil tipköiga jöwöwöl jike uruŋe anök. Aniga nanŋi mosöta anda imbi auyök.
Jike nup galöm bohonŋi yeŋön moneŋ köt mi memba kewö jiget, “Moneŋ ki mönö azi sepŋaŋgö bohonŋa. Miaŋgöra mi jöwöwöl jikegö moneŋ köwenöŋ albingö dopŋi qahö. Mewö aka Mosesgö Köna keu oŋgitpinbuk.”
Mewö jiba eraum möta moneŋ miaŋön gwakömnöŋ kimbut meme azi kungöreŋ gölme köröŋi kun bohonŋi megetka kian ambazip yeŋgö qaksiriŋina ahök.
Miaŋgöra aka gölme köröŋi miaŋgö qetŋi mi nalö kewöŋe mewöyök toroqeba ‘Gölme köröŋi sepŋambuk,’ qerakze.
Kezapqetok azi Jeremaianöŋ keu qeljiŋe jiyöhi, miaŋön mönö ölŋambuk ahök. Keu mi kewö, “Yeŋön Israel könagesögö jitŋememeŋini aka azi mi söŋgöröŋi memegöra kewöta algetka silwö moneŋ köt 30 ahöhi, mi meget. Mi azigö bohonŋa.
Yeŋön mi memba miaŋön gwakömnöŋ kimbut meme azi kungöreŋ gölme köröŋi kun bohonŋi meget. Mi mönö Kembunöŋ jim kutum niŋgiyöhaŋgö dop mewö meget.” Mewö.
Nalö miaŋgöreŋ Jisösnöŋ Pailötkö jeŋe kiniga kewö qesim waŋgiyök, “Ölŋa, gi Juda yeŋgö kiŋa akzan me qahö?” Qesim waŋgiiga Jisösnöŋ meleŋda jii mörök, “Mönö nangak jizani, mewö.”
Jike nup galöm aka kantrigö jitŋememe (70) yeŋön keu gwötpuk Jisösgö sileŋe ala jigetmö, töndup keu kitipŋi kun qahö meleŋnök.
Keu bök kiniga Pailötnöŋ Jisös kunbuk qesim waŋgiba jiyök, “Mötnöŋ! Yeŋön keu gwötpuk göhö silege ala naŋgöba jizei, mi mötzan me qahö?”
Mewö jiyökmö, Jisösnöŋ bölöŋi kun qahö ahökmö, töndup keu mieŋgö likepŋi kun qahö meleŋnök. Keu bök kiniga premiönöŋ gwötpuk welipköyök. Mewö.
Rom premiönöŋ yambu (yara) dop pasowa sösöŋgai nalöŋe kösö mireyök azi mohok sihimŋinaŋgö dop qetŋi qeta qesigeri, mi pösat eŋgizapma.
Nalö miaŋgöreŋ azi kun qetŋi Barabas qetkeri, yaŋön kösö mire tarök. I bölöŋamŋaŋgöra miwidimgögetka malök.
Mewö aiga tokogetka kewö qesim eŋgiyök, “Barabas me Jisös, qetŋi Kraist qerakzei, yetköreŋök niŋia pösat eŋgibi etmapköra mötze?”
Galöm yeŋön Jisösgöra körögisigisi mötkeraŋgöra aka i premiögö böröŋe al waŋgiget. Mi möta sihimŋinaŋgö mewö qesim eŋgiyök.
Mi mörökmö, jimtekötekögö jakömbuak dum tatatŋe tariga anömŋan buzup keu kun kewö ali kayök, “Ni merak suŋgem gaun kun eka miaŋgöreŋ azi miaŋgöra aka sihimbölö gwötpuk mötzal. Miaŋgöra azi solanŋi mi mönö lömböt kude waŋgiman.”
Keu mewö kayökmö, jike nup galöm aka kantrigö jitŋememe yeŋön ambazip kambu uruesiesi mem eŋgiba kewö jiget, “Mönö Barabas pösata Jisös maripomnöŋ qemegöra jiman. Mewö qesim waŋgime.”
Mewö jigetka premiönöŋ meleŋda qesim eŋgiyök, “Azi yahöt mietköreŋök mönö niŋia pösat eŋgibi etmapköra mötze?” Mewö qesim eŋgiiga “Barabas!” jiget.
Mewö jigetka Pailötnöŋ kewö qesim eŋgiyök, “Mewö jizeaŋgöra Jisös, qetŋi Kraist qerakzei, nöŋön i mönö denöwö ak waŋgibileŋak?” Mewö qesim eŋgiiga yeŋön körek qetket, “Mönö maripomnöŋ qeget jiman!”
Mewö qetketka premiönöŋ jiyök, “Mi wuanöŋgöra? Yaŋön mönö wani bölöŋa ahök?” Mewö jiyökmö, yeŋön mi möta kapaŋ köla toroqeba qet gigilahöba kewö qetket, “Mönö maripomnöŋ qeget jiman!”
Mewö qetketka kezap-ölök aketka göjupmajupnöŋ kunbuk qariiga Pailötnöŋ mi eka möta bim karim asuhubapuköra o memba böröŋi ambazip kambu jeŋine saŋgoŋda kewö jiyök, “Azi kiaŋgö sepŋi mokoget gemawi, miaŋön mönö nöŋgö qakne qahöpmö, mönö nanŋini qakŋine öŋgöma.”
Mewö jiiga ambazip kambu körek pakpak yeŋön kewö meleŋget, “Sepŋaŋgö likepŋan mönö nini aka nahönböratnini neŋgö qaknine öŋgöma!”
Mewö meleŋgetka Pailötnöŋ Barabas pösat eŋgii erökmö, Jisösya jiiga ihilek wahiŋambuknöŋ qeyöyaköba qeget. Mewö qegetka maripomnöŋ qemegöra Rom yarö azi yeŋgö böröŋine alök. Mewö.
Böröŋine aliga Rom premiögö yarö azi yeŋön Jisös waŋgita premiögö jakömbuak mirigö kiripo uruŋe aŋgotket. Aŋgota yarö kambu lökŋanök öröm eŋgigetka kaba tokoba Jisös liliköm waŋgiget.
Liliköm waŋgiba nanŋi sile esuŋi köteköba maluku pisikŋi gugakgugak kun löŋgöt waŋgiget.
Löŋgöt waŋgiba sötman kösö limbiŋda ila ewö nöröpŋe kölget geyök. Geiga jehot kun böröŋi ölŋe ala simin köl waŋgiba göngönahit ak waŋgiba kewö jiget, “Owe owe, Juda yeŋgöreŋ kiŋ, owe!”
Titipepe mewö aka söutkölap qeba jehot öröpŋi waŋgita miaŋön nöröpŋe qeget.
Mepaqepaik mewö ak waŋgim teköba maluku pisikŋi gugakgugak mi qeköba nanŋe sile esu kunbuk löŋgöt waŋgiba maripomnöŋ qebingöra waŋgita anget. Mewö.
Anda köna namŋe azi kun qetŋi Saimon miwikŋaiget. Yaŋön Afrika siti qetŋi Sairini miaŋgö aziŋa. Miwikŋaiba kuŋgum waŋgigetka Jisösgö maripomŋi memba aŋguyök.
Jisös mewö waŋgita gölme kun qetŋi Golgota mi nanine keunöŋ Nöröpsihit, miaŋgöreŋ anda aŋgotket.
Aŋgota wain o aka marasin qetŋi mör mi mindiriba loloŋqaloŋ memba nemapköra waŋgigetmö, Jisösnöŋ mi esapköba nemba möta tököyök.
Tököiga kinda maripomnöŋ qeget. Qeget kiniga kiawen meget qötöŋi ahuiga miaŋgö dop Jisösgö sile esuŋi sutŋine mendeŋda meget.
Mi memba tata Jisös jegalöm ak waŋgiget.
Nöröpŋe eu qegeraŋgö könaŋi kewö ohoba qeget, ‘Juda yeŋgö kiŋ kembuŋina ki.’
Kegwek-kahasililiŋ azi yahöt mi yambuk maripomnöŋ etkuget. Kun böröŋi ölŋe, kun qaniŋe likeplikep mewö etkuget.
Ambazip oŋgita anda kaba kukulömbuaŋ aka jelikit aka nöröp köla kewö jiget,
“Yei! Gi mönö jöwöwöl jike ölöp köndeŋnöŋga gölmenöŋ eriga wehön karöbutkö uruŋe kunbuk mem wahöt kuŋgumamgö jinöŋ. O, gi azi qetpuk! Gi Anutugö Nahönŋa akzan ewö, mönö ölöp nangi bauköm aŋguba maripomnöhök etman.”
Jike nup galöm, Köna keugö böhi aka kantrigö jitŋememe yeŋön mewöyök mepaqepaik ak waŋgiba kewö jiget,
“Tosatŋa bauköm eŋgiba malökmö, nanŋi bauköm aŋgumamgö osiza. Yaŋön Israelgö kiŋ akza ewö, mönö dölki maripomnöhök eri eka mi möt naribinak.
Yaŋön Anutu möt narim waŋgiba ewebibiŋambuk mala nanŋaŋgöra ‘Anutugö Nahönŋi akzal’ jiiga mörin. Ayop, Anutunöŋ i nalö kewöŋe meköm waŋgimamgö mötza me qahöwi, mi ölöp ekin.” Mewö jiget.
Kegwek-kahasililiŋ azi yambuk maripomnöŋ etkugeri, yetkön mewöŋanök uruqeqe keu töhöreŋ jim waŋgiyohot. Mewö.
Silim bibiŋi 12 kilok aiga miaŋgöreŋök söŋaupnöŋ eta gölme pakpak dop köla ahöiga anda aua karöbutkö dop ahök.
Jisösnöŋ 3 kilok miaŋgöreŋ nanŋe keunöŋ kewö qet ketaŋi qerök, “Eloi, eloi, lama sabaktani?” Mi nanine keunöŋ: Anutuni, Anutuni, mönö wuanöŋgöra andö nuŋguzan?
Mewö qeriga azi kösutŋe kingeri, yeŋgöreŋök tosatŋan mi möta jiget, “Mönö Elaijagöra qetza.”
Miaŋgöreŋök yeŋgöreŋök kunŋan ösumŋan anda mömöndö kun kahali tandök mi memba wain o asölŋambuknöŋ kundumgöba ip göröm kitipŋe jöhöba suruba Jisös numbuŋe eu ali neyök.
Neyökmö, tosatŋan jiget, “Mönö mosötketka nanŋök kinök. Elaijanöŋ kaba meköi etma me qahöpto, mönö mi ekin.”
Mewö aketka Jisösnöŋ kunbuk qet ketaŋi qeta söŋgörö ösum kondikŋi öröba kömuyök.
Kömuiga miaŋgöreŋök jöwöwöl jikegö uruŋe opo kinöhi, miaŋön euyök bibiŋe jurata eta yahöt ahök. Mewö eriga gölmenöŋ kenöŋ ketaŋan meiga köt ketaŋi ketaŋi mesiŋnök.
Qaksirigö köt köteŋi mieŋgö numbuŋinan nanŋök aŋaŋigetka ambazipŋi sarakŋi kömugeri, yeŋgöreŋök gwötpukŋan guliba wahötket.
Wahöta qaksirigö köt köteŋini mosöta Jisösnöŋ kömupnöhök wahöröhi, miaŋgö andöŋe Jerusalem siti töröŋi miaŋgöreŋ kaba ambazip gwötpuk asuhum eŋgigetka eŋgeget.
Suahö galöm aka yarö azi yambuk Jisösgö jegalöm memba malgeri, yeŋön kenöŋ meiga yuai tosatŋi pakpak asuhuyöhi, mi eka auruba jönömŋini gwötpuk unduiga keŋgötporiŋ aka kewö jiget, “Yaŋön mönö ölŋa Anutugö Nahönŋa akza.”
Ambi gwötpukŋan sikep kinda yuai mi mewöyök eket. Yeŋön Jisös wuataŋgöba Galiliyök kaba welen qem waŋgiba malget.
Yeŋgö sutŋine Magdalagö Maria aka Maria Jeims aka Joses yetkö namŋiri aka Zebedigö nahönyahöt yetkö namŋiri. Mewö.
Mare aiga Arimatia azi pomŋi kun qetŋi Josef kayök. Yaŋön mewöyök Jisösgö gwarekŋi kun ahök.
Yaŋön Pailötgöreŋ anda Jisösgö qamötŋi memamgö qesiyök. Qesiiga suahö azinöŋ mi Josef waŋgimegö jim kutum eŋgiyök.
Jim kutum eŋgiiga Josefnöŋ anda Jisösgö qamötŋi memba eta opo tuatŋan esuhuyök.
Esuhuba memba qaksirinöŋ anda nanŋi köteŋ dölökŋi kötnöŋ urorohogetka kinöhi, qamötŋi mi miaŋgöreŋ alök. Mewö ala köt ketaŋi kun metaliga köteŋ numbuŋi közipköiga mosöta anök.
Magdalagö Maria aka Maria alaŋi kun yetkön miaŋgöreŋ köt köteŋ mesohol köla tarohot.
Sabat kendon tatatköra yuai mözözömgöba ahöba wahöta miaŋgöreŋ jike nup galöm aka Farisi (Köna keugö kapaŋkölköl) yeŋön Pailötköreŋ anda tokoba kewö jiget,
“Ketaŋamnini, eŋololoŋgö urukuŋgukuŋgu azi miaŋön jebuk malöhi, nalö miaŋgöreŋ kewö jii mörin, ‘Nöŋön wehön karöbut teköiga kunbuk guliba wahötmam.’ Neŋön keu mi mötmörizin.
Miaŋgöra göŋön ölöp yarö aziurupki jinöŋ möta qaksirinöŋ anda mi törörök jegalöm memba malgetka wehön karöbut teköiga mosötme. Mewö qahö galöm membeak ewö, gwarekurupŋan mönö anda qamötŋi ölöŋ memba asamböta ambazip kewö jiget mötpeak, ‘Jisösnöŋ mönö kömupnöhök wahörök.’ Mewö jigetka tilipqilip eŋololoŋ keu kondikŋi kiaŋön mönö eŋololoŋ keu mutukŋi oŋgiriga böliqölibapuk.”
Mewö jigetka kewö jii mötket, “Yarö azi ki mönö ölöp eŋguaŋgita anda al eŋgigetka qaksiri köteŋ numbuŋi mi törörök galöm köl soroköme.”
Mewö jii möta qaksirinöŋ anda köt köteŋaŋgö numbuŋe köt ketaŋi algetka közipköba kinöhi, mi supapŋi ala yarö azi al eŋgigetka jegalöm köhöikŋi meget.
Sabat kendon tatket teköiga Sonda söŋanök wahöta miri giaŋiiga Magdalagö Maria aka alaŋi Maria kun yetkön qaksirigö köt köteŋ ekitkö anohot.
Anohotka miaŋgöreŋök kenöŋ ketaŋi kewögöra meyök: Kembugö garata kunöŋ Suepnöhök eta qaksirinöŋ kaba numbuŋe köt ketaŋi qetali ani qakŋe tarök.
Garatagö kaisoŋgolomŋi mi wöl ewö aiga malukuŋi mi kousu ewö tuat lalamŋi ahök.
Mewö asuhuiga yarö azi qaksiri galöm megeri, yeŋön yaŋgöra awöwöliba jönömŋini undui kömum töriget.
Mewö aketka garatanöŋ ambi yahöt yetköra keu kewö jiyök, “Jisös maripomnöŋ qegeri, iŋiri yaŋgöra jaruzahot, mi mötzal. Miaŋgöra mönö keŋgötŋiri kude mötmahot.
Nanŋak jiyöhaŋgö dop mönö kömupnöhök wahötza. Miaŋgöra ki qahö ahöza. Mönö kaba dum ahöyöhi, salupŋi mi ekŋahot.
“Mi eka ösumok gwarekurupŋi yeŋgöreŋ anda buzup keu ki jiyohot mötme, Jisösnöŋ kömupnöhök wahötza. Mötket, yaŋön mönö qeljiŋe mutuk Galili prowinsnöŋ anma. Iŋini ölöp miaŋgöreŋ anda i ekŋe. Mötket, nöŋön mi lök jibi mötze.”
Mewö jiiga zilaŋök qaksiri mosöta keŋgötŋiri möta töndup önöŋi qahö söŋgaiba buzup mi memba gwarekurupŋi jiyohot mötmegöra ösumŋiran anohot.
Ösumŋiran anohotka Jisösnöŋ i könanöŋ asuhum etkiba “Söŋanŋiri!” jiyök. Mewö jiiga kösutŋe anda sipköba könaŋe meraköba waikŋi memba möpöseim waŋgiyohot.
Möpöseim waŋgiyohotka kewö jii mörohot, “Keŋgötŋiri kude mötmahot. Mönö anda munurupnan Galili anmegö keu jiyohotka miaŋgöreŋ anda ni nekŋe.” Mewö.
Ambiyahöt yetkön köna anohotka qaksirigö köt köteŋ galöm meme yarö azi tosatŋan sitinöŋ kaba jike nup galöm eŋgeka yuai pakpak asuhuyöhi, miaŋgö kösohotŋi jiget mötket.
Yeŋön mi möta Juda yeŋgö jitŋememeurupŋini öröm eŋgigetka mohotŋe totoko ala Jisös wahötwahötkö keu asambötpingö keu areŋ miwikŋaiba moneŋ keta bölökŋi mi yarö azi eŋgiget.
Mi eŋgiba kewö jim kutum eŋgiget, “Iŋini mönö keu kewö jime: Nini suŋgem gaun ahöinga gwarekurupŋan ölöŋ kaba qamötŋi yoŋgorö memba anget.
Keu mewö jigetka keu miaŋön premiögö kezapŋe gei mötma ewö, lömböt eŋgö qakŋine öŋgöbapuköra neŋön mönö uruŋi mölöwöriba memba eta alinga waimanjat qahö malme.”
Mewö jim kutum eŋgigetka miaŋgö dop aka moneŋ memba anda nup keuŋini wuataŋgöget. Mewö aketka Juda yeŋön keu mi sutŋine jim sehigetka möta malgetka anda nalö kewöŋe mewöyök mi toroqeba jiget mörakzin. Mewö.
Gwarekurup 11 yeŋön Jerusalem mosöta Galili prowinsnöŋ anda Jisösnöŋ kunduŋe anmegöra jiyöhi, miaŋgöreŋ öŋgöget.
Miaŋgöreŋ öŋgöba Jisös eka waikŋi memba möpöseim waŋgigetmö, tosatŋan yaŋgöra uruyahöt aket.
Möpöseim waŋgigetka yeŋgöreŋ kaba kewö jiiga mötket, “Suepkö aka gölmegö kukösum pakpak mi Anutunöŋ niŋgiiga nöŋgöreŋ ahöza.
“Miaŋgöra iŋini mönö gölme dop anda ambazip kambu pakpak kewö eŋgömegetka nöŋgö gwarekurupni akŋe: I mönö Iwi, Nahön aka Uŋa Töröŋi neŋgö qetnine o melun mem eŋgime
aka nöŋön keu wuataŋgömegöra jim kutum eŋgiali, mi pakpak tem kölmegöra mönö kusum eŋgiba malme. Mötket, nöŋön mönö nalöŋi nalöŋi embuk mala anda malbiga gölmegö nalöŋan teköma.” Mewö.
Amötqeqe Toŋi Jisös Kraist mi Anutugö Nahönŋi akza. Nöŋön yaŋgö Ölöwak Buŋaŋi könahiba ohozal.
Anutunöŋ Suep uruŋe Nahönŋaŋgöra keu kun jiiga kezapqetok azi Aisaianöŋ mi ohoiga yaŋgö Buzup Kimbinöŋ kewö ahöza, “Mötnöŋ. Nöŋön kolek garatani kun melaibiga qeljiŋe anda ambazip uruŋini mindiŋgöba göhö könagi mesariga göŋön yaŋgö andöŋe gölmenöŋ geman.”
“Kolek garata kunöŋ gölme qararaŋkölkölŋe qeta maliga anda qetŋi kewö mötme, ‘Kembunöŋ kamawo! Miaŋgöra mönö jöjöröba könaŋi mesatket. Mönö uruŋini mindiŋgöba könaŋi qölöleiget’.”
Keu miaŋgö dop azi kun qetŋi Jon asuhuyök. Qetŋi alaŋi O-melun azi. Asuhuba gölme qararaŋkölkölŋe mala kinda Buŋa keuŋi kewö jiba malök, “Iŋini mönö uruŋini meleŋgetka nöŋön o melun mem eŋgimam. Mewö aketka Anutunöŋ siŋgisöndokŋini saŋgoŋda mosötma.”
Mewö jiba maliga Judia prowinsgö miriŋi pakpak aka Jerusalem siti yeŋön kambuŋi kambuŋi köla öröba Jongöreŋ kaget. Kaba kaŋgota siŋgisöndokŋini jim miwikŋaigetka Jonöŋ i Jordan o töwatŋe o-melun mem eŋgiyök.
Jongöreŋ silepöke mi kamel jupŋan memeŋi aiga kembaŋe örigit sömbup sileŋan memeŋi mi jöhöba malök. Neneŋamŋi mi gawöt jinam aka arökŋaŋgö moroŋ oŋi, mia nemba malök. Mi pakpak kezapqetok azi Elaija (Elia) yaŋgö dowa.
Jonöŋ keu kewö jim asariba malök, “Nöŋgö andöne azi kukösumŋi köhöikŋi kun kama. Yaŋgö kukösumŋi öŋgöŋgöŋan mönö nöŋgöreŋ oŋgitma. Yaŋön azi öŋgöŋgöŋi akŋawaŋgöra nöŋön yaŋgö köna esuŋaŋgö kösöŋi bauköba pösatmamgö qötötaŋgömam.
Nöŋön o töhönöŋ melun mem eŋgizalmö, yaŋön mönö Uŋa Töröŋan melun mem eŋgima.” Mewö.
Nalö miaŋgöreŋ Jisösnöŋ Galili prowinsgö miri Nazaret miaŋgöreŋök Jongöreŋ kaiga Jordan o töwatŋe o-melun mem waŋgiyök.
Mem waŋgiiga onöhök koriga miaŋgöreŋök Suepnöŋ aŋaŋiiga Jisösnöŋ uba ehiga Uŋa Töröŋi meleŋda kembö nei ewö aka Jisösgö qakŋe eta meöyk.
Mi ehiga Suep mireyök keu kun kewö asuhuyök, “Göŋön mönö nani wölböt nahöni aknöŋga köröni ölöwahiga geknahöm ak gihizal.” Mewö.
O melun mem waŋgiiga miaŋgöreŋök Uŋa Töröŋan Jisös kuŋgum waŋgiiga gölme qararaŋkölkölŋe anök.
Anda wehön 40 miaŋgö dop miaŋgöreŋ maliga öme bohonŋini Satan yaŋön esapköm waŋgiba malök. Sömbup kalŋi mieŋgö sutŋine maliga Suep garata yeŋön bauköm waŋgiba malget. Mewö.
Könaŋgep Jon kösö mire alget tariga Jisösnöŋ nalö miaŋgöreŋ Galili prowinsnöŋ liliŋgöba anök. Anda Anutugö Ölöwak Buŋaŋi jim asariba malök.
Jim asariba kewö jiyök, “Anutunöŋ bemtohoŋi almawaŋgö nalöŋan mönö dopdowiza. Anutunöŋ nalö aliga mala malgetka dölki akza miaŋgöra mönö uruŋini meleŋda Ölöwak Buŋa möt nariget.”
Jisösnöŋ mewö jiba liliköba mala Galili o aŋgögö göraŋe mötöteiba anda söra örörö azi yahöt ekehök. Qetŋiri Saimon, munŋi qetŋi Andru. Yekŋön mösakŋiri o aŋgönöŋ söra öröbitköra gila malohot.
Jisösnöŋ etkeka kewö jiyök, “Aziyahöt, iŋiri mönö ni nuataŋgöba kayöhotka kusum etkibi ambazip söra ewö öröm eŋgimakŋahot.”
Mewö jiiga miaŋgöreŋök mösakŋiri mosöta könahiba Jisös wuataŋgöba anöhot.
Jisösnöŋ yetpuk borom kun toroqeba anda Zebedigö nahönŋi Jeims aka munŋi Jon ekehök. Yetkön mewöŋanök waŋgenöŋ tata mösakŋiri möhamgöba jöhöba malohot.
Malohot ekeka miaŋgöreŋök etkoholök. Etkoholiga iwiŋiri Zebedi aka moneŋ nup aziurupŋi waŋgenöŋ eŋgömosöta könahiba Jisös wuataŋgöba andöŋe anohot. Mewö.
Mewö mohotŋe anda Kaperneam sitinöŋ aŋgotketka Sabat kendon aiga Jisösnöŋ miaŋgöreŋök köuluk miriŋine öŋgöba Buŋa kusum eŋgiyök.
Köna keugö böhi ewö qahöpmö, kukösum ahöm waŋgiyöhaŋgö dop kusum eŋgiba ahakmemeŋaŋgö dop akŋegöra jiyök. Miaŋgöra könagesö yeŋön mi eka auruba welipköget.
Köuluk miriŋine miaŋgöreŋ nalö miaŋgöreŋök azi kun ömeŋambuk tariga öme miaŋön qetŋi kewö qerök,
“O Jisös, Nazaret azia! Gi wania ak neŋgimamgö akzane? Mönö ayuhum neŋgimamgöra kazan me? Ni könaŋamgi möt kutuzal. Gi Anutugöreŋ azi Tök-kutukutuŋi mi akzan.”
Mewö qeriga Jisösnöŋ tembula kewö jim waŋgiyök, “Gi mönö keugi bököiga azi ki mosöta kesalnöŋ.”
Mewö jim waŋgiiga ömenöŋ azi mi utuköba urepköm waŋgiba qet bölöbölö qeta kota mosöta anök.
Aniga körekŋan nemböŋini teköiga welipköba qesim aŋguba kewö jiget, “Yei! Ki mönö wani yuaia? Ki mötmöt dölökŋi kukösumŋambuk. Yaŋön ömewöröme mewöyök jim kutum eŋgiiga jitŋi tem kölje.”
Mewö asuhuiga Jisösgö qetbuŋaŋan könöpuk sehiba miri kösutŋe tat angeri, miaŋgöreŋ anda anda Galili prowins pakpak dop kölök. Mewö.
Jisösnöŋ Kaperneam yeŋgöreŋ köuluk miri mosöta miaŋgöreŋök Jeims Jon yetpuk Saimon aka Andru yetkö mire öŋgöget.
Miaŋgöreŋ öŋgögetka Saimongö suhunŋan silekönöp kawöl yöhöi ahöyök. Ahöiga buzupŋi mi ösumok Jisös jiget mörök.
Jiget möta yaŋgöreŋ anda böröŋe memba kököbiiga wahörök. Wahöriga silekönöpŋan mosöriga nene ohoba gumohom eŋgiyök.
Gumohom eŋgiiga mare aiga wehön jeŋi geiga miaŋgöreŋ Kaperneam toŋi yeŋön kinda ambazipŋi ambazipŋi kawöl ömeŋinambuk mi körek eŋguaŋgita Jisösgöreŋ kaget.
Kaperneam taonöhök kambulelembenöŋ kaba Saimongö miri naŋguŋe tokoget.
Tokogetka kinda ambazip kawöl könaŋi könaŋi eŋgöhöyöhi, mi gwötpuk mem ölöwak eŋgiyök. Mewöyök ömewöröme yeŋön Jisösgö könaŋi mötkeraŋgöra Jisösnöŋ numbuŋini muhungöba gwötpuk eŋguataŋgöyök. Mewö.
Jisösnöŋ gaun ahöiga miri waŋgaraŋ suruiga wahöta miri yaigepŋe geba göraŋe anda nanŋök tiŋ kutuba miaŋgöreŋ köuluköyök.
Köuluköiga Saimon aka alaurupŋi yambuk malgeri, yeŋön zilaŋ könaŋe anget.
Anda miwikŋaiba kewö jiget mörök, “Ambazip körekŋan mönö göhöra jaruze.”
Mewö jigetka möta kewö jiyök, “Miri tosatŋi tosatŋi liliköba tat anjei, ekze. Nöŋön Buŋa keu miri dop jim sehimamgöra eta maljal. Miaŋgöra mönö miri liliköba anbin.”
Mewö jiba anda Galili prowins körek liliköba köuluk miriŋine Buŋa keu jiba ömeŋi ömeŋi mi eŋguataŋgöba malök. Mewö.
Jisösnöŋ taon kunöŋ maliga uzikuku azi kunŋan kaba simin köla Jisösgö wösöŋe geba kewö köuluköm waŋgiyök, “Göŋön sihimgan mem ölöwak niŋgimamgö mötzan ewö, mönö ni ölöp mem solanim niŋgiman.”
Mewö jiiga yaŋgöra wösöŋi möta böröŋi böraŋda sileŋi misiriba jiyök, “Nöŋön mi akŋamgö mötzal. Gi mönö solaniman.”
Mewö jiiga uzikukuŋi mi miaŋgöreŋök solanii ölöwahök.
Solaniiga galöm meme keu köhöikŋi waŋgiba miaŋgöreŋök “Ölöp anman,” jiyök.
Goro mi kewö jiiga mörök, “Mötnöŋ. Kiaŋgö buzup keuŋi mi kun kude jinöŋ mötme. Qahöpmö, mönö jike nup galömgöreŋ anda silegi kondel waŋgiman aka Mosesgöreŋ jimkutukutu wuataŋgöba solanizanaŋgö saiwap nalukŋi ala jöwöwöl ohoman. Mi ohonöŋ ehiga ambazipnöŋ könaŋamgi möt kutume.”
Jisösnöŋ mewö jiyökmö, yaŋön anda töndup könahiba keu buzupŋi mi gwötpuk jiba maliga sehiyök. Sehiiga Jisösnöŋ taonŋi taonŋi miaŋgöreŋ aukŋe kunbuk anmamgö osiyök. Osiba taon andöŋine miri gwamönŋi miaŋgöreŋök malök. Miaŋgöreŋ maliga miri dop miaŋgöreŋök ambazipŋi ambazipŋi mi yaŋgöreŋ kaget. Mewö.
Mewö liliköiga nalö tosatŋi teköiga Jisösnöŋ liliŋgöba kunbuk miriŋe Kaperneam kayök. Kaiga “Mire malja,” jiget mötket.
Ambazip gwötpukŋan mi möta tokoba yaŋgö miri naŋgu söndakŋe gwözöŋda sombemŋe kokolak qeget. Kokolak qegetka Jisösnöŋ kinda Buŋa keu jiiga mötket.
Mötketka miaŋgöreŋ azi kun sile likepŋi kömukömuŋi, mi waŋgita yaŋgöreŋ kaget. Azi 4:ŋan i kululunöŋ ala aŋguba kaget.
Kagetka gwözöŋda kingeraŋgöra aka Jisösgö kösutŋe anda albingö osiget. Osiba miri qakŋe öŋgöba Jisösgö bohonŋeyök bo esim luluŋget. Luluŋgetka kinimŋi ahuiga miaŋgöreŋ kawöl azi mi kululuŋambuk kösönöŋ jöhöba algetka geiyök.
Mewö geiga Anutu möt narim waŋgigeri, Jisösnöŋ yeŋgö tandökŋini mi ehi dop köliga kawöl azigöra kewö jiyök, “Nahöni! Nöŋön siŋgisöndoki mosötzal.”
Mewö jiiga Köna keugö böhi tosatŋan sutŋine tata uruŋinan kewö mötmöriget,
“Azi kiaŋön denöwögöra mewö jiza. Mönö Anutu ilita mepaqepaik akza. Anutu mohotŋan siŋgisöndoknini mosörakzapmö, azi kunŋan mi qahö.”
Uruŋinan mewö mötmörigetka Jisösnöŋ miaŋgöreŋök uruŋan mi möt kutuba kewö jii mötket, “Iŋini mönö wuanöŋgöra keu mewöŋi uruŋinan mötmörize?
Nöŋön ‘Siŋgisöndoki mosötzal,’ kawöl azigö mewö jizali, keu miaŋön mönö awamŋanök jijiŋa. Kunŋan mewö jiiga tosatŋan keu miaŋgö ölŋi qahö ekŋe. Miaŋgöra mi keu awamŋaŋgö dop. Nöŋön keu kun kewö jimamgö mötzal, ‘Mönö wahöta tumbulahöpki memba anöŋ.’ Keu mi mönö lömbötŋambuk jijiŋa akza. Mewö jibiga ölŋi ahuma me qahöwi, miaŋön mönö aukŋe asuhui ekŋe.
Mötket, gölmenöŋ siŋgisöndok mosötmosötkö kukösumŋi mi Suep gölmegö azi ölŋaŋgöreŋ ahözawi, iŋini miaŋgö könaŋaŋgöra janjuŋ malbepuk. Miaŋgöra keu lömbötŋi mi azi kiaŋgöra jibi ölŋi eket,” Mewö jiba azi sile likepŋi kömukömuŋaŋgö jeŋe eka jiyök, “Nöŋön göhöra jizal: Gi mönö wahöta tumbulahöpki memba mirige anöŋ. Keu lömbötŋi mi ölŋambuk akŋa ewö, keu awamŋi mi mönö mewöyök denöwögöra omaŋi akawak?”
Mewö jiba azi sile likepŋi kömukömuŋi kewö jii mörök, “Nöŋön göhöra jizal: Gi mönö wahöta tumbulahöpki memba mirige anöŋ.”
Jiiga mönö wahöta miaŋgöreŋök tumbulahöpŋi memba ambazip pakpak yeŋgö jeŋine yaigepŋe anök. Mewö aniga körekŋan welipköba Anutu möpöseiba kewö jiget, “Yei! Tandök kewöŋi mi mönöwök nalö kungen qahö ehin. Qahö. Dölki je murutŋa ekzin.” Mewö.
Jisösnöŋ kunbuk Kaperneam mosöta aŋgönöŋ geba sak qöhöröŋe anda malök. Maliga ambazip kambulelembenöŋ yaŋgöreŋ kagetka Buŋa keu kusum eŋgiyök.
Anda takis ofis oŋgitmamgö aiga miaŋgöreŋ azi qetŋi Liwai Alfiusgö nahönŋi tariga eka jii mörök, “Gi mönö nöŋgö andöne kanöŋ.” Mewö jiiga möta wahöta takis nup mosöta Jisösgö andöŋe anök.
Anda Liwaigö mire anda nene nemba tatkeri, nalö miaŋgöreŋ takis meme azi tilipqilipŋinambuk aka siŋgisöndok azi gwötpukŋan kaba Jisös aka yaŋgö gwarekurupŋi yembuk tata nene mohokŋe neget. Gwötpukŋan mönö Jisös wuataŋgöba malget.
Jisösnöŋ takis meme tilipqilipŋinambuk aka siŋgisöndok ambazip tosatŋi yembuk tata nene negeri, mi Farisi (Köna keugö kapaŋkölköl) aka yeŋgöreŋ böhi tosatŋan eka Jisösgö gwarekurupŋi kewö jim eŋgiget, “Aek! Yaŋön mönö wuanöŋgöra takis meme tilipqilipŋinambuk aka siŋgisöndok ambazip yembuk tata nene neza? Mi qahö dop kölja.”
Mewö jim eŋgigetka Jisösnöŋ likepŋi kewö jii mötket, “Sile unditundit ambazipnöŋ doktagöra qahö ak eŋgimakzapmö, kawöl ambazipnöŋ doktagöreŋ anakze. Nöŋön siŋgisöndok ambazip eŋgoholmamgöra kaba maljalmö, ambazip nanŋinaŋgö mötketka solanŋi akzei, i qahö.” Mewö.
Nalö miaŋgöreŋ Jongöreŋ gwarekurupŋi aka Farisi (Köna keugö kapaŋkölköl) yeŋön nene siŋgi malgetka tosatŋan Jisösgöreŋ kaba kewö qesiget, “Jon O-melun azigö gwarekurupŋi neŋön Anutugöra nene siŋgi malahakzin. Farisi (Köna keugö kapaŋkölköl) yeŋgö gwarekurupŋinan mewöŋanök aka malje. Nangi gwarekurupkan mönö wuanöŋgöra Anutugöra siŋgi qahö malje?”
Mewö qesigetka kewö meleŋnök, “Ölŋa! Nini wani nalönöŋ nene siŋgi malakzin? Ambi meme nalöŋe azigö andöurupŋan könöpŋi algetka ambigö sepkitipurupŋan yuai mi tökömakze me qahö? Nöŋön nani gwarekurupni yeŋgö azi buŋaya aka yeŋgö sutŋine köisirik tatzal. Tatpiga yeŋön miaŋgöra aijölöŋ söŋgaiba tata siŋgi malbingö osimakze.
Osimakzemö, Anutunöŋ noaŋgiri kömumbiga yeŋön mönö nalö miaŋgöreŋ ölöp siŋgi malakŋe.
(Iŋini malmal walŋi aka sösöŋgai Buŋa dölökŋi mi mindirim etkibingö osime. Miaŋgö keu pasetŋi mi kewö jibi mötket:) Löŋgölöŋgöt walŋi jurariga kunŋan opo dölökŋi qahö saŋgoŋsaŋgoŋi mitiba miaŋön opo su jöhanŋi qahö uhum memba umgöreŋgömakza. Mewö akawak ewö, opo su jöhanŋi dölökŋan mönö waziba löŋgölöŋgöt walŋi öröiga kunbuk tiŋgiriga kinimŋan qariba böliqölibapuk.
Mewöŋanök kunŋan wain o dölökŋi mi jobö me toru walŋi lama sileŋan memeŋi miaŋgöreŋ qahö kusuiga gemakza. Mewö akawak ewö, wain o dölökŋan mönö qariba toru qesiŋniga jula mokoiga gölmenöŋ eta sohoiga toruŋan böliqölibepuk. Miaŋgöra wain o dölökŋi mi toru dölökŋeyök mokoin geiga dop kölma. (Mewöŋanök o ölöpŋi mi gina gisagisahöŋe qahö umakzin. Mewö ubinak ewö, miaŋön mönö jula kisipisirik eriga nemba kawöl neŋgöhöbapuk. Mewö akapuköra o ölöpŋi mi gina ölöpŋe umakzin. Iŋini mewöyök malmal walŋi aka Ölöwak Buŋa dölökŋi mi mindirim etkibingö osime.) Mewö.”
Miaŋgö andöŋe Sabat kendon kunöŋ Jisösnöŋ wit padi nup köröŋi ketaŋi kutuba anök. Aniga gwarekurupŋan wösöŋini eŋguiga wit ölŋi mohot mohot könahiba böröŋinan misiba neget.
Mewö negeraŋgöra Farisi (Köna keugö kapaŋkölköl) tosatŋan Jisös kewö jiget mörök, “Mötnöŋ, yeŋön mönö wuanöŋgöra Sabat kendongö nup meme soŋgoŋi oŋgitze?”
Mewö jigetka kewö meleŋnök, “Kiŋ Deiwidnöŋ yarö aziurupŋi yembuk liliköba wösöŋini eŋguiga nenegöra osiba yuia akeri, mi lök nalö kunöŋ oyoŋget me qahö?
Yaŋön mönö Anutugö opo seri jikenöŋ öŋgöba beret kömbukŋi Anutugö jemesoholŋe altanöŋ alget tariga ösumŋan walöŋniga qekögeri, mi mönö memba neyök. Beret kömbukŋi mosötmosötŋi mi jike nup galöm yeŋönök nezema. Tosatŋan mi nembepuköra soŋgo ahöiga töndup neyök. Nemba aziurupŋi tok eŋgiiga mohotŋe neget. Nalö miaŋgöreŋ azi qetŋi Abiatar yaŋön jike nup galöm bohonŋaŋgö nup memba malök.”
Mewö jiba kewö jii mötket, “Anutunöŋ Sabat kendon mi ambazip ölöwakŋegöra ali ahöza. Mia ambazipnöŋ laŋ jim kutumegöra aka qahö.
Mewö aiga Suep gölmegö azi ölŋan mönö Sabat kendongö Kembuŋi mewöyök akza.”
Jisösnöŋ kunbuk köuluk mire öŋgöiga miaŋgöreŋ azi böröŋi sosoholiŋi kun tarök.
Miaŋgöreŋ azi böröŋi sosoholiŋi kun tarök. Ambazipnöŋ Jisös keu jakeŋe al waŋgibingöra “Azi mi Sabat kendonöŋ möhamgöma me qahö?” jiba Jisös je galöm memba tatket.
Megetka Jisösnöŋ azi böröŋi sosoholiŋi mi kewö jii mörök, “Mönö wahöta jenine kinöŋ.”
Mewö jiba kewö jii mötket, “Köna keu wuataŋgöba Sabat kendonöŋ yuai ölöpŋi me bölöŋi akin? Ölöp kungö bohonŋi jöhöbin me mosöringa kömuma? Wanat kun meinga dop kölma?” Mewö jii möta göröŋ alget.
Keuŋini göröŋ tatketka liliŋgöm purik eŋgehi uruŋinan köhöikŋi gwözöŋnöhaŋgöra wösöbirik aka kukjejenöŋ eŋgehök. Mewö eŋgeka azi miaŋgö jiyök, “Gi mönö börögi qötöteinöŋ.” Mewö jiiga böröŋi qötöteiba kunbuk ölöwahök.
Ölöwahiga Farisi (Köna keugö kapaŋkölköl) yeŋön yaigep anda miaŋgöreŋök premiö Herodkö pati alaurup yembuk totoko ala “Jisös denöwö qein kömuma?” jiba keu nup meget. Mewö.
Mewö megetka Jisösnöŋ gwarekurupŋi eŋguaŋgita o aŋgö jitŋe anget. Angetka Not prowins qetŋi Galili miaŋgöreŋök ambazip kambulelembe yeŋön könaŋe wuataŋgöba anget. Judia prowins miaŋgöreŋök mewöyök yaŋgöreŋ kaget.
Siti bohonŋi qetŋi Jerusalem, Saut prowins qetŋi Aidumia aka Jordan o likepŋeyök Wehön Kotkotŋe yeŋön aka Wehön Gegeŋe görökenök taon qetŋiri Taiö aka Saidon liliköba maljei, yeŋön mohok kambulelembenöŋ öröba kaget. Jisösnöŋ aŋgöletot ketaŋi ketaŋi memba malöhi, miaŋgö buzupŋi möta mindiqindiriba kaŋgotket.
Mewö kaŋgota utal waŋgibepuköra Jisösnöŋ gwarekurupŋi kewö jii mötket, “Ölököm niŋgibepuköra iŋini mönö waŋge kun miwikŋaiba nöŋgöra dowe alget tarök.”
Mewö jii möta ambazip sehisehiŋi mem ölöwak eŋgiba malök. Miaŋgöra qemjem-mamjeŋ aka sile lölömböröŋinambuk pakpak yeŋön sileŋe misiribingöra liliköba gwötpuk aum metala utal waŋgiget.
Ömeŋi ömeŋi yeŋön Jisös eka jemesoholŋe gölmenöŋ geba kewö qetket, “Gi Anutugö Nahönŋi akzan!”
Mewö qetketka Jisösnöŋ qetal eŋgiba könöŋamŋan aukŋe asuhubapuköra soŋgo köhöikŋi al eŋgiyök. Mewö.
Könaŋgep Jisösnöŋ kunduŋe öŋgöba miaŋgöreŋ nanŋi sihimŋaŋgö dop azi eŋgoholiga yaŋgöreŋ kaget.
Kagetka azi 12 mi yambuk malmegöra al eŋgiba Buŋa keuŋi jim sehimegöra melaim eŋgiyök.
Melaim eŋgiba ömewöröme közöl eŋgimegö kukösumŋi eŋgiyök.
Mewö aka azi 12 ki kewö al eŋgiyök: Pitö, Jisösnöŋ qet mi Saimon waŋgiyök.
Jeims aka munŋi Jon, iwiŋiri qetŋi Zebedi. Jisösnöŋ yetkö qetŋiri kun Boanerges qerök. Mi nanine keunöŋ Pöndandaŋgö Nahönyahötŋi.
Andru, Filip, Bartolomyu, Matyu, Tomas, Jeims Alfiusgö nahönŋi, Tadius, Saimon Zelot-politik azia
aka Judas Iskariot. Kariot azi miaŋön könaŋgen Jisös mamalolo mem waŋgiyök. Mewö.
Jisösnöŋ mi al eŋgiba kunduŋeyök eta nanŋi miriŋe kayök. Mire kaiga ambazip kambu ketaŋi kunbuk kaŋgota tokogetka mönö miaŋgöra tosolomŋi yembuk nene nembingö osiget.
Osigetka sepkitipurupŋan mi möta “Uruŋi lök sohoza!” jiget. Jiba geba waŋgitpingöra anget.
Angetka Köna keugö böhi Jerusalemök kageri, yeŋön jiget, “Satangö Katakömulatnöŋ mönö uruŋe geiga malja. Yaŋön öme yeŋgö kembuŋinaŋgö ösumnöŋ ömewöröme eŋguataŋgömakza.”
Mewö jigeraŋgöra Jisösnöŋ eŋgoholi kagetka dopkeunöŋ kewö jii mötket, “Satanöŋ mönö denöwö alaŋi Satan kun wuataŋgöbawak?
Kantri kungö galömurupŋinan sutŋine aŋgururuk aka julme ewö yeŋön mönö galömkölköl nupŋini memba kinbingö osime.
Mewöyök miri kungö könagesö yeŋön sutŋine aŋgururuk aka julme ewö, mönö galömkölköl nupŋini memba kinbingö osime.
Mewöyök Satangö könagesö yeŋön sutŋine aŋgururuk aka tuarenjoŋ ak aŋgubeak ewö, galömkölkölŋinaŋgö ösumŋan eriga bemtohoŋinan mönö qahöwakŋamgö akza.
Kunŋan azi köhöikŋaŋgö köna böröŋi mutuk qahö jöhöma ewö, yaŋön mönö miriŋe öŋgöba qezaŋda sukinapŋi memamgö osima. Mutuk i jöhöi tarigun mönö ölöp miriŋeyök öröyuaiŋi pakpak waŋgita memba anma. (Miaŋgö dop nöŋön mewöyök Satan jöhöba andöŋe ömeŋi eŋguataŋgömakzal.”) Mewö.
Nöŋön keu ölŋi kun kewö jibi mötme, “Ambazip ketaŋi moröŋi siŋgisöndok ahakzei, mi Anutunöŋ mosörakza. Lömbötŋambuk me awamŋi mepaqepaik akeak mönö mi Anutunöŋ saŋgoŋ eŋgima.
Saŋgoŋ eŋgimapmö, Kunŋan Uŋa Töröŋi ilita mepaikömawi, miaŋgö siŋgisöndokŋi Anutunöŋ mönö nalö kunöŋ qahö mosötma. Saumbaŋ! Siŋgisöndok miaŋön mönö qakŋe öŋgöiga nalö teteköŋi qahö Anutugö jeŋe keuŋambuk malma.” Mewö jiyök.
“Ömenöŋ uruŋe geyöhawa malja,” Jigeraŋgöra aka mewö kusum eŋgiyök. Mewö.
Mewö eraum mötketka nam-munŋan kaba yaigep kinda yeŋgöreŋ etmapkö keu alget yaŋgöreŋ anök.
Aniga ambazip kambu yeŋön liliköm waŋgiba tata kewö jiget mörök, “Mötnöŋ! Göhö nam-mungan mönö yaigep kinda göhöra qesize.”
Jigetka meleŋda kewö jii mötket, “Nöŋgö namni mi daŋön aka munurupni daŋön?”
Jisösnöŋ mewö jiba ambazip liliköm waŋgiba tatkeri, i uba eŋgeka kewö jiyök, “Eket nöŋgö namni aka munurupni mönö ki.
Anutugöreŋ jitsihitŋi tem kölahakzei, mieŋön mönö nöŋgö namni aka nen-munurupni akze.” Mewö.
Jisösnöŋ kunbuk o aŋgö jitŋe geba könahiba kusum eŋgiyök. Kusum eŋgiiga ambazip kambulelembenöŋ yaŋgöreŋ anda tokogetka waŋgenöŋ öŋgöba o aŋgö qakŋe anda tarök. Tariga ambazip pakpak yeŋön aŋgö göraŋe saknöŋ tokoget.
Mewö tokogetka dopkeu gwötpuk jiba kusum eŋgiyök. Kusum eŋgiba kewö jiyök.
“Mötket! Azi kunŋan nene kötŋi qesiŋ gilmamgöra nupnöŋ anök.
Anda qesiŋ giliga kötŋi tosatŋan köna jitŋe geba kölget. Geba kölgetka (warawen) neiŋi neiŋi kaŋgota mi nem teköget.
Kötŋi tosatŋan köt jamönjiŋnöŋ geba kölget. Geba köla miaŋgöreŋ gölme gwötpuk qahö miwikŋaiget. Gölme dutŋi qahö ahöyöhaŋgöra korapŋi zilaŋ kotket.
Kotketmö, wehönöŋ kota enguba jem kutum eŋgiiga jalöŋini qahöpköra soholiba gororoŋgöget.
Kötŋi tosatŋan siriuret wahiŋinambuknöŋ miaŋgöreŋ geba kölget. Geba kölgetka mieŋön kota qem turugetka böbölohot mem eŋgiget. Mewö aka ölŋi qahö kuŋguget.
Kötŋi tosatŋan gölme ölöpŋe geba kölget. Geba köla korapŋini jula wahöta ipŋinaŋgö ölŋini ölöpŋi asuhuget. Tosatŋan kötŋini 30, Tosatŋan kötŋini 60, tosatŋan 100 miaŋgö dop ahum sehiget.”
Mewö jiba jim teköyök, “Kunŋan urukezapŋambuk malja ewö, yaŋön mönö dopkeu ki kezap ala möt kutuma.” Mewö.
Kambu ketaŋi yeŋön deŋda angetka Jisösnöŋ nanŋök tarök. Nanŋök tariga gwarekurupŋi 12 aka tosatŋi liliköm waŋgigeri, mi mohotŋe dopkeu kieŋgö könaŋinaŋgöra qesim waŋgiget.
Qesim waŋgigetka kewö meleŋda jiyök, “Anutugö bemtohoŋe aŋgota malbingö keu tölapŋi mi eŋgöra aukŋe jibi möt kutuzemö, yaigep maljei, yeŋgöra mi pakpak mönö dopkeunöhök asuhumakza.
Mewö asuhuiga ‘Nanŋini jeŋinan yuai ekagun könaŋi töndup qahö möt kutume. Nanŋini Kezapŋinan keu törörök mötagun könaŋi töndup qahö möt asarime. Mi möt asaribeak ewö, mönö ölöp uruŋini meleŋgetka Anutunöŋ siŋgisöndokŋini mosötpawak.’”
Jisösnöŋ toroqeba kewö jii mötket, “Dopkeu miaŋgö könaŋi kewö. Mi kude möt asarize ewö, dopkeu tosatŋi pakpak jimami, mi mönö denöwö möt asaribeak?
Dop Keu miaŋgö könaŋi kewö: Qesiŋgilgil azinöŋ Buŋa keu qesiŋda gilja.
Nene kötŋi köna jitŋe geba kölgeri, mi kewö: Buŋa keu qesiŋ gilgetka ambazip uruŋine gezapmö, mi mötketka Satanöŋ miaŋgöreŋök kaba keu uruŋine qesiŋget geyöhi, mi qeköba eŋguaŋgirakza.
Nene Kötŋi qesiŋniga köt jamönjiŋnöŋ geba kölgeri, mi mewöyök ambazip söpsöpŋi kun. Yeŋön Buŋa keu möta miaŋgöreŋök sösöŋgai qakŋe möt aŋgön kölakze.
Mewö ahakzemö, uruŋine jalöŋi qahö ahöm eŋgimapmö, nalö töröptökŋi miyök kin köhöiba malme. Buŋa keugöra aka kahasililiŋ me sesewerowero asuhuiga nalö miaŋgöreŋök mönö tala eŋguma.
Nene kötŋi qesiŋniga siriuret wahiŋinambuknöŋ geba kölgeri, mi kewö: Yeŋön Buŋa keu mötketka uruŋine geza.
Gezapmö, gölmenöŋ malmalgö waimanjatŋi aka moneŋ inap memegö urukönöpŋi ahuba lömbörim eŋgimakzal. Qetbuŋaŋinambuk akingö köpösöŋgögetka sihim kömbönaŋi bölöŋi tosatŋan mewöyök uruŋine dumgöba Buŋa keu böbölohot mem waŋgize. Mewö aiga ölŋini qahö gilipitŋi (ambetakŋi) akŋe.
Nene kötŋi gölme ölöpŋe qesiŋniga geba kölgeri, mi ambazip kewöŋi: Yeŋön Buŋa keu kezap ala möta möt aŋgön köla pöndaŋ kinda ölŋini miwikŋaimakze. Tosatŋan keu jit mohoknöhök kötŋi 30 miwikŋaimakze. Tosatŋan ölŋini 60, tosatŋan keu köt mohot mohot mieŋgö ölŋini 100 mem sehiba miwikŋaimakze.” Mewö.
Jisösnöŋ keu kun kewö jiyök, “Kunŋan lambe me kiwa memba ohotiriba kimbut me dum bapŋe alma me qahö? Mi waniŋe alma? Mi mönö miaŋgö dum tatatnöŋ aukŋe alma.
Mewöŋanök yuai kun asambötket ahözawi, mi mönö aukŋe asuhum tiŋgitmapköra ahöza. Yuai kun köl turuget ahözawi, mi mönö luluŋget kötulmapköra aka ahöza.
Kunŋan urukezapŋambuk malja ewö, yaŋön mönö dopkeu ki kezap ala möt kutuma.” Mewö.
Jisösnöŋ keu kewö jii mötket, “Keu mötzei, mi mönö möt aŋgön köla urukönimŋine ala köl guliba malme! (Mewö malgetka uruŋini diŋgiiga mötmötŋinan qariiga möt kömume.) Iŋini tosatŋi yeŋgö keuŋini kewöta jim tekömei, Anutunöŋ mönö jimkutukutuŋini mohot miaŋgö dop nanŋini keuŋini kewöta jim teköma. Dop mi mönö oŋgita likepŋi meleŋ eŋgima.
Miaŋgö könaŋi kewö: Kunŋan mötkutukutuŋambuk maljawi, Anutunöŋ mönö mi toroqem waŋgiiga malmapmö, kunŋan mötkutukutuŋi qahö maljawi, Anutunöŋ mönö mötmötŋi moröŋi ahözawi, mi mewöyök qeköba waŋgitma. Mewö.
Jisösnöŋ dopkeu kun kewö jiyök, “Anutugöreŋ bemtohoŋi mi kiaŋgö dop: Azi kunŋan nuwe anda nene kötŋi qesiŋda gilma.
Qesiŋda gila anda suŋgem silim ahöba wahöta ahöba wahöriga nene kötŋaŋgö korapŋi jula korakze. Denöwö jula korakzei, mi nanŋak qahö möt kutuza.
Gölmenöŋ nanŋök nam köli ölŋi asuhumakza: Mutuk ipŋi, könaŋgep ölŋi aka miaŋgö andöŋe ölŋaŋgö kötŋi mi körek asuhuba qarim teköme.
Ölŋi qarim teköba öliiga ölŋi memegö nalöŋi aiga welenqeqeurupŋi melaim eŋgiiga souŋini kapeŋkapeŋgöŋi jitŋinambuk memba ölŋi membingöra nupŋe anme.” Mewö.
Jisösnöŋ dopkeu kun kewö jiyök, “Anutugö bemtohoŋi mi wanatpuk dop albinak me wanat söpsöp keu jiba jim asaribinak?
Mi nejoŋ kötŋaŋgö dop kewö akza: Kötŋi mi morö közözömŋi. Mi gölmegö nene köt pakpak mieŋgö eretŋini akza. Mewö aiga nup gölmenöŋ esize.
Esizemö, jula wahöta yöha pakpak eŋgoŋgita qariba böröŋi ketaŋi gili anje. Mewö gili angetka könakembagö neiŋi neiŋi mieŋön aipŋini miaŋgö aumŋe alakze.” Mewö.
Jisösnöŋ dopkeu mewöŋi mewöŋi mi gwötpuk jiba mala Buŋa keu jiiga mötket. Möt kutugeraŋgö dop mi jiiga möta malget.
Nalö dopkeuŋi pakpak mi dopkeunöŋ jiba malök. Keuŋi kun öne kude jiyökmö, gwarekurupŋi yembuk nanŋinök malgetka keu pakpak mieŋgö könaŋini mi jim asarim eŋgiba malök. Mewö.
Wehön miaŋgöreŋ mare aiga Jisösnöŋ gwarekurupŋi kewö jii mötket, “Mönö mosöta aŋgö kutuba likepŋe aŋgotpin.”
Mewö jiiga ambazip kambu eŋgömosöta Jisös waŋgigetka waŋgenöŋ tari anget. Waŋge tosatŋi mi mewöyök yembuk awataŋ anget.
Angetka raidimbom ketaŋan ömtöröp (töröpŋanök) giliga sirinöŋ waŋge uruŋe gegetka waŋge numbuŋe qemamgö ahök.
Mewö aiga Jisösnöŋ waŋge teteköŋe tata qömböŋnöŋ nariba gaun ahöyök. Gaun ahöiga gwarekurupŋan anda möndöba jiget, “Hei böhi! Nini aŋgönöŋ ayuhubingöra akzin. Miaŋgö waimanjatŋi kun mötzan me qahö?”
Mewö jigetka imbiŋi möta luhut aka siri kewö jim qetal etkiyök, “Mönö bököba öne ahönöŋ!” Mewö jiiga luhutnöŋ döŋgöiga sirinöŋ nöŋ qeba ahöyök.
Mewö aka kewö jim eŋgiyök, “Iŋini mönö wuanöŋgöra keŋgöt mötmöt azia akze? Denöwögöra aka Anutu qahö möt narize? Sömbuŋini mönö öne mötze.”
Jiiga awöwöliba qem sömbuŋini möta eraum mötket, “Yei, azi kia mönö denöwöŋan malja? Yaŋön mönö luhut aka köwet jim kutum etkiiga jitŋi tem köljahot?” Mewö.
Mewö asuhuiga aŋgö kutuba likepŋe Gerasin yeŋgö gölmenöŋ aŋgotket.
Aŋgota körökŋe öŋgögetka Jisösnöŋ waŋge mosöriga miaŋgöreŋök azi ömeŋambuk kun mi qaksirinöhök kaba kinda Jisös miwikŋaiyök.
Azi mi qaksirinöŋ mala qamöt köteŋi esiba urorohoget ahögeraŋgöreŋ ahöm malök. Azi körekŋön könaböröŋi tapep (muŋgamuŋga) kösönöŋ jöhöbingö osiba malget.
Indimŋi gwötpuk könaŋi tapep kösönöŋ jöhöba börötakŋi qeba malgetmö, börö takŋi kusula köna kösöŋi titikutuba maliga körekŋan i galöm köl osiget.
Osiba suŋgem asak dop sundan qaksirigö köt köteŋnöŋ me kunduŋe laŋlaŋ ahöba malök. Mewö mala silata qeta sileŋi kötnöŋ qem kutumutuba malök.
Jisösnöŋ tikep kaiga eka ösumŋan kaba gölmenöŋ kösutŋe geba simin kölök.
Simin köliga Jisösnöŋ ömeŋi mi kewö jim waŋgimamgöra ahök, “Öme bölöŋi! Gi mönö azi ki mosöta anöŋ!” Mewö jimamgöra aiga qet bölöbölö ketaŋi qeta jiyök, “Aek! Gi Jisös, Anutu öŋgöŋgöŋaŋgö Nahönŋi akzan. Gi denöwö ak niŋgimamgöra kazan? Nöŋön Anutugö jemesoholŋe ulet gihizal: Gi keu jöhöba jöjöpaŋ keunöŋ jim köhöiba mönö sihimbölö könöpŋambuk kude ak niŋginöŋ.”
<range>
Mewö jiiga kewö qesiyök, “Gi qetki niŋi?” Qesiiga jiget, “Nini gwötpuk maljinaŋgöra qetnini Lijön jizin.” Mi nanine keunöŋ Kerök kambu ketaŋi.
Mewö jiba kapaŋ köla kewö ulet waŋgiget, “Gi neŋguataŋgöbanak, mewö mönö gölme kiaŋgöreŋök kude melaim neŋgiman.”
Kösutŋine kunduŋi marömŋe miaŋgöreŋ bau kambu ketaŋi kun gwözözak uruŋe kuluŋda malget.
Miaŋgöra ömenöŋ kewö jiba Jisös ulet waŋgiget, “Göŋön melaim neŋginöŋga nini ölöp bau mieŋgö uruŋine gebin.”
Jigetka “Mönö anda geget,” jiba jim kutum eŋgiiga azi uruŋeyök kota anda bau uruŋine geget. Gegetka miaŋgöreŋök bau kambu 2000 miaŋgö dop mi mönö luhuba nembönembönöŋ anda jororoŋgöba o aŋgönöŋ geba nemulahöba kömuget.
Kömugetka bau galöm yeŋön ölöŋ unjurata taon aka miri morömorö miaŋgöreŋ anda keu buzupŋi jiget. Jiget mötketka ambazip sesegilgil yeŋön yuai asuhuyöhi, mi ekingöra kaget.
Kaba Jisösgöreŋ kaŋgota eketka azi öme kambuŋambuknöŋ malöhaŋön mönö opo sileötaŋi törörök jöhöba tata uruŋi amöriiga imbi mötmötŋi pakpak asuhuiga eka awöwöliget.
Kingetka bau mi denöwö geba kömugeri aka azi ömeŋambuk yaŋgöreŋ yuai asuhuyöhi, mi ekeraŋön kösohot yahöt mi jiget mötket.
Möta kinda Jisösnöŋ mindimindiri sel gölmeŋini mosöta anmapkö ulet waŋgiget.
Ulet waŋgigetka mosöta waŋgenöŋ öŋgömamgöra ahiga azi ömeŋambuk malöhaŋön kaba Jisösbuk mohotŋe anda malmamgöra qesiyök.”
Qesiyökmö, Jisösnöŋ qetal waŋgiba kewö jii mörök, “Gi mönö mirige anda tinitosolomurupki eŋgeka Kembunöŋ aŋgöletot ketaŋi aka ak-kömum gihiyöhi, miaŋgö kösohotŋi jinöŋga mötme.”
Mewö jiiga mosöta anda Jisösnöŋ aŋgöletot ketaŋi ketaŋi ak waŋgiyöhi, miaŋgö keuŋi könahiba Ten-taon distrik uruŋe jim sehiiga körekŋan welipköget. Mewö.
Jisösnöŋ waŋgenöŋ öŋgöba liliŋgöba aŋgö kutuba likepŋe kaiga ambazip kambu gwötpukŋan yaŋgöreŋ kaba tokogetka aŋgö jitŋe kinget.
Kingetka köuluk mirigö keu galöm kun qetŋi Jairus yaŋön kaba Jisös eka wösöŋe geba simin köl waŋgiyök.
Simin köl waŋgiba kapaŋ köla köuluköba kewö jiyök, “Böratni moröŋan mönö kömumamgö akza. Mönö kaba börögi qakŋe alnöŋga ölöwaka toroqeba malma.”
Mewö jiba Jisös waŋgiriga mohotŋe anohotka ambazip kambulelembe yeŋön andöŋire anda ölöqölököba liliköm etkiba anget. Mewö.
Angetka miaŋgöreŋ sutŋine ambi kun malök. Yaŋön (yara) yambu 12:gö dop köiŋnöŋ ehiga nalö dop kawöl yöhöiga malök.
Mewö mala sihimbölö gwötpuk möriga sile galöm gwötpukŋan yaŋgö nup megetka baukbauk kun kude miwikŋaiba malök. Yaŋön sile galöm ambazip yeŋgö töwaŋinaŋgöra moneŋ inapŋi körek gila malökmö, kawölŋi miaŋön mönö mem bölim waŋgiiga malök.
Mewö mala Jisösgö buzupŋi möta kewö jiyök, “Nöŋön i oseimamgö möt lömböriba malukuŋeyök borom kun misiribileŋak ewö, mönö ölöp ölöwakŋam.” Mewö jiba ambazip kambu sutŋine Jisösgö andöŋe anda malukuŋe misiriyök.
<range>
Misiriiga sepŋi miaŋgöreŋök jöpköiga qemjem-mamjeŋan qahöwahiga sileŋan ölöwahiga mörök.
Ölöwahiga Jisösnöŋ miaŋgöreök ösumŋi kun kutuba anöhi mi möta ambazip kambu sutŋine liliŋgöba jiyök, “Daŋön malukuni misiriza?”
Mewö jiiga gwarekurupŋan kewö jiget mörök, “Ambazip kambunöŋ ölököba liliköm gihiba goseize. Mi eka denöwö ‘Daŋön nömisiriza?’ jizan?”
Mewö jigetmö, Jisösnöŋ kunbuk “Daŋön mi akza?” jiba mi miwikŋaimamgöra liliŋgöba uba eŋgehök.
Eŋgehiga ambi sileŋe angöletot asuhuyöhi, yaŋön mi möta miaŋgöra keŋgötŋi möta jönömŋi unduiga kaba Jisösgö wösöŋe geba simin köla könaŋi pakpak jiiga mörök.
Jisösnöŋ mi möta kewö jii mörök, “Böratni, mötnaripkan mönö mem ölöwak gihiza. Qemjem-mamjeŋgan mönö qahöwahiga ölöp urubönjöŋnöŋ anman.” Mewö.
Keu mewö jiba kiniga köuluk mirigö keu galömŋaŋgö mireyök kunŋan welen kaba Jairusgöra jiyök, “Böratki kömuza! Miaŋgöra böhigö qakŋe lömböt toroqeba kude alman.”
Jiiga Jisösnöŋ keu miaŋgö nönöŋgan aka köuluk mirigö keu galömŋi kewö jii mörök, “Keŋgötki kude mötnöŋ! Mönö ni möt narim niŋginöŋ.”
Mewö jiba ambazip tosatŋi eŋgömosöta Pitö, Jeims aka Jeimsgö munŋi Jon miyök eŋguaŋgiri i wuataŋgöba anget.
Anda köuluk mirigö keu galömŋaŋgö mire aŋgotketka ambazip kambu göju megetka eŋgehök. Gwötpukŋan jiŋgeŋ köla köhöikŋanök sahöta amburereŋ meget.
Eŋgeka mire öŋgöba kewö jii mötket, “Iŋini mönö wuanöŋgöra göju memba sahötze? Morö miaŋön qahö kömuzapmö, gaunök ahöza.”
Mewö jii mötket gönahit ewö aiga gön köl waŋgigetmö, yaŋön i körek eŋguataŋgöba morögö iwinamŋi aka tosatŋi yambuk malgeri, miyök eŋguaŋgiriga morönöŋ ahöyöhaŋgöreŋ öŋgöget.
Öŋgögetka börat mi böröŋe memba yaŋgöra jiyök, “Talita kum.” Mi nanine keunöŋ Ambi moröŋi, ni göhöra jizal: Mönö wahötnöŋ!
Mewö jiiga ambi (yara) yambuŋi 12 miaŋön mönö miaŋgöreŋök wahöta kinda anda kayök. Mewö aiga eka kesötŋini yöhözömgöba welipköget.
Welipkögetka miaŋgö buzupŋi kun jiget mötpepukö jiba soŋgo köhöikŋi al eŋgiyök. Al eŋgiba ambi moröŋi numbu nene waŋgiget nemapkö jiyök. Mewö.
Mi asuhuiga Jisösnöŋ Jairusgö miri gölme mosöriga gwarekurupŋan wuataŋgöba yambuk anda Jisösgö malqarip taonön aŋgotket.
Sabat kendonöŋ kaiga köuluk mire öŋgöba Buŋa keu könahiba kusum eŋgiyök. Kusum eŋgiiga möta ambazip gwötpukŋan auruba welipköba kewö jiget, “Yei, kezapjupjup! Yuai pakpak ki mönö denikeyök möta jiza? Mötkutukutuŋi mi mönö daŋön kusum waŋgiiga jiza? Aka aŋgöletot kukösumŋinambuk mewöŋi mi mönö daŋön inahöi böröŋan meiga asuhuze?
Azi ki mönö miri kiaŋgö mitimqeqe azia. Mariagö nahönŋi aka Jeims, Josef, Juda aka Saimon yeŋgö datŋina. Nenurupŋan mönö sutnine ki malje.” Nazaret yeŋön mewö jigetka uruŋinan böliiga miaŋgöreŋ qaköget.
Qakögetka Jisösnöŋ kewö jii mötket, “Kezapqetok azigö sepkitip aka tinitosolomurupŋan mönö nanŋi taonöŋ jijiwilit ak waŋgimakzemö, miri tosatŋi miaŋgöreŋ mewö qahö.
Mewö akeraŋgöra Jisösnöŋ kawöl ambazip mohot mohot böröŋi qakŋine ala mem ölöwak eŋgiyökmö, aŋgöletot kukösumŋinambuk tosatŋi memamgö osiyök.
Mewö ahiga mötnaripŋinan qahö asuhuiga yaŋgiseŋinaŋgöra aka auruyök. Auruba Nazaret mosöta kösutŋe miriŋi miriŋi liliköba Buŋa keu kusum eŋgiba malök. Mewö.
Jisösnöŋ gwarekurupŋi 12 mi eŋgoholi kagetka könahiba yahöt yahöt pakpak melaim eŋgiyök. Melaim eŋgiba ömewöröme közöl eŋgimegö kukösumŋi eŋgiyök.
Mi eŋgiba kewö jim kutum eŋgiyök, “Köna anmeaŋgöra öröpŋini memba anme. Yuai tosatŋi kun kude meme. Köna nalem qahö, gösö qahö me soujeŋi mi irimuŋgaŋine kude jöhöme.
Köna esu ölöp könaŋine jöhöba maluku semönŋi qahöpmö, mohot meme.”
Mewö jiba kewö jii mötket, “Anda miri denike denike aŋgotmei, mönö miaŋgöreŋök mala nup memba taon mi mosöta köna anme.
Anda mala miri kunöŋ aŋgotketka qahö köl öröm eŋgiba keuŋini qahö mötketka nesampurekŋini mönö kewö jiba kondel eŋgime, ‘Nini eŋgö gölmenöŋ kainga sölbuham köna tambönine mekötahözawi, mi mönö tim tönjöraringa nanŋine liliŋgöba gema.’ Mewö jigetka könaŋamŋini solanŋi möt kutugetka ölöp miri me taon mi mosöta toroqeba anme.”
Mewö jiiga mosöta anda ambazip uruŋini meleŋmegö Buŋa keuŋi jim sehiba malget.
Mala öme gwötpuk eŋguataŋgöba kawöl ambazip gwötpuk kelöknöŋ eŋgömiriba mem ölöwak eŋgiget. Mewö.
Jisösgö qetbuŋaŋan sehiba kiŋ Herodkö kezapŋe gei mörök. Ambazipnöŋ kewö jiget, “Jon o melun azinöŋ mönö kömupnöhök wahöta nupŋi meiga aŋgöletot kukösumŋinambuk asuhumakze.”
Mewö jigetmö, tosatŋan kewö jiget, “Mi mönö Elaija (Elia)” Tosatŋan toroqeba jiget, “Mi kezapqetok azi walŋi yeŋgöreŋök kun.”
Mewö jigetmö, kiŋ Herodnöŋ mi möta kewö jiyök, “Jon o melun azi nöŋön jibi jölŋi kutugeri, yaŋön mönö kömupnöhök wahöta malja.” Waimanjat möta Mewö jiyök.
Mi kewögöra jiyök: Herodnöŋ munŋi Filipkö anömŋi Herodias ölöŋ meiga Jon o melun azinöŋ kiŋ jim waŋgiiga opotöröp melaim eŋgiiga anda Jon memba jöhöba kösö mire al waŋgiget.
Jonöŋ Herodköra keu kewö jiyök: Gi qamböt ki memba mala Köna keu oŋgitzan.”
Mewö jiiga Herodiasnöŋ Jon kazik ak waŋgiba qeget kömumapkö mörökmö, miaŋgö könaŋi kun qahö miwikŋaiyök.
Qahö miwikŋaiba Jonöŋ azi solanŋi aka sarakŋi töröŋi ahöhi, mi möta sel jöhöba kölközizip ak waŋgiba Jongöra keŋgötŋi möta malök. Mewö mala Jongö jitŋeyök keu möröhi, mi uruŋi kuŋgugetka keu gwötpuköra uruyahöt ahök. Mi töndup töndup Jongö keuŋi mötmamgö sihim mörök.
Mewö aiga Herodiasnöŋ Jon qemamgö könaŋi qahö miwikŋaiba maliga miaŋgö nalöŋi ölöpŋi kewö kam kuŋguyök: Kiŋgö ahuahu nalöŋan kaiga közölömbuaŋ ala jembon aka suahö galömurupŋi aka Galili prowinsgö jitŋememe bohonŋi mi köl öröm, eŋgiiga kaba tatket.
Kaba tatketka Herodiasgö böratŋan miri miaŋgö uruŋe kaŋgota danis aliga Herod aka yambuk tebol liliköba tatkeri, yeŋön miaŋgö eksihimŋi gwötpuk mötket. Mewö mötketka kiŋnöŋ ambi seramgöra kewö jiyök, “Böratni! Wani yuaigöra sihimgi mötzani, mi ölöp qesinöŋga tököm gihimam.”
Mewö jiba keu mi jöjöpaŋ keunöŋ jim köhöiba kewö jii mörök, “Wani yuaigöra qesim niŋgimani, mi mönö ölöp gihimam. Yuai mi me mi me prowins galöm kölakzali, mi tok ölöp endeŋda likepŋi kun gihibiga galömŋi akŋan.”
Mewö jii möta yaigep anda namŋi kewö qesim waŋgiyök, “Namni, ni mönö Kiŋnöŋ wani yuaiya niŋgimapköra qesimam?” Mewö qesim waŋgiiga kewö meleŋnök, “Mönö jinöŋga Jon O-melun azigö jölŋi yandigetka nöröpŋi memba kaba niŋgiman.”
Mewö meleŋniga miaŋgöreŋök miri uruŋe kiŋkiŋgöba kiŋgöreŋ öŋgöba kewö qesiba jiyök, “Kewöni! Nöŋön sihimnan kewö mötzal: Göŋön mönö jimkutunöŋga Jon O-melun azigö jölŋi yandiba nöröpŋi memba kaba köndenöŋ algetka mia döldöpki niŋgiman.”
Mewö jiiga kiŋgö uruŋan kömbuhiiga wösöbirik mörökmö, jöjöpaŋ keuŋan jöhöi ketaurupŋan mi mötketka yeŋgö jemesoholŋine etpapuköra qeqesiŋi andö qemamgö möt lömböriba tököyök.
Tököba miaŋgöreŋök opotöröpŋi kun melaiba jiyök, “Gi mönö anda Jongö jölŋi yandiba nöröpŋi memba kaman.”
Mewö jiba melaiiga kösö miri gwaröŋe anda jölŋi yandiba nöröpŋi memba kaba köndenöŋ ala ambi seram mi waŋgiiga namŋi waŋgiyök.
Jongö gwarekurupŋan miaŋgö buzupŋi möta anda qamötŋi memba qaksirigö köt köteŋnöŋ ala löm kölget. Mewö asuhuyöhaŋgöra kiŋ Herodnöŋ könaŋgep Jisösgöra jiyök, “Jonöŋ mönö kömupnöhök guliba wahöta malja.” Mewö.
Melai melai azi Aposol yeŋön Jisösgöreŋ kaba tokoba yuai memba ambazip kusum eŋgigeri, miaŋgö kösohotŋi pakpak jiget mörök.
Jiget möriga ambazip totnöŋ totnöŋ qösösök kaba anda aketka sileŋini köŋgaŋiiga nene nembingö nalö qahö ahöyök. Miaŋgöra Jisösnöŋ gwarekurupŋi kewö jii mötket, “Iŋini mönö kaba gölme kötikŋe naninök malbingöra anda borom kun luhut meme.”
Mewö jiiga eŋgömosöta waŋgenöŋ öŋgöba gölme kötikŋi kungen nanŋinök malbingöra anget.
Angetka ambazipnöŋ mi eka gwötpukŋan miaŋgö buzupŋi möta taon aka miri dop mieŋgöreŋök gölme köna kiŋkiŋgöba mutuk anda miaŋgöreŋ aŋgotket.
Aŋgotketka Jisösnöŋ waŋgenöhök eta ambazip kambu ketaŋi eŋgehiga lama galömŋini qahö tandök iliŋgösöŋ laŋ malgetka yeŋgöra wösöŋi mörök. Wösöŋi möta könahiba Buŋa keu könaŋi könaŋi kusum eŋgiyök. Mewö.
Mewö aka maliga miri jeŋan teköba gemamgö ahiga gwarekurupŋan Jisösgöreŋ kaba kewö jiget, “Böhi! Nini gölme kötikŋi kiaŋgöreŋ malinga miri lök söŋaumamgö akza.
Miaŋgöra gi ölöp ambazip ki melaim eŋginöŋga miri aka koum dowe dowe tat anjei, miaŋgöreŋ anda numbu neneŋini söŋgöröŋi memba neget.
Mewö jigetmö, kewö meleŋda jii mötket, “Eŋön mönö nanŋinak i nene gumohom eŋgime.” Mewö jiiga jiget, “Neŋön mönö denöwö akinto? Nup meme nalö 200:kö töwaŋi (Kina 1000,-) ahöza. Moneŋ mia memba anda nene beret söŋgöröŋi memba gumohom eŋgibingöra jizan me?”
Mewö qesim waŋgigetka jiyök, “Nanŋine nene beret dawik ahöza? Mi anda eket.” Mewö jiiga gösöŋini qeaŋda jiget, “Beret 5 aka söra yahöt mia memba maljin.”
Mewö jigetka Jisösnöŋ ambazip kambu kewö jim kutum eŋgiyök, “Ambazip pakpak, iŋini mönö deŋda nene nembingö kambu morömorö tokoba luplup görökŋe geba tatket.”
Mewö jim kutum eŋgiiga kambuŋi kambuŋi dowe dowe deŋda tatket. Kirip tosatŋi 100 aka tosatŋi 50 mewö mewö tokoba tat anget.
Tat angetka beret 5 aka söra yahöt mi memba Suepnöŋ ui öŋgöiga kötuetköba beret mindipköba gwarekurupŋi eŋgiiga ambazip kirip dop mendeŋda sutŋine alget. Söra yahöt mi mewöyöhök kambu pakpak yeŋgöra mendeŋnök.
Mendeŋniga ambazip körekmakörek nemba nem timbireŋ aket.
Nem timbireŋ aka nene kitipŋi kitipŋi mosötkeri, mi gwarek yeŋön qezakögetka sakap 12 miaŋgöreŋ geba kokolak qeyök. Mewöyök söra kitipŋi mi mem kiripköget. Mewö.
Azi beret negeri, yeŋgö jaŋgöŋini mi 5000.
Neget teköiga Jisösnöŋ miaŋgöreŋök gwarekurupŋi jim kutum eŋgiba kewö jiyök, “Iŋini mönö waŋgenöŋ öŋgöba qeljiŋe o aŋgö kutuba likepŋe Betsaida mire anme. Nöŋön ölöp nalö sutŋe ambazip kambu ki melaim eŋgibagun kamam.”
Mewö jiba yaizökzök jim eŋgiba eŋgubula kunduŋe öŋgöba köuluköyök.
Köuluköba mali mare ahiga nanŋik kötikŋi kunduŋe maliga waŋgeŋinan aŋgö bibiŋe anök.
Ani lökuatnöŋ qeba qem bibihiba naŋgöget aniga luhutnöŋ angeraŋgöreŋök gila kai lömböriiga bömbömgöget. Miri awöraŋgöiga (3-6 kilok) miaŋgöreŋ Jisösnöŋ mewö eŋgeka o aŋgö qakŋe tiba tiba gwarekurupŋi yeŋgöreŋ Kaba eŋgoŋgitmamgö ahök.
O aŋgö qakŋe tiba tiba kaiga eka “Köwet Soŋgoriŋnöŋ kaza!” jiba könahiba qeta silatket.
Qeta silata körek i eka keŋgötporiŋ aketmö, Jisösnöŋ miaŋgöreŋök keukeu jiba kewö jii mötket, “Alaurupni! Mönö ewebibiŋinambuk saitiŋgit malme. Nanak kazal. Keŋgötŋini kude mötme.”
Mewö jiba yeŋgöreŋ waŋgenöŋ öŋgöiga luhutnöŋ nöŋ qeba göröŋ alök. Göröŋ aliga jönömŋini undui önöŋi qahö auruget.
Mutuk beret mem sehiba gumohom eŋgiyöhi, miaŋgö könaŋi qahö möt asarigetmö, uruŋinan gwözöŋniga tok auruba tatket. Mewö.
O aŋgö kutuba likepŋe Genesaret mire aŋgota waŋge mosöta saknöŋ geget.
Waŋge mosöta Saknöŋ gegetka ambazipnöŋ Jisös miaŋgöreŋök möt kutum waŋgiget.
Möt kutum waŋgiba keu algetka kiŋkiŋgöba mindimindiri sel gölmeŋine miri dop liliköget. Lilikögetka möta könahiba kawöl ambazip kululunöŋ aŋgum eŋgiba Jisösnöŋ miri denike malöhaŋgö dop eŋguaŋgita kaget.
Miri dop, taon, miri me koum kungö uruŋe anöhaŋgö dop kawöl ambazip eŋguaŋgita sombemŋine al eŋgiget. Al eŋgiba sileŋe me Jisös malukuŋaŋgö suŋe misiribingö ulet waŋgiba malget. Misirigeri, körek yeŋön mönö ölöwak teköget. Mewö.
Köna keugö kapaŋkölköl aka miaŋgö böhi tosatŋi Jerusalem sitinöhök kageri, yeŋön Jisösgöreŋ kaba tokoget.
Nalö miaŋgöreŋ Jisösgö gwarekurup tosatŋan böröŋini kude saŋgoŋda dom amöt qahö qeba nene negetka eŋgeka uruŋini böliyök.
Farisi (Köna keugö kapaŋkölköl) aka Juda ambazip tosatŋi pakpak yeŋön ambösakon yeŋgö silikŋini wuataŋgöba malget. Miaŋgöra böröŋini mutuk saŋgoŋ soroköbagun nene nemalget.
Mewöyök nupnöhök me maketnöhök kamei, mutuk o utuba arim tönjöratagun nene misirimalget. Mewöyök kiwi qambi, közökimbut aka jout pakpak mi saŋgoŋda amöt qemalget. Silik mewöŋi mewöŋi mi gwötpuk wuataŋgöba malget.
Miaŋgöra Köna keugö kapaŋkölköl aka miaŋgö böhi yeŋön Jisös kewö qesim waŋgiget, “Göhö gwarekurupkan wuanöŋgöra ambösakoninaŋgö silikŋini qahö wuataŋgöba böröŋini domamöt qahö qeba töndup nene neze.”
Mewö qesim waŋgigetka kewö jii mötket, “O urumeleŋgö silesile ambazip, kezapqetok azi Aisaianöŋ mönö eŋgö könaŋamŋini törörök indela Buzup Kimbi kun kewö ohoi ahöza, ‘Ambazip kambu kiaŋön mönö numbu jitŋinan ölöpŋanök göda qem niŋgimakzemö, uruŋinan nönöŋgan ak niŋgiba kungen algetka köröwen ahöza.
Mewö ahöiga nöŋgö waikni öne töhön memba möpöseim niŋgimakze. Köna keu kusum eŋgibin, jiba salupŋe ambazip yeŋgö jimkutukutuŋini mi numbu o alakze.’
Aisaianöŋ mewö ohoyök. Iŋini mönö miaŋgö dop Anutugöreŋ jöjöpaŋ keu andö qeba ambösakonŋinaŋgö silikŋi wuataŋgömakze. Mi qahö dop kölja.”
Mewö jiba kewö jiyök, “Nanŋini silikŋini walŋi wuataŋgöbingöra mönö ölöpŋanök Anutugöreŋ jöjöpaŋ keu qeapkömakze.
Miaŋgö keuŋi kun kewö: Mosesnöŋ kewö jim kutuyök, ‘Iwinamgi mönö göda qem etkimakŋan,’ aiga ‘Kunŋan iwiŋi me namŋi qesuahömawi, i mönö qegetka kömuma.’
Mewö jim kutuyökmö, iŋini keu mi oŋgita kewö jimakze, ‘Kunŋan iwinamŋi yetköra kewö jima. Wösöni mötzal. Nöŋgö naŋgönaŋgö yuaini buŋa qem aŋgubahorak, mi lök Anutugö daŋge tahaya albi ahöza. Mi saiwap naluköra kewöta albi ahöza.
Kunŋan mewö jiiga dop kölma.’ Mewö jiba jöhöm waŋgigetka iwinamŋi yetköra baukbauk kun qahö toroqeba etkimakŋa. Mi qahö dop kölja.
Yei! Mewö aka nanŋini ahakmemeŋinaŋgö silikŋini jim kutuba miaŋön Anutugöreŋ jöjöpaŋ keu utala omaŋi aka pömsöm qemakza. Iŋini yuai mewöŋi gwötpuk ahakze.” Mewö meleŋ eŋgiyök. Mewö.
Jisösnöŋ ambazip kambu kunbuk eŋgoholi kagetka kewö jii mötket, “Iŋini mönö körek keu ki kezap ala möt asarime.
Azi yaigepŋeyök yuai uruŋe gemakzawi, miaŋön mönö tölohom waŋgimamgö osimakzapmö, nanŋi urukönömŋeyök keu kota erakzawi, miaŋön mönö tölohom waŋgimakza.
Kunŋan kezapŋambuk malja ewö, yaŋön mönö keu ki kezap ala möt kutuma.” Mewö.
Jisösnöŋ mewö jiba ambazip kambu eŋgömosöta anda miri kunöŋ öŋgöyök. Öŋgöba tariga gwarekurupŋan dopkeu miaŋgö könaŋaŋgöra qesiget.
Qesigetka kewö jii mötket, “O alaurupni, iŋini mewöyök mötmötŋini ölöpŋi qahö akze me? Nene yuai azi yaigepŋeyök uruŋe gemakzawi, mi tölohom waŋgimamgö osimakza. Mi möt kutuze me qahö?
Mi urukönömŋe qahö gemakzapmö, kömgokŋe geba yaigep erakza.” Jisösnöŋ keu mewö jiba miaŋön “Numbu nene pakpak mem sarahim teköyök.”
Jisösnöŋ toroqeba kewö jiyök, “Azi urukönömŋeyök keu kota erakzawi, miaŋön mönö tölohom waŋgimakza.
Ambazip uru könömŋineyök yuai kewöŋi asuhuba korakza: Keu bölöŋi mötmöriba serowilin akingö mörakze. Yoŋgorö memba suŋa jinaŋ memba ambazip eŋguget kömumegö mörakze.
Qesabulum akingö mörakze. Membagu membingö nepaqepalok köpösöŋgömakze. Bidaŋda gatmisimisi, jiliwitiŋ aka isimkakalek akingö mörakze. Lösö jiba urupik akingö mörakze. Kezapjupjup aka körögisigisi akingö mörakze. Söŋgöröqök mala andöqeqe keu yöhösaŋ jiba Anutu mepaiköbingö mörakze. Jakbak-öraŋböraŋ aka uruqahö ahakze.
Yuai bölöŋi pakpak miaŋön mönö ambazip uru könömŋineyök kota ambazip tölohom eŋgimakza.” Mewö.
Jisösnöŋ wahöta Genesaret gölme mosöta siti qetŋiri Taiö aka Saidon mietkö distrik qetŋi Fonisia miaŋgö uruŋe anök. Anda miri kunöŋ öŋgöba buzupŋi kunŋan mötpapuköra numbuŋini muhungöyökmö, töndup tölapŋe malmamgö osiyök.
Osiiga miaŋgöreŋök ambi kun böratŋi moröŋan ömeŋambuk maliga Jisösgö buzupŋi möta yaŋgöreŋ kaba könaŋe geba simin kölök.
Ambi mi Judaya qahöpmö, Grik keu jiba malök. Iwinamŋan Siria prowinsgö Fonisiagöra. Yaŋön böratŋaŋgö uruŋeyök öme közölmapköra ulet waŋgiyök.
Ulet waŋgiiga kewö jii mörök, “Juda nini mutuk nanine nahönböraturupnini gumohom eŋgiinga bikŋi eŋguma. Miaŋgöra morö yeŋgö miriŋineyök beret memba kiam eŋgiinga qahö dop kölbapuk. Juda nini kianurup eŋgö qetŋini kiam qerakzin. Nöŋön mutuk Juda ambazip bauköm eŋgibiga kantri tosatŋi eŋön mönö kiamgö dop mamböta malme.”
Mewö jii möta kewö meleŋnök, “Kembu, mi ölöp mötzalmö, kiam moröŋi yeŋön mönö mewöyök morö yeŋgöreŋ nene boromŋi tebol bapŋe eriga nemakze.”
Mewö meleŋniga Jisösnöŋ kewö jii mörök, “Keu mewö jizanaŋgöra ölöp möt gihizal. Öme miaŋön mönö dölki böratki mosöta anja. Miaŋgöra ölöp anman.”
Mewö jii möta miriŋe ani ömenöŋ böratŋi mosöriga dumŋe ahöiga ehök. Mewö.
Jisösnöŋ kunbuk Taiö siti gölme mosöta Saidon sitinöŋ anda oŋgita mösököba Ten-taon gölmegö bibiŋi oŋgita Galiligö o aŋgö kösutŋe kayök.
Kaiga kezapduhup azi kun keuŋi qahöwakŋapköra ahöhi, mi waŋgita Jisösgöreŋ kaget. Kaba böröŋi nöröpŋe almapköra qesim waŋgiget.
Qesim waŋgigetka azi mi waŋgita ambazip kambu mosöta kungen anohot. Anda Jisösnöŋ börö suapŋi kezapŋe ala kinda kunbuk nanŋi börö suapŋe söutköba nesilamŋe misiriyök.
Misiriba suepnöŋ ui öŋgöiga osoŋgombuk köuluköba nanŋe keunöŋ “Efata,” nanine keunöŋ Tohonöŋ! mewö jiyök.
Mewö jiiga kezapyahötŋan tohoyohotka nesilamŋan lolohoiga keuŋi ölöpŋanök jiyök.
Jiiga Jisösnöŋ miaŋgö buzupŋi ambazip jiget mötpepuköra qetal eŋgiyök. Qetal eŋgiba kapaŋ köliga yeŋön mi kapaŋ köla jim sehiba malget.
Jim sehiba malgetka ambazipnöŋ kamböŋda welipköba kewö jiget, “Yuai pakpak ölöpŋanök ahakza. Kezapduhup kezapŋini metohoiga mötketka ambazip mötökŋi yeŋgö nesilamŋini pösariga keu jimakze.” Mewö.
Nalö miaŋgöreŋ ambazip kambu ketaŋan dumŋe kunbuk tokoget. Neneŋini qahö malgeraŋgöra Jisösnöŋ gwarekurupŋi eŋgoholi yaŋgöreŋ kagetka kewö jii mötket,
“Nöŋön ambazip kambu kieŋgöra wösöni mötzal. Yeŋön nöŋgöreŋ kaba wehön karöbut lök mala kotketka neneŋini qahöwahiga ekzal.
Yeŋgöreŋök tosatŋan köröwenök kaba malgetka nöŋön ‘Ölöp miriŋine anme,’ jibi nene qahö negetka öne melaim eŋgibiga könanöŋ anda mala kembaŋe jeŋini gili tirinbirin akepuk.”
Mewö jiiga gwarekurupŋan meleŋda kewö jiget mörök. “Gölme qararaŋkölkölŋe kiaŋgöreŋ kunŋan mönö denikeyöhök numbu nene mewöŋi mi mönö miwikŋaiba kambu ki gumohom eŋgibawak?”
Mewö möta kewö qesim eŋgiyök, “Eŋgöreŋ beret dawik ahöza?” Qesim eŋgiiga “Beret 7 ahöza,” jiget.
Jigetka Jisösnöŋ ambazip kambu mi gölmenöŋ geba tatmegöra jim kutum eŋgiiga geba tatket. Geba tatketka beret 7 mi memba Anutugö saiwap jiba mindipköba gwarekurupŋi eŋgiba ambazip kambu dop sutŋine almegöra jiyök. Mewö jiiga miaŋgö dop alget.
Yeŋgöreŋ söra morömorö tosatŋi mewöyök ahöyök. Mi tok memba kötuetköba ambazip kambu dop sutŋine toto qem eŋgimegöra jim kutuyök.
Jim kutuiga eŋgiget nemba nem timbireŋgöget. Nem timbireŋgöba nene kitipŋi mosötket geyöhi, mi sakap 7 miaŋgöreŋ qezakögetka numbuŋe qeyök.
Azi nene negeri, yeŋgö jaŋgöŋi mi 4000. Negetka melaim eŋgiiga miriŋine anget. Mewö.
Angetka miaŋgöreŋök gwarekurupŋi yembuk waŋgenöŋ öŋgöba distrik qetŋi Dalmanuta miaŋgöreŋ anget.
Farisi (Köna keugö kapaŋkölköl) tosatŋan miaŋgöreŋ kaba Jisösbuk könahiba jitnakölik aket. Keu bötaknöŋ örömapköra esapköm waŋgiba kewö kapaŋ köla qesiget, “Mönö jinöŋga Suepnöhök aŋgöletot kun asuhuiga ekin.”
Mewö jigetka uruŋan lömböriiga osoŋgombuk qeiga jiyök, “O ambazip nalö kewöŋe gölmenöŋ maljei, iŋini mönö wuanöŋgöra Anutugö aiwesök asuhumapköra kapaŋ kölakze? Nöŋön keu ölŋi kun kewö jibi mötme: Anutunöŋ aiwesök mewöŋi mi qahö memba kondel eŋgima. Ombaŋ saumbaŋ!”
Mewö jiba eŋgömosöta kunbuk gwarekurupŋi yembuk waŋgenöŋ öŋgöba aŋgö kutuba likepŋe aŋgotket. Mewö.
Miaŋgöreŋ aŋgota semön membingö ölum eŋguiga beret mohot-töp mia waŋgenöŋ memba tatket.
Tatketka Jisösnöŋ kewö jim kutum eŋgiyök, “Iŋini Köna keugö kapaŋkölköl (Farisi) yeŋgö wösökömbukŋini aka Herodkö gipmi kakŋi mietköra mönö galömŋini meme. Mi ölöpŋaŋök qahö kewöta andö qegetka mietkön mönö yist ewö qariba mem bölim eŋgimahot.”
Jiiga keu pasetŋi mi qahö möt asariba sutŋine kewö eraum mötket. “Beretnini qahöpköra jiza me denöwö?”
Mi eraum mötket kezapŋe geiga kewö jii mötket, “Wuanöŋgöra beretnini qahö jiba eraum mötze? Nöŋgö könaŋamni mi wuanöŋgöra qahö möt kutuze? Mi tok qahö möt asarize me? Urukezapŋinan gwözöŋda tatza me?
Jeŋini ahözapmö, töndup qahö ek kutuze me? Kezapŋini ahözapmö, töndup qahö möt asarize me? Yuai asuhuyöhi, mi ölum eŋguza me qahö?
Nöŋön beret 5 mi 5000 yeŋgöra mindipköbiga miaŋgö kitipŋi qezakögetka könde dawiknöŋ geba numbuŋine qeyök?” Qesim eŋgiiga “Könde 12,” jiget.
Jigetka toroqeyök, “Nöŋön beret 7 mi 4000 yeŋgöra mindipköbiga miaŋgö kitipŋi qezakögetka sakap dawiknöŋ geba kokolak qeyök?” Qesim eŋgiiga sakap 7 jiget.”
Jigetka jii mötket, “Miaŋgöra könaŋamni mi mönö tok qahö möt asarize me?” Mewö
Jisösnöŋ gwarekurupŋi yembuk Betsaida taonöŋ kaget. Miaŋgöreŋ kaba jegömöl azi kun waŋgita Jisösgöreŋ kaŋgota böröŋan misirimapkö köuluköm waŋgiget.
Köuluköm waŋgigetka jegömöl azi mi böröŋe memba waŋgita miri yaigepŋe anohot. Anda söutnezit jeŋe ala böröŋi nöröpŋe ala qesim waŋgiyök, “Yuai kun ekzan me qahö?”
Qesim waŋgiiga jeŋi ui öŋgöiga jiyök, “Ambazip eŋgekzalmö, mi ip tandöktandök aketka imutimutŋanök eŋgekiga anda kaba kinje.”
Mewö jiiga kunbuk böröŋan jeyahötŋi misiriiga tohoyohotka törörök uiga asarim sölölöŋgöiga yuai pakpak ölöpŋanök ek teköyök.
Ek teköiga melaim waŋgiba kewö jii mörök, “Gi miri kungen kude anmanmö, diŋdiŋanök nangi mirige anman.” Mewö.
Jisösnöŋ Betsaida mosöta gwarekurupŋi yembuk Sisarea Filipai taongö kösutŋe anget. Könanöŋ anda gwarekurupŋi kewö qesim eŋgiyök, “Ambazipnöŋ nöŋgöra denöwö jimakze? Ni niŋia akzal?”
Jiiga meleŋda kewö jiget, “Tosatŋan ‘Gi Jon O-melun azia akzan,’ jimakzemö, tosatŋan ‘Gi Elaija akzan,’ jimakze aka tosatŋan toroqeba kewö jimakze, ‘Gi kezapqetok azi walŋi yeŋgöreŋök kun akzan.’
Mewö jigetka kewö qesim eŋgiyök, “Aka nanŋinak nöŋgöra denöwö jize? Ni niŋia akzal?” Qesim eŋgiiga Pitönöŋ kewö meleŋnök, “Gi Anutugöreŋ Amötqeqe Toŋi Kraist akzan.”
Mewö jiiga könaŋi aukŋe jiget kunŋan mötpapuköra soŋgo köhöikŋi al eŋgiyök.
Jisösnöŋ gwarekurupŋi könahiba kewö kusum eŋgiyök, “Suep gölmegö azi ölŋan mönö sihimbölö gwötpuk mötma. Kantrigö jitŋememe, jike nup galöm aka Köna keugö böhi yeŋön mönö andö qeba qegetka kömuma. Kömui wehön karöbut teköiga kömupnöhök wahötma.”
Jisösnöŋ keu mi qahö köyatiba aukŋe jiiga Pitönöŋ miaŋgöreŋök öröm waŋgiba göraŋe anda könahiba qetal waŋgiyök.
Qetal waŋgiiga liliŋgöba gwarekurupŋi uba eŋgeka Pitö qetala kewö jim waŋgiyök, “Gi keu mötmörizani, mi Anutugöreŋ keuya qahöpmö, gölme ambazip aka Satangö sihima. Miaŋgöra Satan, gi mönö dölki nöŋgö jemesoholneyök kesalnöŋ.” Mewö.
Jisösnöŋ ambazip kambu aka gwarekurupŋi eŋgoholi kagetka keu kewö jii mötket, “Kunŋan nöŋgö andöne kamamgö mötzawi, yaŋön mönö nanŋi urusileŋaŋgö sihim kömbönaŋi bölöŋi andö qeiga sisitŋi megetka sihimbölö mi bisimakŋa. Mi maripomnöŋ kömumawaŋgö dop mökösöŋda ni nuataŋgöba kama.
Kunŋan malmalŋi nanŋaŋgöra aŋgön köla nanŋi imbi-imbi maljawi, yaŋön mönö malmalŋi ölŋi jöhöi sohoma. Sohomapmö, kunöŋ gölmegö malmalŋi mi ni aka nöŋgö Ölöwak Buŋanaŋgöra aka köleŋda tököm niŋgimawi, yaŋön mönö malmal ölŋaŋgö könaŋi miwikŋaiba köhöiba malma.
Kunŋan gölmeŋi gölmeŋi mieŋgö öröyuaiŋi pakpak köl öröi buŋaŋi an teköiga uruŋaŋgö malmalŋi mem sohoba silebile mala kömuiga Anutunöŋ keuŋi jim teköiga uŋaŋan ayuhuiga qahö dop kölma. Sukinapŋi miaŋön mönö urusösöŋgai qahö ak waŋgima. Qahöpmahöp!
Körek neŋön mönö bohonini jöhöbingö osibin.
Ambazip kambuŋi kambuŋi nalö kewöŋe gölmenöŋ qesabulum aka siŋgisöndok tosatŋi aka malakze. Kunŋan yeŋgö sutŋine nöŋgö qetni aka Buŋa keuni memba et aljawi, mi Suep gölmegö azi ölŋan mewöyök ehöröŋ kölma. Yaŋön könaŋgep Suep garata töröŋi yembuk ki etketka Iwiŋaŋgö asakmararaŋi eka aurugetka yaŋön azi me ambi mewöŋi mönö ehöröŋ köl waŋgima.” Mewö.
Mewö jiba kewö jii mötket, “Nöŋön keu ölŋi kun kewö jibi mötme: Kiaŋgöreŋ kinjei, eŋgö sutŋineyök tosatŋan Anutunöŋ bemtohoŋi kuŋguiga kukösumŋan asuhumawi, mi ek kutume. Jebuk mala kömupkö sihimbölöŋi qahö mötketka asuhum tiŋgiriga ekŋe.” Mewö.
Wehön 6 teköiga Jisösnöŋ Pitö, Jeims aka Jon eŋguaŋgita ambazip eŋgömosöta nanŋinök kunduŋi köröpŋi kunöŋ öŋgöba kötikŋe malget. Miaŋgöreŋ malgetka jemesoholŋine kiniga Jisösgö sile tandökŋan letota murutŋi ahök.
Malukuŋan tuat lalamŋi asakmararaŋambuk ahök. Gölmenöŋ opo tuatŋi saipenöŋ (omo bliz) saŋgoŋmakzei, mönö mi oŋgita tuariyök.
Mewö aiga Elaija aka Moses yetkön asuhum eŋgiba Jisösbuk keukeu jiget.
Jigetka Pitönöŋ könahiba keu jiba Jisösgöra kewö jiyök, “Ketaŋamnini! Neŋön kiaŋgöreŋ uruölöwak mötzin. Miaŋgöra neŋön ölöp koum karöbut qebin: Göhö kun, Mosesgö kun aka Elaijagö kun.”
Gwarek yeŋön jönömŋini gwötpuk unduiga Pitönöŋ “Denöwö jimam,” jiba keu jaruyök.
Keu jaruba kiniga unuŋunuŋ tuat lalamŋi asakmararaŋambuk kunöŋ eta aumŋan esuhum eŋgiiga miaŋgö uruŋeyök qet kun kewö eriga mötket, “Azi ki nani wölböt nahöna akza. Mönö yaŋgö keuŋi möta malme.”
Keu mi möta könöpuk liliŋgöm purik um jaruba tosatŋi kunbuk qahö etkeketka Jisösnöŋ nanŋök yembuk kinök. Mewö.
Kunduŋeyök etketka Jisösnöŋ sörökŋi miaŋgöreŋ kewö jim kutum eŋgiyök, “Iŋini yuai ekzei, miaŋgö buzupŋi mi mönö ambazip kun kude jiget mötme. Suep gölmegö azi ölŋan kömupnöhök wahöriga miaŋgö andöŋe mi ölöp jim asariba malme.”
Mewö jim kutum eŋgiiga gwarekurupŋi karöbut yeŋön keu mi uruŋine aŋgön köla “kömupnöhök wahötwahötkö” könaŋi mi nanŋini qesim aŋguba eraum mötket.
Eraum möta Jisös kewö qesim waŋgiget, “Köna keugö böhi yeŋön mönö keu kewö jimakze, ‘Kezapqetok azi Elaijanöŋ mönö Suepnöhök mutuk eta asuhuma.”
Qesim waŋgigetka meleŋda kewö jiyök, “Elaijanöŋ mutuk eta asuhuba malmal pakpak möhamgöma. Keu mi ölŋa akzapmö, keu kun ki mönö wuanöŋgöra ohoget ahöza: Suep gölmegö azi ölŋan mönö sihimbölö gwötpuk möriga jijiwilit ak waŋgime.”
Keu yahöt mi ahözahotmö, nöŋön kewö jibi mötme: Elaijanöŋ lök eta asuhuyökmö, yaŋgöra Buŋa keu ohoget ahözawaŋgö dop ambazipnöŋ i nanŋini sihimŋini wuataŋgöba laŋ ak waŋgiget.” Mewö.
Jisös aka gwarek karöbut yeŋön kunduŋeyök eta gwarekurupŋi tosatŋi yeŋgöreŋ kaba yuai kewö eket: Köna keugö böhi tosatŋan kinda yembuk jitnakölik aka goranora keu jigetka ambazip jesöŋgöŋan liliköba eŋgeka kinget.
Mewö kinda ambazip kambu pakpak yeŋön Jisös eka miaŋgöreŋök auruba kiŋkiŋgöba kösutŋe anda jölöŋi jiget.
Jölöŋi jigetka kewö qesim eŋgiyök, “Iŋini wanatköra yembuk jitnakölik aka goranora keu jize?”
Qesim eŋgiiga kambuŋineyök azi kunöŋ meleŋda kewö jii mörök, “Böhi! Nöŋgö nahöni ömenöŋ numbuŋi muhungöba töŋöt mem waŋgiiga waŋgita göhöreŋ kazal.
Mi miaŋgöreŋ me miaŋgöreŋ memba mendawöla öröm giliga eta qeba numbuŋeyök qölqöl söutsöut eriga irimŋi yöhözömgöba sileŋan sölöpkömakza. Mewö ahiga kaba göhö gwarekurupki ulet eŋgiba öme mi wuataŋgömegö jizalmö, yeŋön osize.”
Mewö jiiga meleŋ waŋgiba jiyök, “Gölmegö yaŋgiseŋ ambazip yei! Mönö nalö dawik embuk mala qatön eŋgubiga Anutu qahö möt narigetka sihimbölö mötmam. I mönö waŋgita nöŋgöreŋ kaget.
Mewö jiiga waŋgita yaŋgöreŋ kaget. Kagetka ömenöŋ Jisös eka miaŋgöreŋök morö utuköba urepköm waŋgiiga wölöhariba tala gölmenöŋ qeba pöraŋpöraŋ mitiba semben auba ahöiga numbuŋeyök qölqöl söutsöut kota erök.
Jisösnöŋ mi eka iwiŋi kewö qesim waŋgiyök, “Nalö dawikö dop yuai ki lök asuhum waŋgiiga kotza?” Qesim waŋgiiga jiyök, “Mi lök morörökŋeyök asuhum waŋgiyök.
Mi mem bölim waŋgimamgöra nalö tosatŋe könöpnöŋ, nalö tosatŋe onöŋ metal waŋgiiga nalö gwötpuk geba qebayök kinahakza. Mewömö, miaŋgö kukösumŋi kun göhöreŋ ahöza ewö, mönö ak kömumba bauköm netkiman.”
Mewö jiiga jiyök, “‘Kukösumŋi göhöreŋ ahöza ewö,’ jizan. Anutugö kukösumŋan mönö yuai kungöra qahö qakömakza. Anutu möt narizawaŋön mönö yuai pakpak ölöp ahakŋa.”
Mewö jiiga iwiŋan miaŋgöreŋök qeta jiyök, “Anutu möt narizalmö, mötnaripnan lölöwöröŋi akza. Mötnaripni mönö mem köhöiman.”
Jiiga ambazip jesöŋgöŋan ösumŋinan kaba kingetka eka miaŋgöra öme mi kewö jim waŋgiyök, “Gi töŋöt aka kezapduhupkö ömeŋi, nöŋön jim kutum gihizal: Gi mönö azi ki mosöta kota anda kunbuk kude liliŋgöba kaman.”
Jim waŋgiiga qeta silata morö mi utuköba könöpuk urepköm waŋgii wölöhariiga utala kota anök. Kota aniga qeba qamöt tandök aka ahöiga gwötpukŋan mi eka “Wösöŋi alja!” jiget.
Mewö jigetmö, Jisösnöŋ böröŋe memba köbibiiga wahöta kinök.
Mewö kiniga Jisösnöŋ miri uruŋe öŋgöiga gwarekurupŋan nanŋinök tata kewö qesim waŋgiget, “Neŋön mönö wuanöŋgöra mi naninök wuataŋgöbingö osizin?”
Qesim waŋgigetka kewö jii mötket, “Öme tandökŋi mewöŋi mi mönö köuluköba nene siŋgi mala wuataŋgöbin. Yuai murutŋi kun ahinga qahö kota anma.” Mewö.
Jisösnöŋ gwarekurupŋi yembuk miri gölme mi mosöta anda Galili prowins uruŋe liliköba denike malgeri, mi kunŋan mötmapkö tököyök.
Mia tököba gwarekurupŋi kusum eŋgimamgöra ölöŋ anget. Könanöŋ anda keu kötŋi kewö jii mötket, “Anutunöŋ Suep gölmegö azi ölŋi mi gölme ambazip yeŋgö böröŋine al waŋgii gema. Geiga i qegetka kömuma. I qeget kömui wehön karöbut teköiga miaŋgöreŋ mönö kömupnöhök wahötma.”
Keu kötŋi mewö jii mötketmö, mi qahö möt kutuget aka könaŋi denöwö, mi qesibingö kölköldömdöm aket. Mewö.
Mewö anda Kaperneam taonöŋ kaŋgotket. Miaŋgöreŋ kaŋgota nanŋi miri uruŋe öŋgöba gwarekurupŋi kewö qesim eŋgiyök, “Iŋini Könanöŋ kaba wani keuya eraum mötze?”
Yeŋön könanöŋ kaba ‘Daŋön öŋgöŋgöŋi akza’ mia nanŋinök eraum möta kaget. Miaŋgöra qesim eŋgiiga keu bök tatket.
Keu bök tatketka Jisösnöŋ geba tata gwarekurupŋi 12 eŋgoholi kagetka kewö jii mötket, “Kunŋan mutukŋi malmamgö mötza ewö, yaŋön mönö körek eŋgö nembö bapŋine eta qöndökŋi aka tosatŋi pakpak welen qem eŋgimakŋa.”
Mewö jiba namande moröŋi kun memba sutŋine ali kinök. Kiniga böröŋan memba tambuŋe ala kewö jii mötket,
“Kunŋan namande kewöŋi kun nöŋgö qetne miriŋe köl öröba köyan kölmawi, yaŋön mönö ni köl öröm niŋgima. Kunŋan mewö ak niŋgizawi, yaŋön niyök qahöpmö, daŋön melaim niŋgiyöhi, mönö i mewöyök köl öröm waŋgima.” Mewö.
Jonöŋ Jisös kewö jii mörök, “Böhi! Nini azi kun neŋgö andönine qahö kayöhi, yaŋön göhö qetnöŋ ömewöröme közöl eŋgiiga ehin. Yaŋön nembuk qahö liliköba maljawaŋgöra nini i qetal waŋgiin.”
Mewö jiiga Jisösnöŋ jiyök, “I kude qetal waŋgime. Kunŋan nöŋgö qetni qeta aŋgöletot mezawi, yaŋön mönö miaŋgö andöŋe nöŋgö andöqeqe keu awamŋanök jimamgö osima.
Kunŋan qahö qetal neŋgimakzawi, yaŋön mönö neŋgö areŋnöŋ malja. (Miaŋgöra nöŋgö alaurupni tosatŋi mi kude qetala aŋgösirip meme.)
I mönö naŋgöm eŋgigetka Anutunöŋ töwaŋini eŋgima. Kunŋan Kraistkö qetŋe yaŋgö buŋaŋi akzeaŋgöra aka o qambi nemegö eŋgimawi, Anutunöŋ mönö miaŋgö töwaŋi meleŋda waŋgima. Nöŋön keu ölŋi kun kewö jibi mötme: Naŋgöm eŋgimei, mieŋön mönö töwa meme.” Mewö.
Jisösnöŋ keu kewö jiyök, “Morö kewöŋi möt narim niŋgizei, kunŋan yeŋgöreŋök kun kölgorom ak waŋgiiga siŋgisöndok akŋawi, azi miaŋön mönö lömböt öŋgöŋgöŋi miwikŋaima. Anutunöŋ lömböt miaŋgö likepŋi denöwö waŋgiiga dopŋe akawak? Kemuŋ jamönjiŋ jölŋe jöhöba köwet röndumnöŋ gilget mulumgöi gebawak, miaŋön mönö awamŋi ahum waŋgii tandök akawak.
Miaŋgöra börögan siŋgisöndok akŋangö kölgorom ak gihima ewö, mönö yandim gilman. Yandim gilagun börötak mala malmal köhöikŋi miwikŋaiba oyaeŋkoyaeŋ akŋanmö, börö yahötpuk mala könaŋgep könöp sianöŋ gebanbuk. Sia könöpŋi mi nalö kunöŋ qahö bököma.
Miaŋgöreŋ ‘Döhöŋini eŋgöhöm pilikuta mala qahö kömume aiga könöpŋinan nalö kunöŋ kude bököma.’
Mewöyök könagan siŋgisöndok akŋangö kölgorom ak gihima ewö, mönö yandim gilman. Yandim gilagun könatohot mala malmal köhöikŋi miwikŋaiba oyaeŋkoyaeŋ akŋanmö, köna yahötpuk malnöŋga könöp sianöŋ gil gihigetka gebanbuk.
Miaŋgöreŋ ‘Döhöŋini eŋgöhöm pilikuta mala qahö kömume aiga könöpŋinan nalö kunöŋ kude bököma.’
Mewöŋanök jegan siŋgisöndok akŋangö kölgorom ak gihima ewö, mönö qözöla gilman. Qözöla gilagun je-ilik mala Anutugö bemtohoŋnöŋ aŋgota oyaeŋkoyaeŋ akŋanmö, je yahötpuk malnöŋga könöp sianöŋ gil gihigetka gebanbuk.
Miaŋgöreŋ ‘Döhöŋini eŋgöhöm pilikuta mala qahö kömume aiga könöpŋinan nalö kunöŋ kude bököma.’
Könöp sia miaŋgöreŋ ambazip körek mi howe sihi kölköl ewö könöpnöŋ eŋgohogetka sihimbölöŋi mötme.
Howe mi ölöpŋi akzapmö, howegö sihimŋi mosötma ewö, mi mönö denöwö möhamgögetka nahömŋi kunbuk ahubawak? Iŋini mewöŋanök urumohot malmalgö nahömŋi mosötpepuk. Miaŋgöra Suep howeŋini mosötpepuköra mönö galömŋini memba sutŋine luai qem aŋguba malme.” Mewö.
Jisösnöŋ wahöta Kaperneam miri mosöta Jordan o kutuba likepŋe anda mötöteiba eta kunbuk o mi kutuba Judia prowinsnöŋ kayök. Kaiga ambazip kambulelembenöŋ kunbuk yaŋgöreŋ tokogetka akmalöhi, miaŋgö dop kunbuk kusum eŋgiyök.
Kusum eŋgiiga Farisi (Köna keugö kapaŋkölköl) tosatŋan yaŋgöreŋ kaba keugö bötaknöŋ örömapkö esapköm waŋgiba kewö qesim waŋgiget, “Azinöŋ anömŋi mosötmawi, mewö miaŋön Köna keu oŋgitma me qahö?”
Qesim waŋgigetka meleŋda kewö jii mötket, “Mosesnöŋ miaŋgö keuŋi denöwö jim kutum eŋgiiga ahöza?”
Mewö jii möta kewö jiget, “Azinöŋ aŋgömosötmosöt papia ohoba anömŋi ölöp mosötma. Mosesnöŋ mewö jim kutui ahöza.”
Mewö jigetka kewö jim eŋgiyök, “Yaŋön mönö uruköhöikŋinaŋgöra aka jimkutukutu mewö ohom eŋgiyök.
Ohom eŋgiyökmö, Anutunöŋ könakönahiŋe yuai pakpak miwikŋaiyöhi, nalö miaŋgöreŋök ‘Azi aka ambi malmegöra miwikŋaim eŋgiyök.’
Miaŋgöra azinöŋ mönö iwinamŋi etkömosöta anömŋaŋgöreŋ anda qekötahöiga
yetkön sile mohot aka malmahot. Mewö aka toroqeba yahöt qahö akzahotmö, sile mohot aka malmahot.
Anutunöŋ azi aka ambi mindirim etkiyöhi, ambazip kunŋan mönö i kude mendeŋ etkima.”
Jisösnöŋ mewö jiba miri uruŋe öŋgöiga gwarekurupŋan keu miaŋgöra kunbuk qesim waŋgiget.
Qesim waŋgigetka kewö jii mötket, “Azi kunöŋ anömŋi wuataŋgöba ambi kun memawi, yaŋön mönö qesabulum sero yoŋgorö akŋa.
Mewöyök ambi kunöŋ apŋi wuataŋgöba azi kun memawi, yaŋön mönö qesabulum sero yoŋgorö akŋa.” Mewö.
Ambazip tosatŋan nahönbörat morömorö eŋguaŋgita Jisösnöŋ eŋgömisirimapköra yaŋgöreŋ kagetmö, gwarek yeŋön ambazip mi jim qetal eŋgiget.
Mewö aketmö, Jisösnöŋ mi eka uruŋi böliiga kewö jii mötket, “Nahönbörat moröŋi mönö eŋgömosötketka nöŋgöreŋ kame. Anutunöŋ ambazip mewö mia bemtohoŋi buŋa qem eŋgima. Miaŋgöra i kude jöhöm eŋgime.
Nöŋön keu ölŋi kun kewö jibi mötme, “Kunŋan Anutugö bemtohoŋi mi nahönbörat ewö buŋa qahö qem aŋgumawi, yaŋön mönö miaŋgö uruŋe aŋgotmamgö osima.
Mewö jiba tambuŋe ala dohongöm eŋgiba böröŋi nöröpŋine ala kötuetköm eŋgiyök. Mewö.
Jisösnöŋ könahiba köna anmamgö ahiga azi kunöŋ ösumŋan yaŋgöreŋ kayök. Kaba wösöŋe geba simin köla kewö qesim waŋgiyök, “Böhi ölöpŋi, nöŋön mönö denöwö aka malmal köhöikŋaŋgö buŋa qem aŋgubileŋak?”
Qesim waŋgiiga kewö jii mörök, “Nöŋgöra ‘Böhi ölöpŋi,’ mi wuanöŋgöra jizan? Anutu mohotŋan ölöpŋi akza. Azi kunŋan i ewö ölöpŋi qahö akza.
Gi jöjöpaŋ keu ki möt teközan, ‘Ambazip kun kude qenöŋ kömuma. Sero yoŋgorö kude akŋan. Yoŋgorö kude meman. Jitnöŋ alal keu kude jiman. Kalöpköba yoŋgorö kude meman. Iwinamgi mönö göda qem etkimakŋan.’”
Mewö jii möta kewö jiyök, “Böhi, mi pakpak mönö gwaböneyök tem köla mala kotzal.”
Mewö jiiga Jisösnöŋ uba eka urukönömŋan jöpaköm waŋgiba kewö jii mörök, “Mohot kungöra kewö osizan: Gi mönö anda sukinapki pakpak söŋgöröŋi memegöra alnöŋ moneŋ kaiga ambazip wanapŋi engiman. Mewö aknöŋga sukinapki ketaŋi (guli masapugi milyön kinagi ewö) ketaŋi mi Suep mire ahöm gihima. Mewö aka ni nuataŋgöba kaman.”
Jisösnöŋ mewö jiyökmö, sukinapŋi gwötpuk ahöyöhaŋgöra aka keu mi möta uruŋi bosoleiiga wösöbirik aka jeŋi asöliiga öne mosöta anök.
Mosöta aniga Jisösnöŋ ui anda kaiga gwarekurupŋi kewö jii mötket, “Yei! Ambazip moneŋ inapŋinambuk yeŋön mönö Anutugö bemtohoŋnöŋ aŋgotpingö lömböriba kupuk-kapak akŋe.”
Mewö jiiga gwarek yeŋön mi möta welipkögetmö, Jisösnöŋ toroqeba kewö jii mötket, “Gupanurupni, ambazip denike yeŋön moneŋ inapŋini möt narimakzei, yeŋön mönö Anutugö bemtohoŋ uruŋe aŋgotpingö lömböriba kupuk-kapak akŋe.
Mi kewö jim tuarimam: Sömbup ketaŋi kamel mi kondi kinimŋe ölöp qahö aŋgotma. Miaŋgö dop ambazip pomŋi yeŋön Anutugö bemtohoŋ uruŋe aŋgotpingö lömböriba qaköme.”
Mewö jii möta aurum tililiŋgöba nanŋinaŋgöra kewö jiget, “Opopoŋ! Ambazip daŋön mönö Suepkö buŋaya akawak?”
Mewö jigetka Jisösnöŋ uba eŋgeka kewö jiyök, “Ambazipnöŋ mi esapköba osiba qakömakzemö, Anutunöŋ mewö qahö ahakza. Anutunöŋ mönö yuai pakpak ölöp ahakza. Yaŋön yuai kun aka memamgö qahö osiba qakömakza.” Mewö.
Pitönöŋ keu mi möta meleŋda Jisös kewö jii mörök, “Mötnöŋ, neŋön mönö yuai pakpak mosöta gi guataŋgöba kain.”
Mi möta Jisösnöŋ kewö jiyök, “Nöŋön keu ölŋi kun kewö jibi mötme: Kunŋan nöŋgö aka Ölöwak Buŋagöra aka yuai kun mosöröhi, - mi jike miriŋi, darumunŋi, nenbehötŋi, iwinamŋi, nahönböratŋi me nup kisiŋi - mi eŋgömosöriga Anutunöŋ mönö miaŋgö likepŋi oŋgita meleŋ waŋgiiga sehima.
Kunŋan yuai mi mosöröhi, Anutunöŋ mönö salupŋe mi 100:kö dop toroqeba waŋgiiga nanŋi buŋaya akŋa. Gölmegö malmalnöŋ sesewerowero uruŋe malmapmö, jike miri, darumun, nenbehöt, iwinam, nahönbörat aka nup kisi mi mönö salupŋe ahum waŋgima aka nalö könaŋgepŋe malmal köhöikŋi teteköŋi qahö buŋa qem aŋguma.
Mewö asuhumapmö, mutukŋi eŋgöreŋök gwötpukŋan dagibezupŋi aketka dagibezupŋi yeŋgöreŋök gwötpukŋan mutukŋi akŋe.” Mewö.
Jisösnöŋ gwarekurupŋi yembuk Jerusalem sitinöŋ öŋgöbingöra gölme köna anget. Jisösnöŋ mutuk aniga gwarekurupŋan andöŋe anda welipköget aiga ambazip andöŋine kageri yeŋön mönö keŋgötŋini mötket. Mewö aketka Jisösnöŋ gwarekurupŋi 12 mi kunbuk öröm eŋgiba könahiba kusum eŋgiyök. Yaŋgöreŋ yuai asuhumawi, keu mi jim asariba kewö jiyök,
“Mötket, nini Jerusalem öŋgöbin. Miaŋgöreŋ kunŋan Suep gölmegö azi ölŋi mamalolo mem waŋgiiga jike nup galöm aka Köna keugö böhi yeŋgö böröŋine gema. Yeŋön kömumapkö keuŋi jim teköba kian gawman yeŋgö böröŋine al waŋgime.
Al waŋgigetka mepaiköba söutkölap qeba ihilek wahiŋambuknöŋ tauköm waŋgime. Tauköm waŋgiba qegetka kömuma. Kömumba wehön karöbut teköiga kömupnöhök wahötma.” Mewö.
Jisösnöŋ mewö jiiga Jebedigö nahönyahötŋi Jeims aka Jon yetkön yaŋgöreŋ anda kewö jiyohot, “Böhi, niri yuai kungöra ulet gihiziri mi ak netkimangö mötzit.”
Jiyohotka qesim etkiyök, “Iŋiri wani yuai ak etkimamgöra mötzahot?”
Qesim etkiiga kewö jiyohot, “Göŋön ölöp jim kutunöŋga niri göhö asakmararaŋnöŋ eu öŋgöba kunöŋ börögi ölŋe aka kunŋan börögi qaniŋe tata yuai pakpak galöm kölbinak.”
Mewö Jiyohotmö, Jisösnöŋ kewö jii mörohot, “Iŋiri miaŋgö könaŋi qahö möt yaköba uletzahot. Nöŋön qambi asölŋambuk nemami, iŋiri mi ölöp nemba sihimbölö mötmahot me qahö? Jöm nöŋgwambuknöŋ melun mem niŋgimei, iŋiri mi memahot me qahö?”
Jii möta jiyohot, “Mi ölöp membit.” Jiyohotka kewö jii mörohot, “Mi ölŋa! Nöŋön qambi asölŋambuk nemami, iŋiri mi mewöŋanök nemahot aiga jöm nöŋgwambuknöŋ melun mem niŋgimei, miaŋön mönö iŋiri mewöyök melun mem etkime.
Mem etkimemö, nöŋgö böröni ölŋe me qaniŋe daŋön tatmahori, nöŋön keu mi jim kutumamaŋgö dop qahö. Anutunöŋ dum yahöt mi denike yetköra mözözömgöyöhi, mi mönö yetköra etkiiga nömbuk tata galöm kölmahot.” Mewö.
Jeims Jon yetkön mewö ulerohotka alaurupŋi 12 yeŋön mi möta könahiba urubölö aket.
Mewö aketmö, Jisösnöŋ eŋgoholi kagetka kewö jii mötket, “Gölmegö kantriŋi kantriŋi mieŋgö jembonŋinan galöm köl eŋgibingö jizei, yeŋön mönö azi kembu tandök ak eŋgimakze. Yeŋgö ketaŋamŋinan mönö keu jim kutuba mindiŋgöm eŋgiba kukösumŋini kondelakze. Iŋini könaŋini mi ölöp mötze.
Eŋgö sutŋine silik mewö ahöbapukmö, kunŋan eŋgö sutŋine ketaŋamŋini akŋamgö mötzawi, yaŋön mönö welen qem eŋgiba malma.
Mewöyök kunŋan eŋgö sutŋine mutukŋi malmamgö mötzawi, yaŋön mönö körek eŋgö nembö bapŋine mala welenqeqeŋini omaŋi akŋa.
Suep gölmegö azi ölŋan mönö mewöyök silik mewöŋi kondela nanŋi welen qem waŋgimegöra aka qahö kayök. Qahöpmö, welen qem eŋgiba ambazip sehisehiŋi yeŋgö sohopŋini memamgöra aka eta malmalŋi köleŋda mosötma.
Jisösnöŋ gwarekurupŋi yembuk Jeriko sitinöŋ kaget. Kaba siti mi mosötpingö aketka ambazip kambulelembenöŋ eŋguataŋgöba andöŋine kaget. Mewö kagetka jegömöl azi qetŋi Bartimeus, Timeusgö nahönŋi yaŋön moneŋ aka nene waŋgimegö ulet eŋgiba köna jitŋe tarök.
Tariga “Nazaret-azi Jisösnöŋ kaza!” jiget möta könahiba kewö qerök, “Jisös Deiwidkö gwölönarökŋi, mönö ak-kömum niŋgiman!”
Mewö qeriga gwötpukŋan bök tatmapköra qetal waŋgigetmö, yaŋön mönö kapaŋ köla qerök. “Deiwidkö gwölönarökŋi, mönö ak-kömum niŋginöŋ!”
Qeriga Jisösnöŋ dörök ala kewö jiyök, “Ölöp qetketka ki kama.” Mewö jiiga jegömöl azi mi qeta kewö jiget mörök, “Göhöra qeza. Mönö mötkurumkurum mosöta wahöta kaman.”
Mi möta malukuŋi qeköba gila pöraŋ wahöta kinda Jisösgöreŋ anök.
Aniga kewö qesim waŋgiyök, “Alani, nöŋön wani yuai ak gihimamgöra mötzan?” Mewö qesim waŋgiiga jegömöl azinöŋ jiyök, “Ketaŋamni, ni jeni kunbuk umamgöra mötzal.”
Mewö jiiga Jisösnöŋ kewö jii mörök, “Mötnaripkan mönö mem ölöwak gihiza. Mönö ölöp anman.” Mewö jii möta jeŋan miaŋgöreŋök tohoiga uba andöŋine Jisös wuataŋgöba anök. Mewö.
Jisösnöŋ gwarekurupŋi yembuk Jerusalem siti dopdowiba Betfage aka Betani miri yahöt kösutŋire kaba Oil ip kunduŋe öŋgöba gwarekyahötŋi yahöt melaim etkimamgöra aka
kewö jii mörohot, “Miri wösöŋire tatzawi, mönö miaŋgöreŋ anohot. Anda miaŋgöreŋ aŋgota doŋki moröŋi kösönöŋ jöhöget kinjawi, mi miaŋgreŋök miwikŋaimahot. Doŋki mi dölökŋa, azi kunŋan qakŋe qahö tatatŋa. Mi mönö pösata memba ki kamahot.
Pösarohotka kunŋan ‘Wuanöŋgöra mewö akzahot?’ jiba qesim etkiiga kewö jimahot, ‘Kembuniran mönö miaŋgöra osiba jiiga kazira zilaŋ meleŋniga kunbuk ki kama.’
Mewö jiba melaim etkiiga anda doŋki moröŋi miri towokŋe miri kungö naŋguŋe kösönöŋ jöhöget kiniga miwikŋaiba pösarohot.
Pösarohotka azi tosatŋi miaŋgöreŋ kingeri yeŋön kewö qesim etkiget, “Hei, wania akitköra doŋki moröŋi pösatzahot?”
Mewö qesim etkigetka Jisösnöŋ jiyöhaŋgö dop jiyohot möta “Ölöp memba anmahot,” jiget.
Jigetka memba Jisösgöreŋ kayohotka malukuŋini qeköba doŋki moröŋaŋgö qakŋe algetka öŋgöba tarök.
Mewö tata aniga ambazip jesöŋgöŋan göda qeba malukuŋini qeköba köna namŋe tumbulgetka tosatŋan gölme köröŋe anda ip sinŋi mitiba tumbulget.
Tumbulgetka ambazip jeŋe köl öröba angeri aka andöŋe wuataŋgöba kageri, yeŋön kewö jiba qetket, “Hosana, owe owe! Anutu möpöseizin. Kembugö qetŋe kamawi, Anutunöŋ mönö i kötuetköm waŋgima.
Kiŋ Deiwidnöŋ kantri tohoŋ kuŋguba galöm köl eŋgiyöhi, nalö mewöŋan mönö kunbuk kam neŋgiza. O Anutu mönö kantri tohoŋnini kötuetköman. Hosana! Qetbuŋagi möpöseininga euyaŋgöreŋ öŋgöza. Owe Owe!”
Mewö qetketka Jerusalem sitinöŋ öŋgöba jöwöwöl jikegö tohoŋ uruŋe anök. Miaŋgöreŋ liliköba yuai pakpak ehi mare ahiga eta gwarekurupŋi 12 yembuk jike mosöta Betani mire anda ahöget. Mewö.
Ahöba söŋanök wahöta gwarekurupŋi yembuk Betani miri mosöta angetka Jisösnöŋ nenegö kömuyök.
Nenegö kömumba ui aniga fig ip kun sinŋambuk kini ehök. Eka “Sinŋaŋgö uruŋe ölŋi tari miwikŋaiba nembileŋak,” jiba fig ipkö könaŋe anök. Anökmö, ölŋaŋgö nalöŋan qahö töriyöhaŋgöra sinŋanök kini ehök.
Mewö eka ip mi kewö jim waŋgiyök, “Kunŋan ölgi kunbuk kude nema.” Mewö jim waŋgiiga keu mi gwarekurupŋan mötket. Mewö.
Anda mala Jerusalem sitinöŋ öŋgögetka Jisösnöŋ jöwöwöl jikegö tohoŋ uruŋe anök. Miaŋgöreŋ ambazip eŋgehiga inap bohonŋi memegöra algetka söŋgöröŋi megeri, mi könahiba közöl eŋgiiga etket. Moneŋ utekutek ambazip yeŋgö jakeŋini metali anget. Mewöyök kembö bohonŋini memegöra algeri, mieŋgö dum tatatŋini mi tok tötaliga anget.
Sombem kömbukŋi kutuba yuai siriba aŋgotkaŋgotkö könaŋi jöhöyök.
Mewö aka kusum eŋgiba kewö jii mötket, “Aisaianöŋ keu kun kewö ohoi ahöza, ‘Nöŋgö jikenan mönö gölmeŋi gölmeŋi pakpak yeŋgö köulukö miriŋina akŋapkö qetme.’ Keu mi ahözapmö, iŋini mi utekögetka kegwek-kahasililiŋ yeŋgö baŋet ewö akza.”
Mewö jii möta ambazip kambu pakpak yeŋön miaŋgöra nemböŋini teköiga welipköget. Miaŋgöra jike nup galöm aka Köna keugö böhi yeŋön mi möta Jisösgöra keŋgötŋini möta eraum möta kewö jiget, “Mönö denöwö jiinga qegetka kömumbawak?”
Mare ahiga Jisösnöŋ gwarekurupŋi yembuk siti mosöta yaigep anda ahöget. Mewö.
Ahöba söŋanök wahöta könanöŋ anda fig ip mi oŋgitpingö aketka jalöŋambuk uluŋgöba kini eket.
Kiniga Pitönöŋ Jisösgöreŋ keu mötmöriba kewö jii mörök, “Ketaŋamni eknöŋ, fig ip qesuahönöŋi, mi mönö ululuŋgöba kinja.”
Jii möta Jisösnöŋ kewö meleŋnök, “Anutugö mötnarip mönö töp memba malme.”
Nöŋön keu ölŋi kun kewö jibi mötme, “Kunŋan keuŋaŋgö ölŋi ahumapkö uruyahöt qahö aka kunduŋi kiaŋgö toŋaŋgöra kewö jim kutubawak, ‘Mönö kunduŋi ki qeköba wahöta anda köwetnöŋ alman.’ Mewö jim kutuba Anutu möt nariiga ölŋi mönö miaŋgö dop ahuma.
Miaŋgöra nöŋön kewö jibi mötme: Wani yuaigöra qesiba köulukömei, mi pakpak lök buŋa qem aŋguzin, mewö möt narigetka mönö buŋaŋini akŋa.
Iŋini kinda Anutu köulukögetka kunŋan alaŋaŋgö pinjitköra urubölö akŋa ewö, pinjit mi mönö mosötme. Mewö akŋe ewö, eŋgö Iwiŋini Suep mire maljawaŋön mönö mewöŋanök eŋgöreŋ siŋgisöndok mosötma.
(Iŋini tosatŋi yeŋgöreŋ siŋgisöndok qahö mosötme ewö, eŋgö Iwiŋini Suep mire maljawaŋön mönö mewöŋanök eŋgöreŋ siŋgisöndok qahö mosötma.)” Mewö.
Jisösnöŋ gwarekurupŋi yembuk kunbuk Jerusalem sitinöŋ öŋgöget. Öŋgöba jöwöwöl jikegö tohoŋ uruŋe anda kaiga jike nup galöm, Köna keugö böhi aka kantrigö jitŋememe tosatŋi yeŋön yaŋgöreŋ kaŋgotket.
Kaŋgota kewö qesim waŋgiget, “Gi kiaŋgöreŋ yuai akzani, mi mönö daŋön jim kutum gihiiga ahakzan? Mi memamgö kukösumŋi mi daŋön gihiyök?”
Qesim waŋgigetka kewö meleŋ eŋgiyök, “Nöŋön mewöyök keu kun qesim eŋgimam. Mi meleŋ niŋgigetka nöŋön mewöyök daŋön kukösum niŋgiiga yuai ki ahakzali, mi jibi mötme.
Jonöŋ ambazip o-melun mem eŋgiba malöhi, yaŋön miaŋgö kukösumŋi mi denikeyök meyök? Suep Toŋan waŋgiyök me gölme toŋan waŋgiget? Mi jiget mötmam.”
Mewö meleŋ eŋgiiga sutŋine eraum möta kewö jiget, “‘Kukösumŋan Suepnöhök asuhuyök,’ mewö jibin ewö, yaŋön mönö kewö jima: Iŋini mönö wuanöŋgöra Jon qahö möt narim waŋgiget? Mi qahö dop kölja.
Me ‘Gölme ambazipnöhök asuhuyök,’ jibinak? Mi qahö dop kölja.” Ambazip körekŋan Jongöra ‘Ölŋa kezapqetok azia akza,’ jigeraŋgöra aka ambazip kambu yeŋgöra keŋgötŋini möta mi jibingö osiget.
Miaŋgöra “Mi qahö mötzin,” meleŋget. Mewö meleŋgetka Jisösnöŋ kewö jii mötket, “Mewö aiga nöŋön mewöyök yuai ki ahakzalaŋgö kukösumŋi daŋön niŋgiyök, mi qahö jibi mötme.” Mewö.
Jisösnöŋ könahiba ambazip dopkeunöŋ kewö jii mötket, “Azi kunöŋ wain kösö nup kun köla kömörök. Köla kömöta selŋi memba liliköyök. Mem liliköba wain jout ketaŋi kötnöŋ meyök. Miaŋgöreŋ waingö ölŋi ala könanöŋ tözöhölget oŋan lalanöŋ geyök. Wain jout ketaŋi mi memba wain yoŋgorö membepuköra galöm meme jake köröpŋi köweŋambuk meyök. Yuai pakpak mem teköba wain nup galöm tosatŋi miwikŋaim eŋgiba kewö jiyök, “Mönö nup memba ölŋaŋgö bahöŋi nanŋini memba bahöŋi toŋi ni niŋgime.” Mewö jiba nup mi böröŋine ala eŋgömosöta kantri kunöŋ anda malök.
Mala mali ölŋi öliyöhaŋgö nalöŋi (yambu 5) töriiga miaŋgöreŋ welenqeqeŋi kun melaim waŋgiiga galöm yeŋgöreŋ anda wain nup ölŋaŋgö bahöŋi waŋgimegöra jiyök.
Jiyökmö, galöm yeŋön i memba jöhöba kömbinöŋ qeba wuataŋgögetka böröŋi börak liliŋgöyök.
Miaŋgö andöŋe welen azi kun melaii yeŋgöreŋ aniga nöröpŋi qesiŋda gamu qem waŋgiget.
Miaŋgö andöŋe welen azi kun kunbuk melaiiga ani qeget kömuyök. Mewöŋanök azi tosatŋi gwötpuk melaim eŋgiiga tosatŋi kömbinöŋ sepgwörörök eŋguba tosatŋi eŋguget kömuget.
Mewö aketka wain nup toŋan keu jaruba jiyök, ‘Nani wölböt nahöni mohok mi tok malja. I mönö göda qem waŋgime me denöwö?’ Mewö jiba qöndökŋi mi nahönŋa melaiiga yeŋgöreŋ anök.
Anökmö, kaiga eka sutŋine kewö jiget, ‘Yaŋön mönö börösamotŋaŋgö toŋi akŋa. Ayop, mönö memba qein kömuiga wain kösö nup kiaŋön mönö nanine buŋanina akŋa.’
Mewö jiba memba jöhöba qeget kömuiga qamötŋi nup yaigepŋe gilget geyök.
Wain nup toŋan mi möta mönö denöwö akŋa? Yaŋön mönö nanŋak kaba nup galöm mi köndeŋ eŋgima aka nup galöm dölökŋi miwikŋaim eŋgiba wain kösö nupŋi yeŋgö böröŋine alma.
Buŋa Kimbigö keu ki lök oyoŋget me qahö? ‘Miri meme yeŋön köt tandö kun andö qeba öne mosötket taröhi, miaŋön mönö tandö kömbönaŋi ahiga miwikŋaiget. Miaŋön tiŋgiriga mirinöŋ mönö gororoŋgöba eta kölma.
Kembunöŋ tandö mi kuŋguiga jeninan ehinga qetbuŋabuk ahiga welipkömakzin.’”
Jisösnöŋ mewö jiiga galöm yeŋön keu miaŋgö könaŋi möt asariba kewö jiget. “Dopkeu mi mönö neŋgöra jiza.” Miaŋgöra i memba jöhöbingö mötketmö, ambazip kambu yeŋgöra keŋgötŋini möta osiba mosöta anget. Mewö.
Juda jitŋememe yeŋön Farisi aka premiö Herodkö pati alaurup tosatŋi melaim eŋgiba kewö jiget, “Iŋini mönö Jisösgöreŋ anda qesiba keugö bötaknöŋ öröi gwaröhöm waŋgime.” Mewö jigetka Jisösgöreŋ kaget.
Jisösgöreŋ kaba kewö jigetka mörök, “Böhi, göŋön azi ölŋi akzani, nini mi mötzin. Göŋön ambazip tosatŋi qahö eŋgek soriba tosatŋi qahö qepureim eŋgimakzanmö, dop mohotnöŋ kewöt neŋgimakzan. Miaŋgöra kuŋgum gihigetka qahö goŋgiba ketaŋi qahö esuhum eŋgimakzanmö, Anutugöreŋ köna mi keu ölŋaŋgö dop kusum neŋgimakzan. Göŋön Anutugöreŋ keu diŋdiŋi miaŋön öŋgöŋgöŋi eretŋi mohot pakpak jim qindiŋ ak neŋgimakzan. Miaŋgöra nini sisa-kiŋgöra takis ala miaŋön Mosesgö Köna keu siŋgibin me qahö? Mi alinga dop kölja me qahö?”
Mewö jiget möta areŋini muneŋi mi möt kutuba kewö jii mötket, “Iŋini wuanöŋgöra keugö bötaknöŋ al niŋgibingö esapköm niŋgize? Ölöp silwö moneŋ (Kina 5) kun memba kaget eki.”
Mewö jiiga mi memba kagetka kewö qesim eŋgiyök. “Dagöreŋ imut aka qet mi ki ohoget ahöza?” “Mi sisa kiŋgöreŋ!” Mewö meleŋda jiget.
Jigetka kewö jii mötket, “Mewö ahiga yuai sisa-kiŋgö imutŋambuk buŋaŋi ahözawi, mi mönö yaŋgöra al waŋgime. Yuai kun Anutugö buŋaya ahözawi, mi mönö Anutugö buŋa qeme.” Mewö jii möta yaŋgöra gwötpuk welipköget. Mewö.
Sadyusi (Jike nupkö kapaŋkölköl) yeŋön “Kömugeri yeŋön kude wahötme,” jiba malget. Yeŋgöreŋök tosatŋan Jisösgöreŋ kaba kewö qesim waŋgiget,
“Böhi, Mosesnöŋ kewö jim kutum neŋgiyök ahöza, ‘Azi kun ambi meiga nahönbörat qahö ahui kömumba malöŋi öne mosöriga munŋan ölöp malöŋi memba gwölönarök qiwikŋaim waŋgiiga datŋaŋgö qet bisiba malma.’
Mötnöŋ! Nalö kunöŋ darumun 7 malget. Datŋini mutukŋan ambi memba mala gwölönarökŋi qahö öne mala kömuyök.
Kömuiga munŋan malöŋi mi memba mala mewöyök gwölönarökŋi qahö öne kömuyök. Kömuiga munŋi kun yaŋgö bapŋe miaŋön ambi miyöhök memba mala öne kömuyök.
Mewöŋa mewö darumun 7 pakpak yeŋön ambi mohot miyöhök memba gwölönarök qahö mala kömum teköget. Körek kömugetka qöndökŋi malöŋini mi mewöyöhök kömuyök.
Göŋön Kömugeri yeŋön guliba wahötme,’ jizanmö, nini mi qahö möt narizin. Mötnöŋ! Azi 7 pakpak mi öröröŋ wahötpeak ewö, ambi möhot mi anömŋina meget malöhaŋgöra aka mönö dagö anömŋa akawak?”
Mewö qesigetka Jisösnöŋ meleŋda kewö jii mötket, “Iŋini keu jim sohoze. Urumeleŋgö Buŋa Kimbiŋi aka Anutugö kukösumŋi qahö möt kutuzeaŋgöra mönö jaŋjuŋ ahakze.
Ölŋa, kömupnöhök wahöta nalö miaŋgöreŋ awanöm qahö akŋemö, garata yeŋön Suep mire maljeaŋgö tandök aka malme.
Mötket! Kömugeri, yeŋön guliba wahötmegö keuŋi mi Mosesgö Buknöŋ kewö ahöza: Sötman köhösönöŋ könöp bölam ahuba qahö jem kutuyöhi, iŋini kösohot mi oyoŋget me? Anutunöŋ miaŋgöreŋ Moses kewö jii mörök, ‘Nöŋön Anutu Abrahamgö Kembu, Aisakö Kembu aka Jeikobkö Kembuya mala kota maljal.’
Isik bömön karöbut yeŋön Anutubuk mala mal köhöiba öŋgöme. Anutunöŋ köhömuŋi yeŋgö Kembuŋini qahöpmö, malmal köhöikŋi maljei, mönö yeŋgö Kembuŋina akza. O Sadyusi (Jike nupkö kapaŋkölköl pati) iŋini mönö keu gwötpuk möt sohomakze.” Mewö meleŋnök.
Jisösnöŋ Sadyusi (Jike nupkö kapaŋkölköl) yembuk eraum möta jim soroköba meleŋ eŋgiyöhi, mi Köna keugö böhi azi kunöŋ mörök. Mewö möta jeŋe kaŋgota kewö qesim waŋgiyök, “Jöjöpaŋ keu pakpak mieŋgöreŋök bohonŋi ketaŋi mi denöwö?”
Qesim waŋgiiga meleŋnök, “Bohonŋi ketaŋi mi kewö, ‘Israel könagesö mötket! Anutu mi Kembunini. Yaŋön Kembu mohot ahiga bem alaŋi kun qahö.
Miaŋgöra urugi jömukŋi, uŋagi jömukŋi, mötmötki jömukŋi aka kuki jömukŋi, miaŋön mönö Kembu Anutugi jöpaköba malman.”
Jöjöpaŋ keu miaŋgö alaŋi kewö, ‘Nangi jöpaköm aŋgumakzani, mewöŋanök mönö ambazip pakpak jöpaköm eŋgiba malman.’ Jöjöpaŋ keu kunŋan mönö keu yahöt mi qahö etkoŋgitza.”
Köna keugö böhigöra mewö meleŋniga jiyök, “Böhi! Gi törörök keu ölŋaŋgö dop jizan. Anutunöŋ mohot akza. Bem alaŋi kun qahö.
Gi urugi jömukŋi, mötkutukutugi jömukŋi aka kuki jömukŋi, miaŋön Anutu jöpaköba malman. Aka nangi jöpaköm aŋgumakzani, mewöŋanök mönö ambazip pakpak jöpaköm eŋgiba malman. Jöjöpaŋ keu yahöt mi bohonŋi ketaŋi akzahot. Mi tem kölmani, miaŋön mönö jöwöwöl pakpak aka naluk kötin tosatŋi eŋgoŋgitza.”
Mewö jiiga Jisösnöŋ urumötmötŋi möri dop köliga kewö jii mörök, “Gi Anutugö bemtohoŋnöŋ aŋgotmamgö dopdowizan.” Mewö eraum möröhotka körek yeŋön Jisös toroqeba qesim waŋgibingö kölköldömdöm aka mosötket. Mewö.
Jisösnöŋ jöwöwöl jikenöŋ kinda Buŋa keu kusum eŋgiba kewö qesim eŋgiyök, “Kraistnöŋ kiŋ Deiwidkö gwölönarökŋi akzawi, Köna keugö böhi yeŋön keu mi denöwögöra jimakze?
Deiwidnöŋ nanŋak Uŋa Töröŋan sölölöhöm waŋgiiga kewö jiyök, ‘Anutunöŋ kinda nöŋgö Kembuni kewö jii mörök: Göŋön mönö kaba nöŋgö böröni ölŋe tatnöŋga nöŋön nalö sutŋe kerökurupki tim tötöla luhut aleŋgiba göhö köna tambö gwaröŋe al eŋgimam. Nalö mi kam kuŋgumawaŋgö dop mönö asakmararaŋnöŋ ki tatman.’
Deiwidnöŋ nanŋak mewö jiba qetŋi ‘nöŋgö Kembuni’ jiza.’ Kembuni jiba mönö denöwö aka yaŋgö gwölönarökŋi mohot akawak?” Mewö jiiga ambazip kambu ketaŋi yeŋön Jisösgö keuŋaŋgö sihimŋi möta kezap alget. Mewö.
Jisösnöŋ kusum eŋgiba toroqeba kewö jiyök, “Iŋini mönö Köna keugö böhi yeŋgöra galöm memba malme. Yeŋön maluku köröpŋi löŋgöta anda kaba kondel aŋgubingö mörakze aka maketnöŋ me könanöŋ ambazip eŋgigetka jölöŋini jimegö mörakze.
Köuluk mire qaikŋe eu tatpingö sihimŋi mörakze, aka közölömbuaŋnöŋ dum tatat mutukŋe jegep tatpingö mörakze.
Yeŋön malö yeŋgöreŋ miri yuai bidaŋda gagabe köla eŋguaŋgirakze, aka qetbuŋaŋini asuhumapköra köuluk köröpŋi köuluköba töptöpŋine qemakze. Miaŋgöra Anutunöŋ keuŋini jim teköba likepŋi öŋgöŋgöŋi meleŋni qakŋine öŋgöma.” Mewö.
Jisösnöŋ jöwöwöl jikenöŋ naluk dundum andöŋe tariga ambazipnöŋ moneŋ miaŋgöreŋ alget geiga uba eŋgehök. Ambazip pomŋi sukinapŋinambuk gwötpuk yeŋön kaŋgota kina moneŋ lömbötŋambuk alget geyök.
Alget geiga malö wanapŋi kunöŋ kaŋgota souje kötŋi yahöt, mi toiya tosatŋi miaŋgö dop ali geyök.
Jisösnöŋ mi eka gwarekurupŋi köl öröm eŋgiba kewö jii mötket, “Nöŋön keu ölŋi kun kewö jibi mötme: Malö wanapŋi kiaŋön naluk aljawi, mi mönö tosatŋi pakpak yeŋön yuai dundumnöŋ alget gezawi, miaŋgö dopŋi oŋgita alja.
Körek yeŋön moneŋ gwötpuk ahöm eŋgiiga kitipŋanöhök aljemö, ambi kiaŋön mönö köruebörue maljawaŋgö dop yuaiŋi pakpak al teköba öne töhön malma.” Mewö.
Jisösnöŋ jöwöwöl jike mosöta eriga gwarekurupŋi yeŋgöreŋök kunŋan kewö jii mörök, “Böhi eknöŋ! Jikegö tohoŋ uruŋe miriŋi miriŋi mi mönö wewelipŋambuk. Mi kötnöŋ memba meŋölögetka ölöpbölöpŋi kinja.”
Jisösnöŋ mi möta keu kewö meleŋnök, “Jikegö tohoŋ uruŋe miri ketaŋi ki eŋgekzanmö, mi mönö köndeŋgetka mirigö köt kun mi köt kungö qakŋe qahö ahömapmö, qeqelaŋlaŋ aka sahopŋanök ahöma.”
Mewö jiiga Oil ip kunduŋe öŋgöba likepŋe endu jöwöwöl jikenöŋ kinöhi, mi eka tatket. Miaŋgöreŋ tata Pitö, Jeims, Jon aka Andru yeŋön Jisös nanŋök öröba kewö qesim waŋgiget,
“Böhi! Keu jizani, miaŋgö ölŋi mönö wanat nalönöŋ asuhum tiŋgitma aka yuai pakpak mi könahiba asuhum tekömawi, miaŋgö aiwesökŋan mönö denöwö asuhuma? Mia ölöp jinöŋ mörin.”
Mewö qesim waŋgigetka könahiba kewö jii mötket, “Kunŋan isimkakalek aiga jaŋjuŋ anbepuköra mönö galömŋini memba malme.
“Ambazip gwötpukŋan asuhuba nöŋgö qetne kewö jime, ‘Nöŋön Kraist akzal.’ Mewö jiba ambazip gwötpuk tilipköm eŋgime.
Iŋini yarö mieŋgö buzupŋini aka ötöŋini asuhugetka mörakŋe. Mi möta jönömŋini kude undumakŋa. Yuai mewöŋi mi mutuhök asuhumapkö jijiŋa. Mi asuhumapmö, gölmegö nalöŋan mönö miaŋgöreŋök zilaŋ qahö teköma.
Kantri kunöŋ kantri kun eŋgubingöra wahötme. Ambazip kambu kunöŋ kambu kun yembuk aröŋ aŋgubingöra wahötme. Gölmeŋi gölmeŋi miaŋgöreŋ kenöŋ ketaŋi ketaŋi qözöla memba gölme meleŋni gemakŋa. Mewöyök bödiŋi bödiŋi (buöröŋi buöröŋi) asuhuba öŋgöba ahöma. Yuai mewöŋi mi ambi köröbuknöŋ masi könahiba eŋgumakzawaŋgö dop. Gölmegö nalöŋan mönö miaŋgö dop könahiba tekömamgö akŋa.
Mewö akŋapmö, iŋini ölöp galömŋini mem aŋguba malme. Ambazipnöŋ iŋini öröba keu jakeŋe al eŋgiba köuluk mireŋini keu nupŋini memba kömbinöŋ eŋgume. Tosatŋan nöŋgöra aka eŋguaŋgitketka kantriŋi kantriŋi yeŋgö kiŋ kembu aka premiö yeŋgö jemesoholŋine kinme. Mewö kinda nöŋgö könaŋamni naŋgöba jigetka mötme.
Ölöwak Buŋa ki mönö mutuk gölmegö kantriŋi kantriŋi pakpak yeŋgöra jim sehim tekögetkun gölmegö nalöŋan miaŋgö andöŋe teköma.
Öröba eŋguaŋgita keu jakeŋe al eŋgigetka kinmei, nalö miaŋgöreŋ keu denöwö jibinak, miaŋgö waimanjatŋi qeljiŋe kude mötme. Uŋa Töröŋan aua miaŋgöreŋök keu eŋgimawi, mönö mia jime. Nanŋine uruŋinaŋgöra keu qahö jimemö, Uŋa Töröŋan mönö uruŋini sölölöhöiga keu jime.
Urumeleŋgö kopa kunöŋ darumunŋan uruŋi meleŋnöhaŋgöra aka i mamalolo meiga keu jakeŋe algetka qeget kömuma. Mewöyök iwi kunöŋ nahönböratŋi mamalolo meiga kömuma aka nahönbörat yeŋön iwinamurupŋini qetal eŋgiba jigetka eŋguget kömume.
Kantri pakpak yeŋön nöŋgö qetnaŋgöra aka kazik ak eŋgigetka malmemö, kunŋan kapaŋ köla köhöiba böŋ qeba kinda maliga gölmegö nalöŋan tekömawi, yaŋön mönö oyaeŋkoyaeŋ buŋa qem aŋguma. Mewö.
“Könaŋgep tosatŋan kaba köndeŋmöndeŋ aka yuai aŋgöjörakŋambuk jikenöŋ qahö alalgö dop mi altanöŋ ala kiniga ekŋei, - keu ki oyoŋmawaŋön mönö ölöp kezap ala möt kutuma - nalö miaŋgöreŋ Judia prowinsnöŋ malmei, eŋön mönö misiŋgöba öröba kunduŋe anme.
Miri kösutŋe sombemnöŋ malmawaŋön mönö eta yuaiŋi memamgöra miri uruŋe kude öŋgöma.
Nupnöŋ anda malmawaŋön mönö mewöyök malukuŋi memamgöra liliŋgöba mirinöŋ kude anma.
Yei! Ambi gölömbuk aka morö juzunöŋ yeŋön nalö miaŋgöreŋ denöwö ösumŋinan anbeak.
Miaŋgöra yuai mi kie luhut nalöŋe kude asuhumapköra köuluköme.
Nalö miaŋgöreŋ kahasililiŋ keta bölökŋi asuhuma. Kahasililiŋ dopŋi mewöŋi mi mönöwök nalö kungen kude asuhuba ahöyök. Anutunöŋ yuai pakpak miwikŋaiyöhi, nalö miaŋgöreŋök könahiba nalö kiaŋgöreŋ mala kota nalö sutŋe kun qahö asuhuyök. Mönöwök qahö asuhuyök aka könaŋgep nalö kunöŋ qahö ahuma. Miaŋgöra mönö köuluköba malme.
Kembunöŋ wahöjaliŋ nalö mi qahö mem töribawak ewö, ambazip körekŋan mönö ayuhum teköbeakmö, ambazip nanŋaŋgöra möwölöhöm eŋgiyöhi, yeŋgöra aka wehön mieŋgö qötöŋini mi mem törima.
Nalö miaŋgöreŋ kewö jime, ‘Mötket! Kraistnöŋ ki malja.’ aka ‘Eket! Amötqeqe Toŋan endu kinja.’ Kunŋan mewö jima ewö, mi mönö kude möt narime.
Mi kewögöra: Amötqeqe toŋi muneŋi aka kezapqetok ambazip takapulakaŋi asuhuba aŋgöletot aka aiwesök jemurutŋi megetka letotme. Mewö letotketka Anutunöŋ ambazip nanŋaŋgöra möwölöhöm eŋgiyöhi, i mewöyök eŋololoŋ mem eŋgimegö esapköba kapaŋ kölgetka jaŋjuŋ akepuk. Eŋön ölöpŋanök galömŋini memba malgetka mi osibeak.
Nöŋön yuai pakpak mi kude asuhuiga qeljiŋe lökŋanök jibi mötze. Mi mutuk jizalaŋgöra mi mönö uruŋine ala galömŋini mem aŋguba malme. Mewö.
Wahöjaliŋ mi teköiga nalö miaŋgöreŋök wehön jeŋan injaŋ köliga köiŋnöŋ ömuŋ kölma.
Seŋgelau yeŋön suepnöhök teköba etme aka suepnöŋ uturuköiga miaŋgö öröyuaiŋi mi tatatŋini mosöta eŋololoŋ aketka sohoma.
Nalö miaŋgöreŋ Suep gölmegö azi ölŋi yaŋön kousu qakŋe kaŋgori ekŋe. Kukösumŋi ketaŋan saköl-diŋdiŋambuk aukŋe asuhuiga asakmararaŋi ekŋe.
Kaŋgota Suep garataurupŋi melaim eŋgiiga yeŋön ambazip Anutunöŋ nanŋaŋgöra möwölöhöm eŋgiyöhi, i gölme göraŋi likeplikep, euke emuke miaŋgöreŋök kölolohoba eŋguaŋgitme. Mewö.
Iŋini geröp ip eka tandökŋi mötmöriba dopkeu ki mötme. Böröŋan lök oŋambuk aiga sinŋan yoŋgoigetka mi eka möta kewö jimakze, ‘Wehön nalöŋan mönö dopdowiza.’
Eŋön mewöŋanök aiwesök miaŋgö dop asuhuiga eka möt asariba könaŋi kewö jime, ‘Jisösnöŋ mönö naŋgunöŋ dopdowiza.’
Nöŋön keu ölŋi kun kewö jibi mötket: Ambazip ki merak gölmenöŋ maljei, yeŋön qahö kömugetka yuai pakpak jizali, mi mönö yeŋgö malmal nalöŋine asuhuma
Suep gölmenöŋ göröŋ qemahotmö, nöŋgö Buŋa keunan mönö qahö ayapköma.’ Mewö.
Suep gölmegö azi ölŋan dawinöŋ kamawi, miaŋgö wehönŋi me aua nalöŋi mi kunŋan kun qahö mötza. Suepnöŋ garata yeŋön mi qahö mötze. Anutugö Nahönŋan mewöŋanök mi qahö mötza. Iwinöŋ nanŋök mi mötza.
Nalö dawinöŋ asuhumawi, mi qahö mötzeaŋgöra eŋön mönö alöm memba uruguliguli malme.
Mi dopkeu kiaŋgö dop ahöza: Azi kunöŋ miriŋi mosöta kantri kungen anök. Anmamgöra aka galömurupŋi yuai pakpakŋaŋgöra jim kutum eŋgiba naŋgu kiŋi böröŋine ala kukŋi eŋgiyök. Kukŋi eŋgiba welenqeqeurupŋi mohok mohok nup keu eŋgiyök. Eŋgiba mala naŋgu galömŋi mewöyök uruguliguli malmapköra jim kutum waŋgiyök.
Miri toŋan dawinöŋ liliŋgöba kamawi, mi qahö mötze. Mare me suŋgem ömbibiŋe kama me? Waŋgaraŋ suruiga kama me? Wehön giaŋiiga kama me? Miaŋgö dop iŋini mi qahö mötzeaŋgöra mönö uruguliguli malme.
Könöpuk wölaŋ kaiga eŋön gaun ahögetka mewö miwikŋaim eŋgibapuk.
Iŋini mönö uruguliguli malme. Keu mi gwarekurupŋi eŋgöra jizali, mi mewöyök alaurupni körek pakpak eŋgögöra jizal: Iŋini mönö urugwölögwölö malme.” Mewö.
Pasowa kendon aka beret yistŋi qahö miaŋgö kendonŋi töriyohot. Wehön yahöt teköiga miaŋgöreŋ könahibitkö ahotka jike nup galöm aka Köna keugö böhi yeŋön tokoget. Tokoba denöwö möndöŋninga Jisös ölöŋ memba qeget kömumbawak, miaŋgö könaŋi jaruba kewötket.
Jaruba kewöta kewö jiget, “Ambazip irimŋini seholiiga karimŋi karimŋi asuhubepuköra mi sösöŋgai kendon nalöŋe akingö osibin.” Mewö jiget.
Jisösnöŋ Betani mirinöŋ mala Saimon kun uzikukuŋi mem solaniyöhi, yaŋgö mire öŋgöba tarök. Miaŋgöreŋ nene nemba tariga ambi kunŋan köt kirin kun memba yaŋgöreŋ kayök. Kirin mi nöluk tuat-tuat qetŋi alabastö miaŋön memeŋa. Mia o um-köhöwakŋambuk ölŋi qetŋi nad miaŋön kokolak qeba tarök. Yaŋön mi bohonŋi ketaŋan memba kaba nöluk jölŋi kutuba oŋi Jisösgö nöröpŋe mimbiliba miriyök.
Miriiga azi tatkeri, yeŋgöreŋök tosatŋan urubölö aka nanŋinök kewö eraum mötket, “Nad o mi mönö wuanöŋgöra mewö ayuhuzawi?
Nad o kelökŋambuk mi bohonŋi memegöra albawak ewö, ölöp silim 300:kö töwaŋi (Kina 1500,-) oŋgita yöhötibawak. Mi ambazip wanapŋi eŋgiiga dop kölbawak.” Mewö jiba ambi mi jim waŋgiget.
Jim waŋgigetka Jisösnöŋ kewö jii mötket, “Ambi ki kude jim waŋgime. Wuanöŋgöra uruŋi mem bölize? Yaŋön silik ölöpŋi ak soroköm niŋgiiga dop kölja.
Ambazip wanapŋi mi nalöŋi nalöŋi sutŋine malgetka ölöpŋi ak eŋgibingö möta mi ölöp nalö dop akŋemö, nöŋön eŋgö sutŋine nalö dop qahö malmam.
Yaŋön mi nanŋi akakmemeŋaŋgö dop ak niŋgiza. Nöŋön kömumbi löm köl niŋgimeaŋgöra ölöp qeljiŋe sileni kelöknöŋ nömiriza.
Nöŋön keu ölŋi kun kewö jibi mötket: Ölöwak Buŋa ki kantri igen waigen jim sehigetka anmawi, miaŋgöreŋ ambi kiaŋön yuai ak niŋgizawi, miaŋgö buŋaŋi mohok jiget sehiiga yaŋgöra mötmöriba malme.” Mewö.
Gwarekurupŋi 12 yeŋgöreŋök kun qetŋi Judas Iskariot yaŋön Jisös mamalolo mem waŋgimamgöra aka jike nup galöm yeŋgöreŋ anök.
Yeŋgöreŋ anda keuŋi jiiga mi möta uruŋinan ölöwahiga söŋgöröŋi moneŋ waŋgibingöra keu jöhöget. Keu jöhögetka Jisös nalö kungen mamalolo mem waŋgimamgö köna möt jaruba köiŋbiŋgöba malök. Mewö.
Beret yistŋi qahö miaŋgö kendon silim mutukŋe (Seqononöŋ) pasowa lama kun qeba ohozema. Miaŋgöra Jisösgö gwarekurupŋan jiget, “Böhi, nini miri denikeaŋgöreŋ anda pasowa lama mözözömgöm gihiba nembin? Sihimgi denöwö ahöza?”
Mewö jigetka gwarekyahötŋi yahöt kewö jiba melaim etkiyök, “Iŋiri Jerusalem sitinöŋ öŋgöyohotka azi kun o kumbut kunduta kaiga miwikŋaimahot. Miwikŋaiba i ölöp wuataŋgöba anmahot.
Anohotka mire öŋgöiga miaŋgö toŋi kewö jiyohot mötma, ‘Böhinöŋ kewö jiza: Ölöp miri uruŋi kun niŋginöŋga miaŋgöreŋ öŋgöba gwarekurupni yembuk pasowa lama nembin.’
Mewö jiyohotka toŋan möta miri qakŋe eu öŋgöba uruŋi ketaŋi kun kondel etkima. Miaŋgöreŋ dum tatat yuai mözözömgöget ahöza. Mi kondel etkiiga miaŋgöreŋ lama qeba ohomahot.”
Mewö jiiga gwarekyahötŋan mosöta sitinöŋ öŋgöba Jisösnöŋ keu jiyöhi, miaŋgö dop miwikŋaiba kinda lama qeba ohom mözözömgöyohot.
Miri söŋauiga Jisösnöŋ gwarekurupŋi 12 yembuk miri miaŋgöreŋ kaŋgotket.
Kaŋgota öŋgöba dumnöŋ tata nene negetka Jisösnöŋ kewö jii mötket, “Nöŋön keu ölŋi kun kewö jibi mötket: Eŋgöreŋök kun nömbuk nene nemba tatzawaŋön mönö mamalolo mem niŋgima.”
Mewö jiiga uruŋinan wösöbirik aiga könahiba nanŋök nanŋök qesim waŋgiba jiget, “Nöŋgöra jibanbuk?”
Qesim waŋgigetka kewö jii mötket, “12 eŋgöreŋök kun nömbuk beret kuluŋnöŋ kunduŋgözawi, yaŋön.
Suep gölmegö azi ölŋan mönö yaŋgöra keu ohoget ahözawaŋgö dop gölme mosöta anma. Anmapmö, mamalolo mem waŋgimawi, yaŋgöra Yei wösöbirik! jizal. Anutunöŋ mönö likepŋi öŋgöŋgöŋi meleŋ waŋgima. Azi mi nam köröuruŋeyök qahö ahubawak, miaŋön mönö amqem waŋgibawak.” Mewö.
Nene nemba tata Jisösnöŋ beret memba kötuetköba mindipköba eŋgiba kewö jiyök, “Ki nani busuni. Ki memba neget.”
Mewö jiba wain qambi memba saiwap jiba eŋgiiga körekŋan qambi kiaŋgöreŋök neget.
Negetka kewö jii mötket, “Ki nani sepni. Ki Anutunöŋ ambazip yembuk jöhöjöhö areŋ aiga köhöimapköra sepni mokoget geiga ambazip gwötpuk amöt qem eŋgima.
Nöŋön keu ölŋi kun kewö jibi mötket: Nöŋön wain kösögö ölŋi kiaŋgöreŋ kunbuk toroqeba qahö nemam. Könaŋgep Anutugö bemtohoŋ uruŋe eu taringa közölömbuaŋ almawi, wehön miaŋgöreŋ mönö wain o qainŋi kun mia nemam.”
Mewö jiiga sösöŋgai liŋet köla mosöta anda Oil ip kunduŋe öŋgöget. Mewö.
Öŋgöba Jisösnöŋ kewö jii mötket, “Kezapqetok azi kunöŋ keu kun kewö ohoi ahöza, ‘Nöŋön galömŋini qebiga lama kambuŋan deŋme.’ Miaŋgö dop eŋön körek uruŋini böliiga nömosöta buratime.
Buratigetka nuŋgumemö, nöŋön mönö kömupnöhök wahöta mutuk Galili prowinsnöŋ anda miaŋgöreŋ asuhum eŋgimam.”
Mewö jiiga Pitönöŋ kewö jii mörök, “Yeŋön körek uruŋini böliiga gömosöta buratime ewö, nöŋön mönö töndup mewö qahö akŋam.”
Jiiga Jisösnöŋ jii mörök, “Nöŋön keu ölŋi kun kewö jibi mötnöŋ: Kuruknöŋ indimŋi yahöt qahö qeriga göŋön merak suŋgem qaŋ köl niŋginöŋga indimŋi karöbut akŋa.”
Mewö jiyökmö, Pitönöŋ kapaŋ köla köhöiköhöi ahök, “Böhi! Mewö qahöpmö, ni nuŋgugetka göbuk mohotŋe kömumbirak, mi töndup nöŋön gi qahö qaŋ köl gihimam.” Gwarek tosatŋi pakpak mewöyök keu miyöhök jiget. Mewö.
Mewö eraum möta anda arö kun qetŋi Gezemane miaŋgöreŋ aŋgotket. Aŋgota gwarekurupŋi kewö jii mötket, “Nöŋön endu anda köuluköbiga iŋini ölöp nalö sutŋe ki tatme.”
Mewö jiba Pitö, Jeims aka Jon eŋguaŋgita anget. Angetka Jisösnöŋ könahiba köŋjiliŋ kanjamŋambuk möriga köna böröŋi qeköyök.
Mewö aka kewö jii mötket, “Nöŋgö urunan mönö kondum köla kotzawaŋgöra aka wösöbirik mötpiga kömukömuŋi ak niŋgiza. Iŋini ölöp kiaŋgöreŋ tata nömbuk guli malbin.”
Mewö jiba nanŋök boromkun toroqeba anda simin köla sipköba sihimbölö nalöŋi mi Iwiŋaŋgö jitŋaŋgö dop oŋgitmapköra köuluköyök.
Köuluköba jiyök, “Aba Iwini, gi yuai kun qahö mölölömbizan. Miaŋgöra sihimbölögö qambiŋi ki mönö noaŋgitman. Noaŋgitpanak, mi nöŋgö sihimgö dop qahöpmö, mönö nangi jitkahö dop asuhuma.”
Mewö jiba liliŋgöiga gwarekurupŋi karöbut yeŋön gaun ahöget eŋgeka Pitögö kewö jii mörök, “Saimon, gi gaun ahözan me? Gi aua mohot-töp guli malmamgö kude köhöizan me?
Uruninan guli malbingö sihimŋi mörakzinmö, sileninan lölöwöröŋi akza. Miaŋgöra esapesapnöŋ et eŋgubapuköra mönö köuluköba guliguli malme.”
Mewö jii möriga kunbuk eŋgömosöta anda keu miyöhök kunbuk jiba köuluköyök.
Köuluköba liliŋgöiga jeŋini böŋböŋ meyöhaŋgöra kunbuk gaunök ahöget eŋgehök. Gaunöhök wahöta keu meleŋbingö jaŋjuŋ aket.
Jisösnöŋ ani indimŋi karöbut aiga liliŋgöba kaba kewö jii mötket, “Iŋini toroqeba luhut memba gaunök ahöbingö mötze me? Mötket! Kunöŋ Suep gölmegö azi ölŋi mamalolo mem waŋgiiga bölöŋi meme yeŋgö böröŋine öŋgöma. Miaŋgö aua nalöŋan lök kam kuŋguza. Eŋgö gaun ahöahö nalöŋinan mönö teköza.
Mönö wahötketka anin. Mötket! Mamalolo mem niŋgimawi, yaŋön mönö dowe ki kaza.” Mewö.
Jisösnöŋ mewö jiba kiniga miaŋgöreŋök gwarekurupŋi 12 yeŋgöreŋök kun qetŋi Judas yaŋön kambu kun jitŋe mem eŋgiiga kaŋgotket. Jike nup galöm, Köna keugö böhi aka kantrigö jitŋememe yeŋön i melaim eŋgigetka bimgö sou ketaŋi aka liŋgipŋini memba kaget.
Mamalolo memamgö ahöhi, yaŋön mutuk yembuk aiwesök keu kewö jöhöba jii mötket, “Nöŋön azi numbuŋi yöhötim nemami, i eka ‘Mönö mi!’ jiba memba jöhöba törörök galöm köla anme.”
Mewö jiba kaba miaŋgöreŋök Jisösgöreŋ aŋgota “O Böhini!” jiba numbuŋi yöhötim neyök.
Yöhötim neiga eka Jisös qelanjiba memba jöhöget.
Jöhögetka kösutŋe kingeri, yeŋgöreŋök kunŋan bimgö sou ketaŋi öröba jike nup galöm bohonŋaŋgö welenqeqeŋi qeba kezapŋi köteköi erök.
Jisös jöhögetka keu kewö jii mötket, “Ni kegwek-kahasililiŋ azia qahöpmö, töndup nöŋgöra mewö möta bimgö sou ketaŋi aka liŋgip memba nömemba jöhöbingöra kaŋgotze.
Nöŋön wehön dop jöwöwöl jikenöŋ embuk kinda Buŋa keu kusum eŋgiba malbiga qahö nömigetmö, yuai ki mönö Buŋa Kimbigö keuŋan ölŋambuk akŋapköra asuhuza.
Jisös jöhögetka gwarek yeŋön körek Jisös mosöta buratiba unjurata anget. Mewö.
Azi gwabö kunöŋ bindoŋi tuatŋanök köpeiba Jisösgö andöŋe wuataŋgöba anök. Opoŋi tosatŋi qahö löŋgöta aniga i esapköba meget.
Membingö osiba bindoŋi qekögetka aukŋamŋe unjurata anök. Mewö.
Jisös jöhöba waŋgita jike nup galöm bohonŋaŋgö mire anget. Angetka jike nup galöm pakpak, kantrigö jitŋememe aka Köna keugö böhi yeŋön miaŋgöreŋ anda tokoget.
Angetka Pitönöŋ sikepsikep eŋguataŋgöba jike nup galöm bohonŋaŋgö mire aŋgota jakömbuak mirigö kiripo uruŋe öŋgöyök. Öŋgöba welenqeqe azi yeŋgö sutŋine tata könöp kösutŋe jömörök.
Mewö tarökmö, jike nup galöm aka jike kaunsöl kambu yeŋön Jisösgö silenöŋ alal keu denöwö naŋgöinga qeget kömumapkö jim jarugetmö, könaŋi kun qahö miwikŋaiget.
Jaruba kinda gwötpukŋan keu muneŋi sileŋe ala naŋgöba jigetmö, keuŋinan könaŋi mohok qahö ahök.
Mewö aiga tosatŋan wahöta kinda keu muneŋi sileŋe ala naŋgöba kewö jiget,
“Yaŋön kewö jiiga mörin, ‘Nöŋön jöwöwöl jike börönöŋ memeŋi ki köndeŋbiga gölmenöŋ eriga wehön karöbutkö uruŋe jike qainŋi kun börönöŋ memeŋi qahö mi mem wahöta kuŋgumam.’”
Mewö jigetmö, töndup keuŋinan könaŋi mohok qahö ahök.
Mewö aiga jike nup galöm bohonŋan wahöta mesohol köl eŋgiba kinda Jisös qesim waŋgiba kewö jiyök, “Yeŋön göhö silege keu ala naŋgözei, miaŋgö likepŋi kun jiman me qahö?”
Qesim waŋgiiga yuai bölöŋi kun qahö ahökmö, töndup likepŋi kun qahö meleŋda keuŋi bök kinök. Keuŋi bök kiniga jike nup galöm bohonŋan kunbuk kewö qesim waŋgiyök, “Anutu möpöseim waŋgimakzini, gi yaŋgö Nahönŋi Kraist akzan me qahö?”
Qesim waŋgiiga “Oŋ!” jiba kewö jii mötket, “Suep gölmegö azi ölŋan mönö kukösum Toŋaŋgö böröŋi ölŋe tata suepkö kousu qakŋe eri ekŋe.”
Keu mi jiiga jike nup galöm bohonŋan malukuŋi munjurata kewö jiyök, “Yei, iwinaŋgö jitŋi! Tosatŋan keuŋi naŋgömegöra kunbuk qahö qesim eŋgibin.
Anutu mepaiközawi, mi mönö nanŋinak möt teköze. Miaŋgöra denöwö mötmörize?” Mewö qesim eŋgiiga yeŋön körek Jisös kömupkö buŋaya akŋapköra jim teköget.
Mewö jim teköba tosatŋan könahiba söutkölap miriba jemesoholŋi esuhuba böröŋinan misiba qeba kewö jiget mörök, “Daŋön guhuzawi, mi ölöp jinöŋ mörin.” Jikegö kiripo galöm (sikiriti) yeŋön mewöyök Jisös memba nuŋgulumŋe qekötahöget. Mewö.
Nalö miaŋgöreŋ Pitönöŋ kiripo uruŋe sombemnöŋ malök. Emu maliga jike nup galöm bohonŋaŋgö welenqeqe ambiŋi kunŋan miaŋgöreŋ kaŋgorök.
Kaŋgota Pitönöŋ könöp kösutŋe jömöri ehiba kewö jiyök, “Gi mewöyök Nazaret azi Jisös miambuk malnöŋ.”
Mewö jiyökmö, Pitönöŋ qaŋ köla kewö jiyök, “Keu jizani, mi qahö möta köndatzal.” Mewö jiba kiripo naŋguŋe geiga kinda kuruk qerök.
Naŋgunöŋ geiga welenqeqe ambi kunŋan i miaŋgöreŋ kunbuk eka azi kösutŋe kingeri, i könahiba kewö jii mötket, “Azi kiaŋön mönö yeŋgöreŋök kun akza.”
Mewö jii mötketmö, yaŋön kunbuk qaŋ kölök. Qaŋ köliga nalö borom kun teköiga azi kösutŋe kingeri, yeŋön kunbuk Pitögöra kewö jiget, “Göŋön Galili azia kun akzanaŋgöra mönö alakŋa, yeŋgöreŋöhök kun akzan.”
Mi möta könahiba nanŋi qesuahöm aŋguba jöjöpaŋ keunöŋ jim köhöiba jiyök, “Azi keuŋi jizei, mi qahö möt waŋgizal. Muneŋ jibileŋak ewö, Anutunöŋ mönö likepŋi meleŋ niŋgima.”
Mewö jiba kiniga miaŋgöreŋök kuruk qeri yahöt ahök. Kuruk qeriga Jisösgö keu kewŋö jii möröhi, Pitönöŋ mi mötmöriyök, “Göŋön indimŋi karöbut qaŋ köl niŋginöŋga kuruknöŋ qeri indimŋi yahöt akŋa.” Keu mi mötmöriba wösöŋi julmamgö aiga sahöt böliyök. Mewö.
Miri giaŋiiga amandiŋe jike nup galöm, kantrigö jitŋememe (70), aka Köna keugö böhi aka jike kaunsöl pakpak yeŋön kot öŋgöŋgöŋi miaŋgö totoko ala Jisösgö keu jim teköget. Jim tekögetka Jisös jöhöba waŋgita premiö Pailötkö böröŋe alget.
Rom premiö yaŋön Jisös kewö qesim waŋgiyök, “Ölŋa, gi Juda yeŋgö kiŋa akzan me qahö?” Qesim waŋgiiga Jisösnöŋ meleŋda jii mörök, “Mönö nangak jizani, mewö.”
Jike nup galöm yeŋön keu gwötpuk Jisösgö sileŋe ala jiget.
Jigetka Pailötnöŋ Jisös kunbuk qesim waŋgiba jiyök, “Mötnöŋ! Yeŋön keu gwötpuk göhö silege ala jizei, göŋön miaŋgö likepŋi kun jiman me qahö?”
Mewö jiyökmö, Jisösnöŋ bölöŋi kun qahö ahökmö, töndup keu kitipŋi kunbuk qahö meleŋnök. Keu bök kiniga premiönöŋ welipköyök. Mewö.
Yambu (yara) dop pasowa sösöŋgai nalöŋe premiönöŋ kösö mireyök azi kun qetŋi qeta qesigeri, mi pösat eŋgizapma.
Nalö miaŋgöreŋ azi kun qetŋi Barabas qetkeri, yaŋön kösö mire tarök. Yaŋön kegwek-kahasililiŋ azi tosatŋi yembuk karim gila azi kun qeget kömuyöhi, miaŋgöra kösö mire al eŋgiget.
Mewö aiga könagesö yeŋön premiögö miri sombemŋe eu öŋgöba kinda könahiba akŋalöhaŋgö dop akŋapkö qesim waŋgiget.
Qesim waŋgigetka meleŋda kewö jii mötket, “Nöŋön Juda eŋgöreŋ kiŋ pösatpi etmapkö mötze me?”
Jike nup galöm yeŋön Jisösgöra körögisigisi mötkeraŋgöra aka i premiögö böröŋe al waŋgiget. Mi möta sihimŋinaŋgö mewö qesim eŋgiyök.
Qesim eŋgiiga jike nup galöm yeŋön ambazip kambu uruesiesi mem eŋgiba kewö jiget, “Mönö Jisös mosöta Barabas pösatman! Mewö qesim waŋgime.”
Mewö jigetka kunbuk meleŋda qesim eŋgiyök, “Mewö jizeaŋgöra Juda eŋgöreŋ kiŋ qetŋi mewö qerakzei, nöŋön mönö i denöwö ak waŋgibileŋak?”
Mewö qesim eŋgiiga kunbuk qetket, “Mönö maripomnöŋ qeget jiman!”
Mewö qetketka Pailötnöŋ kewö jii mötket, “Mi wuanöŋgöra? Yaŋön mönö wani bölöŋa ahök?” Mewö jiyökmö, yeŋön mi möta kapaŋ köla toroqeba qet gigilahöba kewö qetket, “Mönö maripomnöŋ qeget jiman!”
Mewö qetketka Pailötnöŋ ambazip kambu sihimŋinaŋgö dop akŋamgö möta Barabas pösat eŋgii erökmö, Jisösya jiiga ihilek wahiŋambuknöŋ qeyöyaköba qeget. Mewö qegetka maripomnöŋ qemegöra Rom yarö azi yeŋgö böröŋine alök. Mewö.
Yarö azi yeŋön Jisös waŋgita premiögö jakömbuak mirigö kiripo uruŋe aŋgotket. Aŋgota yarö kambu lökŋanök öröm eŋgigetka miaŋgöreŋ kaget.
Kaba maluku pisikŋi gugakgugak mi Jisösgö sileŋe löŋgöt waŋgiba sötman kösö limbiŋda ila ewö nöröpŋe kölget geyök.
Mewö geiga könahiba waikŋi memba jölöŋi jiget, “Owe owe, Juda yeŋgöreŋ kiŋ, owe!”
Titipepe mewö aka jigetka jehotnöŋ nöröpŋe qeba söutkölap qeba simin köl waŋgiba sipköba möpöqöpösei muneŋi mem waŋgiget.
Mepaqepaik mewö ak waŋgim teköba maluku pisikŋi gugakgugak mi qeköba nanŋe sile esu löŋgöt waŋgiba maripomnöŋ qebingöra waŋgita anget. Mewö.
Anda köna namŋe azi kun qetŋi Saimon miwikŋaiget. Yaŋön Afrika siti qetŋi Sairini miaŋgö aziŋa aka Aleksander aka Rufus yetkö iwiŋira. Yaŋön nupnöhök kaŋgoriga kuŋgum waŋgigetka Jisösgö maripomŋi memba aŋguyök.
Jisös mewö waŋgita gölme kun qetŋi Golgota mi nanine keunöŋ nöröp sihit, miaŋgöreŋ anda aŋgotket.
Aŋgota wain o aka marasin qetŋi mör mi mindiriba loloŋqaloŋ memba waŋgigetmö, Jisösnöŋ mi tököyök.
Tököiga kinda maripomnöŋ qeget. Qeget kiniga kiawen meget qötöŋi ahuiga Jisösgö sile esuŋi mohok mohok sutŋine miaŋgö dop mendeŋda meget.
Söŋan 9 kilok miaŋgöreŋ maripomnöŋ qeget.
Maripomnöŋ qeba nöröpŋe eu qegeraŋgö könaŋi kewö ohoba qeget, “Juda yeŋgö kiŋ kembuŋina ki.”
Kegwek-kahasililiŋ azi yahöt mewöyök yambuk maripomnöŋ etkuget. Kun böröŋi ölŋe kun qaniŋe likeplikep mewö etkuget.
(Anutugöreŋ Buŋa Kimbinöŋ keu kewö ohoget ahöza, “I kewöta kegwek-kahasililiŋ azi ewö mötmöriba yeŋgö sutŋine alget.” Keu miaŋön mewö ölŋambuk ahök.)
Ambazip oŋgita anda kaba kukulömbuaŋ aka jelikit aka nöröp köla kewö jiget, “Yei! Gi mönö jöwöwöl jike ölöp köndeŋnöŋga gölmenöŋ eriga wehön karöbutkö uruŋe kunbuk mem wahöt kuŋgumamgö jinöŋ. O, gi azi qetpuk!
Mönö nangi bauköm aŋguba maripomnöhök etman.”
Jike nup galöm aka Köna keugö böhi yeŋön mewöyök sutŋine mepaqepaik ak waŋgiba jiget, “Tosatŋa bauköm eŋgiba malökmö, nanŋi bauköm aŋgumamgö osiza.
Yaŋön Amötqeqe Toŋi Kraist aka Israelgö kiŋ akza ewö, mönö dölki maripomnöhök eri eka mi möt naribinak.” Mewö jiget. Azi yambuk maripomnöŋ etkugeri, yetkön mewöyök uruqeqe keu töhöreŋ jim waŋgiyohot. Mewö.
Silim bibiŋi 12 kilok aiga miaŋgöreŋ söŋaupnöŋ eta gölme pakpak dop köla ahöiga anda aua karöbutkö dop ahök.
Jisösnöŋ 3 kilok miaŋgöreŋ nanŋe keunöŋ kewö qet ketaŋi qerök, “Eloi, eloi, lama sabaktani?” Mi nanine keunöŋ: Anutuni, Anutuni mönö wuanöŋgöra andö nuŋguzan?
Mewö qeriga azi kösutŋe kingeri, yeŋgöreŋök tosatŋan mi möta jiget, “Mötket! Mönö Elaijagöra qetza.”
Yeŋgöreŋök kunöŋ ösumŋan anda mömöndö kun kahali tandök mi memba wain o asölŋambuknöŋ kundumgöba ip göröm kitipŋe jöhöba suruba Jisös numbu susuŋe eu ali neiga jiyök, “Mönö mosötketka nanŋök kinök. Elaijanöŋ kaba meköi etma me qahöpto, mönö mi ekin.”
Mewö aketka Jisösnöŋ qet ketaŋi qeta wösöŋi nöŋ qeiga kömuyök.
Kömuiga miaŋgöreŋök jöwöwöl jikegö uruŋe opo kinöhi, miaŋön mönö euyök bibiŋe jurata eta yahöt ahök.
Suahö galömnöŋ maripom mesohol köla kinda Jisösnöŋ wösöŋi nöŋ qeiga kömuyöhi, mi eka kewö jiyök, “Azi kiaŋön mönö ölŋa Anutugö nahönŋa akza.”
Ambi tosatŋan mewöyök sikep kinda yuai mi eket. Yeŋgö sutŋine Magdalagö Maria aka Maria Jeims dubatŋi aka Joses yetkö namŋiri aka Salome yeŋön mohotŋe kinget.
Yeŋön Jisösnöŋ Galili prowinsnöŋ maliga miaŋgöreŋ i wuataŋgöba welen qem waŋgiba malget. Mewöyök ambi tosatŋi gwötpuk Jisösbuk Jerusalem sitinöŋ öŋgöba kageri, yeŋön mewöŋanök kösutŋe kinget. Mewö.
Sabat kendon tatatköra yuai mözözömgögetka Sabat kendonöŋ könahimamgöra dopdowiiga mare aka kayök.
Neŋgogie miaŋgöreŋ Arimatia toŋi, azi qetbuŋaŋambuk qetŋi Josef yaŋön kayök. Yaŋön mewöyök Anutu bemtohoŋaŋgö ölŋi asuhumapköra mamböta malök. Yaŋön Juda yeŋgö jike kaunsöl kambugö jitŋememe kun aka Sabat kendonöŋ könahimamgö ahöraŋgöra aka keŋgötŋi yaköriba Pailötköreŋ anda Jisösgö qamötŋi memamgö qesiyök.
Qesiiga “Ölŋa kömuza me qahöpto?” jiba mötmöriba suahö galömŋi jii kaiga “Jisösnöŋ nalö köröpŋi me töröpŋi kömuza,” jiba qesim waŋgiyök.
Qesim waŋgiiga buzup keuŋi möta Jisösgö qamötŋi Josef jim teköm waŋgiyök.
Jim teköm waŋgiiga opo tuatŋi söŋgöröŋi memba anda qamötŋi maripomnöhök qeköba memba eta oponöŋ esuhuyök. Esuhuba memba qaksirinöŋ anda kötnöŋ köteŋ urorohogetka dum ahöyöhi, miaŋgöreŋ alök. Ala köt kötaŋi kun metaliga köteŋ numbuŋi közipköyök.
Denike alöhi, mi Magdalagö Maria aka Maria Josesgö namŋi yetkön kinda ehot. Mewö.
Sabat kendon tatket teköiga miaŋgöreŋ Magdalagö Maria, Maria Jeimsgö namŋi aka Salome yeŋön “Jisösgö qamötŋi anda miribin.” jiba jiniŋ jimoroŋ umköhöwakŋambuk söŋgöröŋi meget.
Memba ahöba Sonda söŋanök wahöta miri giaŋii wehön jiliŋbölaŋ kori qaksirinöŋ anget.
Anda eraum möta jiget, “Qaksirigö numbuŋe köt ketaŋi tatzawi, mi mönö daŋön qetalma?”
Mewö jiba ugetka ani kewö eket: Köt keta bölökŋi mi lök qetalget anda ahöyök.
Qaksirigö köt köteŋ numbuŋi mewö aŋaŋiba kiniga uruŋe öŋgöget. Öŋgögetka ölŋine göröken azi gwabö kun malukuŋi köröpŋi tuatŋi tariga eket. Mewö eka gwötpuk awöwöliget.
Awöwöligetmö, kewö jii mötket, “Mönö keŋgötŋini kude mötme. Iŋini Nazaret azi Jisösgöra jaruze. I maripomnöŋ qegetmö, mönö guliba wahörök. Miaŋgöra ki kude ahöza. Eket! Dumŋi ki, miaŋgöreŋ suluget ahöyök.
Miaŋgöra mönö anda Pitö aka gwarekurupŋi pakpak buzup kewö jiget mötme, ‘Yaŋön mönö qeljiŋe mutuk Galili prowinsnöŋ anma. Iŋini mewöyök miaŋgöreŋ anda keuŋi jiyöhaŋgö dop i ekŋe.’”
Mewö jiiga auruba jönömŋini unduiga köt köteŋök eta ösumŋinan anget. Sömbuŋini mötkeraŋgöra keu kun kude jigetmö, keuŋini bököyök. Mewö.
Jisösnöŋ Magdalagö Maria yaŋgö uruŋeyök öme 7 eŋguataŋgöiga malök. Jisösnöŋ kömupnöhök wahöta Sonda söŋan amandiŋnöŋ mutuk Maria mi asuhum waŋgiyök.
Asuhum waŋgiiga alaurupŋan Jisösbuk mala kota nalö miaŋgöreŋ jiŋgeŋ köla sahötkeri, Marianöŋ mönö yeŋgöreŋ anda buzupŋi jii mötket.
Mötketmö, Jisösnöŋ guliba mali Marianöŋ ehöhi, mi qahö möt nariget. Mewö.
Miaŋgö andöŋe alayahötŋan Jerusalem siti mosöta miri kunöŋ anbitköra könanöŋ anohotka Jisösnöŋ kaisoŋgolomŋan meleŋniga asuhum etkiyök.
Yetkön mewöyök anda buzupŋi mi alaurupŋi jiyohot mötketmö, yeŋön mi mewöyök qahö möt nariget. Mewö.
Könaŋgep gwarekurupŋi 11 mieŋön tokoba nene nemba tatketka yeŋgöra mewöyök asuhuyök. Asuhuba uruköhöikŋinaŋgöra tembula kömupnöhök wahöriga ekeraŋön buzupŋi jiget möta mi qahö möt narigeri, miaŋgöra i jim eŋgiyök.
Jisösnöŋ kewö jii mötket, “Iŋini mönö kantri dop anda gölmeŋi gölmeŋi liliköba ambazip mal anjeaŋgö dop Ölöwak Buŋani jim asarigetka mötme.
Kunŋan Anutu möt nariiga o melun mem waŋgigetka uruŋi meleŋmawi, yaŋön mönö letota Suepkö buŋaya akŋa. Kunŋan qahö möt nariba yaŋgiseŋ malmawi, Anutunöŋ mönö yaŋgö keuŋi jim teköiga könöp siagö buŋaya akŋa.
Möt narim niŋgiba malmei, mi aiwesök mem eŋgibiga könaŋamŋini kewö asuhuma: Yeŋön nöŋgö qetne ömewöröme eŋguataŋgöme. Kantri tosatŋi yeŋgö keuŋini jime.
Mokoleŋ böröŋinan memba wahötme. Möröm warabe o yuai negetka miaŋön mönö qahö mem bölim eŋgima. Böröŋini kawöl ambazip qakŋine algetka ölöwakŋe.” Mewö.
Kembu Jisösnöŋ keuŋi mewö jii mötketka Anutunöŋ waŋgiriga Suepnöŋ öŋgöba Anutugö böröŋi ölŋe tata malja.
Eu maljapmö, gwarekurupŋan mosöta miri gölme dop anda Buŋa keuŋi jim sehiba malget. Mewö malgetka Kembunöŋ yembuk nup memba inahöm eŋgiiga aŋgöletot asuhugetka keuŋinan köhöiyök. Mewö.
Kezapqetok ambazipnöŋ Amötqeqe Toŋi ahumapkö keu jigetka miaŋgö ölŋi sutnine asuhuyöhi, ambazip gwötpukŋan miaŋgö kösohotŋi könahiba ohoget.
Yuai ölŋi mi sutnine asuhuiga tosatŋan mi könakönahiŋeyök könahiba kota nanŋine jeŋinan eka möt yakögeri, yeŋön miaŋgö dop miaŋgö buzupŋi toroqeba jim sehigetka kezapnine geba nanine buŋaya ahök. Ambazip mewöŋi yeŋön Buŋa mi könahiba papianöŋ ohoba areŋgöget ahöza.
Nöŋön mewöyök yuai pakpak asuhuba koröhi, mi törörök qesim eŋgibi könaŋeyök könahiba jigetka möt kutuzal. O Tiofilus nöŋön göhöra mötpi öŋgöŋgöŋi akzan. Nöŋön göbuk keu eraum mötpitkö mötpi ölöwahiga Jisösgö kösohotŋi mi körekŋanök areŋgöba ohozal.
Buŋa keu ölŋi kusum gihigetka mötzani, göŋön miaŋgö könaŋi oyoŋda körekŋanök möt kömuman. Mewö.
Judia prowinsgö kiŋ qetŋi Herod yaŋgö nalöŋe azi kun qetŋi Zekaraia malök. Yaŋön jike nup galöm mala Abaiagö nup areŋnöŋ kinök. Anömŋi qetŋi Elisabet yaŋön mewöyök jike nup galöm Arongö gwölönarökŋi kun ahök.
Yekŋön Anutugö jeŋe malmal diŋdiŋi mala Kembugö jöjöpaŋ keu aka jimkutukutuŋi pakpak törörök wuataŋgöba köpösihitkö keuŋiri qahö malohot.
Malohotmö, Elisabetnöŋ köpingöra gwölönarökŋiri qahö mala ambazip namŋi ahot.
Nalö kunöŋ Abaiagö nup areŋ nalöŋan kaiga Zekaraianöŋ jike nup galöm nup memapköra Anutugö jemesoholŋe kaŋgorök.
Kaŋgoriga jike nup galöm yeŋön aiakaŋini wuataŋgöba sutŋine nup mendeŋda Zekaraia mekögetka Kembugö altanöŋ öŋgöba jiniŋ wörönŋambuk ohoyök.
Jiniŋ wanafu ohoho nalöŋan kam kuŋguiga yaŋön yuai wörönŋambuk mi ohoiga ambazip kambu pakpak yeŋön jöwöwöl jike yaigepŋe mamböta Anutu köuluköba malget.
Jiniŋ ohoiga wörönŋan pukpuköba miri uruŋi dop köliga miaŋgöreŋ Kembugö garata kunöŋ altanöŋ eu asuhum waŋgiba böröŋi ölŋe göröken kinök.
Kiniga Zekaraianöŋ eka auruba keŋgötŋi mörök.
Keŋgötŋi mörökmö, garatanöŋ kewö jii mörök, “Zekaraia, gi keŋgötki kude mötnöŋ. Anutunöŋ köuluki lök mötza. Miaŋgöra anömgan gölöm ala morö nahöna mema. Mi meiga göŋön qetŋi Jon qetman.
Nahönŋi asuhuiga urugan yaŋgöra ölöwahiga söŋgainöŋga ambazip gwötpukŋan sösöŋgai akŋe.
I nam körö uruŋe tariga Uŋa Töröŋan miaŋgöreŋök könahiba uruŋi kokolak qeiga qariba wain me o köhöikŋi mi qahö nemba Kembugö qöhöröŋe azi öŋgöŋgöŋi aka malma.
Mewö mala Israel ambazip gwötpuk urumeleŋ eŋgiiga Kembuŋini Anutugöreŋ liliŋgöme.
Anutugö Uŋaŋan kezapqetok azi Elaija inahöiga kukösum qakŋe nup meyöhi, yaŋön mönö miaŋgö dop mutuk qeljiŋe aniga Kembunöŋ andöŋe kama. Yaŋön anda könagesö uru kuŋgum eŋgiiga Kembunöŋ kamapköra jöjöröba kinme. Iwi aka nahönbörat jula deŋgetka uru kuŋgum eŋgiiga kunbuk mindirim aŋgume aka qeqetal ambazip mi diŋdiŋi yeŋgö mötmöt areŋnöŋ aŋgotme.”
Suep garatanöŋ mewö jiiga Zekaraianöŋ jiyök, “Anömni netkön ambazip namŋi akziraŋgöra keugan mönö dewöwö ölŋambuk akawak?”
Mewö jiiga meleŋnök, “Ni Geibriel. Nöŋön Anutugö mesoholŋe kinbi melaim niŋgii buzup ölöpŋi ki memba kaba jibi mötzan.
Nöŋgöreŋ keu jit ölŋambuk asuhumawi, göŋön mi jibi qahö möt narizanaŋgöra keugan mönö qahöwahiga mötök malman. Mewö malnöŋga buzup keu kiaŋgö ölŋi asuhumapkö nalöŋan kam kuŋguiga miaŋgöreŋ nesilamgan lolohoi keu kunbuk jiman.”
Nalö sutŋe miaŋgöreŋ ambazipnöŋ mamböt mala Zekaraianöŋ jöwöwöl jikenöŋ nalö köröp tiŋtiŋi kinöhaŋgöra mötkurumkurum aket.
Mewö aka tatketka yaigep eta keu jimamgö osiiga möt asariba kewö jiget, “Yaŋön jöwöwöl jikenöŋ kinda jeŋi meleŋni Suepnöhök imut kun ekza.” Mewö jigetka böröŋanök kaisöpsöp al eŋgiba mötök aka malök.
Mewö mala jike nup meme nalöŋan teköiga liliŋgöba miriŋe anök.
Wehön tosatŋi teköiga Elisabetnöŋ gölöm ala köiŋ 5 miaŋgö dop mire asamböta kewö jiba tata malök,
“Moröni qahöpköra ambazipnöŋ memba eta al niŋgigetka Kembunöŋ mesohol köl niŋgiba miaŋgö lömbötŋi memba gila ak kömum niŋgiza.” Mewö.
Elisabetnöŋ gölöm alöhaŋgö köiŋi 6 aiga Anutunöŋ garataŋi qetŋi Geibriel melaiiga Galili prowinsgö miriŋi kun qetŋi Nazaret miaŋgöreŋ erök.
Eta ambi seram jömukŋi qetŋi Maria yaŋgöreŋ anök. Yaŋön azi qetŋi Josef yaŋgö ambi buŋaya malök. Josefnöŋ kiŋ Deiwidkö gwölönarökŋi kun ahök.
Garatanöŋ Mariagöreŋ anda kewö jiyök, “O Maria, silimgi ölöpŋi. Kembunöŋ kalem möriam gihiba göbuk kinma.”
Mewö jiyökmö, Marianöŋ jölöŋ miaŋgöra gwötpuk auruba könaŋi jaruba mötkurumkurum ahök.
Mötkurumkurum aiga kewö jii mörök, “Maria, Anutunöŋ kalem möriam gihiiga yaŋgö jeŋe dop köljan. Miaŋgöra keŋgötki kude mötnöŋ.
Mötnöŋ, göŋön gölöm ala morö nahöna meman. Memba qetŋi Jisös qetman.
Jisös yaŋön qariba azi qetbuŋaŋambuk aiga qetŋi ‘Öŋgöŋgöŋi ketaŋaŋgö Nahönŋi,’ qetketka malma. Mewö mali Kembu Anutunöŋ amböŋi kiŋ Deiwidkö jakömbuak dum waŋgiiga salupŋe ambazip galöm köl eŋgiba malma.
Jeikobkö könagesö yeŋgö kiŋa aka teteköŋi qahö galöm köl eŋgiba malma. Bemtohoŋi miaŋön mönö nalö kunöŋ kude qahöwakŋa.”
Garatanöŋ mewö jiiga Marianöŋ jii mörök, “Yei! Ni azigö könaŋi qahö mötzal. Miaŋgöra keu jizani, miaŋgö ölŋi mönö denöwö asuhuma?”
Mewö jii möta meleŋnök, “Uŋa Töröŋan mönö aum köl gihiiga Anutu öŋgöŋgöŋi ketaŋaŋgö ösumŋan dop köla turum gihima. Miaŋgöra morö memani, yaŋön töröŋi aiga ambazipnöŋ qetŋi ‘Anutugö Nahönŋi,’ jiba qerakŋe.
Mötnöŋ. Tinigi Elisabet yaŋön mewöyök ‘Köpin mala morö memamgö osiza,’ jigetmö, töndup ambi namŋi aka nalö kewöŋe morö nahöngö gölömŋambuk aiga köiŋi 6 akza.
Anutunöŋ yuai kun akŋamgö jiba mi qahö qaköba osimakza.”
Mewö jiiga Marianöŋ jiyök, “Mötnöŋ, nöŋön Kembugö welenqeqe ambia akzal. Miaŋgöra keu jizani, miaŋgö dop ölöp ahum niŋgima.” Mewö jiiga Suep garatanöŋ mosöta anök. Mewö.
Marianöŋ mi möri nalö köröpŋi qahö aiga wahöta zilaŋ jöjöröba gölme kunduŋe öŋgöba Judia prowinsgö taon kunöŋ anök.
Anda Zekaraiagö mire öŋgöba anömŋi Elisabet eka söŋgaiba jölöŋi jiyök.
Jölöŋi jiiga miaŋgöreŋök möri morö nahönöŋ körö uruŋe luhuba öŋgöba eri Uŋa Töröŋan Elisabetkö uruŋi kokolak qeyök.
Kokolak qeiga qet ketaŋi qeta kewö jiyök, “O alani, Anutunöŋ kötumötuetŋi öŋgöŋgöŋi al gihiiga ambi sutnine malman aka morö memani, i mewöŋanök kötuetköm waŋgima.
Denöwögöra Kembunaŋgö namŋan kaba neiga mewö asuhum niŋgiza?
Mötnöŋ, gi jölöŋni jinöŋga keu jölgi kezapne gei morönöŋ urune mewöyök sösöŋgai qakŋe luhuba öŋgöba etza.
Kembunöŋ buzup keuŋi jiiga möta miaŋgö ölŋi asuhumawi, mi möt narizanaŋgöra göhö mötpi simbawoŋ akzan.” Mewö.
Marianöŋ keu mi möta kewö jiyök, “I-ia! Nöŋgö urukönömnan mönö önöŋi qahö Kembu möpöseiza.
Nöŋgö uŋanan Anutu, Amötqeqe Toni yaŋgöra söŋgaiba köiraŋ kölja.
Nöŋön welenqeqe ambi etqeqeŋi maljalmö, Anutunöŋ töndup mesohol köla ak kömum niŋgiza. Mötnöŋ, ambazip kambuŋi kambuŋi merak könahiba asuhumei, yeŋön mönö nöŋgöra ‘Simbawoŋ!’ jiba möpöseim niŋgiba malme.
Kukösum Toŋan mönö aŋgöletot öŋgöŋgöŋi mem niŋgii maljal. Yaŋgö qetŋi mi Töröŋi.
Ambazip merak gölmenöŋ maljei aka könaŋgep ahum sehimei, yeŋgö sutŋine gwöt isik denike yeŋön Anutugö jitŋi oŋgitpinbukö keŋgötŋini mötmei, yaŋgö ak-kömukömuŋan mönö yembuk pöndaŋ ahöma.
Anutunöŋ böröŋan aŋgöletot memba miaŋön kukŋi kondel neŋgiiga ehin. Ambazip nanŋini miwidimgöba söŋgöröqök malgeri, yaŋön mönö i köndeŋ eŋgiiga simbisembel aka malget.
Kiŋ kembuŋi kembuŋi jakömbuak dumŋine tata ambazip galöm köl eŋgiba malgeri, yaŋön i miaŋgöreŋök qeköba utal eŋgiiga etket. Etketmö, etqeqeŋi ia mönö mem wahöta al eŋgiyök.
Ambazip yuaigö jaŋkötataŋ malgeri, mieŋgö uruŋini mönö yuai ölöpŋi ölöpŋi miaŋön kokolak qeyökmö, ambazip pomŋi mi melaim eŋgiiga böröŋini börak öne anget.
Yaŋön ambösakonurupnini meköba eŋgömeiga Israel aketka nini toroqeba Anutugö welenqeqeurupŋi maljin. Anutunöŋ mönöwök jöjöpaŋ keuŋi kewö jim jöhöm neŋgiyök, ‘Nöŋön Abraham aka yaŋgö gwölönarökurupŋi teteköŋi qahö mal öŋgöba malmei, i ak kömum eŋgiba malmam.’ Mewö jiba keuŋi mi qahö ölum qei mala korök. Qahöpmö, yaŋön mönö keu jitŋi mi wuataŋgöba mala merak bauköm neŋgimamgöra kaza.” Marianöŋ mewö jiyök.
<range>
Marianöŋ köiŋ karöbut miaŋgö dop Elisabetpuk mala kunbuk miriŋe liliŋgöyök. Mewö.
Elisabetkö morö meme nalöŋan kam kuŋguiga morö nahöna meyök.
Morö nahöna meiga miri kösutŋe malgeri aka tinitosolomurupŋi yeŋön Kembunöŋ ak-kömukömu öŋgöŋgöŋi kondel waŋgiyöhi, mi möt asariba yambuk mohotŋe sösöŋgai aket.
Sösöŋgai aka wehön 7 teköiga wahöta anda Anutugö aiwesökŋi morö sileŋe yandimegöra tokoget. Tokoba iwiŋaŋgö qetŋi Zekaraia mi wakaŋ mem waŋgibingöra jiget.
Jigetmö, namŋan jiyök, “Mi qahöpmahöpmö, qetŋi mönö Jon qetpin.”
Jiiga kewö jiget mörök, “Jon qetzanmö, göhö tinitosolomgi yeŋgöreŋök kunŋaŋgö qetŋi mi qahö ahöza.”
Mewö jiget möri kinda iwiŋan yaŋgö qetŋi qetmapkö qesiba böröŋinan kaisöpsöp alget.
Kaisöpsöp algetka tafegöra qesii waŋgigetka miaŋgöreŋ kulem kewö ohoyök, “Qetŋi mi Jon.” Mewö ohoiga miaŋgöra körek aurum tililiŋgöget.
Aurum tililiŋgögetka miaŋgöreŋök numbuŋi amgöiga nesilamŋi lolohoiga keu jiba Anutu möpöseiyök.
Möpöseiiga miri alaurupŋini pakpak yeŋön qemsömbuŋini gwötpuk mötket. Mötketka yuai asuhuyöhi, miaŋgö buzupŋi eraum mötketka sehiba Judia kunduŋi gölme pakpak dop kölök.
Buzupŋi eraum mötketka körekŋan mi möta urukönömŋine ala aŋgön kölget. Kembunöŋ kukösumŋi morösepsep qakŋe mokoi malöhi, miaŋgö könaŋi möt asariba kewö jiget, “Morö kiaŋön qariba mönö wani yuaia kun denöwö akŋa?” Mewö.
Mewö jigetka Uŋa Töröŋan iwiŋi Zekaraiagö uruŋi kokolak qeiga kezapqetok keu kewö jiyök,
“Nini Israel neŋgöreŋ Kembu Anutu möpöseibin. I-ia! Yaŋön mönö könagesöurupŋi mesohol köl neŋgiba sohopnini memamgöra jöjöröba kama.
Anutunöŋ welen aziŋi kiŋ Deiwidkö könagesö neŋgö sutnineyök azi kukösumŋambuk kuŋgui wahöta Amötqeqe Tonina akŋa.
Möpŋaŋgö möpŋeyök kezapqetok ambazipurupŋi tök-kutukutuŋi i sölöhöm eŋgii keu jit kewö jiba malget,
‘Nöŋön mönö kerökurupŋini yeŋgö ösumŋini qebi eriga bohonŋini jöhömam. Denike yeŋön kazik ak eŋgimei, nöŋön mönö körek yeŋgö böröŋineyök meköba sel jöhöm eŋgimam.’
Keu mewö jiba bömönurupnini ak kömum eŋgiba yembuk jöhöjöhö areŋ qainŋi kun jöhöyöhi, mi mötmöriba wuataŋgöiga amötqeqegö ölŋi asuhuma.
Jöhöjöhö keu mi bömönini Abrahamgöra jiba jöjöpaŋ keunöŋ jim köhöii ahöza.
Jöhöjöhö keu miaŋgö ölŋi kewö: Yaŋön nini kerökurupnini yeŋgö böröŋineyök meköm neŋgiiga yeŋgöra keŋgötnini qahö möta welenŋi qem waŋgiba malbin.
Yaŋön keunini jim teköi solaniba yaŋgö jeŋe sarakŋi aka malmalnini ölulup mewö mala kömumbin.
O gömokni Jon, göŋön qariba mala qeljiŋe mala ambazip uruŋini mindiŋgöba mewö miaŋön Kembugö könaŋi mesatnöŋga kama. Miaŋgöra qetki ‘Anutu öŋgöŋgöŋi ketaŋaŋgö kezapqetok azia,’ mewö qetketka malman.
Mewö mala amötqeqegö könaŋi mi Anutugö könagesöurupŋi kusum eŋginöŋga mi möt kutuba uruŋini meleŋgetka Anutunöŋ siŋgisöndokŋini saŋgoŋda mosötma.
Anutuninan uruŋan jöpaköba ak kömum neŋgimakza. Mewö aka mesohol köl neŋgiba undiŋi euyaŋgöreŋök ali gilikbilik akza. Mewögöra neŋön mönö waŋgaraŋ surui aukŋe asaribingö akzin.
Nini pandamanöŋ jipjap taringa kömupkö kondotkondot Toŋan aum köl neŋgimakzapmö, wehön jiliŋbölaŋ kota qaknine kuŋguba mem asarim neŋgima. Mem asarim neŋgiiga luaigö könaŋi aukŋe asuhui eka miaŋgöreŋ aŋgota tiba kinbin.” Zekaraianöŋ mewö jiyök.
Morö Jon yaŋön qariba wahöriga Uŋa Töröŋan inahöm waŋgiiga Anutugö kolek azi köhöikŋi ahök. Mewö aka gölme qararaŋkölkölŋe mala mali nalöŋan kam kuŋguiga Israel könagesö yeŋgö jeŋine aukŋe asuhuba qenjarök nupŋi könahiba meyök. Mewö.
Jon O-melun azinöŋ ahuiga nalö miaŋgöreŋ sisa kiŋ Ogastus yaŋön Rom sitinöŋ gölmeŋi gölmeŋi galöm köl eŋgiyök. Galöm köl eŋgiba takis könahiba memegöra gawmangö jimkutukutu aliga gölmeŋi gölmeŋi pakpak yeŋön tokogetka kuskus (sensus azi) yeŋön qetŋini papianöŋ ohoba areŋgöget.
Areŋ nup mi nalö mutukŋa meget. Megeri, nalö miaŋgöreŋ azi qetŋi Qirinius yaŋön Siria prowinsgö premiö mala galöm köl eŋgiyök.
Ogastusnöŋ jimkutukutu aliga ambazip körek pakpak yeŋön öröba anda qetŋini areŋnöŋ ohomegöra nanŋini ahuahu miri bohonŋini dop anget.
Galili prowinsgö taon qetŋi Nazaret miaŋgöreŋ azi qetŋi Josef malök. Yaŋgö amböŋi mi kiŋ Deiwid. Kiŋ Deiwidkö taonŋi qetŋi Betlehem mi Judia prowinsnöŋ ahöyök. Miaŋgöra Josefnöŋ Nazaret mosöta öŋgöba geba Betlehem anök.
Anmam jiiga nalö miaŋgöreŋ ambi buŋaŋi qetŋi Marianöŋ gölömŋambuk malök. Maliga i auaŋgita qetŋiri ohomegöra mohotŋe anohot.
Anda Betlehem aŋgorohotka Mariagö morö meme nalöŋan kam kuŋguyök.
Kam kuŋguiga qenjarök ahöahö mire aŋgota miaŋgö uruŋe tiŋi qahö miwikŋaiyohot. Miaŋgöra bau bulmakau miriŋe öŋgöba tarohot. Tata miaŋgöreŋ nahönŋi mutukŋi memba oponöŋ esuhuba bulmakau joutŋe ali geba ahöyök. Mewö.
Betlehem taon gölme miaŋgöreŋ azi tosatŋan suŋgem dop gölme köröŋi miaŋgöreŋ anda lama kambuŋini galöm köl eŋgiba malget.
Mewö malgetka suŋgem miaŋgöreŋ Kembugö garata kunŋan kösutŋine asuhum eŋgiyök. Asuhum eŋgiiga Kembugö asakmararaŋan liliköm eŋgiba asariiga qem sömbuŋini möta jönömŋini unduyök.
Jönömŋini unduyökmö, Suep garatanöŋ jii mötket, “Mönö kezap alget. Nöŋön sösöŋgai Buŋa ketaŋi ambazip körek pakpak yeŋgöra memba kazal, mi indel eŋgimam. Miaŋgöra jönömŋini kude unduma.
Buŋa mi kewö: Eŋgö Amötqeqe Toŋinan dölki ahuza. Yaŋön kiŋ Deiwidkö taonöŋ asuhuba Kembu qetŋi Kraist akza.
Keu miaŋgö aiwesökŋi kewö: Iŋini anda morö sepsep oponöŋ esuhuba bulmakau joutŋe alget ahözawi, mi miwikŋaime.”
Garatanöŋ mewö jiiga miaŋgöreŋök garata kambu ketaŋan Suepnöhök kaŋgota yambuk aitoŋgöba Anutugö möpömöpösei liŋet köla kewö jiget,
“Anutugö qetbuŋaŋi möpöseininga Suepnöŋ euyaŋgöreŋ öŋgöza. Yaŋön ambazip nanŋaŋgöra meköm eŋgiyöhi, yeŋgöra körö ölöwak möta gölmenöŋ luai al eŋgiza.” Mewö.
Garata yeŋön eŋgömosöta Suepnöŋ liliŋgöba öŋgögetka lama galöm yeŋön naninak kewö jiget, “Ayop, Betlehem miaŋgöreŋ yuai ahuiga Kembunöŋ miaŋgö keuŋi jii mötzini, nini mönö mia anda ekin.”
Mewö jiba ösumŋinan anda Maria Josef aka morösepsep bulmakau joutŋe ahöyöhi, miwikŋaiba eket.
Eka kinda garatanöŋ morögöra keu jii möta kageri, mi indela jim asariget.
Jim asarigetka mötkeri, yeŋön körek pakpak auruba welipköget.
Welipkögetmö, Marianöŋ keu pakpak mi uru könömŋe ala dumgöba jöhöba könaŋi mötmöriba malök.
Welipkögetmö, yuai pakpak Suep garatanöŋ jiyöhaŋgö dop asuhuyöhi, mi lama galöm yeŋön eka möta miaŋgöra Anutugö sösöŋgai liŋet köla möpöseiget. Möpöseiba mosöta liliŋgöba anget. Mewö.
Jisös ahui Sonda mohot miaŋgö dop teköiga Anutugö aiwesökŋi sileŋe yandibingö nalöŋi kaiga qetŋi Jisös qetket. Suep garatanöŋ qet mi mutuk qeta waŋgiigun nalö miaŋgöreŋök namŋaŋgö gölöm uruŋe ahuyök. Mewö.
Mosesgö Köna keunöŋ keu kewö ahöza, “Ambinöŋ morö nahönŋi mutukŋi memba silim 40 koumŋe mali teköiga sörö guluŋi köl könjörat waŋgiba iŋini mönö jöwöwöl jikenöŋ öŋgöba morö mi Anutugö jeŋe algetka yaŋgö buŋaya akŋa.” Miaŋgöra nalö mi kam kuŋguiga Josef Maria yetkön keu mi tem köla Jisös waŋgita Kembugö buŋaya akŋapköra Jerusalem öŋgöyohot.
Kembugö Köna keunöŋ keu kewö ohoget ahöza, “Morö nahön pakpak sep mutuk mokozei, mi mönö Kembugö buŋaya akŋapköra qem teköba mem sarahime.” Yetkön keu mi wuataŋgöyohot.
Mewöyök Kembugö Köna keunöŋ jimkutukutu keu ahözawaŋgö dop kembö me kembö supsup nei yahöt mi jöwöwöl ohomahotköra Jerusalem sitinöŋ öŋgöba anohot.
Nalö miaŋgöreŋ azi kun qetŋi Simeon Jerusalem malök. Yaŋön uruŋi jömuk Anutugöreŋ qekötahöba urumeleŋgö kölguliguli aiga Uŋa Töröŋan yambuk kiniga Amötqeqe Toŋan Israel uruŋe asuhumapköra mamböta malök.
Mamböta maliga Uŋa Töröŋan keu kewö indeli mörök, “Gi Kembugö Amötqeqe Toŋi Kraist ahui mutuk ekagun kömupkö sihimbölöŋi mötman.”
Iwinamŋan Mosesgö Köna keu wuataŋgöba Jisös waŋgita jöwöwöl jikenöŋ öŋgöyohot. Öŋgöyohotka Uŋa Töröŋan Simeon sölölöhöi nalö miaŋgöreŋök mewöyök jikenöŋ öŋgöyök.
Öŋgöba morö mi eka memba dohongöba Anutu möpöseiba kewö jiyök,
“O Kembu, merak welen azigan ölöp anda uruluainöŋ mala kömuma.
Göhö keugahö dop Amötqeqe Toŋi melainöŋ asuhuiga i nani jenan eka simbawoŋ mötzal. Miaŋgöra ölöp anda kömumam.
Göŋön amötqeqegö könaŋi mözözömgöba kantri pakpak yeŋgöra indel eŋginöŋga mi eka möt kutume.
Göŋön Amötqeqe Toŋaŋgö asakŋi indelnöŋga kian kantri yeŋgö uruŋini kuŋguiga asarime aka qetbuŋagan nangi könagesögi Israel neŋgö sutnine mewöyök qarima.”
Simeonöŋ morögöra keu mewö jiiga iwinamŋan möta köŋkuŋ aka welipköyohot.
Welipköyohotka kötuetköm eŋgiba namŋi Maria kewö jii mörök, “Mötnöŋ, Anutunöŋ morö ki kuŋguba ali Israel ambazip sehisehiŋan i andö qeba eta eŋgugetka gwötpukŋan uruŋini meleŋda ölöwakŋe. Anutunöŋ nanŋak i ali aiwesök aiga gwötpukŋan i tuaköpek jim waŋgime.
Tuaköpek jim waŋgigetka urumötmötŋini asa-asambötŋan mewö aukŋe asuhuma. Nangi urugan mewöyök wösöbirik aiga miaŋön sou zuluk alalŋi ewö urugi kuŋguba qesiŋma.” Mewö.
Jerusalem miaŋgöreŋ kezapqetok ambi namŋi kun qetŋi Ana malök. Yaŋgö isikŋi qetŋi Aser, iwiŋi qetŋi Fanuel. Ambi miaŋön seramŋe azi memba mali yambu (yara) 7 mohotŋe malohot.
Malohotka apŋi kömui malö aka mala kori nalö miaŋgöreŋ yambuŋi 84 ahök. Yaŋön nalö dop jöwöwöl jikenöŋ öŋgöba mi silim kun qahö mosörökmö, suŋgem asak Anutugöra nene siŋgi mala köuluköba waikŋi memba möpöseiba malök.
Yaŋön nalö miaŋgöreŋök kaŋgota morö mi eka Anutu möpöseiyök. Anutunöŋ Jerusalem ambazip sohopŋini memapköra mamböta malgeri, körek yeŋgöra morö miaŋgö könaŋi jim asarii mötket. Mewö.
Josef Maria yetkön Kembunöŋ areŋi jim kutuiga Köna keunöŋ ahözawi, mi körek ahot teköiga Galili prowinsnöŋ liliŋgöba taonŋiri Nazaret miaŋgöreŋ anohot.
Morönöŋ qariba wahöta köhöiba mötkutukutuŋi ahuba kokolak qeiga Anutugö kalem möriamŋan qakŋe öŋgöi kinök.
Jisös iwinamŋan yambu (yara) dop ak-kömukömu kendon nalöŋe Jerusalem siti öŋgöba anjahotma.
Mewö mala Jisös yambu (yara)ŋi 12 aiga silikŋini ahakzeaŋgö dop nalöŋi kam kuŋguiga mewöyök öŋgöba anget.
Anda mala kendon nalö miaŋön teköiga liliŋgöba miriŋire anohot. Anohotmö, morö gwabö Jisösnöŋ Jerusalem tari iwinamŋan mi qahö möt kutuyohot.
“Yaŋön ambazip kambu yembuk anja,” jiba silim mohotkö dop köna anda sepkitip aka alaurupŋiri yeŋgö uruŋine qeta jaruyohot.
Qeta jaruyohotmö, qahö miwikŋaiba kunbuk liliŋgöba Jerusalem anda jaruyohot.
Jaruba malohotka silim karöbut teköiga jöwöwöl jikenöŋ öŋgöba miaŋgöreŋ miwikŋaiyohot. Miwikŋaiyohotka azi ketaŋi yeŋgö sutŋine tarök. Tari kusum waŋgigeri, mi möta qesim eŋgiba tarök.
Tata Buŋa keugö könaŋi törörök möt asariba diŋdiŋanök meleŋniga körek pakpak yeŋön mi möta welipköget.
Iwinamŋan eka auruba namŋan jii mörök, “Nahöni, gi denöwögöra mewö ak netkizan? Mötnöŋ, niri iwigabuk göhöra waimanjat möta qeta jaruba malit.”
Mewö jiiga kewö meleŋ etkiyök, “Iŋiri mönö wuanöŋgöra ni göraim niŋgizahot? Ni Iwinaŋgö mire tatpi dop kölja, mi mötzahot me qahö?”
Mewö meleŋ etkiyökmö, yetkön keu jiyöhi, miaŋgö könaŋi mi qahö möt asariyohot.
Qahö möt asariyohotmö, töndup wahöta yetpuk liliŋgöba Nazaret taonöŋ anda iwinamŋi tem köl etkiba malök. Jisösnöŋ keu jiyöhi, namŋan mi pakpak möta urukönömŋe ala jöhöba aŋgön kölök.
Jisösnöŋ mala qarii yambu (yara)ŋi öŋgöiga mötkutukutuŋi asariba sehiiga Anutunöŋ kalem möriamŋi waŋgii köhöiba ambazip aka Anutu yeŋgö jeŋine dop köl eŋgiyök. Mewö.
Zekaraiagö nahönŋi Jon yaŋön nupŋi könahiyök. Nalö miaŋgöreŋ sisa kiŋ qetŋi Taiberius yaŋön Rom sitinöŋ mala gölmeŋi gölmeŋi mindiriba yambu (yara) 15 azi kembu aka toroqeba galöm köl eŋgii malget. Galöm köl eŋgimamgöra gölmeŋi gölmeŋi Israel liliköba ahözei, mi mesiŋgetka bahöŋi 4 aiga mieŋgö kiŋini 4 mi kewö kuŋguget: Pontius Pailöt, Herod, Filip aka Lisanias. Pontius Pailöt mi Judia prowinsgö premiöŋina malök. Kiŋ Herodnöŋ Galili prowins galöm köl eŋgiyök aka datŋi Filipnöŋ Ituria aka Trakonitis prowins yahöt mieŋgö kembuŋina malök aka Lisanias yaŋön Abilene gölme memba malök.
Jike nup galöm bohonŋini yahöt malohot, qetŋiri Anas aka Kaiafas. Nalö miaŋgöreŋ Zekaraiagö nahönŋi Jon yaŋön gölme qararaŋkölkölŋe maliga Anutugöreŋ Buŋa keu asuhuiga mörök.
Anutugö Buŋa möta anda Jordan o töwatŋaŋgö kösutŋe miri dop liliköba malök. Liliköba mala Buŋa keunöŋ uruŋini kuŋguba kewö jiba malök, “Iŋini mönö uruŋini meleŋgetka nöŋön o melun mem eŋgimam. Mewö aketka Anutunöŋ siŋgisöndokŋini saŋgoŋda mosötma.”
Miaŋgö keuŋi mi kezapqetok azi Aisaianöŋ ohoi yaŋgö Buzup Kimbinöŋ kewö ahöza, “Kolek garata kunŋan gölme qararaŋkölkölŋe qeta maliga anda qetŋi kewö mötme, ‘Kembunöŋ kamawo! Miaŋgöra mönö jöjöröba könaŋi mesatket. Mönö uruŋini mindiŋgöba könaŋi qölöleiget.
Köna örue pakpak mönö qem tigetka diŋdiŋi akŋa. Kunduŋi wanjaŋi pakpak mi mönö qeköba köl qölöleigetka köröŋi akŋa. Köna mösökqösökŋambuk mi mönö möhamgögetka diŋgime. Luhutnöŋ köna misiiga simbiŋsambaŋ tatzawi, mi mönö kutuba mesatketka solanima.
Anutunöŋ oyaeŋkoyaeŋ Toŋi melaii kaiga gölmeŋi gölmeŋi pakpak yeŋön mi eka ek kutume.”
Jonöŋ miaŋgö dop uruŋini kuŋguiga ambazip kambuŋi kambuŋi yeŋön o melun mem eŋgimapköra yaŋgöreŋ kagetka eŋgeka yeŋgöra kewö jiyök, “O qatö moröŋi, iŋini uruŋini qahö meleŋgetka Anutugö irimŋan seholiiga likepŋi meleŋ eŋgimamgö akza. Mi ölöŋ kölbingö goro keuŋi mi mönö daŋön jii möta sömbuŋini möta ki kaze?
“Miaŋgöra mönö ölŋanök uruŋini meleŋme. Bölöŋamŋineyök liliŋgögetka ölŋi asuhui mi mönö ahakmemeŋinan aukŋe kondela malme. Uruŋine möndömöndö keu kewö kude mötmörime, ‘Neŋön mönö Abrahamgö gwölönarökŋa malinga Anutunöŋ qahö ayuhum neŋgima.’ Mewö töptöpŋine qemakzemö, ölŋi mi qahö ahakze. Nöŋön miaŋgöra kewö jibi mötket: Anutunöŋ köt ki ölöp jim kutum eŋgiiga letota Abrahamgö gwölönarökurupŋi aka Anutu möpöseimakŋemö, iŋini denöwö?
“Uruŋini qahö meleŋme ewö, Anutunöŋ mönö iŋini ip ewö teŋgöri etpingö akze. Ip pakpak ölŋi ölöpŋi qahö kuŋgumakzei, mi mönö köli etket könöpnöŋ gili geme. Ip mewöŋi kölmamgö kesiŋi lök jitŋi saŋe ala ip könaŋe ali jöjöröba ahöza. Anutunöŋ mönö bölöŋamŋinaŋgö likepŋi meleŋ eŋgima.”
Mewö jiiga ambazip kambuŋi kambuŋi yeŋön kewö qesiba jiget, “Mewögöra nini mönö denöwö ahinga dop kölma?”
Qesiba jigetka kewö meleŋnök, “Kunŋan maluku yahöt memba maljawi, yaŋön mönö mietköreŋök kun mi malukuŋi qahö i waŋgima aka denike yeŋön neneŋinambuk maljei, yeŋön mönö mewöyök neneŋini qahö yeŋgöra mendeŋ eŋgime.”
Takis meme azi tosatŋan mewöyök o melun mem eŋgimapkö kaba qesim waŋgiget, “Böhi, neŋön mönö denöwö ahinga dop kölma?”
Qesim waŋgigetka jii mötket, “Gawmanöŋ takisgö jim kutum eŋgii ahözawi, dop mi mönö qahö oŋgita meme.”
Yarö azi tosatŋan mewöyök qesim waŋgiget, “Niniato? Neŋön denöwö ahinga dop kölma?” Qesim waŋgigetka kewö jii mötket, “Kungöreŋ moneŋgöra kuŋguba upetkupet aka kiom kude kölmemö, nanŋini töwaŋini memakzei, miambuk mönö urumohok aka ösöŋ malme.”
Ambazip pakpak yeŋön “Jonöŋ Amötqeqe Toŋi Kraist akapuk,” jiba uruŋinan mewö mötmöriget. Miaŋgö könaŋi mötpingö kezapŋini köröpŋi aket.
Mewö aketka Jonöŋ körek yeŋgöra kewö jiyök, “Nöŋön o töhönöŋ melun mem eŋgizalmö, azi kukösumŋi köhöikŋi kun kama. Yaŋgö kukösumŋi öŋgöŋgöŋan mönö nöŋgöreŋ oŋgitma. Yaŋön azi öŋgöŋgöŋi akŋawaŋgöra nöŋön yaŋgö köna esuŋaŋgö kösöŋi bauköba pösatmamgö qötötaŋgömam. Yaŋön mönö Uŋa Töröŋi uruŋine ali könöp bölamŋan köl könjörat eŋgiiga mewö miaŋön melun mem eŋgima.
Yaŋön ölŋi aka kamböŋi mendeŋ etkimamgö sapakŋi memba kaŋgota uba qöröreŋgöba kewötma. Kewöta wit kötŋi tokoba köweŋe almapmö, kamböŋi aka gwaugulapŋi mi mönö usuŋniga könöpnöŋ geba teteköŋi qahö jema.”
Keu mewöŋi mewöŋi gwötpuk toroqeba jiba uruŋini kuŋguba Ölöwak Buŋa ambazip kambu yeŋgöra jim asariba malök.
Malökmö, gölme bahöŋaŋgö kiŋ Herod yaŋön datŋaŋgö anömŋi qetŋi Herodias mi ölöŋ meyök aka bölöŋi könaŋi könaŋi aka malöhi, miaŋgö sapŋi Jonöŋ qeba munjurariga jim waŋgiyök.
Jim waŋgiba bölöŋamŋi kun toroqeba aka Jongöreŋ nupŋi tözöpköba suahö galömŋi jii Jon memba kösö mire alget. Mewö.
Jonöŋ ambazip pakpak o melun mem eŋgiba Jisös mewöyök o melun mem waŋgiyök. Mem waŋgii köuluköiga miaŋgöreŋök Suepnöŋ aŋaŋiyök.
Aŋaŋiiga Uŋa Töröŋan meleŋda kembö nei ewö aka Jisösgö qakŋe erök. Mewö eriga Suepnöhök qet kun kewö asuhuyök, “Göŋön mönö nani wölböt nahöna aknöŋga köröni ölöwahiga geknahöm ak gihizal.” Mewö.
Jonöŋ Jisös o melun mem waŋgiiga yambu (yara)ŋi 30 miaŋgö dop aiga amötqeqe nupŋi könahiba memba malök. Memba maliga Josefgö nahönŋa akzawi, ambazipnöŋ mewö mötmöriget. Jisös iwiŋi Josef, asaŋi qetŋi Heli.
Jisös amböŋi qetŋi Matat, sukumŋi qetŋi Liwai. Liwai iwiŋi Melki, asaŋi Janai, amböŋi Josef,
sukumŋi Matatias. Matatias iwiŋi Amos, asaŋi Nahum, amböŋi Esli, sukumŋi Nagai.
Nagai iwiŋi Mat, asaŋi Matatias, amböŋi Semen, sukumŋi Josek. Josek iwiŋi Joda,
asaŋi Joanan, amböŋi Resa, sukumŋi Zerubabel. Zerubabel iwiŋi Sealtiel, asaŋi Neri,
amböŋi Melki, sukumŋi Adi. Adi iwiŋi Kosam, asaŋi Elmadam, amböŋi Er,
sukumŋi Josua. Josua iwiŋi Eliezer, asaŋi Jorim, amböŋi Matat, sukumŋi Liwai.
Liwai iwiŋi Simeon, asaŋi Juda, amböŋi Josef, sukumŋi Jonam. Jonam iwiŋi Eliakim,
asaŋi Melea, amböŋi Menna, sukumŋi Matata. Matata iwiŋi Neitan, asaŋi Deiwid,
amböŋi Jesi, sukumŋi Obed. Obed iwiŋi Boaz, asaŋi Salmon, amböŋi Nason,
sukumŋi Aminadab. Aminadab iwiŋi Admin, asaŋi Arni, amböŋi Hezron, sukumŋi Perez. Perez iwiŋi Juda,
asaŋi Jeikob, amböŋi Aisak, sukumŋi Abraham. Abraham iwiŋi Tera, asaŋi Nahor,
amböŋi Serug, sukumŋi Reu. Reu iwiŋi Peleg, asaŋi Eber, amböŋi Sela,
sukumŋi Kainan. Kainan iwiŋi Arpaksad, asaŋi Siem, amböŋi Noa, sukumŋi Lamek.
Lamek iwiŋi Metusela, asaŋi Enok, amböŋi Set, sukumŋi Adam. Adam mi Anutunöŋ mei ahuyök. Mewö.
(-)
Jonöŋ Jisös o melun mem waŋgiiga Uŋa Töröŋan uruŋi kokolak qei Jordan onöhök liliŋgöiga waŋgita gölme qararaŋkölkölŋe anök.
Anda miaŋgöreŋ mali Bölöŋi Toŋan esapköm waŋgii wehön 40 teköyök. Nalö 40 miaŋgöreŋ nene kun qahö nemba mali teköiga neneŋaŋgö kömuyök.
Yakaŋaŋgö kömuiga Bölöŋi Toŋan jii mörök, “Gi Anutugö nahönŋa akzan ewö, mi mönö kondela köt ki jim kutunöŋga letota beret aketka neman.”
Jii möta meleŋnök, “Qahö, Buŋa Kimbinöŋ keu kewö ohoget ahöza, ‘Nenenöhök ambazip malmal qahö neŋgimakza.’”
Meleŋniga waŋgita kunduŋi köröpŋi kunöŋ öŋgöba gölmegö kantriŋi kantriŋi pakpak mi zilaŋ kondel waŋgiyök.
Kondel waŋgiba jii mörök, “Nöŋön kantri pakpak mi galöm köl eŋgimamgö kukösumŋi aka inap yuaiŋaŋgö aködamunŋi mi nöŋgö böröne alalŋa ahöza. Miaŋgöra mi nani sihimnaŋgö dop niŋia waŋgimam jiba ölöp waŋgimam. Miaŋgöra yuai pakpak ki mönö göhö böröge almam.
Miaŋgöra gi waikni memba möpöseim niŋgiman ewö, mi pakpak mönö göhö buŋaya ak teköma.”
Mewö jii möta kewö meleŋnök, “Qahö, Buŋa Kimbinöŋ keu kewö ohoget ahöza, ‘Gi mönö Kembugi Anutu waikŋi memba möpöseiba ia mohot welen qem waŋgiba malman.’”
Meleŋniga Jisös waŋgita Jerusalem sitinöŋ anda jöwöwöl jikegö boŋe euyaŋgöreŋ öŋgöba kewö jii mörök, “Gi Anutugö nahönŋa akzan ewö, mönö kiaŋgöreŋök luhuba emu geman.
Buŋa Kimbinöŋ keu kun kewö ohoget ahöza, ‘Anutunöŋ garataurupŋi jim kutum eŋgiiga ölöpŋanök galöm köla sel jöhöm gihime,’
aka keu kun kewö, ‘Yeŋön böröŋine ala nönögölim gihigetka geba kötnöŋ könage qahö guhum qizit akŋa.’” Miaŋgöra geba kude ayuhuman.
Mewö jiyökmö, Jisösnöŋ kewö meleŋ waŋgiyök, “Qahö! Anutunöŋ jiza, ‘Gi mönö Kembugi Anutu kude esapköm waŋgiman.’”
Bölöŋi Toŋan esapesap pakpak mi Jisös ak waŋgii teköiga mosöta anök. Mewö.
Jisösnöŋ gölme qararaŋkölkölŋi mosöri Uŋa Töröŋaŋgö ösumŋan yambuk kiniga Galili prowinsnöŋ liliŋgöyök. Liliŋgöiga keu buzupŋan sehiba miri gölme liliköba tat angeri, mi pakpak dop köla anök.
Dop köli miriŋi miriŋi liliköba köuluk miriŋine öŋgöba Buŋa keu kusum eŋgiyök. Kusum eŋgiiga mötkeri, körek yeŋön mönö söŋgaiba möpöseim waŋgiget. Mewö.
Jisösnöŋ liliŋgöba malqarip taonŋi Nazaret miaŋgöreŋ anök. Sonda kendonöŋ kaiga ahakzawaŋgö dop köuluk mire öŋgöba Buŋa Kimbi oyoŋ eŋgimamgö wahörök.
Wahöri kezapqetok azi Aisaiagö Buzup Kimbi waŋgigetka kötula keu kembaŋi kewö ohoget ahözawi, mi miwikŋaiyök:
“Kembugö Uŋa Töröŋan nöŋgö urune geba nup memegö kelök supapŋi köl niŋgiba ambazip etqeqeŋi yeŋgöra Ölöwak Buŋa jim asarimakzal. Yaŋön melaim niŋgiiga keu kewö jim sehimakzal: Bölöŋan gwaröhöm eŋgii maljei, Anutunöŋ mönö i pösata meköm eŋgiiga malme. Anutunöŋ jegömöl ambazip jeŋini mem tohoiga kunbuk uba ekŋe. Taikpaik memba eta alget maljei, Anutunöŋ mönö i meköm eŋgiiga siyoŋsayoŋi qahö malme.
Kembunöŋ amötqeqegö yambu ölöpŋi ali kam kuŋgumawi, nöŋön miaŋgö kolekŋa kaba mi jim asarimakzal.”
Keu mewö oyoŋda köpep supap mi köpeiba galömŋi waŋgiba eta tarök. Tariga köuluk mire tatkeri, yeŋön körek je qisilmisilŋi qahö dörötköba ehiget.
Ehigetka könahiba kewö jii mötket, “Buzup Kimbigö keu ki oyoŋbi kezapŋine gei mötzei, miaŋgö ölŋan mönö merak asuhuza.”
Mewö jii mötketka kalem möriam keuŋi keuŋi numbuŋeyök eriga körekŋan mi möta welipköba jim soroköm waŋgiba keu miaŋgö jiji-kilik-kilikŋi mi kewö jiget, “Azi ki Josefgö nahönŋa me?”
Jigetka kewö jii mötket, “Iŋini nalöŋi nalöŋi keu kötŋi ki jimakze, ‘Mem ölöwak azi gi mönö nangi mem ölöwak aŋguman.’ Iŋini keu kötŋi mi dölki nöŋgöra jibingö mötze, mi mötzal. Mi jiba kewö jibeak, ‘Gi Kaperneam taonöŋ anda aŋgöletot öŋgöŋgöŋi menöŋga buzupŋi mörini, miaŋgö dop mönö nangi miri kiaŋgöreŋ mewöyök meman.’”
Mewö jiba jiyök, “Nöŋön keu ölŋi kun kewö jibi mötme: Kezapqetok ambazip kunöŋ mönö nanŋi malqarip taonöŋ qahö dop kölja.
“Nöŋön keu ölbölŋi kun kewö jibi mötme: Elaijagö (Elia) nalöŋe Anutunöŋ Suep naŋguŋi köli yambu (yara) karöbut aka köiŋ 6 miaŋgö uruŋe kie qahö yöhöiga bödi ketaŋi ahuiga gölme pakpak dop kölök. Nalö miaŋgöreŋ ambi malö gwötpuk Israel uruŋe malget.
Gwötpuk malgetmö, Anutunöŋ Elaija yeŋgöreŋök kungöreŋ anmapkö qahö melaiyökmö, kian gölme Saidongö miri qetŋi Sarefat miaŋgöreŋ ambi malö mohot-töp yaŋgöreŋ melaiiga anök.
Kezapqetok azi Elisagö nalöŋe uzikukunöŋ Israel azi gwötpuk turum eŋgiiga malgetmö, yeŋgöreŋök kunŋan kun qahö solaniyök. Qahöpmö, kian gölme Siriagö azi qetŋi Naman yaŋön mohot-kun mönö Elisagö keuŋi möt nariba solaniba ölöwahök.”
Jisösnöŋ mewö jiiga köuluk mire tatkeri, yeŋön körek keu mi möta irimŋini seholiiga urupik aket.
Urupik aka wahöta Jisös közöla taon yaigepŋe wuataŋgöba taon mi kunduŋaŋgö sem kösutŋe meget kinöhi, miaŋgöreŋ aköget gemapköra anget.
Angetmö, sutŋine qendeŋda eŋgömosöta anök. Mewö.
Jisösnöŋ Galili prowins uruŋe Kaperneam sitinöŋ eta aŋgota Sabat kendonöŋ ambazip kambu kusum eŋgiyök.
Kusum eŋgiiga keuŋan kukösumŋambuk aiga jiyök. Miaŋgöra könagesö yeŋön mi eka auruba welipköget.
Köuluk miri miaŋgöreŋ azi kun ömeŋambuk tarök. Tariga ömeŋan teriŋgöba silata qetŋi kewö qerök,
“Aek! Jisös, Nazaret azia! Gi wania ak neŋgimamgö akzane? Mönö ayuhum neŋgimamgöra kazan me? Ni könaŋamgi möt kutuzal. Gi Anutugöreŋ azi Tök-kutukutuŋi akzan.”
Mewö qeriga Jisösnöŋ tembula kewö jim waŋgiyök, “Gi mönö keugi bököiga azi ki mosöta kesalnöŋ.” Mewö jim waŋgiiga ömenöŋ azi mi memba gili tala sutŋine gölmenöŋ geiga miziqizikŋi qahöpmahöp aka kota mosöta anök.
Aniga körekŋan nemböŋini teköiga welipköba sutŋine eraum möta kewö jiget, “Yei! Keu ki mönö wani keuya? Yaŋön kuk aka ösum-mumu qakŋe ömewöröme jim kutum eŋgiiga tem köla kota anje.”
Mewö asuhuiga Jisösgö qetbuŋaŋan sehiba miri pakpak kösutŋe tat angeri, miaŋgöreŋ anda gölme mi dop kölök. Mewö.
Jisösnöŋ wahöta Kaperneam köuluk miri mi mosöta Saimon Pitögö mire öŋgöyök. Öŋgöiga Saimongö suhunŋan sile könöp öŋgöŋgöŋi yöhöi ahöyök. Ahöiga yaŋgöra aka Jisös köuluköm waŋgiget.
Köuluköm waŋgigetka anda sipköba geba sile könöp jim kutum waŋgiiga mosöriga miaŋgöreŋök wahöta nene ohoba gumohom eŋgiyök.
Wehön jeŋi teköba geiga miaŋgöreŋ ambazip denike yeŋön alaurupŋini kawöl könaŋi könaŋi miaŋön eŋgöhöi ahögeri, mi körek eŋguaŋgita Jisösgöreŋ kaget. Kagetka böröŋi körek yeŋgö qakŋine inanŋik inanŋik aliga ölöwak teköget.
Ömewöröme yeŋön mewöyök ambazip gwötpuk yeŋgö uruŋineyök kota silata kewö qetket, “Gi Anutugö nahönŋi akzan.” Jisösnöŋ Amötqeqe Toŋi Kraist akzawi, yeŋön mi mötkeraŋgöra Jisösnöŋ jim eŋgiba numbuŋini muhungöba eŋguataŋgöyök. Mewö.
Jisösnöŋ gaun ahöiga miri waŋgaraŋ suruiga wahöta nanŋik tiriŋ (tiŋ) kutuba geba göraŋe kunöŋ anök. Anökmö, ambazip yeŋön göraim waŋgiba anda miwikŋaiba kude eŋgömosöta anmapköra esapköba aŋgön köl waŋgiget.
Aŋgön köl waŋgigetmö, kewö jii mötket, “Nöŋön Anutu bemtohonŋaŋgö Ölöwak Buŋaŋi mi taon tosatŋi yeŋgöra mewöyök jim asarim eŋgibi dop kölma. Anutunöŋ mönö miaŋgöra melaim niŋgiyök.”
Mewö jiba anda Galili prowins liliköba köuluk miriŋine Buŋa keunöŋ uru kuŋgum eŋgiba malök. Mewö.
Nalö kunöŋ Jisösnöŋ Genesaret o aŋgö jitŋe kiniga ambazipnöŋ kambu köla Anutugö Buŋa keu mötpingö ölöqölököba liliköm waŋgiget.
Liliköm waŋgigetka kinda waŋge yahöt köwet göraŋe tarohotka etkehök. Söra örörö yeŋön waŋge mi mosöta geba mösakŋini kusahöla saŋgoŋget.
Waŋge kun mi Saimongöreŋa. Jisösnöŋ miaŋgöreŋ öŋgöba toŋi kewö qesim waŋgiyök, “Göŋön mönö naŋgönöŋga borom kun noaŋgita onöŋ göröken anma.” Qesim waŋgiiga naŋgöiga anda waŋgenöŋ tata ambazip kambu kusum eŋgiyök.
Kusum eŋgim teköba Saimongöra jiyök, “Göŋön mönö waŋge ki naŋgönöŋga o aŋgö bibiŋe aniga alaurupki yembuk mösakŋini söragöra gilgetka gema.”
Jiiga Saimonöŋ meleŋnök, “Ketaŋamni, nini suŋgem köröp mösak gil bibihiba ölŋi kun qahö mezin. Qahöpmö, göŋön jim kutuzanaŋgöra mönö töndup anda gilin gema.”
Mewö meleŋni jiyöhaŋgö dop aketka söranöŋ awamŋi qahö mösakŋine gegetka buratibingö aket.
Mewö aketka alaurupŋini waŋge kunöŋ malgeri, yeŋgöra kaba bauköm eŋgimegö börökaek kölgetka kaget. Kagetka waŋge yahöt mi söranöŋ kokolak qegetka nemulahöm taköyohot.
Söra öŋgöŋgöŋi mewö memba eka miaŋgöra körekŋan welipköget. Welipköba Saimon Pitönöŋ mi eka Jisösgö wösöŋe geba simin köla jiyök, “O Kembu, ni siŋgisöndok azia akzalaŋgöra mönö nömosöta anöŋ.”
<range>
Saimongö alayahötŋi Jeims aka Jon Zebedigö nahönyahötŋi yetkön mewöyök nemböŋiri teköiga welipköyohot. Saimonöŋ keuŋi jiyökmö, Jisösnöŋ kewö meleŋnök, “Mönö keŋgötki kude mötman. Gi kiaŋgö andöŋe ambazip mi söra ewö öröba eŋgömemba malman.”
Mewö jiiga waŋgeŋini öröba kota saknöŋ ala öröyuaiŋini pakpak mosöta Jisösgö andöŋe wuataŋgöba anget. Mewö.
Jisösnöŋ taon kunöŋ maliga miaŋgöreŋ azi kun sileŋi uzikukunöŋ mem bölim teköiga tarök. Tata Jisös eka kösutŋe simin köla geba kewö köuluköm waŋgiyök, “O Kembu, göŋön sihimgan mem ölöwak niŋgimamgö mötzan ewö, mönö ni ölöp mem solanim niŋgiman.”
Mewö jiiga böröŋi böraŋda sileŋi misiriba jiyök, “Nöŋön mi akŋamgö mötzal. Gi mönö solaniman.” Mewö jiiga uzikukuŋi mi miaŋgöreŋök solaniyök.
Solaniiga kewö jim kutum waŋgiyök, “Mötnöŋ kiaŋgö buzup keuŋi mi kun kude jinöŋ mötme. Qahöpmö, gi mönö jike nup galömgöreŋ anda silegi kondel waŋgiba Mosesgöreŋ jimkutukutuŋi wuataŋgöba solanizanaŋgö saiwap nalukŋi ala jöwöwöl ohoman. Mi ohonöŋ ehiga ambazipnöŋ könaŋamgi möt kutume.”
Mewö jiyökmö, mi töndup Jisösgö qetbuŋaŋi sehiba miri dop asariba anök. Anöhaŋgö dop ambazip kambuŋi kambuŋi yeŋön keuŋi mötpingö aka kawölŋini mem ölöwakŋapkö yaŋgöreŋ kaba tokoget.
Kagetmö, Jisösnöŋ eŋgömosöta gölme qararaŋkölkölŋe anda mala köuluköyök. Mewö.
Jisösnöŋ wehön kunöŋ Buŋa keu kusum eŋgiiga Farisi (Köna keugö kapaŋkölköl) aka Köna keugö böhi tosatŋan Galili aka Judia prowinsgö miriŋi miriŋi aka Jerusalemök kaba ambazip kambu sutŋine tatket. Kembugö kukösumŋan Jisös nam köl waŋgiiga ambazip kawölŋini mei ölöwaket.
Nalö miaŋgöreŋ azi tosatŋan alaŋini sile likepŋi kömukömuŋi mi kululunöŋ ala aŋguba kaget. Kaba kutuba Jisösgö kösutŋe miri uruŋe öŋgöba albingö esapköget.
Esapkögetmö, ambazip kambunöŋ ölököba kingeraŋgöra paŋpaŋgöba miri uruŋe öŋgöbingö köna kun qahö miwikŋaiba memba miri qakŋe öŋgöget. Öŋgöba bo kötnöŋ memeŋi mi esim luluŋgetka kinimŋi ahui kawöl azi kululuŋambuk kösönöŋ jöhöba miaŋgöreŋ algetka ambazip sutŋine Jisösgö wösöŋe geyök.
Mewö geiga Anutu möt narim waŋgigeri, Jisösnöŋ yeŋgö tandökŋini mi ehi dop köliga kawöl azigöra kewö jiyök, “Alani, nöŋön siŋgisöndoki mosötzal.”
Mewö jiiga Köna keugö böhi aka Farisi yeŋön mi möta könahiba kewö jiba mötmöriget, “Azi ki niŋia? Yaŋön mönö Anutu ilita mepaqepaik akza. Anutu mohotŋan siŋgisöndoknini mosörakzapmö, azi kunŋan mi qahö.”
Mewö mötmörigetmö, Jisösnöŋ uruŋini ek kutuba kewö jii mötket, “Tosatŋi iŋini uruŋinan wuanöŋgöra keu jizali, miaŋgöra gwötpuk mötmörize? Mi qahö dop kölja.
‘Nöŋön siŋgisöndoki mosötzal, jizali, keu miaŋön mönö awamŋanök jijiŋa. Kunŋan mewö jiiga tosatŋan keu miaŋgö ölŋi qahö ekŋe. Miaŋgöra mi keu awamŋaŋgö dop. Nöŋön keu kun kewö jimamamgö mötzal, ‘Mönö wahöta anöŋ.’ Keu mi mönö lömbötŋambuk jijiŋa akza. Mewö jibiga ölŋi asuhuma me qahöwi, miaŋön mönö aukŋe asuhui ekŋe.
Mötket, gölmenöŋ siŋgisöndok mosötmosötkö kukösumŋi mi Suep gölmegö azi ölŋaŋgöreŋ ahözawi, iŋini miaŋgö könaŋaŋgöra jaŋjuŋ malbepuk. Miaŋgöra keu lömbötŋi mi azi kiaŋgöra jibi ölŋi eket.” Mewö jiba azi sile likepŋi kömukömuŋi yaŋgöra jiyök, “Nöŋön göhöra jizal: Gi mönö wahöta tumbulahöpki memba mirige anöŋ. Keu lömbötŋi mi ölŋambuk akŋa ewö, keu awamŋi mi mönö mewöyök denöwögöra omaŋi akawak?”
Mewö jiiga miaŋgöreŋök jeŋine wahöta tumbulahöpŋi ahöyöhi, mi memba Anutu möpöseiba mosöta miriŋe anök.
Mewö asuhuiga ambazip körekŋan welipköba sömbuŋini möta Anutu möpöseiba jiget, “Yei! Merak yuai qetpuk soroha ekzin.” Mewö.
Miaŋgö andöŋe Jisösnöŋ Kaperneam mosöta anda takis ofis oŋgitmamgö aiga miaŋgöreŋ takis meme azi qetŋi Liwai tariga eka jii mörök, “Gi mönö nöŋgö andöne kanöŋ.”
Mewö jii möta nupŋi pakpak mosöta wahöta Jisösgö andöŋe anök.
Anda Jisös miriŋe köl öröba yaŋgöra közölömbuaŋ ketaŋi mözözömgöyök. Mözözömgöba takis meme tilipqilipŋinambuk aka alaurupŋi tosatŋi öröm eŋgiiga kambu ketaŋi köla yembuk tata nene neget.
Mewö negetka Farisi (Köna keugö kapaŋkölköl) aka yeŋgöreŋ böhi yeŋön mi eka jimoŋgot aka Jisösgö gwarekurupŋi kewö jim eŋgiget, “Aek! Iŋini mönö wuanöŋgöra takis meme tilipqilipŋinambuk aka siŋgisöndok ambazip yembuk tata nene aka o neze? Mi qahö dop kölja.”
Mewö jim eŋgigetka Jisösnöŋ likepŋi kewö jii mötket, “Sile unditundit ambazipnöŋ doktagöra qahö ak eŋgimakzapmö, kawöl ambazipnöŋ mönö doktagöreŋ anakze.
Nöŋön siŋgisöndok ambazip uruŋini meleŋmegö eŋgoholmamgöra kaba maljalmö, ambazip nanŋinaŋgö mötketka solanŋi akzei, i qahö.”
Ambazip tosatŋan Jisösgöreŋ kaba qesiget, “Jon O-melun azigö gwarekurupŋi neŋön nalö gwötpuk Anutugöra nene siŋgi mala köuluk totoko köröpŋi alakzin. Farisi (Köna keugö kapaŋkölköl) yeŋgö gwarekurupŋinan mewöŋanök aka maljemö, nangi gwarekurupkan mönö pöndaŋ nene aka o nemakze.”
Mewö qesigetka kewö meleŋnök, “Ölŋa! Nini wani nalönöŋ nene siŋgi malakzin? Ambi meme nalöŋe azigö andöurupŋan könöpŋi algetka ambigö sep kitipurupŋan yuai mi tökömakze me qahö? Nöŋön nani gwarekurupni yeŋgö azi buŋaya aka yeŋgö sutŋine köisirik tatzal. Tatpiga siŋgi malbingö jigetka yeŋön aijölöŋ söŋgaiba tata siŋgi malbingö osimakze.
Osimakzemö, Anutunöŋ noaŋgiri kömumbiga yeŋön mönö nalö miaŋgöreŋ ölöp siŋgi malakŋe.
“Iŋini malmal walŋi aka sösöŋgai Buŋa dölökŋi mi mindirim etkibingö osime. Miaŋgö dopkeu pasetŋi kun mi kewö jibi mötket: Löŋgölöŋgöt walŋi jurariga kunöŋ löŋgölöŋgöt dölökŋi mitiba opo su jöhanŋi miaŋön qahö ala uhum göreŋgömakza. Mewö akawak ewö, opo su jöhanŋi dölökŋan mönö walŋambuk öröröŋ qahö aka mi öröba munjurariga böliqölibapuk.
“Mewöŋanök kunöŋ wain o dölökŋi mi jobö me toru walŋi lama sileŋan memeŋi miaŋgöreŋ qahö kusuiga gemakza. Mewö akawak ewö, wain o dölökŋan mönö qariba toru qesiŋniga jula mokoiga gölmenöŋ eta sohoiga toruŋan böliqölibepuk.
“Miaŋgöra wain o dölökŋi mi toru dölökŋeyök mokoin geiga dop kölma. (Mewöŋanök kunöŋ o ölöpŋi mi gina gisagisahöŋe qahö umakzin. Mewö ubinak ewö, miaŋön mönö jula kisipisirik eriga nemba kawöl neŋgöhöbapuk. Mewö akapuköra o ölöpŋi mi gina ölöpŋe umakzin. Iŋini mewöyök malmal walŋi aka Ölöwak Buŋa dölökŋi mi mindirim etkibingö osime.)
Kunŋan wain o walŋi möpöseiba nemba malakzawi, yaŋön wain o dölökŋi nemamgö sihimŋi qahö möta ölan alakza.” Mewö.
Miaŋgö andöŋe Sabat kendon kunöŋ Jisösnöŋ wit padi nup köröŋi ketaŋi kutuba anök. Ani gwarekurupŋan wösöŋini eŋguiga wit ölŋi mohot mohot böröŋinan misiba sömaŋda neget.
Mewö negeraŋgöra Farisi (Köna keugö kapaŋkölköl) tosatŋan mi eka kewö jiget, “Iŋini mönö wuanöŋgöra Sabat kendongö nup meme soŋgoŋi oŋgitze?”
Mewö jigetmö, Jisösnöŋ kewö meleŋnök, “Kiŋ Deiwidnöŋ yarö aziurupŋi yembuk liliköba wösöŋini eŋguiga yuai akeri, mi lök oyoŋget me qahö?
Yaŋön mönö Anutugö opo seri jikenöŋ öŋgöba beret kömbukŋi Anutugö jemesoholŋe altanöŋ alget tariga ösumŋan walöŋniga qekögeri, mi mönö meiga neget. Beret kömbukŋi mosötmosötŋi mi jike nup galöm yeŋönök nezema. Yaŋön aka yaŋgö suŋgurumurupŋan mi nembepuköra soŋgo ahöyök mi töndup neget.”
Mewö jiba kewö jii mötket, “Suep gölmegö azi ölŋan mönö Sabat kendongö Kembuŋi akza.” Mewö.
Jisösnöŋ Sabat kendon kunöŋ köuluk mire öŋgöba Buŋa kusum eŋgiyök. Miaŋgöreŋ azi kun böröŋi ölŋi soholiiga tarök.
Köna keugö böhi aka Farisi (Köna keugö kapaŋkölköl) yeŋön Jisös eka keu jakeŋe al waŋgibingö könaŋi jaruba “Azi mi Sabat kendonöŋ möhamgöma me qahö?” jiba je galöm memba tatket.
Tatketmö, Jisösnöŋ mötmötŋini mi möt kutuba azi böröŋi sosoholiŋi mi kewö jii mörök, “Mönö wahöta jenine kinöŋ.” Mewö jiiga wahöta kinök.
Kini Jisösnöŋ jii mötket, “Köna keu wuataŋgöba Sabat kendonöŋ yuai ölöpŋi me bölöŋi akin? Ölöp kungö bohonŋi jöhöbin me mosöringa ayuhuma. Wanat kun meinga dop kölma? Mi qesim eŋgibi jiget.”
Mewö jiba körek pakpak liliŋgöm purik eŋgeka azi miaŋgö jiyök, “Gi mönö börögi qötöteinöŋ.” Mewö jiiga böröŋi qötöteiiga kunbuk ölöwahök.
Ölöwahökmö, galöm yeŋön irimŋini gwötpuk seholiiga “Jisös denöwö ak waŋgibin?” jiba nanŋini eraum mötket. Mewö.
Nalö miaŋgöreŋ Jisösnöŋ kunduŋe köulukömamgö öŋgöba suŋgem köröp mi Anutu köuluköm waŋgiba mali miri alök.
Miri giaŋiiga gwarekurupŋi eŋgohola yeŋgöreŋök 12 möwölöhöm eŋgiba melaimelai azi aposol qet mi eŋgiyök.
Qetŋini kewö qerök: Saimon, Jisösnöŋ qetŋi Pitö waŋgiyök, yaŋgö munŋi Andru aka Jeims, Jon, Filip, Bartolomyu,
Matyu, Tomas, Jeims Alfiusgö nahönŋi aka Saimon qetŋi kun Tuaköpek azi qetket.
Judas Jeimsgö nahönŋi aka Judas Iskariot. Kariot azi miaŋön könaŋgen mamalolo azia ahök.
Jisösnöŋ aposolurupŋi yembuk kunduŋeyök eta gölme köröŋe anda kinget. Kingetka gwarek kambuŋi ketaŋi aka ambazip kambulelembe yeŋön yaŋgöra tokoba mambötket. Yeŋön “Buŋaŋi jii möringa kawölnini mem ölöwakŋa,” jiba miaŋgöra Judia prowins pakpak, Jerusalem siti aka köwet jitŋeyök Taiö aka Saidon taon miaŋgöreŋök kaba tokoget.
Ömewörömenöŋ kölköljiŋjiŋ mem eŋgiyöhi, yeŋön mewöyök kaba ölöwaket.
Kukösumŋan yaŋgöreŋök kutuba yeŋgöreŋ öŋgöiga körek ölöwak eŋgiyök. Miaŋgöra ambazip körekŋan Jisös misiribingö jaram tiget. Mewö.
Jisösnöŋ gwarekurupŋi uba wahöta eŋgeka kewö jiyök, “Anutugö bemtohoŋ mi wanapŋi eŋgö buŋaya. Miaŋgöra wanapŋi iŋini mönö simbawoŋ akze.
Nalö kewöŋe nenegö ewö kömumba qemjeŋ qeba maljei, Anutunöŋ mönö sihimŋini mi gumohom eŋgima. Miaŋgöra iŋini mönö simbawoŋ akze. Nalö kewöŋe sahötzei, eŋön mönö sösöŋgai aka gön kölme. Miaŋgöra wösöbirik maljei, iŋini mönö simbawoŋ akze.
“Ambazipnöŋ iŋini Suep gölmegö azi ölŋaŋgöra aka kazik aka yaköriba sileŋe ala uruqeqe keu töhöreŋ jim eŋgiba kiam sekbölö ewö qetŋini kutumei, iŋini mönö simbawoŋ akze.
Ambösakonurupŋinan miaŋgö dop kezapqetok ambazip yeŋgöra ak eŋgiba malget. Mötket! Anutunöŋ töwaŋini öŋgöŋgöŋi Suep mire ali ahöza. Miaŋgöra mewö ak eŋgigetka nalö miaŋgöreŋ mönö söŋgaiba köiraŋ kölme.
Iŋini simbawoŋ maljemö, pomŋi sukinapŋinambuk iŋini malmal siyoŋsayoŋi qahö maljei, mi teköma. Miaŋgöra nöŋön eŋgöra wölziköba ‘Yei!’ jizal.
Nalö kewöŋe nem timbireŋ maljei, iŋini mönö wösöŋini ali (buörö) bödi malme. Miaŋgöra nöŋön eŋgöra wölziköba ‘Yei!’ jizal. Nalö kewöŋe sösöŋgai aka gön köljei, iŋini mönö amburereŋ aka sahötme. Miaŋgöra nöŋön eŋgöra wölziköba ‘Yei!’ jizal.
“Ambösakonurupŋinan kezapqetok ambazip takapulakaŋi jim möpöseim eŋgiba malget. Ambazip pakpak miaŋgö dop ak eŋgigetka nöŋön eŋgöra wölziköba ‘Yei!’ jizal.” Mewö.
“Bölöŋi ak eŋgimemö, iŋini keuni möta maljei, nöŋön eŋgöra kewö jibi mötme: mönö kerökurupŋini uruŋinan jöpaköm eŋgiba malme. Denike yeŋön kazik ak eŋgizei, i mönö ölöpŋanök ak eŋgiba malme.
“Denike yeŋön qesuahöba jiŋjerereŋ ak eŋgizei, i mönö köl tömbiba kötuetköm eŋgime. Öröm ureim ak eŋgizei, yeŋgöra mönö Anutugö köuluköme.
“Kunŋan nuŋgulumgi likepŋi qekötahöliiga likepŋi mewöyök meleŋ waŋgiman. Kunŋan qakŋaŋgö malukugi goaŋgiriga göŋön mönö dutŋaŋgö opoŋi mohokŋe memamgö möri mi kude aŋgön kölman.
“Yuaigö ulet gihigetka mi mönö körek yeŋgöra eŋgiman. Kunŋan göhö inap yuaigi meiga mi mönö meleŋ gihimapkö kude kapaŋ köla qesiman.
Ambazipnöŋ yuai nanŋinaŋgö ak eŋgimegö mörakzei, miaŋgö dop mönö nanŋini mewöyök i ak eŋgimakŋe.
“Gölmegö siŋgisöndok ambazipnöŋ alaurupŋinan jöpaköm eŋgigetka kitipŋi meleŋda jöpaköm eŋgiba möpöseim aŋgumakze. Iŋini miaŋgö dop gölmegö tandökŋi wuataŋgömakze ewö, Anutugöreŋ tosa qahö ahuiga mönö denöwö iŋini möpöseim eŋgibawak? Alaurupŋini aka kerökurupŋini mi mönö mohotŋe jöpaköm eŋgigetka töwa eŋgiiga oyaeŋkoyaeŋ akŋe.
“Gölmegö siŋgisöndok ambazipnöŋ alaurupŋinan yuai ölöpŋi ak eŋgigetka kitipŋi meleŋ eŋgiba ala ak aŋguba möpöseim aŋgumakze. Iŋini miaŋgö dop aka gölmegö tandökŋi wuataŋgömakze ewö, Anutugöreŋ tosa qahö ahuiga iŋini qahö möpöseim eŋgima.
“Gölmegö siŋgisöndok ambazipnöŋ moneŋ yuai mi siŋgisöndok ambazip tosatŋi yeŋgöra eŋgiba kitipŋi miyök meleŋ eŋgimegöra kapaŋ kölakze. Mi gölmegö ahakmemeya. Iŋini tosatŋan tosaŋini meleŋ eŋgimegö al mambötketka Anutunöŋ mönö denöwö möpöseim eŋgibawak? Tosatŋan tosaŋini qahö meleŋ eŋgigetka Anutunöŋ mönö kitipŋi mi meleŋda töwa eŋgima.
“Iŋini mönö Suep Toŋaŋgö ahakmemeya aka memba malme. Gölme ambazipnöŋ bölöŋi aka saiwap qahö jimakzemö, Anutunöŋ töndup i ölöpŋi ak eŋgimakza. Miaŋgöra iŋini mönö kerökurupŋini uruŋinan jöpaköba ölöpŋanök ak eŋgiba moneŋ yuai eŋgiba miaŋgö likepŋi kun meleŋda eŋgimegöra kude al mambötme. Mewö aka malgetka töwaŋinan sehiba öŋgöŋgöŋi aiga Anutu öŋgöŋgöŋaŋgö nahönböraturupŋi aka malme.
“Suep Iwiŋinan körek pakpak ak kömum eŋgimamgö mötzawi, iŋini mönö miaŋgö dop ambazip pakpak ak kömum eŋgiba malme.” Mewö.
“Ambazip tosatŋi yeŋgö keuŋini mi kude kewöta jim teköme. Mi qahö jim teköm eŋgigetka Anutunöŋ mönö nanŋini mewöyök qahö jim teköm eŋgima. Iŋini tosatŋi yeŋgö siŋgisöndokŋinaŋgö likepŋi mi qahö meleŋ eŋgime. Mi qahö meleŋ eŋgigetka Anutunöŋ mönö nanŋini siŋgisöndokŋinaŋgö likepŋi mi mewöyök qahö meleŋ eŋgima. Iŋini mönö tosatŋi yeŋgö siŋgisöndokŋini mosötme. Mi mosötketka Anutunöŋ nanŋini siŋgisöndokŋini mewöyök saŋgoŋda mosötma.
“Iŋini ambazip tosatŋi yeŋgöra yuai ak eŋgigetka Anutunöŋ mönö miaŋgö dop kewöta yuai mi meleŋda eŋgöra ak eŋgima. Miaŋgöra iŋini mönö yuai kalema eŋgimakŋe. Mewö eŋgigetka Anutunöŋ mönö mewöŋanök kalema eŋgimakŋa. Ölŋa, Anutunöŋ ekbonep qahö möta bauköm eŋgimakŋa. Anutunöŋ kewöta iŋini eŋgigeri, miaŋgö dopŋi jömuk memba kiwinöŋ mokoi numbuŋe kori utuköi qöröraŋ aiga mulumgöi gei toroqeba qakŋe mokoi dopŋi oŋgita qeqelaŋlaŋ eri, mi mönö gösöŋine löŋgöt eŋgima.” Anutugö könaŋi mewö.
Jisösnöŋ dopkeu kun kewö jii mötket, “Jegömöl ambazip kunöŋ jegömöl alaŋi kun ölöp böröŋe memba waŋgitma me qahö? Mewö anbahorak mönö mohotŋe lömnöŋ geba etkubawak.
Gwareknöŋ böhiŋi qahö oŋgitza. Böhiŋinan mötmöt pakpak törörök kusum eŋgii möt kömumei, körek yeŋön mönö böhiŋini ewö akŋe.
“Gi wuanöŋgöra alagahö jeŋe gödöwöröt morörökŋi ekzanmö, nangi jege ip sahötŋi ketaŋi ahözawi, mia denöwö kude ek kutuzan?
Nangi jege ip sahötŋi ketaŋi ahözawi, mi qahö ek kutuba denöwögöra alagahö kewö jibanak, ‘Alani mötnöŋ! Jege euke gödöwöröt geba tatzawi, mi ölöp itaköbi etma.’ O urumeleŋgö silesile azi, gi mönö mutuk nange jegeyök ip sahötŋi (tapötŋi) ketaŋi mi memba gilman. Mi mem gilagun törörök ek kutuba alagahö jeŋe gödöwöröt geba tatzawi, mi ölöp itakönöŋga etma.” Mewö.
“Ip ölöpŋi kunŋan ölŋi bölöŋi qahö kuŋgumakza. Mewöŋanök ip bölöŋi kunŋan ölŋi ölöpŋi qahö kuŋgumakza.
Jau kötŋi mi jömnöŋ asuhuiga membingö osimakzin aka muli ölŋi mi koururuknöŋ asuhuiga qeköbingö osimakzin. Miaŋgö dop ipkö ölŋi eka kewöta könaŋi möt kutume.
“Azi uruŋan yuai kokolak qei ahözawi, mia mönö numbuŋan aukŋe jimakza. Miaŋgöra azi ölöpŋaŋgö uru köweŋe ölöpŋaŋgö möriamŋi ahözawi, yaŋön mönö ölöpŋi mi aukŋeyök jimakza. Azi bölöŋaŋgö uru köweŋe bölöŋi ahözawi, yaŋön mönö bölöŋi mi aukŋe jimakza.” Mewö.
“Iŋini nöŋgöra ‘Kembu Kembu!’ qet mi mönö wuanöŋgöra qerakzemö, nöŋön yuai memegö jimakzali, mi qahö tem köla memakze.
“Denike yeŋön nöŋgöreŋ kaba keuni möta tem köla mezei, nöŋön yeŋgö könaŋamŋini kondela dopkeunöŋ jimam.
Yaŋön mitim qeqe azi kiaŋgö dop akza: Azi miaŋön ‘Miri memam,’ jiba löm köröpŋi esiba geba tandöŋi köt jamönjiŋ qakŋe kuŋgum köhöii kinök. Mewö kiniga kie uru nalöŋe o göulu köhöikŋi gila miri kembaŋe kuŋguyökmö, ölöpŋanök mem muhungöi kinök. Miaŋgöra kusumamgö qem bibihiiga köhöiba kinök.
Qem bibihiyökmö, kunöŋ keuni möta qahö tem köla mezawi, yaŋön mönö mitimqeqe azi kiaŋgö dop akza: Yaŋön ‘Miri memam,’ jiba tandö qahö esim kömöta gölme qakŋe kut bim miyök ala meyök. Mei kiniga kie uru nalöŋe o göulu köhöikŋi gila miri kembaŋe kuŋguiga miri mi miaŋgöreŋök kusuiga goromororoŋgöba erök.” Mewö.
Jisösnöŋ ambazip kambu sutŋine mala Buŋa keuŋi pakpak mi jii mötketka eŋgömosöta Kaperneam taonöŋ kaŋgorök.
Miaŋgöreŋ Rom suahö galöm kungö nup aziŋan kawöl yöhöi kömumamgö ahök. Galömŋan yaŋgö möri öŋgöŋgöŋi ahök.
Miaŋgöra Jisösgö buzupŋi möta Juda yeŋgö jitŋememe tosatŋi melaim eŋgiiga Jisösgöreŋ anda kewö qesiget, “Mönö kaba welen aziŋi mem ölöwakŋan.”
Anda Jisösgöreŋ aŋgota kapaŋ köla köuluköba jiget, “Ketaŋamnini, suahö galöm miaŋön mönö bauköm waŋgimanaŋgö dop ölöp sorokŋi akza. Miaŋgöra mönö kanöŋ.”
Mötnöŋ, yaŋön Juda ambazip kambu neŋgöra ak waŋgiiga ‘Köuluk mirinini membin,’ jiinga kian yaŋön moneŋ ali meget.”
Mewö jiget möta yembuk anök. Anökmö, suahö galömgö miriŋi dopdowii yaŋön alaurupŋi melaim eŋgiba Jisösgöra keu kewö alök, “O Kembu, ni mewörökŋi malbiga nöŋgö miri boŋan gualöŋmapkö gamuni mötzal. Miaŋgöra mönö qahö aum kömumba kaman.
Ni nanaŋgö mötpi eretŋi akzawaŋgöra göhöreŋ kamamgö dop kude mötzalmö, keu jitkanök jinöŋga welen azinan ölöwakŋa.
Mi kewögöra: Ni nanak mewöyök galömnaŋgö kukösum bapŋe al niŋgiget maljal. Nöŋgö bapne yarö azi malgetka mi jim kutum eŋgimakzal. Yeŋgöreŋök kungöra ‘Anman’ jim kutubi yaŋön anma. Kungöra ‘Kanöŋ’ jim kutubi yaŋön kama aka welen azini kungöra ‘Nup ki meman,’ jibiga yaŋön mi mema.”
Jisösnöŋ keu mi möta suahö galömgöra welipköba ambazip kambu wuataŋgöba kageri, yeŋgöreŋ liliŋgöba kewö jiyök, “Nöŋön kewö jibi mötme: Israel könagesö sutŋine mewöyök mötnarip ketaŋi mewöŋi mi kungö uruŋe qahö miwikŋaial.”
Mewö jiiga suahö galömgö kolekaziurupŋan liliŋgöba mire aŋgota welen azi miwikŋaiba eketka ölöwaka tarök. Mewö.
Miaŋgö andöŋe Jisösnöŋ taon qetŋi Nain miaŋgöreŋ aniga gwarekurupŋi aka ambazip kambulelembenöŋ wuataŋgöba anget.
Miaŋgöreŋ taon kiripo naŋguŋi dopdowiiga qamöt kun aŋguba kaget. Malö kungö nahönŋa mohok-kunŋan kömuiga taongö ambazip kambu ketaŋan tokoba löm kölbingö kaget.
Kembunöŋ malö mi eka wösöŋi möta jii mörök, “Kude sahötman.”
Mewö jiba anda bokis aŋguba kageri, mi jii dörök algetka bokis misiriba kewö jiyök, “Azi gwabö, mönö wahötnöŋ. Nöŋön göhöra mewö jizal.”
Mewö jiiga qamöt miaŋön guliba wahöta könahiba keu jiyök. Keu jiiga Jisösnöŋ namŋambuk anmapkö waŋgiyök.
Ambazip pakpak yeŋön mi eka qem sömbuŋini möta Anutu möpöseiba jiget, “Kezapqetok azi ketaŋi kunöŋ mönö sutnine asuhuba malja.” Tosatŋan jiget, “Anutunöŋ könagesöŋi mesohol köl neŋgii maljin.”
Yaŋgö keu buzupŋi mi sehiba Judia prowins pakpak dop köla gölmeŋi gölmeŋi likeplikep miaŋgöreŋ an teköyök. Mewö.
Jon O-melun azinöŋ kösö mire tariga gwarekurupŋan yuai pakpak mi asuhuyöhi, miaŋgö kösohotŋi jiget mörök.
Jiget möta gwarekŋi yahöt etkoholi kayohotka Kembugöreŋ anda kewö qesim waŋgimahotköra melaim etkiyök, “Mem ölöwak azi kamapköra mamböringa göŋön mia akzan me azi kun biaŋ kamapköra mambötpin.”
Melaim etkiiga Jisösgöreŋ aŋgota jiyohot, “Jon O-melun azinöŋ kewö qesim gihibitköra melaim netkiiga kazit, ‘Mem ölöwak azi kamapköra mamböringa göŋön mia akzan me azi kun biaŋ kamapköra mambötpin.’”
Jisösnöŋ nalö miaŋgöreŋök ambazip gwötpuk uzi kawöl izekwaizek (ijeŋwaijeŋ) aka ömeŋinambuk mi mem ölöwak eŋgiyök aka jegömöl ambazip gwötpuk jeŋini metohoi uba eket.
Jongö gwarek yahötŋan aŋgota qesim waŋgiyohotka kewö meleŋnök, “Yuai eka mötzahori, miaŋgö kösohotŋi mönö anda Jon kewö jiyohot mötma: Jegömöl yeŋön uba eketka lokon yeŋön köna anda kagetka uzikuku yeŋön solanigetka kezapduhup yeŋön keu mötketka kömuget yeŋön guliba wahötketka etqeqeŋi yeŋgöra Ölöwak Buŋa jim asaribiga mörakze.
Mewö asuhui eketka kungö uruŋan qahö bölii andö nuŋgumawi, yaŋön mönö simbawoŋ akza.”
Mewö jiiga Jongö gwarek yetkön anohotka Jisösnöŋ könahiba Jongö könaŋi ambazip kambu yeŋgöra kewö jim asariyök, “Iŋini gölme qararaŋkölkölŋe miaŋgöreŋ wania ekingöra anget? Luhutnöŋ jehot uwutapköba metali anjaŋbanjaŋ ahakzawi, iŋini azi mewöŋi ekingöra anget me?
“Me wanat yuaia ekingöra anget? Azi malukuŋi aködamunŋambuk löŋgöta malöhi, mi ekingöra me? Mötket, ambazip malukuŋini kulemŋi ek sihimŋambuk löŋgöta anda kaba siyoŋsayoŋi qahö maljei, mieŋön mönö kiŋ yeŋgö jakömbuak miriŋine malje. Mi gölme qararaŋkölkölŋe qahö.
“Me wanat yuaia ekingöra anget? Kezapqetok azi kun ekingöra me? Ölŋa, nöŋön kewö jibi mötket: Azi ekeri, yaŋön mönö kezapqetok ambazip tosatŋi eŋgoŋgita tandökŋi kun akza.
Yaŋgö könaŋi mi mönöwök kewö ohoget ahöza, ‘Mötnöŋ, nöŋön kolekni garata kun melaibiga qeljiŋe anda ambazip uruŋini mindiŋgöba göhö könagi mesariga göŋön mönö yaŋgö andöŋe gölmenöŋ emu geman.’
Keu mewö ahözapmö, nöŋön kewö jibi mötket: Ambinöhök morö pakpak eŋgömegetka asuhugeri, yeŋgö sutŋine Jonöŋ mönö körek eŋgoŋgita qetbuŋaŋambuk kinja. Kinjapmö, Anutugö bemtohoŋ uruŋe aŋgota Anutugö qetbuŋaŋi miwikŋaimakzei, yeŋgö sutŋine eretŋi kondikŋi yaŋön mönö Jon oŋgitza.”
Ambazip könagesö pakpak aka yeŋgö sutŋine takis meme yeŋön mohokŋe Jongö Buŋaŋi mötkeri, yeŋön jim köleŋda “Aha! Anutugö köna diŋdiŋi jim asariza,” jiba uruŋini meleŋgetka Jonöŋ o melun mem eŋgiyök.
Mewö eŋgiyökmö, Farisi aka Köna keugö böhi yeŋön Anutugö areŋi qahö tem köla Buŋaŋi andö qeba silekmalek aketka Jonöŋ o melun qahö mem eŋgiyök.
“Ambazip merak gölmenöŋ maljei, mi mönö wanatpuk dop al eŋgibileŋak? Yeŋgö silikŋini mi denöwö?
Yeŋön namande ewö akze. Mieŋön maket sombemnöŋ tata keu gön gila laŋ qeta kewö jimakze, ‘Nini awölop uinga iŋini liŋet gwawet qahö unduget. Nini jiŋgeŋ kölinga iŋini qahö toroqeba sahötket.’
Miaŋgö könaŋi kewö: Jon O-melun azinöŋ kaba nene siŋgi mala wain o qahö neiga iŋini yaŋgöra jimakze, ‘Öme kunöŋ uruŋe geiga malja.’
“Suep gölmegö azi ölŋan kaba nene nem söŋgaip aiga eŋön jimakze, ‘Mötket, yaŋön bau numbu tandök közöjeriba wain o gwötpuk nemba takis tilipqilipŋinambuk aka bölöŋi meme yeŋgö alaŋina malja.’
Körek pakpak Anutugö mötkutukutu köl gulimakzei, yeŋgö ahakmemeŋinaŋgö ölŋan mönö mötkutukutuŋinan dop köljawi, mi kondelakza.” Mewö.
Farisi (Köna keugö kapaŋkölköl) azi yeŋgöreŋök kunŋan Jisös mi nanŋi miriŋe kaba nene nemapkö köl öröyök. Köl öröi anda miriŋe öŋgöba nene dumŋe tarök.
Taon miaŋgöreŋ siŋgisöndok ambi kun malök. Yaŋön Jisös Farisi azigö mire öŋgöba tata nene neyöhi, miaŋgö buzupŋi möta kelök umköhöwakŋambuk mokoi köt kirin kun kokolak qeyöhi, mi memba öŋgöba kayök. Kirin mi nöluk tuat-tuat qetŋi alabastö miaŋön memeŋa.
Öŋgöba kaba Jisösgö könaŋe geba tata könahiba sahöri imbilŋan tiŋgita geba könaŋe miriyök. Miriiga nöröp jupŋan kereŋ memba kutui öröniiga könaŋi numbuŋan yöhötim nemba kelök umköhöwakŋambuknöŋ miriyök.
Miriyökmö, Farisi azinöŋ Jisös köl öröyöhi, yaŋön mi eka uruŋan kewö mötmöriyök, “Ambi ki siŋgisöndokŋambuha. Azi kiaŋön kezapqetok azia malbawak ewö, yaŋön mönö ambi könaŋe misirizawaŋgö könaŋi möt kutubawak.”
Jisösnöŋ mi möt kutuba kewö meleŋda jiyök, “Saimon, nöŋön keu kun jimamgö mötzal.” Jiiga jiyök, “Böhi, ölöp jinöŋ mötpi.”
Jiiga Jisösnöŋ kewö jii mörök, “Ambazip yahötŋan benknöŋ anda tosa albitkö moneŋ galömŋaŋgö qesiyohot. Kunöŋ silim 500:kö töwaŋi (Kina 2500,-), kunöŋ silim 50:gö töwaŋi (Kina 250,-) miaŋgö dop tosa albitkö qesiyohot. Qesiyohotka miaŋgö dop etkiyök.
Etkiba könaŋgep tosaŋiri misimahot jiiga moneŋiri qahöwahiga osiyohot. Osiyohotka benk galömŋan tosaŋiri qeköba kutuba mosöt etkiyök. Mosöt etkiiga yetköreŋök daŋön i uruŋan gwötpuk jöpaköm waŋgimakza?”
Mewö qesiiga Saimonöŋ kewö meleŋnök, “Nöŋgö mötmötnöŋ tosa ketaŋi kutuba mosöt waŋgiyöhi, yaŋön.” Mewö meleŋniga jiyök, “Gi keu törörök kewöta jizan.”
Mewö jiba ambigöreŋ liliŋgöba kewö jii mörök, “Ambi ki eknöŋ. Nöŋön mirige kotpiga göŋön könani saŋgoŋmamgö o kun qahö niŋgizanmö, ambi kiaŋön mönö könani imbilŋan miriba nöröp jupŋan kereŋ memba kutui öröniza.
Göŋön numbuni qahö yöhötim nezanmö, ambi kiaŋön mönö mire kotpiga miaŋgöreŋök kapaŋ köla könani yöhötim nemba malja.
Göŋön nöröpni kelök kude mirizanmö, ambi kiaŋön mönö kelök umköhöwakŋambuknöŋ könane nömiriza.
Miaŋgöra nöŋön kewö jibi mötnöŋ: Anutunöŋ ambi kiaŋgö siŋgisöndokŋi gwötpuk mi mosöta saŋgoŋniga miaŋgöra uruŋan ni gwötpuk jöpaköm niŋgiza. Kunöŋ siŋgisöndok boromdökŋi ahiga Anutunöŋ siŋgisöndokŋi morörökŋi mosöriga yaŋön uruŋan borom kun miyök jöpaköm niŋgimakza.”
Mewö jiba ambi mi kewö jii mörök, “Nöŋön göhö siŋgisöndoki saŋgoŋda mosötzal.”
Mewö jiiga azi mohotŋe nene nemba tatkeri, yeŋön könahiba nanŋinök kewö jiget, “Siŋgisöndok saŋgoŋda mosötzawi, yaŋön mönö niŋi azia akŋamgö mötza?”
Mewö jigetmö, Jisösnöŋ ambigöra jiyök, “Mötnaripkan mönö amöt qem gihiza. Ölöp luainöŋ anman.” Mewö.
Miaŋgö andöŋe Jisösnöŋ liliköba taonŋi taonŋi aka miriŋi miriŋi miaŋgöreŋ anda Anutugö bemtohoŋgö könaŋi jim asariba Ölöwak Buŋa keunöŋ ambazip uruŋini kuŋguba malök. Gwarekurupŋi 12 yeŋön yambuk mohotŋe anget.
Mewöyök ambi tosatŋan yambuk anget. Ambi mi mutuk kawöl eŋgöhöi ömenöŋ kölköljiŋjiŋ mem eŋgii malgetka Jisösnöŋ mem ölöwak eŋgiyök. Ambi mi kewö: Maria qetŋi kun Magdalagö ambia qetket. Jisösnöŋ yaŋgö uruŋeyök öme 7 közöl eŋgii kota anget.
Ambi kun qetŋi Joana. Yaŋgö apŋi qetŋi Kuza yaŋön kiŋ Herodkö jakömbuak miri miaŋgöreŋ gawmangö moneŋ galömŋa malök. Ambi kun qetŋi Susana, Yeŋön aka ambi tosatŋi gwötpuk yeŋön nanŋini moneŋ inapŋinan Jisös aka gwarekurupŋi könanöŋ galöm köla naŋgöm eŋgiget. Mewö.
Ambazipnöŋ taon dop miaŋgöreŋök öröba Jisösgöreŋ kaba kambulelembenöŋ tokogetka Jisösnöŋ dopkeu kun kewö jiyök:
“Azi kunöŋ nene kötŋi qesiŋ gilmamgö anök. Anda qesiŋniga kötŋi tosatŋan köna jitŋe geba kölget. Geba kölgetka ambazipnöŋ tim tökötahögetka könakemba (warawen) neiŋi neiŋi kaŋgota mi nem teköget.
Kötŋi tosatŋan köt jamönjiŋnöŋ geba kölget. Geba köla miaŋgöreŋ gölme oŋambuk qahö miwikŋaiba korapŋi kota soholiba gororoŋgöget.
“Kötŋi tosatŋan siri uret wahiŋinambuknöŋ geba kölget. Geba kölgetka mieŋön öröröŋ kota eŋgoŋgita qem turuba böbölohot mem eŋgiget.
Kötŋi tosatŋan gölme ölöpŋe geba kölget. Geba köla jula wahöta ölŋini ölöpŋi asuhuba handötkö dop ahum sehiget.” Keu mi jim teköba qet ketaŋi kewö qerök, “Kunŋan urukezapŋambuk malja ewö, yaŋön mönö dopkeu ki kezap ala möt kutuma.” Mewö.
Mewö jiiga gwarekurupŋan dopkeu kiaŋgö könaŋaŋgöra Jisös qesim waŋgiget.
Qesim waŋgigetka jiyök, “Anutugö bemtohoŋe aŋgota malbingö keu tölapŋi mi eŋgöra aukŋe jibi möt kutuzemö, tosatŋi yeŋgöra mia dop keunöŋ jibi mörakze. Mewö möta nanŋini jeŋinan yuai ekagun könaŋi töndup qahö ek kutume. Nanŋini kezapŋinan keu törörök mötagun könaŋi töndup qahö möt asarime.”
“Dopkeu miaŋgö könaŋi kewö: Köt qesiŋ giljawi, mi Anutugöreŋ Buŋa keu.
Nene kötŋi köna jitŋe geba kölgeri, mi kewö: Ambazip tosatŋan Buŋa keu mötzemö, mi mötketka Bölöŋi Toŋan kaba uruŋini meleŋda Suepkö buŋa akepuköra keu kötŋi mi uruŋineyök qeköba eŋguaŋgirakza.
Nene kötŋi qesiŋniga köt jamönjiŋnöŋ geba kölgeri, mi ambazip söpsöpŋi kun. Yeŋön Buŋa keu möta mi sösöŋgai qakŋe möt aŋgön kölakzemö, uruŋine geba jalöŋini qahö megeraŋgöra nalö töröptökŋi miyök möt nariba malgetka esapesapkö nalöŋe mönö tala eŋguma.
“Nene kötŋi qesiŋniga siriuret wahiŋinambuknöŋ geba kölgeri, mi kewö: Yeŋön Buŋa keu mötketka uruŋine gezapmö, gölmenöŋ malmalgö waimanjatŋi aka moneŋ inap memegö urukönöpŋi ahuba lömbörim eŋgimakza. Qetbuŋaŋinambuk akingöra köpösöŋgögetka sihim kömbönaŋi bölöŋi tosatŋan mewöyök uruŋine dumgöba Buŋa keu böbölohot mem waŋgize. Mewö aiga ölŋini qahö gilipitŋi akŋe.
Qahöpmö, nene kötŋi gölme ölöpŋe geba kölgeri, mi ambazip kewöŋi: Yeŋön Buŋa keu kezap ala mötketka uruŋini ölöpŋi geŋmoŋi qahö miaŋgöreŋ geiga sohobapukö mökösöŋda 8kapaŋ köla galöm kölgetka ölŋini ölöpŋi ölöpŋi miwikŋaimakze.” Mewö.
“Kunŋan lambe me kiwa ohotiriba kimbutnöŋ kude köl turuma me dum bapŋe qahö alma. Mi qahöpmö, mi miaŋgö dum qakŋe ali tatma. Tata asariiga tosatŋan miri uruŋe öŋgöbingö mötzei, yeŋön miaŋgö asakŋi eka ölöp öŋgöme.
“Mewöŋanök urunine yuai kun asambötket tölapŋe ahözawi, mi mönö aukŋe asuhum tiŋgitma. Yuai kun köl turuin ahözawi, mi mönö luluŋgetka kötula ahöma.
“Miaŋgöra Anutugö keu mötzei, mi mönö urukönömŋine ala mötmöriba köl guliba malme. Kunŋan mötkutukutuŋambuk maljawi, Anutunöŋ mönö mi toroqem waŋgii qarimapmö, kunŋan mötkutukutuŋi qahö maljapmö, ‘Miambuk maljal,’ jizawi, Anutunöŋ mönö mötmötŋi moröŋi mi mewöyök qeköba waŋgitma.” Mewö.
Jisösnöŋ mewö jiba maliga nam munŋan i ekingö kagetmö, ambazip kambu ketaŋan ölököba gwözöŋgeraŋgöra kösutŋe anbingö osiget.
Osiba kingetka kunŋan kewö jii mörök, “Göhö nam-mungan mönö yaigep kinda gi gekingö mötze.”
Jii mörökmö, Jisösnöŋ kewö meleŋda jii mötket, “Ambazip ki Anutugö Buŋa keu möta tem köla köl gulimakzei, mieŋön mönö nöŋgö namni aka munurupni akze.” Mewö.
Wehön kunöŋ Jisösnöŋ gwarekurupŋi kewö jii mötket, “Mönö mosöta o aŋgö kutuba likepŋe aŋgotpin.” Mewö jiiga waŋgenöŋ mohotŋe öŋgöba o aŋgö qakŋe anget.
Anda opo seri möröreŋgögetka luhutnöŋ naŋgöiga angetka Jisösnöŋ gaun ahöyök. Ahöiga luhut raidimbom o aŋgönöŋ gila siri kunduriga waŋge uruŋe geyök. Geba numbuŋe qemamgö aiga ayuhubingö aket.
Ayuhubingö aka gwarekurupnan anda möndöba jiget, “Kembu Ketaŋamnini, mönö nini aŋgönöŋ ayuhubingö akzin.” Mewö jigetka imbiŋi möta luhut aka o aŋgögö siriŋi kewö jim qetal etkiiga ösumŋiran eriga nöŋ qeba ahöyök.
Mewö aiga jii mötket, “Eŋgö mötnaripŋini mi denike?” Mewö jiyökmö, yeŋön awöwöliba qem sömbuŋini möta jiget, “Yei, azi kia mönö denöwöŋan malja? Yaŋön mönö luhut aka köwet siri jim kutum etkiiga jitŋi tem köl waŋgizahot.” Mewö.
Jisösnöŋ gwarekurupŋi yembuk toroqeba opo seri möröreŋgögetka luhutnöŋ naŋgöi anda o aŋgö kutuba Galili prowins likepŋe Gerasa gölmenöŋ aŋgotket.
Miaŋgöreŋ aŋgota saknöŋ öŋgöi azi ömeŋambuk kun mi taonöhök kaba Jisös miwikŋaiyök. Azi mi qaksirinöŋ mala qamöt köteŋi esiba urorohoget ahögeraŋgöreŋ ahöm malök. Nalö köröpŋi opo maluku qahö löŋgöta miri kungö uruŋe qahö ahömalök.
Ömenöŋ nalö köröpŋi öröm ureim waŋgiiga azi gwötpukŋan börö takŋi qeba könaŋi tapepnöŋ (muŋgamuŋga) jöhöba galöm köla malgetmö, tapepŋi öröi tiŋgitqiŋgiriga ömenöŋ kuŋguiga gölme qararaŋkölkölŋe anda laŋ malök. Miaŋgöra Jisösnöŋ ömeŋi mi kewö jim kutum waŋgimamgöra ahök, “Öme bölöŋi, gi mönö kota azi ki mosöta anöŋ.” Mewö jimamgö aiga Jisös eka silata gölmenöŋ kösutŋe geba qet gigilahöba kewö qerök, “Aek Jisös, gi Anutu öŋgöŋgöŋaŋgö nahönŋi akzan. Gi mönö denöwö ak niŋgimamgöra ki kazan. Nöŋön ulet gihizal: Gi sihimbölö könöpŋambuk kude ak niŋginöŋ.”
<range>
Mewö jiiga kewö qesiyök, “Gi qetki niŋi?” Ömewöröme gwötpuk uruŋe geba malgeraŋgöra “Qetnini lijön jizin” jiget. Mi nanine keunöŋ Kerök kambu ketaŋi.
Mewö jiba Jisös kewö ulet waŋgiget, “Gi neŋguataŋgöba öme löm dutŋi qahö miaŋgöreŋ gebingöra kude jim kutum neŋgiman.”
Kösutŋine kunduŋi marömŋe miaŋgöreŋ bau kambu ketaŋi kun gwözözak uruŋe kuluŋda malget. Miaŋgöra ömenöŋ kewö jiba ulet waŋgiget, “Gi ölöp jinöŋga nini bau mieŋgö uruŋine gebin.” Ulet waŋgigetka “Mönö anda geget.” Jiba jim kutum eŋgiyök.
Jim kutum eŋgiiga azi uruŋeyök kota anda bau uruŋine geget. Gegetka bau kambu yeŋön mönö luhuba nembönembönöŋ anda jororoŋgöba o aŋgönöŋ geba nemulahöba kömuget.
Mi asuhuiga bau galöm yeŋön mi eka taon aka miri morömorö miaŋgöreŋ ölöŋ unjurata anda keu buzupŋi mi jiget mötket.
Jiget möta ambazip sesegilgil yeŋön yuai asuhuyöhi, mi ekingöra kaget. Kaba Jisösgöreŋ kaŋgota azi uruŋeyök ömenöŋ kotkeri, yaŋön könaŋe tariga miwikŋaiget. Opo sileötaŋi törörök jöhöba uruŋi amöriiga imbi mötmötŋi pakpak asuhuiga eka awöwöliget.
Azi ömeŋambuk malöhaŋön denöwö ölöwahöhi, mi jeŋinan ekeraŋön jiget mötket.
Möta gwötpuk awöwöliba qem sömbuŋini mötket. Miaŋgöra Gerasa gölmegö ambazip kambu pakpak yeŋön Jisösnöŋ eŋgömosötmapköra ulet waŋgiget. Ulet waŋgigetka liliŋgöba anmamgö waŋgenöŋ öŋgömamgö ahök.
Öŋgömamgö aiga azi uruŋeyök ömenöŋ kotkeri, yaŋön kaba Jisösbuk mohotŋe anda malmamgöra qesiyök. Mewö qesiyökmö, Jisösnöŋ qetala melaim waŋgiba kewö jiyök,
“Gi mönö liliŋgöba mirige anda Anutunöŋ aŋgöletot ketaŋi ketaŋi ak gihiyöhi, miaŋgö kösohotŋi jinöŋga mötme.” Mewö jiiga anda Jisösnöŋ aŋgöletot ketaŋi ketaŋi ak waŋgiyöhi, miaŋgö keuŋi mi taon uruŋe liliköba miri dop jim sehiyök. Mewö.
Ambazip pakpak Jisösgö mambötketka liliŋgöba kaiga kambu köla söŋgaiba öröm waŋgiget.
Köuluk mirigö keu galöm kun qetŋi Jairus yaŋön kaba Jisösgö wösöŋe geba simin köla miriŋe kamapköra köuluköm waŋgiyök.
Moröurupŋi qahöpmö, böratŋi mukmorö mohok yambuŋi (yara) 12:gö dop mala kömumamgö ahök. Jisös köl öröm waŋgigetka aniga ambazip kambunöŋ likeplikep ölököba utal waŋgiget. Mewö.
Utal waŋgiba angetka miaŋgöreŋ sutŋine ambi kun malök. Yaŋön yambu (yara) 12 miaŋgö dop köiŋnöŋ ehiga nalö dop kawöl yöhöiga malök. Yaŋön sile galöm yeŋgö töwaŋini moneŋ inapŋi pakpak gil maliga sile galöm körekŋan mem ölöwakingö osiget.
Ambi miaŋön Jisösgö andöŋe anda malukuŋaŋgö kitip suŋi misiriiga miaŋgöreŋök sepŋi jöpköyök.
Jisösnöŋ qesiba jiyök, “Daŋön nömisiriza?” Mewö jiyökmö, ambazip körekŋan mi qaŋ kölgetka Pitönöŋ jiyök, “Ketaŋamni, ambazip kambunöŋ ölököba utal aŋguba kaba goseize.”
Jiiga Jisösnöŋ jiyök, “Qahö, kunŋan nömisiriiga ösumni kun ani mötzal.”
Mewö jiiga ambinöŋ “Könaŋamni lök asuhuza,” jiba jönömŋi unduiga kaba Jisösgö wösöŋe simin köla kawölŋaŋgö könaŋi aka misiriba miaŋgöreŋök ölöwahöhi, miaŋgö könaŋi aukŋe jiiga ambazip kambu körekŋan mötket.
Mötketka Jisösnöŋ kewö jii mörök, “Böratni, mötnaripkan mönö mem ölöwak gihiza. Ölöp urubönjöŋnöŋ anman.” Mewö.
Keu mewö jiba kiniga köuluk mirigö keu galömŋaŋgö mireyök kunŋan welen kaba Jairusgöra jiyök, “Böratkan kömuza! Miaŋgöra böhigö qakŋe lömböt toroqeba kude alman.”
Jiyökmö, Jisösnöŋ keu mi möta köuluk mirigö keu galömŋi kewö jii mörök, “Keŋgötki kude mötman! Mohok-kun akŋan. Mönö ni möt narim niŋginöŋga böratkan ölöwakŋa.”
Mewö jiba yaŋgö mire anda ambazip tosatŋi eŋgömosöta Pitö, Jon, Jeims aka morö böratkö iwinamŋi iyök eŋguaŋgiri nanŋinök miri uruŋe öŋgöget.
Öŋgögetka ambazip körekŋan jiŋgeŋ köla sahöta amburereŋ megetmö, Jisösnöŋ jiyök, “Yaŋön qahö kömuzapmö, gaunök ahöza. Miaŋgöra mönö sahöt mosötme.”
Mewö jiiga gönahit ewö aiga “Mönö kömuza!” möta gön köl waŋgiget.
Gön köl waŋgigetmö, börat mi böröŋe memba qeta jiyök, “Böratni, mönö wahötnöŋ.”
Mewö jiiga uŋaŋan liliŋgöiga miaŋgöreŋök wahöta kinök. Kiniga numbu nene waŋgiget nemapkö jiyök.
Iwinamŋan mi eka welipköyohotmö, Jisösnöŋ yuai asuhuyöhi, miaŋgö buzupŋi kun jiget mötpepukö soŋgo al eŋgiyök. Mewö.
Jisösnöŋ gwarekurupŋi 12 mi eŋgoholi tokogetka ömewöröme pakpak közöl eŋgimegöra aka uzi kawöl mem ölöwakŋegöra kukösumŋi ösum-mumuŋambuk al eŋgiyök.
Kukösum eŋgiba kewö jiba melaim eŋgiyök, “Iŋini mönö anda Anutugö bemtohoŋaŋgö könaŋi ambazip jim asarim eŋgiba kawöl ambazip mem ölöwak eŋgiba malme.”
Melaim eŋgiba jii mötket, “Iŋini köna anmeaŋgöra yuaiŋi kun qahö memba anme, öröp qahö, gösö qahö, köna nalem qahö, soujeŋi qahö. Maluku semönŋi qahöpmö, mohok meme.
“Anda mire denike denike aŋgotmei, mönö miaŋgöreŋök mala nup memba taon mi mosöta köna anme
Anda mala miri kunöŋ aŋgotketka qahö köl öröm eŋgiba keuŋini qahö mötketka nesampurekŋini mönö kewö jiba kondel eŋgime, ‘Nini eŋgö gölmenöŋ kainga sölbuham köna tambönine mekötahözawi, mi mönö tim tönjöraringa nanŋine liliŋgöba gema.’ Mewö jigetka könaŋamŋini solanŋi möt kutugetka ölöp taon mi mosöta toroqeba anme.”
Mewö jiiga mosöta anda miriŋi miriŋi liliköba miri dop Ölöwak Buŋa jim asariba kawöl ambazip mem ölöwak eŋgiba malget. Mewö.
Yuai pakpak asuhuyöhi, miaŋgö qetbuŋaŋan sehiba gölme bahöŋaŋgö (Galili prowinsgö) kiŋ Herodkö kezapŋe geiga mörök. Ambazip tosatŋan kewö jiget, “Jon O-melun azinöŋ mönö kömupnöhök wahöta malja.” Miaŋgöra kiŋnöŋ keugö jaruba lalalulu siksauk ahök.
Ahökmö, tosatŋan jiget, “Elaijanöŋ kunbuk asuhuba malja.” Tosatŋan toroqeba jiget, “Kezapqetok azi walŋi yeŋgöreŋök kunöŋ mönö guliba wahöta malja.”
Mewö jigetmö, kiŋ Herodnöŋ kewö jiyök, “Jon O-melun azi mi nöŋön jibi jölŋi kutugetmö, kungö keuŋi mewö jiget mötzali, mi mönö daŋön?” Mewö jiba Jisös ekŋamgö kapaŋ köla jörömqöröm ahök. Mewö.
Melaimelai azi aposol yeŋön Jisösgöreŋ liliŋgöba yuai aka megeri, miaŋgö kösohotŋi pakpak jiget mörök. Jiget möta eŋguaŋgita ambazip qenjarökŋini mosöta taon qetŋi Betsaida miaŋgö kösutŋe nanŋinök kötikŋe malbingö anget.
Angetmö, ambazip kambu yeŋön mi möta Jisös andöŋe wuataŋgöba anget. Anda Jisösgöreŋ kagetka köl öröm eŋgiba Anutu bemtohoŋaŋgö könaŋi jim asariba kawöl ambazip mem ölöwak eŋgiyök.
Mewö aka mali wehön jeŋan teköba gemamgö ahök. Mewö aiga gwarek 12 yeŋön kaba Jisös kewö jiget mörök, “Nini gölme kötikŋi kiaŋgöreŋ maljinaŋgöra gi ölöp ambazip kambu ki melaim eŋginöŋga miri koum dowe dowe tat anjei, miaŋgöreŋ anda ahöahö miri aka nene miwikŋaime.”
Mewö jigetmö, kewö jii mötket, “Eŋön mönö nanŋinak i nene gumohom eŋgime.” Mewö jiiga meleŋget, “Nini beret sahötŋi 5 aka söra yahöt miyök memba maljin. Miaŋgöra denöwö akinto? Nini ölöp anda ambazip kambu ki pakpak yeŋgöra nene söŋgöröŋi membinak me?
(Yeŋön azi 5000:gö dop malje.)” Mewö meleŋgetka gwarekurupŋan kewö jii mötket, “Eŋön mönö ambazip eŋgöra jiba mendeŋ eŋgigetka kambu dop 50:gö dop nene nembingö tokoba eta tatme.”
Jiiga mewö aka mendeŋ eŋgigetka ambazip körekŋan eta kambuŋi kambuŋi tat anget.
Tat angetka beret 5 aka söra yahöt mi memba suepnöŋ ui öŋgöiga kötuetköyök. Kötuetköba beret mindipköba gwarekurupŋi eŋgiiga ambazip kirip dop mendeŋda sutŋine alget.
Sutŋine algetka körekmakörek nemba nem timbireŋ aket. Nene kitipŋi kitipŋi mosötkeri, mi gwarek yeŋön qezakögetka sakap 12 miaŋgöreŋ geba kokolak qeyök. Mewö.
Nalö kunöŋ Jisösnöŋ nanŋök gölme kungen köuluköiga gwarekurupŋan yambuk malgetka qesim eŋgiba kewö jiyök, “Ambazipnöŋ nöŋgöra denöwö jimakze? Ni niŋia akzal?”
Jiiga meleŋda kewö jiget, “Tosatŋan ‘Gi Jon O-melun azia akzan,’ jimakzemö, tosatŋan ‘Gi Elaija akzan,’ jimakze aka tosatŋan toroqeba kewö jimakze, ‘Gi kezapqetok azi walŋi yeŋgöreŋök kunŋan kömupnöhök wahöta maljan.’”
Mewö jigetka kewö qesim eŋgiyök, “Aka nanŋinak nöŋgöra denöwö jize? Ni niŋia akzal?” Qesim eŋgiiga Pitönöŋ meleŋda jii mörök, “Gi Anutugöreŋ Amötqeqe Toŋi Kraist akzan.” Mewö.
Mewö jiiga könaŋi aukŋe jiget kunŋan mötpepuköra soŋgo köhöikŋi al eŋgiyök. Mewö.
Jisösnöŋ jiyök, “Suep gölmegö azi ölŋan mönö sihimbölö gwötpuk mötma. Kantrigö jitŋememe, jike nup galöm aka Köna keugö böhi yeŋön mönö andö qeba qegetka kömuma. Kömumba wehön karöbut aiga kömupnöhök wahötma.” Mewö.
Jisösnöŋ ambazip pakpak yeŋgöra keu kewö jii mötket, “Kunŋan nöŋgö andöne nuataŋgöba kamamgö mötzawi, yaŋön mönö nanŋi urusileŋaŋgö sihim kömbönaŋi bölöŋi andö qeiga sisitŋi megetka sihimbölö mi bisimakŋa. Mi maripomnöŋ kömumawaŋgö dop mökösöŋda ni nuataŋgöba kama.
“Kunŋan malmalŋi nanŋaŋgöra aŋgön köla nanŋi imbi-imbi maljawi, yaŋön mönö malmalŋi ölŋi jöhöi sohoma. Sohomapmö, kunŋan gölmegö malmalŋi nöŋgöra aka köleŋda tököm niŋgimawi, yaŋön mönö malmal ölŋaŋgö könaŋi miwikŋaiba köhöiba malma.
“Kunŋan gölmeŋi gölmeŋi mieŋgö öröyuaiŋi pakpak köl öröiga buŋaŋi an teköiga uruŋaŋgö malmalŋi mem sohoba silebile mala kömuiga Anutunöŋ keuŋi jim teköiga könöp sianöŋ geba uŋaŋan ayuhuiga qahö dop kölma. Sukinapŋi miaŋön mönö urusösöŋgai qahö ak waŋgima. Qahöpmahöp!
“Kunŋan nöŋgö qetni aka Buŋa keuni memba eta aljawi, i Suep gölmegö azi ölŋan mewöyök ehöröŋ kölma. Yaŋön könaŋgep Suep garata töröŋi yembuk ki etketka yeŋgö, nanŋaŋgö aka Iwiŋaŋgö asakmararaŋini eka aurume. Nalö miaŋgöreŋ azi me ambi mewöŋi mönö ehöröŋ köl waŋgima.
Nöŋön keu ölŋi kun kewö jibi mötme: Kiaŋgöreŋ kinjei, eŋgö sutŋineyök tosatŋan Anutugö bemtohoŋan asuhumawi, mi ek kutume. Jebuk mala kömupkö sihimbölöŋi qahö mötketka asuhum tiŋgiriga mi ekŋe.” Mewö.
Keu mi jiiga wehön 8:kö dop teköiga Jisösnöŋ Pitö, Jon aka Jeims eŋguaŋgita kunduŋe öŋgöba Anutu köuluköyök.
Köuluköiga miaŋgöreŋ jemesoholŋaŋgö kaisoŋgolomŋan letota tandökŋi murutŋi ahök. Malukuŋan tuat lalamŋi aka kölköl-bilikbilikŋambuk asariyök.
Miaŋgöreŋök eketka azi yahötŋan asuhuba Jisösbuk keu keu jiget. Mi Moses aka Elaija.
Asakmararaŋ uruŋe asuhuba Jisösbuk keu kewö eraum mötket, “Anutunöŋ Jisös sihimbölö möta kömumapkö melaiiga eta zilaŋ Jerusalem sitinöŋ aniga areŋ miaŋön ölŋambuk ak teköma.”
Mewö eraum mötketmö, Pitönöŋ alayahötŋi yetpuk jeŋinan lömböriiga gaun ahöget. Ahögetmö, gaunöhök imbiŋini möta jeŋini uba Jisösgö asakmararaŋi aka azi yahöt yambuk kinohori, mi eŋgeket.
Eŋgeketka kinda Jisös mosötpitkö ahotka Pitönöŋ Jisösgöra jiyök, “Ketaŋamnini, neŋön kiaŋgöreŋ uru ölöwak mötzin. Miaŋgöra neŋön ölöp koum karöbut qebin: Göhö kun, Mosesgö kun aka Elaijagö kun.” Pitönöŋ mewö jiyökmö, nanŋi keuŋaŋgö könaŋi mi qahö möt kutuyök.
Mewö jiba kiniga unuŋunuŋ kunöŋ eta aumŋan esuhum eŋgiiga kousu uruŋe mala awöwöliba jönömŋini unduyök.
Jönömŋini undui kingetka kousu uruŋeyök qet kun kewö eriga mötket, “Azi ki mi nani nahöna. I ambazip amöt qem eŋgimamgöra möwölöhöm waŋgial. Mönö yaŋgö keuŋi möta malme.”
Qet miaŋön eri möta gwarek yeŋön miaŋgöreŋök uba Jisösnöŋ nanŋök kini eket. Kunduŋe yuai ekeri, miaŋgö buzupŋi mi nalö miaŋgöreŋ kude jiba keu bök malgetka kunŋan kun qahö mörök. Mewö.
Ahöba wahötketka Jisösnöŋ gwarekurupŋi karöbut yembuk kunduŋeyök eta sörökŋe ambazip kambulelembe eŋgeget.
Eŋgegetka ambazip kambunöhök azi kunŋan qeta kewö jiyök, “Böhi, nöŋgö nahöni mukmoröya akzawaŋgöra mönö kaba i ekŋan. Miaŋgöra köuluköm gihizal.
Mötnöŋ, öme kunöŋ i memba mendawöli miaŋgöreŋök qet gigilahöi utuköm waŋgii wölöhariiga numbuŋeyök qölqölsöutsöut erakza. Öme miaŋön öröm ureim waŋgiba nalö gwötpuk qahö mosörakza.
Mewö aiga göhö gwarekurupki öme mi wuataŋgömegö ulet eŋgizalmö, yeŋön mi osize.”
Mewö jiiga Jisösnöŋ meleŋ waŋgiba jiyök, “Yei, gölmegö yaŋgiseŋ aka misimkaulup ambazip, nöŋön mönö nalö dawik embuk mala qatön eŋgubiga Anutu qahö möt narigetka sihimbölö mötmam? Nahöngi mönö waŋgita ki kanöŋ.”
Morö mi waŋgita kaiga nalö miaŋgöreŋ mewöyök ömenöŋ morö utuköba urepköm waŋgiiga wölöhariyök. Mewö ahökmö, Jisösnöŋ öme mi jim waŋgii mosöri morö mem ölöwaka iwiŋi waŋgiyök.
Anutugö kukösumŋi ketaŋan mewö asuhuiga körekŋan mi eka nemböŋini teköi welipköget. Mewö. Jisösnöŋ yuai pakpak mi meyöhi, miaŋgöra ambazip körekŋan welipkögetka Jisösnöŋ nalö miaŋgöreŋ gwarekurupŋi keu kötŋi kewö jii mötket,
“Keu ki mönö kezap ala mötme: Anutunöŋ Suep gölmegö azi ölŋi mi gölme ambazip yeŋgö böröŋine al waŋgii gema.”
Keu kötŋi mi jii mötketmö, mi qahö möt kutuget. Anutunöŋ mi köl turui tölapŋe ahöiga mi qahö möt asariget aka könaŋi denöwö, mi qesibingö kölköldömdöm aket. Mewö.
Gwarek neŋgöreŋök ‘Daŋön öŋgöŋgöŋi akza?’ jiba keu mi mötmöriget.
Mi mötmörigetmö, Jisösnöŋ urumötmötŋini möt kutuba namande moröŋi kun memba qöhöröŋe ali kinök.
Kiniga kewö jii mötket, “Körek eŋgöreŋök kunŋan eretŋi kondökŋi akzawi, yaŋön mönö öŋgöŋgöŋi akza. Miaŋgöra kunŋan namande ki nöŋgö qetne miriŋe köl öröba köyan kölmawi, yaŋön mönö ni köl öröm niŋgima. Kunŋan ni köl öröm niŋgimawi, yaŋön melaim niŋgiyöhi, mönö i mewöyök köl öröm waŋgima.” Mewö.
Nalö miaŋgöreŋ Jonöŋ könahiba keu kewö jiyök, “Ketaŋamni, azi kunŋan göhö qetnöŋ öme közöl eŋgiiga ehin. Yaŋön nembuk qahö liliköba maljawaŋgöra nini i qetal waŋgiin.”
Mewö jiyökmö, Jisösnöŋ kewö jii mörök, “I kude qetal waŋgime. Kunŋan qahö qetal eŋgimakzawi, yaŋön mönö eŋgö areŋnöŋ malja. (Miaŋgöra iŋini mönö nöŋgö alaurupni tosatŋi mi qetala aŋgösirip mem eŋgibepuk.)” Mewö.
Jisösnöŋ Suepnöŋ öŋgömamgö ahök. Miaŋgö nalöŋi törizawaŋgöra Jisösnöŋ kinda “Jerusalem sitinöŋ anmam,” jiba jim köhöiba könahiba könanöŋ anök.
Anda kolek qeljiŋe aliga mutuk anget. Könanöŋ anda mala Samaria prowinsgö miri kunöŋ aŋgota “Jisösgöra mözöqözözöm akingöra kazin,” jiget.
Jiba angetka anökmö, “Ni Judia prowinsnöŋ Jerusalem jike göröken anmam” jiiga miaŋgöra miri aŋgön köla yaizökzök qahö jiget.
Mewö aketka gwarekyahötŋi Jeims aka Jon yekŋön mi eka jiyohot, “O Kembu, Suepnöhök könöp eta eŋgohoi qahöwakeak, mewö köuluköbingö mötzan me qahö?”
Mewö jiyohotmö, Jisösnöŋ liliŋgöba tembula jim etkiyök.
Miaŋgöreŋök toroqeba miri kunöŋ anget. Mewö.
Könanöŋ angetka azi kunŋan kaba Jisösgöra jiyök, “Gi denike denike anmani, nöŋön mönö miaŋgöreŋ gi guataŋgöba kamam.”
Mi möta Jisösnöŋ kewö jii mörök, “Arökŋaŋgö kiam yeŋön köteŋine ahögetka könakemba nei yeŋön aipŋini memba malakzemö, Suep gölmegö azi ölŋan mönö denike anda nöröpŋi wani qömböŋnöŋ nariba luhut membawak.”
Jisösnöŋ azi kungöra jiyök, “Gi kaba ni nuataŋgöman.” Jiyökmö, kewö meleŋnök, “Kembu, mi ölöpmö, iwinan kömumamgö aiga mutuk jinöŋga anda galöm kölbi kömui löm kölbigun.”
Mewö jiyökmö, Jisösnöŋ meleŋda jiyök, “Mosötnöŋ! Köhömuŋi yeŋön qamötŋini köhömuŋi mi ölöp löm kölmemö, göŋön mönö anda Anutu bemtohoŋaŋgö könaŋi jim asarim eŋgiba malman.”
Kunbuk azi kunŋan kaŋgota jiyök, “Kembu, nöŋön gi guataŋgömamgö sihimni mötzalmö, mötnöŋ, gi ölöp jinöŋga mutuk mire anda tinitosolomurupni yaizökzökŋini jibigun.”
Jiyökmö, Jisösnöŋ meleŋnök, “Kunöŋ gölme mesiŋmesiŋgö kinoŋ mi hos andöŋe jöhöba böröŋan kinoŋ supŋe memba kini aniga dumŋe liliŋgöba andöŋe uzawi, yaŋön mönö Anutugö bemtohoŋnöŋ aŋgota nupŋi memawaŋgö dop qahö akza.” Mewö.
Miaŋgö andöŋe Kembunöŋ gwarek tosatŋi 72 mi möwölöhöm eŋgiyök. Nanŋak “Taonŋi taonŋi miriŋi miriŋi anmam,” jiba miaŋgöreŋ yahöt yahöt meköba mutuk melaim eŋgiyök.
“Melaim eŋgimam,” jiba kewö jii mötket, “Anutugö nupnöŋ nene ölŋi gwötpuk öliba ahözapmö, mi tokobingöra nup meme ambazip nini awamdökŋi maljin. Miaŋgöra mönö nene öliöliŋaŋgö Kembuŋi köuluköm waŋgigetka nup meme ambazip melaim eŋgiiga ölŋi mem tokome.
“Iŋini mönö anme. Mötket, lama yeŋön arökŋaŋgö kiam kalŋi yeŋgö sutŋine gegetka luhuba eŋgöhöbepuk, nöŋön iŋini miaŋgö tandök ewö melaim eŋgibi anme.
Iŋini moneŋ irimuŋga me gösö kun me köna esu mi kude memba anme. Anda könanöŋ ambazip eŋgeka jiji-kilik-kilik yaizökzök kude akŋe.
“Anda miri kunöŋ öŋgöba mutuk kewö jime, ‘Anutunöŋ miri kiaŋgöreŋ luai ali bönjöŋ malme.’
Mewö jigetka kunŋan luai aŋgön kölmamgö dop akzawi ewö, luaiŋinan mönö yaŋgö qakŋe öŋgömapmö, kunŋan mi qahö aŋgön kölma ewö, luaiŋinan mönö liliŋgöba nanŋini qakŋine öŋgöma.
Miri öŋgömei, mönö miaŋgöreŋök mala nup meme. Ambazipnöŋ nup meme ambazip malmalŋini naŋgömeaŋgö dop akze. Miaŋgöra yeŋön nene aka o eŋgimei, mi mönö neme. Miri tosatŋe laŋlaŋ kude ahöme. Miri suen kude anda kame.
“Taon miaŋgöreŋ me miaŋgöreŋ aŋgotketka köl öröba nene eŋgimei, mia mönö neme.
Nemba tosatŋan miaŋgöreŋ kawöl eŋgöhöi ahömei, i mönö mem ölöwak eŋgime. Mewö aka kewö jiget mötme, ‘Anutugö bemtohoŋan mönö dowe kaiga miaŋgö uruŋe aŋgotme.’
Mewö akŋemö, taon kunöŋ aŋgotketka andö eŋgumei, miaŋgöreŋ mönö maketnöŋ me sombemnöŋ anda kewö jiget mötme,
‘Nini eŋgö taonöŋ kainga sölbuham yuai köna tambönine mekötahözawi, mi mönö tim tönjöraringa nanŋine liliŋgöba gema. Gemapmö, keu ki mönö möt yaköme: Anutugö bemtohoŋan mönö kösutŋine asuhuza.’
Nöŋön kewö jibi mötket: Anutunöŋ nalö ketaŋe qemasolokepŋinaŋgö likepŋi meleŋni taon miaŋgö qakŋe öŋgömawi, dop miaŋön mönö Sodom yeŋgö sihimbölö dopŋi oŋgita toroqem eŋgima.”
“O Korazin toŋi, nöŋön eŋgöra ‘Yei!’ jiba sahötzal aka Betsaida toŋi, eŋgöra mewöyök ‘Yei!’ jiba sahötzal. Nöŋön yeŋgöreŋ anbiga keuni jibi sösönihii aŋgöletotni kukösumŋinambuk asuhugetmö, uruŋini töndup qahö meleŋget. Aŋgöletot mi kian gölmenöŋ Taiö aka Saidon sitinöŋ asuhubeak ewö, yeŋön mönö nalö köröpŋi uruŋini meleŋbingö kaisösöpŋi kondela dodohonöŋ aŋgömiriba kau ariba sahötpeak.
“Sahötpeakmö, Anutunöŋ könaŋgep Korazin aka Betsaida yeŋgö keuŋini jim teköba likepŋi meleŋni sihimbölö mötmei, nalö ketaŋi miaŋgöreŋ mi mönö Taiö aka Saidon yeŋgö sihimbölö dopŋi oŋgita mötme.
Aka Kaperneam toŋi, Anutunöŋ iŋini ölöp mem wahöt eŋgii Suep mire öŋgöbeak me qahöpto? Qahöpmahöp! Iŋini mönö kömupkö senjom mire kölölohoba geme.
“Kunŋan keuŋini mötmawi, yaŋön mönö nöŋgö keuni mötma. Kunŋan andö eŋgumawi, yaŋön mönö ni andö nuŋgumapmö, kunŋan ni andö nuŋgumawi, yaŋön melaim niŋgiyöhi, mönö i andö qema.” Mewö.
Gwarek 72 yeŋön mala liliŋgöba kaba söŋgaiba kewö jiget, “Kembu, nini göhö qetke öme wöröme jim kutum eŋgiinga yeŋön mewöyök keunini bapŋe anda tököba anget.”
Mewö jigetka Jisösnöŋ meleŋnök, “Nöŋön Satan kakögetka Suepnöhök luhuba wölbilik ewö aköba gei ehal.
Mötket, nöŋön kukösum eŋgibiga iŋini ölöp kitim soramen, skorpion (nendaŋ kömbukŋi pomemba) aka kerökninaŋgö ösum-mumuŋi jitŋambuk pakpak tiget eriga luhut alme. Miaŋgöra yuai kunŋan qahö eŋgum mizit ak eŋgima.
“Miaŋgöra ömewöröme yeŋön keuŋini bapŋe anjemö, töndup eŋgöreŋ sösöŋgai bohonŋi mi miaŋgöra kude söŋgaime. Eŋgö qetŋini Suep mire ohoget Anutugö buknöŋ ahözawi, miaŋgöra mönö önöŋi qahö söŋgaime.” Mewö.
Nalö miaŋgöreŋ Uŋa Töröŋan Jisös inahöm waŋgiiga söŋgaiba keu kewö jiyök, “O Iwini, göŋön Buŋa keugi mötkutukutu ambazip mötmöt ketaŋi megeri, yeŋgöreŋ asambötnöŋmö, ambazip nahönbörat ewö nanŋinaŋgöra mötketka gukmaulem akzei, mi mönö yeŋgöreŋ indelnöŋga möt asarize. Miaŋgöra nöŋön Suep gölmegö Kembuŋi gi möpöseim gihizal. O Iwini, gi nangak mewö asuhumapköra mötnöŋ dop köli ölöwahök.
“Iwinan mönö yuai pakpak jim kutuiga nöŋgö buŋaya ahök. Iwinan Nahönŋaŋgö könaŋi nanŋök möt yaköiga kunŋan mi qahö mötza. Mewöyök kunŋan Iwiŋaŋgö könaŋi qahö möt yaköiga Nahönŋanök mi mötza aka ambazip möwölöhöm eŋgiba yeŋgöra mi indelmawi, yeŋön mönö Iwi möt waŋgime.”
Jisösnöŋ mewö jiba gwarekurupŋi yeŋgöreŋ liliŋgöba nanŋinök ölöŋ kewö jii mötket, “Iŋini yuai ek kutuzei, denike yeŋön mi ek kutuzei, yeŋön mönö jeŋinaŋgöra aka simbawoŋ akze.
Miaŋgö könaŋi kewö: Nöŋön keu kewö jibi mötket, Kezapqetok ambazip aka kiŋ azi kembu gwötpukŋan iŋini yuai ki ekzei, mi ekingö awöweŋgöba malgetmö, mi qahö eket. Iŋini keu ki mötzei, yeŋön mi mötpingö awöweŋgöba malgetmö, mi qahö mötket.” Mewö.
Köna keugö böhi kunŋan wahöta Jisös bötak ala kewö qesim waŋgiba jiyök, “Böhi, nöŋön denöwö aka malmal kömbönaŋi teteköŋi qahö buŋa qem aŋgubileŋak?”
Jiiga Jisösnöŋ kewö meleŋda qesiyök, “Mosesgö Köna keunöŋ keu denöwö ohoget ahöza? Miaŋgö könaŋi denöwö?”
Qesiiga meleŋda jiyök, “‘Gi urugi jömukŋi, uŋagi jömukŋi, kuki jömukŋi aka mötmötki jömukŋi miaŋön mönö Kembu Anutugi jöpaköba malman,’ aka ‘Nangi jöpaköm aŋgumakzani, mewöŋanök mönö ambazip pakpak jöpaköm eŋgiba malman.’”
Jiiga Jisösnöŋ meleŋnök, “Törörök meleŋjan. Mi tem köla malmal kömbönaŋaŋgö buŋaya akŋan.”
Mewö meleŋnökmö, Köna keugö böhinöŋ ‘Mi tem köla solanŋi akzal,’ mewö mötmöriba könaŋamŋi kondelmamgö möta Jisösgöra jiyök, “Ambazip sutŋine mala korali, yeŋgöreŋök mönö dagöra jizan? Niŋia qahö jöpaköm waŋgibileŋak?”
Mewö jiiga Jisösnöŋ meleŋda jiyök, “Azi kunŋan Jerusalem siti mosöta Jeriko mire geba könanöŋ kegwek-kahasililiŋ yeŋgö böröŋine gei meget. Memba inap yuaiŋi waŋgita opoŋi qeköba gurusep qeba gila angetka kömumamgö aka ahöyök.
Ahöba mamböriga jike nup galöm kunŋan köna miyök anda eka ek siriba köna likepŋeyök anda oŋgita anök.
Aniga mamböri jike nup azi (Liwait) kunŋan miaŋgöreŋ kaŋgota eka mewöŋanök ek siriba oŋgita anök.
Anökmö, Samaria prowinsgö azi kunŋan köna miyök anda ahöyöhi, miaŋgöreŋ aŋgota eka wösöŋi möta ehoriyök.
“Ehoriba kösutŋe geba uziŋi kelök aka wain oŋan miriba esuhuyök. Uziŋi esuhuba memba kököbihiba doŋkiŋi qakŋe ala waŋgita qenjarök ahöahö mire anda ala köyan köl waŋgiyök.
Köyan köl waŋgiba ahöba wahöta söŋanök silim yahötkö töwaŋi (Kina 10,-) uzeta qenjarök mirigö toŋi waŋgiba jiyök, ‘Azi ki mönö köyan köl waŋgiba malnöŋga moneŋ gihizali, mi kude dop köla oŋgitma ewö, mi mönö liliŋgöba kaba miaŋgöreŋ toroqeba gihimam.’
Azi karöbut könaŋamŋini mewö kondelget. Azi kegwek-kahasililiŋ yeŋgö böröŋine geyöhi, yaŋgö alaŋi daŋön ahök? Yeŋgöreŋök dagöra mötnöŋ, i uru kalem ak waŋgiyök?”
Qesim waŋgiiga meleŋnök, “Ak kömum waŋgiyöhi, yaŋön.” Mewö meleŋniga Jisösnöŋ jii mörök, “Gi mönö anda mewöŋanök aka malman.” Mewö.
Jisösnöŋ gwarekurupŋi yembuk könanöŋ angetka Kembuŋinan miri kunöŋ aŋgorök. Aŋgoriga ambi kun qetŋi Marta yaŋön köl öröm waŋgii miriŋe öŋgöyök.
Martagö munŋi qetŋi Maria malök. Yaŋön Kembu eka könaŋi kösutŋe eta tata Buŋa keu jiyöhi, mi kezap ala mörök.
Mörökmö, Martanöŋ lömbuaŋ nupnöŋ öröi anda kaba mökösusu aka Jisösgöra jiyök, “Kembu, munan nömosöri nanök welen nup membi mötnöŋ dop kölja me qahö? Miaŋgöra mönö Maria jinöŋga kaba bauköm niŋgima.”
Jiiga Kembunöŋ meleŋda jii mörök, “Marta Marta, gi yuai könaŋi könaŋi miaŋgöra waimanjat möta mötkurumkurum aka könöpŋambuk aka kinjan.
Mewö kinjanmö, waimanjat mohok kun memba mem köhöininga dop kölma. Nini yuai sehisehiŋi miaŋgöra qahö osizin. Marianöŋ kewöta urugö likepŋi möhamgöm aŋgumamgö möwölöhöba simbawoŋ akza. Malmalgö bahöŋi ölöpŋi mi kunŋan kun kude waŋgitma.” Mewö.
Jisösnöŋ miri kunöŋ köuluköba mali teköiga gwarekurupŋi yeŋgöreŋök kunŋan kewö jiyök, “Kembu, Jon O-melun azinöŋ gwarekurupŋi köulukö könaŋi kusum eŋgiyöhi, gi mönö mewöŋanök nini kusum neŋgiman.”
Jiiga Jisösnöŋ kewö jii mötket, “Iŋini köuluköbin jiba kewö jime: Iwi, göhö qetkan mönö töröŋi ahöma. Mönö galöm köl neŋginöŋga bemtohoŋgahö ölŋi asuhuma. (Göhö jitsihitki Suepnöŋ tem kölakzei, gölmenöŋ mönö mewöŋanök asuhuma.)
Gi wehön dop nene dopnine neŋgiman.
Tosatŋan bölöŋi ak neŋgigeri, nini körek yeŋgö siŋgisöndokŋini mosötzin ewö, gi mönö neŋgöreŋ siŋgisöndok saŋgoŋ neŋgiman. Gi esapesapnöŋ eta neŋgubapuköra aŋgön köl neŋgiba Bölöŋi Toŋaŋgö böröŋeyök meköm neŋgiman.”
Jisösnöŋ toroqeba kewö jii mötket, “Eŋgöreŋök kunŋan suŋgem bibiŋe alaŋaŋgö mire anda möndöba kewö jima, ‘Alani, beret karöbut niŋginöŋga likepŋi biaŋ meleŋ gihibi.
Alani kunŋan könanöŋ mala nöŋgöreŋ kaŋgoriga neneŋamni qahöpköra gumohom waŋgimamgö jaruzal.’
Mewö jii alaŋan miri uruŋeyök kewö meleŋda jima, ‘Gi gaun gwölö ak neŋgizan. Ni naŋguŋi lök köl köhöibiga nahönböraturupnan nömbuk tumbulahöpnini tumbula gaun ahözin. Miaŋgöra wahöta mi gihimamgö osizal.’
Mewö jimapmö, nöŋön jibi mötket: Miri toŋan alaŋi akzawaŋgöra aka qahö wahöta waŋgimapmö, mi töndup kapaŋ köla jiba kinjawaŋgöra mi ölöp wahöta qesizawaŋgö dop körek waŋgima.
“Nöŋön miaŋgö likepŋi kewö jibi mötket: Mönö Anutu köuluköme. Köulukögetka eŋgima. Anutugöreŋ mönö yuaigö böröjaŋ memba jarume. Mi jarugetka kondeliga miwikŋaime. Kinda naŋgunöŋ qeme. Qegetka naŋgu tal eŋgima.
Kunŋan Anutu köulukömakzawi, yaŋön mönö likepŋi buŋa qem aŋguma, yuaigö jarumakzawaŋön mönö mi miwikŋaima. Naŋgunöŋ qemakzawaŋgöra mönö naŋgu öröm waŋgima.
“Iwiurup eŋgöreŋök daŋön kewö akza: Nahönŋan söragöra qesiiga salupŋe qatö waŋgima.
me kuruk kötŋaŋgö qesiiga skorpion (nendaŋ kömbukŋi pomemba) waŋgima?
Mewögöra iŋini ambazip bölöŋi akze aka töndup kalem ölöpŋi ölöpŋi mi nahönböraturupŋini eŋgibingö mötze ewö, Suep Iwinöŋ mönö kalemŋi denöwö aŋgön kölbawak? Yaŋgö uruŋaŋgö ahakmemeŋi mi neŋgoŋgita tandökŋi kun akza. Miaŋgöra Uŋa Töröŋaŋgöra köuluköba qesim waŋgime ewö, yaŋön mönö sihimŋan i melaiiga uruŋine gema.” Mewö.
Ömenöŋ azi kun töŋöt aka numbuŋi jöhöiga mötök maliga Jisösnöŋ ömeŋi mi wuataŋgöiga kota mosöri nesilamŋan lolohoiga kunbuk keu jiyök. Keu jiiga ambazip kambu yeŋön mi eka welipköget.
Welipkögetmö, yeŋgöreŋök tosatŋan kewö jiget, “Yaŋön mönö öme yeŋgö kembuŋini Katakömulat yaŋgö ösumnöŋ ömewöröme eŋguataŋgömakza.”
Mewö jigetka tosatŋan Jisös keugö bötaknöŋ örömapköra esapköm waŋgiba kewö qesiget, “Gi mönö jim kutunöŋga Suepnöhök aŋgöletot kun asuhuiga ekin.”
Qesigetmö, yaŋön uru mötmötŋini möt teköba kewö jii mötket, “Kantri denike yeŋgö galömurupŋinan sutŋine aŋgururuk aka julmei, yeŋön mönö ayuhum aŋgugetka kantriŋinan böliba sahopŋanök ahöma. Mewöyök miri kungö könagesö yeŋön julmei, miriŋinan mönö qeqelaŋlaŋ ahöma.
“Mötket! Satangö könagesö yeŋön mewöyök sutŋine aŋgururuk aka julbeak ewö, yeŋön mönö gawman nupŋini membingö osigetka ömetohoŋinan mönö denöwö kinbawak? Iŋini nöŋgöra kewö jize: Yaŋön Katakömulatkö ösumnöŋ ömewöröme eŋguataŋgömakza.
Mewö jizemö, mötket, nöŋön Katakömulatkö ösumnöŋ ömewöröme közöl eŋgibileŋak ewö, eŋgö alaurupŋinan mönö dagö ösumnöŋ mi közöl eŋgibeak? Miaŋgöra yeŋön mönö keuŋini ölŋi me qahö, mi kewöta jim teköme.
Mi jim tekömemö, Anutugö ösumŋan nöŋgö börö kesötni sölölöhöi öme eŋguataŋgömakzal ewö, Anutugö bemtohoŋan mönö eŋgöreŋ kam kuŋguza.
“Azi köhöikŋan timbi liŋgipŋambuk miri gölmeŋi galöm meiga sukinapŋan mönö kahaimök ahöma.
Mewö ahömapmö, azi köhöikŋi kötökŋan luhuba kaba qeba luhut al waŋgiba timbi liŋgipŋi nariyöhi, mi körek waŋgita qezaŋda sukinapŋi memba anda alaurupŋi mendeŋ eŋgima.
“Kunŋan nömbuk qahö maljawi, yaŋön mönö qetal niŋgimakza. Kunŋan ambazip nöŋgö qetne tokomegöra qahö öröm eŋgimakzawi, yaŋön mönö mendeŋ eŋgimakza.” Mewö.
“Ömenöŋ azi uruŋeyök kota gölme qararaŋkölkölŋe anda laŋ liliköba mala luhut memamgö miri jaruba kun qahö miwikŋaiba ölan yöhöiga kewö jima, ‘Mirini mosöta kazali, miaŋgöreŋ mönö kunbuk liliŋgömam.’
Mewö jiba liliŋgöba miriŋi usuŋda meŋölöi ahöyöhi, mi mewöŋanök ahöi miwikŋaima.
Mewö miwikŋaiba anda öme tosatŋi 7 eŋguaŋgitma. Öme 7 mi nanŋi oŋgita bölöŋi kötökŋi akze. Yaŋön mi eŋguaŋgiriga kaba miri mi öŋgöba miaŋgö uruŋe malme. Mewö aiga azi miaŋgö könaŋi mutuk kileŋkileŋ ahökmö, könaŋgep bölim qölim teköma.” Mewö.
Jisösnöŋ keu mewö jiba mali ambazip kambu sutŋineyök ambi kunŋan qeta Jisös kewö jii mörök, “Gömokni, ambinöŋ gölöm ala gömimba juzu gumohom gihiyöhi, nöŋön yaŋgö mötpi simbawoŋ akza.”
Mewö jiyökmö, Jisösnöŋ kewö meleŋnök, “Mi jizanmö, nöŋön kewö jimam: Ambazip Anutugö keugöra kezap ala möta tem köla köl gulimakzei, yeŋön mönö simbawoŋ akze.” Mewö.
Ambazip kambunöŋ tokogetka qariiga Jisösnöŋ toroqeba keu kewö jiyök, “Ambazip merak gölmenöŋ maljei, mi kambu bölöŋa. Yeŋön Anutugö aiwesökŋaŋgöra kapaŋ kölakzemö, aiwesök kun kezapqetok azi Jonagöra lök asuhuyök. Anutunöŋ aiwesök murutŋi kun qahö al eŋgima.
Keu miaŋgö könaŋi kewö: Anutunöŋ mönöwök Jona melaiiga Niniwe yeŋgö sutŋine anda Anutugö aiwesökŋi ahök. Miaŋgö dop Suep gölmegö azi ölŋan mewöyök ambazip kambu kiaŋgö sutŋine asuhuba uruŋini meleŋmegöra kuŋgum eŋgiba aiwesökŋina akŋa.
“Könaŋamŋinaŋgö kaisösöpŋi kun kewö: Anutunöŋ mönöwök mötkutukutu öŋgöŋgöŋi ketaŋi mi kiŋ Solomon waŋgiiga Saut görökenök kantri kungö qin ambinöŋ Solomongö mötkutukutuŋi mötmamgö sihimŋi mörök. Sihimŋi möta gölme göraŋeyök wahöta köna köröp tiŋtiŋi kaba mala Solomongö mötmötŋi mörök. Mi mörökmö, mötket, nalö kewöŋe nöŋön sutŋine asuhuba kinda Anutugöreŋ mötkutukutu öŋgöŋgöŋi memba kazali, mi Solomongö mötkutukutuŋi oŋgitza. Oŋgitzapmö, iŋini töndup nesampurek ak niŋgiba tönpin kingetka qahö dop kölja. “Miaŋgöra Anutunöŋ könaŋgep ambazip körek pakpak öröm eŋgii keuŋini jim tekömapköra jeŋe aŋgotmei, nalö miaŋgöreŋ Saut kantrigö qin ambi miaŋön mönö mewöyök aŋgotma. Yaŋön ambazip kambu ki kinjei, embuk öröröŋ kömupnöhök wahöta eŋgö qöhöröŋine mohotŋe kinma. Mohotŋe kinda keu kewö eŋgö sileŋine alma, ‘Iŋini Jisös nesampurek ak waŋgigetka Anutunöŋ likepŋi meleŋ eŋgii sihimbölö öŋgöŋgöŋi mötme.’ Yaŋön mewö jiiga silikŋi kewöta nanŋinaŋgöra gamuŋini mötme.
“Jonanöŋ Niniwe ambazip sutŋine anda Anutugö keunöŋ uruŋini kuŋgui möta miaŋgöreŋök uruŋini meleŋgetmö, mötket, nöŋön sutŋine asuhuba kinda Jonagö ahakmemeŋi oŋgita ahakzal. Mewö ahakzalmö, iŋini töndup nesampurek ak niŋgimakze. Miaŋgöra Niniwe ambazipnöŋ jimtekötekögö nalö ketaŋe ambazip kambu ki kinjei, embuk öröröŋ kömupnöhök wahöta eŋgö qöhöröŋine mohotŋe kinme. Mohotŋe kinda Niniwe yeŋön keu kewö eŋgö sileŋine alme, ‘Iŋini Suep gölmegö azi ölŋi nesampurek ak waŋgigetka Anutunöŋ likepŋi meleŋ eŋgii sihimbölö öŋgöŋgöŋi mötme.’ Niniwe yeŋön mewö jigetka ahakmemeŋinan nanŋini könaŋamŋini indelgetka gamuŋini mötme.” Mewö.
“Kunŋan lambe me kiwa ohotiriba köwe waŋgömŋe me kimbutnöŋ qahö almapmö, mi mönö miaŋgö dum tatatnöŋ alma. Mewö ali tosatŋan miri uruŋe öŋgöbingö mötzei, yeŋön miaŋgö asakŋi eka ölöp öŋgöme.
Göhö jegi mi uru silegahö kiwaŋi akza. Miaŋgöra kawöl kunöŋ jegi qahö mem böliza ewö, miaŋön mönö tohoba asarim teköi Anutugö asakŋan ölöp uruge mem asariiga malmalgi pakpak asakŋe malman. Asakŋe malmanmö, sihim kömbönaŋi bölöŋan me yuai kunŋan jegi mem böliba asakŋi közambötza ewö, miaŋön silegö malmalgi mewöyök mem söŋauiga pandaman uruŋe jipjap malman.
“Mewö aiga mötnöŋ, söŋaupnöŋ urugahö asakŋi közamböri söŋaubapuköra mönö tihitki möta galöm mem aŋguman.
Mewö aknöŋga Anutugö asakŋan urugi körek dop köli waŋgömŋi kun qahö söŋauza ewö, göhö silegan mönö mewöyök asoŋ-kilik-kilikŋambuk aka jemesoholgan asariza. Kiwa ketaŋan silege kuŋguba kölköl-bilikbilikŋambuk mem asarim gihizawi, malmalgi mönö miaŋgö dop Anutugö asakŋe al teköba malman.” Mewö.
Jisösnöŋ keu mi jim teköi Farisi (Köna keugö kapaŋkölköl) azi kunöŋ kewö jiba köl öröm waŋgiyök, “Gi ölöp nöŋgö mire öŋgöba tata nene nembin.” Mewö jiiga anda öŋgöba nene nemamgö tarök.
Mutuk böröŋi qahö saŋgoŋda eta tarökmö, Farisi azinöŋ silik mi eka welipköyök.
Welipköiga Kembunöŋ kewö jii mörök, “O Farisi iŋini mönö ölŋa amöt qem aŋgubingöra qambi aka al nenegö sileŋi saŋgoŋ yakömakzemö, nanŋini uruŋinan mönö tölohoza. Mi dogo jimamoŋ aka qewöloŋ miaŋön kokolak qei malje.
“O iŋini, uruŋini qahö. Kunöŋ sileŋi pakpak miwikŋaiyöhi, yaŋön mönö uruŋi mewöyök miwikŋaiyök me qahö? Iŋini mönö wuanöŋgöra uru likepŋaŋgöra taŋqaŋ akze? Mi qahö dop kölja.
Miaŋgöra yuai kiwi al nenenöŋ tatzawi, mi mönö kalema ambazip wanapŋi eŋgime. Mewö aketka Anutunöŋ amöt qem eŋgii eŋgöreŋ yuai pakpak mönö sarakŋi ahöma.” Mewö.
“O Farisi ambazip, lömböt qakŋine öŋgözawaŋgöra mönö wölziköba ‘Yei!’ jizal. Iŋini nene pakpak mendeŋda bahöŋi 10 miaŋgöreŋök mohot Anutugö buŋaya qemakze. Gipŋi, supe aka yöha könaŋi könaŋi mi mewöyök meŋdeŋda tenöhök mohot mi Anutugö buŋa qemakze. Naluk mi törörök alakzemö, Köna keugö kötŋi bohonŋi ki mönö oŋgita mosörakze: Gi Anutu uru könömgan jöpaköm waŋgiman aka ambazip sutŋine ahakmeme diŋdiŋi wuataŋgöba malman. Keu bohonŋi mi mönö kapaŋ köla wuataŋgöba malme aka keu morömorö mi mewöyök kude oŋgita mosötme.
“O Farisi, lömböt qakŋine öŋgözawaŋgöra mönö wölziköba ‘Yei!’ jizal. Iŋini köuluk mire dum tatat mutukŋe jegep tatpingö sihimŋi mörakze. Maketnöŋ me könanöŋ ambazip eŋgeketka jölöŋini jimegö mörakze.
O iŋini, lömböt qakŋine öŋgözawaŋgöra wölziköba ‘Yei!’ jizal. Iŋini qaksiri qetŋini qahö miaŋgö dop akze. Ambazipnöŋ qamöt wörönŋambuk denike ahözawi, mi qahö möta qakŋine laŋlaŋ tiba yuai dönqizinŋambuk oseiba tölohomakze.” Mewö.
Jisösnöŋ keu mewö jiiga Köna keugö böhi yeŋgöreŋök kunŋan möta meleŋda kewö jiyök, “Böhi, gi keu mewö jiba nini mewöyök gamu qem neŋgizan.”
Mewö jiyökmö, Jisösnöŋ keu kewö jiyök, “O Köna keugö böhi, eŋgö qakŋine mewöyök lömböt öŋgözawaŋgöra wölziköba ‘Yei!’ jizal. Iŋini keuŋi keuŋi jim kutuba miaŋgö könjöŋ lömbötŋi ambazip qakŋine alagun algetka mi tem kölbingö lömböriiga jaraŋbaraŋ ahakzemö, nanŋinak i kesötŋinan borom kun bauköm eŋgibingö wösömötmötŋini kun qahö ahöza.
“O iŋini, lömböt qakŋine öŋgözawaŋgöra mönö wölziköba ‘Yei!’ jizal. Iŋini kezapqetok ambazip yeŋgö qaksirinöŋ simen koum memba meŋölömakzemö, nanŋini ambösakonŋinan mönö i eŋguget kömuget.
Nanŋini ambösakonŋinan kezapqetok ambazip eŋguget kömugetka iŋini yeŋgö qaksiriŋine koum memba simen alakze. Mewö aka miaŋön ambösakonŋini yeŋgö ahakmemegöra imbi köla keuŋini naŋgöba jiba dangunu ewö kinje.
“Miaŋgöra Anutu, mötkutukutu Toŋi yaŋön kewö jiza, ‘Nöŋön kezapqetok ambazip aka aposol melaim eŋgibi eŋgöreŋ kame. Kagetka yeŋgöreŋök tosatŋi i eŋguget kömume aka tosatŋi sesewerowero ak eŋgime.’
“Anutunöŋ Suep gölme miwikŋaim etkiyöhi, nalö miaŋgöreŋök könahiba kezapqetok ambazip eŋgugetka sepŋini mokoget eri, miaŋgö sep kitipŋi pakpak mi ambazip merak maljei, mönö eŋgö qakŋine öŋgöi sihimbölö mötme.
Abelgö sepŋan eri miaŋgöreŋök könahiba eŋguba kota mala Zekaraia jöwöwöl alta aka jöwöwöl jike kömbukŋi mietkö sutŋire qeget sepŋi eri miaŋgöreŋ teköyök. Nöŋön keu kewö jibi mötme: Sepŋinaŋgö kitipŋan mönö ambazip merak maljei, eŋgö qakŋine öŋgöiga sihimbölö mötme.
“O Köna keugö böhi iŋini, lömböt qakŋine öŋgözawaŋgöra mönö wölziköba ‘Yei!’ jizal. Iŋini Anutugö mötmöt membingö naŋgu ki moröŋi mi ambazip eŋguaŋgita aŋgön köl eŋgimakze. Nanŋinak miaŋgö uruŋe qahö aŋgotket aka tosatŋan miaŋgö uruŋe aŋgotpingö akzei, iŋini i jöhöba aŋgön köl eŋgiba malget.”
Jisösnöŋ keu mewö jiba mosöta ani Köna keugö böhi aka Farisi yeŋön könahiba keu könöpŋambuk jim waŋgiba keu könaŋi könaŋi jimapkö qeqesi gwötpuk al waŋgiget.
Al waŋgigetka numbuŋeyök keu kun qiwitipköiga miaŋön köpeiba keugö bötaknöŋ örömapköra mönöget. Mewö.
Jisösnöŋ keuŋi jiiga nalö sutŋe miaŋgöreŋ ambazip tausenŋi tausenŋi yaŋgöreŋ tokoba ölöqölököba utakutal aŋguba kinget. Mewö aka kingetka könahiba gwarekurupŋi kewö jii mötket, “Yuai mutukŋi ki: Iŋini mönö Farisi (Köna keugö kapaŋkölköl) yeŋgö urumeleŋgö silesile ahakmemeŋinaŋgöra galömŋini meme. Mi wösö kömbukŋi ewö akza. Mi qahö mosötme ewö, miaŋön mönö yist ewö qariba mem bölim eŋgima.
“Ambazipnöŋ yuai önun meget ahözawi, mi pakpak mönö kötulgetka aukŋe ahuma. Mewöŋanök keu asambötket ahözawi, mi pakpak mönö indelgetka möt kutume.
Miaŋgöra mönö keuŋinaŋgö galöm memba malme. Iŋini keu söŋaupnöŋ ölöŋ jimei, mi mönö asakŋe jigetka mötme. Iŋini miri uruŋe waŋgömŋi kungen saŋepnöŋ kezapŋine jimei, mi sobemnöŋ aukŋe jim asarime.” Mewö.
“Alaurupni nöŋön eŋgöra kewö jibi mötme: Tosatŋan sileŋini qem kömumba miaŋgö andöŋe yuai kun toroqeba akingö osimei, yeŋgöra mönö keŋgötŋini kude möta malme.
Mi qahöpmö, dagöra keŋgötŋini mötketka dop kölmawi, nöŋön mi kondel eŋgimam. Kun daŋön kukösum memba eŋgui kömugetka tötal eŋgii könöp sianöŋ gemei, yaŋgöra mönö keŋgötŋini möta malme. Eŋgöra keu mi kunbuk jizal: yaŋgöra mönö keŋgötŋini möta malme!
“Tosatŋan bekösöm (jöjöröm, ulisit) 5 mi toiya yahötŋan söŋgöröŋi memegöra alakzemö, Anutunöŋ mieŋgöreŋök mohok-kungö qahö ölum qeyök.
Anutunöŋ köyan köl eŋgiba nöröp jupŋini pakpak mewöyök oyoŋ teköba jaŋgöŋini mötza. Ambazip eŋgö söŋgöröŋini mi bekösöm ulisit gwötpuk eŋgoŋgita öŋgöŋgöŋi akza. Miaŋgöra keŋgötŋini mönö kude möta malme.” Mewö.
“Nöŋön keu kun jibi mötket: Kunŋan ni ambazip jeŋine jim miwikŋaim niŋgimawi, Suep gölmegö azi ölŋan mönö mewöŋanök i Anutugö garataurup yeŋgö jeŋine jim miwikŋaima.
Mewömö, kunŋan ni ambazip jeŋine qaŋ köl niŋgimawi, nöŋön mönö mewöŋanök i Anutugö garataurup yeŋgö jeŋine qaŋ kölmam.
“Kunŋan Suep gölmegö azi ölŋi qetala keu jimawi, Anutunöŋ mi ölöp mosötmapmö, kunŋan Uŋa Töröŋi ilita mepaqepaik akŋawi, yaŋgö siŋgisöndokŋi mi Anutunöŋ qahö mosötma.
“Ambazipnöŋ iŋini öröba keu jakeŋine al eŋgigetka köuluk miriŋine me kiap premiö aka kantriŋi kantriŋi mieŋgö kiŋ kembu yeŋgö jemesoholŋine kinmei, nalö miaŋgöreŋ keuŋinaŋgö likepŋi wani keuya denöwö jibinak miaŋgö waimanjatŋi kude mötme.
Mi kewögöra: Iŋini keu jimei, mi Uŋa Töröŋan aua miaŋgöreŋök kusum eŋgiiga jime.” Mewö.
Ambazip kambu sutŋineyök azi kunŋan Jisösgö jiyök, “Böhi, iwiniran kömuiga gi mönö datnaŋgö jinöŋga iwiniraŋgöreŋ börösamotŋi mendeŋda niŋgima.”
Mewö jiyökmö, Jisösnöŋ kewö meleŋ waŋgiyök, “O azi, daŋön etkö jimtekötekö toŋiri akŋamgöra kuŋgum niŋgiyöha gölmeŋiri mendeŋbileŋak?”
Mewö jiba keu kewö toroqeyök, “Inap ainemalukuŋinan awamŋanök me keleŋmaleleŋ ahöbawak, malmalŋinaŋgö könaŋi mi miaŋgöreŋ qahö ahöza. Malmalŋini qahö kewöta moneŋ sukinapnöŋ möndöme ewö, mönö ayuhume. Miaŋgöra membagun membingö nepaqepalok (gridi) pakpaköra mönö galömŋini memba malme.”
Mewö jiba dopkeu kun kewö jii mötket, “Azi pomŋi kun malök. Yaŋön gölmeŋe nene nupŋi meiga töhötmöriam ketaŋi asuhuyök.
Mi asuhuiga uruŋan kewö mötmöriba jiyök, ‘Nöŋgö köwe mirini mi morörökŋi. Miaŋgöra padi gösöŋi gösöŋi, koŋ kambuŋi kambuŋi, sehoŋ böranŋi böranŋi mi mönö denikeaŋgöreŋ tokobileŋak? Mönö denöwö akŋamto?’
Mewö jiba jiyök, ‘Mönö kewö akŋam: Ni köwe mirini köndeŋda salupŋe köwe miri ketaŋi ketaŋi memam. Mi memba nene töhötmöriamni aka sukinapni pakpak mönö miaŋgöreŋ qezaköbi tatma.
Miaŋgöreŋ tariga nanaŋgöra kewö jimam: O gi simbawoŋ! Töhötmöriamgi mönö awamŋi qahö ahöm gihiza. Miaŋgöra mönö nene nem söŋgaiba yambuŋi yambuŋi siyoŋsayoŋi qahö luhut memba ösöŋ malman.’
Mewö jiyökmö, Anutunöŋ kewö jii mörök, ‘O gi, urugi qahö! Nöŋön nalögi ala jim teköba uŋagi suŋgem kiaŋgöreŋök goaŋgitpiga kömuman. Kömunöŋga öröyuai pakpak buŋa qem aŋguba malnöŋi, mi mönö dagö buŋaya akŋapto?’
“Kunŋan nanŋaŋgöra ainemaluku guli dötnam yuai tokomakzapmö, Anutugö qöhöröŋe urugö töhötmöriamŋi qahö ahöm waŋgizawi, yaŋgöra mönö lömböt ketaŋi mewö asuhuma.” Mewö.
Jisösnöŋ gwarekurupŋi kewö jii mötket, “Mewö asuhumapmö, nöŋön eŋgöra kewö jibi mötket: Iŋini gölmenöŋ malmeaŋgö waimanjatŋi mi kewö jiba kude akŋe: Nini mönö wanat yuainöŋ gumohom aŋgubinak aka wanatnöŋ sileninaŋgö löŋgötpinak?
Sileŋinambuk maljei, miaŋön bohonŋi aiga opo kereŋnöŋ mönö miaŋgö nembö bapŋe ahöza. Jeŋinambuk maljei, miaŋön bohonŋi aiga nenenöŋ mönö miaŋgö nembö bapŋe ahöza.
“Mönö koekoe nei eŋgekŋe: Mieŋön nene kötŋi qahö qesiŋ gilakze. Padi ölŋi qahö yandiba köwe miriŋine qahö tokomakze. Yöha sihiŋini mi qeköm nembi mirinöŋ qahö alakze aka Anutunöŋ mi töndup i gumohom eŋgimakza. Ambazip eŋgö söŋgöröŋini mi nei söŋgöröŋini eŋgoŋgita öŋgöba ahöza. Mönö mi mötmöriget anök.
“Eŋgöreŋök kunŋan waimanjat aka mewö miaŋön gölmenöŋ malmawaŋgö nalöŋi mi sömaŋi mohotkö dop mem toroqema me qahö? Mi qahöpmahöp!
“Mewö aiga yuai morörökŋi mewö akingö osime ewö, yuai tosatŋi pakpaköra mönö denöwögöra waimanjat akeak?
Iŋini mönö jariŋ juraŋi aködamunŋinambuk mi eŋgekŋe: Mieŋön opo söröŋinaŋgöra möt qahö loŋgalakze. Nup yuai tosatŋi kun qahö memakze aka mi töndup kewö jibi mötket: Kiŋ Solomonöŋ goul silwöŋi qeraköba malukuŋi asoŋ-bilikbilikŋambuk löŋgöta malökmö, yaŋgö malukuŋi mi kiteŋ soranjiŋgö dop eksihimŋambuk qahö ahöyök.
“Jariŋ juraŋi töhön mi merak gölmenöŋ kösutnine ahöi uran kölgetka eri gila qezaköba ohoget jema. Mi töndup Anutunöŋ juraŋi mewöŋi kun mi tok ölöpŋanök meŋölömakza. Miaŋgöra yaŋön iŋini mewöyök ölöp esuhum eŋgima. Iŋini jariŋ juraŋi miaŋgö dop qahö akze. Anutunöŋ köyan köl eŋgimamgö mötzawi, sihimŋi miaŋön mönö yuai pakpak eŋgoŋgita öŋgöza. O ambazip, mötnaripŋinan mönö wuanöŋgöra morörökŋi akza?
“Mewö aiga iŋini mewöyök malmalŋinaŋgöra mötkurumkurum kude akŋe. Mi aka lömböriba kewö jibepuk, ‘Nini mönö wani nene aka wani o nembinak?’ Mewö jiba uruŋini miaŋgöreŋ kude ala urueret aka urukönöpuk miwikŋaibepuk.
Kantri dop urumeleŋgö kopa yeŋön yuai mewöŋi pakpak buŋa qem aŋgubingö kapaŋ köla urukönöp ahakze. Mi ahakzemö, iŋini nene opo yuaigöra mözöröŋgöba osizei, Iwiŋinan mönö mi möt teköza.
Miaŋgö urukönöp kude akŋemö, mönö Anutugö bemtohoŋnöŋ aŋgotpingö kapaŋ kölme. Uruŋini miaŋgöreŋ alget ahöiga yaŋön mönö galöm köl eŋgiba yuai mewöŋi mi mewöŋanök toroqem eŋgima.” Mewö.
“O kambuni morörökŋi, Iwiŋinan bemtohoŋ al eŋgimamgö mötzawaŋgöra mönö keŋgötŋini kude möta malme.
Gölmegö moneŋ inapŋi mi kapaŋ köla qeraköbepuk. Miaŋgöra yuai ahöm eŋgizawi, mi mönö söŋgöröŋaŋgö ala moneŋ öröba bahöŋi ambazip wanapŋi kalemŋinaŋgöra eŋgime. Mewö aketka qetbuŋaŋini guli dötnam ewö mi Suep mire ahöba sehiba kude qahöwakŋa. Moneŋ gösöŋini qainŋi kun mi Suep miaŋgöreŋ qahö bölime. Gurem jijilukut aka yoŋgorö meme yeŋön mönö eu öŋgöba yuai mem bölibingö osime.
“Yuaigöra aködamunŋi memba mötnöŋ öŋgözawi, miaŋön miri kungen ahöiga göŋön mönö urugi mewöyök miaŋgöreŋ qekötahöba malman.” Mewö.
“Iŋini mönö Anutugö nupŋi membingöra jöjöröba opo söröŋini jöhöm yaköba aködamunŋinambuk kinda uruŋinaŋgö kiwaŋan ohotirigetka jeiga malme.
Mi kiaŋgö dop: Miri toŋi kun mi ambazip amemegö lömbuaŋnöŋ kaba söŋgaibingöra öröm waŋgigetka anök. Miaŋgöreŋ ani moröurupŋan mire tata liliŋgömapköra jeŋinan yaigep uba ‘Kiŋsiŋ-paŋsaŋ!’ jiba kapaŋ köla mambötze. Mamböta malgetka yaŋön nalö miaŋgöreŋ me miaŋgöreŋ kaŋgota naŋgunöŋ qebawak, yeŋön mönö miaŋgöreŋök naŋgu örögetka kotma. Iŋini mönö morö mieŋgö dop aka jöjöröba malme.
“Kembunöŋ liliŋgöba kaiga nup memeurupŋi tosatŋan urugwölö malgetka mewö miwikŋaim eŋgimawi, yeŋön mönö simbawoŋ akze. Nöŋön ölŋa kewö jibi mötket: Yaŋön kaŋgota tokom eŋgiba nene dumnöŋ ali tatketka nene gumohom eŋgimamgö jöjöröm aŋguba welen qem eŋgima.
Yaŋön ömbibiŋe me miri awöraŋgöiga miaŋgöreŋ liliŋgöi tosatŋan urugwölö malgetka miwikŋaim eŋgimawi, yeŋön mönö simbawoŋ akze.
“Gwölö malbingö keu ki mönö ölöp mötmörime: Suŋgem aiga kegwek azinöŋ wanat nalönöŋ me auanöŋ kamawi, miri toŋan mi mötpawak ewö, yaŋön mönö gwölö mala miriŋi ölöp galöm meiga qesiŋda öŋgömamgö osima.
Iŋini ‘Suep gölmegö azi ölŋan nalö kiaŋgöreŋ qahö kaŋgotma,’ jiba mötmörimei, yaŋön mönö nalö miaŋgöreŋök kaŋgotma. Miaŋgöra iŋini mewöyök jöjöröba malme.” Mewö.
Jisösnöŋ keu mewö jii Pitönöŋ qesiyök, “Kembu, gi dopkeu ki mi neŋgöra me ambazip tosatŋi pakpak yeŋgöra mohok jizan?”
Mewö qesii Kembunöŋ jiyök, “Nup meme ambazip sutŋine daŋön tiŋ kutuba tosatŋi eŋgoŋgitza? Tosatŋan sörörauba nup mosötketka kunŋan mötkutukutu ölöpŋaŋgö qakŋe kapaŋ köla pöndaŋ memakzawi, yaŋön mönö simbawoŋ akza. Miri toŋan ahakmemeŋi kewöta eka kungen anda miriŋaŋgö öröyuaiŋi mi yaŋgö böröŋe ali galöm akŋa. Galöm aka welenqeqeurupŋi jiyöhaŋgö dop köyan köla nalö diŋdiŋe gumohom eŋgimakŋa.
Mewö köyan köl eŋgiba maliga toŋan liliŋgöba kaba mewö eka mönö simbawoŋ jima.
“Nöŋön keu ölŋi kun kewö jibi mötket: Toŋan simbawoŋ jiba sukinapŋi pakpakö galömŋi kuŋgum waŋgima.
Kuŋgum waŋgimapmö, nup meme okonŋi yaŋön uruŋan mötmöriba kewö jima ewö, ‘Kembunaŋgö kaka nalöŋan mönö köröpŋi ahöza.’ Mewö jiba könahiba nup meme ambazipurupŋi eŋgum ureiba közölömbuaŋ ala söŋgaiba o köhöikŋi nemba uruŋi sohoiga eŋololoŋ silekmalek aka malma.
Mewö mala nalö kunöŋ Kembuŋi kaŋgotmapköra qahö mambötmawi, mönö miaŋgöreŋ kaŋgotma. Nalögöra ikmaok iŋululuŋ mali mönö aua miaŋgöreŋ kaŋgota qeba yaijapaleleŋ mem waŋgiba jim kutuiga qeqetal ambazip ewö könöp sianöŋ geba sihimbölö mötma.
“Nup meme kunŋan Kembuŋaŋgö jitsihitŋi möt yaköyökmö, keu areŋi jiyöhaŋgö dop qahö jöjöröm aŋguba nupŋi memba malöhi, Kembuŋan miaŋgö likepŋi jiiga jöhöba ihileknöŋ ambemŋi gwötpuk qeaköba qeme.
Mewö qememö, nup meme azi kunŋan Kembuŋaŋgö jitsihitŋi qahö möt yaköba yuai aka meiga likepŋi ölöp jiget ihileknöŋ qemeaŋgö dop akzawi, Kembunöŋ miaŋgö likepŋi jiiga amqeqeŋi qeme. Anutunöŋ kungöra yuai gwötpuk waŋgiyöhi, yaŋön mönö mi mem sehiiga ölŋi gwötpuk ahumapköra al mambötma. Anutunöŋ kungöra yuaigö warökŋi sehisehiŋi al waŋgiyöhi, yaŋön mönö mi mem sehiiga ölŋi sehisehiŋi ahui meleŋ waŋgimapköra qesima.” Mewö.
“Nöŋön gölmenöŋ könöp ala ubi jemapköra etpiga urusihimni miaŋgö bölamŋan lök jeyöhaŋgöra ahöza.
Ahözapmö, mi ‘Ala umam,’ jibi sihimbölö gwötpuk mi nöŋgö qakne öŋgöba mösölumgöm niŋgimamgö akŋa. Anutunöŋ mewö miaŋön melun murutŋi mem niŋgima. O ni wahöjaliŋ ketaŋi möta malbi mem niŋgii miaŋgöreŋ teköma.
Kewö mötmöribepuk: Jisösnöŋ luai qemamgöra aka gölmenöŋ erök. Nöŋön kewö jibi mötket: Nöŋön luai qemamgöra qahöpmö, nöŋgöra aka jula deŋgetka köŋ jabö ahuma.
“Mi kewögöra jizal: Nöŋgö Buŋa keunan ambazip uruŋini kuŋgui meleŋgeraŋgöra nalö kewöŋeyök könahiba kewö asuhuma: Miri kungö uruŋe ambazip 5 yeŋön sutŋine aŋgururuk aka julme. Likep karöbut yeŋön yahöt yetpuk aŋgururuk aketka likep yahöt yetkön karöbut yembuk jujul aka malme.
Iwi morö yetkön jula kerök-kerök ahotka nam morö yetkön tötal aŋguyohotka iranŋan iranŋi qetala julmahot.” Mewö.
Jisösnöŋ toroqeba ambazip kambu yeŋgöra kewö jii mötket, “Wehön gegeŋe miri böuleiba kousu töwiiga iŋini mi eka miaŋgöreŋök ‘Kie kama,’ jimakze. Mewö jigetka kama.
Saut görökenök luhut giliga eka möta kewö jimakze, ‘Miri könöpŋambuk akŋa.’ Jigetka miaŋgö dop akŋa.
O urumeleŋgö silesile ambazip, iŋini suep gölmegö tandökŋiri eka kie wehöngö könaŋiri ölöp kewörakzemö, nalö ki maljini, miaŋgö könaŋi qahö kewöta möt kutugetka qahö dop kölja.” Mewö.
“Iŋini ‘Yuai diŋdiŋi mi denöwö akin,’ jiba miaŋgö könaŋi mi denöwögöra aka nanŋinak qahö kewöta jim tekömakze? Mi qahö dop kölja.
Kerökan silege ala keu jakeŋe öröm gihimamgö aiga jimtekötekö galömgöreŋ anda köna namŋe miaŋgöreŋ mönö kapaŋ köla imbi mohok aka keuŋiri jim solanimahot. Mewö qahö akŋahot ewö, kerökan ölöp örörahöm gihiiga (jas, majistreit) jimtekötekö toŋaŋgö jeŋe aŋgotnöŋga möta jii opotöröpkö böröŋe genöŋga kösö mire al gihibapuk.
Nöŋön kewö jibi mötnöŋ, Gi miaŋgöreŋ töwagi pakpak almanaŋgö dop qaköba tatman. Toiyagi kondikŋi mewöyök al teköbagun mönö töwagi memba etman.” Mewö.
Nalö miaŋgöreŋök tosatŋan kaŋgota Jisös kösohot kewö jiget mörök, “Galili ambazip tosatŋan Jerusalem jikenöŋ jöwöwöl ohogetka premiö Pailötnöŋ jiiga suahö galömurupŋan miaŋgöreŋ öŋgöba eŋgum kömugetka sepŋini eta lama bulmakau sepŋinambuk loloŋqaloŋ ahök.”
Mewö jigetka meleŋda kewö jii mötket, “Iŋini miaŋgöra kewö mötmöribepuk: Galili ambazip mieŋön Galili ambazip tosatŋi pakpak eŋgoŋgita siŋgisöndok aka malgeraŋgöra sihimbölö mi mötket.
Mewö qahöpmö, nöŋön kewö jibi mötket: Iŋini uruŋini qahö meleŋme ewö, iŋini körekŋan mönö mewöyök ayuhum teköme.
Me miri qetŋi Siloam miaŋgöreŋ miri köröpŋi kunŋan eta köla ambazip 18 turum eŋgii kömugeri, iŋini yeŋgöra kewö mötmöribepuk: Yeŋön Jerusalem könagesö tosatŋi pakpak eŋgoŋgita siŋgisöndok aka keuŋinambuk malget.
Qahöpmö, nöŋön kewö jibi mötket: Iŋini uruŋini qahö meleŋme ewö, iŋini körekŋan mönö mewöyök ayuhum teköme.” Mewö.
Jisösnöŋ dopkeu kun kewö jiyök, “Azi kunŋan muli ip kömöri nupŋe kota kini miaŋgö ölŋi jarumamgö anökmö, kun qahö miwikŋaiyök.
Qahö miwikŋaiba nup galömŋaŋgöra jiyök, ‘Mötnöŋ, nöŋön muli ip kiaŋgö ölŋi yambu (yara) karöbutkö dop kaba jaruyalmö, kun qahö miwikŋaial. Miaŋgöra mi mönö wuanöŋgöra toroqeba gölmegö kelökŋi önewat öröi sihitŋanök akapuk. Miaŋgöra mi mönö köla gilnöŋ anma.’
Toŋan mewö jiyökmö, galömnöŋ meleŋda jii mörök, ‘O azi kembuni, mi ölöp mosötnöŋga yambu (yara) ki kunbuk kinma. Nöŋön nalö sutŋe kiaŋgöreŋ kinoŋnöŋ gölme esiba kundupköba isoŋbasoŋ ala liliköbi kelökŋambuk akŋa.
Nöŋön mewö akiga yambu (yara) andöŋe miaŋgö ölŋi ölöp ahubawak. Mi qahö ahuma ewö, mi ölöp kölman.’” Mewö.
Jisösnöŋ Sabat kendonöŋ köuluk miri kunöŋ öŋgöba Buŋa keu kusum eŋgiyök.
Miaŋgöreŋ ambi kun tarök. Ömenöŋ yambu (yara) 18 miaŋgö dop mem löwörim waŋgiiga könisemŋi milipköiga qötöteimamgö osiba tata malök.
Jisösnöŋ ambi mi eka oholi kaiga kewö jii mörök, “Ambi, eksekpeksek kawölgan mönö gömosöri ölöwakzan.”
Mewö jiba böröŋi nöröpŋe ali miaŋgöreŋök qötöteiba Anutu möpöseim waŋgiyök.
Möpöseim waŋgiyökmö, Jisösnöŋ Sabat kendonöŋ ambi mi mem ölöwahöhi, köuluk mirigö galömŋan mi eka miaŋgöra möri bölii keu könahiba ambazip kambu yeŋgöra jiyök, “Nup memegö nalö 6 ahözawi, miaŋgöreŋ mönö kaba mem ölöwak eŋgimapköra jime. Mi Sabat kendonöŋ qahö.”
Mewö jiyökmö, Kembunöŋ meleŋda kewö jiyök, “O urumeleŋgö silesile ambazip! Iŋini pakpak bulmakau aziŋini me doŋkiŋini mi Sabat kendonöŋ mireyök pösata eŋguaŋgitketka onöŋ anda nemakze me qahö? Eŋgöreŋök kunöŋ mi qahö aŋgön köl eŋgimakza.
Mötket! Ambi kiaŋön Abrahamgö gwölönaröha aiga Satanöŋ jöhöm waŋgii yambu (yara) köröpŋi 18:gö dop maliga nöŋön kösöŋi mi Sabat kendonöŋ pösatpi dop köl eŋgiza me qahö?”
Mewö jiiga tuarenjoŋurupŋi pakpak yeŋön gamuŋini mötket aka ambazip kambu pakpak yeŋön aŋgöletot wewelipŋambuk meyöhi, mi pakpak eka möta söŋgaiget. Mewö.
Jisösnöŋ dopkeu kun kewö jiyök, “Anutugö bemtohoŋaŋgö könaŋi mi denöwö? Mi wanatpuk dop albileŋak?
Mi nejoŋ kötŋaŋgö dop kewö akza: Azi kunŋan mi memba nupŋe anda esiiga wahöta qariba ip ahök. Ip aiga könakemba neiŋi neiŋi mieŋön aipŋini ip miaŋgö böröŋe alget.” Mewö.
Jisösnöŋ dumŋe kunbuk dopkeu kun kewö jiyök, “Anutugö bemtohoŋi mi wanat yuaibuk dop albileŋak?
Mi yist me flaua mem qariqarigö dop kewö akza: Ambi kunŋan ‘Beret ohomam,’ jiba yist memba flaua könde karöbut miaŋgöreŋ mindiriba meleŋqeleŋ aka anda anda tari körekŋanök qariyök.” Mewö.
Jisösnöŋ anda taonŋi taonŋi aka miriŋi miriŋi miaŋgöreŋ Buŋa kusum eŋgiba anda mala Jerusalem sitinöŋ göröken anök.
Ani kunŋan kewö qesim waŋgiyök, “Kembu, uruŋini meleŋget Anutunöŋ amöt qem eŋgii letotmei, mi ambazip awamdökŋa me denöwö?” Qesim waŋgii kewö jii mötket,
“Iŋini mönö naŋgu giwikŋe aŋgotpingö jaram tiba aum-mörime. Nöŋön kewö jibi mötket: Ambazip gwötpukŋan Anutugö bemtohoŋ uruŋe aŋgotpingö esapkömemö, mi osime.
Könaŋgep miri toŋan wahöta naŋgu köligun iŋini nalö miaŋgöreŋ könahiba yaigep kinda naŋgunöŋ qeba kewö jime, ‘Kembu, mönö naŋgu öröm neŋginöŋ.’ Mewö jigetka meleŋda kewö jii mötme, ‘Ni qahö möt eŋgizal. Iŋini denikegöra, mi qahö mötzal.’
Mewö jiiga iŋini miaŋgöreŋök könahiba kewö jime, ‘Neŋön mönö göbuk köisirik tata nene nein. Göŋön mönö liliköba neŋgö sombemnöŋ Buŋa kusum neŋginöŋ.’
Mewö jimemö, yaŋön keu kewö jima, ‘Iŋini denikeaŋgöra, ni qahö möt eŋgizal. Miaŋgöra kewö jibi mötket: Bölöŋi meme pakpak, iŋini mönö nömosöta kesalget.’
“Kesalgetka miaŋgöreŋ Abraham, Aisak, Jeikob aka kezapqetok ambazip pakpak yeŋön Anutugö bemtohoŋ uruŋe kingetka eŋgekŋemö, nanŋini aköm eŋgigetka yaigep kinme. Könaŋini mewö miwikŋaiba sahöt gigilahöba irimŋini yöhözömgögetka qetŋi qeri malme.
Ambazipŋi ambazipŋi mi wehön kotkotŋeyök aka gegeŋeyök aka likeplikep Not Saut miaŋgöreŋök kaba Anutugö bemtohoŋnöŋ aŋgota dum tatatŋini memba nene nem söŋgaip aka malme.
Mewö malmemö, mötket! Qöndökŋi yeŋgöreŋök tosatŋan mutukŋi akŋe aka mutukŋi yeŋgöreŋök tosatŋan qöndökŋi akŋe.” Mewö.
Nalö miaŋgöreŋök Farisi (Köna keugö kapaŋkölköl) tosatŋan Jisösgöreŋ kaba kewö jiget, “Kiŋ Herodnöŋ guhui kömumangö mötza. Miaŋgöra mönö miri ki mosöta anman.”
Jigetka kewö meleŋ eŋgiyök, “Iŋini mönö arökŋaŋgö kiam soŋ mi kewö jiget mötma, ‘Mötnöŋ! Nöŋön merak aka uran ömewöröme eŋguataŋgömam aka kawöl ambazip mem ölöwak eŋgiba malmam. Anmami, uruwale mönö miaŋgöreŋ aŋgota nupni mekömam.’
“Kezapqetok ambazip sehisehiŋi mi Jerusalem sitinöŋ eŋgugetka kömuget. Miri tosatŋe qahö toroqeba eŋguget kömumakze, miaŋgö tandöktandök ahöza ekzal. Miaŋgöra nöŋön merak aka uran uruwale köna anda malmam. Jerusalem aŋgotpiga nuŋguget kömumam ewö, mönö yeŋgöreŋ aiakaŋina mi toroqeba akŋe.” Mewö.
Jisösnöŋ jiyök, “O Jerusalem Jerusalem, iŋini kezapqetok ambazip eŋguget kömugetka Anutunöŋ ambazip melaim eŋgii eŋgöreŋ kamakzei, mi kötnöŋ kumbuköm eŋgimakze. Poi namŋan moröurupŋi ginginŋi bapŋe ala köjöjohom eŋgimakzawi, nöŋön miaŋgö dop nalöŋi nalöŋi göhö könagösöurupki suhuba tokom eŋgimamgö möta malalmö, iŋini mi tököba mala kotket.
Mötket! ‘Anutunöŋ mönö jike miriŋini andö qeiga sahopŋanök ahöma.’ Mewö ahömapmö, nöŋön kewö jibi mötket, iŋini ni kunbuk qahö nekŋemö, könaŋgep nalö kun kam kuŋgui miaŋgöreŋ neka kewö jime, ‘Kembugö qetŋe kam neŋgizawi, Anutunöŋ mönö i kötuetköm waŋgima.’ Mewö.”
Jisösnöŋ Sabat kendon kunöŋ Farisi (Köna keugö kapaŋkölköl) yeŋgö jitŋememe kungö miriŋe öŋgöba nene neyök. Nemba tari tosatŋan galöm memba ektiget.
Miaŋgöreŋ yaŋgö jemesoholŋe kawöl azi kun köna böröŋi onöŋ ölököba qarii tarök.
Jisösnöŋ i eka könahiba Köna keugö böhi aka Farisi mi qesim eŋgiba kewö jiyök, “Sabat kendonöŋ azi mem ölöwak waŋgiba mewö miaŋön Köna keu oŋgitpin me qahö?”
Mewö jiyökmö, yeŋön göröŋ qeba tatket. Tatketka böröŋan azi mi misiriba mem ölöwaka melaii anök.
Ani kewö jii mötket, “Eŋgöreŋök kungöreŋ morö me bulmakau aziŋi mi Sabat kendonöŋ o lömnöŋ gema ewö, mi mönö ösumok örögetka kotma. Daŋön mi qahö öröi kotpawak?”
Mewö qesim eŋgii miaŋgö likepŋi meleŋbingö lömböriba numbuŋini muhungöba bök tatket. Mewö.
Farisi (Köna keugö kapaŋkölköl) azinöŋ ambazip nenegöra köl öröm eŋgiyöhi, yeŋön dum qaikŋe eu meköba tatkeri, Jisösnöŋ mi eka miaŋgöra dopkeu kun kewö jii mötket,
“Kunŋan gi amembitkö lömbuaŋgöreŋ köl öröm gihii miaŋgöreŋ anda dum jegenŋeyök qahö memba tatman. Mewö akŋan ewö, tosatŋi köl öröm eŋgiyöhi, yeŋgöreŋök kunŋan gi goŋgita qetbuŋaŋambuk akapuk.
“Yaŋön kaŋgoriga lömbuaŋ toŋan göhöreŋ kaba kewö jibawak, ‘Gi dum ki mosötnöŋga öŋgöŋgöŋi yaŋön tatma.’ Mewö jima ewö, gi mönö wahöta bapŋe emu eta dum memba tata gamugi senjombuk mötpanbuk.
Mewö qahöpmö, kunöŋ köl öröm gihimawi, gi ölöp dum siminŋe emu anda tatman. Mewö tatnöŋga lömbuaŋ toŋan kota geka jima, ‘Alani, gi ölöp kaba dum jegenŋe eu anda tatman’. Mewö jiiga göŋön ambazip göbuk tata nene nezei, mönö körek yeŋgö jeŋine qetbuŋagabuk akŋan.
Mi kewögöra: Nanŋini uruŋini memba öŋgömei, Anutunöŋ i körek memba et al eŋgima. Kunŋan nanŋi uruŋi memba etmawi, Anutunöŋ mönö i memba öŋgöba al waŋgima.”
Farisi (Köna keugö kapaŋkölköl) azinöŋ ambazip köl öröm eŋgii lömbuaŋnöŋ tatketka Jisösnöŋ lömbuaŋ toŋi liliŋgöba eka kewö jii mörök, “Gi silimgö me suŋgemgö lömbuaŋ kun ohoba miaŋgöreŋ nangi alaurupki me darumunurupki mi kude köl öröm eŋgiman. Tinitosolomurupki me miri kasunŋaŋgö ambazip pomŋi qetbuŋaŋinambuk mi kude köl öröm eŋgiman. Mewöŋi lömbuaŋgöra köl öröm eŋginöŋi, i mewöŋanök köl öröm gihiba tosagi mi meköm gihiget teköma. Mewö akŋan ewö, Anutunöŋ mönö miaŋgö töwaŋi qahö gihima.
“Mewö qahöpmö, lömbuaŋ mözözömgöba ohomani, gi mönö ambazip etqeqeŋi mia köl öröm eŋgiman. Ambazip wanapŋi, simalokon aka jegömöl akzei, mönö mia eŋgoholnöŋga dop kölma.
Mi köl öröm eŋginöŋga yeŋön tosa meköm gihibingö osigetka gi miaŋgöra simbawoŋ aka malman. Tosaŋini mi öne ahöi malnöŋga solanŋi yeŋön kömupnöhök wahötketka nalö miaŋgöreŋ Anutunöŋ nanŋak mi göhöra meköm gihima.” Mewö.
Jisösnöŋ mewö jiiga nene nemba tatket yeŋgöreŋök kunŋan mi möta kewö jii mörök, “Kunöŋ Anutugö bemtohoŋ uruŋe aŋgota nene nemba tatmawi, nöŋön yaŋgöra simbawoŋ jizal.”
Mewö jiiga kewö meleŋnök, “Azi kunŋan suŋgemgö lömbuaŋ ketaŋi mözözömgöba ohoba ambazip gwötpuk öröm eŋgiget kamegöra jiyök.
Lömbuaŋ nalöŋi kam kuŋgui welenqeqeŋi kun melaii köl öröm eŋgimamgö jiyöhi, yeŋgöreŋ anda jii mötket, ‘Yuai pakpak lök mözözömgöinga ahöza. Miaŋgöra mönö ölöp kame.’
Jii mötketmö, mi möta yeŋön körekmakörek könahiba yuai tosatŋe möndöba tököget. Mutukŋan jiyök, ‘Ni arö kun söŋgöröŋi mealaŋgöra miaŋgöreŋ anda ekŋamgö mötzal. Miaŋön jöhöm niŋgiza. Miaŋgöra ölöp anda jinöŋga möta kude möt bölim niŋgima.’
Kunŋan jiyök, ‘Ni bulmakau aziŋi 10 söŋgöröŋini meali, mi kösönöŋ ilikŋine jöhöbi kinoŋ örögetka anda nup esapköba qeba qindipkömam. Miaŋön jöhöm niŋgizawaŋgöra ölöp jinöŋga möta kude möt bölim niŋgima.’
Kunŋan toroqeba kewö jiyök, ‘Ni ambi urandöpki bohonŋi mealaŋgöra kamamgö osizal.’
“Mewö jigetka welenqeqenöŋ liliŋgöba azi kembuŋaŋgöra buzup mi jii mörök. Möta uruŋi könöp jeiga welenqeqeŋi kewö jim kutum waŋgiyök, ‘Gi mönö wölaŋ taongö köna namŋe aka sombemnöŋ anda ambazip etqeqeŋi, wanapŋi, köna böröŋini titiŋgitŋi, jegömöl aka simalokon ambazip mi mönö eŋguaŋgitnöŋga lömbuaŋ miri uruŋe ki kame.
Jiyöhaŋgö dop ak teköba kaba kewö jiyök, ‘Kembuni, jim kutum niŋgizanaŋgö dop akzalmö, dum tiŋi tok ahöza.’
“Mewö jiiga azi kembunöŋ jiyök, ‘Gi mönö könanöŋ aka rowoŋqeqeŋine anda ambazip tat anjei, mi kapaŋ köla kuŋgum eŋginöŋga lömbuaŋ miri uruŋe kaŋgota kokolak qeme.
Nöŋön kewö jibi mötket: Ambazip mutuk köl öröm eŋgimamgö jiali, yeŋgöreŋök kunŋan kun nöŋgö lömbuaŋnöŋ qahö kaŋgota nemba nahömŋi mötma.’” Mewö.
Jisösnöŋ ani ambazip kambu ketaŋi yeŋön wuataŋgöba angetka liliŋgöba kewö jii mötket,
“Kunŋan nömbuk kaba malmam jiba ni göragöra al niŋgiba iwinamŋi, anöm-moröŋi, darumunŋi, nenbehötŋi aka nanŋi malmalŋi mewöyök jegep ala jöpakömakzawi, yaŋön mönö nöŋgö gwarekni akŋamgö osima.
Sisitŋini megetka kunŋan ni nuataŋgöba sihimbölö möta maripomnöŋ kömumamgö qahö jöjörömawi, yaŋön mönö nöŋgö gwarekni akŋamgö osima.
“Eŋgöreŋök kunŋan miri köröpŋi memamgö mötza ewö, yaŋön mönö mutuk eta tata moneŋi miri mem tekömawaŋgö dop akza me qahö, miaŋgö könaŋi kewöta ek kutuma.
Mewö qahö aka miri tandöŋi kömöta mi mem tekömamgö köhököhöiŋi qahö ahöm waŋgiiga mosöri öne kiniga ambazip pakpak mi eka könahiba jiji-ilit jiba mepaik waŋgibepuk.
Mewö ak waŋgiba kewö jibepuk, ‘Azi mi könahiba miriŋi meyökmö, mi mem tekömamgö qahö köhöiyök.’ Miaŋgö dop Jisös wuataŋgöman me qahö, mi törörök kewöta möt kutuman.” Mewö
Jisösnöŋ keu mi toroqeba kewö jiyök, “Mewöyök kiŋ azi kembu kunŋan kiŋ kunbuk aröŋda ‘Bim qemam,’ jiba denöwö akŋa? Yaŋön zilaŋök kerök qahö al waŋgimapmö, mutuk jembonurupŋi öröm tokom eŋgii tata qambaŋ keu kewö eraum mötme, ‘Nanine aziurupnini 10.000 maljin aiga likepŋe kerökurupnini mi 20.000 malje. Azi kembuŋinan i eŋguaŋgita kaget eŋgeka ölöp köhöiba eŋgubin me qahöpto?’
‘Qahö köhöibin,’ jime ewö, yaŋön kerök kiŋnöŋ köröwen tariga miaŋgöreŋök jitŋememeurupŋi melaim eŋgii yaŋgöreŋ anda luai qebingö goro eraum mötme.
Mewöyök eŋgöreŋök kunŋan yuai pakpak ahöm waŋgizawi, mi jegep almawaŋön mönö nöŋgö gwarekni akŋamgö osima. Miaŋgöra mönö nia jegep al niŋgigetka dop kölma.” Mewö.
“Howe mi ölöpŋi akzapmö, sihimŋi mosötma ewö, mi mönö denöwö möhamgöinga kunbuk sihimŋambuk akawak?
Nesak omaŋi mi gölme kelökŋambuk akŋapköra tokoba isoŋbasoŋ alakzinmö, howe nahömŋi qahö mi yuai kungöra qahö dop kölma. Qahö! Mi mönö önewat gölmenöŋ gilinga geba öne töhöntöhön ahöma. (Gi mewöŋanök nöŋgö gwarekni aka kembaŋe kutuba nömosötman ewö, mönö yuai omaŋi akŋan.) Kunŋan kezapŋambuknöŋ malja ewö, yaŋön mönö keu mi möt kutuma.” Mewö.
Takis tilipqilip aka megeri aka siŋgisöndok ambazip tosatŋi mi jesöŋgöŋan Jisösgö Buŋaŋi mötpingö kaget.
Mewö kagetmö, Farisi aka Köna keugö böhi yeŋön Jisösgöra uruŋinan böliiga irikuruk keu kewö jiget, “Azi miaŋön siŋgisöndok ambazip eŋgimemba yembuk tata nene neza.”
Mewö jigeraŋgöra Jisösnöŋ dopkeu kun kewö jii mötket,
“Eŋgöreŋök kungö lamaurupŋi 100 malgetka mieŋgöreŋök kunŋan sohoba jaŋjuŋ aniga toŋan denöwö akŋa? Yaŋön mönö 99 mi gölme qararaŋkölkölŋe eŋgömosöta anda mohot jaŋjuŋ anöhi, miaŋgö jaruba anda mala miwikŋaiiga teköma.
Miwikŋaiba urusösöŋgai aka awötŋe ala kama.
Mire kaba alaurupŋi aka tosatŋi kösutŋe malmei, mi eŋgoholi tokogetka kewö jii mötme, ‘Lamani sohoyöhi, mi lök miwikŋaizalaŋgöra mönö nömbuk sösöŋgai akin’
Nöŋön kewö jibi mötme: Miaŋgö dop siŋgisöndok azi mohotŋan uruŋi meleŋmawi, yaŋgöra Suep mire sösöŋgai ketaŋi asuhuma. Ambazip 99 nanŋine jeŋine solanŋi diŋdiŋi aka uruŋini meleŋbingö qahö möta maljei, yeŋgöra sösöŋgai mewöŋi qahö asuhuma.” Mewö.
“Mewöyök ambi kunŋan silwö moneŋ kötŋi 10 memba maliga mieŋgöreŋök mohokŋan geba sohoiga denöwö akŋa? Yaŋön mönö kiwa ohotiriba kapaŋ köla miri usuŋda jaruma. Jaruba mala miwikŋaiiga teköma.
Mi miwikŋaiba ambi alaurupŋi aka ambi tosatŋi kösutŋe maljei, mi eŋgoholi tokogetka kewö jii mötme, ‘Nöŋgöreŋ soujeŋi mohotŋan sohoyöhi, mi miwikŋaizalaŋgöra mönö nömbuk sösöŋgai aki.’
Miaŋgö dop nöŋön kewö jibi mötme: Siŋgisöndok ambazip kunŋan uruŋi meleŋniga Anutugö garataurupŋi yeŋön miaŋgöra sösöŋgai öŋgöŋgöŋi akŋe.” Mewö.
Jisösnöŋ toroqeba kewö jiyök, “Azi kungö nahönyahötŋi yahöt malohot.
Munŋan iwiŋaŋgöra kewö jiyök, ‘Iwini, gi mönö moneŋ sukinapki mendeŋda nöŋgö bahöŋi niŋgiman.’ Mewö jiiga öröyuaiŋi pakpak dopŋire mendeŋda etkiyök.
Mi etkiiga nahönŋi moröŋan sömaŋi yahöt karöbut mala inap yuaiŋi pakpak mi kölölohoba memba kantri kungen anök. Miaŋgöreŋ anda nanŋi imbi-imbi aka köna ketaŋi ambi yembuk kiam bau ewö söŋaup malmal mala moneŋ inapŋi gil teköyök.
“Yuai pakpak gil teköiga bödi (buörö) ketaŋi asuhuba gölme pakpak mi dop kölök. Yaŋön nalö miaŋgöreŋ könahiba öngöpŋi aka osiyök.
Osiba kantri miaŋgö toŋi kungöreŋ anda nupköra qesim waŋgiiga melaii yaŋgö bau selŋe geba bau galömŋina malök.
Miaŋgöreŋ mali bau yeŋön sokop kötŋi neget eka ‘Ölöp mi nembi gölömni dop kölbawak,’ jiyökmö, mi mewöyök kunŋan qahö waŋgiyök.
“Mewö mala uruŋi ahuiga kewö jiyök, ‘Iwinaŋgö nup ambazip wanat awamŋi yeŋön nup megetka söŋgöröŋi eŋgii nene nem timbireŋ aka maljemö, nöŋön kiaŋgöreŋ uzukörörap aka bödi mala kömumamgö akzal.
Ni mönö wahöta iwinaŋgöreŋ liliŋgöba anda kewö jibi mötma, ‘Iwini, ni siŋgisöndok memba miaŋön gi aka Suep Toŋi qetal etkiba qetki mem bölial.
Miaŋgöra göŋön kunbuk nöŋgöra ‘Nahöni,’ jimanaŋgö dop qahö akzal. Gi ölöp jinöŋga welenqeqega kun akŋam.’
“Mewö jiba wahöta iwiŋaŋgöreŋ anök. Anda mala miri dopdowii iwiŋan tikep endu kinda ehi kaiga wösöŋi pöröraköiga ehoriba ösumŋan diŋdiŋgöba anda imbiŋe gili geiga numbuŋi yöhötim nemba ‘Nahöni, owe owe!’ jiyök.
Mewö ahökmö, nahönŋan jiyök, ‘Iwini, ni siŋgisöndok memba miaŋön gi aka Suep Toŋi qetal etkiba qetki mem bölial. Miaŋgöra göŋön kunbuk nöŋgöra ‘Nahöni,’ jimanaŋgö dop qahö akzal.’
“Mewö jii iwiŋan miaŋgöreŋök welenqeqeurupŋi kewö jii mötket, ‘Iŋini mönö ösumok maluku aködamunŋambuk kun memba kaba löŋgöt waŋgiget. Ila jalö imbiŋe köla meŋölöm waŋgiba köna esu könaŋe löŋgöt waŋgiget.
Mewöyök selnöŋ anda bulmakau dömŋi kelökŋambuk kun memba kaba qeba ohogetka nemba sösöŋgai albin.
Nahöni ki kömum taköyöhaŋön mönö kunbuk guliba kaza. Yaŋön lök sohoigun Anutunöŋ kunbuk miwikŋaiiga asuhum tiŋgitza.’ Mewö jiiga könahiba sösöŋgai alget.
“Sösöŋgai algetmö, datŋan nupnöŋ mala liliŋgöba miri dopdowiba miaŋgöreŋ liŋet gwawet köla unduba söŋgaigeri, miaŋgö kourukŋi mörök.
Mi möta welen morö kun qeri kaiga ‘Mi denöwögöra akze?’ jiba qesim waŋgiyök.
Qesim waŋgiiga kewö jiyök, ‘Mungan liliŋgöba kaiga iwigan i kunbuk meiga unditundit aiga miaŋgöra jiiga bulmakau dömŋi kelökŋambuk qeba ohoba söŋgaize.’
“Mewö jiiga irimŋi seholiiga mire öŋgömamgö tököyök. Tököyökmö, iwiŋan mi möta yaigep eta uruluai keu ösöŋ jiba mölöwörim waŋgiyök.
Mölöwörim waŋgiyökmö, yaŋön meleŋda kewö jiyök, ‘Iwini, nöŋön yambu gwötpuk welengi qeba mala jimkutukutugi nalö kunöŋ qahö oŋgita malalmö, töndup göŋön nalö kunöŋ meme (noniŋ) moröŋi kun alaurupni yembuk sösöŋgai albingöra qahö niŋginöŋ.
Qahö niŋginöŋmö, nahöngi kiaŋön köna ketaŋi ambi yembuk mala moneŋ inapki ayuhuba kaŋgoriga göŋön mönö yaŋgöra aka jinöŋga bulmakau dömŋi kelökŋambuk qeba ohoze.’
“Jiiga iwiŋan kewö jii mörök, ‘Nahöni, gi nalö dop nanambuk malakzan. Miaŋgöra nani buŋani pakpak mi mönö göhö buŋaya mohok akza.
Mohok akzapmö, mungi kiaŋön kömum taköyöhaŋön kunbuk guliba kaza. Yaŋön lök sohoiga Anutunöŋ kunbuk miwikŋaiiga asuhum tiŋgitza. Miaŋgöra dölki nene sösöŋgai alinga dop kölja.’” Mewö.
Jisösnöŋ gwarekurupŋi keu kun kewö jii mötket, “Azi pomŋi kungö sukinap galömŋi kun malök. Tosatŋan kaba azi pomŋi mi luasö keu jiget mörök, ‘Yaŋön göhöreŋ moneŋ inapki köndeŋda laŋ gila malja.’
Mi möta galöm mi jii kaiga jim waŋgiyök, ‘Ni göhöra buŋa bölöŋi jiget mötzal. Gi nöŋgö miri aka sukinapni kunbuk galöm kölmanaŋgö dop qahö akzan. Miaŋgöra mi denöwö galöm köla malnöŋ, miaŋgö löpötŋi jim asarim niŋgiman.’
Mewö jiiga uruŋan kewö mötmöriyök, ‘Miri toŋan galömkölköl nupni noaŋgiri denöwö akŋamto? Ösumni qahö dop köljawaŋgöra gölme esimamgö osizal aka ulet azi malmamgö gamuni mötzal.
Yaŋön galömkölköl nupni noaŋgitmawi, nöŋön nalö miaŋgöreŋ denöwö akiga tosatŋan miriŋine köl öröba köyan köl niŋgibeak? Aha! Köna kun mötmörizal.’
“Mewö jiba ambazip toŋan tosa al eŋgiyöhi, mi pakpak nanŋik nanŋik öröm eŋgiiga kaget. Mutukŋan kaiga yaŋgöra kewö jiyök, ‘Tonaŋgöreŋ tosa göhöreŋ dawik ahöza?’
Mewö qesiiga jiyök, ‘Oil dram 100 meal.’ Mewö jiiga kewö meleŋnök, ‘Gi tosa papiagi memba ki tata ösumok uteköba 50 ohonöŋga ahöma.’
Mewö jiba azi kun qesim waŋgiyök, ‘Aka gi? Göhöreŋ tosa dawik ahöza?’ Qesiiga kewö jiyök, ‘Wit flaua mi 21.000 kilogram meal.’ Mewö jiiga jiyök, ‘Gi tosa papiagi memba miaŋgöreŋ 16.800 kilogram mewö ohonöŋga ahöma’.
“Mewö aiga miri toŋan möta jim-ölöwak keu kewö jiyök, ‘Galömnan tilipqilip qakŋe yuai ahöhi, mi mötkutukutu ölöpŋi kondelja.’” Kembu Jisösnöŋ kösohot mewö jiba toroqeba jiyök, “Söŋaupkö ahakmeme wuataŋgömakzei, yeŋgö mötkutukutuŋini mi ambazip tosatŋi merak maljei, mi tilipqilip ak eŋgimeaŋgö dop ahözapmö, Anutugö asakŋe maljei, yeŋgö mötkutukutuŋini mi miaŋgö bapŋe akza.
“Miaŋgöra kewö jibi mötket: Tosatŋan gölmegö moneŋ inapnöŋ ambazip tilipköm eŋgimakzemö, eŋön mönö miaŋön memba alaurup miwikŋaim eŋgime. Mi miwikŋaim eŋgigetka gölmegö yuainöŋ qahöwakŋawi, Anutunöŋ mönö nalö miaŋgöreŋ köl öröm eŋgiiga malmal köhöikŋi mire aŋgota teteköŋi qahö malme.
“Kunŋan yuai morörökŋi memba kapaŋ köla törörök galöm köljawi, yaŋön mönö yuai ketaŋi mewöyök törörök galöm kölma. Kunŋan yuai morörökŋi galöm köla kitik-katuk akzawi, yaŋön mönö yuai ketaŋi mi mewöyök galöm kölmapkö jiinga kitik-katuk akŋa.
Gölmegö moneŋ inapŋi böröŋine algetka mi pöndaŋ qahö galöm kölgetka ölŋi qahö asuhuyök ewö, kunŋan mönö yuai buŋaŋi öŋgöŋgöŋi ölŋi mi böröŋine qahö alma.
Iŋini tosatŋi yeŋgöreŋ yuai mi pöndaŋ qahö galöm kölgetka ölŋi qahö asuhuyök ewö, nanŋini uruŋinaŋgö buŋa ölŋi mi daŋön kun eŋgibawak?
“Welenqeqe kunŋan kembu yahöt welen qem etkimamgö osimakza. Kunŋan mewö akŋamgö mötzawi, yaŋön mönö kun kazik ak waŋgiba kun uruŋan jöpaköma. Kungöreŋ qekötahöba kun jijiwilit ak waŋgima. Miaŋgöra eŋön Anutu aka moneŋ inap mi mindiriba welen qem etkibingö osime.” Mewö.
Farisi (Köna keugö kapaŋkölköl) yeŋön moneŋgö nahöm gwötpuk ahöm eŋgii malgeraŋgöra Jisösnöŋ keu pakpak mi jiyöhi, mi möta je misiba ilit waŋgiget.
Ilit waŋgigetka kewö jii mötket, “Farisi eŋön mönö ambazip jeŋine solanŋi tandök kondel eŋgibingö könöpuk ahakzemö, Anutunöŋ uruŋinaŋgö könaŋi möt kutum teköza. Ambazip jeŋine yuai kungöra mötketka öŋgöŋgöŋi akzawi, mi Anutunöŋ ehi imbiloŋloŋambuk ahakza.
“Bemtohoŋgö könaŋi mi Mosesgöreŋ Köna keunöŋ aka kezapqetok ambazip yeŋgö Buzup Kimbiŋine ohogetka oyoŋda mala koringa Jonöŋ asuhuba ölŋi aukŋe indelök. Nalö miaŋgöreŋök könahiba keu mi jim sehiba Anutugö bemtohoŋe aŋgotmegöra ambazip uruŋini kuŋgumakzin. Ambazip körekŋan mönö jaram tiba kapaŋ köla bemtohoŋ miaŋgö uruŋe aŋgotpingö ahakze.
Suep gölmenöŋ göröŋ qemahotkö dop akzahotmö, Köna keugö kulem jönbölanŋi mohok-kun mi nalö kungen qahö kötökŋi ayapköma. Mewö.
“Azi kunŋan anömŋi mosöta ambi kun memawi, yaŋön mönö qesabulum akŋa. Azi kunŋan ambi apŋan mosöröhi, mi memawaŋön mönö mewöyök qesabulum akŋa.” Mewö.
“Azi pomŋi kun malök. Yaŋön opo maluku gugakgugak pisikŋi aködamunŋambuk löŋgöta mala nalö dop nene söŋgaip aka siyoŋsayoŋi qahö malök.
Mewö malökmö, yaŋgö miri naŋguŋi kösutŋe azi wanapŋi kun qetŋi Lazarus ahöba malök. Uzi nömböŋnöŋ sileŋi dop köla tarök.
Wösöŋi aliga gwarönöŋ ahöba azi pomŋaŋgö tebolnöhök nene irip boromŋi eri mia nemamgö mörök. Möta ahöiga kiam yeŋön kaŋgota uzi nömböŋi bözöba malget.
“Mewö mala wanapŋi yaŋön kömuyök. Kömui Suep garata yeŋön waŋgita öŋgöba Abrahamgö qöhöröŋe alget tarök. Azi pomŋi yaŋön mewöŋanök kömuiga löm kölget.
Löm kölgetka kömupkö senjom mire geiga jem sölöŋgöi sihimbölö ketaŋi möta ui öŋgöiga Lazarus Abrahamgö qöhöröŋe köröwen endu tari etkehök.
Etkeka silata qeta jiyök, ‘O iwini Abraham, mönö wösögi möt niŋgiman. Ni könöp bölamnöŋ nohoi kiaŋgöreŋ wahöjaliŋ öŋgöŋgöŋi möta kinjal. Miaŋgöra mönö Lazarus melainöŋ anda kesöt suŋan onöŋ kusahöla kaba nesilamne mirii amörima.’
“Mewö jiyökmö, Abrahamnöŋ meleŋnök, ‘Nahöni, mönö ki mötmörinöŋ anök. Göŋön gölmenöŋ malmal sösöŋgaiŋambuk lök malnöŋ teköyökmö, Lazarusnöŋ gölmenöŋ malmalŋi qemjem-mamjeŋ aka malök. Mewö malökmö, nalö kewöŋe urukölalep ak waŋgiinga tatzapmö, göŋön sihimbölö möta wahöjaliŋ qakŋe kinjan.
Mewö maljin aiga toroqeba kewö jizal: Anutunöŋ nini aka iŋini sutnine mendeŋda jabö al köhöii ahöza. Miaŋgöra tosatŋan jabö qösököba neŋgöreŋök eŋgöreŋ kaŋgotpingö mötpeak, mi mönö osime. Mewöyök likep endu maljei, eŋön mewöyök neŋgöreŋ yuhu kaŋgotpingö qaköme.’
Mewö jiiga kewö jiyök, ‘Iwini, mewö aiga kewö ulet gihizal: Göŋön mönö Lazarus melainöŋga iwinaŋgö mire anma.
Miri miaŋgöreŋ darumunurupni 5 maljei, yeŋön mewöŋanök senjom miri kiaŋgöreŋ eta sihimbölö ketaŋi mötpepuk. Miaŋgöra mönö jinöŋga anda kezapqetok keu jii mötme.’
“Mewö ulerökmö, Abrahamnöŋ jiyök, ‘Qahö! Mosesgö Köna keu aka kezapqetok ambazip yeŋgöreŋ Buzup Kimbi mi yeŋgö buŋaya ahöza. Keu mia mönö kezap ala mötme!’
Mewö jiiga kewö jiyök, ‘O iwi Abraham, mewö qahöpmö, kömukömuŋi neŋgöreŋök kunŋan yeŋgöreŋ anbawak, mewö mönö uruŋini meleŋbeak.’
Jiiga Abrahamnöŋ kewö jii mörök, ‘Yeŋön Moses aka kezapqetok ambazip yeŋgö keugöra kezap qahö alje ewö, mewöŋanök kömukömuŋi neŋgöreŋök kunŋan wahöta keu jibawak, yeŋön mönö töndup Anutu qahö möt narim waŋgibeak.’” Mewö.
Jisösnöŋ gwarekurupŋi keu kewö jii mötket, “Bölöŋaŋgö supatitikŋan mönö awamŋanök asuhumakza. Kunöŋ supatitik aŋgön kölmamgö osimakzapmö, kun daŋön tosatŋi kölgorom ak eŋgiiga siŋgisöndok akŋei, yaŋgöra mönö wölziköba ‘Yei!’ jizal. Sihimbölö öŋgöŋgöŋan mönö yaŋgö qakŋe öŋgöma.
Yaŋön ambazip moröŋi yeŋgöreŋök kun kölgorom ak waŋgiiga siŋgisöndok akŋawi, azi miaŋön mönö lömböt öŋgöŋgöŋi miwikŋaima. Anutunöŋ lömböt miaŋgö likepŋi denöwö waŋgiiga dopŋe akawak? Kemuŋ jamönjiŋ jölŋe jöhöba köwet röndumnöŋ gilget mulumgöi gebawak, miaŋön mönö awamŋi ahum waŋgii tandök akawak.
“Miaŋgöra mönö nanŋini galömŋini mem aŋguba malme. Alagi kunŋan siŋgisöndok akzawi, i mönö jim mindiŋ ak waŋgiman. Jim mindiŋ ak waŋginöŋga möt bölim aŋguba wösöŋi mötma ewö, gi mönö siŋgisöndokŋi mosöt waŋgiman.
Wehön kungö uruŋe siŋgisöndok 7 ak bölim gihiba indimŋi 7 göhöreŋ liliŋgöba kewö jima, ‘Alani, ni siŋgisöndok akzalaŋgöra möt bölim aŋguzal.’ Mewö jima ewö, gi mönö siŋgisöndokŋi mosöt waŋgiman.” Mewö.
Aposol yeŋön Kembugöra jiget, “Mötnaripnini mönö toroqeba mem köhöiman.”
Mewö jigetka Kembunöŋ meleŋnök, “Mötnaripŋinaŋgö ölŋi mi nejoŋ kötŋaŋgö dop ahöbawak ewö, eŋön ölöp nömözup ip kiaŋgöra kewö jim kutubeak, ‘Gi mönö jöla jalögabuk wahöta luhuba köwetnöŋ geba nangi kömöta kinman.’ Mewö jiba möt narigetka ip miaŋön mönö keuŋini tem kölma.” Mewö.
“Eŋgöreŋök kungö nup azinöŋ bulmakau memba nupnöŋ anda kinoŋ öröi gölme mesiŋma me lama galömŋina malma. Mala mire kaŋgori miaŋgöreŋ toŋan kewö jii mötma me qahöpto, ‘Gi mönö mire kota tata nenegi neman.’
Mewö qahö! Yaŋön mönö kewö jima: ‘Gi mönö o ariba möhamgöm aŋguba suŋgemgö neneŋamni ohoba ala niŋginöŋ nemam. Miaŋgö andöŋe nangi neneŋamgi ohom neman.’
Mewö jim kutum waŋgiiga nup aziŋan jiyöhaŋgö dop nupŋi mem teköi dop köliga galömŋan miaŋgöra möpöseim waŋgima me qahö? Qahö!
Eŋgö könaŋini mi mewöŋanök ahöza. Galömŋinan yuai pakpak jim kutum eŋgiyöhi, iŋini mi ak teköba miaŋgöreŋ kewö jime, ‘Nini nup ambazip töhöna maljin. Galömninan yuaigöra jiyöhi, mönö miyök memba kazinaŋgöra möpömöpösei jarubingö osizin.’” Mewö.
Jisösnöŋ Jerusalem sitinöŋ anmamgöra Galili aka Samaria prowins yahöt mietkö sutŋire köna ahöyöhi, miaŋgöreŋ anök.
Könanöŋ anda miri kunöŋ aŋgoriga azi 10 sileŋini uzikukuŋambuk yeŋön miwikŋaiba eka tikep endu kinget.
Kinda köhöikŋanök qeta jiget, “Ketaŋamnini Jisös, mönö neŋgöra ak kömum gihima!”
Qeta jigetka eŋgeka kewö jii mötket, “Iŋini mönö jike nup galöm yeŋgöreŋ anda sileŋini kondel eŋgime.” Mewö jiiga tem köla könanöŋ angetka sileŋinan miaŋgöreŋ solaniba ölöwahök.
Ölöwahökmö, 10 yeŋgöreŋök kunŋan sileŋi solanii eka liliŋgöba kaba Anutu köhöikŋanök qeta möpöseiyök.
Möpöseiba Jisösgö könaŋe geba sipköba simin köla ‘Saiwap!’ jiyök. Azi mi Samaria azia. Juda yeŋön Samaria prowinsgö ambazip yeŋgöra mötketka eretŋi ahakzapma.
Saiwap! jiiga Jisösnöŋ meleŋda jiyök, “Mi ölöp akzanmö, azi pakpak 10 eŋgö sileŋinan lök solanim teköyök me? Azi 9 mieŋön mönö denike malje?
Kian azi göŋön nangik liliŋgöba kaba Anutu möpöseizanmö, azi 9 yeŋön mönö anda nönöŋgan akze.”
Mewö jiba kewö jii mörök, “Mötnaripkan mönö mem ölöwak gihiza. Miaŋgöra ölöp wahöta anman.” Mewö.
Farisi (Köna keugö kapaŋkölköl) yeŋön Jisös kewö qesim waŋgiba jiget, “Anutugö bemtohoŋ mi mönö wanat nalönöŋ asuhuma?” Jiget möta meleŋda kewö jiyök, “Anutugö bemtohoŋan mönö jeninan ekinaŋgö dop qahö asuhuma.
Mötket! Anutugö bemtohoŋi mi sutŋine uruŋine asuhuba ahöza. Miaŋgöra mi kiaŋgöreŋ me enduyaŋgöreŋ ahözawi, mewö jibingö osimakzin.”
Jisösnöŋ gwarekurupŋi kewö jii mötket, “Könaŋgep nalö kun kam kuŋgumawi, miaŋgöreŋ Suep gölmegö azi ölŋaŋgö nup meme wehönŋi mieŋgöreŋök kun ekingö ak eŋgimapmö, mi kunbuk ekingö osime.
Nalö miaŋgöreŋ kewö jiget mötme, ‘Mötket! Amötqeqe Toŋan mönö endu malja. Mötket! Mönö ki asuhuza.’ Mewö mewö jigetka i ekingöra miaŋgöreŋ ösumok kude luluhuba anme.
Mi kewögöra: Suep gölmegö azi ölŋan kunbuk kamawi, nalö mi wölbilikö dop kewö akŋa: Mi suep likepŋeyök zilaŋ biliksik ala asariba likepŋe dop köla anjawi, yaŋön mönö miaŋgö dop asuhuma.
Könaŋgep mewö asuhumapmö, mutuk ambazip nalö kewöŋe gölmenöŋ maljei, yeŋön azi mi yaköriba andö qem waŋgigetka sihimbölö ketaŋi mötma.
“Mönöwök Noagö nalöŋe ambazipnöŋ malmalŋini qemasolokep qakŋe mala ayuhugeri, miaŋgö dop mönö Suep gölmegö azi ölŋan kunbuk kamawaŋgö nalöŋe mewöyök asuhuma.
Noagö nalöŋe nene lömbuaŋ ala o köhöikŋi nemba ambi kenam bohonŋaŋgö alget anda kaiga aŋgömeget. Ahakmeme mewö aka memba qemasolokep malgetka Noanöŋ waŋge uruŋe öŋgöyöhi, silim miaŋgöreŋ teköyök. Teköiga o göulu ketaŋan kaba ambazip jinonŋi qahö löm köl eŋgii o nemulahöba kömuget.
“Lotkö nalöŋe mewöyök qemasolokep malgetka mewöŋanök asuhuyök. Ambazipnöŋ nene lömbuaŋ ala o jawat nemba nup köl kömöta jike miriŋini memba qeköm nembi ala yuai bohonŋi memegöra algetka yuai tosatŋi bohonŋi memba malget.
Mewö aka memba malgetmö, Lotnöŋ Sodom miri mosöta aniga wehön miaŋgöreŋök könöp aka köt sömsöm könöpŋambuk mi mönö kie ewö suepnöhök eta ambazip jinonŋi qahö eŋgohoi kömuget.
Könaŋgep Suep gölmegö azi ölŋan kunbuk asuhumawi, nalö miaŋgöreŋ ambazipnöŋ mewöŋanök qemasolokep aka mala ayuhume.
“Silim miaŋgöreŋ sombemnöŋ malmawaŋön mönö inap yuaiŋi memamgöra miri uruŋe kude öŋgöma me nupnöŋ anda malmawaŋön mönö mewöŋanök miriŋe kude liliŋgöba kama.
Lot anömŋan meleŋda andöŋe uba kömumba köt ahöhi, mönö mi mötmörime.
Kunŋan malmalŋi siyoŋsayoŋi qahö nanŋaŋgöra aŋgön köla nanŋi imbi-imbi malmamgö mötzawi, yaŋgö malmalŋan mönö sohomapmö, kunŋan malmalŋi nöŋgöra aka köleŋniga sohomawi, yaŋön mönö malmal ölŋaŋgö könaŋi miwikŋaiba oyaeŋkoyaeŋ malma.
“Nöŋön kewö jibi mötket: Suŋgem miaŋgöreŋ azi yahöt dumnöŋ mohotŋe ahöyohotka yetköreŋök kun waŋgita kun mosötme.
Mewöyök ambi yahöt mi mohotŋe taweŋ urasiba (bunahöba) tatmahori, yetköreŋök kun waŋgita kun mosötme.”
(Azi yahöt nupnöŋ malohotka yetköreŋök kun waŋgita kun mosötme.)
Jisösnöŋ mewö jiiga gwarekurupŋan meleŋda jiget, “O Kembu, mi denikeaŋgöreŋ asuhuma?” Mewö jigetka kewö jii mötket, “Sömbup gisakŋan kungen göröken ahömawi, manu köraraknöŋ mönö miaŋgöreŋ öröba tokomakzei, mönö miaŋgö dop asuhuma.” Mewö.
“Iŋini mönö nalö dop Anutu köuluköba qemalokolip qahö aka malme.” Jisösnöŋ mewö jiba miaŋgö dopkeuŋi kewö jii mötket,
“Taon kunöŋ keu jimtekötekö azi kun malök. Yaŋön ambazip yeŋgö keugöra gamuŋi qahö möta nanŋi imbi-imbi mala Anutugö jitŋi oŋgitpileŋbuköra keŋgötŋi qahö mörök.
Taon miaŋgöreŋ malö ambi kun malök. Yaŋön sundan dop keu jimtekötekö azi miaŋgöreŋ anda kewö jiba malök, ‘Kunŋan nömbuk aŋgururuk akzawaŋgöra göŋön ölöp bauköm niŋgibanak.’
“Mewö jiiga nalö köröpŋi mi möta andö qeba malökmö, könaŋgep uruŋan kewö jiyök, ‘Nöŋön ambazip yeŋgö keugöra gamuni qahö möta nani imbi-imbi mala Anutugö jitŋi oŋgitpileŋbuköra keŋgötŋi qahö mötzal.
Mewö maljalmö, malö kiaŋön mönö keu söksök pöndaŋ jim niŋgiba kamakzawaŋgöra ölan nöhöiga ölöp bauköm waŋgibiga keuŋi teköma. Qahö bauköm waŋgibileŋak ewö, yaŋön mönö qösösök kaiga qeriqeriŋi mötpileŋbuk.’”
Kembunöŋ kösohot mi mem teköba jiyök, “Jimtekötekö azi goŋgoŋan keu jiyöhi, mönö miaŋgöra kezap ala könaŋi mötmöriget.
Anutunöŋ ambazip nanŋaŋgöra möwölöhöm eŋgiyöhi, yeŋön suŋgem asak bauköm eŋgimapköra köulukögetka Anutunöŋ mönö yeŋgö keuŋini kewöta jim teköi ölöwakŋe. Bauköm eŋgimamgö jiba taŋqaŋ qahö aka nalö qahö könjörari öŋgöma. Mi qahöpmahöp!
Nöŋön kewö jibi mötket: Anutunöŋ mönö nalö kude köriiga keuŋini kewöta jim teköi ölöwakŋe. Wölaŋ bauköm eŋgimakzapmö, mi töndup Suep gölmegö azi ölŋan liliŋgöba kaba ambazip kewöt eŋgimawi, nalö miaŋgöreŋ mötnarip ölŋi miwikŋaima me qahöpto?” Mewö.
Ambazip tosatŋan nanŋinaŋgö mötket öŋgöiga solanŋi diŋdiŋi akzin jiba tosatŋi mötketka eretŋi ahök. Jisösnöŋ i eŋgeka dopkeu kun kewö jii mötket,
“Azi yahötŋan jöwöwöl jikenöŋ öŋgöba köuluköyohot. Kunöŋ Farisi aka kunŋan takis meme azia.
“Farisi (Köna keugö kapaŋkölköl) yaŋön kinda nanŋök kewö köuluköyök, ‘O Anutu, ambazip tosatŋan uruŋini goŋgiiga kalöpmalöp aka sero yoŋgorö ahakze, ni yeŋgö dop qahö maljal me takis meme endu kinjawi, ni yaŋgö dop mewöyök qahö maljal. Miaŋgöra saiwap jim gihizal.
Nöŋön sonda dop sömaŋi yahöt nenegö siŋgi malakzal. Nöŋön moneŋ inapni pakpak mendeŋda 10:nöhök mohok Anutugö buŋaya qemakzal.’
“Mewö köuluköyökmö, takis meme yaŋön waŋgömŋi kunöŋ kinda Suepnöŋ eu umamgö gamuŋi möta böröŋan jeŋi esuhuba kewö köuluköyök, ‘O Anutu, siŋgisöndok azi ni mönö ak kömum niŋgiman.’
Nöŋön kewö jibi mötme: Yaŋön mönö Anutugö jeŋe solaniba miriŋe liliŋgöyökmö, Farisi (Köna keugö kapaŋkölköl) yaŋön mewö qahö. Denike yeŋön nanŋini uruŋini memba öŋgömei, Anutunöŋ mönö i körek memba et al eŋgimapmö, kunŋan nanŋi uruŋi memba etmawi, Anutunöŋ mönö i memba öŋgöba al waŋgima.” Mewö.
Ambazip tosatŋan nahönbörat morömorö mewöyök eŋguaŋgita Jisösnöŋ böröŋan eŋgimisirimapköra yaŋgöreŋ kaget. Kagetmö, gwarek yeŋön mi eka jim qetal ak eŋgiget.
Mewö aketmö, Jisösnöŋ nahönbörat mi köl öröm eŋgii kagetka kewö jiyök, “Nahönbörat moröŋi mi ölöp eŋgömosötketka nöŋgöreŋ kame. Anutunöŋ ambazip mewö mia bemtohoŋi buŋa qem eŋgima. Miaŋgöra i kude jöhöm eŋgime.
Nöŋön keu ölŋi kun kewö jibi mötme: Kunŋan Anutugö bemtohoŋi mi nahönbörat ewö buŋa qahö qem aŋgumawi, yaŋön mönö miaŋgö uruŋe aŋgotmamgö osima.” Mewö.
Galömkölköl azi kunŋan Jisösgöreŋ kaba kewö qesim waŋgiyök, “Böhi ölöpŋi, nöŋön mönö denöwö aka malmal köhöikŋaŋgö buŋa qem aŋgubileŋak?”
Qesim waŋgiiga kewö jii mörök, “Gi nöŋgöra ‘Böhi ölöpŋi’, mi wuanöŋgöra jizan? Anutu mohotŋan ölöpŋi akza. Azi kunŋan i ewö ölöpŋi qahö akza.
Gi jöjöpaŋ keu ki möt teközan, ‘Sero yoŋgorö kude akŋan, Ambazip kun kude qenöŋ kömuma, Yoŋgorö kude meman, Jitnöŋ alal keu kude jiman, Iwinamgi mönö göda qem etkimakŋan.’”
Mewö jiyökmö, galömkölköl azinöŋ kewö jiyök, “Mi pakpak mönö gwaböneyök tem köla mala kotzal.”
Jii Jisösnöŋ möta kewö jii mörök, “Mohot-kungöra kewö osizan. Gi mönö anda sukinapki pakpak söŋgöröŋi memegöra alnöŋ moneŋ kaiga meŋdeŋda ambazip wanapŋi eŋgiman. Mewö aknöŋga sukinapki ketaŋi (guli masapu, milyön kina ewö) mi Suep mire ahöm gihima. Mewö aka ni nuataŋgöba kaman.”
Mewö jiyökmö, azi miaŋön kindiŋbirik malöhaŋgöra aka keu mi möta wösöbirik aka jeŋi asöliiga öne mosöta anök.
Wösöbirik ahöhi Jisösnöŋ mi eka kewö jiyök, “Yei! Ambazip moneŋ inapŋinambuk yeŋön mönö Anutugö bemtohoŋnöŋ aŋgotpingö lömböriba kupuk-kapak akŋe.
Mi kewö jim tuarimam: Sömbup ketaŋi kamel mi kondi kinimŋe ölöp qahö aŋgotma. Miaŋgö dop ambazip pomŋi yeŋön Anutugö bemtohoŋ uruŋe aŋgotpingö lömböriba qaköme.”
Keu mi jii mötkeri, yeŋön kewö jiget, “Opopoŋ! Ambazip daŋön mönö Suepkö buŋaya akawak?”
Mewö jigetka kewö meleŋnök, “Ambazipnöŋ mi esapköba osiba qakömakzemö, Anutunöŋ mönö yuai pakpak ölöp ahakza. Yaŋön yuai kun aka memamgö qahö osiba qakömakza.”
Pitönöŋ keu mi möta meleŋda kewö jiyök, “Mötnöŋ, neŋön mönö miri gölmenini mosöta gi guataŋgöba kain.”
Mewö jiiga Jisösnöŋ kewö jii mötket, “Nöŋön keu ölŋi kun kewö jibi mötme: Kunŋan Anutugö bemtohoŋaŋgöra aka yuai kun mosöröhi, - mi miri gölmeŋi, anöm-moröŋi, darumunŋi me iwinamŋi - mi eŋgömosöriga
Anutunöŋ mönö salupŋe toroqeba oŋgita likepŋi meleŋ waŋgiiga mi gölmegö malmalnöŋ mema aka malmal könaŋgepŋe malmal köhöikŋi teteköŋi qahö buŋa qem aŋguma.”
Jisösnöŋ gwarekurupŋi 12 mi öröm eŋgii kagetka kewö jiyök, “Mötket, nini Jerusalem öŋgöbin. Kezapqetok ambazipnöŋ Suep gölmegö azi ölŋaŋgöra keu pakpak ohogeri, mi mönö ölŋambuk ak teköma.
Kunöŋ i mamalolo mem waŋgiiga kian gawman yeŋgö böröŋine gema. Yeŋön jijiwilit aka mepaiköba keu töhöreŋ jim waŋgiba söutkölap qeme.
Söutkölap qeba ihilek wahiŋambuknöŋ tauköm waŋgiba qeget kömuma. Kömumba wehön karöbut aiga kömupnöhök wahötma.”
Mewö jiyökmö, gwarek yeŋön keu mi qahöpmahöp möt asariget. Keu jiyöhi, mi asa-asambötŋe ahöiga mi qahö möt kutuget. Mewö.
Jisösnöŋ anda Jeriko mire dopdowiiga jegömöl azi kunŋan nene moneŋ waŋgimegöra uleta köna jitŋe tarök.
Tariga ambazip kambu könanöŋ oŋgita angetka kourukŋini möta “Wanat yuai asuhuza?” jiba qesim eŋgiyök.
Qesim eŋgiiga kewö jiget, “Jisös, Nazaret azinöŋ mönö könanöŋ kaba goŋgitmamgö akza.”
Jigetka kewö qerök, “Jisös, Deiwidkö gwölönarökŋi! Gi mönö ak-kömum niŋgiman!”
Mewö qeriga ambazip mutuk angeri, yeŋön bök tatmapköra qetal waŋgigetmö, yaŋön kapaŋ köla qet gigilahöyök, “Deiwidkö gwölönarökŋi! Gi mönö ak-kömum niŋgiman!”
Qet gigilahöiga Jisösnöŋ dörök ala kewö jim kutuyök, “I mönö böröŋe memba nöŋgöreŋ kame.” Jiiga memba dowe kaŋgotketka kewö qesim waŋgiyök,
“Alani! Gi mönö wani yuai ak gihimamgöra mötzan?” Qesim waŋgiiga jiyök, “Kembu! Ni jeni kunbuk umamgöra mötzal.”
Jiiga Jisösnöŋ kewö jii mörök, “Mönö jegi unöŋ. Mötnaripkan mönö mem ölöwak gihiza.”
Mewö jiiga miaŋgöreŋök jeŋi tohoiga törörök uba Anutu möpöseiba Jisös wuataŋgöba andöŋe anök. Ambazip pakpak yeŋön yuai mi eka Anutu möpöseiget. Mewö.
Jisösnöŋ Jeriko taonöŋ kaŋgota kutuba anmamgö ahök.
Miaŋgöreŋ azi kun qetŋi Zakius malök. Yaŋön azi pomŋi aka takis meme yeŋgö jitŋememeŋina malök.
Yaŋön Jisösgö kaisoŋgolomŋi ekŋamgö ak waŋgiyökmö, azi töröptökŋaŋgöra ambazip kambu sutŋine kinda kököriba osiyök.
“Jisösnöŋ ki kaba neŋgoŋgitma,” jiget möta ekŋamgöra ösumök anda ambazip eŋgoŋgita sikamore ip qakŋe öŋgöba tarök.
Tari Jisösnöŋ miaŋgöreŋ aŋgota jeŋan ui öŋgöi eka yaŋgöra kewö jiyök, “Zakius, gi mönö ösumök etnöŋ. Ni merak göhö mire kabi mohotŋe tatpit.”
Mewö jiiga ösumök eta söŋgaiba köl öröm waŋgiiga miriŋe anohot.
Anohotka ambazip körekŋan mi eka irikuruk aka kewö jiget, “Mönö wuanöŋgöra siŋgisöndok azi mewöŋaŋgö mire öŋgöba tatza?”
Mewö jigetmö, Zakiusnöŋ ambazip sutŋine aukŋe wahöta kinda Kembugöra kewö jiyök, “Kembu mötnöŋ, nöŋön ainemalukuni bibiŋe mendeŋda likepŋi ambazip wanapŋi yeŋgöra eŋgimam aka denike yeŋgöreŋ öröyuai kun dop oŋgita tilipqilip aka waŋgirali, mi mönö ambemŋi 4:gö dop toroqeba meleŋda eŋgimam.”
Mewö jiiga Jisösnöŋ yaŋgö könaŋaŋgöra kewö jiyök, “Anutunöŋ merak miri kiaŋgö toŋi amöt qem waŋgii letotza. Yaŋön mewöyök Abrahamgö gwölönarökurupŋi yeŋgö sutŋine malja.
Suep gölmegö azi ölŋan mönö ambazip sohogeri, mi jaruba amöt qem eŋgimamgöra aka erök.” Mewö.
Jisösnöŋ kaba Jerusalem siti dopdowiba keuŋi jii ambazip mi mötkeri, yeŋön kewö mötmöriget, “Anutugö bemtohoŋaŋgö ölŋan zilaŋ asuhuma.” Mewö mötmörigeraŋgöra Jisösnöŋ dopkeu kun kewö jiyök,
“Azi qetbuŋaŋambuk kunŋan kewö jiyök, ‘Ni mirini mosöta kantri kunöŋ köröwen anbiga miaŋgöreŋ ni kiŋ kembu kuŋgum niŋgigetka mala liliŋgöba kamam.’
Mewö gölme köröwen anmamgö jiba nup aziurupŋi 10 eŋgoholi kagetka moneŋ esu 10 mendeŋda eŋgiba kewö jiyök, ‘Nöŋön anda mala biaŋ liliŋgöba kamam. Eŋön nalö sutŋe kiaŋgöreŋ moneŋ kiaŋön kölköl-örörö nup memba mem sehime.’
Mewö jiba anökmö, könagesöurupŋan kazik ak waŋgiba kewö jiget, ‘Nini azi kiaŋön nanine azi kembu aka galöm köl neŋgimapkö töközin.’ Mewö jiba welen azi tosatŋi melaim eŋgiget andöŋe anda buzup mi jiget mörök.
“Mewö mörökmö, töndup kantri anök, miaŋgöreŋ yeŋön i azi kembu kuŋgum waŋgigetka nanŋi prowinsnöŋ kunbuk liliŋgöba kayök. Kaba nup aziurupŋi moneŋ esu eŋgiyöhi, mi jiiga yaŋgö jeŋe kaŋgotket. Mohot mohot yeŋön kölköl-örörö nup memba moneŋ mem sehigetka dawik asuhuyöhi, mi kondelget ekŋamgöra qesim eŋgiyök.
Nup azi mutukŋan jeŋe kaŋgota jiyök, ‘Kembu, nöŋön moneŋ esugi mem sehibiga toroqeba kunbuk esu 10 miwikŋaial.’
“Mewö jiiga kewö jii mörök, ‘Mi ölöp. Gi nup meme azi ölöpŋi. Gi yuai morörökŋi memba mi kapaŋkapaŋ aka galöm köla malnöŋga sehiyök. Miaŋgöra nöŋön taon gölme 10 mindiriba göhö böröge albi yeŋgö galömŋina malman.’
Mewö jiiga nup azi alaŋan jeŋe kaŋgota kewö jiyök, ‘Kembu, nöŋön göhö moneŋ esugi mem sehibiga toroqeba kunbuk esu 5 miwikŋaial.’
Mewö jiiga yaŋgöra mewöyök kewö jii mörök, ‘Mi ölöp. Nöŋön taon gölme 5 mindiriba göhö böröge albi yeŋgö galömŋina malman.’
“Kunbuk kunŋan kaŋgota jiyök, ‘Kembu eknöŋ. Göhö moneŋ esugi ki. Mi oponöŋ esuhuba lolongöbi ahöyök.
Göŋön azi könöpŋambuk akzanaŋgöra aka göhöra keŋgötni möta malal. Gi nangak inap yuai köwenöŋ qahö alnöŋi, mia töndup memamgö mörakzan. Gi nangak nene kötŋi qahö kömötnöŋga asuhuyöhi, miaŋgö ölŋi mi töndup yandiba memamgö mörakzan.’
“Mewö jiiga meleŋda kewö jim waŋgiyök, ‘Gi nup azi bölöŋi. Nangak keu jizani, nöŋön miaŋgö dop kewöt gihiba likepŋi meleŋ gihimam. Ni azi könöpŋambuk akzal. Nanak yuai köwenöŋ qahö ala mi memamgö mörakzal. Nanak nene kötŋi qahö kömöta miaŋgö ölŋi mi töndup yandiba memamgö mörakzal. Mi ölöp möta malnöŋ.
Gi könani mewö mötagun mönö wuanöŋgöra moneŋ esuni mi benknöŋ qahö alnöŋga qariyök. Mi kölköl-örörö nupnöŋ albanak ewö, miaŋön mönö sehiiga nöŋön kaba suŋambuk membileŋak.’
“Mewö jiba azi kösutŋe kingeri, mi kewö jii mötket, ‘Iŋini mönö yaŋgö böröŋeyök moneŋ esuŋi mi waŋgita esu 10 miwikŋaiyöhi, i waŋgime.’
Jii möta kewö jiget, ‘Kembu, yaŋgöreŋ moneŋ esu 10 mi lök ahöza!’
Mewö jigetka meleŋda jiyök, ‘Nöŋön kewö jibi mötket: Ambazip yuai ahöm eŋgizawi, yeŋgöra körek mönö mi toroqem eŋgigetka sehimapmö, kungöreŋ yuai kun qahö ahözawi, morörökŋi mia mönö mewöyök waŋgitketka öne töhön malma.’
Mewö jizalmö, kerökurupnan nöŋön kiŋ kembu aka galöm köl eŋgimamgö tökögeri, i mönö eŋguaŋgita kagetka eŋgeka jim kutubi eŋgugetka kömume.’” Mewö.
Jisösnöŋ keu mi jim teköba mosöta Jerusalem sitinöŋ öŋgömamgöra mutuk anök.
Anda Betfage aka Betani miri yahöt kösutŋire kaba kunduŋi qetŋi Oil ip kunduŋi qerakzei, miaŋgöreŋ öŋgöba gwarekyahötŋi yahöt melaim etkiyök. Melaim etkimamgö aka
kewö jiyök, “Miri wösöŋire tatzawi, mönö miaŋgöreŋ anmahot. Anda miaŋgöreŋ aŋgota doŋki moröŋi kösönöŋ jöhöget kinjawi, mi miwikŋaimahot. Doŋki mi dölökŋa, azi kunöŋ qakŋe qahö tatatŋa. Mi mönö pösata memba ki kamahot.
Pösarohotka kunŋan ‘Mi wanigöra pösatzahot?’ jiba qesim etkiiga kewö jimahot, ‘Kembuniran miaŋgöra osiza.’”
Mewö melaim etkiiga anda jiyöhaŋgö dop miwikŋaiyohot.
Miwikŋaiba doŋki moröŋi pösatpitkö ahotka toŋan jiget, “Hei! Doŋki moröŋi mi wanigöra pösatzahot?”
Jigetka kewö meleŋnohot, “Kembuniran miaŋgöra osiza.”
Mewö jiba memba Jisösgöreŋ kaba malukuŋini qeköba doŋki qakŋe tumbula jigetka Jisösnöŋ öŋgöba tarök.
Mewö tata aniga ambazip kambu yeŋön göda qeba opo malukuŋini qeköba köna namŋe tumbulget.
Tumbulgetka anda Jerusalem dopdowiba Oil ip kunduŋaŋgö sörökŋe geiga gwarek kambu pakpak yeŋön könahiba söŋgaiba aŋgöletot pakpak kukösum qakŋe mei ekeri, mieŋgöra qet ketaŋi qeta Anutu möpöseim waŋgiba
kewö jiba qetket, “Anutu möpöseizin. Kiŋ Kembugö qetŋe kamawi, Anutunöŋ mönö i kötuetköma. Luaigi aka qetbuŋagi möpöseininga Suepnöŋ euyaŋgöreŋ öŋgöza. Owe owe!”
Mewö qetketka Farisi (Köna keugö kapaŋkölköl) tosatŋan ambazip kambu sutŋine kinda kewö jim waŋgiget, “Böhi, mönö gwarekurupki jim eŋginöŋ.”
Mewö jim waŋgigetka kewö meleŋnök, “Nöŋön kewö jibi mötme: Yeŋön göröŋ kinbeak ewö, köt yeŋön mönö silata qetpeak.” Mewö.
Jisösnöŋ Jerusalem dopdowiba siti mi eka sahörök.
Sahöta kewö jiyök, “Eŋgöreŋ luai denöwö ahubawak! Iŋini miaŋgö könaŋi wehön kiaŋgöreŋ möt kutugetka dop kölbawakmö, nalö kewöŋe mi jeŋini qahö tohozawaŋgöra aka tölapŋe ahöza.
Miaŋgö könaŋi kewö: Nalö kun kam kuŋgumawi, miaŋgöreŋ kerök yeŋön kaŋgota kiripo köhöikŋan siti ki kuŋgum liliköba likeplikep eu emu kinda gwan ala kahasililiŋ ak eŋgime.
Anutunöŋ mesohol köla eŋgoholiga iŋini nalö bohonŋi mi qahö möt kutuba nesampurek aka Anutu andö qeba laŋ mala kotzei, miaŋgöra kerök yeŋön köndeŋmöndeŋ eŋgigetka mirigö köt kun mi köt kungö qakŋe qahö kinmapmö, siti kiaŋön mönö qeqelaŋlaŋ ahöma. Yeŋön jike miriŋini köndeŋda moröurupŋini siti uruŋe maljei, mi eŋgum ureime.” Mewö.
Jisösnöŋ keu mi jim teköba jöwöwöl jikegö tohoŋ uruŋe anda inap bohonŋi memegöra algeri, mi könahiba közöl eŋgiiga etket.
Közöl eŋgiba kewö jii mötket, “Aisaianöŋ keu kun kewö ohoi ahöza, ‘Nöŋgö jikenan mönö köulukö miriŋina akŋa.’ Keu mi ahözapmö, iŋini mi utekögetka kegwek-kahasililiŋ yeŋgö baŋet ewö akza.”
Jisösnöŋ nalö dop jöwöwöl jikenöŋ öŋgöba Buŋa keu kusum eŋgiba malök. Mewö malökmö, jike nup galöm aka Köna keugö böhi yeŋön tokoba kantri jike kaunsöl yembuk eraum möta kewö jiget, “Mönö denöwö jiinga qegetka kömumbawak?”
Mewö jigetmö, ambazip kambu pakpak mieŋön yambuk qekötahöba Buŋaŋi kezap ala mötket. Miaŋgöra “Mönö denöwö akinak?” jiba köna kun qahö miwikŋaiget. Mewö.
Jisösnöŋ jöwöwöl jikenöŋ öŋgöba ambazip kambu kusum eŋgiba Ölöwak Buŋa jim asarim eŋgiba malök. Nalö kunöŋ mewö aiga jike nup galöm aka Köna keugö böhi yeŋön kantrigö jitŋememe tosatŋi yembuk Jisösgö jeŋe kaŋgotket.
Kaŋgota kewö qesim waŋgiget, “Gi kiaŋgöreŋ yuai akzani, mi mönö daŋön jim kutum gihiiga ahakzan? Miaŋgö kukösumŋi mi daŋön gihiyök? Mi jinöŋga mötpin.”
Qesim waŋgigetka kewö meleŋ eŋgiyök, “Nöŋön mewöyök qesim eŋgibi mi jiget mötmam.
Jonöŋ ambazip o-melun mem eŋgiba malöhi, yaŋön miaŋgö kukösumŋi mi denikeyök meyök? Suep Toŋan waŋgiyök me gölme toŋan waŋgiget?”
Mewö meleŋ eŋgiiga sutŋine eraum möta kewö jiget, “‘Kukösumŋan Suepnöhök asuhuyök,’ mewö jibin ewö, yaŋön mönö kewö jima, ‘Mewö aiga iŋini i mönö wuanöŋgöra qahö möt narim waŋgiget? Mi qahö dop kölja.’
Könagesö pakpak yeŋön Jongöra ‘Kezapqetok azia akza,’ jiba mi köhöikŋanök möt nariba malje. Miaŋgöra ‘Gölme ambazipnöhök asuhuyök,’ jibin ewö, yeŋön mönö irimŋini seholiiga kötnöŋ neŋgume.”
Keu mewö kewöta kewö meleŋget, “Kukösumŋan denikeyök ahuyöhi, nini mi qahö mötzin.”
Mewö meleŋgetka Jisösnöŋ kewö jii mötket, “Mewö aiga nöŋön mewöyök yuai ki ahakzalaŋgö kukösumŋi daŋön niŋgiyök, mi qahö jibi mötme.” Mewö.
Jisösnöŋ könahiba ambazip dopkeunöŋ kewö jii mötket, “Azi kunŋan wain kösö nup köla kömörök. Köl kömöta nup galöm tosatŋi miwikŋaim eŋgiba jiiga nupŋi memba ölŋaŋgö bahöŋi nanŋini memba bahöŋi toŋi waŋgimegöra böröŋine alök. Böröŋine ala eŋgömosöta kantri kunöŋ anda nalö köröpŋi malök.
“Mala mali ölŋi öliyöhaŋgö nalöŋi (yambu 5) töriiga miaŋgöreŋ welenqeqeŋi kun melaim waŋgiiga galöm yeŋgöreŋ anda wain nup ölŋaŋgö bahöŋi waŋgimegöra jiyök. Jiyökmö, nup galöm yeŋön i kömbinöŋ qeba wuataŋgögetka böröŋi börak liliŋgöyök.
Miaŋgö andöŋe welenazi kun melaim waŋgiiga anökmö, i mewöyök kömbinöŋ qeba gamu qem waŋgiba wuataŋgögetka böröŋi börak liliŋgöyök.
Liliŋgöiga nup toŋan welenazi kun kunbuk melaii aniga ambemŋi karöbut ahökmö, i mewöyök sepgwörörök qeba nup yaigepŋe gilget geyök.
“Mewö aketka wain nup toŋan keu jaruba jiyök, ‘Mönö denöwö akŋamto? Nani wölböt nahöni mönö melaibiga ani i eka göda qeme me denöwö?’
Mewö jiba nahönŋi melaiiga anökmö, wain nup galöm yeŋön i eka sutŋine kewö eraum möta jiget, ‘Yaŋön mönö börösamotŋaŋgö toŋi akŋa. Ayop, i mönö qein kömuiga wain kösö nup kiaŋön mönö nanine buŋanina akŋa.’
Mewö jiba gilgetka nup yaigepŋe geiga qeget kömuyök. Wain nup toŋan mi möta mönö denöwö ak eŋgima?
Yaŋön mönö nanŋak kaba nup galöm mi köndeŋ eŋgima aka nup galöm dölökŋi miwikŋaim eŋgiba wain kösö nupŋi yeŋgö böröŋine alma.” Jisösnöŋ dopkeu mewö jii möta jiget, “Mi qahö dop kölja. Yapmakek!”
Jigetmö, Jisösnöŋ i törörök eŋgeka kinda kewö jiyök, “Buŋa Kimbigö keu kun kewö ahöza, ‘Miri meme yeŋön köt tandö kun andö qeba öne mosötket taröhi, miaŋön mönö tandö kömbönaŋi aiga miwikŋaiget. Miaŋön tiŋgiriga mirinöŋ mönö gororoŋgöba eta kölma.’ Keu miaŋgö könaŋi denöwö?
Miaŋgöra kewö jibi: Kunŋan tandö bohonŋi miaŋgöreŋ tötöŋgata eta qemawi, mi mönö sileŋi kutumutumapmö, ain tandö miaŋön jöla tala kungö qakŋe eta kölmawi, mi mönö körek qözömözözamgöma.”
Jisösnöŋ mewö jiiga Köna keugö böhi aka jike nup galöm yeŋön keu miaŋgö könaŋi möt asariba kewö jiget, “Dopkeu mi mönö neŋgöra jiza.” Miaŋgöra i nalö miaŋgöreŋök memba jöhöbingö mötketmö, ambazip kambu yeŋgöra keŋgötŋini möta osiget. Mewö.
Juda jitŋememe yeŋön Jisösgö jegalöm meget. Mewö memba keuŋi kun qiwitipköi keugö bötaknöŋ öröi gwaröhöm waŋgimegöra aka azi tosatŋi melaim eŋgiget yaŋgöreŋ kaget. Opotöröp aka premiö yeŋgö böröŋine al waŋgibingö möta Buŋa keu ölöpŋi jiji tandök aka qesiba keuŋaŋgö kezap alget.
Areŋ mewö ala qesiba kewö jiget, “Böhi, nini göhö könagi mötzin. Göŋön keu diŋdiŋi jiba kusum neŋgimakzan. Göŋön ambazip tosatŋi qahö eŋgek soriba tosatŋi qahö qepureim eŋgimakzanmö, dop mohotnöŋ kewöt neŋgimakzan. Mewö aka Anutugöreŋ köna mi keu ölŋaŋgö dop kusum neŋgimakzan.
Miaŋgöra nini sisa-kiŋgöra takis ala miaŋön Mosesgö Köna keu siŋgibin me qahö?”
Mewö jigetmö, Jisösnöŋ isimkakalek areŋini möt kutuba kewö jii mötket,
“Ölöp silwö moneŋ (Kina 5) kun kondel niŋgigetka eki. Dagöreŋ imut aka qet mi miaŋgöreŋ ohoget ahöza?” “O, mi sisa-kiŋgöreŋ,” mewö meleŋda jiget.
Jigetka kewö jii mötket, “Mewö aiga yuai sisa-kiŋgö imutŋambuk buŋaŋi akzawi, mi mönö yaŋgöra al waŋgime. Yuai kun Anutugö buŋaya akzawi, mi mönö Anutugö buŋa qeme.”
Jisösnöŋ mewö jiyöhaŋgöra ambazip kambu yeŋgö jeŋine keugö bötaknöŋ al waŋgibingö osiba keuŋaŋgöra welipköba keu bök kinget. Mewö.
Sadyusi böhi pati yeŋön “Kömugeri, yeŋön kude wahötme,” jiba malget. Yeŋgöreŋök tosatŋan Jisösgö jeŋe kaŋgota kewö qesim waŋgiba
jiget, “Böhi, Mosesnöŋ kewö jim kutum neŋgiyök ahöza, ‘Azi kun ambi meiga nahönbörat qahö ahui kömuiga munŋan ölöp malöŋi memba mala gwölönarök qiwikŋaim waŋgiiga datŋaŋgö qet bisiba malma.’
“Mötnöŋ! Nalö kunöŋ darumun 7 malget. Datŋini mutukŋan ambi memba mala gwölönarökŋi qahö öne mala kömuyök.
Kömuiga munŋan malöŋi mi meyök.
Miaŋgö andöŋe munŋi kunŋan ambi miyök meyök. Mewöŋa mewö darumun 7 pakpak yeŋön ambi mohok miyök memba gwölönarök qahö mala kömum teköget.
Kömugetka tekögetka qöndökŋi malöŋini mi mewöyök kömuyök.
Göŋön ‘Kömugeri yeŋön guliba wahötme,’ jizanmö, nini mi qahö möt narizin. Mötnöŋ, azi 7 pakpak mi öröröŋ wahötpeak ewö, ambi mohok mi anömŋina meget malöhaŋgöra aka mönö dagö anömŋa akawak?”
Mewö jigetka Jisösnöŋ kewö meleŋnök, “Nalö kewöŋe gölme kiaŋgöreŋ ambazip awanöm aka malahakze.
Mi malahakzemö, ambazip uruŋini meleŋgetka Anutunöŋ eka möri dop köliga kömupnöhök wahöta miri gölme kun euyaŋgöreŋ aŋgota malmei, yeŋön miaŋgöreŋ qahö amime.
“Miaŋgö könaŋi kewö: Mötnarip ambazip guliba kömupnöhök wahötmei, yeŋön Anutugö nahönböraturupŋi akze. Yeŋön Suep garata tandök ewö aka kunbuk qahö kömumemö, teteköŋi qahö mal öŋgöme.
Mötket! Kömugeri, yeŋön guliba wahötmegö keuŋi mi Mosesnöŋ mewöyök naŋgöba jiyök. Ip köhösönöŋ könöp bölam ahuba qahö jem kutuyöhi, yaŋön mi eka kösohotŋi ohoi miaŋgöreŋ keu kewö ahöza, ‘Nöŋön Anutu Abrahamgö Kembu, Aisakö Kembu aka Jeikobkö Kembuya mala kota maljal.’
Isik bömön karöbut yeŋön Anutubuk mala mal köhöiba öŋgöme. Körek köhöiba maljei, yeŋön mönö malmalŋini Anutugöra malje. Miaŋgöra Anutunöŋ köhömuŋi yeŋgö Kembuŋini qahöpmö, malmal köhöikŋi maljei, mönö yeŋgö Kembuŋina akza.”
Jisösnöŋ mewö meleŋniga Köna keugö böhi tosatŋan meleŋda kewö jiget, “Böhi, mi törörök jizan.”
Mewö jiba keu kun kunbuk qesim waŋgibingö kölköldömdöm aka mosötket. Mewö.
Jisösnöŋ keu kun kewö jii mötket, “Kraistnöŋ Kiŋ Deiwidkö gwölönarökŋi akzawi, tosatŋan keu mi denöwögöra jimakze?
Deiwidnöŋ nanŋak keu kewö jiiga Sumbara (Buŋa liŋet, sam) Kimbinöŋ ahöza, ‘Anutunöŋ kinda nöŋgö Kembuni kewö jii mörök, Göŋön mönö kaba nöŋgö böröni ölŋe tatnöŋga
nöŋön nalö sutŋe kerökurupki tim tötala luhut al eŋgiba göhö köna tambö gwaröŋe al eŋgimam. Nalö mi kam kuŋgumawaŋgö dop mönö asakmararaŋnöŋ ki tatman.’
Deiwidnöŋ mewö jiba qetŋi ‘Nöŋgö Kembuni’ jiza. ‘Kembuni’ jiba mönö denöwö aka yaŋgö gwölönarökŋi mohot akawak?” Mewö.
Jisösnöŋ gwarekurupŋi yeŋgöra keu kewö jiiga ambazip kambu pakpak mi mötket,
“Köna keugö böhi yeŋgöra mönö galömŋini memba malme. Yeŋön maluku köröpŋi löŋgöta anda kaba kondel aŋgubingö mörakze. Maketnöŋ me könanöŋ ambazip eŋgeketka jölöŋini jimegö mörakze. Mewöyök köuluk mire qaikŋe eu tatpingö sihimŋi mörakze aka közölömbuaŋnöŋ dum tatat mutukŋe jegep tatpingö mörakze.
Yeŋön malö yeŋgöreŋ miri yuai bidaŋda gagabe köla eŋguaŋgirakze aka qetbuŋaŋini asuhumapköra köuluk köröpŋi köuluköba töptöpŋine qemakze. Miaŋgöra Anutunöŋ keuŋini jim teköba likepŋi öŋgöŋgöŋi meleŋni qakŋine öŋgöma.” Mewö.
Jisösnöŋ kinda ui ani ambazip pomŋi yeŋön nalukŋini mi naluk dundumŋe alget geyök.
Alget geiga ambi malö wanapŋi kunŋan kaba souje kötŋi pisikŋi yahöt ali geyöhi, mi mewöyök ehök.
Mi eka kewö jiyök, “Nöŋön keu ölŋi kun kewö jibi mötket: Malö wanapŋi kiaŋön naluk aljawi, mi mönö tosatŋi pakpak eŋgoŋgita alja.
Miaŋgö könaŋi kewö: Körek yeŋön moneŋ ketaŋi ahöm eŋgiiga kitipŋanöhök aljemö, ambi kiaŋön köruebörue maljawaŋgö dop yuaiŋi pakpak al teköba öne töhön malma.” Mewö.
Jerusalem jöwöwöl jike mi köt eksihimŋambuk aka kalemŋi kalemŋi Anutugöra algeri, miaŋön meŋölögetka aködamunŋambuk ahöyök, gwarek tosatŋan mi eka eraum mötketka Jisösnöŋ keu kewö jii mötket,
“Miri ki eŋgekzei, mi mönö köndeŋgetka mirigö köt kun mi köt kungö qakŋe qahö ahömapmö, qeqelaŋlaŋ aka sahopŋanök ahöma.”
Mewö jiiga möta qesim waŋgiget, “Böhi, keu jizani, miaŋgö ölŋi mönö wanat nalönöŋ asuhum tiŋgitma aka asuhumamgö akŋawi, miaŋgö aiwesökŋan mönö denöwö asuhuma?”
Qesim waŋgigetka kewö jiyök, “Kunŋan isimkakalek aiga jaŋjuŋ anbepuköra mönö galömŋini memba malme. Ambazip gwötpukŋan asuhuba nöŋgö qetne kewö jime, ‘Nöŋön Kraist akzal,’ aka, ‘Nalönöŋ mönö töriza.’ Mewö jimemö, eŋön mönö yeŋgö andöŋine kude anme.
Yarö aka karimŋi karimŋi asuhugetka ötöŋini mötmemö, jönömŋini kude unduma. Yuai mi mutuhök asuhumapkö jijiŋa. Mi asuhumapmö, gölmegö nalöŋan mönö miaŋgöreŋök zilaŋ qahö teköma.”
Mewö jiba toroqeba kewö jii mötket, “Kantri kunöŋ kantri kun eŋgubingöra wahötme. Ambazip kambu kunöŋ kambu kun yembuk aröŋ aŋgubingöra wahötme.
Gölmeŋi gölmeŋi miaŋgöreŋ kenöŋ ketaŋi ketaŋi qözöla memba gölme meleŋni gemakŋa. Mewöyök bödiŋi bödiŋi (buöröŋi buöröŋi) asuhuba öŋgöba ahöma. Kawöl köhöikŋi köhöikŋi mieŋön asuhugetka sesegilgil kömumakŋe. Suepnöŋ aiwesök ketaŋi jemurutŋi murutŋi eŋgeka keŋgöt kotkot akŋe.” Mewö.
“Yuai pakpak mi asuhumemö, mutuk qeljiŋe tosatŋan iŋini uruŋini meleŋgeraŋgöra aka eŋgömemba jöhöba sesewerowero ak eŋgime. Tosatŋan öröm eŋgiba köuluk miriŋine keu nupŋini memba jim tekögetka kösö miriŋi miriŋi miaŋgöreŋ al eŋgime. Tosatŋan nöŋgö qetnaŋgöra aka eŋguaŋgitketka kantriŋi kantriŋi yeŋgö kiŋ kembu aka premiö yeŋgö jemesoholŋine kinme.
Mewö kinda nöŋgö könaŋamni naŋgöba jigetka mötme.
Keu jakeŋe al eŋgigetka kinmei, nalö miaŋgöreŋ keu denöwö jibinak, miaŋgö waimanjatŋi qeljiŋe kude mötme. Keu mi mönö urukönömŋine algetka ahöma.
“Mi kewögöra: Nöŋön embuk kinda mötkutukutu eŋgiba numbuŋini mem amqemam. Uruawamŋanök malgetka tuarenjoŋurupŋini yeŋgöreŋök kunŋan mötkutukutu mi qetala keuŋini qeapköba memba et al eŋgibingö osima.
Nanŋini iwinam, darumun, tinitosolom aka alaurupŋini yeŋön mewöyök aŋgönaŋ mem eŋgigetka eŋgöreŋök tosatŋi eŋgugetka kömume.
Kantri pakpak yeŋön nöŋgö qetnaŋgöra aka kazik ak eŋgigetka malme.
“Mewö malmemö, nöŋön köyan köl eŋgibi nöröpŋinaŋgö jupŋi kunŋan qahö sohoma.
Iŋini kapaŋ köla köhöiba böŋ qeba kinda miaŋön mönö luhut ala oyaeŋkoyaeŋ malmal buŋa qem aŋgume.” Mewö.
“Könaŋgep yarö kambu yeŋön kaŋgota Jerusalem siti liliköba gwan almei, iŋini mi eka miaŋgöreŋ kewö mötmörime, ‘Siti bohonŋi köndeŋmöndeŋmegö nalöŋan mönö kam kuŋguza.’
Nalö miaŋgöreŋ Judia prowinsnöŋ malmei, eŋön mönö misiŋgöba öröba kunduŋe anme. Sitinöŋ malmei, eŋön mönö siti mosötme. Siti yaigepŋe mire malmei, eŋön mönö sitinöŋ kude anme.
“Mi kewögöra: Buŋa Kimbinöŋ kezapqetok keu ohoget ahözawi, mi pakpak mönö ölŋambuk akŋa. Keu miaŋgö dop Anutunöŋ nalö miaŋgöreŋ siŋgisöndokninaŋgö likepŋi meleŋda qakŋine ali öŋgöma.
Anutunöŋ Israel könagesö siŋgisöndokŋinaŋgöra irimŋi seholiiga kazikŋi kondel eŋgiiga gölmenöŋ kahasililiŋ keta bölökŋi asuhuma. Ambi gölömbuk aka morö juzunöŋ yeŋön mönö nalö miaŋgöreŋ denöwö ösumŋinan anbeak? Miaŋgöra Yei! jizal.
“Köndeŋmöndeŋ miaŋgöreŋ ambazip tosatŋi mi bimgö sou ketaŋan eŋgugetka kömume. Tosatŋi kösö gwaröhöm eŋgiba eŋguaŋgitketka kantri pakpak yeŋgö sutŋine aŋgotme. Aŋgotketka kian kantri yeŋön kaŋgota Jerusalem tiamgöba malme. Mewö malgetka Anutunöŋ nalöŋini tohot qei tatzawi, miaŋön kam kuŋguiga mosötme.” Mewö.
“Wehön aka köiŋ jeŋire aka seŋgelau miaŋgöreŋ aiwesök murutŋi murutŋi asuhume. Köwetnöŋ siri qegetka ötöŋ ketaŋi ahumakzawaŋgöra gölmegö kantri pakpak yeŋön tötbörömŋini kaiga wahöjaliŋ möta malme.
Mewö malgetka suepnöŋ uturuköiga miaŋgö öröyuaiŋi mi tatatŋini mosöta eŋololoŋ aketka sohoma. Miaŋgöra gölmeŋi gölmeŋi miaŋgöreŋ lömböt bölöŋi kötökŋi asuhumapköra mamböt-torok mala keŋgötŋini möta uruŋini duhuiga jegilgil akŋe.
“Nalö miaŋgöreŋ Suep gölmegö azi ölŋi yaŋön kousu qakŋe kaŋgori ekŋe. Kukösumŋi ketaŋan saköl-diŋdiŋambuk aukŋe asuhuiga asakmararaŋi ekŋe.
Mewö kaŋgotmapmö, yuai mi könahiba asuhumei, eŋön mönö nalö miaŋgöreŋ Suepnöŋ öŋgöbingö nalöŋinan törimawaŋgöra nöröpŋini uba wahöta uruŋini qezaköba awösamkakak kinme.” Mewö.
Jisösnöŋ dopkeu kun kewö jii mötket, “Iŋini geröp aka ip tosatŋi mi eka tandökŋini mötme.
Ip mi sinŋan yoŋgoigetka mi eka miaŋgö könaŋi nanŋinak möt asariba kewö jimakze, ‘Wehön nalöŋan lök dopdowiza.’
Eŋön mewöŋanök keu jizali, miaŋgö ölŋan asuhuiga eka möt asariba könaŋi kewö jime, ‘Anutugö bemtohoŋan mönö dopdowiza.’
“Nöŋön keu ölŋi kun kewö jibi mötket: Ambazip merak gölmenöŋ maljei, yeŋön qahö kömugetka yuai pakpak jizali, mi mönö yeŋgö malmal nalöŋine asuhuma.
Suep gölmenöŋ göröŋ qemahotmö, nöŋgö Buŋa keunan mönö qahö ayapköma.” Mewö.
“Nalö ketaŋi miaŋön ambazip körek gölmenöŋ maljei, yeŋgö qakŋine mewö asuhuma. Miaŋgöra miaŋön wölaŋök kaba simba ewö qeraköm eŋgibapuk. Miaŋgöra gölmenöŋ malmalgö waimanjatŋan qakŋine öŋgöiga közölömbuaŋ ala o köhöikŋi negetka eŋololoŋ aiga uruŋinan lömböribapuköra mönö galömŋini mem aŋguba malme.
<range>
“Miaŋgöra mönö nalö dop urugwölö mala köuluköba malme. Mewö malgetka ösum eŋgiiga yuai pakpak mi asuhumawi, miaŋgö uruŋeyök kök ala mönö Suep gölmegö azi ölŋaŋgö jemesoholŋe awösamkakak kinme.” Mewö.
Nalö miaŋgöreŋ Jisösnöŋ wehön dop jöwöwöl jikenöŋ kinda Buŋa kusum eŋgiiga miri mare aiga mosöta kunduŋi qetŋi Oil ip kunduŋi qerakzini, miaŋgöreŋ öŋgöba ahömalök.
Mewö maliga ambazip kambu pakpak yeŋön wehön dop söŋanök jöwöwöl jikenöŋ öŋgöba Buŋaŋi jii mötpingöra yaŋgöreŋ kamalget. Mewö.
Mewö malgetmö, beret yistŋi qahö miaŋgö sösöŋgaiŋi, qetŋi kun Pasowa kendon jimakzin, mi töriyök.
Töriiga miaŋgöreŋ jike nup galöm aka Köna keugö böhi yeŋön ambazip kambu yeŋgö keŋgötŋini mötkeraŋgöra aka nanŋinök tokoba “Denöwö ahinga qeget kömumbawak,” jiba köna jaruba mötmöriget.
Nalö miaŋgöreŋ Satanöŋ Judasgö uruŋe geyök. Judas mi Jisösgö gwarekurupŋi 12 yeŋgöreŋök kun. Kariot mireyök kayöhaŋgöra qetŋi kun Iskariot qetket.
Yaŋön jike nup galöm aka jikegö kiripo galöm bohonŋi yeŋgöreŋ anda Jisös mamalolo memba böröŋine almamgö keuŋi jiyök.
Yeŋön mi möta “Ayop!” jiba uruŋinan ölöwahiga söŋgöröŋi moneŋ waŋgibingö keu jöhöget.
Keu jöhögetka Judasnöŋ Jisös ölöŋ mamalolo memba böröŋine almamgö köna möt jaruba köiŋbiŋgöba malök. Mewö.
Beret yistŋi qahö miaŋgö kendon silim kunöŋ Pasowa lama qeba ohozema. Nalö miaŋön kam kuŋguyök.
Jisösnöŋ Pitö aka Jon kewö jiba melaim etkiyök, “Iŋiri anda Pasowa lama mözözömgöyohotka nembin.”
Mewö jiiga qesim waŋgiyohot, “Mi denikeaŋgöreŋ anda mözözömgöbit?”
Qesim waŋgiyohotka kewö meleŋnök, “Mörohot! Iŋiri sitinöŋ aŋgorohotka azi kun o kimbut kunduta kaiga miwikŋaimahot. Miwikŋaiba i wuataŋgöba anda mire öŋgömawi, miaŋgöreŋ öŋgömahot.
Öŋgöba miri toŋi kewö jiyohot mötma, ‘Böhinöŋ göhöra jiza: Ala mirigi denike? Neŋön ölöp miaŋgö uruŋe kaba gwarekurupni yembuk Pasowa lama nembin?’
Mewö jiyohotka möta miri qakŋe eu öŋgöba uruŋi ketaŋi kun kondel etkima. Miaŋgöreŋ dum tatat yuai mözözömgöget ahöza. Mi kondel etkiiga miaŋgöreŋ lama qeba ohomahot.”
Mewö jii anda Jisösnöŋ keu jiyöhi, miaŋgö dop miwikŋaiba kinda lama qeba ohom mözözömgöyohot. Mewö.
Nene nalöŋan kaiga Jisösnöŋ aposolurupŋi yembuk nene nembingö eta tatket.
Tatketka kewö jii mötket, “Nöŋön Pasowa lama ki embuk nembingö gwötpuk ak niŋgiba malök. Nene ki nembagun mönö sihimbölö mötmam. Miaŋgö nalöŋan töriza.
Mi törizawaŋgöra kewö jibi mötket: Nöŋön Pasowa lama kiaŋgöreŋ kun toroqeba qahö nemam. Könaŋgep nene semön kiaŋgö ölŋan aukŋe asuhumawi, mi Anutugöreŋ bemtohoŋ uruŋe euyaŋgöreŋ nemam.”
Mewö jiba wain qambi memba kötuetköba kewö jiyök, “Mönö ki memba nanŋinak aŋguba neme.
Nöŋön kewö jibi mötket: Ni wain kösögö ölŋi kiaŋgöreŋ kunbuk toroqeba qahö nemam. Kunbuk nemami, mi Anutugöreŋ bemtohoŋ asuhum teköiga miaŋgöreŋ nemam.”
Mewö jiba beret memba kötuetköba mindipköba eŋgiba kewö jiyök, “Ki nani busuni. Ki eŋgöra aka tököm eŋgizal. Nemba ni mötmörim niŋgiba malme.”
Mi eŋgii negetka mewöŋanök wain qambi memba kewö jiyök, “Qambi ki mi jöhöjöhö areŋ dölökŋi akza. Nöŋön amöt qem eŋgimamgöra aka sepni mokoba kömumam. Sep miaŋön mönö Anutugöreŋ jöhöjöhö areŋi mem köhöima.
“Mewö akzapmö, mötket, mamalolo mem niŋgimawaŋön mönö mohotŋe ki nene nemba tatzit.
Ölŋa, Anutunöŋ jim kutuyöhi, Suep gölmegö azi ölŋan mönö miaŋgö dop gölme mosöta anma. Anmapmö, mamalolo mem waŋgimawi, yaŋgöra mönö wölziköba ‘Yei!’ jizal. Anutunöŋ mönö likepŋi öŋgöŋgöŋi meleŋ waŋgima.”
Mewö jiiga gwarekurupŋan könahiba sutŋine eraum qesim aŋguba jiget, “Neŋgöreŋök mönö daŋön mamalolo mem waŋgibawak?” Mewö.
“Gwarek neŋgöreŋök galöm bohonŋi mi daŋön akza?” mewö jigetka miaŋgöra mewöyök sutŋine goranora asuhuyök.
Mi asuhuiga Jisösnöŋ kewö jii mötket, “Gölmegö kantriŋi kantriŋi mieŋgö kiŋinan mönö azi kembu tandök aka galöm köl eŋgimakze. Yeŋgö pom jembonŋinan mönö keu jim kutuba könagesöŋini mindiŋgöm eŋgigetka welenŋini qeba ‘Azi ölöpŋi!’ jiba möpöseim eŋgimakze.
Mewö ahakzemö, eŋön miaŋgö dop kude akŋe. Eŋgö sutŋine kunŋan ketaŋamŋini akzawaŋön mönö eretŋaŋgö dop aka malma. Galöm bohonŋan mönö welenqeqe ewö aka malma.
“Kunöŋ tata nene neiga kunŋan nene köl waŋgiba anda kamakzawi, yetköreŋök öŋgöŋgöŋi mi daŋön? Ölŋa, ‘Tata nene nezawaŋön mönö öŋgöŋgöŋi akza.’ Mewö jiget mörakzinmö, nöŋön eŋgö sutŋine welenqeqe ewö aka maljal.
“Mewö malbi esapköm niŋgigetka wahöjaliŋ wahösömbu uruŋe aŋgotpiga iŋini töndup kapaŋ köla nömbuk qekötahöba mala kotze.
Iwinan jim kutum niŋgiiga nöŋön yaŋgö bemtohoŋi kukösum qakŋe galöm kölakzal. Miaŋgöra nöŋön toroqeba jim kutum eŋgibiga iŋini mewöyök kukösum qakŋe ambazip kiŋ ewö galöm köl eŋgimakŋe.
Miaŋgöra iŋini ölöp nöŋgö bemtohoŋne aŋgota nene dumni liliköba tata o aka nene nemba malme aka azi kembu tatatnöŋ tata Israel ambazip kambu 12 yeŋgö keuŋini kewöta jim teköm eŋgime.” Mewö.
Jisösnöŋ jiyök, “O Saimon Saimon! Mötnöŋ! Kölkömöt azinöŋ wit padi kötŋi joutnöŋ ala uturuköiga kamböŋi deŋda erakzawi, Satanöŋ mönö miaŋgö dop eŋön löwöriba yaŋgö böröŋe gemegöra uturuköba esapesap al eŋgimamgö kapaŋ köla jöjöröza.
Jöjörözapmö, göhö mötnaripkan sörauba pömsöm qebapuköra nöŋön göhöra köuluköba malal. Miaŋgöra nalö kungen urugi meleŋda nöŋgöreŋ kamani, miaŋgöreŋ mönö mötnarip alaurupki naŋgöba mem köhöim eŋgiman.”
Mewö jiiga Saimonöŋ meleŋnök, “Kembu, nöŋön göbuk kösö mire anbitkö aka mohotŋe kömumbitkö jöjöröba maljal.”
Mewö jiyökmö, Jisösnöŋ jii mörök, “Pitö, nöŋön kewö jibi mötnöŋ: Kuruknöŋ merak qahö qeriga göŋön mutuk ni möt niŋgimamgö qaŋ kölnöŋga indimŋi karöbut akŋa.
Jisösnöŋ gwarekurupŋi kewö qesim eŋgiyök, “Nöŋön iŋini mutuk gösö qahö, moneŋ gösö qahö, köna esu qahö mewö melaim eŋgibi angeri, miaŋgöreŋ yuai kungöra osiget me qahö?” Qesim eŋgiiga “Yuai kungöra qahö osiin,” jiget.
Jigetka kewö toroqeba jiyök, “Mutuk mewö aketmö, nalö kewöŋe kungöreŋ gösö aka moneŋ gösö tuŋi ahözawi, mi ölöp memba teŋgöba malma. Bimgö sou ketaŋi mi kungöreŋ qahö ahöza, yaŋön mönö malukuŋi bohonŋi memegöra ala moneŋ miwikŋaiba sou mi bohonŋi mema.
Nöŋön miaŋgöra kewö jibi mötket: Anutugö keu nöŋgöra jigeri, mi körek pakpak köhöim teköma. Miaŋgö nalöŋan mönö kam kuŋgumamgö akza. Buŋa keu kun kewö ohoget ahöza, ‘Yaŋön bölöŋi meme yeŋgö kambuŋine ahöma, jiget.’ Miaŋgöra jizal: Keu miaŋgö ölŋi mi nöŋgöreŋ asuhum teköma.”
Mewö jiiga gwarekurupŋan jiget, “Kembu eknöŋ, bimgö sou ketaŋi yahöt ki ahözahot.” Mewö jigetka “Mi dop kölja,” jiba meleŋ eŋgiyök. Mewö.
Jisösnöŋ miri mosöta silikŋi wuataŋgöba Oil ip kunduŋe öŋgöiga gwarekurupŋan andöŋe anget.
Öŋgöba miaŋgöreŋ aŋgota kewö jii mötket, “Esapesapnöŋ et eŋgubapuköra mönö köuluk nup meme.”
Mewö jiba eŋgömosöta köt gilin anakzawi, miaŋgö dop anda simin köla köuluköyök
Köuluköba kewö jiyök, “Iwini, göŋön urusihimgi mötzan ewö, sihimbölögö qambiŋi kiaŋön mönö nöŋgö qakne öŋgöbapuköra noaŋgitman. Noaŋgitman me qahö, mi mönö nangi jit keugahö dop asuhuma. Mi nöŋgö sihimgö dop qahö.”
Mewö köuluköiga garata kunŋan Suepnöhök asuhuba mem köhöim waŋgiyök.
Mem köhöim waŋgiiga köŋjiliŋ öŋgöŋgöŋi möta mönö kapaŋ köla uruŋi qezaköba köuluköyök. Köuluköiga nöŋgöpŋi mi sep jöjöl ewö tiŋgita gölmenöŋ etket.
Köuluköm teköba wahöta gwarekurupŋi yeŋgöreŋ anök. Anda miwikŋaiba eŋgehi wösöbiriknöŋ mem et eŋgii sörörauba gaun ahöget.
Ahögetka jiyök, “Mönö wuanöŋgöra gaunök ahöze? Mönö wahöta esapesapnöŋ et eŋgubapuköra köuluköget.” Mewö.
Jisösnöŋ mewö jiba kiniga miaŋgöreŋ azi kambu kaŋgotket. Gwarekurupŋi 12 yeŋgöreŋök kun qetŋi Judas yaŋön jitŋemem eŋgiba Jisösgöreŋ kaŋgota numbuŋi yöhötim neyök.
Yöhötim neyökmö, Jisösnöŋ kewö jii mörök, “Judas, gi numbuni yöhötim nemba mewö miaŋön Suep gölmegö azi ölŋi mamalolo mem waŋgizan me?”
Mewö aiga tosatŋan Jisös liliköm waŋgiba kingeri yeŋön yuai asuhumamgö ahi mi eka jiget, “Kembu, nini bimgö sou ketaŋan eŋguin me?”
Mewö jiba yeŋgöreŋök kunŋan jike nup galöm bohonŋaŋgö welenqeqeŋi qeba kezapŋi ölŋi köteköi erök.
Erökmö, Jisösnöŋ meleŋda “Mönö mosötket!” jiba welenqeqegö kezapŋi yandiyöhi, mi misiriiga ölöwahök.
Ölöwahiga kinda jike nup galömurup, jikegö kiripo galöm bohonŋi aka kantrigö jitŋememe yeŋön Jisös membingö kaŋgotkeri, mi kewö jii mötket, “Ni kegwek-kahasililiŋ azia qahöpmö, töndup nöŋgöra mewö möta bimgö sou ketaŋi aka liŋgip memba kaŋgotze.
Nöŋön wehön dop jöwöwöl jikenöŋ embuk malbiga iŋini böröŋini böraŋda ni qahö nömiget. Mi qahöpmö, dölki söŋaupkö ösumŋan luhut ala aukŋe asuhuiga eŋgö nalöŋinan kam kuŋguza.” Mewö.
Mewö aiga yarö azi yeŋön Jisös memba jöhöba waŋgita jike nup galöm bohonŋaŋgö mire anget. Angetka Pitönöŋ andöŋine sikepsikep eŋguataŋgöba anök.
Miaŋgöreŋ anda jakömbuak mirigö kiripo uruŋe geba sombem bibiŋe könöp ohoba mohotŋe tatket. Pitönöŋ mewöŋanök yeŋgö sutŋine tarök.
Tari welenqeqe ambi kunŋan Pitönöŋ könöp kösutŋe tari ehiba kewö jiyök, “Azi kiaŋön mönö mewöyök yambuk malök.”
Mewö jiyökmö, Pitönöŋ qaŋ köla kewö jiyök, “Ambi, ni i qahö möt waŋgizal.”
Mewö jiba tari kude köriiga azi kunŋan eka jiyök, “Gi mewöyök yeŋgöreŋök kun akzan.” Mewö jiyökmö, Pitönöŋ meleŋnök, “Alani, ni qahö.”
Aua mohotkö dop teköiga kunŋan keu mi kunbuk kapaŋ köla jiyök, “Azi kiaŋön mewöyök ölŋa yambuk malök. Yaŋön mönö Galili azia akza.”
Mewö jiyökmö, Pitönöŋ meleŋnök, “Azi, keu jizani, mi köndatzal.” Mewö jiba kiniga miaŋgöreŋök kuruk qerök.
Qeriga Kembunöŋ liliŋgöba Pitö uba ehiga miaŋgöreŋök keuŋi kewö jiyöhi, mi mötmöriyök, ‘Gi merak indimŋi karöbut qaŋ köl niŋginöŋga kuruknöŋ qetma.’
Keu mi mötmöriba wösöŋi julmamgö aiga yaigep geba sahöt böliyök. Mewö.
Yarö azi Jisös memba jöhögeri, yeŋön mepaqepaik ak waŋgiba kinda qeapköget.
Qeapköba jemesoholŋi esuhuba qesiba jiget, “Gi kezapqetok azia akzanaŋgöra daŋön guhuzawi, mönö yaŋgö qetŋi qetnöŋ!”
Mewö jiba gwötpuk tereŋqereŋda ilita jim qetal waŋgiget. Mewö.
Jim qetal waŋgiba malgetka miri giaŋiiga kantrigö jitŋememe aka jike nup galöm aka Köna keugö böhi yeŋön tokoba Jisös waŋgita Juda yeŋgö jike kaunsöl kambu yeŋgö jeŋine alget.
Miaŋgöreŋ algetka jiget, “Göŋön Amötqeqe Toŋi Kraist akzan ewö, mi mönö aukŋe paŋ jinöŋga mötpin.” Mewö jigetka meleŋnök, “Mi jibi mötpeaha kun, mi mönö qahö möt narime.
Me qesim eŋgibileŋaha kun, mi mönö qahö meleŋ niŋgime.
Mewö mötzalmö, nalö kewöŋeyök könahiba Suep gölmegö azi ölŋi yaŋön mönö Anutu, kukösum Toŋaŋgö böröŋi ölŋe tata malma.”
Mewö jiiga miaŋgöreŋök körekŋanök kewö jiba qesiget, “Ölŋa, gi Anutugö nahönŋa akzan me qahö?” Mewö qesigetka kewö meleŋ eŋgiyök, “Mi akzalaŋgö keuŋi mönö nanŋinak jize.”
Meleŋ eŋgiiga jiget, “Nanŋak uŋemuŋem (guŋemguŋem) keuŋi mönö nanŋi numbuŋan jiiga möt teközin. Miaŋgöra tosatŋan keuŋi naŋgömegöra mönö wuanöŋgöra kunbuk qesim eŋgibinak?” Mewö.
Mewö jiiga kambu körek yeŋön wahöta Jisös waŋgita premiö Pailötköreŋ anget.
Yaŋgöreŋ anda könahiba sileŋe keu ala undeŋda kewö jiget, “Azi kiaŋgö könaŋi kewö eka mörin: Yaŋön ambazip kuŋgum eŋgiiga eŋololoŋ aka karim asuhumakze. Nini Sisa kiŋgö takis kude almegöra soŋgo alakza. Nanŋaŋgöra ‘Ni Amötqeqe Toŋi Kraist aka kiŋ akzal,’ jimakza.”
Mewö jigetka Pailötnöŋ kewö qesim waŋgiyök, “Ölŋa, gi Juda yeŋgö kiŋa akzan me qahö?” Qesim waŋgiiga Jisösnöŋ meleŋda jiyök, “Mönö nangak jizani, mewö.”
Pailötnöŋ jike nup galöm aka ambazip kambu yeŋgöra kewö jii mötket, “Nöŋön azi kiaŋgö pinjitŋi kun qahö miwikŋaizal.”
Mewö jii möta kunbuk kapaŋ köla kuŋguba jiget, “Yaŋön mönö ambazip kambu kuŋgum eŋgiba Buŋaŋi Galili prowinsnöŋ könahiba kusum eŋgiba gölme dop köla kaba Judia prowins kiaŋgöreŋ mewöyök mi jim sehimakza.”
Mewö jiget möta qesim eŋgiba jiyök, “I Galili azia me akza qahö?”
Mewö jiiga “Mönö mi!” jiget möta Herodnöŋ Galili aka prowins tosatŋi mindiriba galöm köl eŋgiba nalö miaŋgöreŋök Jerusalem sitinöŋ kaba malöhi, miaŋgöra Pailötnöŋ Jisös Herodköreŋ waŋgita anget. Mewö.
Herodnöŋ Jisösgö kösohotŋi möta lök nalö köröpŋi ekŋamgö sihimŋi möta malöhaŋgöra i eka uruŋan gwötpuk ölöwahök. Jisösnöŋ aŋgöletot kun meiga ekŋamgö al mamböta malök.
Miaŋgöra qeqesi gwötpuk Jisös qesim waŋgiyök. Mi qesim waŋgiyökmö, Jisösnöŋ likepŋi kun qahö jii mörök.
Jike nup galöm aka Köna keugö böhi yeŋön kinda silenöŋ alal keu könöpŋambuk jim waŋgiget.
Herodnöŋ yarö aziurupŋi yembuk Jisös memba et ala jijiwilit aka mepaqepaik mem waŋgiget. Mewö aka maluku aködamunŋambuk kun löŋgöt waŋgiget kini melaiiga kunbuk premiö Pailötkö jeŋe anök.
Mutuk Pailöt aka Herod yetkön kerök-kerök ak aŋguba malohora nalö miaŋgöreŋ ala-ala ahot. Mewö.
Jisösnöŋ kaiga premiö Pailötnöŋ jike nup galöm aka galömkölköl aziurupŋi aka ambazip kambu öröm eŋgii tokoget.
Tokogetka kewö jii mötket, “Iŋini azi ki kewö jiba nöŋgöreŋ waŋgita kaze, ‘Yaŋön ambazip kambu kuŋgum eŋgiiga eŋololoŋ ahakze.’ Mötket! Iŋini keu sileŋe aljei, nöŋön miaŋgö könaŋi eŋgö jeŋine kewöta kewö miwikŋaizal: Iŋini azi kiaŋgö sileŋe keu aljei pakpak, miaŋön pinjitŋi qahö akza.
Herodnöŋ keu mewöŋanök jiba melaiiga kunbuk neŋgöreŋ kaza. Mötket, yaŋön yuai pinjitŋambuk kun qahö ahök. Miaŋgöra kömupkö buŋaya akŋapkö osima.
Miaŋgöra nöŋön jibi yarö azi yeŋön ihileknöhök qegetka pösatpi etma.”
(Pailötnöŋ yambu (yara) dop Pasowa sösöŋgai nalöŋe kösö mireyök azi mohok pösat eŋgimaljapma.)
Mewö jiiga yeŋön körekbörek silata qeta jiget, “Ia mönö yapmakek! Barabas mönö pösat neŋginöŋ.”
Barabas miaŋön sitinöŋ karim gila malgeri, yeŋgö galömŋina aka azi kun qei kömuyöhi, miaŋgöra kösö mire alget tarök.
Pailötnöŋ Jisös pösatmamgö möta keu kunbuk jiyök.
Jiyökmö, yeŋön qetala öraŋböraŋ misiba qet gigilahöget, “Maripomnöŋ qeget! Maripomnöŋ qeget!”
Qet gigilahögetka yaŋön keu indimŋi karöbut kewö jiyök, “Yaŋön mönö wani bölöŋa ahök? Nöŋön yaŋgöreŋ pinjit kun kude miwikŋaibiga kömupkö buŋaya akŋawaŋgö dop qahö akza. Mewö aiga nöŋön jibi yarö azi yeŋön ihileknöhök qegetka pösatpi etma.”
Mewö jiyökmö, yeŋön jakbak memba kapaŋ köla toroqeba qet gigilahöba qetket, ‘Jisös maripomnöŋ qeget kömuma.’ Mewö qeta Pailötköreŋ keu mi qeapköget.
Qeapkögetka Pailötnöŋ keuŋini bapŋe anda keu kapaŋ köla jigeri, miaŋgö ölŋi ahumapkö jim teköyök.
Jim teköba Barabas etmapkö kapaŋ kölgeraŋgöra i pösari erök. I karim qeba malgeri, yeŋgö galömŋina aka azi kun qei kömuyöhi, miaŋgöra kösö mire alget tarök. Mi pösari erökmö, Jisös sihimŋinaŋgö dop jauŋgauraŋga ak waŋgimegöra böröŋine alök. Mewö.
Pailötnöŋ Jisös böröŋine aliga waŋgita köna namŋe anda Afrika siti qetŋi Sairini miaŋgö azi kun qetŋi Saimon miwikŋaiget. Yaŋön nupnöhök kaŋgoriga jim kutum waŋgiba Jisösgö maripomŋi waŋgita yaŋgö awötŋe algetka aŋguba wuataŋgöba anök.
Mewö aniga ambazip kambu ketaŋi yeŋön luluŋda andöŋe wuataŋgöba anget. Yeŋgö sutŋine ambi tosatŋan mewöyök jiŋgeŋ köla sahöta anget.
Sahöta angetka Jisösnöŋ liliŋgöba eŋgeka kewö jiyök, “O Jerusalem ambi, iŋini mönö nöŋgöra kude sahötket. Nöŋgöra qahöpmö, nanŋini aka nahönböraturupŋini mieŋgöra mönö sahötme.
Mötket! Könaŋgep nalö kun kai miaŋgöreŋ kewö jime, ‘Ambi köpin mi simbawoŋ. Gölöm qahö ala morö kude megeri, mi simbawoŋ akze. Nahönbörat juzu eŋgiba qahö dohongögeri, mi simbawoŋ.’
Nalö miaŋgöreŋ ambazipnöŋ könahiba kunduŋi Toŋi yeŋgöra kewö uletme, ‘Iŋini mönö kunduŋi mi jigetka teköba qaknine öŋgöme.’ Aka sem siagö Toŋi mi kewö ulet eŋgime, ‘Iŋini mönö baŋetŋine asamböt neŋgime.’
“Nöŋön Anutugöreŋ ip gwölögwölö akzal aka nöŋgöra töndup kewö ak niŋgize. Iŋini ip köhömuŋi siŋgisöndokŋinambuk könöp sihit qeba kinje. Miaŋgöra Anutunöŋ likepŋi meleŋ eŋgiiga könöpnöŋ amqeqeŋanök eŋgohotiriiga sihimbölö öŋgöŋgöŋi mötme.”
Bölöŋi meme yahöt mi mewöyök Jisösbuk mohotŋe etkubingöra etkuaŋgita anget.
Anda gölme qetŋi Nöröpsihit qetzei, miaŋgöreŋ aŋgota Jisös maripomnöŋ qeget. Qeba bölöŋi meme yahöt mi mohotŋe kun ölŋe kun qaniŋe likeplikep mewö etkuget.
Mewö aketmö, Jisösnöŋ jiyök, “Iwini, yeŋön yuai akzei, miaŋgö könaŋi qahö möt kutuzeaŋgöra siŋgisöndokŋini mönö mosöt eŋgiman.” Qeget kiniga Jisösgö sile esuŋaŋgöra kiawen megetka qötöŋi ahui miaŋgö dop mendeŋda meget.
Mewö aketka ambazip kambu yeŋön kinda mi uba eket. Eketmö, Juda jitŋememe yeŋön mewöyök mepaqepaik mem waŋgiba kewö jiget, “Anutunöŋ möwölöhöm waŋgii Amötqeqe Toŋi Kraist akza ewö, tosatŋi bauköm eŋgiba malöhaŋön mönö nanŋi bauköm aŋguma.”
Yarö azi yeŋön mewöyök keu gönahit jiba ilita kösutŋe anda wain o asölŋambuk kusahöla memba öŋgöba waŋgiba
kewö jiget, “Gi Juda yeŋgöreŋ kiŋ kembuya akzan ewö, mönö ölöp nangi bauköm aŋguman.”
Nöröpŋe eu kulem kun kewö ohoget kinök, “Juda yeŋgö kiŋ kembuŋina ki.”
Kegwek-kahasililiŋ azi yahöt mohotŋe möndögetka kingeri, yetköreŋök kunŋan uruqeqe keu töhöreŋ Jisös jim waŋgiba kewö jiyök, “Gi Amötqeqe Toŋi Kraist akzan ewö, mönö nangi bauköba niri mewöyök bauköm netkinöŋ.”
Mewö jiyökmö, alaŋan jim waŋgiba kewö jiyök, “Gi gödaqeqegi qahö. Gi Anutugöra mewöyök keŋgötki qahö mötzan me? Yeŋön jim teköba sihimbölö öröröŋ neŋgigetka bisizin.
Niri ölŋa pinjit ahiraŋgöra likepŋi dopŋe meleŋda ak netkigetka sihimbölö mötzit. Mi mötzitmö, azi kiaŋön bölöŋi kun qahö aiga ia töndup ayuhuze.”
Mewö jiba jiyök, “Jisös, gi bemtohoŋgahö uruŋe aŋgotmani, miaŋgöreŋ mönö ni mötmörim niŋgiman.”
Jiiga kewö jiyök, “Nöŋön keu ölŋa jibi mötnöŋ: Göŋön mönö merak nömbuk oyaeŋkoyaeŋ mire öŋgöba malman.” Mewö.
Silim bibiŋi 12 kilok aiga wehön jeŋi böuleiiga söŋaupnöŋ eta gölme pakpak dop köla ahöiga anda aua karöbutkö dop ahök.
Nalö miaŋgöreŋ jöwöwöl jike uruŋe opo kinöhi, miaŋön mönö euyök bibiŋe jurata eta yahöt ahök.
Jisösnöŋ nalö miaŋgöreŋ köhöikŋanök qeta kewö jiyök, “Iwini, nöŋön uŋani göhö böröge aljal.” Mewö jiba söŋgörö ösum kondikŋi öröba kömuyök.
Kömuiga yuai asuhuyöhi, suahö galömnöŋ mi eka Anutu möpöseiba kewö jiyök, “Yaŋön mönö ölŋa azi solanŋa akza.”
Ambazip kambu pakpak mi ekingö kaba tokogeri, yeŋön yuai mi asuhui eka wösöŋini juliga nöröp gila mohot mohot miriŋine anget.
Angetmö, ambazip pakpak Jisös möt waŋgigeri, yeŋön sikep kinda i uba eket. Ambi tosatŋan Jisös wuataŋgöba Galiliyök kageri, yeŋön mewöyök kinda mi eket. Mewö.
Juda yeŋgöreŋ taon qetŋi Arimatia miaŋgöreŋök azi ölöpŋi qetbuŋaŋambuk qetŋi Josef yaŋön mewöyök kayök. Yaŋön Anutu bemtohoŋaŋgö ölŋi asuhumapköra mamböta malök. Yaŋön Juda yeŋgö jike kaunsöl kambugö jitŋememe mala Jisösgö keu jim jöhöba akeri, miaŋgö urumohok qahö ahök.
<range>
Yaŋön Pailötköreŋ anda Jisösgö qamötŋi memamgö qesiyök.
Qesiba öŋgöba qamötŋi maripomnöhök qeköba memba eta opo tuatŋan esuhuyök. Esuhuba memba qaksirinöŋ anda köt köteŋ kun urorohoba qamöt kun miaŋgöreŋ qahö algeri, Jisösgö qamötŋi mi miaŋgöreŋ alök.
Sabat kendon tatatkö yuaiŋi mözözömgögeri, miaŋgö wehön jeŋi gemamgö ahök.
Gemamgö aiga ambi Jisösbuk Galiliyök kageri, yeŋön Josefgö könaŋe qaksirinöŋ anda yaŋön Jisösgö qamötŋi memba köt köteŋnöŋ alöhi, mi eket.
Miaŋgöreŋök liliŋgöba mire anda jiniŋ suamburup umköhöwakŋambuk aka kelök qösösökŋambuk Jisösgö qamötŋe miribingö mözözömgöget. Mözözömgögetmö, Mosesnöŋ Köna keunöŋ Sabat kendongöra jim kutui ahöyöhi, mi wuataŋgöba luhut memba ösöŋ tatket. Mewö.
Sabat kendon tatket teköiga Sonda söŋanök miri giaŋiiga ambi yeŋön wahöta jiniŋ jimoroŋ umköhöwakŋambuk mözözömgögeri, mi memba qaksirinöŋ anget.
Anda kunŋan qaksirigö numbuŋe köt ketaŋi qetali ani eket.
Mi eka köt köteŋ uruŋe öŋgögetmö, Kembu Jisösgö qamötŋi qahö miwikŋaiget.
Miaŋgöra mötkurumkurum möta kingetka azi yahöt malukuŋiri tuatŋi kölköl-bilikbilikŋambuk yetkön wösöŋine kinohotka etkeket.
Mi etkeka awöwöliba gölmenöŋ geba dapkögetka kewö jiyohot mötket, “Jebuk mal köhöizawi, i mönö denöwögöra kömukömuŋi yeŋgö sutŋine jaruze?
Yaŋön ki qahö ahözapmö, mönö guliba wahötza. Galili prowinsnöŋ mala keu jii mötkeri, mi mönö mötmörime:
Yaŋön kewö jiyök, ‘Kunöŋ Suep gölmegö azi ölŋi mamalolo mem waŋgiiga bölöŋi meme yeŋgö böröŋine geiga maripomnöŋ qeget kömumba wehön karöbut aiga guliba wahötma.’”
Mewö jiyohotka keuŋi mi mötmötŋine aŋgoriga mötmöriget.
Mewö mötmöriba qaksirinöhök liliŋgöba kaba yuai pakpak asuhuyöhi, miaŋgö buzup keuŋi mi gwarek 11 aka tosatŋi pakpak yeŋgöra jiget mötket.
Keu mi jigeri, mi Magdalagöra Maria, Joana aka Maria Jeimsgö namŋi aka ambi tosatŋi yembuk malgeri, yeŋön mi kaba aposol yeŋgöra jiget mötket.
Buzup keu mi jiget mötketmö, keu jigeri, mi keu omaŋi tandök ahöhi, mewö mötmöriba mi qahö möt nariget.
Qahö möt narigetmö, Pitönöŋ wahöta ösumŋan qaksirinöŋ anda köt köteŋ uruŋe ui aniga opo esu miyök miaŋgöreŋ tari ehök. Mi eka yuai asuhuyöhi, mi nanŋök mötmöriba welipköba mire liliŋgöyök. Mewö.
Wehön miaŋgöreŋök Jisösgö gwarekurupŋi yeŋgöreŋök yahötŋan Jerusalem siti mosöta miri qetŋi Emeus sewen mail miaŋgöreŋ anbitkö anohot.
Könanöŋ anda yuai asuhuyöhi, mi pakpak nanŋirök eraum mörohot.
Mi eraum möta könaŋi jim lömböriba anohotka Jisösnöŋ nanŋak kösutŋire aŋgota mohotŋe anget.
Angetmö, jeŋiri közamböri i qahö ek kutuyohot.
Qahö ek kutuyohotka kewö jiyök, “Iŋiri nanŋirök wani keuya könanöŋ eraum möta kazahot?” Mewö jiiga dörök mitiba wösöbirik jeje uba eka kinohot.
Eka kinda yetköreŋök kun qetŋi Kliopas yaŋön kewö qesim waŋgiyök, “Pasowa kendonöŋ yuai asuhuyöhi, mi Jerusalem ambazip körekŋan mötze. Gi mohotŋan kiana aka mi qahö mötzan me?”
Qesim waŋgiiga “Mi wania?” jiiga möta kewö jiyohot mörök, “Nazaret azi Jisösgöra yuai asuhuyök mi. Yaŋön kezapqetok azia mala Anutu aka ambazip pakpak yeŋgö jeŋine ahakmeme kukösumŋambuk aka keu köhöikŋi jiba malök.
Mewö maliga neŋgö jike nup galömnini aka galömkölköl aziurupninan i waŋgita premiögö böröŋe algetka kömumapkö jim teköi maripomnöŋ qeget kömuyök.
Yaŋön Israel könagesönini kösönöhök pösata sohopnini memapköra al mamböta jörömqöröm aka malinmö, Yei! i mönö qeget kömuyök. Yuai mi asuhuiga mala koringa merak sömaŋi karöbut lök akza.
“Mi qahö dop köliga merak neŋgöreŋök ambi tosatŋan keunöŋ kuŋguba welipköm neŋgiget maljin. Yeŋön söŋan amandiŋe qaksirinöŋ anda,
qamötŋi qahö miwikŋaiba liliŋgöba kewö jize, “Nini Suep garata yahötkö jemeleŋ imut ehinga yetkön ‘Jisösnöŋ guliba malja,’” jiyohotka mötzin.
Keu mi möta azi nembuk maljei, yeŋgöreŋök tosatŋan qaksirinöŋ anda ambi yeŋön keu jizei, miaŋgö dop ahöiga ekze. Löm gwamönŋi ekzemö, nanŋi qahö ekze.”
Keu mi möta kewö jii mörohot, “Yei! Iŋini kezapqetok yeŋön keu jigeri, mi pakpak mönö wuanöŋgöra ölanbölan aka ajojohoba gawönjeje mala qahö möt narize?
Amötqeqe Toŋi Kraistnöŋ sihimbölö mewöŋi mötagun nanŋi asakmararaŋ uruŋe öŋgöma. Miaŋgö dop ohoget ahöza me qahö?”
Mewö jii mörohotka Moses aka kezapqetok ambazip pakpak yeŋön keu jigeri, miaŋgöreŋök könahiba nanŋaŋgöra keuŋi pakpak ohoget ahözawi, miaŋgö könaŋi jim asarim etkiyök.
Jim asarim etkiba anda miri anbitkö jiba anohori, mi dopdowiba miaŋgöreŋ toroqeba anmamgö mörök.
Mewö mörökmö, yetkön kapaŋ köl waŋgiba kewö jiyohot, “Miri mare aiga wehön jeŋan lök gemamgö akza. Miaŋgöra ölöp netpuk tata ahöman.” Mewö jiyohotka yetpuk mire öŋgöba tatket.
Tata yetpuk nene nembingö aka beret memba kötuetköba mindipköba etkimamgö aiga yuai kewö asuhuyök:
Miaŋgöreŋök jeŋiran tohoiga ek kutuyohotka atatop (jiatatoŋ) köliga kunbuk qahö ehot.
Mewö aiga nanŋirök kewö eraum mörohot, “Köna namŋe Buŋa Kimbigö keu jiba könaŋi jim asarim netkizawi, nalö miaŋgöreŋök mönö urunire könöp jezawaŋgö dop mötzit.”
Mewö jiba miaŋgöreŋök wahöta Jerusalem sitinöŋ liliŋgöba aŋgota gwarekurupŋi 11 aka alaurup yembuk tokoba tatkeri, mi miwikŋaim eŋgiyohot.
Miwikŋaim eŋgiyohotka kewö jiget mörohot, “Kembunöŋ mönö ölŋa wahöta Saimongöreŋ asuhum waŋgiza.”
Mewö jigetka nanŋirak könanöŋ yuai asuhuyök aka beret mindipköyöhi, nalö miaŋgöreŋ uruŋiri tohoiga möt kutuyohot, miaŋgö kösohotŋi mem eŋgiyohot. Mewö.
Gwarekurupŋi yeŋön keu mi eraum möta tatketka miaŋgöreŋök Jisösnöŋ nanŋak sutŋine asuhuba kinda kewö jiyök, “Alaurupni, luainöŋ embuk ahöma!”
Mewö jiiga keŋgötporiŋ aka jönömŋini undui “Öme imura ekzin,” mewö mötmöriget.
Mewö mötmörigetmö, kewö jii mötket, “Iŋini denöwögöra auruba mötmöt mewöŋi uruŋine ahuza?
Ni nanak ki maljal. Mi nanŋinak köna böröni uba eka mötme. Öme imut mi bususihitŋini qahö. Ni bususihitnambuk kinbi nekze. Mönö nömisiriba nek kömume.”
Mewö jiba köna böröŋi kondel eŋgiyök.
Kondel eŋgiyökmö, mi sösöŋgaiŋinaŋgöra töndup qahö möt nariba welipköba tatketka kewö qesiba jiyök, “Neneŋamŋini kun ki tatza me qahö?”
Mewö jiiga söra jejeŋi miaŋgö kitipŋi kun waŋgiget.
Waŋgigetka memba neiga eket.
Neiga eketka kewö jii mötket, “Ni embuk mala nalö miaŋgöreŋ keu jibi mötkeri, miaŋgö ölŋi nalö kiaŋgöreŋ asuhui ekze. Nöŋön kewö jiba malal: Nöŋgö keu mi Mosesgö Köna keu aka kezapqetok azi yeŋgö Buzup Kimbi aka Sumbara (Buŋa liŋet) buknöŋ ohoget ahözawi, mi pakpak mönö ölŋambuk ak teköma.”
Mewö jii mötketka miaŋgöreŋök Buŋa Kimbigö könaŋi möt kutumegöra uruŋini metohoyök.
Metohoba kewö jii mötket, “Keu kewö ohoget ahöza: Kraistnöŋ sihimbölö möta kömumba sömaŋi karöbut aiga kömupnöhök wahötma.
Miaŋgöra eŋön mönö Jerusalem sitinöŋ könahiba Buŋa keu nöŋgö qetne jim asariba kantri pakpak dop köla anda uru kuŋgum eŋgimakŋe. Denike yeŋön uruŋini meleŋmei, Anutunöŋ mönö yeŋgö siŋgisöndokŋini mosöta saŋgoŋma.
“Keu mi ölŋambuk ahök aka akŋawi, iŋini mi asuhui eka naŋgöba jiba dangunu ewö kinme.
Mötket! Iwinan kalem eŋgimapkö keu jöhöyöhi, nöŋön i melaibiga uruŋine gema. Euyaŋgöreŋök kukösum albi qakŋine öŋgöma. Iŋini siti kiaŋgöreŋ miaŋgöra mamböta tata malme.” Mewö.
Jisösnöŋ keuŋi jim teköba gwarekurupŋi eŋguaŋgita anda Betani miri kösutŋe aŋgota miaŋgöreŋ böröŋi mem wahöta kötuetköm eŋgiyök.
Kötuetköm eŋgiiga miaŋgöreŋök Anutunöŋ waŋgiriga eŋgömosöta Suepnöŋ öŋgöyök.
Öŋgöiga sösöŋgai ketaŋi möta sipköba waikŋi memba möpöseim waŋgiba Jerusalem liliŋgöget.
Liliŋgöba sundan dop jöwöwöl jikenöŋ mala Anutu möpöseim waŋgiba malget. Mewö.
Könakönahiŋe möpŋaŋgö möpŋeyök keu jit malök. Yaŋön malmalgö könaŋi naŋgöba jiba kota malök. Keu jit yaŋön Anutugö qöhöröŋe mala korök aka nanŋak bem Anutuyöhök ahök.
Keu jit yaŋön könakönahiŋe Anutugö qöhöröŋe malök.
Yaŋgö qöhöröŋe mala bauköm waŋgiiga yuai pakpak ahuyök. Yuai kun qahö bauköm waŋgibawak, mi mönö qahö ahubawak.
Keu jit yaŋön malmal bömönŋanök ahök. Yaŋgöreŋ malmal köhöikŋi miaŋön ambazip mem asarim eŋgiiga eka mala kotket.
Asakŋan panaman uruŋe asarimakzapmö, söŋaupnöŋ malgeri, yeŋön asakŋaŋgö könaŋi mi qahö möt asariba mala kotket. Mewö.
Anutunöŋ ambazip körek pakpak asakŋi möt narimegöra möta kolek azi qetŋi Jon melaiiga asuhuyök. Asuhuba kaba asakŋaŋgö könaŋi indela naŋgöba jiba malök.
<range>
Jonöŋ nanŋak asakŋi mi qahö aka malökmö, yaŋön mönö asakŋaŋgö könaŋi mi naŋgöba jiba malök.
Asak ölbölŋi yaŋön ambazip gölme dop mem asarim neŋgimakzawi, yaŋön gölmenöŋ asuhumamgö ahök.
Yaŋön könakönahiŋe gölmeŋi gölmeŋi miaŋgö öröyuaiŋi pakpak mi nam köl eŋgiiga ahuget. Ahugetka nanŋak sutŋine mala korökmö, gölme ambazipnöŋ töndup i qahö möt kutum waŋgiba tönpin malget.
Mewö tönpin malgetka nanŋi miri gölmeŋe kaiga könagesöurupŋan zikzik tököba nesampurek aka andö qem waŋgiget.
Mewö aketmö, denike yeŋön köl öröm waŋgiba qetbuŋaŋi möta möt narigeri, yaŋön mönö körek yeŋgöra köna mesari kewö asuhuyök: Nanŋak nam köla kukösum eŋgiiga ahuahu dölökŋi ahuba Anutugö nahönböraturupŋi aket.
Anutugö jitsihitŋan mönö nam köl eŋgiiga asuhuget. Gölme azinöŋ jit sihitŋi wuataŋgöba anömŋambuk keu jöhöiga gölöm ala morö meiga asuhuzawi, yeŋön köna mewö miaŋön Anutugö nahönböraturupŋi qahö aket. Mewö.
Keu jit yaŋön azi silebuk aka sutnine anda kaba malök. Mewö maliga aködamunŋi uba eka malin. Iwiŋan Nahönŋi mohok-kungöra aködamunŋi pakpak ala aum köl waŋgiiga qainŋi kun maljawi, yaŋön mönö miaŋgö dop kalem möriamŋan uruŋi kokolak qeiga aködamunŋambuk aka nalö dop keu öl töhönŋi jiba malök.
Jonöŋ azi miaŋgö könaŋi naŋgöba kewö qeta jiba malök, “Nöŋön kungöra keu jiba malali, yaŋön mönö mia akza. Kewö jiba malal: Nöŋgö andöne azi kun kamawi, nöŋön qahö asuhubiga yaŋön mutuk malök. Miaŋgöra yaŋgö qetbuŋaŋan mönö ni noŋgita öŋgöŋgöŋi akza.” Jon O-melun azinöŋ mewö jiba malök.
Kalem möriamŋan azi miaŋgö uruŋi kokolak qeiga aködamunŋambuk malöhi, yaŋön mönö miaŋgö dop kötuetköm neŋgiba malök. Kötumötuetŋi mi nalöŋi nalöŋi mokoiga körek neŋgö qaknine öŋgöi malin.
Mosesnöŋ Köna keunini nam köli asuhuyökmö, Jisös Kraistnöŋ keu ölŋi indel teköba Anutugö kalem möriamŋi nam köli aukŋe asuhuyök.
Gölme azi kunŋan Anutu nalö kunöŋ qahö ehök. Nahönŋi mohok-kunŋan Iwigö wösöŋe mala kota malöhi, yaŋön mönö gölmenöŋ eta könaŋi indel neŋgii mörin. Mewö.
Juda jitŋememe yeŋön jike nup galöm aka jöwöwöl jikegö welenqeqe tosatŋi Jerusalem sitinöhök melaim eŋgigetka Jongöreŋ kaget. Kaba qesim waŋgiba jiget, “Gi wani azia akzan? Könaŋamgi denöwö?” Mewö jigetka könaŋamŋi indela jii mötket.
Könaŋamŋi qahö qaŋ kölökmö, aukŋe kewö jim miwikŋaiyök, “Nöŋön Amötqeqe Toŋi Kraist qahö akzal.”
Mewö jiiga kapaŋ köla qesim waŋgiget, “Gi mönö azi niŋia akzan? Gi Elaija (Elia) akzan me qahö?” Qesim waŋgigetka “Qahö!” jiyök. “Gi kezapqetok azi kun akzan me qahö?” Mewö qesigetka “Mewö qahö!” meleŋnök.
Meleŋniga qesiget, “Gi niŋia akzan? Melaim neŋgigetka kazini, yeŋgöra mönö denöwö meleŋda jiin mötme? Gi nangi könagi denöwö jim asariman?”
Qesigetka kewö jii mötket, “Kezapqetok azi Aisaianöŋ keu kun kewö jii ahöza, ‘Ni garata aka gölme qararaŋkölkölŋe mala kewö qerakzal: Kembunöŋ kamawo! Miaŋgöra iŋini mönö uruŋini mindiŋgöba könaŋi mesata möhamgöget.’ Ni miaŋgö kolek garataŋi akzal.”
Azi melaim eŋgigetka Jongöreŋ kageri, mi Farisi (Köna keugö kapaŋkölköl) azia aket.
Yeŋön kunbuk kewö jiba qesim waŋgiget, “Gi Amötqeqe Toŋi Kraist qahö akzan aka Elaija (Elia) me kezapqetok azi yeŋgöreŋök kun qahö akzani, miaŋgöra mönö wuanöŋgöra ambazip o melun mem eŋgimakzan?”
Qesim waŋgigetka kewö meleŋ eŋgiyök, “Nöŋön o töhönöŋ eŋgömirimakzalmö, azi kun iŋini qahö möt kutuzei, yaŋön lök sutŋine kinja.
Azi kun nöŋgö andöne kamapköra jiba malali, yaŋön mönö mi. Yaŋön kaiga ketaŋamni aka malma. Miaŋgöra nöŋön yaŋgö kösutŋe anda wayangösöŋi teŋgöba köna esuŋaŋgö kösöŋi pösatmamgö qötötaŋgömam.”
Jonöŋ Jordan o likepŋe miri qetŋi Betani miaŋgöreŋ mala ambazip o melun mem eŋgiba malök. Yuai mi mönö miaŋgöreŋ asuhuyök. Mewö.
Mi asuhuiga miri giaŋiiga Jonöŋ Jisös tikep kaiga eka jiyök, “Eket, azi mi Anutugöreŋ lama moröŋi. Yaŋön mönö gölmeŋi gölmeŋi neŋgö siŋgisöndoknini köl könjörari solanibin.
Nöŋön kungöra keu jiba malali, yaŋön mönö mia akza. Kewö jiba malal: Nöŋgö andöne azi kun kamawi, nöŋön qahö asuhubiga yaŋön lök mutuhök malök. Miaŋgöra yaŋgö qetbuŋaŋan mönö ni noŋgita öŋgöŋgöŋi akza.
Nöŋön i mutuk qahö möt kutuyalmö, Anutunöŋ könaŋamŋi Israel ambazip neŋgöra indeli mötpingöra mötza. Mi möta ni melaim niŋgiiga kaba o melun mem eŋgimakzal.”
Jonöŋ mewö jiba dangunu ewö kinda naŋgöba kewö jiyök, “Uŋa Töröŋan mönö Suepnöhök eta kembö nei ewö yaŋgö nöröpŋe eta köla tari ehal.
Nöŋön i mutuk qahö möt kutuba malalmö, kunöŋ ambazip o melun mem eŋgimamgöra melaim niŋgiyöhi, yaŋön kewö jii möral, ‘Uŋa Töröŋan kungö nöröpŋe eta köla tari ekŋani, yaŋön mönö Uŋa Töröŋi ambazip uruŋine ala melun mem eŋgima.’
Nöŋön mi ehalaŋgöra aka könaŋamŋi kewö naŋgöba jizal, ‘Yaŋön Anutugö Nahönŋi akza’.” Mewö.
Mewö jiiga miri giaŋiiga Jonöŋ kunbuk o jitŋe miaŋgöreŋök aniga gwarekurupŋi yeŋgöreŋök yahötŋan yambuk mohotŋe kinget.
Kingetka Jisösnöŋ miaŋgöreŋ eŋgoŋgita anöhi, i törörök uba ehiba jiyök, “Azi mi ehot. Yaŋön mönö Anutugöreŋ lama moröŋi ewö akza.”
Mewö jiiga gwarek yahöt yetkön keu mi möta Jisösgö andöŋe anohot.
Anohotka Jisösnöŋ liliŋgöba andöŋe kayohori, i etkeka kewö qesim etkiyök, “Iŋiri niŋia jaruba kazahot?” Mi möta jiyohot, “Ketaŋamniri! Gi miri denike ahöba maljan?” (Juda yeŋön ‘Ketaŋamnini’ keu mi böhigöra jiget.)
Mewö jiyohotka meleŋnök, “Mönö kaba ehot!” Mewö meleŋniga wehön möŋaiiga 4 kilok miaŋgö dop ahök. Wehön möŋaiiga miaŋgöreŋ mohotŋe anda miri denike ahöba malöhi, mi eket. Mi eka miaŋgöreŋ yambuk malohotka miri söŋauba suŋgem aiga mosöta kayohot.
Jonöŋ keu jiiga gwarek yahötŋan möta Jisösgö andöŋe anohori, yetköreŋök kungö qetŋi Andru, datŋi qetŋi Saimon Pitö.
Andru yaŋön mutuk datŋi Saimon miwikŋaiba kewö jii mörök, “Niri Amötqeqe Toŋi mönö miwikŋaizit.” Amötqeqe Toŋi mi Grik keunöŋ Kraist.
Mewö jiba datŋi waŋgita Jisösgöreŋ anohot. Anohotka Jisösnöŋ Saimon törörök uba ehiba jiyök, “Gi Saimon, Jongö nahönŋi akzanmö, nöŋön qetki Sifas qetpi ahöma.” Mewö.
Miri giaŋiiga Jisösnöŋ Galili prowinsnöŋ anmamgö möta anda könanöŋ azi qetŋi Filip miwikŋaiba kewö jii mörök, “Gi mönö ni nuataŋgöba kaman!”
Filipnöŋ Andru aka Pitö yetpuk miriŋini mohok. Taonŋini qetŋi Betsaida.
Filipnöŋ azi qetŋi Natanael miwikŋaiba kewö jii mörök, “Mosesnöŋ azi kungöra Köna keunöŋ ohoba kezapqetok yeŋön toroqeba ohoget ahözawi, nini mönö azi mia miwikŋaizin. Azi mi qetŋi Jisös, iwiŋi qetŋi Josef, miriŋi qetŋi Nazaret.”
Natanaelnöŋ mi möta welipköba jiyök, “O Nazaret! Mi miri qandakŋa. Yuai ölöpŋi kun mönö miaŋgöreŋök asuhumawaŋgö dop qahö.” Mewö jiiga Filipnöŋ jii mörök, “Mönö kaba nangak ek kutuman!”
Mewö jii möta Jisösgöreŋ kaba asuhuiga eka yaŋgöra keu kewö jiyök, “Eket! Azi kiaŋön mönö Israel azi ölŋi akza. Uruŋe muneŋ geŋmoŋi kun qahö.”
Mewö jiiga Natanaelnöŋ qesim waŋgiba jiyök, “Gi mönö denöwö aka ni möt kutum niŋgizan?” Mewö jiiga Jisösnöŋ meleŋda jiyök, “Gi fig ip könaŋe tatnöŋga gek kutuyal. Mutuk gek kutubiga Filipnöŋ miaŋgö bapŋe geka goholök.”
Mewö jiiga Natanaelnöŋ meleŋda jii mörök, “O Ketaŋamni, gi mönö ölŋa Anutugö Nahönŋi akzan. Gi Israel neŋgöreŋ azi Kembuya maljan!”
Mewö jiiga Jisösnöŋ meleŋda jiyök, “Ni mutuk kewö jizal, ‘Gi fig könaŋe tatnöŋga gek kutuyal.’ Mewö jim miwikŋaizalaŋgöra ölöp möt narim niŋgizan. Anutugöreŋ kukösum ki eka mötzani, mi mönö yuai kötoŋdökŋi akza. Ölŋi ketaŋi mi mönö biaŋ eka möta malman.”
Mewö jiba toroqeba jii mörök, “Nöŋön keu öl töhönŋi kun kewö jibi mötnöŋ: Könaŋgep nöŋgö gwarekurupni aketka kutum eŋguasöriga imut kewö ekŋe: Suep naŋgunöŋ taliga Anutugö garataurupŋan asuhuba Suep gölmegö Azi Ölŋi yambuk nariba yaŋgöreŋ eta öŋgöba aketka eŋgekŋe.” Mewö.
Jisösnöŋ Filip aka Natanael etkoholiga silimŋi karöbut teköi malgetka kunöŋ ambi memegö maren lömbuaŋ ali tokoget. Mi Galili prowinsgö miri qetŋi Kana miaŋgöreŋ alget. Jisösgö namŋan miaŋgöreŋ mohotŋe ani malget.
Jisös aka yaŋgö gwarekurupŋi mi mewöyök öröm eŋgigetka lömbuaŋnöŋ mohotŋe malget.
Miaŋgöreŋ malgetka wain onöŋ qahöwahiga Jisös namŋan nahönŋaŋgöra jiyök, “Yeŋgöreŋ wain o qahöwakza.”
Mewö jiiga kewö jii mörök, “Namni, mi denöwö akŋamgöra jizan? Jim kutum niŋgizan me? Nöŋgö aŋgöletot meme nalönan mönö qahö kam kuŋguiga maljal.”
Mewö jii möta welenqeqe yeŋgöra kewö jiyök, “Yaŋön yuai kungöra jim kutum eŋgimawi, mi iŋini ölöp akŋe.”
Juda yeŋön amöt qem aŋgubingöra Köna keuŋini wuataŋgöba böröŋini saŋgoŋmaljema. Miaŋgö dop miri miaŋgöreŋ köuraŋen ketaŋi 6 tarök. Köuraŋen mohot mohot mi o gina 8 me 12 miaŋön geba kokolak qenahaŋgö dopŋan tatket.
Jisösnöŋ mi eka kewö jii mötket, “Iŋini mönö o uba kaba mokogetka köuraŋen ki kokolak qeget.” Mewö jii möta jiyöhaŋgö dop aket.
Köuraŋen mi kokolak qegetka kewö jim kutum eŋgiyök, “Mönö o qakŋi tosatŋi uba anda lömbuaŋ galöm waŋgime.” Jim kutum eŋgiiga memba anget.
Uba angetmö, galömnöŋ o letota wain ahöhi, mi nemba möta denikeyök memba kageri, mi qahö möt asariba auruyök. Auruyökmö, welenqeqenöŋ o ugeri, yeŋön mi möta jigetka galömnöŋ maren toŋi oholi kayök.
Kaiga kewö jii mörök, “Maren nalöŋe körek pakpak yeŋön wain o ölöpŋi mi mutuk memba kaba eŋgimakze aka mi nemba eŋololoŋ aketkun wain o nahömŋi qahö mi könaŋgep eŋgimakze. Göŋön wain o ölöpŋi mi mutuk aŋgön köla qahö eŋgiba dölki nalö oŋgita memba kazan. Mi silik murutŋi kun akzan.”
Jisösnöŋ aŋgöletot mutukŋi ki mi Galili prowinsgö miri qetŋi Kana miaŋgöreŋ meyök. Mi memba mewö miaŋön kukösumŋi indeliga asuhuyök. Mi asuhuiga gwarekurupŋan möt narim waŋgiget.
Közölömbuaŋnöŋ malget teköiga Jisös, yaŋgö nam-munŋi aka gwarekurupŋi yeŋön miriŋine Kaperneam anget. Miaŋgöreŋ anda sömaŋ tosatŋi toroqeba malget. Mewö.
Nalö miaŋgöreŋ Juda neŋgöreŋ ak-kömukömu kendon nalöŋan dopdowiyök. Anutunöŋ mönöwök neŋgehoriba neŋgoŋgiröhi, miaŋgöra söŋgaibingö aketka Jisösnöŋ mewöyök miriŋi mosöta Jerusalem sitinöŋ öŋgöyök.
Sitinöŋ öŋgöba jöwöwöl jikegö tohoŋ uruŋe anda yuai kewö miwikŋaiyök: Ambazip bulmakau aziŋi, lama aka kembö nei mi bohonŋi memegöra alget aka tosatŋan moneŋ utekutek albingöra tatkeri, mi eŋgehök.
Mi eŋgeka kösönöŋ tapep (muŋgamuŋga) mönjöŋda miaŋön eŋgohotiriba eŋguyök. Eŋguba ambazip mi körek közöl eŋgiba lama bulmakauŋinambuk jöwöwöl jikenöhök eŋguataŋgöyök. Utekutek ambazip yeŋgö souje kötŋini metaliga mokoba eriga tebolŋini metali anget.
Kembö bohonŋini memegöra algeri, ambazip mi kewö jim eŋgiyök, “Yuai mi mönö memba kesala yaigep anget. Iŋini nöŋgö Iwinaŋgö jöwöwöl jikeŋi ki mönö wuanöŋgöra utekögetka kölköl-örörö miri ewö akza?”
Mewö jiiga Buŋa keu kun gwarek yeŋgö mötmötŋine kaŋgoriga mötmöriget. Keu mi kewö ohoget ahöza, “Nöŋgö urunan göhöreŋ jike mi kömbukŋi ahömapköra kapaŋ kölbiga miaŋön urune newaŋ könöp ewö jeiga waimanjat miaŋön kawöl miwikŋaimakzal.”
Mi közöl eŋgiiga Juda jitŋememe yeŋön tembula wahöta Jisösgöreŋ kaŋgota kewö qesim waŋgiget, “Gi mönö wani aŋgöletot kun aknöŋga kukösumgi ehinga dop köl neŋgiigun kimbi mewöŋi akanak?”
Mewö qesim waŋgigetka kewö meleŋ eŋgiyök, “Iŋini jöwöwöl jike ki köndeŋgetka gölmenöŋ eriga nöŋön mi wehön karöbutkö uruŋe memba wahöta kuŋgumam.”
Meleŋ eŋgiiga kewö jiget, “Yambu (yara) 46:gö uruŋe jöwöwöl jike ki memba mala mem tekögetka asuhuba kinja aiga göŋön mi wehön karöbutkö uruŋe mönö denöwö aka memba wahöta kuŋgubanak?”
Mewö jigetmö, Jisösnöŋ jikegö keu mi nanŋi sileŋaŋgö söpsöpŋa ala jiyök.
Jisösnöŋ könaŋgep kömupnöhök wahöriga söpsöp keu jiyöhi, mi nalö miaŋgöreŋ gwarekurupŋi yeŋgö mötmötŋine kaŋgori ölöp möt asariget. Mi mötmöriba Jisösnöŋ keu jiyöhi, mi aka Buŋa keu ohogeri, mi pakpak möt nariget. Mewö.
Jisösnöŋ Jerusalem sitinöŋ ak-kömukömu kendongö nalöŋe mala aŋgöletot kukösumŋambuk meyöhi, mi ambazip gwötpukŋan eka qetŋi möt nariba yaŋgöreŋ lapingöget.
Lapingögetmö, Jisösnöŋ ambazip pakpak yeŋgö könaŋamŋini möt kutum teköyök. Mewögöra ambazip pakpak qahö möt narim teköm eŋgiba keuŋinaŋgö bapŋe qahö anda malök.
Ambazip uruŋine keu yuai ahöyöhi, Jisösnöŋ kunŋan ambazip uruŋinaŋgö könaŋi mi indela kondel waŋgimawaŋgö dop qahö ahök. Mönö nanŋak mi ölöp möt kutum teköyök. Mewö
Juda könagesögö jike kaunsöl sutŋine jitŋememe azi kun qetŋi Nikodemus malök. Yaŋön Farisi (Köna keugö kapaŋkölköl) kambunöŋ kinök.
Yaŋön suŋgem kunöŋ Jisösgöreŋ kaŋgota kewö jii mörök, “Ketaŋamni, gi aŋgöletot memakzani, mi azi kunŋan Anutu yambuk qahö kiniga nanŋök memamgö osimakza. Miaŋgöra gi Anutunöŋ nam köl gihiiga böhi akzan, mewö mötzin.”
Mewö jiiga kewö jiba meleŋ waŋgiyök, “Nöŋön keu öl töhönŋi kun kewö jibi mötnöŋ: Kunŋan Anutugöreŋök ahuahu dölökŋi qahö ahuma ewö, yaŋön mönö Anutugö bemtohoŋe aŋgota ekŋamgö osima.”
Meleŋ waŋgiiga kewö jiyök, “Kunŋan lök ahuba ambazip namŋi aka malagun ahuahu dölökŋi mönö denöwö ahubawak? Yaŋön mönö nam körö uruŋe aŋgori kunbuk gölöm ala memamgö osima.”
Mewö jiiga kewö meleŋnök, “Nöŋön keu öl töhönŋi kun kewö jibi mötnöŋ: Kunŋan o melun mem waŋgigetka Uŋa Töröŋan uruŋe geiga mewöŋi miaŋön ahuahu dölökŋe qahö ahuza ewö, mewöŋi miaŋön mönö Anutugö bemtohoŋ uruŋe aŋgotmamgö osima.
Gölmegö iwinam eŋgöreŋök morö ahuzawi, mi gölme moröya. Uŋa Töröŋan inahöba nam köliga morö asuhumakzawi, mi mönö Suepkö moröya.
“Mewögöra iŋini ahuahu dölökŋi Anutugöreŋök qahö ahume, miaŋön mönö qahö dop kölja. Keu mi jibiga miaŋgöra mönö kude auruman.
Luhutnöŋ nanŋi imbi-imbi laŋ giliga ötöŋi mörakzanmö, mi denikeyök kaba gilakza aka denike gila anakzawi, gi miaŋgö könaŋi qahö möt asarizan. Uŋa Töröŋan ambazip nam köl eŋgiiga ahuahu dölökŋe ahugeri, körek yeŋgö könaŋinan mönö luhut miaŋgö dop akza.”
Mewö meleŋniga Nikodemusnöŋ köŋkuŋ aka kewö jiyök, “Mi ahakö dop qahö.”
Mewö jiiga Jisösnöŋ jiyök, “Gi Israel könagesö kusum neŋgimakzan aka töndup keu miaŋgö könaŋi qahö möt asarizan. Mi kude dop kölja.
Nöŋön keu öl töhönŋi kun kewö jibi mötnöŋ: Neŋön wania möt kutuzini, mi jiba indelakzin aka wania jeninan eka mötzini, mi naŋgöba jimakzin. Mewö ahakzinmö, eŋön töndup Buŋa keunini mi qahö möt aŋgön kölakze.
“Gölmegö yuaiŋi jenöŋ ehekŋi miaŋgö keuŋi jibiga möta qahö möt narim niŋgize ewö, nöŋön Suepkö yuaiŋi qahö ehekŋi miaŋgö könaŋi jibiga mötmei, mi mönö denöwö möt naribeak?
Gölmegö azi kunŋan Suepnöŋ qahö öŋgöyökmö, Suep gölmegö Azi ölŋan Suep mire mala eta asuhuyöhi, yaŋön mönö liliŋgöba Suepnöŋ öŋgöma.
“Anutunöŋ Moses gölme qararaŋkölkölŋe jim kutui kopö ainöŋ mokoleŋ imutŋi memba tohotnöŋ kösököi kinöhi, miaŋgö dop Suep gölmegö Azi Ölŋi mi kösökögetka öŋgöba kinma.
Ambazip i möt narim waŋgizei, yeŋön körek pakpak malmal köhöikŋi miwikŋaiba malmegöra aka eu öŋgöma.
“Miaŋgö könaŋi kewö: Ambazip i möt narim waŋgizei, yeŋgöreŋök kunŋan ayuhubapuköra Anutunöŋ gölme dop önöŋi qahö jöpaköm neŋgiyök. Neŋön körek letota malmal köhöikŋaŋgö buŋaya akingöra mönö Nahönŋi mohotsirik mi neŋgiyök.
Ambazip gölme dop mal anjini, Anutunöŋ Nahönŋi neŋgö keunini jim tekömapköra aka qahöpmö, Nahönŋan amöt neŋguiga kantri dop letota oyaeŋkoyaeŋ akingöra aka melaiiga gölmenöŋ erök.
“Ambazip kunŋan Nahönŋi möt narizawi, Anutunöŋ yaŋgö keuŋi jim teköiga qahö ayuhumapmö, kunŋan Jisös qahö möt narim waŋgizawi, Anutunöŋ yaŋgö keuŋi lök jim teköiga malja. Anutugö Nahönŋi mohotsirikö qetŋi qahö möt narizawaŋgöra aka könöp siagö buŋaya akŋa.
Anutunöŋ gölme ambazip keunini jim tekömakzawi, miaŋgö könaŋi kewö: Asakŋan lök gölmenöŋ eta asuhuyökmö, ambazipnöŋ ahakmeme bölöŋi bölöŋi aka memba malget. Mewö mala Anutugö asakŋi tököba uruŋini söŋaupkö ahakmemenöŋ laŋ jöhöba mala kotket.
“Körek pakpak ahakmeme bölöŋi ahakzei, yeŋön Anutugö asakŋi tököba andö qemakze. Anutunöŋ ahakmemeŋini bölöŋi bölöŋi mi indela jim eŋgiiga gamuŋini mötpepuköra keŋgötŋini mörakze. Mi möta asakŋaŋgö uruŋe qahö aŋgorakze.
Qahö aŋgorakzemö, kunŋan kun keu ölŋi wuataŋgöba maljawi, yaŋön ölöp asakŋaŋgö uruŋe kaŋgotma. Anutunöŋ sölölöhöm waŋgiiga ahakmemeŋi aka memba malöhi, miaŋgöra ahakmemeŋi miaŋön aukŋe asuhumapköra mötza.” Mewö.
Jisösnöŋ mewö jim teköba kinda gwarekurupŋi eŋguaŋgita Jerusalem siti mosöta Judia prowinsgö miri andöŋe anget. Miaŋgöreŋ anda gwarekurupŋi yembuk sonda tosatŋi toroqeba yembuk mala ambazip o melun mem eŋgiba malök.
Jisösnöŋ mewö malökmö, Jonöŋ mewöyök miri qetŋi Salim miaŋgö kösutŋe malök. Miri qetŋi Ainon miaŋgöreŋ o jök ahöyök aka ambazipnöŋ Jongöreŋ kaŋgota o melun mem eŋgimapkö qesigetka amqeba mem eŋgiba malök.
Nalö miaŋgöreŋ Jon mi kösö mire qahö algetka tarök.
Juda yeŋön amöt qem aŋgubingöra böröŋini saŋgoŋmaljema. Mewögöra Jongö gwarekurupŋi yeŋön Juda azi kunbuk keu miaŋgö goranora aka könahiba jitnakölik jiget.
Mewö jigetka lömböriiga Jongöreŋ kaba kewö jiget mörök, “Ketaŋamnini mötnöŋ, azi Jordan o likepŋe göbuk maliga nangak könaŋamŋi naŋgöba jinöŋi, yaŋön ambazip o melun mem eŋgiiga jesöŋgöŋan mönö yaŋgöreŋ anakze.”
Jonöŋ mi möta kewö meleŋnök, “Anutunöŋ azi kungöra yuai kun Suepnöhök qahö al waŋgibawak ewö, yaŋön mönö mi buŋa qem aŋgumamgö osiza.
Yambuk mala kewö jial, ‘Ni Amötqeqe Toŋi Kraist qahö akzalmö, Anutunöŋ melaim niŋgiiga mutuk kazala yaŋön andöne kama.’ Nöŋön keu mi jiali, iŋini mi ölöp nanŋinak naŋgöba jiba malbeahaŋgö dop akze.
Miaŋgö keuŋi dop ala kewö jimam: Azi kunŋan ambi buŋaŋambuk aka ambi memamgöra sösöŋgai keu jim sehiba malja. Mewö maliga azi alaŋan kösutŋe kinda sösöŋgai keuŋaŋgö jölŋi möta yaŋgöra önöŋi qahö söŋgaimakza. Miaŋgö dop nöŋön Jisösgö alaŋi aka yaŋgöra söŋgaibiga sösöŋgai miaŋön dölki uruni kokolak qeiga maljal.
Jisösgö qetbuŋaŋan qarim sehiiga nöŋgöreŋan mönö waziiga dop kölma.” Mewö.
“Daŋön euyaŋgöreŋök eröhi, yaŋön ambazip körek pakpak eŋgoŋgita öŋgöŋgöŋi akza. Kunŋan gölmenöŋ asuhuba gölmegö buŋaya akza aka gölmenöŋ malmalgö keuŋi jimakza. Suepnöhök eta kayöhaŋön mönö körek pakpak eŋgoŋgita öŋgöŋgöŋi akza.
Yaŋön yuai eka möt kutuba malöhi, miaŋgö könaŋi jiba naŋgöba dangunu ewö kinja. Mewö kinjapmö, naŋgönaŋgö keuŋi mi ambazip kunŋan kun qahö möt aŋgön kölja.
“Ambazip kunŋan naŋgönaŋgö keuŋi möt aŋgön köljawi, yaŋön Anutu ölbölŋi akzawaŋgö keuŋi mem köhöiiga pöwöwömŋi akŋa.
Anutunöŋ kolek aziŋi melaiba Uŋaŋi Töröŋi musa qakŋe qahöpmö, keleŋmaleleŋ waŋgimakza. Miaŋgöra kolek aziŋan mönö Anutugö keu töhönŋi indela jimakza.
Iwinöŋ Nahönŋi uruŋan jöpaköm waŋgimakzawaŋgöra aka yuai pakpak buŋa qem waŋgiba böröŋe ali ahöza.
“Ambazip kunŋan Nahönŋi möt nariba uruŋi meleŋjawi, yaŋön mönö kunbuk letota malmal köhöikŋaŋgö buŋaya akza. Kunŋan Nahönŋaŋgö keuŋi qahö tem kölakzawi, Anutugö irimsesewölŋan mönö yaŋgö qakŋe öŋgöba pöndaŋ kini malmal köhöikŋaŋgö könaŋi qahö ek kutuba önewat laŋ malja.” Mewö
Jisösnöŋ mewö ambazip kusum eŋgiiga gwarekurupŋi aketka o melun mem eŋgiba mewö miaŋön Jon O-melun azi luhut ala malöhi, keu mi Farisi (Köna keugö kapaŋkölköl) yeŋgö kezapŋine gei mötket. Yeŋön mi mötkeri, buzup mi jiget sehiba Kembugö kezapŋe gei mörök.
Jisösnöŋ nanŋak ambazip qahö o melun eŋgiyökmö, yaŋön jiiga gwarekurupŋan mi aket.
Mi möta Judia prowins mosöta liliŋgöba kunbuk Galili prowinsnöŋ göröken anget.
Köna mewö anda Samaria prowins oŋgita anget.
Oŋgita anda Samaria prowinsgö taonŋi kun qetŋi Sikar miaŋgöreŋ aŋgorök. Sikar taon mi Jeikobnöŋ gölme bahöŋi kun nahönŋi Josef waŋgiyöhi, miaŋgö kösutŋe ahöza.
Jeikobkö o lömŋi diginŋambuk mi Sikar taonöŋ ahöza. Jisösnöŋ köna kayöhaŋgöra aka sileŋi lömböriiga silim bibiŋe o lömŋi miaŋgöreŋ aŋgota kösutŋe eta tarök.
O löm kösutŋe tariga Samaria ambi kunöŋ o umamgö kayök. Kaiga Jisösnöŋ eka kewö jii mörök, “Gi ölöp o niŋginöŋga nembileŋak.”
Nalö miaŋgöreŋ gwarekurupŋan nene bohonŋi membingöra i mosöta taonöŋ angetka nanŋirök kinohot.
Juda ambazipnöŋ Samaria prowins qepureim eŋgiba yembuk köisirik qahö maljema aka pake mohot miaŋön o qahö uzema. Mewögöra nanŋirök kinohot miaŋgöreŋ ambinöŋ kewö jii mörök, “Gi Juda azia aiga ni Samaria ambiapmö, denöwögöra ‘O niŋginöŋga nembileŋak,’ jiba qesim niŋgizan?”
Jisösnöŋ qeqesi mi möta kewö meleŋ waŋgiyök, “Gi Anutu kalemŋaŋgö könaŋi möt kutunöŋga dop kölbawak. Daŋön ‘O niŋginöŋga nembileŋak,’ jiba qesim gihizawi, yaŋgö könaŋi möt asaribanak ewö, i mönö qesinöŋga malmalgö oŋi gihibawak.”
Mewö jiiga kewö jii mörök, “O ketaŋamni, o umamgö pakegi kun qahö ahöza aka o löm kiaŋön mönö diginŋambuk akza. Miaŋgöra malmalgö ogöra jizani, mi mönö denikeyök miwikŋainöŋga ahubawak?
Isik bömönini Jeikob yaŋön o lömŋi ki neŋgiyök. Yaŋön mutuk nanŋak aka yaŋgö andöŋe nahönurupŋan ki kaba o uba nemba maljema aka bulmakau kambuŋi kambuŋi o eŋgigetka nemba maljema. Gi Jeikob oŋgita öŋgöŋgöŋi aka ambazip o mem sehim eŋgimamgö jizan me?”
Mi möta Jisösnöŋ kewö meleŋnök, “Ambazip körekŋan o ki nembagun mönö kunbuk ogö kömumba nembingö mörakŋe.
Mewö malmemö, nöŋön kungöra o waŋgimami, yaŋön mi nembagun nalö kunöŋ ogö kunbuk qahö kömuma. Mewö qahöpmö, o waŋgimami, mi mönö yaŋgö uruŋe letota malmalgö o jeŋi jöpjöpköŋi qahö aiga malma. Mewö mali mönö uzumgöba malmal köhöikŋi teteköŋi qahö waŋgimakŋa.”
Mewö meleŋniga ambinöŋ jiyök, “O ketaŋamni, gi mönö o mia niŋginöŋga nembi. Mi nembagun nalöŋi nalöŋi kunbuk ogö qahö kömumbileŋak aka o umamgöra ki könasöksök qahö tibileŋak.”
Mi jiiga kewö jim kutum waŋgiyök, “Gi mönö anda apki waŋgita ki kamahot.”
Mewö jim kutum waŋgiiga “Ni apni qahö,” jiba meleŋnök. Meleŋniga kewö jii mörök, “Gi ‘Apni qahö,’ keu mi törörök jizan.
Gi ölŋa azi 5 eŋgömemba malnöŋ aka merak kun memba maljani, yaŋön mönö göhö apki qahö akza. Keu jizani, mi öl töhönŋa.”
Ambinöŋ mi möta kewö jii mörök, “Ketaŋamni, gi mönö kezapqetok azi qainŋi kun akzan. Nöŋön tandöki mewö gek kutum gihizal.
Neŋgö ambösakonurupninan kunduŋi kondela kiaŋgöreŋ öŋgöba sipköba köuluköba malgetmö, Juda eŋön kewö jimakze, ‘Samaria eŋön mönö Jerusalem sitinöŋ öŋgöba jöwöwöl jikenöŋ sipköba köulukögetka dop kölja.’”
Mi möta Jisösnöŋ kewö jim kutuyök, “O ambi, nalö kun kam kuŋguma. Iŋini nalö miaŋgöreŋ Iwi waikŋi memba möpöseibingöra kunduŋi kiaŋgöreŋ me Jerusalem miaŋgöreŋ qahö öŋgöba malme. Gi keu mi ölöp möt narinöŋga dop kölma.
Samaria iŋini Anutugö könaŋi törörök qahö möt kutuba töndup yaŋgö waikŋi laŋ memba möpöseimakze. Amötqeqegö könaŋi mi Juda neŋgö sutnine aukŋe asuhuba ahöza. Miaŋgöra Juda neŋön Anutuninaŋgö könaŋi möt kutuba waikŋi memba möpöseininga dop kölja.
“Töndup nalö kun kewö asuhuma: Nalö miaŋgöreŋ Uŋa Töröŋan ambazip sölölöhöba inahöm eŋgiiga keu ölŋi wuataŋgöba Iwi waikŋi memba ölŋa möpöseiba malme. Iwininan ambazip mewöŋi jarum eŋgiba asuhumegöra sihimŋi möta malja. Nalö murutŋi miaŋön mönö lök kam kuŋguba dölki ahöza.
Anutunöŋ Uŋaya akza. Miaŋgöra Uŋa miaŋgö waikŋi memba möpöseimakzei, yeŋön mönö Uŋa Töröŋan sölölöhöba inahöm eŋgiiga keu ölŋi wuataŋgöba möpöseiba malme.”
Jisösnöŋ mewö jim kutuiga ambinöŋ jii mörök, “Amötqeqe Toŋi qetŋi Kraist qetzei, yaŋön kamamgö akza, mi mötzal. Yaŋön kamawi, nalö miaŋgöreŋ mönö keu pakpak indel neŋgiiga mötpin.”
Jisösnöŋ keu mi möta könaŋi kewö indelök, “Göbuk ki kinda keu eraum mötziri, nöŋön mönö mia akzal.” Mewö.
Könaŋamŋi indeliga gwarek yeŋön miaŋgöreŋök liliŋgöba kaget. Kaba ambibuk eraum mörohot, mi eka welipkögetmö, kunöŋ kewö qahö qesiyök, “Gi denöwögöra yambuk keukeu jizahot?” me “Wanigöra ak gihiza?” Mewö qesibingö mötketmö, körekŋan ölöŋ tatket.
Ölöŋ tatketka ambinöŋ o pakeŋi mosöta taonöŋ anda ambazip yeŋgöra kewö indela jii mötket,
“Mötket! Nöŋön azi kun miwikŋaibiga yuai pakpak aka malali, miaŋgö könaŋi indela jii mötzal. Miaŋgöra yaŋön mönö Amötqeqe Toŋi Kraist akapuk. Mönö nanŋinak kaba azi mi ekŋe.”
Keu mi möta taon mosöta öröba Jisösgöreŋ anget.
Gwarek yeŋön nalö sutŋe miaŋgöreŋ Jisös qesim waŋgiba kewö jiget, “Ketaŋamnini, ölöp nene nenöŋ.”
Mewö jigetmö, kewö jiyök, “Nöŋön neneŋamni qainŋi kun memba maljali, iŋini miaŋgö könaŋi qahö möt kutuze. Qahö!”
Mi möta nanŋini qesim aŋguba kewö jiget, “Kunŋan nene kun memba kaba waŋgiza me denöwö?”
Mewö jigetka kewö jii mötket, “Melaim niŋgiiga kayali, nöŋön yaŋgö jitŋi tem köla nupŋi mem sorokömakzali, miaŋön mönö nöŋgö neneŋamni akza.
Iŋini keu kewö jibepuk, ‘Köiŋ 4 kunbuk ahöiga ölöm-izi-izi nalöŋan törima.’ Mötket, nöŋön miaŋgöra kewö jizala kezap alget: Nup boŋi ketaŋi mieŋgö ölŋinan lök öliiga meme nalöŋinan kam kuŋguza. Iŋini mönö jeŋini uget aniga mi uruŋine ek kutume.
Tosatŋan mutuk keu kötŋi qesiŋda gila malgetka ölŋan nalö kewöŋe asuhuiga tosatŋan mi lök tokoba töwaŋini megetka ambazipŋi ambazipŋi malmal köhöikŋaŋgö buŋaya ahakze. Mewö asuhuiga ölŋi meme yeŋön qesiŋ gilgil ambazip yembuk mindiriba mohotŋe söŋgaiba simbawoŋ mötze.
‘Kunöŋ kötŋi qesiŋ giliga kunöŋ ölŋi mezawi,’ keu mewö jimakzei, mi keu ölŋa. Mi Anutugö nup memegö könaŋi indelja.
Nöŋön iŋini melaim eŋgibiga nup qainŋi kunöŋ nanŋinak yuai kötŋi qahö kömötkeri, mönö nup miaŋgöreŋ anda ölŋi meme. Tosatŋan mutuk sileŋini qeba nup memba malgetka eŋön yeŋgö könaŋine anda nup megeraŋgö ölŋi miwikŋaiba memakŋe. Mewö melaim eŋgizal.” Mewö
Samaria ambinöŋ keu kewö naŋgöba jiyök, “Nöŋön azi kun miwikŋaibiga yuai pakpak aka malali, yaŋön mönö miaŋgö könaŋi indela jii mötzal.” Mewö jiyöhaŋgöra Samaria ambazip gwötpukŋan Sikar taon miaŋgöreŋ uruŋini meleŋda Jisös möt narim waŋgiget.
Möt narim waŋgiba yaŋgöreŋ kaba yembuk toroqeba malmapköra kapaŋ köla qesigetka silim yahötkö dop toroqeba miaŋgöreŋ malök.
Mewö mala keu jiba malöhaŋgöra aka gwötpukŋan Jisös möt nariba toroqem waŋgigetka kambuŋini qariyök.
Toroqem waŋgiba ambigöra kewö jiget, “Azi kiaŋön ölŋa gölmeŋi gölmeŋi neŋgöreŋ Amötqeqe Tonina akza. Neŋön mi göhö keugörök qahö toroqeba möt narizinmö, mi naninak kezap ala möta möt kutuzin.” Mewö.
Jisösnöŋ Samaria maliga silim yahöt teköiga eŋgömosöta Galili prowinsnöŋ anök.
Jisösnöŋ nanŋak nalö kunöŋ keu kun kewö naŋgöba jiyök, “Kezapqetok ambazip kunŋan nanŋe miri gölmenöŋ maliga yaŋgöra qahö mötket öŋgöiga göda qahö qem waŋgimakze.”
Mewö jiyökmö, töndup nalö miaŋgöreŋ nanŋe Galili prowinsnöŋ kaŋgoriga miaŋgöreŋ mewöyök tosatŋan jölöŋi jiget. Yeŋön ak-kömukömu kendongöra Jerusalem sitinöŋ öŋgöba Jisösnöŋ kendon nalöŋe aŋgöletot meyöhi, mi pakpak eka mötket. Miaŋgöra nalö miaŋgöreŋ ölöp köl öröm waŋgiget.
Galili prowins yeŋön köl öröm waŋgigetka miri qetŋi Kana mutuk o meiga letota wain ahöhi, miaŋgöreŋ kunbuk kayök. Taon qetŋi Kaperneam miaŋgöreŋ kiŋ kembugö jembonŋi kun malök. Yaŋgö nahönŋan kawöl yöhöiga ahöyök.
Ahöba kömumamgö ahök. Miaŋgöra Jisösnöŋ Judia prowins mosöta Galili uruŋe kayöhi, yaŋön miaŋgö buzupŋi möta Jisösgöreŋ anda kewö qesim waŋgiyök, “Gi ölöp kaba nahöni mem ölöwak waŋgiman.”
Qesim waŋgiiga kewö jii mörök, “Iŋini ni öne qahö möt narim niŋgimeaŋgö dop akzei, mi qahö dop kölja. Nöŋön aŋgöletot aiwesök membi ekagun mönö amqeba ni möt narim niŋgiba uruŋini meleŋbeak.”
Mewö jii mörökmö, jembonöŋ kewö jiyök, “Ketaŋamni, nahönan kömumbapuköra mönö ösumok kaman.”
Mewö jiiga meleŋ waŋgiyök, “Nahöngan mönö ölöwaka malma. Miaŋgöra mönö ölöp liliŋgöba anman.” Mewö meleŋ waŋgiiga yaŋön mi möt nariba liliŋgöba anök.
Anda könanöŋ maliga welenqeqeurupŋan kaba miwikŋaiba kewö jiget mörök, “Nahöngan lök ölöwaka malja.”
Mi möta qesim eŋgiba jiyök, “Wani nalönöŋ könahiba ölöwahök?” Mewö jiiga jiget mörök, “Uran mare wan kilok miaŋgöreŋ sile könöpŋi mosörök.”
Mi möta mötmötŋi kewö ahuba asariyök: Aha! Jisösnöŋ “Nahöngan mönö ölöwaka malma,” jiyöhi, mönö aua miaŋgöreŋök ölöwahök. Keu mi möt asariba i aka saiwaurupŋi pakpak yeŋön uruŋini meleŋda Jisös möt narim waŋgiget.
Jisösnöŋ Judia mosöta Galili prowins uruŋe kaba aŋgöletot kun ki meiga yahöt ahök. Mewö.
Könaŋgep nalö kunöŋ Juda yeŋgö kendon ketaŋi kun töriiga Jisösnöŋ Jerusalem sitinöŋ öŋgöyök.
Jerusalem sitigö selnöŋ naŋgu kun mi lama yeŋgöra ahöyök. Miaŋgö kösutŋe o aŋgö kun qetŋi Hibru keunöŋ Betesda qetkeri, mi ahöyök. Miaŋgö göraŋe luhut miri köröpŋi ketaŋi 5 tatket.
Luhut miri 5 miaŋgö uruŋe kawöl ambazip kambu ketaŋi ahözema. Tosatŋan jeŋini gömölii tatket. Tosatŋan simalokon aka tatket. Tosatŋan likepŋini kömukömuŋa tatket.
Nalö tosatŋe Kembugöreŋ garata kunöŋ eta o aŋgönöŋ timjaliiga unduzapma. Onöŋ unduiga nalö miaŋgöreŋök kunŋan mutuk aŋgönöŋ geiga kawölŋi mi me mi miaŋön ölöwahakzapma. Miaŋgöra mamböta tatket.
Miaŋgöreŋ azi kun yambu (yara) 38 miaŋgö dop kawöl yöhöiga ahömalök.
Miaŋgöreŋ ahöiga Jisösnöŋ kaŋgota eka lök nalö köröp tiŋtiŋi kawöl yöhöi ahöba malöhi, mi möta kewö qesim waŋgiyök, “Gi ölöwakŋangö ak gihiza me qahö?”
Qesim waŋgiiga kewö meleŋ waŋgiyök, “O Kembu, onöŋ unduba ötöŋ qeiga alani daŋön noaŋgita o aŋgönöŋ anda al niŋgibawak? Alani mewöŋi kun qahö malja. Nanak anmamgö möta esapköba malali, nalö miaŋgöreŋök tosatŋi yeŋgöreŋök kunöŋ ni noŋgita anda gemalget.”
Meleŋ waŋgiiga Jisösnöŋ jii mörök, “Gi mönö wahöta tumbulahöpki memba anöŋ.”
Mewö jii möta miaŋgöreŋök ölöwaka tumbulahöpŋi memba anök. Anökmö, yuai mi Sabat kendonöŋ asuhuyök.
Miaŋgöra Juda yeŋön azi ölöwahöhi, yaŋgöra kewö jiget mörök, “Merak Sabat kendon akza. Miaŋgöra tumbulahöpki memba aŋgunöŋga qahö dop kölja.”
Mi möta kewö meleŋni mötket, “Möhamgöm niŋgizawaŋön mönö kewö jim teköm niŋgiza, ‘Gi mönö tumbulahöpki memba anöŋ’.”
Mi möta kewö qesim waŋgiget, “Azi daŋön göhöra ‘Tumbulahöpki memba anöŋ,’ jiza?”
Qesim waŋgigetmö, Jisösnöŋ mem ölöwahiga ambazip kambu ketaŋan ölökögetka yeŋgö sutŋineyök sömuniba anök. Miaŋgöra daŋön mi ak waŋgiyöhi, mi qahö möta tönpin kinök.
Miaŋgö andöŋe jöwöwöl jike tohoŋ uruŋe öŋgöiga Jisösnöŋ miaŋgöreŋ miwikŋaim waŋgiba qambaŋ keu kewö jii mörök, “Mötnöŋ, gi lök ölöwakzan. Miaŋgöra ayuayuhu törösait bölöŋi kötökŋi kun asuhum gihibapuköra mönö siŋgisöndok kunbuk kude aka malman.”
Azi ölöwahöhi, yaŋön Jisös ek kutuba anda Juda jitŋememe yeŋgöra kewö jii mötket, “Azi mem ölöwak niŋgiyöhi, yaŋgö qetŋi Jisös.”
Mi möta Jisösnöŋ Sabat kendonöŋ nup mewöŋi meyöhi, Juda jitŋememe yeŋön miaŋgöra aka sesewerowero ak waŋgiba malget.
Mewö malgetmö, Jisösnöŋ kewö meleŋ eŋgiyök, “Nöŋgö Iwinan sundan dop nup memakza aiga nöŋön mewöŋanök mi memakzal.”
Mewö meleŋ eŋgiba ambazip Sabat kendongö keu tosatŋi toroqeba algetka Jisösnöŋ mi ahakmemeŋan qeapköba yeŋgö jeŋine siŋgisöndok ahök. Siŋgisöndok mi toroqeba Anutugöra ‘Iwini’ jiba Anutu tandök ewö maljawaŋgö dop aka nanŋi mem öŋgöyök. Juda ambazip yeŋön yuai yahöt miaŋgöra aka möt kömbuhiba kapaŋ köla Jisös qebingö jim köhöiget. Mewö.
Mewö aketmö, Jisösnöŋ keu kewö jii mötket, “Nöŋön keu öl töhönŋi kun kewö jibi mötket: Nahönöŋ nanŋi uruŋaŋgö yuai kun qahö memakzapmö, Iwinöŋ yuai memakzawi, Nahönŋan mönö mewöŋanök memakza. Miaŋgöra Iwinöŋ yuai meiga ehakzawi, yaŋön mönö miyök memakza.
Iwinöŋ Nahönŋi urunöŋ jöpaköm waŋgiba mala nanŋak nup memakzawi, mi pakpak kondel waŋgimakza. Miaŋgöra aŋgöletot eka maljei, mi yuai eretŋi. Miaŋgö ölŋi mi könaŋgep kondel eŋgiiga eka nemböŋini teköi welipköba malme.
“Kun kewögöra welipköme: Iwinöŋ ambazip kömukömuŋi eŋgömindiiga gulimakze. Nahönŋan mönö miaŋgö dop mewöŋanök ambazip köhömuŋi niŋia gulimegö mötzawi, mi eŋgömindiiga gulimakze.
Mewöŋanök Iwinöŋ kungö keuŋi qahö jim tekömakzapmö, jimtekötekö nupkö kukösumŋi pakpak mi kewögöra Nahönŋaŋgö böröŋe ali ahöza:
“Ambazip Iwi göda qem waŋgimakzei, miaŋgö dop körekŋan Nahönŋi göda qem waŋgimegöra mötza. Iwinöŋ Nahönŋi melaim waŋgiyök. Miaŋgöra kunŋan Nahön qahö göda qem waŋgizawi, yaŋön mönö Iwi mewöyök göda qahö qem waŋgiza.
“Miaŋgöra nöŋön keu öl töhönŋi kun kewö jibi mötket: Kunŋan nöŋgöreŋ Buŋa keu möta mötmöriba ni melaim niŋgiyöhi, i möt narim waŋgiza ewö, yaŋön mönö malmal köhöikŋaŋgö buŋaya akza. Nöŋön keuŋi jim teköbiga könöp siagö buŋaya qahö akŋa. Kömup köhöikŋaŋgö likepŋi mosöta jabö kutuba malmal köhöikŋaŋgö likepŋe aŋgota mal öŋgöma.
“Nöŋön keu öl töhönŋi kun kewö jibi mötket: Nalö kun kama aka nöŋgöra aka lök kam kuŋguza. Nalö miaŋgöreŋ siŋgisöndok aka uru köhömuŋi akzei, yeŋön Anutugö Nahönŋan keu qeri mötme. Mi möta tem kölmeaŋön mönö guliba köhöiba malme.
Mi kewögöra: Iwinöŋ nanŋak malmal köhöikŋi kondorakzawi, miaŋgö dop malmal gulim köhöimapkö kukösumŋi mi Nahönŋi waŋgii yaŋön mewöyök ambazip mem gulim eŋgimakza.
Yaŋön Suep gölmegö Azi Ölŋi maljawaŋgöra aka Iwinöŋ ambazip keuŋini jim tekömapkö kukösumŋi mewöyök yaŋgö böröŋe ali buŋaŋi ahök.
“Nöŋön keu kötŋi jizali, miaŋgöra mönö kude aurume. Nalö kun kam kuŋgumawi, miaŋgöreŋ körek pakpak qaksirinöŋ ahözei, yeŋön mewöyök qet qetmawi, mi mötme.
Qetŋi mi möta wahöta aukŋe asuhugetka ahakmeme ölöpŋi aka malgeraŋön malmal köhöikŋe öŋgömemö, ahakmeme bölöŋi aka malgeri, nöŋön yeŋgö keuŋini jim teköbiga kömup köhöikŋaŋgö buŋaya akŋe.
Nöŋön nani urunaŋgö yuai kun nanak aka memamgö osizal. Ni Iwigö jitŋe mörakzali, mönö miaŋgö dop ambazip keuŋini jim teköm eŋgimakzal. Nani imbinaŋgö dop laŋ qahö memakzalmö, melaim niŋgiyöhi, mönö yaŋgö keuŋi wuataŋgömakzal. Miaŋgöra jimtekötekö keuni jimakzali, mi mönö dopŋeyök asuhumakza.” Mewö.
“Nöŋön nani könaŋamni naŋgöba jibileŋak ewö, keuni miaŋön ölöp qahö köhöibawak.
Alani kunöŋ nöŋgö könaŋamni naŋgöba jimakza. Yaŋön nöŋgöra keu jimakzawi, miaŋön mönö köhöiba ölŋambuk akza, mi mötzal.
Iŋini jitŋememe melaim eŋgigetka Jongöreŋ kagetka keu ölŋaŋgö dop nöŋgö könaŋamni indela jiba naŋgöyök.
“Jiba naŋgöyökmö, nöŋön gölme azigö naŋgönaŋgö keuŋi mi möta qahö mötpi öŋgöza. Qahö öŋgözapmö, Jongö naŋgönaŋgö keugöra jimakzali, mi mönö iŋini nalö kewöŋe letotketka Anutunöŋ bohonŋini jöhömapköra aka jimakzal.
Jonöŋ kiwa ketaŋi aka ölöpŋanök jeba asariyökmö, iŋini nalö köröpŋi qahöpmö, töröptökŋanök yaŋgö asakŋe laŋ söŋgaibingö sihimŋi mötket.
“Jonöŋ könani töröptökŋanök jiiga mötketmö, kunöŋ mi naŋgöba jimakzawi, yaŋgö keuŋan mönö Jongöreŋ naŋgönaŋgö keu oŋgitza. Nani Iwinan nupŋi al niŋgii membiga ölŋi asuhumakza. Ölŋi miaŋön mönö könaŋamni kewö naŋgöba indelakza: Iwinöŋ mönö melaim niŋgii jitŋe memeŋi akzal.
Iwinöŋ melaim niŋgii erali, yaŋön könaŋamni naŋgöba jiba malök. Iŋini nalö kunöŋ yaŋgö keu kourukŋi qahö mötket aka kaisoŋgolomŋi qahö eket.
Yaŋön niŋia melaiiga eröhi, iŋini i qahö möt narim waŋgize. Miaŋgöra yaŋgö keuŋan mönö eŋgö uruŋine qahö kinja.
“Iŋini malmal köhöikŋaŋgö könaŋi mi Buŋa Kimbinöŋ ahöm eŋgiza, mewö mötmöriba mi oyoŋda uru könömŋine ala Suepkö buŋaya akingö mötze. Mewö mötzemö, kimbiŋi kimbiŋi pakpak mieŋön mönö nöŋgö könaŋamni naŋgöba indelakze. Mi möt yaköze me qahö?
Naŋgönaŋgö keu gwötpuk ahözapmö, iŋini malmal köhöikŋi buŋa qem aŋgubingöra nöŋgöreŋ kabingö tökömakze.
“Gölme ambazipnöŋ qetbuŋa niŋgigetka qarimapköra qahö mambötzal. Mi niŋgigetka mötpi qahö öŋgöi maljal.
Mewö maljalmö, eŋgö könaŋamŋini mi kewö ahöza, mi mötzal: Iŋini uruŋini Anutugöreŋ qahöpmahöp jöhöba urukalem qahö ak waŋgiba malje.
Nöŋön Iwinaŋgö qetŋi qeta kabiga iŋini andö qem niŋgimakzemö, kunöŋ nanŋi qetŋi qeta kamawi, iŋini mönö i ölöp möt aŋgön köla köl öröm waŋgime.
“O iŋini nanŋini möpöseim aŋguba qetbuŋaŋini qarimapkö mötket öŋgöza. Öŋgözapmö, bem mohotŋan Anutu ölŋi akzawi, yaŋön qetbuŋa eŋgimapköra qahö kapaŋ kölje. Mewö aködamunŋinambuk akŋegöra qahö jaram tiba kinje. Miaŋgöra denöwö ni möt narim niŋgibeak? Mi mönö osibeak.
“Nöŋön iŋini ‘Iwigö jemesoholŋe keu jakeŋe al eŋgimam,’ mewö mötmöribepuk. Iŋini Mosesgö keugö jörömqöröm al waŋgiba Suep mire öŋgöbingö mamböta maljemö, Anutugö jeŋe aŋgotketka Mosesnöŋ nanŋak Anutugö keu jakeŋe ala jim aum eŋgiiga gamuŋini mötme.
“Mi kewögöra: Mosesnöŋ nöŋgö könaŋamni jim asariba Buŋa Kimbinöŋ ohoi ahöza. Miaŋgöra Moses möt narim waŋgibeak ewö, mönö nia möt narim niŋgibeak.
Mewömö, Mosesgöreŋ kimbia qahö möt nariba tem köljeaŋgöra mönö nöŋgö keuni mi denöwö möt naribeak? Mi kupuk-kapakŋambuk akapuk.” Mewö.
Miaŋgö andöŋe Jisösnöŋ Galili o aŋgö, qetŋi kun Taiberias o aŋgö qetkeri, mi kutuba likepŋe aŋgorök.
Kawöl ambazip möhamgöm eŋgii aŋgöletot asuhui ekeraŋgöra aka ambazip kambu jesöŋgöŋan Jisösgö andöŋe wuataŋgöba kaget.
Jisösnöŋ gwarekurupŋi eŋgömeiga kunduŋe öŋgöba tatket.
Nalö miaŋgöreŋ Juda neŋgöreŋ ak-kömukömu kendonöŋ töriyök.
Jisösnöŋ je ui aniga ambazip kambu jesöŋgöŋan yaŋgöreŋ kaŋgotkeri, i eŋgeka Filipköra jiyök, “Nini nene denikeyök bohonŋi meinga kambu mewöŋan nem timbireŋ aketka dop kölbawak?”
Yuai akŋamgö ahöhi, mi nanŋak mörökmö, keu mi Filip esapköm waŋgiba jiyök.
Mewö jiiga kewö meleŋnök, “Nene beret silim 200:kö töwaŋi (Kina 1000,-) miaŋön bohonŋi memba mendeŋninga körek yeŋön kitipŋanöhök nembeak aka töndup qahö dop köl eŋgibawak.”
Mewö jiiga gwarekurupŋi yeŋgöreŋök kun qetŋi Andru, Saimon Pitögö munŋan kewö jii mörök,
“Azi moröŋi kun kiaŋgöreŋ malja. Yaŋgöreŋ bali beret 5 aka söra yahöt ahözapmö, ambazip sehisehiŋi kewö kagetka yeŋgöra mi qahö dop kölma.”
Jisösnöŋ jiyök, “Iŋini mönö ambazip kambu ki jiba mendeŋ eŋgigetka nene nembingö eta tatme.” Gölme miaŋgöreŋ kegwaŋ luplup gwötpuk ahöyök. Miaŋgöra azi jaŋgöŋini 5000:gö dop yeŋön gölmenöŋ eta tatket.
Eta tatketka Jisösnöŋ beret mi memba saiwap jiba ambazip tatkeri, mendeŋda eŋgiyök aka söra mi mewöyök mendeŋda sihimŋinan jigeraŋgö dop eŋgiyök.
Mendeŋda eŋgiiga nemba nem timbireŋ aketka Jisösnöŋ gwarekurupŋi kewö jii mötket, “Nene kitipŋi ayuhubapuköra mi mönö qezaköget.”
Mewö jiiga möta bali beret 5 miaŋgöreŋök nemba kitipŋi kitipŋi mosötket taröhi, mi qezakögetka sakap 12 miaŋgöreŋ geba kokolak qeyök.
Jisösnöŋ aŋgöletot mewö mei asuhuiga ambazipnöŋ eka welipköba jiget, “Kezapqetok azi gölmenöŋ asuhumapkö jigeri, yaŋön mönö ölŋa mia akza.”
Mewö jiba Jisösgöra köiraŋ ala kiŋ kembuŋini akŋapkö mötmöriget. Mötmöriba kaba liliköm waŋgiba walimgöba kiŋ kuŋgum waŋgibingö aket. Mewö möt kutuba eŋgek tököba eŋgömosöta kunbuk kunduŋe öŋgöba nanŋök malök. Mewö.
Neget teköiga mare aiga Jisösgö gwarekurupŋi yeŋön o aŋgögö jitŋe geget.
Geba waŋgenöŋ öŋgöba gölme mi mosöta o aŋgö kutuba likepŋe Kaperneam mire göröken anget. Angetka miri söŋaum teköiga Jisösnöŋ töndup yeŋgöreŋ qahö asuhuyök.
Angetka luhut köhöikŋanök giliga o aŋgönöŋ könöpuk kunduta öŋgöba erök.
Öŋgöba eriga lökuatnöŋ qeba naŋgöba 5 me 6 kilomita miaŋgö dop angetka Jisösnöŋ o aŋgö qakŋe tiba tiba waŋge kösutŋe kaiga eka auruba keŋgötporiŋ aket.
Mewö mötketka kewö jii mötket, “Nanak kazal. Keŋgötŋini kude mötme.”
Mewö jii möta Jisösnöŋ waŋgenöŋ öŋgömapkö jigetka öŋgöyök. Öŋgöiga waŋgeŋinan miaŋgöreŋök ösumok eŋguaŋgita gölme göraŋe anbingö akeri, miaŋgöreŋ aŋgotket. Mewö.
Miaŋgöreŋ aŋgotketka miri giaŋiiga ambazip kambu ketaŋi yeŋön o aŋgö likepŋe toroqeba mala kewö mötmöriget, “Uran waŋge mohotŋan tari ehinga Jisösnöŋ gwarekurupŋi yembuk waŋgenöŋ qahö öŋgöba anök. Jisös umbula nanŋinök anget. Waŋge murutŋi kun qahö ehin. Miaŋgöra Jisösnöŋ kunbuk ki malja.”
Mewö mötmöriba tosatŋan kewö jiget, “Waŋge mohotnöŋ angetmö, ölŋa, Taiberias taonök waŋge tosatŋi kaget. Waŋge mi Kembunöŋ beretköra saiwap jiiga nemba tarini, mönö gölme miaŋgö kösutŋe kagera Jisösnöŋ waŋge mieŋgöreŋök kunöŋ öŋgöba anök me denöwö?”
Ambazip kambu yeŋön mewö jiba Jisös aka gwarekurupŋi miaŋgöreŋ qahö miwikŋaim eŋgiget. Mewö eka möta mewöŋanök waŋgenöŋ öŋgöba Kaperneam taonöŋ anda Jisös jaruget. Mewö.
Ambazipnöŋ Jisös jaruba o aŋgö likepŋe yuke göröken miwikŋaiba eka kewö jiget mörök, “O Ketaŋamnini, gi mönö wani nalönöŋ ki kazan?”
Mewö jigetka kewö meleŋ eŋgiyök, “Nöŋön keu öl töhönŋi kun kewö jibi mötket: Iŋini aŋgöletot membi ekeraŋgöra aka ni qahö jarum niŋgizemö, nene beret kötuetköbi nemba nem timbireŋ akeri, mönö miaŋgöra ni nuataŋgöba ki kaze.
Nene ayapkömawi, mi miwikŋaibingöra urukönöp kude aka malmemö, urugö neneŋan malmal köhöikŋi eŋgimakzawi, mönö mia buŋa qem aŋgubingöra kapaŋ köla malme. Iwi Anutunöŋ muŋgem silimbanŋi Suep gölmegö Azi Ölŋi waŋgiiga kukösumŋan walöŋniga ölöp urugö nene eŋgiiga oyaeŋkoyaeŋ akŋe. Mewö aka mal köhöiba kömumba toroqeba teteköŋi qahö malme.”
Mewö meleŋ eŋgiiga kewö qesim waŋgiget, “Anutugö sihimŋaŋgö dop ahakmeme tandökŋi mönö denöwö ahinga dop kölbawak?”
Qesim waŋgigetka kewö meleŋnök, “Anutunöŋ azi melaim waŋgiyöhi, iŋini i möt narim waŋgiba malme. Ahakmeme miaŋön mönö Anutu sihimŋaŋgö dop akza.”
Mewö meleŋniga kewö qesim waŋgiget, “Mewö aiga gi kunbuk wani aŋgöletot kukŋambuk kun menöŋga eka möt narim gihibinak? Gi mönö wani yuai kun Mosesnöŋ ahök, miaŋgö dop aka meman?
Buŋa Kimbi kun kewö ohoget ahöza, ‘Yaŋön Suepnöhök nene beret eŋgiiga neget.’ Keu miaŋgö dop nanine ambösakon yeŋön gölme qararaŋkölkölŋe anda mala nene qetŋi mana nemba malget aka gi mönö könaŋamgi Moses oŋgita denöwö kondelbanak?”
Qesim waŋgigetka Jisösnöŋ kewö jii mötket, “Iŋini miaŋgö könaŋi ölöp qahö möt kutuze. Nöŋön keu öl töhönŋi kun kewö jibi mötket: Mosesnöŋ aŋgöletot Toŋi qahö ahök. Yaŋön nene beret mi Suepnöhök qahö eŋgii negetmö, nani Iwinan mönö Suepnöhök beret ölbölŋi eŋgimakza.
Anutugö nene beret mi mönö Suepnöhök eta asuhuba gölme dop ambazip malmal köhöikŋi eŋgimakza.”
Mewö jii möta kewö jiget mörök, “O Kembu, gi nalö dop nene beret mi neŋginöŋga nemba malbin.”
Jisösnöŋ mi möta jiyök, “Nöŋön malmal köhöikŋaŋgö neneŋi akzal. Kunŋan nöŋgöreŋ kazawi, yaŋön nem timbireŋ aka wösöŋi nalö kunöŋ qahö alma. Kunŋan ni möt narim niŋgimakzawi, yaŋön ogöra qahö kömuma.
Mewö aigun iŋini ni nek teköba töndup qahö möt narim niŋgize. Mi mönö lök jibi mötze.
Aka töndup Iwinöŋ ambazip tosatŋi niŋgimakzawi, yeŋön mönö körek nöŋgöreŋ kame. Kunŋan nöŋgöreŋ kamawi, nöŋön mönö i qahö yakörimam.
“Nöŋön Suepnöhök eta nani imbinaŋgö dop yuai laŋ aka memba malmamgöra qahö asuhuyal. Mewö qahö. Melaim niŋgiyöhi, mönö yaŋgö jitkö dop nup memba malmamgöra eral.
“Melaim niŋgiyöhi, yaŋgö jitsihitŋan kewö ahöza: Yaŋön ambazip nöŋgö böröne al eŋgiiga maljei, nöŋön mi pakpak köyan köl eŋgiba malbiga yeŋgöreŋök kunŋan kun qahö sohoba ayuhuma. Qahö ayuhugetka nöŋön i nalö ketaŋe eŋgömindiba mem gulim eŋgimam.
“Iwinaŋgö jitsihitŋan kewö ahöza: Tosatŋan Nahönŋi eka möt narim waŋgizei, yeŋön körek nalö kewöŋe letota malmal köhöikŋi buŋa qem aŋguba malme. Mewö mal kömugetka nöŋön i nalö ketaŋi miaŋgöreŋ eŋgömindiba mem gulim eŋgimam.”
Jisösnöŋ mewö jiiga keu kötŋi kun kewö ahök, “Nöŋön malmalgö nene ölŋi aka Suepnöhök eta asuhuyal.” Mewö jiyöhaŋgöra aka Juda jitŋememe yeŋön möt böliba uruŋinan ihururuk jiba jim waŋgiget.
Jim waŋgiba jiget, “Azi ki Jisös, Josefkö nahönŋa. Yaŋgö iwinamŋi mi ölöp möt etkizinmö, mönö denöwögöra ‘Suepnöhök eta asuhuyal,’ jiza?”
Mewö jigetka möta kewö meleŋnök, “Uruŋinan mönö kude ihururuk jiba jim niŋgime.
Iwi ni melaim niŋgiyöhi, yaŋön ambazip qahö öröm eŋgiza ewö, eŋgöreŋök kunŋan nöŋgöreŋ kamamgö osima. Öröi kabawak ewö, nöŋön i mönö nalö ketaŋe eŋgömindiba mem gulim waŋgimam.
“Kezapqetok yeŋgöreŋ kimbinöŋ keu kewö ohoget ahöza, ‘Anutunöŋ i körek pakpak kusum eŋgii mötme.’ Iwinöŋ ambazip kusum eŋgii keu möta urukönömŋine ala maljei, yeŋön mönö körekŋanök nöŋgöreŋ kame.
Ambazip kunŋan Iwi qahö eka malja. Iwigöreŋök eröhi, yaŋön mohot kun mönö i eka malja.
Nöŋön keu öl töhönŋi kun kewö jibi mötket: Kunŋan ni möt narim niŋgizawi, yaŋön mönö malmal köhöikŋi buŋa qem aŋguba mal öŋgöma.
“Nöŋön malmal köhöikŋaŋgö nene ölŋi akzal.
Mötket! Eŋgö ambösakonuruŋinan gölme qararaŋkölkölŋe anda mala nene qetŋi mana nemba malgetmö, töndup kömumba gisahöget.
Yeŋön kömugetmö, nene beret nalö kewöŋe Suepnöhök eta maljawi, kunŋan mi nemba mala qahö kömum köhöima.
“Nene beret malmalŋambuk Suepnöhök eröhi, mi nöŋön akzal. Kunŋan nene mi nemba malmawi, yaŋön mönö teteköŋi qahö köhöiba malma. Nene waŋgiba malmami, mi nöŋgö busuni. Gölmeŋi gölmeŋi yeŋön köhöiba malmegöra mi al eŋgimam.”
Jisösnöŋ mewö meleŋniga Juda jitŋememe yeŋön sutŋine urukönöpnöŋ jim qesim aŋguba jiget, “Yei! Azi kiaŋön mönö denöwö aka busuŋi neŋgiiga nembinak?”
Mi möta jigetka kewö jii mötket, “Nöŋön keu öl töhönŋi kun kewö jibi mötket: Iŋini Suep gölmegö Azi ölŋaŋgö sepŋi aka busuŋi qahö neme ewö, malmal köhöikŋi miaŋön mönö eŋgö uruŋine qahö ahöma.
Nöŋgö sepnan o ölŋi akza aka nöŋgö busunan nene ölŋi akza. Miaŋgöra kunŋan nöŋgö sep busuni nemakzawi, yaŋön mönö letota malmal köhöikŋaŋgö buŋaya aka mal öŋgöma. Mewö mal kömuiga nöŋön i nalö ketaŋe mindiba mem gulim waŋgimam.
<range>
“Kunŋan nöŋgö sep busuni nemakzawi, yaŋön mönö nömbuk qekötahöba kinakza aka nöŋön yambuk kinakzal.
Iwinöŋ Malmal Toŋi aka melaim niŋgiba wötni aka nam köl niŋgiiga köhöiba maljal. Mewöŋanök kunŋan ni nem niŋgimakzawi, nöŋön mönö mewöŋanök yaŋgö wötŋi aka nam köl waŋgibiga ölöp köhöiba malma.
Nene ölŋi Suepnöhök eröhi, mi nöŋön akzal. Eŋgö ambösakonurupŋinan Anutugö nene nemba mala kömugetmö, nalö kewöŋe eŋgöreŋök kunŋan beret ki nemba malmawi, yaŋön mönö teteköŋi qahö köhöiba malma.”
Jisösnöŋ Kaperneam taongö köuluk miriŋe kinda keu mi jim kusum eŋgiyök. Mewö.
Jisösgö gwarekurupŋi yeŋgöreŋök gwötpukŋan keu mi möta jiget, “Keu jit jizawi, miaŋön mönö keu köt ewö lömbötŋambuk akza. Mi möringa uruninan lömböriba bölim teköza. Miaŋgöra mi kunbuk mötpingö ölan neŋgöhöiga i mönö mosötpin.”
Gwarek yeŋön Jisösgö keugöra möt böliba uruŋinan ihururuk jiba jim waŋgigetka Jisösnöŋ mi uruŋan eŋguaŋgita möta kewö jii mötket, “Keu jizali, mi möt bölize me qahö?
Keu miaŋgöra möt bölize ewö, könaŋgep mönö denöwö asuhubawak? Suep gölmegö Azi ölŋan mutuk miri mala koröhi, euyaŋgöreŋ kunbuk liliŋgöba öŋgöi ekŋe ewö, nalö miaŋgöreŋ mönö denöwö mötme?
“Uŋa Töröŋi yaŋön ambazip mem gulim eŋgimakza. Iŋini gölme ambinöhök ahuba busuŋinambuk akzemö, ahuahu dölökŋe qahö ahuba nanŋini ösumŋinan öne letota Suepkö buŋa ahak mi qahöpmahöp. Uŋa Töröŋan malmal köhöikŋi eŋgizawi, nöŋön keu kötŋi mi jim tuaribi möta malget.
Mewö möta malgetmö, eŋgöreŋök tosatŋan töndup ni qahö möt narim niŋgiba malje.” Denike yeŋön qahö möt narim waŋgigeri aka daŋön könaŋgep mamalolo mem waŋgimawi, Jisösnöŋ mi könakönahiŋeyök möta korök. Miaŋgöra mewö jiyök.
Mewö jiba toroqeba jiyök, “Miaŋgöra nöŋön kewö jibi mötme: Nöŋgö Iwinan ambazip kun qahö inahöm waŋgiza ewö, yaŋön mönö nöŋgöreŋ kamamgö osima.”
Keu miaŋgöra aka gwarek yeŋgöreŋök gwötpukŋan poraiba ziriŋziriŋ aka mosöta yambuk qahö toroqeba anda kaget.
Miaŋgöra Jisösnöŋ gwarek 12 mieŋgöra kewö jiyök, “Iŋini mönö mewöŋanök nömosöta anbingö mötze me qahö?”
Mewö jiiga Saimon Pitönöŋ meleŋnök, “O Kembu, nini mönö dagöreŋ anbinak? Malmal köhöikŋaŋgö Buŋa keuŋi mi mönö göhöreŋ ahöza.
Göŋön Anutugöreŋ azi sarakŋi akzani, nini mi möt nariba möt asariba maljin.”
Mewö meleŋniga Jisösnöŋ möta jiyök, “Nöŋön azi 12 iŋini möwölöhöm eŋgial aka eŋgöreŋök kunöŋ mönö bölöŋaŋgö bohonŋi akza.”
Judas Saimon Iskariotkö nahönŋi yaŋön gwarek 12 yeŋgö sutŋine mala könaŋgep mamalolo mem waŋgiyök. Jisösnöŋ keu mi yaŋgöra möta jiyök. Mewö.
Juda jitŋememe yeŋön Jisös qebingö kapaŋ kölgeraŋgöra Judia prowins uruŋe anda kamamgö tököyök. Miaŋgöra Judia mosöta Galili prowins uruŋe anda liliköba maliga köiŋ tosatŋi teköyök.
Mi teköiga Juda yeŋgöreŋ kendon kun qetŋi koumkoum miaŋgö nalöŋan töriyök.
Miaŋgöra Jisösgö munurupŋan kewö jiget mörök, “Gi kiaŋgöreŋ mala aŋgöletot memakzani, mi gwarekurupkan mewöyök ek kutumegöra gi mönö gölme ki mosöta Judia anöŋga dop kölma.
Kunŋan nanŋak aukŋe asuhumamgö mörakzawi, yaŋön yuai kun tölapŋe qahö memakza. Aŋgöletot mewöŋi memakzanaŋgöra mönö ambazip kambuŋi kambuŋi yeŋgö jeŋine anda asuhuba könaŋamgi indelman.”
Munurupŋan qahö möt narim waŋgiba tönpin malgeraŋgöra aka mewö laŋ jiget.
Mewö jigetka kewö jii mötket, “Urugö nup aukŋe memamgö nalöŋan qahö kam kuŋguiga maljalmö, eŋgö nalöŋinan mönö sundan dop anmeaŋgö dop ahöza.
Gölme ambazipnöŋ kazik ak eŋgibingö osimakzemö, nöŋön yeŋgö ahakmemeŋini bölöŋi indela naŋgöba jibi mötzeaŋgöra mönö ni kazik ak niŋgimakze.
Anmamamgö nalönan mönö qahö kam kuŋguza. Miaŋgöra nöŋön sösöŋgai kendon kiaŋgöreŋ qahö öŋgömam. Nöŋön mire tatpiga iŋini ölöp endu anda öŋgöba söŋgaime.”
Keu mewö jii mötketka Galili prowins uruŋe toroqeba malök. Mewö.
Jisösgö munurupŋan koumkoum kendongöra angetmö, nanŋak mire tata könaŋgep aukŋe qahöpmö, tölapköba anda Jerusalem öŋgöyök.
Juda yeŋgö jitŋememeurupŋinan sösöŋgai nalöŋe Jisösgö jeŋi jaruba qesiqesi aka kewö jiget, “Azi mi denike?”
Ambazip kambu yeŋön sutŋine Jisösgöra saŋep keu gwötpuk jiget. Tosatŋan “Azi mi ölöp sorokŋi,” jigetmö, tosatŋan kewö jiget, “Qahö! Yaŋön mönö ambazip kambu eŋololoŋ ak eŋgiiga kahapmahap ahakze.”
Mewö mewö laŋ jigetmö, Juda jitŋememe yeŋgöra keŋgötŋini möta malgeraŋgöra kunŋan yaŋgö keuŋi aukŋe qahö jiyök. Mewö.
Kendon sösöŋgai bibiŋe malgetka Jisösnöŋ jöwöwöl jike tohoŋ uruŋe öŋgöba könahiba ambazip kusum eŋgiyök.
Kusum eŋgiiga Juda yeŋön welipköba kewö jiget, “Azi ki mötmöt jake öŋgöŋgöŋe qahö öŋgöba töndup Buŋa Kimbigö könaŋi denöwö möt soroköza?” Mewö jiba welipköget.
Welipkögetka kewö jii mötket, “Mötmöt Buŋa jimakzali, nöŋön miaŋgö Toŋi qahö akzal. Nanak qahöpmö, melaim niŋgiyöhi, nöŋön mönö yaŋgö mötmötŋi memba kaba jimakzal.
Ambazip kunŋan Anutugö jitsihitŋaŋgö dop aka memamgö mötzawi, yaŋön mötmöt jibiga miaŋgö Toŋi daŋön akza, mi möt kutuma. Anutunöŋ Buŋaŋi nöŋgö urune ali asuhuza me nani imbinaŋgö keu laŋ jimakzal?
“Kunŋan nanŋi imbiŋe mötmöriba keu jimakzawi, yaŋön nanŋak qetbuŋaŋambuk akŋamgö mötza. Mewö mötzapmö, melaimelai azi kun toŋan qetbuŋaŋambuk akŋapköra kapaŋ köljawi, yaŋön mönö jitŋememe ölbölŋi geŋmoŋi qahö akza.
Mosesnöŋ Köna keu al eŋgii mi ahöza me qahö? Mi ahözapmö, eŋgöreŋök kunŋan mi qahö tem köla wuataŋgömakza. Iŋini mönö wuanöŋgöra kapaŋ köla ni nuŋgubingö mötmörize?”
Mewö jii möta ambazip kambu yeŋön kewö meleŋget, “Ömewörömenöŋ mönö uruge geba kinja. Daŋön kapaŋ köla gi guhumamgö mötmöriza?”
Mewö meleŋgetka jii mötket, “Nöŋön aŋgöletot mohot membiga iŋini körek pakpak auruba köŋkuŋ akze.
Mosesnöŋ sileŋine Anutugö aiwesök yandibingöra jim kutum eŋgiyöhi, o Mosesnöŋ mi mutuk qahö jim kutuyökmö, ambösakonurupninan mi könahiba memba malgetka silik mi neŋgöreŋ kaiga Sabat kendonöŋ mewöyök azi sileŋini yandimakze.
“Nini Mosesgö Köna keu walöŋnin siŋgisöndok ahubapuköra köhöikŋi mötzin. Mi mötzinmö, keu mi qetala Sabat kendonöŋ mewöyök azi sileŋini yandiba töndup nanŋini qahö jim aŋguba silebile malje. Mewö maljemö, nöŋön azi jömukŋi Sabat kendonöŋ mem ölöwak waŋgiali, miaŋgöra mönö wuanöŋgöra mi yom jim niŋgize?
Iŋini ambazip sileŋini miyöhök eka mewö miaŋön bahösöhamök kewöta keu laŋ jim tekömakzei, mi mönö mosötme. Mi mosöta uruŋini törörök möt kewöta keu ölŋanök jim teköme.” Mewö.
Jerusalem toŋi yeŋgöreŋök tosatŋan kewö jiget, “Azi kapaŋ köla qebingö mötmörizei, yaŋön mönö mia me?
Eket, yaŋön ambazip jeŋine aukŋe keu jiiga qahö jim waŋgize. Mewögöra azi kiaŋön Amötqeqe Toŋi Kraist akzawi, keu mi ölŋa galömkölköl azi yeŋgö kezapŋine geiga mötze me qahö?
Amötqeqe Toŋi Kraistnöŋ kamapköra jiba kota malgeri, yaŋön ‘Denikeyök asuhumawi, mi kunöŋ kun qahö mötma,’ jizemö, azi kiaŋön denikeyök asuhuyöhi, mi mönö ölöp mötzin.”
Mewö eraum mötketka Jisösnöŋ jöwöwöl jikegö tohoŋ uruŋe kinda imbiŋi memba wahöta kusum eŋgiba keu kewö jiyök, “Iŋini nöŋgöra kewö jize, ‘Azi mi möt waŋgiba miriŋi denikegö mi ölöp mötzin.’ Nani kukösum qakŋe qahö asuhuba kinjal. Melaim niŋgiyöhi, yaŋön melaimelai Toŋi ölŋi aiga i qahö möt kutum waŋgiba malje.
Yaŋön melaim niŋgiiga yaŋgöreŋök eralaŋgöra i ölöp möt waŋgizal.”
Mewö jiiga i memba jöhöbingö mötketmö, nalöŋan qahö kam kuŋguyöhaŋgöra aka kunŋan sileŋe qahö meyök.
Mewö mötketmö, ambazip kambu yeŋgöreŋök gwötpukŋan möt narim waŋgiba kewö jiget, “Kraistnöŋ kamawi, yaŋön mönö azi ki oŋgita aŋgöletot memba malma me denöwö? Mewö tandök akza.” Mewö.
Ambazip kambu yeŋön Jisösgöra mewö goranora jiba jitnakölik akeri, mi Farisi (Köna keugö kapaŋkölköl) yeŋön mötket. Mi möta jike nup galöm yembuk kinda naŋgu galöm (sikiriti) tosatŋi melaim eŋgigetka memba jöhöbingö kaget.
Kagetka Jisösnöŋ kewö jiyök, “Nöŋön embuk nalö töröptökŋi toroqeba malmam. Mi malagun eŋgömosöta melaim niŋgiiga erali, mönö yaŋgöreŋ liliŋgöba öŋgömam.
Öŋgöbiga göraim niŋgiba malmemö, ni qahö miwikŋaim niŋgime. Nöŋön miri malmami, iŋini miaŋgöreŋ kabingö osime.”
Mewö jiiga Juda jitŋememe yeŋön sutŋine kewö erauget, “‘Nini miwikŋaim waŋgibingö osibin,’ jiza. Miaŋgöra mönö denikeaŋgöreŋ öŋgömamgöra jiza? Juda ambazip tosatŋan deŋda kantri tosatŋe anda Grik yeŋgö sutŋine maljei, mönö yeŋgöreŋ anda Grik ambazip kusum eŋgimamgö möta jiza me?
Keu kewö jiza, ‘Göraim niŋgiba malmemö, ni qahö miwikŋaim niŋgime,’ aka keu kun kewö jiza, ‘Nöŋön miri malmami, iŋini miaŋgöreŋ kabingö osime.’ Keu yahöt mietkö könaŋiri denöwö?”
Mewö eraugetmö, kendon söŋgaigeri, miaŋgö wehön qöndökŋi ketaŋi miaŋön kam kuŋguiga Jisösnöŋ kinda köhöikŋanök qeta kewö jiyök, “Kunŋan ogöra kömuzawi, yaŋön mönö nöŋgöreŋ kaba nema.
Buŋa Kimbigö keu kun kewö ohoget ahöza, ‘Kunŋan ni möt narim niŋgizawi, yaŋgö uruŋeyök malmal köhöikŋaŋgö oŋan mönö tohoba saksaköba kaŋgorakŋa.’”
Mewö jiyökmö, keu mi Uŋa Töröŋaŋgöra aka kewö jiyök, “Denike eŋön ni möt narim niŋgizei, iŋini mönö Uŋa Töröŋi buŋa qem aŋguba malme.” Anutunöŋ Jisös gölmenöŋ malöhaŋgö dop Suepkö asakmararaŋi qahö al waŋgiiga malök. Miaŋgöra Uŋa Töröŋi qahö melaiiga eta uruŋine geiga öne malget. Mewö.
Jisösnöŋ mewö jiiga ambazip kambu yeŋgöreŋök tosatŋan keu mi möta kewö jiget, “Azi kiaŋön mönö ölŋa kezapqetok azi asuhumapkö jigeri, mönö mia akza.”
Tosatŋan jiget, “Yaŋön Amötqeqe Toŋi Kraist akza.” Mewö jigetmö, tosatŋan qetala jiget, “Kraistnöŋ mönö denöwö Galili prowinsnöhök kabawak? Mi qahö dop kölja.
Buŋa Kimbinöŋ kewö jiza, ‘Kiŋ Deiwidnöŋ Judia prowinsgö taon moröŋi Betlehem miaŋgöreŋ malöhi, Kraistnöŋ miaŋgöreŋök asuhuba Deiwidkö gwölönarökurupŋi yeŋgöreŋök kunŋan akŋa.’”
Mewö mewö laŋ jigetka ambazip kambu yeŋön Jisösgöra aka jula deŋget.
Yeŋgöreŋök tosatŋan memba jöhöbingö mötketmö, kunŋan sileŋe qahö meyök. Mewö.
Jöwöwöl jikegö kiripo galöm (sikiriti) yeŋön liliŋgöba jike nup galöm aka Farisi (Köna keugö kapaŋkölköl) yeŋgöreŋ kagetka kewö jim eŋgiget, “Iŋini wuanöŋgöra i qahö memba kaze?”
Jim eŋgigetka kewö meleŋget, “Azi miaŋön keu jimakzawi, kunŋan nalö kunöŋ keu tandökŋi mewöŋi qahö jiyök.”
Mewö meleŋgetka Farisi (Köna keugö kapaŋkölköl) yeŋön qesiba jim eŋgiget, “Iŋini tok eŋololoŋ ak eŋgii malje me?
Galömkölköl azi neŋgöreŋök kunŋan mönö i qahö möt narim waŋgiyök. Aka Farisi (Köna keugö kapaŋkölköl) neŋgöreŋök kunöŋ kun uruŋi yaŋgöreŋ göröken meleŋnök me qahö?
Mewö qahöpmahöpmö, ambazip kambu Mosesgö Köna keu qahö möt kutuba Jisösgö keu möta kopa keu laŋ jimakzei, yeŋgöra muat! Anutunöŋ mönö i qesuahöm eŋgiiga ayuhume.”
Mewö jim eŋgigetka azi qetŋi Nikodemus mutuk Jisösgöreŋ kaiga qambaŋ waŋgiyöhi, yaŋön mewöyök yeŋgöreŋök kun aka sutŋine tata kewö jii mötket,
“Azi kunöŋ siŋgisöndok ahöhi, mi qahö qesiinga jiiga möta töndup kewöringa dop kölja me qahö? Qahö kewöta keuŋi öne jim teköbin ewö, mönö naninak Köna keunini qebin me? Mi qahö dop kölma.”
Mewö jii möta kewö meleŋ waŋgiget, “Gi mewöyök Jisös ewö meleŋda Galili qandak azia akzan me? Galili prowinsnöhök kezapqetok azi kun qahö asuhumawi, mi mötzin. Mewö mi nangak Buŋa Kimbi oyoŋda könaŋi jaruba möt kutuman.”
Mewö jitnakölik aka jula deŋda miriŋine anget. Mewö.
Miriŋine angetmö, Jisösnöŋ anda Oil ip kunduŋe öŋgöyök.
Öŋgöba ahöba miri giaŋiiga söŋanök kunbuk liliŋgöba jöwöwöl jikenöŋ öŋgöiga ambazip kambu pakpak kaba liliköm waŋgigetka eta tata kusum eŋgiyök.
Kusum eŋgiiga Köna keugö böhi aka Farisi (Köna keugö kapaŋkölköl) yeŋön ambi kun waŋgita yaŋgöreŋ kaget. Ambi miaŋön sero yoŋgorö ahiga miaŋgöra memba jöhögeri, mi waŋgita kambu jeŋine alget.
Jeŋine ala Jisösgöra jiget, “Böhi, ambi kiaŋön qesabulum ahiga mönö miaŋgöreŋök miwikŋaiba memba kazin.
Mosesnöŋ Köna keu ala miaŋgöreŋ ambi mewöŋi mi kötnöŋ gila qeinga kömumapköra jim kutum neŋgiyöha ahöza. Mewö ahözapmö, göŋön yaŋgöra denöwö jiman?”
Mewö jiba miaŋgöreŋ möndöba Jisös keugö bötaknöŋ öröi qaköiga qebingö könaŋi ahui keu jakeŋe albingöra jiget. Mewö jigetka sipköba eta böröŋan kulem kun gölmenöŋ ohoyök.
Ohoyökmö, toroqeba kapaŋ köla qesim waŋgigetka hök ala wahöta diŋdiŋi kinda kewö jii mötket, “Eŋgöreŋök kunŋan siŋgisöndok kun qahö aka maljawi, yaŋön mönö ölöp köt mutukŋi memba gila qema.”
Mewö jii mötketka kunbuk sipköba eta kulem kunbuk gölmenöŋ ohoyök.
Jisösnöŋ keu jiyöhi, miaŋön eŋgömemba jöhöiga nanŋini siŋgisöndokŋini gamuŋambuk akeri, mi Anutunöŋ kondeliga nanŋini uruŋinan naŋgöba jiiga isikusukŋini qahöwahök. Miaŋön qahöwahiga keu göröŋ kingetka bohonŋinan mutuk eŋgömosöta aniga yaŋgö nemböŋan andöŋe aniga tosatŋi mohot mohot yeŋön mömölaköba körek an teköget. Qöndökŋan aniga Jisösnöŋ zoŋ kuŋguba tari ambinöŋ nanŋök yambuk kinök.
Jisösnöŋ hök ala wahöta diŋdiŋi kinda ambi eka kewö jii mörök, “Ambi, keu jakeŋe al gihibingö jizei, yeŋön mönö denike gi sök ni sök anjeye? Yeŋgöreŋök kunöŋ kinda gi kömumangö keuŋi qahö jim teköza me?”
Jii möta meleŋnök, “O Kembu, kunöŋ qahö jim teköm niŋgiza!” Mewö meleŋniga jii mörök, “Nöŋön mewöyök gi qahö jim teköm gihizal. Gi mönö dölki könahiba siŋgisöndok kunbuk kude aka malman.” Mewö.
Jisösnöŋ keu kunbuk suariba kewö jii mötket, “Nöŋön ambazip gölmeŋi gölmeŋi tat anjei, eŋgö asakŋini akzal. Kunŋan ni nuataŋgöba kamawi, yaŋön mönö söŋaupnöŋ jipjap qahö qeba malmapmö, malmal köhöikŋaŋgö asakŋi miaŋgö uruŋe malma.”
Mewö jiiga Farisi (Köna keugö kapaŋkölköl) yeŋön kewö jiget mörök, “Nanganök könaŋamgi naŋgöba jim asarimakzani, miaŋön mi qahö dop köl köhöiza. Qahö!”
Mewö jiget möta kewö jii mötket, “Nöŋön denikeyök eta kayali aka denike anda öŋgömami, mi möt teközal. Miaŋgöra nanak könaŋamni naŋgöba jim asarimakzali, keu mi mönö ölöp dop köl köhöiza. Mi köhöizapmö, iŋini nöŋgö könani mi ölŋa qahö möt kutuze.
Eŋön ambazip sileŋini miyöhök eka mewö miaŋön bahösapsap kewöt eŋgiba keuŋini laŋ jim tekömakzemö, nöŋön ambazip kungö keuŋi qahö jim tekömakzal.
“Ni nanök qahö maljalmö, Iwi melaim niŋgiyöhi, yaŋön mönö nömbuk kini maljit. Miaŋgöra kungö keuŋi jim teköbileŋak ewö, mi mönö diŋdiŋanök kewöta dopŋe jim teköbileŋak.
Yahötŋan keu kun urumohot aka naŋgöba jiyohotka dop köl köhöimakza. Keu mi eŋgö Köna keuŋine mewöyök ohoget ahöza.
“Nöŋön nani könaŋamni naŋgöba jimakzal aka Iwi melaim niŋgiyöhi, yaŋön mewöyök nöŋgö könaŋamni naŋgöba jimakza. Miaŋgöra yahöt akziga miaŋön ölöp dop köla köhöim teköza.”
Jisösnöŋ mewö jii möta kewö qesim waŋgiget, “Göhö Iwigi mi denike malja?” Qesim waŋgigetka meleŋnök, “Iŋini ni aka Iwini netkö könaŋamniri qahö möta malje. Iŋini nöŋgö könaŋamni möt kutubeak ewö, mönö nöŋgö Iwini mewöyök möt waŋgibeak.”
Jisösnöŋ jöwöwöl jikegö naluk dum kösutŋe kinda ambazip kusum eŋgiba keu mi jiyök. Mi jiyökmö, nalöŋan qahö kam kuŋguyöhaŋgöra aka kunŋan i qahö memba jöhöyök. Mewö.
Jisösnöŋ keu kun kewö toroqeba jii mötket, “Nöŋön eŋgömosöta anda malbiga iŋini ni göraim niŋgiba malme aka siŋgisöndok akeri, miaŋgöreŋ qekötahöba kinda kömum köhöime. Miaŋgöra denike öŋgömami, iŋini miaŋgöreŋ öŋgöbingö osime.”
Juda jitŋememe yeŋön mi möta jiget, “Kewö jiza, ‘Denike öŋgömami, iŋini miaŋgöreŋ öŋgöbingö osime.’ Keu mi denöwö? Imbi aumamgöra jiza me?”
Mewö jigetka jii mötket, “Iŋini gölme kiaŋgö toŋi aka maljemö, nöŋön miri gölme euyaŋgö buŋaya akzal. Eŋön gölmenöŋ ahuba gölme kiaŋgö buŋaya aka maljemö, nöŋön mutuhök gölme kiaŋgöreŋ qahö ahuyal.
Qahö ahuba malmalgö könaŋi nalö dop mala korali, nöŋön mönö mia akzal. Nöŋgöra mewö qahö möt narize ewö, mönö siŋgisöndok akeri, mi qahö mosötpiga miaŋgöreŋ qekötahöba kinda kömum köhöime. Könaŋi miaŋgöra aka kewö jibi mötze, ‘Iŋini siŋgisöndok akeri, mönö miaŋgöreŋ qekötahöba kinda kömum köhöime’. Keu mi ölŋa.”
Keu mi möta kewö qesim waŋgiget, “Gi mönö niŋia akzan?” Qesim waŋgigetka meleŋnök, “Könaŋamni lök indelbiga mötzei, nöŋön mönö mia akzal.
Nöŋön eŋgöra keu gwötpuk ölöp toroqeba jibileŋak aka siŋgisöndok gwötpuk akeri, miaŋgö keuŋi ölöp jim teköbileŋakmö, melaim niŋgiyöhi, yaŋön mönö nöŋgö melaimelai Toni ölŋi akza. Yaŋön keu jiiga yaŋgöreŋök möta kota maljali, nöŋön mönö keu mi aukŋe jibiga gölmeŋi gölmeŋi yeŋön mörakŋe.”
Mewö meleŋnökmö, Iwigöra keu suariba jiyöhi, yeŋön mi qahö möt asariget.
Jisösnöŋ toroqeba kewö jii mötket, “Nöŋön malmalgö könaŋi nalö dop mala korali, mönö mia akzal. Miaŋgö könaŋi mi könaŋgep ölöp möt asarime. Nöŋön yuai kun nani ösumnan me nani imbinaŋgö dop qahö ahakzalmö, Iwinan keu kusum niŋgiba malöhi, mönö miaŋgö dop keu jitni ki jimakzal. Keu kötŋi yahöt miaŋgö könaŋi mi könaŋgep möt asarime. Iŋini Suep gölmegö Azi Ölŋi kösökögetka eu öŋgöba kömumawi, nalö miaŋgöreŋ mi ölöp möt asarime.
Melaim niŋgiyöhi, yaŋön mönö nömbuk kini maljit. Ahakmeme möri dop köl waŋgimakzawi, nöŋön mönö sundan mia ahakzal. Miaŋgöra yaŋön qahö nömosöriga nanök qahö maljal.”
Keu mewö jiyöhaŋgöra aka ambazip gwötpukŋan uruŋini meleŋda Jisös möt narim waŋgiget. Mewö.
Jisösnöŋ Juda ambazip tosatŋan möt narim waŋgigeri, yeŋgöra keu kewö jii mötket, “Nöŋgö Buŋa keunan uruŋine geiga miaŋgöreŋ qekötahöba kinje ewö, mönö ölŋa nöŋgö gwarekurupni akze.
Mewö mala keu ölŋaŋgö könaŋi möt kutugetka Buŋa keu ölŋan iŋini bölöŋaŋgö kösönöhök pösat eŋgiiga solanŋi (fri) aka malme.”
Mewö jii möta meleŋda kewö jiget, “Nini Abrahamgö gwölönarökurupŋi mala könagesö walŋi akzin. Mewögöra azi kunöŋ kösö gwarö mem neŋgiiga maljinaŋgö jizani, mi qahö. Nini mönö nalö kunöŋ etqeqeŋi mewö qahö aka malin. Aiga gi denöwögöra aka kewö jizan, ‘Kösönöhök pösat eŋgiiga solanŋi aka malme?’ Keu mi qahö dop kölja.”
Mewö jigetka kewö meleŋ eŋgiyök, “Nöŋön keu öl töhönŋi kun kewö jibi mötket: Siŋgisöndok akzei, körek yeŋön siŋgisöndokö welenqeqe omaŋi töwa qahö aketka miaŋgö kösöŋan köpeim eŋgimakza.
Köpeim eŋgimakzapmö, welenqeqenöŋ toŋaŋgö miri uruŋe nalö dop qahö mal öŋgöma. Nanŋi Nahönŋan ölöp miriŋe nalö teteköŋi qahö malma.
“Nahönŋan bölöŋaŋgö kösönöhök pösat eŋgiiga solanime ewö, eŋön mönö ölŋa kösö gwarö qahö solanŋi (fri) aka malme.
Iŋini Abrahamgö gwölönarökurupŋi maljei, mötzalmö, bölöŋan uruŋini gwözöŋjawaŋgöra nöŋgö Buŋa keunan mösösönihim eŋgiba kondondoŋgöba erakza. Könaŋi miaŋgöra mönö kapaŋ köla ni nuŋgubingö mötze.
Nöŋön Iwinaŋgö qöhöröŋe mala yuai eka mala korali, miaŋgö keuŋa jimakzal. Eŋön mewöyök iwiŋinan keu jii mötkeri, miaŋgö dop ahakze.”
Jisösnöŋ mewö meleŋ eŋgiiga kewö jiget mörök, “Abrahamnöŋ mönö nanine iwiambönini akza.” Mewö jiget möta jiyök, “Iŋini Abrahamgö gwölönarökurupŋi akeak ewö, mönö yaŋgö ahakmemeŋi wuataŋgögetka dop kölbawak.
Miaŋgö tandökŋi kewö akza: Nöŋön Anutugö jitŋeyök keu möta miaŋgö dop keu ölbölŋi mi jibi mörakze. Nalö kewöŋe iŋini kapaŋ köla azi ni nuŋgubingö mötzemö, Abrahamnöŋ mewö qahö ahök.
Nanŋini iwiurupŋinaŋgö ahakmeme miyök wuataŋgöba malje.” Mewö jiiga jiget mörök, “Serowilinöŋ qahö ahuba iwi qahö (bastet) mi qahö akzinmö, Iwininambuk maljin. Anutunöŋ mohok-kun nanŋak iwi ak neŋgiza.” Mewö.
Jisösnöŋ kewö jii mötket, “Anutunöŋ nanŋak iwi ak eŋgibawak ewö, nöŋön yaŋgöreŋök eta asuhuyalaŋgöra mönö ölöp ni uru jöpaköm niŋgibeak. Nani ösumnöŋ nam köliga qahö asuhuyalmö, Anutunöŋ melaim niŋgiiga eta maljal.
Keu jimakzali, mi wuanöŋgöra möt asaribingö lömbörimakze? Nöŋgö keunan uruŋini undeŋjawaŋgöra mi möt kutubingö ölan qeba zikzik tökömakze. Mewögöra mi möt asaribingö osimakze?
“Mönö iwiŋini Bölöŋi Toŋaŋgö buŋaya akze. Sihim kömbönaŋinan mönö iwiŋinaŋgö sihimŋi bölöŋi wuataŋgöbingöra ahöza. Yaŋön könakönahiŋeyök ambazip eŋguget kömukömu azia aka kota malja. Keu ölŋan uruŋe qahö kinjawaŋgöra aka keu ölŋi oŋgita loloŋqaloloŋ kinja. Muneŋ jiji azia aka muneŋ jijigö iwiŋi akzawaŋgöra muneŋ jimakzawi, mi mönö nanŋi uruŋaŋgöra jimakza.
“Yaŋön muneŋ jimakzapmö, nöŋön keu ölŋi jimakzal aigun iŋini ni qahö möt narim niŋgimakze.
Iŋini körekŋan nöŋgö könani kewö kondelbingö osize: Yaŋön siŋgisöndok aka keuŋambuk malja. Könaŋamni mewö jaruzemö, nöŋön keu ölŋi jimakzali, mi mönö wuanöŋgöra qahö möt narim niŋgize?
“Kunŋan Anutugö buŋa akzawi, yaŋön mönö Anutugöreŋ keu kezap ala mörakza. Iŋini Anutugö buŋa qahö akzeaŋgöra aka keu mi qahö möta möt asarimakze.” Mewö.
Jisösnöŋ Juda ambazip yeŋgö könaŋini indeliga likepŋi meleŋda kewö jiget mörök, “Gi Samaria prowinsgö loloŋqaloŋ azia aknöŋga ömewörömenöŋ uruge geiga maljan. Mewö jiba dopŋe jizin me qahöwi, mi ölöp nangak jinöŋ mörin.”
Mewö möta kewö meleŋnök, “Ömenöŋ urune qahö geiga maljal. Ni Iwinanök göda qem waŋgiba maljal aigun töndup eŋön gamu qem niŋgimakze.
Mewö ahakzemö, nanak qetbuŋanambuk akŋamgö jaram qahö timakzal. Mohot kunŋan mewö akŋamgö bimŋi qeba malja. Azi yaŋön mohot kewöt niŋgiba ‘Dop köljan,’ jiba jim teköm niŋgimakza.
Nöŋön keu öl töhönŋi kun kewö jibi mötket: Kunŋan nöŋgö Buŋa keuni tem köla wuataŋgömakzawi, yaŋön mönö nalö kunöŋ kömup köhöikŋaŋgö buŋaya qahö akŋa.”
Mewö meleŋniga Juda jitŋememe yeŋön Jisös kewö jiget mörök, “Abraham aka kezapqetok ambazip yeŋön kömuget aigun göŋön töndup kewö jinöŋga siksauk akza, ‘Kunŋan nöŋgö Buŋa keuni tem köla wuataŋgömakzawi, yaŋön nalö kunöŋ kömup köhöikŋaŋgö buŋaya qahö akŋa.’ Mewö jizanaŋgöra gi öme kunöŋ uruge geiga maljan. Mi dölki ölöp möt asarizin.
Neŋgö bömönini Abraham kömuyöhi, göŋön mönö i oŋgita yaŋgö ketaŋamŋi akzan me? Kezapqetok yeŋön mewöyök kömuget. Gi nangahöra mötnöŋ öŋgöiga ‘Ketaŋi niŋia akzal?’ jiba mötzan?”
Mewö jiget möta kewö meleŋnök, “Nanaŋgöra mötpi öŋgöiga Anutugö aködamunŋi mi nana buŋa qem aŋgubileŋak ewö, qetbuŋani mi mönö nesak akawak. Iwinan nanŋi aködamunŋi niŋgiyöhaŋgöra aka qetbuŋanambuk aka maljal. Eŋön yaŋgöra ‘Neŋgö bem Anutunini akza,’ jize.
Eŋön könaŋi mi ölöp qahö möt kutumakzemö, nöŋön i ölöp möt waŋgizal. ‘I qahö möt waŋgizal,’ jibileŋak ewö, mönö iŋini ewö tilipqilip azi akileŋak. Ni azi mewöŋi qahö akzalmö, i ölöp möt waŋgizal aka yaŋgö keuŋi tem kölakzal.
Eŋgö bömönŋini Abrahamnöŋ ni gölmenöŋ eta malmamgöra mamböta nalö mi ekŋamgöra uru sösöŋgai aka malök. Nalö kewöŋe Suepnöŋ mal köhöiiga nöŋön asuhubiga nöŋgö nalöni eka miaŋgöra söŋgaiyök.”
Mewö meleŋniga Juda jitŋememe yeŋön kewö jiget mörök, “Yambugi (yara) 50 qahö oŋgita miaŋgö bapŋe maljan aka ‘Abraham ehal,’ jinöŋga qahö dop kölja.”
Mi möta jii mötket, “Nöŋön keu öl töhönŋi kun kewö jibi mötket: Abrahamnöŋ qahö asuhuiga nöŋön lök nalö miaŋgöreŋ malal.”
Mewö jii möta kötnöŋ gila qebingöra köt umburaŋgöba megetmö, Jisösnöŋ tölapköba jöwöwöl jikegö tohoŋi mosöta ölöŋ köla anök. Mewö.
Jisösnöŋ toroqeba köna anda azi kun nam körö uruŋeyök jegömöl asuhuyöhi, mi ehök.
Mi ehiga gwarekurupŋan qesim waŋgiba jiget, “Ketaŋamnini, yaŋön mönö dagö siŋgisöndoköra aka jegömöl mewöŋi asuhuyök? Nanŋi siŋgisöndoköra me iwinamŋi yetkö siŋgisöndoköra?”
Jigetka kewö meleŋnök, “Nanŋak siŋgisöndok kun qahö ahök aiga iwinamŋan siŋgisöndok qahö ahotmö, Anutugö kukösumŋan yaŋgö malmalŋe aukŋe asuhumapköra mewö ahuyök.
Wehönöŋ asariba ahözawaŋgöreŋ mönö melaim niŋgiyöhaŋgö nuwa töp memba malbin. Suŋgem akŋawi, miaŋgöreŋ körek nup membingö osibin.
Nöŋön gölmenöŋ malmamaŋgö dop gölmeŋi gölmeŋi eŋgö asakŋini aka asariba malmam.”
Mewö jiba gölmenöŋ söutköi geiga gwakötak meleŋda jegömöl azigö jeŋe timbiliyök.
Timbiliba kewö jim kutuyök, “Gi mönö Siloam o aŋgönöŋ anda jegi saŋgoŋman.” (Siloam qet mi nanine keunöŋ Melaimelai azi.) Mewö jim kutuiga anda jeŋi saŋgoŋni tohoiga ui asariiga liliŋgöba miriŋe kayök.
Mewö kaiga alaurupŋan kösutŋe malgeri aka tosatŋan mutuk nene yuaigöra ulet eŋgiba mali ekeri, yeŋön i eka jiget, “Jegömöl azi nenegö uleta tata malöhi, yaŋön azi mia me?”
Tosatŋan jiget, “Yaŋön mönö mia.” Tosatŋan jiget, “Qahö, kaisoŋgolomŋi i ewö akzapmö, yaŋön qahö.” Mewö mewö jigetka nanŋak jiyök, “Nöŋön mönö ia akzal.”
Mewö jiiga kewö qesiget, “Jegi mönö denöwö aknöŋga tohoza?”
Qesigetka kewö meleŋ eŋgiyök, “Azi qetŋi Jisös qerakzei, yaŋön söutköi gwakötaknöŋ geiga meleŋda jene timbiliba jim kutuba kewö jiyök, ‘Gi mönö Siloam o aŋgönöŋ anda jegi saŋgoŋman.’ Mewö jiiga o miaŋgöreŋ anda jeni saŋgoŋbi tohoiga ubi asariyök.”
Mewö meleŋ eŋgiiga kewö qesiget, “Azi mi denike malja?” Qesim waŋgigetka “Qahö mötzal,” jiyök. Mewö.
Azi jegömöl malöhi, yaŋön “Qahö mötzal,” jiiga ambazipnöŋ i waŋgita Farisi (Köna keugö kapaŋkölköl) yeŋgöreŋ anget.
Jisösnöŋ söutŋan gwakötakpuk meleŋda jeŋe timbiliba metohoyöhi, mi mönö Sabat kendon nalöŋe meyök.
Miaŋgöra Farisi yeŋön mewöyök kewö qesim waŋgiget, “Jegi mönö denöwö aknöŋga tohoza?” Qesim waŋgigetka kewö meleŋ eŋgiyök, “Azi miaŋön mönö söutŋan gwakötakpuk meleŋda jene timbiliiga anda jemesoholni saŋgoŋda jeni ubi asariza.”
Mewö meleŋ eŋgiiga Farisi yeŋgöreŋök tosatŋan jiget, “Azi miaŋön Sabat kendon köteközawi, miaŋgöra mönö Anutugöreŋ azia qahö akza.” Tosatŋan jiget, “Mewö qahö! Azi goŋgoŋi kunŋan mönö denöwö aka aŋgöletot mewöŋi memamgö köhöibawak?” Mewö mewö jiba nanŋini jula deŋget.
Mewö deŋgetka jegömöl azi miaŋgöreŋ kunbuk liliŋgöba jiget, “Jegi metohoyöhi, yaŋgöra mönö denöwö jiman?” Mewö jigetka “Kezapqetok azia akza,” jiyök.
Mewö jiiga jeŋi ölŋa gömöliyöha tohoiga uyöhi, Juda jitŋememe yeŋön mi qahö möt nariget. Qahö möt nariba uruyahöt kinda iwinamŋi öröm etkigetka kayohot.
Kayohotka kewö qesim etkiget, “Azi ki etkö nahönŋira me qahö? ‘Jegömöl asuhuyök,’ jizahotmö, denöwö aka mönö dölki jeŋi uba ekza?”
Qesim etkigetka kewö meleŋnohot, “Azi ki netkö nahönira akza aka jegömöla asuhuyök, mi ölöp mötzit.
Mewö mötzitmö, denöwö aka dölki jeŋi uba ekzawi, mi qahö mötzit. Daŋön jeŋi metohoi uzawi, niri mewöyök qahö mötzit. Gömokŋi qahö, lök qariba töwatŋi jörak alalŋa aka mötkutukutuŋambuk akza. Miaŋgöra mönö nanŋaŋgö qesigetka könaŋi ölöp jima.”
Juda jitŋememe yeŋgöra keŋgötŋiri möta mewö jiyohot. Yeŋön sutŋine keu kewö jöhöba urumohot aka kinget, “Kunŋan Jisös Amötqeqe Toŋi Kraist akzawi, mewö jim miwikŋaima ewö, i mönö köuluk miri kambunöhök közöl waŋgibin.”
Keu miaŋgöra aka kewö jiyohot, “Gömokŋi qahö, lök qariza. Miaŋgöra mönö nanŋi qesim waŋgime.”
Miaŋgöra azi jegömöl malöhi, mi kunbuk öröget kaiga kewö jiget mörök, “Azi mi siŋgisöndok azia akza, mi mötzin. Miaŋgöra mönö Anutugö qetbuŋaŋi möpöseinöŋga aködamunŋambuk ahi dop kölma.”
Mi möta kewö meleŋnök, “Siŋgisöndok azia akza me qahö, nöŋön mi qahö mötzal. Mohot kewöyök mötzal: Nöŋön jegömöl malalmö, dölkewöŋe kunbuk ölöp uba ekzal.”
Mewö meleŋniga kewö qesim waŋgiget, “Wani yuaia ak gihiza? Jegi mönö denöwö metohoza?”
Qesim waŋgigetka kewö meleŋ eŋgiyök, “Nöŋön lök meleŋ eŋgizalmö, eŋön keu jizali, mi qahö mötze. Wuanöŋgöra mi kosikŋi kunbuk jibi mötpingö kapaŋ kölje? Eŋön mönö mewöyök yaŋgö gwarekurupŋi akingö mötze me?”
Mewö meleŋ eŋgiiga mepaqepaik aka uruqeqe keu töhöreŋ kewö jim waŋgiget, “Gi mönö yaŋgö gwarekŋa akzanmö, neŋön Mosesgö gwarekurupŋa maljin.
Anutunöŋ Mosesya Buŋa keu waŋgii mötzinmö, azi miaŋön mönö igen me waigenök asuhuyöhi, mi qahö mötzin.”
Mewö jigetka keu kewö jii mötket, “Yaŋön denikeyök asuhuyöhi, iŋini miaŋgöra tok kök qeba tönpin akzeaŋgöra mi welipközal. Ölŋa welipközalmö, töndup nöŋgö jeni metohoiga ölöp uba ekzal.
Ambazip goŋgoŋi yeŋön Anutu köulukögetka qahö möt eŋgimakza, mi mötzin. Mi mötzinmö, kunŋan Anutu göda qem waŋgiba diŋgiba keu jitŋi tem köla wuataŋgömakzawi, yaŋgö köulukŋi mönö kezap ala mörakza.
Kun jegömöl asuhuiga kunöŋ kaba jeŋi metohoyöhi, kösohot mewöŋi mi mutuhök qahö möta malin. Suep gölmenöŋ asuhuyohot, nalö miaŋgöreŋök könahiba kota mala merak miaŋgöreŋ kösohot mewöŋi kun qahö mörin.
Anutugöreŋök qahö kabawak ewö, yaŋön mönö yuai mewöŋi memamgö osibawak.”
Mewö jii möta kewö jim waŋgiget, “Iwinamgan siŋgisöndokpuk gölöm alohotka siŋgisöndok pakpak miambuk ahuba qarinöŋaŋön merak ninia kusum neŋgimangö mötzan. Mi qahö dop kölja.” Mewö jim waŋgiba közölgetka gumnöŋ erök. Mewö.
Közölgetka gumnöŋ eröhi, keu miaŋön Jisösgö kezapŋe gei möta azi mi miwikŋaiba kewö jii mörök, “Gi Anutugö Nahönŋi möt narim waŋgizan me qahö?”
Mi möta kewö qesiba meleŋnök, “O Ketaŋamni, azi mi daŋön? Mi jinöŋ mötagun i ölöp möt narim waŋgimam.”
Meleŋniga kewö jim kutum waŋgiyök, “Gi kewö uba neknöŋ. Göbuk keu jizali, azi mia mönö nöŋön akzal.”
Mi möta jiyök, “O Kembu, ni möt narim gihizal.” Mewö jiba sipköba köuluköm waŋgiyök.
Jisösnöŋ jiyök, “Nöŋön ambazip kewöta keuŋini jim tekömamgöra aka eta gölmenöŋ asuhuyal. Nöŋgöra aka tosatŋan jegömöl akzei, yeŋgö jeŋini tohoiga ölöp uba ek kutume. Tosatŋi jeŋini ölöpŋi maljei, yeŋön nöŋgöra aka bau jegömöl aka malme.”
Mewö jiiga Farisi tosatŋan kösutŋe miaŋgöreŋ kinda keu mi möta kewö qesiget, “Wae! Nini tok jegömöl azia akzin me? Neŋgöra jizan me?”
Mewö qesigetka kewö jii mötket, “Iŋini ‘Jegömöl akzin,’ jibeak ewö, mönö siŋgisöndok qahö ahöm eŋgibawakmö, nalö kewöŋe ‘Ölöp ek kutuzin,’ mewö jimakzeaŋgöra aka siŋgisöndokŋinan mönö ahöm köhöim eŋgima.” Mewö.
Jisösnöŋ galöm meme keu kewö jiyök, “Nöŋön keu öl töhönŋi kun kewö jibi mötket: Tosatŋan lama tohoŋ uruŋe öŋgöbingöra naŋgunöhök qahöpmö, sel walöŋda gezei, yeŋön mönö kegwek aka yoŋgorö meme ambazip akze.
Kunŋan naŋgunöŋ gezawi, yaŋön lama mieŋgö galömŋina akza.
Yaŋön kaŋgoriga naŋgu galömŋan eka naŋgu öröm waŋgiiga eta qeriga lama yeŋön keu jölŋi ölöp möt kutumakze. Galömŋinan nanŋi lamaurupŋi eŋgohola qetŋini qeta eŋguaŋgiriga tohoŋini mosöta ölöp yaigepŋe anakze.
“Nanŋi lamaurupŋi pakpak eŋguaŋgiriga tohoŋini mosöta yaigepŋe angetka yaŋön jitŋememeŋini aka mutuk aniga keu jölŋi möt kutuzeaŋgöra andöŋe wuataŋgöba anakze.
Nanŋini galömŋini ölöp wuataŋgömakzemö, kian kunŋan kaiga i qahöpmahöp wuataŋgöme. Kian yeŋgö keu jölŋini qahö möt kutuzeaŋgöra mönö ziriŋziriŋ aka yaŋgöra kök ala deŋme.”
Jisösnöŋ keu tölapŋi mi jii mötketmö, keuŋaŋgö könaŋi qahö möt asariba köŋkuŋ qeget. Mewö.
Köŋkuŋ qegetka toroqeba eŋgöra kewö jiyök, “Nöŋön keu öl töhönŋi kun kewö jibi mötket: Nöŋön lama tohoŋgö naŋguŋi akzal.
Nöŋgö andöne kambu galöm pakpak mutuk kageri, yeŋön kegwek aka yoŋgorö meme ambaziwa aket. Mewö akeraŋgöra lama yeŋön i qahö möt kutum eŋgiba malget.
“Nöŋön mohot lama tohoŋgö naŋguŋi akzal. Denike eŋön Anutubuk köhöiba malbingö jiba nömbuk qekötahöba maljei, nöŋön mönö amöt qem eŋgibiga letotme. Mewö aka lama tohoŋ uruŋe öŋgöba eta yaigep anda nene gölmeŋi möriamŋambuk miwikŋaimakŋe.
Yoŋgorö meme yeŋön wuanöŋgöra kamakze? Yeŋön yoŋgorö memba neŋguba ayuhum neŋgibingöra kamakze. Yuai murutŋi akingöra qahö. Nöŋön mewö qahö akzal. Nöŋön iŋini malmal köhöikŋi miwikŋaiba oyaeŋkoyaeŋ aka malmegöra kaba maljal.
“Nöŋön lama galöm ölöpŋi akzal. Lama galöm ölöpŋan mönö lamaurupŋi yeŋgöra aka malmalŋi köleŋda eŋgima.
Kunŋan lama toŋi qahö aka bohon memegörök kaba laŋ galöm köl eŋgimakzawi, mi kewö: Kiam kalŋan kaiga eka lamaurup eŋgömosöta unjurata aniga kiam kalŋan lama eŋgöhöba kiom eŋguba mendeŋ eŋgima.
Yaŋön yaigewök kaba bohon memegörök ‘Lama galöm köl eŋgimam,’ mi jitnöŋ jiba lama eŋgöra waimanjat qahö möta nesampurek qakŋe mala laŋ unjurata anma.
“Nöŋön lama galöm ölöpŋi akzal. Iwinan ni möt niŋgiiga nöŋön Iwini möt waŋgiba maljal. Miaŋgö dop nöŋön nani lamaurupni möt eŋgibiga yeŋön ni möt niŋgimakze. Nöŋön malmalni lamaurupni eŋgöra aka köleŋda mosötmam.
<range>
Nöŋgöreŋ lama kambu tosatŋi mi mewöyök ahuba malme. Yeŋön lama tohoŋ kiaŋgö toŋi qahö maljemö, töndup nöŋgö keu jölni mörakŋe. Nöŋön i mewöyök eŋguaŋgitpiga miaŋgö dop anda kamakŋe. Könaŋgep kambuŋi kambuŋi mieŋön mindiriba kambu mohot aketka galöm mohotŋan galöm köl eŋgiiga malme.
“Iwinöŋ kewögöra aka ni urunöŋ jöpaköm niŋgimakza: Nöŋön malmalni mosöta kunbuk guliba mal öŋgömam. Mi Iwigö jeŋe dop kölja.
Malmalni kunŋan qahö noaŋgitmapmö, mi nanak köleŋda mosötmam. Iwinan jim kutum niŋgiiga nanak malmalni köleŋda mosötmam aka miaŋgö andöŋe kunbuk guliba mal öŋgömam. Kukösum mewöŋi mi nöŋgöreŋ ahöza.”
Jisösnöŋ keu mi jiyöhaŋgöra aka Juda jitŋememe yeŋgö sutŋine goranora kunbuk asuhuyök.
Yeŋgöreŋök gwötpukŋan kewö jiget, “Ömewörömenöŋ uruŋe geyöhawa mala kahapmahap akza. Mönö wuanöŋgöra keuŋi mötpinak? Muat mosötpin.”
Tosatŋan jiget, “Keu mewöŋi mi kölköljiŋjiŋ azigö keu ewö qahö. Ömewörömenöŋ mönö jegömöl ambazip yeŋgö jeŋini denöwö metohobawak?” Mewö erauget.
Mönöwök jöwöwöl jike köl könjörata naŋguŋi öröget. Mi yambu (yara) dop mötmöriba kendongö söŋgaibingöra Jerusalem tokoget. Nalö miaŋön kam kuŋguiga kömunjaŋ kie uru nalö amötŋi ahök.
Jisösnöŋ jöwöwöl jikegö tohoŋ uruŋe kiŋ Solomongö sombem söranŋambuk qetkeri, miaŋgöreŋ anda liliköyök.
Anda liliköiga Juda jitŋememe yeŋön kaba liliköm waŋgiba kewö qesim waŋgiget, “Könaŋamgi köyatinöŋga mönö nalö dawik toroqeba mambötpingö mötzan? Gi Amötqeqe Toŋi akzan me qahö, mi mönö aukŋe jinöŋga mötpin.”
Mewö jim qesim waŋgigetka kewö meleŋ eŋgiyök, “Nöŋön lök jibiga mötketmö, iŋini nöŋgö keuni mi qahö möt narize. Nöŋön Iwinaŋgö qetŋe aŋgöletot ahakzali, miaŋön mönö könaŋamni indela naŋgöba kondelakze.
Mi naŋgöba kondelakzemö, iŋini nöŋgö lama kambu uruŋe qahö maljeaŋgöra aka keuni qahö möt narimakze.
“Nöŋön mönö lamaurupni möt eŋgibiga yeŋön mewöyök nöŋgö keu jölni möta ni nuataŋgömakze.
Nöŋön malmal köhöikŋi eŋgibiga letota nalö kunöŋ qahö kötökŋi ayuhume. Kunŋan kun i nöŋgö böröneyök qahö öröba köndeŋ eŋgima.
Nöŋgö Iwinan i nöŋgö böröne al eŋgiyöhi, yaŋön körek eŋgoŋgita öŋgöŋgöŋi ketaŋi akza. Miaŋgöra körekŋan i nöŋgö Iwinaŋgö böröŋeyök öröba köndeŋ eŋgibingö osime.
Ni aka Iwi netkön mönö mohot aka maljit.”
Jisösnöŋ mewö jiiga Juda jitŋememe yeŋön kunbuk gölmenöhök köt umburaŋgöba memba miaŋön gila qebingö aket.
Mewö aketmö, kewö jim eŋgiyök, “Iwinöŋ nam köl niŋgiiga aŋgöletot ketaŋi gwötpuk aka membiga ekeri, mieŋgöreŋök mönö wania kun mötmöriba ni kötnöŋ gila nuŋgubingö mötze?”
Jim eŋgiiga Juda yeŋön meleŋda jiget, “Neŋön aŋgöletot ketaŋi aknöŋaŋgöra aka qahö kötnöŋ gila guhubingö akzinmö, Anutu mepaqepaik ak waŋgizanaŋgö likepŋi ak gihibin. Gi gölme azia aigun silegi öne mem öŋgöba Anutu tandök akŋamgö jizan.”
Mewö jigetka Jisösnöŋ meleŋ eŋgiyök, “Buŋa Kimbinöŋ Köna keu kun kewö ohoget ahöza, ‘Anutu nöŋön jial: Iŋini mönö nöŋgö bemurupni akze.’
Buŋa Kimbigö keu mi mönö pömsöm qahö qemapmö, pöwöwöm ahöma. Miaŋgöra Anutunöŋ keuŋi ali kaba ambazip buŋaŋina ahöhi, Anutunöŋ yeŋgö qetŋini ‘bemurup’ mewö qet eŋgiyök.
Ambazip omaŋi mewö qet eŋgiyökmö, Iwinöŋ azi mem sarahiba melaiiga gölmenöŋ eröhi, eŋön mönö denöwö aka yaŋgöra kewö jize, ‘Gi Anutu mepaqepaik ak waŋgiba maljan.’ Nöŋön ‘Anutugö nahönŋi akzal,’ keu mewö jibiga eŋön mönö wuanöŋgöra mi mötket qahö dop kölja? Iŋini Anutugöreŋ Buŋa keu mi qeze me?
“Nup memakzali, mi eketka Iwinaŋgö ahakmemegö dop qahö ahakza ewö, mönö kude möt narim niŋgime.
Iwinaŋgö ahakmemegö dop aka memba maljal ewö, könaŋamni mewö eka mönö möt narim niŋgime. Mi keunaŋgöra aka qahö möt naribeak ewö, mönö aŋgöletotnaŋgöra aka töndup möt narim niŋgime. Iwinöŋ nömbuk qekötahöba kinja aka nöŋön Iwibuk qekötahöba kinjali, iŋini miaŋgö könaŋi möt sölöŋgöba asarimegöra jizal.”
Jisösnöŋ mewö jiiga kunbuk memba jöhöbingö mötketmö, börö bapŋineyök unjurata eta anök.
Eŋgömosöta Jordan o töwatŋi kutuba kunbuk likepŋe anda Jonöŋ mutuk o melun mem eŋgiba malöhi, miaŋgöreŋ aŋgota nalö tosatŋi toroqeba miaŋgöreŋ malök.
Miaŋgöreŋ maliga ambazip gwötpukŋan yaŋgöreŋ kaŋgota eka kewö jiget, “Jonöŋ aŋgöletot mohot kun qahö meyökmö, keu pakpak azi kiaŋgöra jiyöhi, mi mönö keu ölŋa jiba malök.”
Kaŋgotkeri, yeŋgöreŋök gwötpukŋan uruŋini meleŋda möt narim waŋgiget. Mewö.
Betani taongö azi kun qetŋi Lazarus miaŋön kawöl yöhöi ahöyök. Maria aka Marta darumun yetkön Betani taon miaŋgöreŋök malohot.
Maria miaŋön Kembu o köhöwakŋambuknöŋ miriba nöröp jupŋan könaŋi kereŋ meyök. Lazarus kawöl yöhöi ahöyöhi, mi yaŋgö nenŋa.
Lazarusnöŋ kawöl yöhöi ahöiga nenyahötŋan buzup keu kewö alohotka Jisösgöreŋ anök, “Kembu mötnöŋ, alagi yaŋgö ak gihimakzawi, yaŋön mönö kawöl yöhöi ahöza.”
Buzup mi anökmö, Jisösnöŋ mi möta kewö jiyök, “Kawöl miaŋön azi alani kömumapköra aka qahö asuhum waŋgii ahöza. Miaŋgöra qahöpmö, Anutugö Nahönŋan i mem ölöwaka miaŋgöra Suepkö aködamunŋambuk aiga ambazipnöŋ könaŋi mi ek kutuba Anutu möpöseigetka qetbuŋaŋan asarim sehima. Kawöl mi miaŋgöra aka asuhum waŋgiyök.”
Jisösnöŋ Marta, yaŋgö munŋi aka nenŋiri Lazarus yeŋgöra ak waŋgiiga malök.
Mewö malökmö, töndup kawölŋaŋgö buzupŋi möta miri malöhi, miaŋgöreŋök sömaŋ yahöt toroqeba malök.
Mi mali nalö mi teköiga gwarekurupŋi yeŋgöra kewö jii mötket, “Nini mönö Judia prowinsnöŋ liliŋgöba anbin!”
Mewö jiiga meleŋget, “Ketaŋamnini, Juda yeŋön uruwale kapaŋ köla kötnöŋ gila guhubingö mötket. Miaŋgöra kunbuk Judia liliŋgöba anmamgö jizani, mi qahö dop kölja.”
Mewö meleŋgetka Jisösnöŋ keu kewö jiyök, “Wehöngö auaŋi 12 ahözei, kunŋan miaŋgö asakŋe köna anmawi, yaŋön mönö yuai kunŋan qem mizit qahö ak waŋgima. Gölmegö asakŋan asarim waŋgiiga ölöp eka anma.
Ölöp anmapmö, kunŋan kiwaŋi qahö ahöm waŋgiiga suŋgem jipjap anmawi, yaŋön mönö qem mizit miwikŋaima.”
Keu mi jibagun kewö jii mötket, “Alanini Lazarusnöŋ gaunwat ahözapmö, nöŋön anda gaunöhök möndöbi wahötma.”
Keu mi möta kewö jiget mörök, “Kembu, ölŋa gaun ahöza ewö, mönö ölöp ahöba ölöwakŋa.”
Jisösnöŋ Lazarus kömuyöhaŋgö keu saiŋi jiyökmö, gwarek yeŋön ‘Gauna ahöza,’ jiyöhi, miaŋgö möt bibihiba keu könaŋi qahö möt kutuget.
Qahö möt kutugeraŋgöra Jisösnöŋ aukŋeyök jim miwikŋaiba jiyök, “Lazarusnöŋ kömuyöha ahöza.
Nöŋön yambuk qahö malbiga kömuyöhaŋgöra nöŋön anda mem gulibiga wahöri eketka mötnaripŋinan asuhum köhöima. Mewö aiga eŋgöra söŋgaiba ‘Simbawoŋ akŋe!’ jizal. Mönö wahötketka yaŋgöreŋ anin.”
Mewö jim miwikŋaiiga Tomas qetŋi kun Siwisiwi qetkeri, yaŋön gwarek alaurupŋi yeŋgöra kewö jii mötket, “Nini ölöp mohotŋe miaŋgöreŋ anin. Andagun yambuk kömuin.” Mewö.
Lazarusnöŋ kömumba wehön 4 lök qaksirinöŋ ahöi teköiga Jisösnöŋ kaŋgoriga buzupŋi mewö jiget mörök.
Betani taon mi Jerusalem siti mosöta 3 kilomita anangö dop dowe ahöyök.
Miaŋgöra Juda ambazip gwötpukŋan Marta Maria nenŋiri kömuyöhaŋgöra ‘Soŋgon etkekin,’ jiba kaba tatket.
Tatketka Martanöŋ “Jisös kaza,” jiget möta miri mosöta könanöŋ anda miwikŋaiyökmö, Marianöŋ mire tarök.
Könanöŋ miwikŋaiba kewö jii mörök, “Kembu, gi kiaŋgöreŋ malbanak ewö, nenan mönö qahö kömumbawak.
Qahö kömumbawakmö, göŋön nalö kewöŋe mewöŋanök Anutugö yuai kungöra köuluköman ewö, mi pakpak ölöp miwikŋaim gihiiga asuhuma, mewö mötzal.”
Keu mi möta Jisösnöŋ jii mörök, “Göhö nengan mönö guliba wahötma.”
Mi möta Martanöŋ jiyök, “Gölmegö nalö teteköŋe kömukömuŋi yeŋön wahötmei, yaŋön mönö nalö ketaŋi miaŋgöreŋ guliba wahötmawi, mi möt yaközal.”
Mewö jiiga Jisösnöŋ jii mörök, “Kömupnöhök wahötwahötkö Toŋi mi nöŋön akzal. Nanak Malmal köhöikŋaŋgö Toŋi akzal. Miaŋgöra kunŋan ni möt narim niŋgizawi, yaŋön kömumapmö, töndup toroqeba mal köhöiba malma.
Kunŋan kun gölmenöŋ mala möt narim niŋgiza ewö, yaŋön mönö nalö kunöŋ qahö kömum köhöima. Qahö! Keu mi möt narizan me qahö?”
Martanöŋ keu mi möta jiyök, “O Kembu, mi möt narizal. Göŋön Anutugö Nahönŋi akzan. Amötqeqe Toŋi Kraist gölmenöŋ asuhumapkö jigeri, göŋön mönö mia akzan. Mewö möt narizal.” Mewö.
Martanöŋ keu mewö jiba miriŋe liliŋgöba anda munŋi Mariagöra keu ölöŋ jiiga göraŋe kaiga jiyök, “Böhinöŋ kaba könanöŋ kinda göhöra endu anda ekŋangöra jiza.”
Mewö jiiga Marianöŋ keu mi möta miaŋgöreŋök i mosöta Jisösgöreŋ anök.
Anökmö, Jisösnöŋ miri sombemnöŋ qahö kaŋgoriga endu Martanöŋ köna namŋe miwikŋaiba ehöhi, miaŋgöreŋök kinök.
Juda ambazip yeŋön Mariabuk miri uruŋe uru qesawölökö tatketka Marianöŋ zilaŋ wahöta gumnöŋ eta aniga eka kewö mötmöriba jiget, “Yaŋön mönö qaksirinöŋ anda sahötma.” Mewö jiba yaŋgö andöŋe wuataŋgöba anget.
Marianöŋ anda Jisös kinöhaŋgöreŋ aŋgota eka könaŋe sipköba eta kewö jii mörök, “O Kembu, göŋön ki malbanak ewö, nenan mönö qahö kömumbawak.”
Mewö jiba silata qeta sahöriga Juda ambazip yambuk kaba naŋgöba mohotŋe sahötkeri, Jisösnöŋ mi eka wösöŋi pölpölgöiga jeŋi asöliiga köna böröŋi jönömŋambuk unduyök.
Jönömŋambuk undui qesim eŋgiyök, “I denike alget ahöza?” Qesim eŋgiiga jiget mörök, “Kembu, kewö kaba eknöŋ!”
Mewö jigetka Jisösnöŋ sahörök.
Sahöriga Juda ambazip yeŋön eka jiget, “Yei! Mönö alaŋaŋgöra önöŋi qahö ak waŋgii malök.”
Mewö jigetmö, tosatŋan keu mi qeba kewö jiget, “Jegömöl ambazip jeŋini metohoba malök ewö, mönö ölöp Lazarus jiiga qahö kömumbawak me?” Mewö.
Mewö laŋ jigetka Jisösgö wösöŋi kunbuk pölpölgöiga jeŋi asöliiga qaksirinöŋ anök. Qaksirinöŋ anda yuai kewö ehök: Köt köteŋ urorohoba qamötŋi miaŋgö uruŋe ala naŋguŋi köt ketaŋan köl közipkögetka tarök.
Mi eka kewö jiyök, “Mönö köt qililiŋgögetka anök.” Mewö jiiga azi kömuyöhaŋgö nenŋi Marta yaŋön kewö jii mörök, “O Kembuni, sömaŋ 4 ahözawaŋgöra lök wörönŋambuk akza.”
Jisösnöŋ mi möta Martagöra kewö jiyök, “Gi möt narim niŋgibanak ewö, Anutugö kukösumŋan aködamunŋambuk asuhuiga ekanak. Mutuk keu mewö jibiga mötnöŋ me qahö?”
Mewö jiiga köt qililiŋgöget aniga Jisösnöŋ eu ui öŋgöiga kewö jiyök, “Iwi, gi köulukni mötzanaŋgöra aka ‘Pipsaiwap!’ jim gihizal.
Gi nalö dop köulukni mörakzani, mötzalmö, göŋön melaim niŋginöŋga gölmenöŋ erali, ambazip kambu liliköm niŋgiba ki kinjei, yeŋön mi möta möt narimegöra aka keu ki jizal.”
Mewö jiba imbiŋi memba wahöta ketaŋanök qeta kewö jiyök, “Lazarus, gi mönö wahöta kaŋgotnöŋ!”
Mewö qeriga azi kömukömuŋi yaŋön guliba wahöta kayök. Köna böröŋi opo kawukŋambuknöŋ esuhuba jemesoholŋi opo jöhanŋan köpeiba jöhöget ahöi dundunŋambuk kayök. Mewö kaiga Jisösnöŋ jiyök, “Mönö dundunŋi pösatketka ölöp anma.” Mewö.
Juda ambazip Mariagöreŋ kaŋgota Jisösnöŋ yuai aiga asuhuiga ekeri, yeŋgöreŋök gwötpukŋan uruŋini meleŋda Jisös möt narim waŋgiget.
Möt narim waŋgigetmö, tosatŋan Farisi (Köna keugö kapaŋkölköl) yeŋgöreŋ anda Jisösnöŋ yuai ahöhi, miaŋgö kösohotŋi jiget mötket.
Mi jiget mötketka jike nup galöm aka Farisi yeŋön jike kaunsöl jitŋememe öröm eŋgiget tokogetka kewö jiget, “Azi miaŋön aŋgöletot kukösumŋambuk sehisehiŋi memakzawaŋgöra i mönö denöwö ak waŋgiinga dop kölbawak?
Wakosoraŋ aka yuai kun qahö ak waŋgiinga toroqeba mewö aka malma ewö, mönö ambazip körek pakpak i möt narim waŋgibeak. Mewö aketka Rom gawman yeŋgö irimŋini seholiiga kaba nanini jöwöwöl jikenini aka ambazip kambu ki nenguaŋgitketka öne töhön malbinbuk.”
Mewö jiget tatketka yeŋgöreŋök kun qetŋi Kaiafas yaŋön yambu (yara) miaŋgöreŋ jike nup galöm bohonŋi aka nup mia memba malök. Yaŋön wahöta goro keu kewö jii mötket, “Iŋini uru mötmötŋinaŋgö kinimŋi tok qahö tohoza.
Iŋini keu ki ölöp qahö kewötze: Nini ambazip kambu körekŋanök ayuhuinga lömböt keta bölökŋi akapuk. Miaŋgöra azi mohotŋan Juda kambu neŋgö aip selnini ala sohopnini memba kömuiga dop kölma.”
Yaŋön keu mi nanŋi imbiŋe qahö ahuiga jiyökmö, yambu (yara) miaŋgöreŋ jike nup galöm bohonŋi malöhaŋgöra aka nanŋak keuŋaŋgö könaŋi qahö möta kezapqetok keu jiyök, “Jisösnöŋ ambazip kambu neŋgöra aka kömui dop kölma.” Keu mi ölŋa jiyök.
Juda ambazip kambu neŋgöröhök qahö kömuyökmö, Anutugöreŋ urumeleŋ könagesö gölme dop deŋqeŋda mal anjini, nini mewöyök mindirim neŋgiiga urumeleŋ kambu mohok aka malbingöra kömuyök. Kömumapkö keuŋi mi qeljiŋe jiyök.
Wehön miaŋgöreŋök könahiba jitŋememe yeŋön tokoba mewö eraum möta Jisös kömumapkö keuŋi jim köhöiba areŋi alget.
Miaŋgöra Jisösnöŋ toroqeba Juda yeŋgö sutŋine aukŋe qahö anda kaba malök. Mewö qahöpmö, eŋgömosöta gölme qararaŋkölkölŋaŋgö göraŋe anök. Miaŋgöreŋ anda taon qetŋi Efraim miaŋgöreŋ aŋgota gwarekurupŋi yembuk nanŋinök malget.
Juda neŋgöreŋ ak-kömukömu kendonöŋ töriyök. Miaŋgöra Juda ambazip gwötpukŋan miri dop miriŋini mosöta köl könjörat ak aŋgubingöra möta Jerusalem sitinöŋ öŋgöget.
Jisös jaruba mala jöwöwöl jikegö tohoŋ uruŋe kinda eraum möta kewö qesim aŋguget, “Jisösnöŋ sösöŋgai kendongöra ki kama me qahöpto? Denöwö mötze?”
Mewö qesim aŋgugetmö, jike nup galöm aka Farisi yeŋön jimkutukutu keu kewö algetka sehiyök, “Kunŋan Jisösgö ahöm tatatŋi eka mötmawi, yaŋön mönö neŋgöreŋ kaba buzupŋi jii möta anda memba jöhöbin.” Mewö.
Anutunöŋ mönöwök neŋgehoriba neŋgoŋgiröhi, miaŋgö ak-kömukömu kendonŋan töriba sömaŋi 6 teköiga miaŋgöreŋ kam kuŋgumamgö ahök. Jisösnöŋ nalö miaŋgöreŋ miri qetŋi Betani miaŋgöreŋ anök. Mutuk azi qetŋi Lazarus mem gulii kömupnöhök wahöta malöhi, mönö yaŋgö mire aŋgorök.
Miaŋgöreŋ aŋgoriga Jisös göda qem waŋgibingöra miri kunöŋ nene ohoba mözözömgöget. Martanöŋ ohom töndeŋ köl eŋgiyökmö, azi Jisösbuk mohotŋe tata nene negeri, Lazarusnöŋ yeŋgö sutŋine tarök.
Mewö tatketka Marianöŋ kelök kirin kun lömbötŋi 500 gram mi memba Jisösgöreŋ kayök. Kirin mi o umköhöwakŋambuk ölŋi qetŋi nad bohonŋi öŋgöŋgöŋi ketaŋi miaŋön kokolak qeqeŋa. Yaŋön mi memba kaba simin köla Jisös könaŋe mimbiliba miriba nöröp jupŋan kereŋ meyök. Mewö aiga miri uruŋe tatkeri, mi ogö wörönŋan pukpuköba dop köla ahöiga mötket.
Mewö asuhuiga Jisösgö gwarek yeŋgöreŋök kun qetŋi Judas Iskariot, könaŋgep Jisös mamalolo meyöhi, azi miaŋön qetala kewö jiyök,
“O köhöwakŋambuk mi mönö wuanöŋgöra bohonŋi memegöra qahö alök? Iwinaŋgö jitŋi! Mi albawak ewö, mönö silim 300:kö töwaŋi (Kina 1500,-) miaŋgö dop yöhötibawak. Mia ambazip wanapŋi eŋgiinga dop kölbawak.”
Mewö jiyökmö, keu mi ambazip wanapŋi yeŋgöra waimanjat möröhaŋgöra aka qahö jiyök. Yeŋgöra aka qahöpmö, yoŋgorö meme azia mala moneŋ gösö kutukutulaŋini galöm köli moneŋ alget geiga miaŋgöreŋök kitipŋi nanŋaŋgöra memba malök. Mönö miaŋgöra aka mi jiyök.
Mewö jiiga Jisösnöŋ jiyök, “Iŋini ambi ki mönö kude jim waŋgime. Nöŋön kömumbiga löm köl niŋgimeaŋgö nalöŋi törizawaŋgöra ölöp sileni o umköhöwakŋambuknöŋ nömiriza.
Ambazip wanapŋi mi mönö nalö dop sutŋine malakzemö, nöŋön embuk nalöŋi nalöŋi qahö malmam.” Mewö.
Jisösnöŋ Betani mire malöhi, mi Juda ambazip kambu gwötpukŋan möta miaŋgöreŋ kaget. Jisösgöröhök qahö kagetmö, Lazarus kömupnöhök mem gulii wahöröhi, i mohot ekingö likeplikep öröba kaŋgotket.
Mewö kaŋgotketmö, jike nup galöm yeŋön Lazarus mewöyök qein kömumapkö keu jöhöget.
Juda ambazip gwötpukŋan Lazarusgöra aka Betani anda uruŋini meleŋda Jisös möt nariget. Miaŋgöra keu mewö jöhöget. Mewö.
Mewö aketka ahöba wahöta miaŋgöreŋ ambazip kambulelembenöŋ ak-kömukömu kendongöra Jerusalem sitinöŋ kaŋgota malgeri, yeŋön buzup keu kewö mötket, “Jisösnöŋ Jerusalem kamamgö könanöŋ kaza.”
Keu mewö möta umji böröŋi memba könanöŋ miwikŋaibingö anda kewö jiba qetket, “Hosana, owe owe! Anutu möpöseizin. Kembugö qetŋe kamawi, Anutunöŋ mönö kötuetköma! Israel neŋgö Kiŋ Kembunini owe owe!”
Jisösnöŋ doŋki moröŋi kun miwikŋaiba miaŋgö qakŋe öŋgöba tarök. Mi kezapqetok keu kun kewö ohoget ahözawaŋgö dop asuhuyök,
“O Jerusalem ambazip Zaion kunduŋi liliköba maljei, iŋini mötket, eŋgö Kiŋ Kembuŋinan mönö kama. Doŋki moröŋaŋgö qakŋe tata kama. Miaŋgöra keŋgötŋini mönö kude mötme.”
Jisösgö gwarekurupŋan yuai asuhuyöhi, miaŋgö könaŋi mutuk qahö möt kutugetmö, könaŋgep ölöp möt asariget. Jisösnöŋ Suepnöŋ öŋgöba asakmararaŋambuk malöhi, keu mi nalö miaŋgöreŋ mötmöriba kewö jiget, “Aha! Keu mi mönö Jisösgöra ohoget ahöza aka ambazipnöŋ keu miaŋgö dop ak waŋgigetka ölŋambuk ahök.”
Ambazip Jisösbuk Betani malgeri, yeŋön dangunu ewö kinda buzupŋi jim sehiget. Jisösnöŋ Lazarus qeriga kömupnöhök guliba wahöta qaksirigö köt köteŋ mosöta kaŋgoriga ambazip kambunöŋ ekeri, yeŋön Jisösgö könaŋi naŋgöba jiba jim asariget.
Jisösnöŋ aŋgöletot mi meyöhi, keu mi mötkeraŋgöra aka ambazip kambunöŋ luluŋda köl öröm waŋgibingö anget.
Mewö angetka Farisi (Köna keugö kapaŋkölköl) yeŋön nanŋinök eraum möta kewö jiget, “Mötket. Gölmeŋi gölmeŋi ambazip yeŋön mönö luluŋda öröba yaŋgö andöŋe anakze aka nini keu nup miyök mem bibihiinga ölŋi kun qahö asuhuza.” Mewö.
Juda ambazip ak-kömukömu kendongöra Jerusalem sitinöŋ öŋgöba Anutu waikŋi memba möpöseigeri, yeŋgö sutŋine Grik ambazip tosatŋi mohotŋe malget.
Yeŋön gwarek qetŋi Filip yaŋgöreŋ kaget. Filipnöŋ Galili prowinsgö taon qetŋi Betsaida miaŋgö azia malök. Grik yeŋön yaŋgöreŋ kaba qesiba kewö jiget mörök, “Ketaŋamnini, nini sihimninan Jisös ekingö mötzin.”
Mewö jiget möta Andrugöreŋ anda keu mi jii mörök. Jii möta mohotŋe anda Jisös jiyohot mörök.
Keu mi möta meleŋda kewö jiyök, “Suepkö asakmararaŋan Suep gölmegö Azi Ölŋi yaŋgöreŋ kunbuk asuhum kutuiga asarimawi, miaŋgö nalöŋan mönö töriza.
Nöŋön kömupnaŋgö söpsöp keu öl töhönŋi kun kewö jibi mötket: Sehoŋ kötŋi gölmenöŋ qahö geba julma ewö, mönö öne miyök ahöma. Mewö öne ahömapmö, geba julma ewö, korapŋan mönö jula öndölböndöl wahöri ölŋi gwötpuk söhöma.
“Miaŋgö dop denike yeŋön malmalŋini nanŋinaŋgöra aŋgön köla nanŋini imbi-imbi siyoŋsayoŋi qahö malbingö ak eŋgimakzawi, yeŋgö malmalŋinan mönö sohoma. Mewö sohomapmö, kunŋan kun nanŋi malmalŋi göragöra ala nia jegep al niŋgimawi, yaŋön mönö malmal ölŋi öndölböndölŋambuk miwikŋaiba köhöiba teteköŋi qahö mal öŋgöma.
Kunŋan ni welen qem niŋgimamgö jizawi, yaŋön mönö ni nuataŋgöba mali dop kölma. Weleni qemakzawi, mönö ni anda kaba malmamaŋgöreŋ mewöyök nömbuk malma. Kunŋan nömbuk mala weleni qem niŋgimakzawi, Iwinöŋ mönö i göda qem waŋgii malma.” Mewö.
Jisösnöŋ jiyök, “Wösöni dölki kot gwözöŋniga amqam aka maljal. Denöwö jibileŋak? Keu jaruzal. O Iwi, gi ölöp aua nalö kewöŋaŋgö köŋjiliŋnöhök meköm niŋgiman. Töndup kewögöra mewö qahö köulukömam: Aua kiaŋgö sihimbölöŋi mi mökösöŋda bisimamgöra aka nangak qakne aljan.
O Iwi, gi mönö nangi aködamungi al niŋgiba qetbuŋagi mem qariman.” Mewö köuluköiga Suepnöhök keu kewö asuhuba erök, “Nöŋön aködamuni lök al gihiba mewö qetbuŋani mem qarial aka toroqeba mem qaribiga sehiba anma.”
Keu mi asuhuiga ambazip kambu kinget yeŋön mi möta jiget, “Wöl pöndaŋ qetza.” Tosatŋan jiget, “Suep garata kunŋan yaŋgöra keu jiiga kourukŋi mötzin.”
Mewö mewö jigetka kewö jii mötket, “Kouruk mi nöŋgöra aka qahö asuhuzapmö, mi eŋgöra aka asuhuza.
Nalö kewöŋe gölmeŋi gölmeŋi ambazip ahakmeme bölöŋi wuataŋgömakzei, yeŋgö kewötkewöt nalöŋinan mönö mesohol köl eŋgiza. Anutunöŋ yeŋgö keuŋini jim teköba likepŋi meleŋ eŋgiiga qakŋine öŋgömapkö akza. Nalö kewöŋe Anutunöŋ Bölöŋaŋgö Kembuŋi gölme dop galöm köl eŋgimakzawi, mönö i közöliga yaigep etmapkö akza.
Yaŋön etmapmö, nöŋgöra kewö asuhuma: Ambazipnöŋ gölmenöhök nömemba könakemba kösököm niŋgigetka öŋgöba kinbiga köna ahuiga ambazip gölme dop öröm eŋgibiga luluŋda nöŋgöreŋ kaba kambu köla kinme.”
Mi kömup denöwöŋi kömumawi, miaŋgö keu saiŋa mewö jii mötket.
Ambazip kambu yeŋön mi möta kewö jiget mörök, “Nini Köna keu oyoŋda kewö mötzin, ‘Kraistnöŋ qahö kömumba teteköŋi qahö mal öŋgöba malma.’ Göŋön wuanöŋgöra kewö jizan, ‘Suep gölmegö Azi Ölŋi gölmenöhök memba kösökögetka könakemba öŋgöba kinma.’ Suep gölmegö Azi Ölŋi mi daŋön?”
Mi möta meleŋ eŋgiyök, “Asakŋan nalö töröptökŋi kunbuk sutŋine asariba malma. Söŋaupnöŋ qakŋine öŋgöba turum eŋgii miaŋgö buŋaŋi akepuköra mönö asakŋe anda kaba malme. Asakŋan ahöm eŋgimawaŋgö dop mönö asakŋe malme. Daŋön panamanöŋ jipjap anda kamakzawi, mönö denike aŋgotmawi, mi qahö mötza.
Miaŋgöra asakŋan nalö dawik embuk malmawi, nalö miaŋgöreŋ mi mönö urunöŋ möt aŋgön köla malme. Asakŋaŋgö könagesö aka malmegöra mönö asakŋi mi möt nariba malme.” Jisösnöŋ keu mewö jiba eŋgömosöta tölapköba anök. Mewö.
Jisösnöŋ aŋgöletot gwötpuk memba maliga Juda yeŋön mi jeŋinan eketmö, töndup i qahö möt narim waŋgiba silebile malget.
Mewö malgetka kezapqetok azi Aisaiagöreŋ keu kun mi ölŋambuk asuhuyök. Yaŋön keu mi kewö ohoyöha ahöza, “O Kembu, neŋön Buŋa keu jim asariba uruŋini kuŋgum eŋgimakzinmö, daŋön mi möt naribawak? Kembunöŋ kukösumŋi mi mönö dagöra indeli möt asarima?”
Amötqeqe Toŋi möt narim waŋgibingö lömböriba osigeri, Aisaianöŋ miaŋgö könaŋi möta keu kun qeljiŋe kewö jiba ohoyöha ahöza,
“Nanŋini jeŋinan yuai eka könaŋi ek kutubepuk me uruŋinan keu könaŋi möt asaribepuk. Mi möt asariba uruŋini meleŋbepuk. Uruŋini meleŋgetka mem ölöwak eŋgibileŋbuk. Yaŋön mewö asuhubapuköra ambazip jeŋini mem gömöliba uruŋini gwözöŋniga malje.”
Jisösnöŋ Suepkö asakmararaŋnöŋ asariba mali Aisaianöŋ mewö eka könaŋi jim asariba keu mi jiyök.
Jitŋememe aka galömkölköl azi yeŋgöreŋök gwötpukŋan mewöyök Jisös möt narigetmö, Farisi (Köna keugö kapaŋkölköl) yeŋön köuluk miri kambunöhök közöl eŋgibepuköra mi aukŋe qahö jim miwikŋaiget.
Ambazipnöŋ möpöseim eŋgimegöra kapaŋ kölgetmö, Anutunöŋ möpöseim eŋgimapköra mi qemasolokep aket. Mewö.
Tosatŋan mewö aketmö, Jisösnöŋ keu qeta kewö jiyök, “Kunŋan möt narim niŋgizawi, yaŋön niyök qahö möt narim niŋgizapmö, kunöŋ melaim niŋgiyöhi, i mewöyök möt narim waŋgiza.
Kunŋan ni neka mönö melaim niŋgiyöhi, i mewöyök ehakza.
Ambazip kun ni möt narim niŋgizawaŋön mönö söŋaupnöŋ qekötahöba malbapuk. Miaŋgöra nöŋön eta asuhuba gölmeŋi gölmeŋi eŋgö asakŋina aka maljal.
“Nöŋön eta asuhuba gölmeŋi gölmeŋi eŋgö keuŋini jim tekömamgöra aka qahö kayalmö, ambazip gölme dop amöt qem eŋgibiga nalö kewöŋe letota Suepkö buŋaya akŋegöra aka kayala maljal. Miaŋgöra ambazip nöŋgö Buŋa keuni möta qahö tem köla wuataŋgömakzei ewö, nöŋön yeŋgö keuŋini qahö jim tekömam.
Denike yeŋön jijiwilit ak niŋgiba Buŋa keuni qahö möt aŋgön köljei, yeŋgö jim teteköŋinan mönö kewö asuhuma: Nöŋön Buŋa keu jibi mötkeri, keu miaŋön mönö nalö ketaŋe keuŋini jim teköiga sihimbölöŋini miaŋgö dop mötme.
“Könaŋi kewögöra mewö asuhuma: Nöŋön Buŋa keu jiba malali, mi keu omaŋi qahö. Mi nani imbineyök qahö asuhuiga jiba kota malal. Mewö qahöpmö, Iwi melaim niŋgiyöhaŋön nanŋak keu jit denöwö jimami, miaŋgö jim kutum niŋgiiga jiba kota maljal.
Iwigöreŋ jimkutukutu miaŋön mönö iŋini malmal köhöikŋe al eŋgimakza, mi mötzal. Miaŋgöra Iwinan mi jimamgö jim kutum niŋgiyöhi, mönö miaŋgö dop Buŋa keu jimakzal.” Mewö.
Ak-kömukömu kendonöŋ töriiga Jisösnöŋ könaŋi kewö möt yaköyök, ‘Gölme mosöta Iwinaŋgöreŋ öŋgömamaŋgö nalöŋan mönö töriza.’ Mewö möt yaköba nanŋi alaurupŋi gölmenöŋ malgeri, mi uruŋan jöpaköm eŋgiba mala teteköŋe miaŋgöreŋ mewöyök uru jöjöpaŋi mi kondel eŋgiyök.
Kömumawaŋgö nalöŋan kam kuŋgumamgö aiga nalö kunöŋ suŋgemgö nene nembingö tokoba mohotŋe tatketka yuai kewö asuhuyök: Saimon Iskariotkö nahönŋi qetŋi Judas i Satanöŋ lök sölölöhöyök. Jisös mamalolo ak waŋgimapkö keuŋi mi saŋep ali uruŋe geiga möta tarök.
Jisösnöŋ nanŋi könaŋi mi kewö möt kutuyök, ‘Iwinöŋ yuai pakpakö kukösumŋi mi nöŋgö böröne aliga Anutugöreŋök eta mala kunbuk yaŋgöreŋ öŋgömamgö akzal.’
Könaŋi mewö möt kutuba nene nemba tatkeraŋgöreŋök wahöta malukuŋi köteköba nupkö opo jöhanŋi kun memba kembaŋe köpeiba jöhöyök.
Mi jöhöba o joutnöŋ mokoi geiga könahiba gwarekurupŋi yeŋgö könaŋini saŋgoŋnök. Saŋgoŋ teköba opo jöhanŋi (tauöl) kembaŋe köpeiba jöhöyöhi, miaŋön könaŋini kutuyök.
Saŋgoŋda anda Saimon Pitögö könaŋe kaŋgoriga kewö jii mörök, “O Kembu gi welenqeqe etqeqeŋi qahö. Göŋön nöŋgö könani saŋgoŋnöŋga qahö dop kölma.”
Mewö jii möta kewö meleŋnök, “Yuai dölki akzali, göŋön miaŋgö könaŋi nalö kewöŋe qahö möt kutuzanmö, könaŋgepnöŋ mi ölöp möt asariba malman.”
Meleŋniga kewö kapaŋ köla jiyök, “Gi mönö nöŋgö könani nalö kunöŋ qahöpmahöp saŋgoŋman.” Mewö jiiga kewö jiyök, “Nöŋön gi qahö saŋgoŋ gihimam ewö, gi mönö nöŋgö gwarekni toroqeba malmamgö osiman.”
Mewö jiiga Saimon Pitönöŋ pörösöl ala auruba meleŋnök, “Kembu, mewögöra gi könananök qahöpmö, böröni aka nöröpni mi mohotŋe saŋgoŋman.”
Mewö meleŋniga kewö jii mörök, “Kunŋan o ariba kaiga könaŋi tok saŋgoŋninga töwötŋi qahö sarakŋi ak teköma. Iŋini körek lök sarakŋi ak teközemö, mohotnöhök sarakŋi qahö akza.”
Daŋön mamalolo ak waŋgimamgö ahöhi, Jisösnöŋ mi möta miaŋgöra kewö jiyök, “Iŋini körek sarakŋi qahö akze.”
Könaŋini saŋgoŋ teköba malukuŋi kunbuk löŋgöta eta tari negetka kewö qesim eŋgiba jiyök, “Nöŋön yuai ak eŋgizali, iŋini miaŋgö könaŋi möt asarize me qahö?
Iŋini nöŋgöra ‘Böhi!’ aka ‘Kembu!’ mewö noholakze aka nöŋön mi ölŋa akzal. Miaŋgöra mi dopŋe jimakze.
Nöŋön eŋgö Kembu Böhiŋini aka welenqeqe eretŋaŋgö silik memba könaŋini saŋgoŋjal ewö, iŋini mönö mewöŋanök memba et al aŋguba weleqeqe aka könaŋini saŋgoŋ aŋguba malgetka dop kölma. Mi mönö nupŋina.
“Nöŋön aka kondel eŋgizali, iŋini mönö miaŋgö dop naŋgöba welen qem aŋguba malme. Mewö malmegöra miaŋgö silikŋi nöŋön merak kondel eŋgibiga ekze. Mi mötmöriba miaŋgö tandökŋi wuataŋgögetka dop kölma.
Nöŋön keu öl töhönŋi kun kewö jibi mötket: Welenqeqenöŋ eretŋi aiga toŋan öŋgöŋgöŋi akza. Gwareknöŋ böhiŋi oŋgita öŋgöŋgöŋi akŋamgö osima. Mewöyök azi kembu kunöŋ garataŋi melaiiga kolek anda nup memakzawi, yaŋön mönö kembuŋaŋgö bapŋe malakza.
Iŋini keu kötni mi merak möt kutuze. Mewögöra silememe mosöta alaurupŋini nembö bapŋine anda malme ewö, nöŋön mönö eŋgöra ‘I-ia simbawoŋ!’ jimam.” Mewö.
“Keu jizali, mi mönö iŋini lökŋanök qahö eŋgömeza. Nöŋön niŋia möwölöhöba eŋgömeali, eŋgö könaŋamŋini mönö ölöp möt kutuzal. Mewö maljalmö, Buŋa Kimbi kun miaŋön ölŋambuk aiga dop kölma. Keu mi kewö, ‘Kunöŋ nöŋgöreŋ nene mohotŋe neziri, yaŋön mönö kelewele aka gwakötŋan tötal niŋgiba nuŋgumamgö jöjöröza.’
“Ni ölŋi könaŋgep asuhumawaŋgö keuŋa mutuk jizal. Miaŋgöra ölŋi asuhumawi, iŋini nalö miaŋgöreŋ nöŋgö könani möt asariba kewö jime, ‘Aha! Malmalgö könaŋi nalö dop mala kota malöhi, yaŋön mönö mia akza.’ Mewö jiba möt narim niŋgimegöra nöŋön keu mi qeljiŋe aukŋe jibiga mötze.
“Nöŋön keu öl töhönŋi kun kewö jibi mötket: Nöŋön ambazip kun melaibi nup memamgöra kaiga kunŋan i köl örözawi, yaŋön mönö ni tok köl öröm niŋgima. Mewöŋanök ni köl öröm niŋgizawaŋön mönö melaim niŋgiyöhi, mönö i mewöyök köl öröm waŋgima.”
Jisösnöŋ keu mewö jiba wösöŋi kot gwözöŋda jul takömamgö ahiga keu indela kewö jiyök, “Nöŋön keu öl töhönŋi kun kewö jibi mötket: Eŋgöreŋök kunŋan ni mamalolo mem niŋgima.”
Mewö jiiga gwarekurupŋan nanŋini kuŋkaliliŋ uba aŋgehiba nanŋök nanŋök kewö mötmöriget, ‘Mönö dagöra jizapto?’ Mewö mötmöriba uruyahöt tönpin tatket.
Tönpin tata nene negetka Jisösgö wölböt gwarekŋan yaŋgö qöhöröŋeyök tarök.
Yaŋön tariga Saimon Pitönöŋ nöröpŋan gwarek mi söpsöp ak waŋgiba kewö jii mörök, “Keu mi dagöra jizawi, mi qesiba jinöŋ mötpi.”
Mewö jii möta lapingöba Jisösgö töptöpŋe naŋgöba kewö qesiyök, “Kembu, azi mi daŋön?”
Mewö qesiiga meleŋ waŋgiyök, “Beret kitipŋi kuluŋnöŋ kundumgöba kun waŋgimami, yaŋön mönö mi.” Meleŋ waŋgiba beret kitipŋi memba kuluŋnöŋ kundumgöba Judas waŋgiyök. Judasgö iwiŋi qetŋi Saimon Iskariot.
Beret kitipŋi mi waŋgiiga Satanöŋ miaŋgöreŋök Judasgö uruŋe geyök. Miaŋgöra Jisösnöŋ i jim kutum waŋgiba kewö jiyök, “Yuai akŋani, mi mönö zilaŋ akŋan.”
Keu mewö jiyökmö, mi wuanöŋgöra jii möröhi, mi gwarek tosatŋan mohokŋe tata nene negeri, yeŋgöreŋök kunŋan kun qahö möt asariyök.
Gwarek tosatŋan miaŋgöra kewö mötmöriget, “Judasnöŋ moneŋ gösögö galömŋa malöhi, miaŋgöra kendon nalöŋe yuai osibini, mi bohonŋi memapköra melaiza me ambazip wanapŋi moneŋ yuai kun memba eŋgimapköra jiza.”
Judasnöŋ keu mi ölöp möt asariba beret kitipŋi mi memba miaŋgöreŋök mosöta yaigep aniga suŋgem ahök. Mewö.
Judasnöŋ mosöta yaigep aniga Jisösnöŋ kewö jiyök, “Dölki Anutunöŋ aködamunŋi Suep gölmegö Azi Ölŋi al teköm waŋgiiga yaŋön Anutugö qetbuŋaŋi mem qarii asuhuza.
Yaŋön Anutugö qetbuŋaŋi mem qariba Anutubuk qekötahözawaŋgöra Anutunöŋ mönö mewöŋanök yaŋgö qetbuŋaŋi mem qarima. Mi nalö qahö körii mem qariiga asakmararaŋan asuhum tiŋgiri mal öŋgöma.
“O gömokurupni, nöŋön nalö töröptökŋi kunbuk embuk malmam. Mi mala eŋgömosötpiga könaŋgep jarum niŋgiba malme. Juda yeŋgöra kewö jibi mötket, ‘Ni miri anmami, iŋini miaŋgöreŋ kabingö osime.’ Keu miyöhök dölki eŋgöra mewöyök jizal.
“Nöŋön jöjöpaŋ keu dölökŋi jim kutum eŋgizal: Iŋini mönö uruŋinan jöpaköm aŋguba malme. Nöŋön urukalem ak eŋgiba malali, iŋini mönö miaŋgö dop jöpaköba urukalem ak aŋguba malme.
Sutŋine uruŋinan jöpaköm aŋguba malme ewö, ambazip körek yeŋön eŋgeka könaŋamŋini möt kutuba kewö jiba malme, ‘Aha! Mönö Jisösgö gwarekurupŋi akze.’” Mewö.
Saimon Pitönöŋ Jisös kewö qesim waŋgiyök, “Kembu, gi denike anman?” Qesim waŋgiiga meleŋnök, “Ni denike anmami, gi miaŋgöreŋ nuataŋgöba kamamgö osiman. Nalö kewöŋe osimanmö, könaŋgep mia ölöp nuataŋgöba kaman.”
Meleŋniga kewö qesiyök, “Kembu, ni mönö wuanöŋgöra nalö kewöŋe gi guataŋgöba kamamgö osimam? Nöŋön mönö malmalni göhöra aka köleŋda mosötmam.”
Qesiiga kewö meleŋnök, “Gi ölŋa malmalgi nöŋgöra aka köleŋda mosötmamgö jizan me? Keu mi jitkanök jizan. Nöŋön keu öl töhönŋi kun kewö jibi mötnöŋ: Merak kuruknöŋ qetmamgö dopdowiiga göŋön nalö miaŋgöreŋ qaŋ köl niŋginöŋga indimŋi karöbut akŋa.” Mewö.
“Uruŋinan mönö waimanjat kude möta wösöbirik kude aka malme! Mönö Anutu möt narime aka ni mohok möt narim niŋgiba malme!
Nöŋgö Iwinaŋgö miri bohonŋe miri uruŋi sehisehiŋi ahöze. Mi qahö ahöbeak ewö, mönö eŋgöra keu kewö jibileŋak: Nöŋön mönö miaŋgöreŋ öŋgöba eŋgö dum miri mem möhamgömam.
“Nöŋön mutuk anda öŋgöba eŋgö dum miriŋini mem möhamgömam-mö, nöŋön miri malmami, iŋini mewöyök nömbuk miaŋgöreŋ mohotŋe malbingö sihimŋi mötzal. Miaŋgöra nöŋön mönö kunbuk liliŋgöba kaba eŋguaŋgitpiga euyaŋgöreŋ öŋgöme.
Nöŋön miri denike anmami, iŋini miaŋgö könaŋi lök möt kutuze.” Mewö.
Jisösnöŋ mewö jiiga gwarek qetŋi Tomas yaŋön kewö jiyök, “O Kembu, gi miri denike anmani, nini mi qahö mötzin. Miaŋgöra miaŋgö könaŋi mi mönö denöwö möt kutubinak?”
Mi möta kewö jii mörök, “Nöŋön Köna akzal. Nöŋön Keu ölŋi aka Malmal köhöikŋi akzal. Kunŋan Iwigöreŋ aŋgotmamgö möta nöŋgöreŋ kama ewö, yaŋön mönö köna miwikŋaima. Köna murutŋi kun qahö ahöza.
Iŋini ni ölŋa möt kutum niŋgibeak ewö, mönö nani Iwini mewöŋanök möt kutum waŋgibeak. Iŋini nalö kiaŋgöreŋök könahiba nöŋgö Iwini lök eka möt waŋgize.”
Mewö jiiga Filipnöŋ kewö jii mörök, “O Kembu, gi Iwi kondel neŋginöŋga neŋön i uba ehinga dop köl neŋgima.”
Mi möta Jisösnöŋ jii mörök, “O Filip, ni nalö köröp tiŋtiŋi embuk pöndaŋ malbigun neka töndup könani qahö möt kutuzan me? Kunŋan ni nek kutuyöhi, yaŋön mönö Iwini mewöyök eka malja. Miaŋgöra gi mönö denöwögöra Iwi kondel neŋginöŋga ekingöra jizan?
“Nöŋön Iwibuk qekötahöba kinbiga Iwinöŋ nömbuk qekötahöba kinjawi, mi möt narizan me qahö? Keu Buŋa jibiga mörakzei, nöŋön keu mi nani uruneyök qahö memba jimakzal. Qahö! Nup memakzali, mi mewöyök Iwi nömbuk qekötahöba kinjawaŋön nam köl niŋgii ölŋi ahumakza. Miaŋgöra nup memakzali, mi mönö yaŋgö nuwa memakzal.
“Nöŋön Iwibuk qekötahöba kinbiga Iwinöŋ nömbuk qekötahöba kinja. Iŋini mönö mewö möt narim niŋgiget. Keu mi jitnöŋ jibi möta qahö möt narim niŋgibeak ewö, mi mönö aŋgöletotni ekzeaŋgöra aka möt narim niŋgime.
Nöŋön keu öl töhönŋi kun kewö jibi mötket: Denike yeŋön ni möt narim niŋgizei, yeŋön mewöyök ni aŋgöletot memba malali, miyöhök memakŋe. Miyöhök memakŋe aka nalö tosatŋe nöŋön meali, miaŋgö dopŋi oŋgita mi memakŋe. Nöŋön Iwigöreŋ öŋgöba malmamaŋgöra aka aŋgöletot öŋgöŋgöŋi ketaŋi megetka asuhume.
“Iwinan nöŋgöra aka qetbuŋaŋambuk akŋapkö mötzal. Miaŋgöra aka Iŋini nöŋgö qetne wani yuaigöra köulukömei, nöŋön mönö mi akŋam. Mewö akigun miaŋön Iwinaŋgö qetbuŋaŋi jigetka qarimakŋa.
Iŋini yuai kungöra nöŋgö qetne köuluköba qesim niŋgime ewö, nöŋön mönö mi akŋam.
Iŋini uruŋinan jöpaköm niŋgimakze ewö, mönö nöŋgö jöjöpaŋ keuni tem köla wuataŋgöba malme.” Mewö.
“Nöŋön Iwi köuluköm waŋgibiga yaŋön nam köiput Toŋi kun eŋgiiga eta nöŋgö salupni aka teteköŋi qahö embuk mal öŋgöma.
Nam köiput Toŋi mi Uŋa Töröŋi. Yaŋön keu ölŋaŋgö Toŋi akza. Uruŋini qahö meleŋget yeŋön i qahö ek kutuba qahö möt waŋgize. Miaŋgöra yeŋön i köl öröba möt aŋgön kölbingö osimakzemö, Uŋa yaŋön lök embuk malja aka könaŋgep uruŋine geba embuk kinma. Miaŋgöra i kiana qahöpmö, i ölöp möt kutum waŋgize.
“Nöŋön eŋgömosötpiga gwani morö ewö qahö aka malme. Ni mönö eŋgöreŋ liliŋgöba kamam.
Nalö töröptökŋi teköigun gölme ambazip omaŋi yeŋön ni kunbuk qahö neka malme. Yeŋön qahöpmö, uruŋini meleŋgeri, eŋön ni ölöp nehakŋe. Nöŋön köhöiba maljalaŋgöra iŋini mewöŋanök guliba köhöiba malme.
Iwi, nani aka iŋini, nini mohok aka maljin. Nöŋön Iwinambuk qekötahöba kinbiga iŋini nömbuk qekötahöba kingetka nöŋön embuk qekötahöba kinjal. Miaŋgö könaŋi mi Uŋa Töröŋan uruŋine gemawaŋgö nalöŋe ölöp möt asarime.
“Kunŋan nani jöjöpaŋ keuni pakpak möt aŋgön köla tem kölakzawi, yaŋön mönö uruŋan ni jöpaköm niŋgimakza. Kunŋan ni jöpaköm niŋgiiga nöŋgö Iwinan mönö i jöpaköm waŋgimakza aka nöŋön i jöpaköm waŋgimakzal. Nöŋön i jöpaköba könaŋamni indel waŋgibiga möt kutuma.”
Jisösnöŋ mewö jiiga Judas Iskariotkö wakaŋi Judas yaŋön kewö jiyök, “Kembu, gi denöwögöra könaŋamgi neŋgöreŋök indelman aka ambazip uruŋini qahö meleŋgeri, yeŋgöra mi köyatim eŋgimamgö jizan?”
Mewö jiiga kewö meleŋ waŋgiyök, “Kunŋan uruŋan jöpaköm niŋgimakza ewö, yaŋön mönö nöŋgö Buŋa keuni tem köla wuataŋgöba malma. Mewö maliga Iwinan i jöpaköm waŋgiiga Iwi netkön mönö yaŋgö uruŋe geba pöndaŋ yambuk mohotŋe malbin.
Kunŋan ni uruŋan qahö jöpaköm niŋgimakza ewö, i mönö nöŋgö Buŋa keuni qahö tem köla wuataŋgöba malma. Keu jibi mörakzei, mi nani Buŋaya qahöpmö, Iwi melaim niŋgiyöhi, yaŋön mi niŋgiiga jimakzal.
“Nöŋön keu pakpak mi embuk pöndaŋ malali, nalö miaŋgöreŋ kusum eŋgiba malal.
Mewö malalmö, Iwinöŋ Uŋa Töröŋi nöŋgö qetne melaiiga eta nam köiput (aka tinjonjoŋ) Toŋini akŋa. Yaŋön keu pakpak kusum eŋgiba nöŋön qambaŋ keu pakpak eŋgiali, mi ölum eŋgubapuköra köl gulim eŋgimakŋa.
“Nöŋön luai eŋgizal. Nane luai sorokni qainŋi kun mi albi uruŋine ahöma. Gölmenöŋ ambazip yeŋön luai qem aŋgumakzei, nöŋön miaŋgö tandök ewö kude qem eŋgimakzalmö, mi oŋgita luai qainŋi kun eŋgimakŋam. Miaŋgöra uruŋinan mönö wösöbirik kude aka keŋgötŋini kude möta malme.
“Nöŋön keu kewö jibiga mötket, ‘Nöŋön eŋgömosöta öŋgöba mala kunbuk eŋgöreŋ liliŋgömam.’ Iŋini uruŋinan ni ölŋa jöpaköm niŋgibeak ewö, keu jizali, miaŋgöra ölöp söŋgaibeak. Iwinöŋ nöŋgö ketaŋamni akza. Miaŋgöra ni ‘Iwinaŋgöreŋ öŋgömam,’ jizali, iŋini mi möta ölöp urusösöŋgai miwikŋaigetka dop kölbawak.
Keu dölki jibi mötzei, miaŋgö ölŋi biaŋ asuhuma. Ölŋi asuhumawi, iŋini nalö miaŋgöreŋ mi ölöp mötmöriba möt narime. Miaŋgöra mi nalö kiaŋgöreŋ qeljiŋe jibi mötze.
“Nalöni törizawaŋgöra embuk keu gwötpuk kunbuk jimamgö dop qahö mötzal. Bölöŋaŋgö Kembuŋan gölme dop galöm köl eŋgimakzawi, yaŋön mönö kamamgö jöjöröza. Yaŋgö ösumŋan mönö luhut qahö al niŋgiba kondondoŋgöma. Nöŋgöreŋ köna mi yaŋön jim kutumawaŋgö dop qahö ahöza.
Qahö ahözapmö, nöŋön Iwi jöpaköm waŋgimakzalaŋgöra yuai pakpak keu jim kutum niŋgimakzawaŋgö dop ahakzal. Gölme ambazipnöŋ nöŋgö könaŋamni mewö jim kusum eŋgigetka möt asarimegöra mötzal. Miaŋgöra mönö mosöta wahöta kagetka anbin.” Mewö.
Jisösnöŋ gwarek yeŋgöra kewö jiyök, “Nöŋön wain ip öl sorokŋi akiga nöŋgö Iwinan wain nupkö toŋi akza.
Nöŋön ip ewö qak börönambuk akzal. Ip böröni pakpak ölŋini qahö miwikŋaiba gilipitŋi akzei, Iwinan mi kutum gil eŋgima. Ip böröni pakpak nöŋgöreŋ tatketka ölŋini ahum sirizei, Iwinan mi mönö köl könjörat eŋgima. Ahakmemegö ölŋi qarim kuwulem sehisehiŋi miwikŋaimegöra mönö mem solanim eŋgima.
“Iŋini Buŋa keu jibi mötketka miaŋön lök mem solaniba köl könjörat eŋgii sarakŋi aka malje.
Miaŋgöra eŋön mönö nömbuk qekötahöba kinme. Mewö kingetka nöŋön embuk kinmam. Wain böröŋi kunŋan ip kembaŋe qahö tata tala etza ewö, mi mönö nanŋi nam köl aŋguba ölŋi ahum waŋgimapkö osima. Miaŋgö dop iŋini mewöŋanök nömbuk qahö qekötahöba kinje ewö, mönö nanŋinök ahakmemegö ölŋi öne ahum waŋgibingö osime.
“Ni waingö ipŋi akiga eŋön miaŋgö böröŋi akze. Iŋini nömosöta nanŋinök kinda yuai kun akingö osime. Miaŋgöra kunŋan nömbuk qekötahöba kiniga nöŋön yambuk qekötahöba kinbiga yaŋön mönö ahakmemegö ölŋi önöŋi qahö miwikŋaiba siriba malma.
Denike yeŋön nömbuk qahö qekötahöba kinje ewö, wain ip toŋan mönö i ip böröŋi ewö kutum eŋgiba gili yaigep anme. Anda soholigetka memba tokoba könöpnöŋ gili geba jeme.
“Yeŋön jememö, likepŋi iŋini mönö nömbuk qekötahöba kinme. Mewö kingetka nöŋgö Buŋa keunan eŋgö uruŋine qekötahöba kinja ewö, iŋini i me wai buŋa qem aŋgubingö mötzei, mi mönö Iwi köuluköm waŋgigetka eŋgima.
Iŋini nöŋgö gwarekurupni aka kingetka ahakmemeŋinaŋgö ölŋi önöŋi qahö ahuba eta tatketka malme. Mewö memba malgeraŋgöra Iwinaŋgö qetŋan mönö aködamunŋambuk aka ahöma.
Iwinan ni jöpaköm niŋgiba malöhi, nöŋön mönö miaŋgö dop mohot jöpaköm eŋgiba malal. Iŋini mönö nöŋgö urukalem uruŋe kinme.
Nöŋön Iwinaŋgöreŋ jöjöpaŋ keu tem köla mala kota yaŋgö urukalem uruŋe kinjal. Miaŋgö dop eŋön nöŋgö jöjöpaŋ keuni memba tem köla malme ewö, mönö ölöp nöŋgö urukalem uruŋe kingetka jöpaköm eŋgiba malmam.
“Nöŋön uru sösöŋgai al eŋgibi eŋgöreŋ kutuiga uruŋini kokolak qei ahöiga önöŋi qahö söŋgaim sehiba malmegöra keu mi jibi mötze.
Nöŋgöreŋ Köna keu mi kewö: Nöŋön uru jöpaköm eŋgiba malali, iŋini mönö miaŋgö dop nanŋini jöpaköm aŋguba malme.
Kunŋan alaurupŋi yeŋgöra aka nanŋi malmalŋi tököba mosötmawi, miaŋön mönö urukalem öŋgöŋgöŋi ketaŋi akza. Kunŋan mi oŋgita jöpaköm eŋgimamgö osima. Urukalem tosatŋi mi miaŋgö eretŋi.
“Nöŋön yuai akŋegöra jim kutum eŋgimakzali, iŋini miaŋgö dop ahakze ewö, mönö nöŋgö alaurupni akze.
Welenqeqegö könaŋi kewö: Galömŋan nupŋi denöwö aka memakzawi, mi welenqeqeŋan qahö mörakza. Miaŋgöra eŋgö qetŋini ‘Welenqeqeurupni,’ mewö qahö toroqeba eŋgoholmam-mö, Iwinaŋgöreŋök Buŋa keu mörali, mi pakpak mönö eŋgöra indelbiga mötze. Mewögöra qetŋini ‘Alaurupni,’ mewö eŋgoholbiga dop kölja.
“O alaurupni, eŋön ni qahö möwölöhöm niŋgigetmö, nöŋön iŋini möwölöhöba kuŋgum eŋgibiga kinje. Miaŋgöra eŋön liliköba anda ölŋi kewö miwikŋaiba pöndaŋ sirigetka ahöahöŋi ahi dop kölma: Nöŋgö qetni qeta yuai mi me mi miaŋgöra Iwi köulukömei, mi mönö eŋgii buŋaŋini akŋa.
Iŋini mönö sutŋine jöpaköm aŋguba malme. Nöŋön jöjöpaŋ keuni mewö jim kutum eŋgizal.” Mewö.
“Gölmenöŋ uruŋini qahö meleŋget yeŋön kazik ak eŋgime ewö, mönö keu kewö mi möt kutume: Yeŋön mutuk ni mewöŋanök kazik ak niŋgiba malget.
Iŋini urumeleŋgö kopa kambunöŋ malbeak ewö, kambu-urup mieŋön mönö nanŋini alaurupŋini urukalem ak eŋgibeak. Mi ak eŋgibeakmö, nöŋön iŋini möwölöhöba yeŋgö areŋnöhök eŋgömembiga murutŋi aka malje. Yeŋgöreŋ ahakmeme bölöŋi mi andö qeba maljeaŋgöra aka kazik ak eŋgimakze.
“Nöŋön keu kun kewö jibi mötkeri, mi mönö urukönömŋine ala mötmörime, ‘Welenqeqenöŋ eretŋi aiga toŋan ketaŋamŋi akza. Gwareknöŋ böhiŋi oŋgita öŋgöŋgöŋi akŋamgö osima.’ Miaŋgö dop tosatŋan ni sesewerowero ak niŋgiba mala kotket ewö, tosatŋi yeŋön mönö nöŋgö undumurupni iŋini mewöŋanök sesewerowero ak eŋgiba malme. Yeŋön nöŋgöreŋ Buŋa keu möt aŋgön köla malget ewö, iŋini nöŋgö keuni jim sehiba malgetka mönö mewöŋanök ölöp möt aŋgön köla malme.
Mewö malmemö, ni melaim niŋgiyöhi, yeŋön i qahö möt waŋgize. Miaŋgöra silebile qakŋe yuai könaŋi könaŋi laŋ ak eŋgimei, mi mönö nöŋgö qetbuŋanaŋgöra aka asuhum eŋgima.
“Nöŋön yeŋgöreŋ qahö eta Buŋa keu jibi mötpeak ewö, yeŋön mönö köpösihitŋinaŋgö gamuŋi qahö möta malbeak. Mewö öne malbeakmö, nalö kewöŋe siŋgisöndokŋini möt teköba köl turubingö osize. Möndömöndö keuŋini mönö denöwö miwikŋaibeak?
Kunŋan ni kazik ak niŋgizawi, yaŋön mönö Iwini mewöŋanök kazik ak waŋgiza.
Aŋgöletot öŋgöŋgöŋi ketaŋi meali, mi kunŋan kun eŋgö sutŋine qahö memba malök. Nöŋön mi qahö membilenak ewö, yeŋön mönö köpösihitŋinaŋgö gamuŋi mi qahö möta malbeak. Tönpin malbeakmö, nalö kewöŋe nöŋön mi membiga ek teköbagun töndup ni aka Iwini mewöŋanök öne töhön kazik ak netkiba malje.
“Mewö ak netkiba malgetka Buŋa keu kun ölŋambuk ahök. Mosesnöŋ köna keu eŋgiyöhi, miaŋgöreŋ keu mi kewö ohoget ahöza, ‘Yeŋön öne töhön laŋ kazik ak niŋgiba malget.’ Keu miaŋön lök ölŋambuk ahök.
Nöŋön Iwigöreŋ öŋgöba köiput Toŋi melaibiga eŋgöreŋ kaba uruŋine geba naŋgöm eŋgima. Uŋa Töröŋi yaŋön keu ölŋaŋgö Toŋi akza. Yaŋön Iwigöreŋök eta nöŋgö könaŋamni naŋgöba jim asarim eŋgiba malma.
Yaŋön mewö malma aka eŋön mewöŋanök nöŋgö könaŋamni naŋgöba jim asariba malme. Nöŋön könahiba urugö qenjarök nup memba malali, eŋön mönö könakönahiŋeyök nömbuk mala kotket. Miaŋgöra iŋini mönö mi ölöp jim asariba malme. Mewö.
Jisösnöŋ toroqeba kewö jiyök, “Iŋini tala eta eŋgui jaŋjuŋ akepuköra nöŋön keu mi qeljiŋe jibi mötze.
Uruŋini qahö meleŋget yeŋön mönö köuluk miri kambuŋineyök utal eŋgigetka yaigep eta malme. Könaŋgep nalö kun kam kuŋgumawi, miaŋgöreŋ iŋini nöŋgöra aka eŋgugetka kömume. Mewö eŋguba kewö jime, ‘Mewö miaŋön Anutugö welenŋi qeinga Anutugö uruŋan ölöwakza.’ Körekŋan mewö möt sohoba jime.
Yeŋön Iwi aka ni netkö könaŋamniri qahö möt asarimakzeaŋgöra aka mewö ak eŋgiba malme.
“Mewö tönpin malmemö, nöŋön keu mi qeljiŋe eŋgöra jibi mötze. Miaŋgöra nalö mi kam kuŋguiga keu miaŋgö ölŋi asuhumawi, iŋini nalö miaŋgöreŋ ölöp kewö jime, ‘Kraistnöŋ kiaŋgö buzup keuŋi lök qeljiŋe jii mörin.’ Nanak embuk malalaŋgöra aka keu mi nalö köröpŋi ahöiga mutuk qahö jibi möta kotket.” Mewö.
“Nöŋön nalö kiaŋgöreŋ melaim niŋgii erali, mönö yaŋgöreŋ öŋgömamgö akzal aigun eŋgöreŋök kunŋan kun kewö qahö qesim niŋgiza, ‘Gi denike anman?’
Keu mewö jizali, eŋön mi möta miaŋgöra wösöbiriknöŋ uruŋini kokolak qei malje.
“Mewö maljemö, töndup nöŋön miaŋgö likepŋi keu ölŋi kun kewö jibi mötket: Nöŋön eŋgömosöta liliŋgöba öŋgömami, miaŋgö ölŋan asuhuiga mönö kewö mem ölöwak eŋgima: Nöŋön öŋgöba köiput Toŋi melaibiga eŋgöreŋ eta uruŋine gema. Nöŋön qahö eŋgömosöta öŋgöbileŋak ewö, Toŋi yaŋön mönö eŋgöreŋ etmamgö osima.
“Köiput Toŋi yaŋön eta malmalgö könaŋi kewö kondel eŋgiba malma: Gölme dop siŋgisöndokŋini indela kondeli Anutunöŋ keuŋini jim teköiga solanime me uruŋini qahö meleŋgetka keuŋini jim teköba likepŋi meleŋ eŋgima. Ambazipnöŋ könaŋamŋini mewö eka möt kutume.
Ni qahö möt narim niŋgizeaŋgöra siŋgisöndokö könaŋi indel eŋgiiga möt kutume.
“Anutugö köna solanŋi möt sohoba nöŋgöra keu laŋ jimakze. Miaŋgöra yaŋön nöŋgö könaŋamni indela kondel eŋgiiga kewö möt kutum niŋgime: Nöŋön solanŋi mala Iwinaŋgöreŋ liliŋgöba öŋgöbiga ni kunbuk qahö neka malme.
Bölöŋaŋgö Kembuŋi gölme dop galöm köl eŋgimakzapmö, Anutunöŋ yaŋgö keuŋi lök jim teköyöha könöp siagö Toŋi akŋa. Miaŋgö dop körek neŋgö keunini mewöyök jim teköma.
“Nöŋön ölöp keu gwötpuk toroqeba jibileŋakmö, mi nalö kewöŋe jibiga usuŋumburaŋ aka köl gulibingö osibepuk.
Mi osibepukmö, keu ölŋaŋgö Toŋi, Uŋa Töröŋi yaŋön eta uruŋine geba keu saŋep qei mötme. Mi nanŋi imbiŋaŋgö dop laŋ qahö jiba malmapmö, Anutugöreŋ keu kezap ala mötzawi, yaŋön mönö miyök jimakŋa aka könaŋgep yuai asuhumawi, mi qeljiŋe indela jima. Miaŋgöra yaŋön eŋgömemba keu ölŋi pakpak miaŋgö o aŋgöŋe al eŋgiiga keu ölŋaŋgö köna tiba anme.
“Yaŋön mönö nane köwenöhök keu memba jim asariba uru kuŋgum eŋgiba malma. Miaŋgöra mönö nöŋgö könani indeliga nöŋön qetbuŋanambuk ahakŋam.
Iwinaŋgöreŋ yuai pakpak ahözawi, mi mönö nöŋgö böröne ali ahöza. Miaŋgöra jizal, ‘Yaŋön mönö nane köwenöhök keu memba jim asariba uru kuŋgum ak eŋgiba malma.’ Keu mi mewö.”
“Nalö töröpŋi kun teköiga iŋini ni kunbuk qahö nekŋe. Miaŋgö andöŋe nalö töröpŋi kun teköigun mönö asuhum eŋgibi ölöp kunbuk nekŋe.”
Mewö jiiga gwarekurupŋi yeŋgöreŋök tosatŋan nanŋinök kewö eraum mötket, “Keu kewö jiza, ‘Nalö töröpŋi kun teköiga iŋini ni qahö nekŋe. Miaŋgö andöŋe nalö töröpŋi kun teköigun mönö asuhum eŋgibi ölöp kunbuk nekŋe,’ aka keu kun kewö jiza, ‘Ni Iwinaŋgöreŋ öŋgömam.’ Mewö jiiga mötzini, keu yahöt miaŋgö könaŋi mi denöwö?”
Mewö eraum möta uzohola jiget, “Yaŋön ‘Nalö töröpŋi teköigun,’ jizapmö, keu miaŋgö könaŋi denöwö? Mi wuanöŋgöra jizawi, nini mi qahö möt asarizin.”
Mewö jiba qesim waŋgibingö mötketka Jisösnöŋ eŋgek kutuba kewö jii mötket, “Keu kewö jizal, ‘Nalö töröpŋi kun teköiga iŋini ni qahö nekŋe. Miaŋgö andöŋe nalö töröpŋi kun teköigun mönö asuhum eŋgibi ölöp kunbuk nekŋe,’ Iŋini mönö keu miaŋgö könaŋi jaruba eraum mötze me?
“Nöŋön keu öl töhönŋi kun kewö jibi mötket: Nöŋön anbiga iŋini jiŋgeŋ köla sahötmemö, uruŋini qahö meleŋget yeŋön laŋ börum memba sösöŋgai aka malme. Iŋini wösöbirik aka malmemö, wösöbirikŋini miaŋön mönö nöŋgöra aka meleŋda sösöŋgai aka malme.
Ambinöŋ morö memamgö nalöŋi kam kuŋguiga masö qeiga qemjeŋ qakŋe morö mezapmö, morö dölökŋi memba kinda i eka sösöŋgaiŋaŋgöra mönö sihimbölöŋi mi ölum qemakza.
Miaŋgö dop iŋini mewöyök nalö kewöŋe wösöbirikpuk maljemö, nöŋön könaŋgep kunbuk asuhuba eŋgekiga iŋini ölöp urusösöŋgaibuk malme. Urusösöŋgaiŋini mi kunŋan kun qahö eŋguaŋgitma.
“Nalö miaŋgöreŋ yuai kungöra ni qahö qesim niŋgimemö, köulukŋini Iwigöreŋ algetka diŋdiŋanök ani amqei malme. Nöŋön keu öl töhönŋi kun kewö jibi mötket: Iŋini nöŋgö qetnöŋ yuai kungöra Iwi köuluköm waŋgime ewö, yaŋön mi mönö tököm eŋgima.
Nömbuk mala kageri, iŋini nalö miaŋgöreŋ yuai kungöra nöŋgö qetne qahö köuluköba malget. Mönö Iwi köuluköba malme. Köulukögetka ölöp meleŋ eŋgima. Mi eŋgiiga sösöŋgaiŋinan asuhum sehiba uruŋini kokolak qem teköi malme.” Mewö.
“Keu jibi möta kamakzei, mi keu saiŋambuk jibi möta malget. Könaŋgep nalö kun kam kuŋgumawi, miaŋgöreŋ keu saiŋi mi kunbuk qahö qeba jibi mötme. Qahöpmö, Iwinaŋgö könaŋi mi aukŋe jim asariba malmam.
Nalö miaŋgöreŋ iŋini nöŋgö qetni qeta Iwi köuluköba malme. Miaŋgö könaŋi kewö: Iŋini köulukŋini Iwigöreŋ albingöra nöŋgöreŋ kunbuk qahö kamakŋemö, nanŋinak Iwigöreŋ diŋdiŋi köuluköba malme. Nöŋön eŋgö jit memba Iwigö qahö köulukömam.
“Iwinöŋ nanŋak uruŋan jöpaköm eŋgiba köulukŋini kewögöra möta malma: Nöŋön Anutugöreŋök erali, iŋini nöŋgö könani mewö möt nariba pöndaŋ uruŋinan jöpaköm niŋgiba mala kotketka köna mewö ahuiga köulukŋini möta malma.
Nöŋön Iwi mosöta gölmenöŋ eta mala gölme mosöta kunbuk liliŋgöba Iwinaŋgöreŋ öŋgömam.”
Mewö jiiga gwarekurupŋan jiget, “Mötnöŋ, keu dölki jizani, mi saiŋi qahö qeba jizan. Mi mönö aukŋeyök jinöŋga ölöp möt asarizin.
Nini merak könaŋamgi kewö möt yaközin: Göŋön mönö nanganök yuai pakpak möt tekönöŋga kunŋan kun qesiba kusum gihimapköra qahö osizan. Miaŋgöra gi Anutugöreŋök etnöŋi, nini mi ölöp möt narizin.”
Mewö jigetka Jisösnöŋ meleŋda jiyök, “Merak ölöp möt narim niŋgizemö,
mötket, nalö tandökŋi kun kama aka miaŋön lök mesohol köla naŋgunöŋ kinja. Nalö miaŋön kam kuŋguiga eŋön keŋgötŋini möta nömosöta deŋqeŋda simbisembel aketka nanök malmam. Töndup nanöhök töhön qahö malmam-mö, Iwinan nömbuk malma. Iwinöŋ nömbuk malmawaŋgöra aka nanöhök töhön qahö malmam.
Eŋön toroqeba gölmenöŋ mala kahasililiŋ qakŋe möta malmemö, nömbuk qekötahöba luainöŋ malmegöra möta keu qöndökŋi ki jibi mötze. Keuyök qahö jizalmö, nöŋön gölmegö ahakmeme bölöŋi mi lök luhut ala wahijambanŋi kusum teköbiga erök. Miaŋgöra mönö ewebibiŋinambuk köhöiba saitiŋgit malme.” Mewö.
Jisösnöŋ keu mewö jim teköba Suepnöŋ göröken ui öŋgöiga kewö köuluköyök, “Iwini, göŋön gölme dop ambazip pakpak Nahöngi nöŋgö bapne al eŋginöŋga kukösum qakŋe Kembu ak eŋgizal. Ambazipnöŋ Nahöngi nöŋgö keuni ölöp qahö andö qeba oŋgita malme. Göŋön ambazip sutŋineyök tosatŋi meköba nöŋgö böröne al eŋgiba kewö jim kutum niŋginöŋ, ‘Gi mönö i körek kusum eŋginöŋga malmal köhöikŋi miwikŋaiba malme.’ Nup mi mem teköbiga Nahöngan qetbuŋagi mem qarimapköra mönö aködamungi niŋginöŋ. Nöŋgö nalöni mi dölki kam kuŋguiga kinda mewö köuluközal.
<range>
“Malmal köhöikŋaŋgö könaŋi mi kewö: Göŋön mohot Anutu ölŋi akzan aka azi Jisös Kraist ni melaim niŋginöŋga erali, ambazipnöŋ netkö könaŋamniri mewö möt kutume. Malmal kömbönaŋi mewö miwikŋaime.
Nup al niŋgiba ‘Meman,’ jiba jim kutum niŋginöŋi, nöŋön mi tem köla memba mala meköyal. Aködamungabuk mala qetbuŋagi gölmenöŋ indel sehibiga aködamunŋambuk ahök.
“O Iwi, nöŋön gölme qahö asuhuiga Suep mire miaŋgöreŋ göhö qöhöröŋge asakmararaŋbuk asariba malal. Asakmararaŋ miyöhök mönö dölki kunbuk al niŋginöŋga asuhum kutum niŋgiiga kunbuk göhö qöhöröŋge asakmararaŋbuk asariba malmam.” Mewö.
“O Iwini, göŋön gölme ambazip tosatŋi kewöta nöŋgö böröne al eŋginöŋi, nöŋön göhö qetbuŋagi mi yeŋgöra indela kondela malal. Yeŋön göhö buŋaya aketka göŋön i nöŋgö böröne al eŋginöŋga yeŋön göhö Buŋa keugi mi möt aŋgön köla malje.
Göŋön yuai niŋginöŋga mi pakpak göhöreŋök kamakzawi, yeŋön mi nalö kewöŋe lök möt kutuze.
Göŋön keu Buŋa niŋginöŋi, nöŋön mi gwarekurupni kusum eŋgibiga möt aŋgön köla malje. Ni gömosöta gölmenöŋ erali, yeŋön mi ölŋa möt yaköze. Göŋön melaim niŋginöŋga asuhuyali, yeŋön mi mewöyök möt narize.
“Ni yeŋgöra aka köuluköm gihizal. Urumeleŋgö kopa ambazip yeŋgöra qahö köuluközalmö, könagesö nöŋgö böröne al eŋginöŋga uruŋini meleŋda göhö buŋaya akzei, mönö yeŋgöra aka köuluköm gihizal.
Ambazip pakpak nöŋgö buŋa akzei, yeŋön mönö göhö buŋaya akze aka ambazip göhö buŋaya akzei, yeŋön mönö nöŋgö buŋa mewöyök akze. Nani aködamuni al eŋgibiga miaŋgö qakŋe kinda ahakmemeŋini aketka nöŋgö qetbuŋanan qarim sehimakŋa.
Ni gölmenöŋ malmalni teköiga göhöreŋ kotmamgö akzalmö, yeŋön toroqeba gölmenöŋ malme. O Iwi Töröŋi, göŋön qetki niŋginöŋga miaŋgö ösumŋan mönö sel jöhöm eŋginöŋga qahö julme. Netkön mohot aka maljiri, yeŋön miaŋgö dop mohot aka malmegöra köuluközal.
“Nöŋön yembuk gölmenöŋ mala korali, nalö miaŋgöreŋ qetbuŋagi niŋginöŋga miaŋön sel jöhöm eŋgiba malal. Buŋa Kimbigö keu kunöŋ ölŋambuk akŋapköra azi mohok-kunŋan sohoba könöp siagö buŋaya aka sihimbölö möta malma. Nöŋön galöm köl eŋgialaŋgöra yeŋgöreŋök tosatŋan qahö jaŋjuŋ aka sohoget.
Tosatŋan qahö sohogetmö, nöŋön dölki gölmenöŋ mala göhöreŋ kamamgöra kaba keu ki jizal: Nöŋgö uru sösöŋgainan mönö yeŋgöreŋ kutui megetka uruŋini kokolak qeiga söŋgaiba malme. Mewö asuhumapköra köuluközal.
Nöŋön göhö Buŋa keugi kusum eŋgibiga möta malje. Nöŋön gölmegö ahakmeme bölöŋi mi qahö wuataŋgömakzali, yeŋön mönö mewöyök mi qahö wuataŋgöba andö qemakze. Miaŋgöra gölmenöŋ uruŋini qahö meleŋget yeŋön mönö kazik ak eŋgimakze.
“Nöŋön gölmenöhök eŋguaŋgitmangöra qahö qesim gihizalmö, Bölöŋi Toŋaŋgöreŋök aŋgön köla sel jöhöm eŋgiba malmangöra köuluközal.
Nöŋön gölmegö ahakmeme bölöŋi andö qeba mi qahö wuataŋgöbiga yeŋön mewöyök mi andö qeba qahö wuataŋgömakze.
Keu ölŋi miaŋön mönö mem sarahim eŋgiba malman. Göhö Buŋa keugan mönö keu öl töhönŋi akza.
Göŋön melaim niŋginöŋga gölme ambazip sutŋine anda nup memba malali, nöŋön mewöŋanök i melaim eŋgibiga gölme ambazip yeŋgö sutŋine deŋda anme.
O Iwini, yeŋön keu ölŋaŋgö dop malmalŋini körek tököm gihimegöra aka bauköm eŋgiba nani malmalni jömuk tököm gihizal.” Mewö.
“O Iwini, nöŋön gwarekurupni yeŋgörök aka qahö köuluközalmö, Buŋa keu jim sehigetka ambazip möt narim niŋgimei, mönö yeŋgöra aka mewöyök köuluközal.
Iwi göŋön nömbuk qekötahöba kinöŋga nöŋön mewöyök göbuk qekötahöba kinjal. Miaŋgö dop yeŋön mewöyök netpuk qekötahöba kinmegöra mötzal. Nangak melaim niŋginöŋga erali, gölme ambazipnöŋ mi möt narimegöra aka yeŋön körek pakpak mohot aka malmegöra köuluközal.
Naniri mohot aka maljiri, yeŋön mewöŋanök mohot aka malmegöra aka aködamungi al niŋginöŋi, nöŋön mi yeŋgöra al eŋgial.
“Nöŋön yembuk qekötahöba kinbiga göŋön nömbuk qekötahöba kinjan. Miaŋgö dop yeŋön keuŋini jöhöm teköba mohot aka malmegöra köuluközal. Mohot aka kingetka gölme ambazipnöŋ könaŋamni kewö möt asarime: Göŋön melaim niŋginöŋ etpiga jöpaköm niŋgiba malnöŋi, miaŋgö dop i mewöyök jöpaköm eŋgiba malnöŋ.
“O Iwini, göŋön gölme qahö miwikŋainöŋi, qeljiŋe nalö miaŋgöreŋ lök urugan jöpaköm niŋgiba asakmararaŋ al niŋginöŋga mala koral. Könaŋgep alaurup niŋginöŋi, nöŋön yeŋön mewöyök asakmararaŋ mi ekŋegöra mötzal. Miaŋgöra nöŋön miri malmami, yeŋön miaŋgöreŋ nömbuk mohotŋe malbingö sihimŋi mötzal.
“O Iwi solanŋi, gölme ambazip uruŋini qahö meleŋgeri, yeŋön gi qahö möt kutum gihiba mala kotketmö, nöŋön gi ölöpŋanök möt kutum gihizal. Nangak melaim niŋginöŋi, nöŋgö urumeleŋ alaurupnan mi lök möt yaköze.
Nöŋön göhö qetki mi jim tuarim eŋgibiga möta malget. Göŋön urugan jöpaköm niŋgiba malnöŋi, urukalem miaŋön uruŋine ahöi mötketka nöŋön yembuk qekötahöba kinbi malmegöra mönö toroqeba qetki jim tuarim eŋgiba malmam.” Mewö.
Jisösnöŋ keu mi jim teköba gwarekurupŋi eŋgömeiga siti mosöta geba o qetŋi Kidron kutuba likepŋe aŋgota arö kun ahöyöhi, miaŋgöreŋ anget.
Jisös aka yaŋgö gwarekurupŋi yeŋön qösösök miaŋgöreŋ tokoba malget. Miaŋgöra Judas mamalolo mem waŋgimamgö ahöhi, yaŋön mewöyök arö mi ölöp mörök.
Jike nup galöm aka Farisi (Köna keugö kapaŋkölköl) yeŋön jöwöwöl jikegö kiripo galöm (sikiriti) tosatŋi melaim eŋgigetka Judasnöŋ i aka gawmangö yarö azi kambu kun eŋgömeiga mohotŋe kaget. Yeŋön kiwa lambe aka timbi liŋgipŋini memba bisiba arönöŋ kaget.
Kagetka Jisösnöŋ yuai pakpak mewö asuhum waŋgimawi, mi lök möröhaŋgöra aka wahöta aukŋe kaba kewö qesim eŋgiyök, “Iŋini dagöra jaruze?”
Qesim eŋgiiga kewö meleŋget, “Nini Jisös Nazaret toŋi mia jaruzin.” Meleŋgetka kewö jiyök, “Mia nöŋön.” Judas mamalolo meme azi yaŋön mewöyök yembuk kinök.
“Mia nöŋön,” Jisösnöŋ keu mewö jiiga möta andöandö anda gölmenöŋ tala eta eŋguyök.
Mewö aketka kunbuk qesim eŋgiyök, “Iŋini mönö dagöra jaruze?” Qesim eŋgiiga jiget, “Jisös Nazaret toŋi ia jaruzin.”
Jigetka meleŋnök, “Mia nöŋön, mi lök jibi mötze. Iŋini nia jarum niŋgize ewö, mönö azi ki ölöp eŋgömosötketka öne anme.”
Mutuk köuluköba gwarekurupŋi yeŋgöra keu kun kewö jii mötket, “Ambazip nöŋgö böröne al eŋginöŋga maljei, nöŋön mi köyan köl eŋgiba malbiga yeŋgöreŋök kunöŋ kun qahö sohoba ayuhuyök.” Keu miaŋön ölŋambuk akŋapköra Jisösnöŋ jitŋememe yeŋgöra keu mewö jiyök.
Mewö jiiga Saimon Pitönöŋ bimgö sou ketaŋi memba malöhi, yaŋön mi kupinŋeyök öröba jike nup galöm bohonŋaŋgö welen aziŋi qeba kezapŋi ölŋe göröken köteköi erök. Welenqeqe azi mi qetŋi Malkus.
Mewö asuhuiga Jisösnöŋ Pitö kewö jim kutum waŋgiyök, “Gi bimgö sou ketaŋi mi mönö kunbuk alnöŋga kupinŋe geyök. Iwinan sihimbölögö qambi o qölŋambuk nöŋgö buŋaya qeyöhi, mi ölöp möta mökösöŋda mesohol kölmam.” Mewö.
Suahö galömŋinan jiiga yarö azi kambu aka Juda yeŋgö naŋgu galöm (sikiriti) yeŋön Jisös memba jöhöget.
Jöhöba waŋgita mutuk jike nup galöm qetŋi Anas yaŋgö mire anget. Anasgö qiŋgiŋi qetŋi Kaiafas yaŋön jike nup galöm bohonŋi aka yambu (yara) miaŋgöreŋ nup mi memba malök.
Kaiafasnöŋ mutuk Juda ambazip yeŋgöra qambaŋ keu kewö jiyök, “Ambazip kambu jömuk ayuhum teköbinbuköra azi mohotŋan neŋgöra aka kömuiga dop kölma.” Mewö.
Jisös memba angetka Saimon Pitö aka gwarek alaŋi kun yetkön andöŋine anohot. Anohotka alaŋi miaŋön jike nup galöm bohonŋi möt waŋgiyöhaŋgöra aka ölöp amqeba Jisös wuataŋgöba jakömbuak miri sel uruŋe geyök.
Yaŋön geyökmö, Pitönöŋ sel yaigepŋe naŋgunöŋ kinök. Mewö kiniga gwarek alaŋan jike nup galöm bohonŋi möt waŋgiyöhi, yaŋön yaigepŋe geba naŋgu galöm ambi yambuk keu jii möta naŋgu öröiga Pitö waŋgita sel uruŋe geyohot.
Gebitkö ahori, miaŋgöreŋ welenqeqe ambi sel naŋguŋi galöm kölöhi, yaŋön Pitö eka kewö qesim waŋgiyök, “Gi ölŋa mewöyök azi miaŋgö gwarek yeŋgöreŋök kun akzan me?” Mewö qesim waŋgii möta “Ni qahö!” jiyök.
Welen azi aka naŋgu galöm (sikiriti) yeŋön amötŋaŋgöra aka könöp jeba ururuŋgöba ahöiga jömöta kinget. Mewö kingetka Pitönöŋ mewöyök yeŋgö sutŋine anda könöp jömöta kinök. Mewö.
Jike nup galöm bohonŋi Anas yaŋön Jisösgö qeqesi al waŋgiba kewö jiyök, “Gi ambazip denöwö kusum eŋgiba gwarekurupki niŋi niŋi eŋgömemba maljan?”
Mewö jiiga kewö meleŋ waŋgiyök, “Ni nalö dop aukŋe ambazipŋi ambazipŋi kusum eŋgiba malal. Juda könagesö pakpak neŋön jöwöwöl jikenöŋ öŋgöba köuluk mirininaŋgö dop tokomakzini, ni mönö miaŋgöreŋ kinda kusum eŋgiba malal. Buŋa keu tölapŋi kun qahö jial.
Nöŋön keu denöwö ambazip kusum eŋgiba malali, wuanöŋgöra ni mewö qesim niŋgizan? Nöŋön keu jibiga ambazip möta malgeri, yeŋön mönö keunaŋgö kötŋi möt teköze. Miaŋgöra i qesim eŋginöŋga dop kölma.”
Mewö meleŋ waŋgiyökmö, jikegö kiripo galöm (sikiriti) kunöŋ kösutŋe kinda Jisös nuŋgulumŋe qekötahöba jiyök, “Jike nup galöm bohonŋan qesim gihiiga gi keu silik mewöŋi mönö wuanöŋgöra meleŋ waŋgizan? Gödaqeqegi qahö.”
Mewö jiiga kewö meleŋ waŋgiyök, “Keu bölöŋa jibileŋak, mi mönö indelnöŋga dop kölmapmö, keu ölŋi jizal ewö, mönö wuanöŋgöra ni öne nuŋguzan?”
Mewö meleŋ waŋgiiga Anasnöŋ Jisös melaiba jiiga tapepŋi (muŋgamuŋga) tok böröŋe tariga waŋgita jike nup galöm bohonŋi Kaiafas yaŋgöreŋ anget. Mewö.
Saimon Pitönöŋ könöp jömöta kiniga tosatŋan qesiba kewö jiget, “Gi ölŋa mewöyök yaŋgö gwarekurupŋi yeŋgöreŋök kun akzan me qahö?” Mewö jigetka qaŋ köla “Ni qahö,” jiyök.
Pitönöŋ jike nup galöm bohonŋaŋgö welen aziŋi qeba kezapŋi qeköi eröhi, yaŋgö tinitosolomŋi welenqeqe alaŋi kunöŋ mi möta qesiba jiyök, “O gi mönö arönöŋ yambuk mohokŋe malohotka gekzal me denöwö?”
Mewö jiiga Pitönöŋ kunbuk qaŋ köliga nalö miaŋgöreŋök kuruknöŋ könahiba qeriga mörök. Mewö.
Miri giaŋiiga söŋanök Jisös Kaiafasgö mirinöhök waŋgita eta Rom premiögö jakömbuak mire anget. Juda yeŋön uruŋini tölöhoba kölköljiŋjiŋ akinbuköra waimanjat möta kewö jiget, “Ak-kömukömu kendongö lama nembingö osibinbuk.” Mewö jiba möt lömböriba premiögö jakömbuak miri uruŋe qahö öŋgöget.
Miaŋgöra premiö Pailötnöŋ yaigep eta eŋgeka kewö qesim eŋgiyök, “Azi kiaŋön mönö wani pinjit aiga keu jim waŋgiba waŋgita kaze?”
Qesim eŋgiiga meleŋget, “Azi miaŋön kegwek me bölöŋi meme azi kun qahö akawak ewö, neŋön mönö öne töhön i waŋgita göhö böröge qahö albinak.”
Mewö meleŋgetka Pailötnöŋ jii mötket, “Iŋini mönö nanŋinak keu jakeŋine al waŋgiba Köna keuŋinaŋgö dop kewöta keuŋi jim teköme.” Mewö jii möta jiget, “Neŋön azi kun kömumapkö keuŋi jim teköbingö soŋgo ahöi osizin.”
Juda yeŋön mewö jigetka Jisös nanŋak kömup denöwöŋi kömumawi, keu mi indela jiiga mewö miaŋön ölŋambuk ahök.
Pailötnöŋ Juda yeŋgö keuŋini möta kunbuk jakömbuak miri uruŋe öŋgöba Jisös oholi kaiga kewö qesim waŋgiyök, “Gi Juda eŋgöreŋ kiŋ kembuŋina akzan me qahö?”
Mewö qesim waŋgiiga meleŋda kewö qesiyök, “Keu mi mönö nangi urugeyök jizan me tosatŋan nöŋgöra keu mewö jiba jitke algetka jizan?”
Mewö qesiiga Pailötnöŋ meleŋnök, “Yei! Ni mönö Juda azia aka Juda eŋgö keuŋini naŋgömakzal me? Qahöpmahöp! Ni Rom premiö malbiga nangi ambazip kambu-urupki aka jike nup galöm yeŋön mönö goaŋgita nöŋgö böröne al gihize. Göŋön mönö wanat yuai aknöŋ?”
Mewö meleŋniga jiyök, “Nöŋgö kiŋtohoŋni miaŋgö könaŋi mi gölme kiaŋgöreŋ qahö ahöza. Nöŋön gölmegö kiŋtohoŋ kungö kiŋ kembuya akileŋak ewö, nöŋgö suŋgurumurupnan mönö ölöp wahöta nöŋgöra aka suahö akeak. Suahö aka nöŋön Juda jitŋememe yeŋgö böröŋine gebileŋbuköra kapaŋ köla bim qegetka nömembingö osibeak. Mi osibeakmö, nöŋgö kiŋ tohoŋnaŋgö könaŋi mi miri kungen ahöza. Ni gölme azi kembuya qahö akzal.”
Keu mi jiiga Jisös kewö qesim waŋgiyök, “Gi töndup kiŋ kembu qainŋi kun akzani, mi ölŋa me qahö?” Mewö qesim waŋgii meleŋnök, “Ni kiŋ kembu qainŋi kun akzali, mi nangak jizan. Nöŋön keu ölŋi naŋgöba jim tuarimamgöra aka gölmenöŋ eta asuhuyal. Körek yeŋön keu ölŋaŋgö likepŋe maljei, yeŋön mönö nöŋgö keuni kezap ala mörakze.”
Mewö meleŋniga Pailötnöŋ mepaqepaik aka qesiyök, “Keu ölŋi mi mönö wania kun?” Mewö qesiba kunbuk Juda yeŋgöreŋ geba söndaknöŋ kinda kewö jii mötket, “Nöŋön azi miaŋgö pinjitŋi jaruba kun qahö miwikŋaizal.”
“Kun qahö miwikŋaizalmö, ahakmemeni kun kewö ahöi mötze: Yambu (yara) dop ak-kömukömu kendon nalöŋe kösö mireyök azi mohot eŋgöra pösatpi erakza, mi mötze. Miaŋgöra Juda eŋgö kiŋ kembuŋini ölöp eŋgöra pösatpi etpawak me qahö? Miaŋgöra iŋini sihimŋinan denöwö mötze?”
Mewö jii möta meleŋda kewö qetket, “Qahö, i qahöpmö, Barabas pösatnöŋga neŋgöreŋ etma!” Mewö qetketmö, Barabas yaŋön kegwek azia aka bim karim kun megeri, miaŋgö bohonŋi ahök. Mewö.
Silata qetketka Pailötnöŋ Jisös waŋgita anda jiiga yarö azi yeŋön ihilek wahiŋambuknöŋ tauköba qeget.
Yarö azi yeŋön tauköba mepaqepaik kewö ak waŋgiget: Yeŋön Jisös qeba kösö wahiŋambuk memba köpeiba ila möhamgöba nöröpŋe kölget geiga maluku pisikŋi gugakgugakŋambuk mi köl waŋgigetka geyök.
Mewö aka kösutŋe areŋgöba kinda jiget, “Owe owe! Juda eŋgö Kiŋ Kembuŋini, owe!” Mewö jiba nuŋgulumŋe gwötpuk qekötahöget.
Mewö mepaqepaik ak waŋgigetka Pailötnöŋ kunbuk yaigepŋe geba kewö jii mötket, “Mötket! Nöŋön azi mi kewöta pinjitŋi kun qahö miwikŋaizal. Miaŋgöra i kunbuk waŋgitpiga eŋgö jeŋine eriga könaŋi mewö möt kutuba ekŋe.”
Mewö jii mötketka Jisösnöŋ eta söndakŋe kini kewö eket: Tosatŋan kösö wahibuknöŋ ila köpeiba nöröpŋe köla maluku pisikŋi gugakgugakpuk köl waŋgigetka kiniga Pailötnöŋ jii kewö mötket, “Azi ölŋi ki eket!”
Mewö jii mötketka jike nup galöm aka naŋgu galöm (sikiriti) yeŋön i eka keu wölwölbuk qeta jiget, “Maripomnöŋ qeget kömuma. Maripomnöŋ qeget kömuma.” Mewö jigetka Pailötnöŋ jitŋine memba kewö jii mötket, “Nöŋön pinjitŋi kun qahö miwikŋaizal. Miaŋgöra iŋini mönö nanŋinök i memba maripomnöŋ qeget kömumbawak.”
Juda jitŋememe yeŋön keu mi möta kapaŋ köla kewö jiget, “Neŋgöreŋ Köna keu ahöza. Keu miaŋgö dop kewöringa kömumawaŋgö dop akza. Nanŋi memba öŋgöba ‘Anutugö nahönŋi akzal,’ jimakza. Miaŋgöra mönö kömupkö buŋaya aiga dop kölma.”
Mewö kapaŋ köla jigetka Pailötnöŋ möta bönŋi wahöriga jönömŋi undui keŋgötŋi mörök.
Mewö möta Jisös waŋgita kunbuk jakömbuak miri uruŋe öŋgöba kewö qesim waŋgiyök, “Gi denikegöra?” Qesim waŋgiyökmö, yaŋön kitipŋi kun qahö meleŋda keu bök kinök.
Keu bök kiniga kewö jii mörök, “Gi nöŋgöra keu kitipŋi kun meleŋman me qahö? Nöŋön jim teköbiga pösat gihime me maripomnöŋ guhugetka kömuman. Miaŋgö kukösumŋi mi nöŋgöreŋ ahöza. Miaŋgö könaŋi mötzan me qahö?”
Mewö jii möta kewö meleŋ waŋgiyök, “Kunöŋ euyaŋgöreŋök kukösum qahö al gihiyök ewö, gi mönö azi omaŋi mala yuai ak niŋgimangö osibanak. Miaŋgöra azi kun daŋön ni göhö böröge al niŋgizawi, yaŋgö siŋgisöndokŋan mönö göhöreŋ pinjit oŋgita ketaŋi akza.”
Mewö meleŋ waŋgiyöhaŋgöra aka Pailötnöŋ Jisös pösari etmapkö kapaŋ kölök. Mewö kapaŋ kölökmö, Juda yeŋön qet gigilahöba kewö jiget, “Pösatnöŋga etma ewö, mönö sisa kiŋgö alaŋi qahö toroqeba aka malman. Kunöŋ nanŋaŋgö möri öŋgöiga ‘Kiŋ kembuya akzal’ jizawi, yaŋön mönö sisa kiŋ tuarenjoŋ ak waŋgiza.”
Mewö jigetka keu mi möta jim kutuiga Jisös waŋgita yaigep etket. Etketka premiö Pailötnöŋ jake kun kötnöŋ ala tömbulget ahöyöhi, miaŋgöreŋ öŋgöba keu jimtekötekögö dum tatatŋe eta tarök. Jake miaŋgö qetŋi Hibru keunöŋ Gabata jimalget. Mi nanine keunöŋ Jake Kötnöŋ mem tömbultömbulŋi.
Eta taröhi, Juda ambazipnöŋ wehön miaŋgöreŋ ak-kömukömu kendon tatpingöra jöjöröget. Wehön mi aiga silim bibiŋi dopdowiiga Pailötnöŋ dum tatatŋe tata Juda yeŋgöra kewö jii mötket, “Eket, eŋgö kiŋ kembuŋini ki!”
Mewö jii möta qet gigilahöget, “Yapmakek! Yapmakek! Maripomnöŋ qeget kömuma!” Qet gigilahögetka kewö jiyök, “Eŋgö kiŋ kembuŋinaŋgö keuŋi jim teköbiga maripomnöŋ öŋgömapköra jize me?” Mewö jiiga jike nup galöm yeŋön meleŋda jiget, “Sisa kiŋnöŋ mohok kiŋ kembunina akza. Neŋgöreŋ kiŋ kembu murutŋi kun qahö ahöza!”
Mewö meleŋda jigetka Pailötnöŋ Jisösgö keuŋi jim teköba maripomnöŋ qeget kömumapköra böröŋine alök. Böröŋine aliga yarö azi yeŋön Jisös memba galöm kölget.
Galöm kölgetka nanŋi maripomŋi nanŋak aŋguba siti kutuba yaigep geba gölme kun qetŋi Nöröpsihit qerakzema, miaŋgöreŋ anget. Nöröpsihit qet mi Hibru keunöŋ Golgota qerakze.
Miaŋgöreŋ anda maripomnöŋ qeget aka yambuk azi yahöt likeplikep mohotŋe etkuba Jisös sutŋire algetka kinget.
Mewö qegetka Pailötnöŋ kulem ohoba jiiga maripomnöŋ Jisösgö nöröpŋe göröken eu ala qeget. Kulem mi kewö ohoi kinök, “Jisös Nazaret toŋi, Juda yeŋgö kiŋ kembuŋina ki.”
Jisös maripomnöŋ qegeri, gölme mi siti kösutŋe ahöyök aka kulem mi keu karöbut, Hibru, Latin aka Grik keu miaŋön ohoget kinök. Miaŋgöra Juda ambazip gwötpukŋan oŋgita anda kaba eu uba kulem mi oyoŋget.
Mewö ohoiga Juda yeŋgö jike nup galöm yeŋön Pailöt kewö jiget mörök, “‘Juda yeŋgö kiŋ kembuŋina ki,’ mewö kude ohomanmö, kewö ohoman, ‘Nanŋaŋgöra Juda kiŋ kembunina akzal, jiyök.’”
Mi möta Pailötnöŋ keu kewö meleŋnök, “Keu lök ohozalaŋgöra mi mönö mewö ahöma.”
Yarö azi yeŋön Jisös maripomnöŋ qebagun opo silepöke öröyuaiŋi memba azi 4 sutŋine mendeŋda 4 aiga totoŋine meget. Mewö megetka malukuŋi ahöi megetmö, mi kewögöra ölöp qahö mendeŋget: Mi körekŋanök opo jöhanŋi mohotŋan memeŋa. Opo kitipŋi kitipŋi qahö mindiriba euyök liliklilik uhum megetka emu gegeŋi ahöyök. Miaŋgöra mi bölibapuköra mendeŋbingö osiget.
Osiba eraum möta kewö jiget, “Mi mitiinga qahö dop kölma. Miaŋgöra ölöp miaŋgö unji qeinga toŋi ahuma.” Mewö jiba unji qegetka Buŋa keu kun ölŋambuk ahök. Keu mi kewö ohoget ahöza, “Yeŋön opo silepökeni memba sutŋine mendeŋda totoŋine memba malukunaŋgö unji mönahot algetka kunöŋ luhut alma.” Yarö azi yeŋön keu miaŋgö dop aket.
Jisös maripomnöŋ qeget kiniga ambi kewöŋan könaŋe kinget: Jisösgö nam nasöŋi aka Klopas anömŋi qetŋi Maria aka Magdalagö ambi qetŋi Maria.
Jisösnöŋ namŋi aka wölböt gwarekŋi kösutŋe kinohotka etkeka namŋaŋgöra kewö jiyök, “Namni, mönö nahöngi ki eka tönjoŋgöba malman.”
Mewö jiba gwarek mi kewö jii mörök, “Mönö namgi ki eka tönjoŋgöba malman.” Mewö jii möta Jisösgö namŋi nalö miaŋgöreŋök waŋgiriga miriŋe anda mohotŋe malohot. Mewö.
Jisösnöŋ nupŋi pakpak mem teköyöhi, mi möta miaŋgöreŋ Buŋa Kimbigö keu kunöŋ ölŋambuk akŋapköra kewö jiyök, “Ni ogöra ak niŋgiza.”
Miaŋgöreŋ qem nene kun wain o asölŋambuk miaŋön kokolak qeba tarök. Mi tariga köwet mömöndö kun kahali tandök mi memba wain onöŋ kundumgöba soŋgorep suŋe qesamböta meget öŋgöiga numbuŋe alget.
Algetka wain o asölŋambuk mi nemba jiyök, “Mönö teköza.” Mewö jiba malmalŋi mosötmamgöra nöröpŋi wambelahöi eri imutŋi koriga nöŋ qeyök. Mewö.
Jisösnöŋ nöŋ qeiga Juda ambazipnöŋ silim miaŋgöreŋ ak-kömukömu kendon tatpingöra jöjöröget. Ak-kömukömu Sabat kendon mi kendon nalö ketaŋi ahök. Miaŋgöra Juda jitŋememe yeŋön waimanjat möta kewö jiget, “Qamöt mieŋön Sabat kendon nalöŋe maripomnöŋ kingetka qahö dop kölja.” Mewö jiba premiö Pailötköreŋ anda kewö qesim waŋgiget, “Gi ölöp jinöŋga anda maripomnöŋ eŋgugeri, yeŋgö töwat sihitŋini kusugetka qamötŋini meköin etme?”
Qesim waŋgigetka jim teköiga yarö azinöŋ kaŋgotket. Kaŋgota Jisösbuk maripomnöŋ etkugeri, mi zilaŋ kömumahotköra mutuk yetköreŋök kungö töwat sihitŋi kusuba likep anda kungöreŋ mewöŋanök aket.
Mewö aketmö, Jisösgöreŋ kaŋgota eketka lök kömuyök. Mewö eka sihitŋi qahö kusuget.
Qahö kusugetmö, yarö azi yeŋgöreŋök kunŋan liŋgip memba marömŋi umburatiiga miaŋgöreŋök sep aka o erök.
Mewö aketka kunöŋ yuai mi jeŋan ehöhi, yaŋön mi naŋgöba jiba ki ohoi ahöi dölki oyoŋje. Keu naŋgöba jiba ohoi ahözawi, mi mönö keu ölŋa akza. Iŋini mewöyök mi möt narimegöra möta keu ölŋa jizawaŋgö dop mötza.
Yuai mi asuhuyöhi, mi Buŋa Kimbigö keu kunöŋ ölŋambuk akŋapköra asuhuyök. Keu mi kewö, “Yaŋgö sihitŋi mönö kude kusume.”
Aka Buŋa Kimbigö keu kun kewö ahöza, “Azi utohogeri, yeŋön mönö yaŋgöreŋ göröken jeŋini uba ekŋe.” Iŋini keu yahöt miaŋgöra aka mi möt narime. Mewö.
Miaŋgö andöŋe Arimatia taon toŋi qetŋi Josef kayök. Yaŋön Jisösgö gwarekŋi aka malökmö, Juda jitŋememe yeŋgöra keŋgötŋi möta mötnaripŋi köyatiba malök. Yaŋön kaba premiö Pailötköreŋ anda Jisösgö qamötŋi mekömamgö qesim waŋgiyök. Qesim waŋgiiga möta jim teköiga kaba meköyök.
Azi qetŋi Nikodemus mutuk Jisösgöreŋ suŋgem kayöhi, yaŋön mewöyök kayök. Kaba qamöt mirimamgöra kelök köhöwakŋambuk qetŋi mör mi repa oŋambuk meleŋgeri, mi esu mohot lömbötŋi 30 kilogö dop bohonŋi memba kaba Josef bauköm waŋgiyök.
Bauköm waŋgiba mohotŋe Jisösgö qamötŋi meköyohot. Meköba jiniŋ wörönŋi ölöpŋi memba qamöt sileŋe ala opo tuatŋi miaŋön köpeiyohot. Juda ambazip neŋön qamötnini mewö aka mözözömgöba löm köl eŋgizinma.
Jisös maripomnöŋ qegeri, gölme miaŋgö likepŋe arö kun ahöyök. Arö miaŋgöreŋ qaksirigö köt köteŋ löm dölökŋi kun urorohoget kinök. Miaŋgöreŋ qamöt kun qahö algetka gwamönŋi ahöyök.
Gwamönŋi aka kösutŋe ahöiga Juda ambazipnöŋ ak-kömukömu kendon tatpingöra jöjörögetka nalöŋini töriyök. Miaŋgöra Jisösgö qamötŋi memba miaŋgöreŋ ala löm kölohot. Mewö.
Sabat kendon tatket teköiga Magdalagö Maria yaŋön Sonda söŋanök waŋgaraŋ suruiga qaksirinöŋ anök. Anda je ui ani köt ketaŋi ehiga miaŋön lök köteŋ urorohoŋi miaŋgö numbuŋeyök qetalget kaba ahöyök.
Mewö eka miaŋgöreŋök mosöta ösumok anda Saimon Pitö aka Jisösgö wölböt gwarekŋi yetköreŋ kaba kewö jii mörohot, “Mönö Kembugö qamötŋi qaksirinöhök memba anda denike alget ahözawi, mi qahö mötzin.”
Mewö jii möta mosöta qaksirinöŋ anohot.
Mohotŋe ösumok anohotmö, gwarek alaŋan ösumŋan anda Pitö oŋgita mutuk qaksirinöŋ aŋgorök.
Aŋgota köt köteŋ urorohoŋi miaŋgö uruŋe qahö öŋgöba numbuŋe öne kököriba ui aniga opoŋi köpeköpeiŋanök ahöiga ehök.
Mi ehiga Saimon Pitönöŋ mewöyök andöŋe kaŋgota köt köteŋ uruŋe öŋgöba opoŋi köpeköpeiŋanök ahöi ehök.
Mi ehök aka nöröpŋi opo jahönŋi kunöŋ köpeiba esuhugeri, mi tosatŋan kusuba silegö opoŋi miambuk qahö mindiriba kungen algetka nanŋök tariga ehök.
Mewö ehiga gwarek alaŋan mutuk qaksirinöŋ kaŋgoröhi, yaŋön mewöyök köt köteŋ uruŋe öŋgöba yuai mi eka möt nariyök.
Jisös guliba kömupnöhök wahötmawi, yetkön Buŋa Kimbigö keu mewöŋi mi qeljiŋe qahö möt asariba tönpin mala korohot. Mewö.
Mala kota miaŋgöreŋök möt nariba liliŋgöba miriŋire anohot.
Yetkön anohotmö, Marianöŋ nanŋök qaksirigö köt köteŋ numbuŋe kinda sahörök. Mewö sahöta köteŋ urorohoŋi miaŋgö uruŋe kököriba ui anök.
Ui aniga Suep garata yahöt malukuŋiri tuat lalamŋi etkehök. Jisösgö qamötŋan ahöyöhi, yetkön mönö miaŋgöreŋ tarohot. Kunöŋ nöröpŋi ahöyöhaŋgöreŋ tariga kunöŋ könaŋe tarök.
Mewö tata kewö jiyohot mörök, “Ambi, gi mönö wuanöŋgöra sahötzan?” Mi möta jiyök, “Kembunaŋgö qamötŋi memba anda denike alget ahözawi, mi qahö mötzal.”
Mewö jiba liliŋgöba Jisösnöŋ kösutŋe kiniga ehökmö, kaisoŋgolomŋi mi qahö ek kutuba tönpin kinök.
Tönpin kiniga Jisösnöŋ kewö qesim waŋgiyök, “Ambi, gi mönö wuanöŋgöra sahötzan? Dagöra jaruzan?” Mewö qesim waŋgiiga arö galömŋan kinja me denöwö, mewö mötmöriba kewö jiyök, “O ketaŋamni, gi qamötŋi memba aŋguba kungen anda alnöŋ ewö, mönö denike ahöza, mi jinöŋga möta anda memam.”
Mewö jiiga Jisösnöŋ qetŋi qeta “Maria!” jiyök. Mi qeta jiiga yaŋgöreŋ liliŋgöba Hibru keunöŋ qeta “Raboni!” jiyök. Mi nanine keunöŋ “Ketaŋamni.”
Mewö jiiga kewö jii mörök, “Ni Iwinaŋgöreŋ qahö öŋgöba ki kinjal. Miaŋgöra ni kude nömisirimanmö, nöŋgö munurupni yeŋgöreŋ anda buzup kewö jinöŋ mötme: Nöŋön mönö Iwi Anutuni aka eŋgö Iwi Anutuŋini yaŋgöreŋ liliŋgöba öŋgömam.”
Mewö jii möta Magdalagö ambi Maria yaŋön liliŋgöba anda gwarekurupŋi kewö jii mötket, “Nöŋön Kembu ekiga keu mewö mewö jii mötzal.” Mewö.
Sonda miaŋgöreŋök miri söŋauiga gwarek yeŋön ömbibiŋe tokoba Juda yeŋgöra keŋgötŋini möta miri naŋguŋi köla ki namŋi misiget geiga tatket. Mewö tatketka Jisösnöŋ asuhuba sutŋine kinda kewö jiyök, “Alaurupni, luainöŋ embuk ahöma!”
Mewö jiba böröyahötŋi aka marömŋi kondeliga Kembu eketka sösöŋgainöŋ uruŋini kokolak qeyök.
Kokolak qeiga toroqeba kewö jiyök, “Alaurupni, luainöŋ embuk ahöma! Iwinöŋ ni melaim niŋgiiga nöŋön iŋini mewöŋanök melaim eŋgizal.”
Mewö jiba nöröpŋine memba ösum eŋgiba uwulamgöba jiyök, “Mönö Uŋa Töröŋi meget.
Iŋini ambazip siŋgisöndokŋini mosöta saŋgoŋje ewö, mi mönö Anutugö jeŋe solanim teköza. Ambazip siŋgisöndokŋini qahö mosöta saŋgoŋje ewö, mi mönö Anutugö jeŋe qahö solaniza.” Mewö.
Jisösnöŋ gwarekurupŋi mewö asuhum eŋgiyökmö, gwarek 12 yeŋgöreŋök kun qetŋi Tomas, qetŋi alaŋi Siwisiwi qetkeri, yaŋön nalö miaŋgöreŋ sutŋine qahö malök.
Tomasnöŋ kaiga gwarek tosatŋan “Mönö Kembu ekzin,” jiget möta kewö jiyök, “Jenan biriŋ löpötŋi böröŋe eka kesötnan marömŋe misirimam ewö, mönö ölöp möt narimam. Ni nanak mi qahö eka misiriba oseimam ewö, mönö keuyök jiget möta ölŋa mi qahö möt narimam.”
Mewö jiiga sonda mohot teköiga gwarek yeŋön Sonda miaŋgöreŋ kunbuk mire qezaköba naŋgu köla ki memba Tomasbuk mohotŋe tatket. Mohotŋe tatketka Jisösnöŋ kunbuk asuhuba sutŋine kinda kewö jiyök, “Alaurupni, luainöŋ embuk ahöma!”
Mewö jiba Tomasgöra jiyök, “Gi mönö börögi böraŋda böröyahötni eka kesötkan marömne misiriman. Mewö aka yaŋgiseŋ mosöta uruyahötki yaköriba ni möt narim niŋgiman.”
Mewö jiiga kewö meleŋnök, “O, gi nöŋgö Kembu Anutuna!”
Mewö meleŋniga kewö jii mörök, “Gi nekzanaŋgöra ni ölöp möt narim niŋgizanmö, ambazip qahö neka töndup ni möt narim niŋgimakzei, yeŋön mönö simbawoŋ akze.” Mewö.
Jisösnöŋ nup ösum-mumu qakŋe memba maliga aŋgöletot sehisehiŋi tosatŋi mi gwarek yeŋgö jeŋini qakŋe asuhugetmö, mi buk kiaŋgöreŋ qahö ohoyal.
Keu tosatŋi ohoyali, mi kewögöra ohoyal: Jisösnöŋ Anutugö Nahönŋi aka Amötqeqe Toŋi Kraist akzawi, iŋini keu mi möt nariba mewö miaŋön Jisösgö qetbuŋaŋaŋgöra aka malmal köhöikŋi buŋa qem aŋgume. Mewö aka malmegöra nöŋön Ölöwak Buŋa papia ki ohobiga eŋgöreŋ kaza. Mewö.
Könaŋgep Jisösnöŋ kunbuk gwarek tosatŋi yeŋgöreŋ asuhuyök. Taiberias o aŋgö jitŋe miaŋgöreŋ kewö asuhum eŋgiyök:
Gwarek azi kewöŋan mohotŋe malget: Saimon Pitö, Tomas qetŋi kun Siwisiwi qetkeri, Natanael azi mi Galili prowinsgö Kana taonöhök aka Zebedigö nahönyahötŋi yahöt aka gwarek tosatŋi yeŋgöreŋök yahöt.
Mohotŋe malgetka Saimon Pitönöŋ jii mötket, “Ni mönö söra örömamgöra anmam.” Mewö jiiga tosatŋan jiget, “Nini ölöp göbuk mohokŋe anbin.” Mewö jiba mosöta waŋgenöŋ öŋgöba anda suŋgem miaŋgöreŋ söra kun qahö öröget.
Söra qahö öröba öne malgetka miri lök giaŋiiga Jisösnöŋ saknöŋ kinök. Kinökmö, yaŋgö kaisoŋgolomŋi mi qahö ek kutuget.
Jisösnöŋ kinda eŋgohola jiyök, “Alaurupni, söra kun öröze me qahö?’ Jiiga meleŋda “Qahö!” jiget.
“Qahö!” jigetka kewö jim kutum eŋgiyök, “Iŋini mönö mösakŋini waŋge ölŋe göröken gilgetka eri ölöp söra miwikŋaime.” Mi möta mösakŋini gilgetka söra sehisehiŋi geba ölökögeraŋgöra öröget kotmapkö osiiga öröm suksuköget.
Mewö aiga Jisösgö wölböt gwarekŋi miaŋön Saimon Pitö kewö jii mörök, “Mi mönö Kembuya!” Mewö jiiga Kembugö qetŋi möta opo bindoŋanök jöhöba malöhaŋgöra silepökeŋi köpeiba miaŋgöreŋök o aŋgönöŋ luhuba geyök.
Yeŋön sak qöhöröŋe 100 mita miaŋgö dop kösutŋe anda malget. Miaŋgöra Pitönöŋ geba ani gwarek tosatŋi yeŋön waŋge lökuatnöŋ qem naŋgöba anda mösak söraŋambuk örögetka waŋge andöŋe kayök.
Mewö kaba sak körikŋe öŋgöba miaŋgöreŋ yuai kewö eket: Könöp jeiga gapnöŋ söra jejeŋi aka beret soŋsoŋ ahöyök.
Mi eketka Jisösnöŋ kewö jii mötket, “Iŋini dölki söra örözei, mönö miaŋgöreŋök tosatŋi memba ki kaget.”
Mi jiiga Saimon Pitönöŋ möta waŋgenöŋ öŋgöba mösak öröiga körikŋe öŋgöyök. Öŋgöiga ölŋi 153 eket. Mösak mi söra ketaŋi sehisehiŋi mieŋön kokolak qegetmö, mösaknöŋ töndup qahö tiŋgirök.
Ölŋi mi eketka Jisösnöŋ kewö jii mötket, “Mönö kaba söŋangö neneŋi neget!” Mewö jii möta kaba “Mi Kembunina,” mewö möt kutugetmö, gwarek yeŋgöreŋök kunŋan “Gi daŋön?” mewö qesimamgö urulömböt aka qahö qesiyök.
Qahö qesiyökmö, Jisösnöŋ anda beret memba eŋgiba söra mewöyök mendeŋda eŋgiyök.
Jisösnöŋ kömupnöhök wahöta gwarekurupŋi asuhum eŋgiyöhaŋgö indimŋi karöbut mi ahök. Mewö.
Söŋangö neneŋi neget teköiga Jisösnöŋ Saimon Pitögöra kewö jii mörök, “Saimon Jongö nahönŋi! Alaurupki kieŋön ni uruŋinan jöpaköm niŋgimakzei, gi mönö i eŋgoŋgita gwötpuk jöpaköm niŋgimakzan me qahö?” Mi möta kewö meleŋnök, “O Kembu, ni göhöra ak niŋgimakza. Gi wölböt alani akzan. Mi nangak ölöp mötzan.” Mewö meleŋniga Jisösnöŋ jii mörök, “Gi mönö nöŋgö lamaurupni moröŋi gumohom eŋgiba malman.”
Mewö jii möri indimŋi yahöt qesim waŋgiyök, “Saimon Jongö nahönŋi! Gi ölŋa jöpaköm niŋgimakzan me qahö?” Mi möta kewö meleŋnök, “O Kembu, ni göhöra ak niŋgimakza. Gi wölböt alani akzan. Mi nangak ölöp mötzan.” Mewö meleŋniga Jisösnöŋ jii mörök, “Gi mönö nöŋgö lamaurupni galöm köl eŋgiba malman.”
Mewö jii möri indimŋi karöbutŋi qesim waŋgiyök, “Saimon Jongö nahönŋi! Gi mönö ölŋa wölbötkan (jojopaŋgan) nöŋgö ak gihimakza me qahö?” Mewö qesim waŋgiiga urujöjöpakö qeqesiŋi mohot miyök qesiiga indimŋi karöbut ahöhaŋgöra Pitönöŋ wösöbirik möta meleŋda kewö jiyök, “O Kembu, gi yuai pakpak ölöp möt teközan. Gi wölböt alani akzan. Göŋön mönö nangak mi ölöpŋanök mötzan.” Mewö jiiga Jisösnöŋ jii mörök, “Gi mönö nöŋgö lamaurupni gumohom eŋgiba malman.
“Nöŋön keu öl töhönŋi kun kewö jibi mötnöŋ: Gi sepgulia mala nangak sileötaŋgi jöhöba köna igen me waigen ‘anmam,’ jiba ak gihiyöhaŋgö dop ölöp anda kaba malnöŋ. Mewö mala malnöŋmö, azi namŋi akŋani, nalö miaŋgöreŋ börögi böraŋnöŋga kunŋan kaba opo silepökegi jöhöm gihiba köna kungen qahö anmangö mötmani, mönö miaŋgöreŋ goaŋgiriga anman.”
Jisösnöŋ kezapqetok keu mewö jiba Pitö kömumawaŋgö keu saiŋi indelök. Yaŋön kömup tandökŋi qainŋi kun kömuiga Anutugö qetbuŋaŋi qarimapköra mötmöriba mi jiyök. Keu mi jiba yaŋgöra jii mörök, “Gi mönö kaba ni nuataŋgöba malman!” Mewö.
Pitönöŋ Jisösbuk anda liliŋgöba Jisösgö wölböt gwarekŋan andöŋire kaiga ehök. Gwarek miaŋön ak-kömukömu lama negeri, miaŋgöreŋ nöröpŋan Jisösgö töptöpŋe nariba jiyök, ‘Kembu, göhöreŋ mamalolo azi mi daŋön?’
Gwarek miaŋön könaŋire kaiga Pitönöŋ i eka Jisös kewö qesim waŋgiyök, “Kembu, gwarek kiaŋgöra mönö denöwö asuhuma?”
Qesim waŋgiiga kewö jii mörök, “Nöŋön yaŋgö malmal areŋi mewö me mewö albileŋak, mi mönö göhöreŋ waimanjara qahö. Nöŋön jibiga yaŋön qahö kömumba nöŋön gölmenöŋ liliŋgöba kamamaŋgö nalöŋe toroqeba jebuk mal öŋgöbawak, keu mi yaŋgö keuya akawak. Gi mönö yaŋgö keuŋi mosöta nangi malmalgi möhamgöba galöm köl aŋguba nöŋgö andöne kaba ni nuataŋgöba malman.”
Keu mewö jiiga tosatŋan laŋ möta jim sehigetka urumeleŋ alaurup yeŋgö sutŋine keu mi kewö jim sohoget, “Gwarek miaŋön qahö kömuma.” Mewö jim sohogetmö, Jisösnöŋ jebuk teteköŋi qahö mal öŋgömapköra qahö jiyökmö, keu kewö jiyök, “Nöŋön yaŋgö malmal areŋi mewö me mewö albileŋak, mi mönö göhöreŋ waimanjara qahö. Nöŋön jibiga yaŋön qahö kömumba nöŋön gölmenöŋ liliŋgöba kamamaŋgö nalöŋe toroqeba jebuk mal öŋgöbawak, keu mi yaŋgö keuya akawak. Gi mönö yaŋgö keuŋi mosöta nangi malmalgi möhamgöba galöm köl aŋguba malman.” Mewö.
Gwarek miaŋön yuai mi jeŋan eka mala miaŋgö dop mi naŋgöba jim asariba Ölöwak Buŋa ki ohoyök. Körek pakpak eŋön gwarek miaŋgö könaŋi mötzeaŋgöra aka ölöp tönguba kewö jiba malme, “Yaŋön keu naŋgöba jiyöhi, miaŋön mönö keu öl töhönŋi akza.”
Jisösnöŋ nup aka aŋgöletot tosatŋi sehisehiŋi mi mewöyök aka memba malök. Mieŋgö kösohotŋini mohot mohot mi lökŋanök törörök ohobinak ewö, mönö buk papia böranŋi böranŋi sehisehiŋi asuhugetka kantri dop papia köwe miri (laibreri) pakpak miaŋgöreŋ alinga kokolak qeba ölököiga tiŋi töndup qahö dop kölbawak. Mewö mötmörizal.
O Tiofilus! Luk nöŋön kösohotni mutukŋi ohoyali, miaŋgöreŋ Jisösnöŋ nup könahiba memba liliköba ambazip kusum eŋgiba malöhi, miaŋgö kösohotŋi pakpak areŋgöba albi eknöŋ.
Jisösnöŋ nup memba melaimelai azi aposolurupŋi möwölöhöba kusum eŋgiba mala Uŋa Töröŋaŋgö ösum qakŋe nup memegöra jim kutum eŋgiyök. Mi eŋgiiga Anutunöŋ waŋgiri Suepnöŋ öŋgöyök. Nöŋön kösohotni ohoyali, mi miaŋgöreŋ ohom teköyal. Merak miaŋgöreŋök kösohot mi toroqeba ohomam.
Jisösnöŋ sihimbölö möta kömumba kömupnöhök wahöta wehön 40 gölmenöŋ toroqeba malök. Nalö miaŋgö uruŋe aposolurupŋi sömaŋi gwötpuk asuhum eŋgiba Anutu bemtohoŋaŋgö könaŋi toroqeba jim asarim eŋgiba malök. Mewö mala aiwesök tandök könaŋi könaŋi memba kondel eŋgiyök. Yeŋön mi eka Jisösnöŋ guliba maljawi, mi ölöp möt yaköget. Aiwesök ekeri, yeŋön mi naŋgöba jiba dangunu ewö kinje aka kunŋan mi qeapkömamgö osima.
Nalö kunöŋ yembuk mohotŋe mala kewö jim kutum eŋgiba jiyök, “Iŋini Jerusalem siti ki mönö zilaŋ kude mosötme. Iwinan ‘Kalem uruŋine al eŋgimam,’ jiba keuŋi jöhöi jibi mötkeri, mi mönö ölŋambuk akŋa aiga eŋön mönö miaŋgöra mamböta malme.
Mutuk Jonöŋ ambazip o töhönöŋ melun mem eŋgiba malökmö, Anutunöŋ nalö kude köriiga Uŋa Töröŋi uruŋine ala miaŋön melun mem eŋgima.” Mewö.
Aposol yeŋön nalö kunöŋ tokogetka Jisösnöŋ sutŋine asuhuiga kewö qesim waŋgiget, “Kembu, göŋön mönö nalö kewöŋe me wani nalönöŋ Israel kantrigö tohoŋi mi kunbuk kuŋguba mem köhöiman?”
Qesim waŋgigetka kewö jii mötket, “Iwinöŋ nanŋi kukösum qakŋe yambu gwani aka aua nalö areŋgöba ali ahözawi, mi mönö eŋön mötmeaŋgö dop qahö.
Mi qahöpmö, Uŋa Töröŋan eta uruŋine gemawaŋön mönö kukösum eŋgiiga letota nöŋgö könani naŋgöba jiba malme. Mi Jerusalem sitinöŋ könahiba Judia prowins dop köla Samaria prowinsnöŋ anda liliköba toroqeba gölme göraŋe eu emu likeplikep angetka dop köl teköba anma.”
Jisösnöŋ keu mi jim teköiga Anutunöŋ jeŋini qakŋe waŋgita wahöriga kousunöŋ eta esuhuiga euyaŋgöreŋ öŋgöiga ekingö uget öŋgöba atatop (jiatatoŋ) köliga jaruba kinget.
Mewö öŋgöiga suepnöŋ eu ehiba kingetka miaŋgöreŋök azi yahöt malukuŋiri tuat lalamŋi yetkön kösutŋine asuhuba kinohot.
Kinda kewö jiyohot, “Galili azi iŋini mönö denöwögöra suepnöŋ eu ubayök kinje? Anutunöŋ Jisös ki eŋgö sutŋineyök waŋgita Suep mire eu öŋgöi ekzei, yaŋön mönö tandök mewöŋanök kunbuk liliŋgöba etma.” Mewö.
Mewö jiyohotka aposol yeŋön Jerusalem siti kösutŋe kunduŋi qetŋi Oil ip kunduŋi miaŋgöreŋök liliŋgöba eta 1 kilomitagö dop kaba sitinöŋ kaŋgotket.
Jerusalem kaŋgota miri uruŋi kun qakŋe tat malgeri, miaŋgöreŋ anda öŋgöget. Öŋgögeri, yeŋgö qetŋini kewö: Pitö, Jon, Jeims aka Andru; Filip, Tomas, Bartolomyu aka Matyu; Jeims Alfiusgö nahönŋi, Saimon Zelot politik azia aka Judas Jeimsgö nahönŋi.
Azi pakpak mieŋön urumohot aka ambi yembuk kapaŋ köla köuluköba malget. Yeŋgö sutŋine Jisös munurupŋi aka namŋi Maria yeŋön mewöyök malget.
Köuluköba mala wehön kunöŋ mötnarip ambazip jaŋgöŋini 120 miaŋgö dop tokogetka Pitönöŋ sutŋine wahöta keu kewö jiyök,
“Azi alaurupni! Jisös memba jöhögeri, Judasnöŋ yeŋgöra köna kondelök. Uŋa Töröŋan Judasgö keu mi mutuhök kiŋ Deiwidkö uruŋe saŋep ali numbu jitŋan jiiga Sumbara buk (Buŋa Liŋet buk Sam) miaŋgöreŋ ohoget ahözawi, miaŋön mönö ölŋambuk ahuyök.
Jisösnöŋ Judas möwölöhöi nanine kambunöŋ kun mali nupŋi memapkö kuŋgui melaimelai azi bohonŋi aposol ahök.
“Judasnöŋ ahakmeme bölöŋi aiga söŋgöröŋi waŋgiget memba miaŋön gölme köröŋi kun bohonŋi meyök. Mi memba miaŋgöreŋ imbi auba nöröpŋan meleŋda gölmenöŋ kuŋguiga gölömŋi juliga irip kömoŋgokŋi datŋi munŋi mi körek usuba erök.
Mewö ahiga Jerusalem ambazip pakpak miaŋgö buzupŋi möt teköba gölme miaŋgö qetŋi nanŋine keunöŋ Akeldama qetket. Mi nanine keunöŋ Sep Gölme köröŋi.”
Pitönöŋ toroqeba kewö jiyök, “Sumbara (Sam) buk miaŋgöreŋ keu kun kewö ohoget ahöza, ‘Miriŋi mönö baloŋi gwamön kinma. Mi kunŋan toŋi qahö aka maliga miriyök kinma,’ aka keu kun kewö ahöza, ‘Kunöŋ ölöp yaŋgö salupŋe galöm nup memba kinma.’
“Mewögöra aka nini azi kun möwölöhöba kuŋguinga nembuk jitŋe meme aka dangunu ewö kinda Jisösnöŋ kömupnöhök wahöröhi, miaŋgö Buŋaŋi naŋgöba jiba mali dop kölma. Jonöŋ Jisös o melun mem waŋgiiga Kembunöŋ nalö miaŋgöreŋök qenjaröknöŋ anda nupŋi könahiba memba neŋgö gölmenöŋ liliköba anda kaba mali Anutunöŋ sutnineyök waŋgita öŋgöyök. Azi nalö pakpak miaŋgöreŋ kambunine mohotŋe mala korini, mönö yeŋgöreŋök kun möwölöhöinga dop kölma.”
<range>
Pitönöŋ mewö jiiga azigö jaruba azi yahöt qetŋiri qetket. Kun qetŋi Josef, qetŋi alaŋi Barsabas aka qetŋi kun Jastus. Azi kungö qetŋi Matias.
Qetŋiri qeta kewö köuluköba jiget, “O Kembu, gi ambazip urunini körek pakpak möt kutuzan. Miaŋgöra gi azi kietköreŋök niŋia möwölöhözani, mi mönö kondel neŋgiman.
Judasnöŋ goŋgiba geŋmoŋ aka eta aposol nup mosöta bölöŋamŋaŋgö dop ayuhuba geyöhi, yaŋgö salupŋe azi kunöŋ mönö aposol aka kinda melaimelai azigö nup memba malma.”
Mewö jiba yetkö kiawen (kas, lot) algetka Matias asuhuyök. Asuhuiga aposol 11 yeŋgö sutŋine dum kun waŋgigetka kambuŋine toroqeyök. Mewö.
Jisösnöŋ kömuyöhi, nalö miaŋgöreŋök sonda 7 teköiga wehön 50 miaŋgöreŋ yambu jeŋi qeqe nalöŋi kam kuŋguiga urumeleŋ ambazip pakpak yeŋön tokoba kendon tatket.
Tatketka miaŋgöreŋöhök Suepnöhök yuai kun biliksik eri kouruk ketaŋi asuhui mötket. Dimbomnöŋ köhöikŋanök qemakzawi, mönö miaŋgö tandök ewö asuhuba eta miri tatkeri, mi körek kokolak qeyök.
Miri kokolak qeba yuai miaŋön deŋqeŋda sehiba könöp bölam tandök ewö nöröpŋini qakŋe öŋgöi eket.
Mewö asuhuiga Uŋa Töröŋan körek yeŋgö uruŋini kokolak qeiga gölme tosatŋe keu ahözawi, mi könahiba jiget. Uŋa Töröŋan sölölöhöba keu saŋep alöhaŋgö dop aukŋe jiget.
Juda ambazip tosatŋan Anutu göda qeba kantri könaŋi könaŋi suep bapŋe tat anjei, miaŋgöreŋ deŋda anda mala Jerusalem liliŋgöba kageri, tosatŋi mewöŋi mewöyök sitinöŋ malget.
Mewö mala kouruk ketaŋi mi möta ambazip kambu gwötpukŋan kaŋgota tokoget. Tokoba kingetka mötnarip ambazipnöŋ keu murutŋi murutŋi jigeri, mi pakpak möta nanŋak nanŋak möt asariba miaŋgöra aurumpurik aka köŋkuŋ aket.
Köŋkuŋ aka welipköba jiget, “Mötket! Azi ki keuŋi keuŋi jizei, yeŋön mönö körek Galili ambaziwa akze me?
Nini kantri murutŋi murutŋi miaŋgöreŋ ahuba kota malinga yeŋön mönö denöwö aka malqarip kantrininaŋgö dop keunini nanŋik nanŋik jigetka mötzin?
Nini Partia ambazip, Midia ambazip aka Elam ambazip ki kinjin. Nini tosatŋan Mesopotemia malin. Tosatŋan Judia malje aka tosatŋan Kapadosia gölmenöŋ malget. Ambazip tosatŋan Pontusgöra, tosatŋan Eisia prowinsgöra akzin aka yeŋön nanini keunine keu jigetka mötzin.
“Tosatŋan Frigia gölme mosöta ki kaba malje. Tosatŋan Pamfilia taon mosötket. Tosatŋan Ijipt kantrinöŋ malget. Tosatŋan Sairini gölme likepŋe Libia kantrinöŋ malget. Tosatŋi nini Rom sitiyök kusukŋanök ki kaba maljin.
Nini tosatŋan Juda ambazip ahuba maljin aka tosatŋan kantri tosatŋe ahuba könaŋgep Juda ambazip ahin. Mewö kinjin aka yeŋön keu jigetka nini keunini mohot mohot mi ölöp möt kutuzin. Neŋgöreŋök tosatŋan gölme jölanŋi qetŋi Krit mosöta köwet kutuba kaget. Tosatŋan Arebia keu jize. Nini mewöŋan maljinmö, yeŋön söŋgaiba Anutunöŋ aŋgöletot öŋgöŋgöŋi ahöhi, mieŋgö könaŋi mi nanine keunöŋ nanŋik nanŋik jigetka mötzin.”
Mewö jiba körek yeŋön auruba lalalulu siksauk aka nanŋini kewö jim qesim aŋguget, “Kiaŋgö könaŋi mönö denöwö?” Mewö qesim aŋguba keu jaruba tönpin kinget.
Tönpin kingetmö, tosatŋan mepaqepaik aka kewö jiget, “Yeŋön wain o nahömŋambuk gwötpuk nemba eŋololoŋ akze.” Mewö.
Mewö jigetka Pitönöŋ aposol 11 yembuk mohotŋe wahöta kinda köhöikŋanök qeta ambazip kambu yeŋgöra kewö jii mötket, “Alaurup, Juda ambazip aka ambazip körek Jerusalem maljei, nöŋön yuai asuhuzawaŋgö könaŋi jibi kezap ala mi mötket.
Iŋini tosatŋan neŋgöra kewö jize, ‘Yeŋön o köhöikŋi negetka uruŋinan eŋololoŋ akza.’ Mewö mötmörizemö, neŋön mewö qahö akzin. Ki söŋangö 9 kilokŋi akza. Söŋan mi o nene nalöya qahö.
Qahöpmö, kezapqetok azi Joelnöŋ Buŋa keu kewö jiyöhi, miaŋön mönö ölŋambuk akza,
‘Anutunöŋ jiza: Kembugö kaka nalöŋan törimawi, nöŋön nalö miaŋgöreŋ Uŋani Töröŋi mokobiga ambazip körek yeŋgö qakŋine öŋgöma. Öŋgöba sölölöhöba kutum eŋguasöriga kewö asuhuma: Eŋgö nahönböraturupŋinan kezapqetok keuŋi keuŋi jimakŋe. Eŋgö gwabö seramurupŋinan jeŋini meleŋni imutŋi imutŋi ehakŋe. Eŋgö ambazip namŋi yeŋön gaunŋi gaunŋi ekŋe.
Uŋani Töröŋi mokomami, mi azi aka ambi weleni qeba malmei, yeŋgö qakŋine mewöyök öŋgöiga kezapqetok keu jimakŋe.
Nöŋön aŋgöletot suepnöŋ albiga uget eu öŋgöiga ekŋe aka gölmenöŋ aiwesök mi kewö ekŋe: Yuai sepŋambuk, könöp öŋgöŋgöŋi aka köwak köndumŋambuk mi asuhume.
Wehön jeŋan pandaman meiga köiŋnöŋ pisihiba sep ewö akŋa. Mewö asuhuiga miaŋgö andöŋe Kembugöreŋ nalö ketaŋan kam kuŋguma. Wehön mi aködamun aka qetbuŋaŋambuk.
Denike yeŋgöreŋök kunŋan kun Kembugö qetŋi qeta köulukömawi, yaŋön mönö amöt qem waŋgiiga letotma.’ Joelnöŋ mewö ohoi ahöza.
“O Israel ambazip, iŋini mönö kezap ala keu ki mötket: Anutunöŋ Jisösgö malmal nalöŋe sölölöhöm waŋgii mali aŋgöletot, aiwesök aka aiaka ösum-mumuŋambuk mi eŋgö sutŋine gölmenöŋ aukŋe asuhuget. Iŋini mi ölöp mötze. Anutunöŋ yuai mi asuhum waŋgiba mewö miaŋön Nazaret azi miaŋgö könaŋi naŋgöba jiba kondel eŋgiba malök.
“Anutunöŋ mönöwök Jisösgö keuŋi qeljiŋe jöhöba möt kutuba kewö jiyöha ahöza, ‘Amötqeqe Toŋan mönö pinjit azi yeŋgö böröŋine etma.’ Keu miaŋgö dop Anutunöŋ Jisös qahö aŋgön köli eŋgö böröŋine erök. Mewö eriga iŋini kömumapkö qetketka kian kantri gawman yeŋön Mosesgöreŋ Köna keu qahö möta töndup jim kutugetka böröŋinan Jisös memba maripomnöŋ qeget kömuyök. Kömuyökmö, sepŋan mönö eŋgö qakŋine öŋgöyöha ahöza.
Jisösnöŋ kömuyökmö, kömupkö kösö gwaröŋe eri kömup Toŋan i jöhöba nalö köröpŋi galöm köl waŋgimamgö osiyök. Mi Anutugöreŋ qahö dop kölök. Miaŋgöra yaŋön i mem guliba kömupkö sihimbölöŋeyök meköiga wahörök.
Kiŋ Deiwidnöŋ Jisösgöra kewö jiyök ahöza, ‘Nöŋön garaŋguruŋ aka talbileŋbuköra Kembunöŋ böröni ölŋe malja. Yaŋön nalö dop qöhöröŋne kini imut ewönöŋ eka maljal.
Mewö mala kömumam-mö, kömupkö uŋem mire gebiga andö qahö nuŋguman. Göŋön nangi wölböt azi sarakŋi tök-kutukutuŋi ni mönö meköm niŋginöŋga kömupkö lömnöŋ ahöba qahö gisahömam. Miaŋgöra urunan sösöŋgai aiga numbu nesilamnan renduŋ liŋet köla maljal. Silenan mewöyök guliba wahötmawaŋgöra al mamböta jörömqöröm aka luhut memba ahöma.
<range>
Göŋön malmal köhöikŋaŋgö könaŋi kondel niŋginöŋga möt kutumam. Nöŋön göhö jemesoholge pöndaŋ malbiga göŋön uruni sösöŋgainöŋ kokolak qeman.’ Deiwidnöŋ Jisösgöra mewö jii ahöza.
“O alaurupni! Pitö nöŋön bem ambönini kiŋ Deiwidkö könaŋi mi awösamkakak qakŋe aukŋe kewö jim asarimam: Deiwidnöŋ kömuiga löm kölgetka qaksiriŋan merak sutnine ki ahöza.
Deiwidnöŋ kezapqetok azia aka malöhaŋön kewö mörök: Anutunöŋ gwölönarökurupŋi yeŋgöreŋök kun möwölöhöba kuŋgui nanŋi ewö azi kembugö dum tatatŋe tatma. Anutunöŋ keu mi jöhöba jöjöpaŋ keunöŋ jim köhöiba malök.
Kunŋan tatmawi, mi qeljiŋe eka mörök. Amötqeqe Toŋi Kraist yaŋön kömupnöhök wahötmawi, Deiwidnöŋ mi möta kewö jiyök, ‘Kraistnöŋ mala kömumapmö, kömupkö uŋem mire geiga Anutunöŋ i andö kude qei ahöma. Yaŋgö sileŋi mi kude mosöri qamötŋan kömupkö lömnöŋ qahö gisahöma.’
Anutunöŋ Jisös mem gulii wahöriga mewö miaŋön keu mi ölŋambuk ahök. Nini körek mi je kötninan eka naŋgöba jiba dangunu ewö kinjin.
Jisösnöŋ wahöta mala Anutunöŋ waŋgiri öŋgöba böröŋi ölŋe tatza. Miaŋgöreŋ tata Iwinöŋ Uŋa Töröŋi melaimapkö jim jöhöyöhi, yaŋön (promis) mi möta i mokoi eriga ölŋi merak ki asuhui eka mötze.
Deiwidnöŋ Suepnöŋ kude öŋgöyök. Yaŋön nanŋak keu kewö jii ahöza, ‘Anutunöŋ Suep miri uruŋe nani Kembunaŋgöra kewö jim kutui mörök: Göŋön mönö kaba böröni ölŋe asakmararaŋ kiaŋgöreŋ eta tata malman.
Mewö tata malnöŋga nöŋön nalö sutŋe kiaŋgöreŋ tuarenjoŋurupki tim tötala luhut al eŋgimam. Luhut al eŋgibiga yeŋön tala geba sihimbölö möta sahöta köna döp ewö akŋe. Mewö aketka göŋön ölöp wahöta yeŋgö qakŋine tiba söŋgaiba malman.’
“O Israel ambazip, iŋini Jisös maripomnöŋ qegetka kömuyökmö, Anutunöŋ Jisös mi kuŋguiga Kembu aka Amötqeqe Toŋi Kraist ak neŋgiba malja. Israel kambu pakpak iŋini mönö miaŋgö könaŋi möt yaköme.”
Pitönöŋ mewö jiiga ambazip kambunöŋ möta uruŋini qesiŋni Pitö aka aposol tosatŋi yeŋgöra kewö jiget, “Azi alaurup, nini mönö dendenöwö ahin dop kölma?”
Jigetka Pitönöŋ kewö jii mötket, “Iŋini mönö uruŋini meleŋget. Mohot mohot uruŋini meleŋgeraŋgö dop neŋön mönö Jisös Kraistkö qetŋe o mem melun mem eŋgibin. Mi eŋgiinga Anutunöŋ siŋgisöndokŋini saŋgoŋda mosöta Uŋa Töröŋ kalemŋi mi buŋa qem eŋgima.
Anutunöŋ Uŋa mi eŋgimamgö jim jöhöyöhi, keu mi mönö nanŋini aka eŋgö gwölönarökurupŋini eŋgöra aka jiyök. Eŋgöra aka tosatŋi köröwen mal angetka Anutu Kembuninan eŋgoholmawi, yaŋön jöhöjöhö keu (promis) mi mönö körek eŋgöra aka mewöyök jiba jöhöi ahöza.”
Pitönöŋ mewö jiba toroqeba qambaŋ keu tosatŋi gwötpuk miaŋön uruŋini kuŋguba kewö jiyök, “Ambazip misimkaulup ki gölmenöŋ maljei, Anutunöŋ mi amöt qem eŋgiiga letotmegö mötza. Yembuk sihimbölö miwikŋaibepuköra mönö uruŋini meleŋda ambazip goŋgoŋi mi jabö ala eŋgömosötme.”
Pitönöŋ mewö jiiga ambazip jesöŋgöŋan keuŋi möt aŋgön kölgetka o melun mem eŋgiget. Mi mem eŋgigetka könagesöŋine toroqegetka jaŋgöŋinan wehön miaŋgöreŋök 3000 miaŋgö dop qariyök. Mewö.
Uruŋini meleŋgeri, yeŋön urumohok aka urunöŋ jöhöm aŋguba nalö dop aŋgeka tokogetka aposol yeŋön Buŋa keu kusum eŋgigetka beret mindipköba nemba köuluk nup memba malget. Pöndaŋ malmal mewöŋi malget.
Mewö kinda Anutugö qetŋan bölibapuköra jönöm undu-undu aka malget. Mewö malgetka Anutunöŋ sölölöhöm eŋgiiga aposol yeŋön jitŋe memeŋini aka nup megetka aŋgöletot aiwesök murutŋi murutŋi asuhuget.
Anutu möt narigeri, yeŋön körek malmalŋini mohotŋe mala sukinap (ainemaluku) yuaiŋini pakpak mindiriba mohotŋe memba malget.
Mewö memba mala gölme sukinap yuaiŋini bohonŋi memegöra algetka söŋgöröŋi eŋgiget kayöhi, mi sutŋine mözöqözöröŋ aka osigeraŋgö dop mendeŋ aŋguba malget.
Mewö mindiriba mala qösösök (qörörök) urumohot aka nalö dop jöwöwöl jikenöŋ tokomalget. Beret mi miriŋini dop mindipköba nemalget aka numbu neneŋini mi geŋmoŋini qahö sösöŋgai qakŋe tata nemalget.
Aiakaŋini mewö aka Anutu möpöseiba malgetka ambazip pakpak yeŋön i eŋgek soriba malget. Eŋgek soriba malgetka kambuŋinan qariiga Kembunöŋ nalö dop ambazip tosatŋi uru meleŋ eŋgiiga letota mindimindiri areŋine toroqeget. Mewö.
Juda yeŋön mare dop 3 kilok köuluközema. Mare kunöŋ Pitö Jon yetkön köuluk nalö miaŋgöreŋ jöwöwöl jikenöŋ öŋgöyohot.
Öŋgöyohotka miaŋgöreŋ azi kun nam körö uruŋeyök lokon asuhuba tat malöhi, mi aŋguba kaba jöwöwöl jikegö kiripo naŋguŋe alget. Alaurupŋan silim dop kaba kululunöŋ aŋguba kiripo naŋgu qetŋi Naŋgu Eksihimŋambuk qetkeri, miaŋgöreŋ alget tarök. Tata ambazip jikenöŋ öŋgögeri, yeŋön moneŋ kalem waŋgimegöra ulet eŋgiba malök.
Mewö algetka tari Pitö Jon yetkön jöwöwöl jikenöŋ öŋgöbitkö ahotka etkeka i mewöŋanök kalemgö ulet etkiyök.
Ulet etkiiga jemesoholŋi uba eka Pitönöŋ kewö jii mörök, “Mönö niri netkeknöŋ!”
Mewö jii möta je kusumusulŋi qahö etkehiba yuai kun böröŋireyök niŋgimahotkö mambörök.
Etkehiga Pitönöŋ jiyök, “Nöŋgöreŋ silwö me goul moneŋ qahö ahözapmö, nöŋgöreŋ yuai kun ahözawi, mi ölöp gihimam: Gi mönö Nazaret azi Jisös, Amötqeqe Toŋi Kraistkö qetŋe wahöta anman!”
Mewö jiba böröŋi ölŋe memba kököbihiiga wahörök. Wahöriga könaŋi aka gwaköt sihitŋi mönö miaŋgöreŋök köhöiget.
Köhöigetka wahöta luhuba yetpuk jöwöwöl jikenöŋ öŋgöba miaŋgöreŋ anda kaba sereŋsereŋ unduba Anutu möpöseiyök.
Mewö anda kaba Anutu möpöseim waŋgiiga ambazip kambu pakpak yeŋön mi eket.
Mi eka kewö jiget, “Azi ki kalem waŋgimegöra jikegö kiripo Naŋgu Eksihimŋambukö kösutŋe tata uleta malöhi, mönö mia.” Mewö jiba möt waŋgiba “Sileŋe wani yuaia asuhuzapto?” jiba auruba nemböŋini teköi welipköget. Mewö.
Welipkögetka ulet azi miaŋön sundan Pitö Jon yetpuk mohotŋe anda kaiga ambazip kambu körek pakpak yeŋön ösumŋinan kösutŋine kaba jöwöwöl jikegö tohoŋ uruŋe öŋgöba kiŋ Solomongö sombem söranŋambuknöŋ tokoba kinda ehiget.
Mewö ehigetka Pitönöŋ eŋgeka könahiba kewö jii mötket, “O Israel alaurupni, iŋini mönö wanigöra yuai ki eka auruze? Wanigöra niri uba netkehize? Azi kiaŋön ölöwaka köna anda kazawi, mi mönö netkö ösumnöŋ me Anutugö Buŋaŋe pitirik maljiraŋgöra aka qahö. Mewö kude mötmörime.
Nanine ambösakonini Abraham, Aisak aka Jeikob yeŋgö bem Anutunöŋ mönö Nahönŋi Jisös asakmararaŋ waŋgiiga jitŋememeŋi öŋgöŋgöŋi ahiga ölŋi asuhuiga ekze. Iŋini Jisös mi memba galöm yeŋgö böröŋine algetka premiö Pailötnöŋ pösatmamgö keuŋi jöhöba jiyökmö, eŋön Jisös mi yaŋgö jeŋe qaŋ köla andö qem waŋgiget.
“Iŋini azi diŋdiŋi aka sarakŋi mi andö qem waŋgiba azi qeqe azi kun pösatmapkö kapaŋ köla qeta qesiget.
Mewö qeta qesiba mewö miaŋön malmalgö Toŋan kömumapkö keuŋi jigetka kömuyök. Kömuyökmö, Anutunöŋ i mem guliiga kömupnöhök wahörök. Netkön mi jeninan eka naŋgöba jiba yaŋgö dangunu ewö kinjin.
Mewö kinda Jisösgö qetŋi möt narim waŋgiba maljit. Azi ki eka möt waŋgizei, mi mönö qet miaŋgö ösumŋan mem köhöiiga kinja. Jisösnöŋ sölölöhöm netkii mötnaripniran asuhui miaŋgö qakŋe kinda jim kutuziga köna gwakötŋan ölöwak teköiga iŋini körek mi ekze.
“O alaurupni! Jisös kömumamgö kapaŋ kölgeri, eŋön mi mönö gukmaulem qakŋe aket, mi mötzal. Nanŋini aka galömurupŋinan mewöyök yuai ak waŋgigeri, miaŋgö könaŋi kude möt kutuba laŋ aket.
Mewö aketmö, miaŋgö likepŋi Anutunöŋ kewö ahök: Anutunöŋ keuŋi mönöwök kezapqetok ambazipurupŋi pakpak yeŋgö jitŋine aliga qeljiŋe kewö jiba ohoget, ‘Anutugö Amötqeqe Toŋi Kraistnöŋ mönö sihimbölö mötma.’ Miaŋgöra iŋini mewö aketka Anutugö keu miaŋön mönö mewö ölŋambuk ahök.
Miaŋgöra mönö uruŋini meleŋda Anutugöreŋ liliŋgöba kagetka siŋgisöndokŋini kutuba saŋgoŋma.
“Anutunöŋ oyaeŋkoyaeŋ Toŋi akza. Iŋini öne laŋ malbepuköra Anutunöŋ Jisös qeljiŋe möwölöhöyök. Miaŋgöra iŋini mönö uruŋini meleŋgetka Amötqeqe Toŋi Kraist melaiiga eŋgöreŋ kaiga yambuk qekötahögetka malmalŋinan guliiga oyaeŋkoyaeŋ nalöŋinan kam kuŋguma.
Anutunöŋ möpŋaŋgö möpŋe könahiba keuŋi kezapqetok ambazipurupŋi tök-kutukutuŋi pakpak yeŋgö jitŋine aliga qeljiŋe kewö jiba malget, ‘Anutunöŋ Amötqeqe Toŋi aŋgön köl waŋgii Suep mire tata mali yuai pakpak kunbuk areŋgöba kölöŋaimawi, mönö nalö miaŋgöreŋök melaiiga Suep mosöta etma.’ Jisösnöŋ keu miaŋgö dop eta neŋgöreŋ kayök.
Mosesnöŋ kewö jii mötket, ‘Kembu Anutunöŋ Juda kambu eŋgö sutŋineyök kezapqetok azi kun mem guliiga wahöta Moses ni ewö akŋa. Yaŋön ipŋina kinda eŋgöra keu jimawi, mönö mi pakpak kezap ala möta tem köla malme!
Kunŋan kun kezapqetok azi miaŋgö keuŋi qahö tem kölmawi, Anutugö könagesö eŋön mönö yaŋgö keuŋi jim teköba ayuhum waŋgime.’
Kezapqetok ambazip Samuelgöreŋök könahiba kota keu jigeri, mieŋön mönö körekmakörek mewöyök kezapqetok keu nalö kewöŋe ölŋambuk akzawi, mia qeljiŋe jiba malget.
Anutunöŋ ambösakonurupnini yembuk jöhöjöhö areŋi aka Abrahamgöra kewö jii mörök, ‘Göhö gwölönarökurupki yeŋgöreŋök kunŋan ahuba wahötmawi, Anutu nöŋön mönö yaŋgöra aka gölmegö ambazip kambuŋi kambuŋi pakpak kötuetköm eŋgibi oyaeŋkoyaeŋ akŋe.’ Anutunöŋ jöhöjöhö keuŋi indeli kezapqetok ambazipnöŋ mi toroqeba jim köhöiba malgeri, mi mönö eŋgöra aka ali ahöza.
Anutunöŋ Nahönŋi mem gulii wahöri kötuetköm eŋgimapköra melaiiga mutuhök eŋgöreŋ erök. Miaŋgöra mönö dölki uruŋini meleŋda nanŋik nanŋik malmalŋinaŋgö köna bölöŋi andö qeme. Mewö aka oyaeŋkoyaeŋ akŋe.” Mewö jiyök.
Pitö Jon yetkön ambazip kambu yeŋgöra keu mewö jiyohotka jike nup galöm yeŋön, jikegö kiripo galöm bohonŋan aka Sadyusi (Jike nupkö kapaŋkölköl) yeŋön wahöta jeŋire kaŋgotket.
Gwarekyahötŋan ambazip kambu kusum eŋgiba kewö jiyohot, “Jisösnöŋ kömupnöhök wahörök. Miaŋgö dop kömugeri, yeŋön mewöŋanök guliba wahötme.” Mewö jiyohotka uruŋini böliiga yetköreŋ kaŋgotket.
Kaŋgota etkömemba miri söŋauyöhaŋgöra aka kösö mire al etkiba jiget, “Miri giaŋiigun keu jakeŋe al etkibin.”
Mewö jigetmö, Buŋa keuŋiri mötkeri, yeŋgöreŋök jesöŋgöŋan uruŋini meleŋda Jisös möt nariget. Möt narigeri, yeŋgö jaŋgöŋinan qariiga 5000:gö dop aka malget.
Miri giaŋiiga galömkölköl aziurupŋini, Juda yeŋgö jitŋe memeurupŋini aka Köna keugö böhi yeŋön Jerusalem tokoget.
Tokoba jike nup galöm bohonŋi qetŋi Anas yaŋön sutŋine tarök. Mewöyök Kaiafas, Jon, Aleksander aka jike nup galöm bohonŋaŋgö saiwaurupŋi tosatŋi pakpak mi mohotŋe tatket.
Tatketka Pitö Jon etkuaŋgita jeŋine al etkiget kinohotka kewö qesim etkiget, “Etkön mönö denöwö ahot? Dagö qetŋi qerohotka ösumŋi etkualöŋni letorök?”
Qesim etkigetka Uŋa Töröŋan Pitögö uruŋi kokolak qei kinda kewö jii mötket, “Kantrigö galömkölköl azi aka jitŋememeurupnini, mötket!
Niri lokon azi denöwö alabauk ak waŋgiziga könaŋi guliba ölöwahök, merak mewö qesim netkize.
Miaŋgöra miaŋgö likepŋi mi ölöp jibiga iŋini aka Israel ambazip könagesö pakpak mötme. Eŋön Nazaret azi Jisös, Amötqeqe Tonini maripomnöŋ qegetmö, Anutunöŋ i mem gulii kömupnöhök wahörök. Jisös qetŋaŋgö ösumŋan mönö azi ki möhamgöiga eŋgö jeŋine ölöwaka kinja.
Keu kun kewö, ‘Miri meme azinöŋ köt tandö kun andö qeba mosötketmö, Anutunöŋ mi aliga ain tandö kömbönaŋi bohonŋi akza.’ Ain tandö bohonŋi mi Jisös.
“Jisös mohotnöŋ mönö amöt qem neŋgiza. Qet kun köuluköinga mi osimemö, Jisösgö qetŋan mönö dop kölja. Anutunöŋ qet kun Suepkö bapŋe qahö neŋgiiga ahöza. Qahö! Qet mohot mi qeta letota Suepkö buŋaya akin.”
Mewö jim teköiga tandökŋiri eka kewö jiget, “Azi yahöt kietkön mötmöt mire qahö öŋgöba töndup keu köhöikŋi köhöikŋi jiba awösamkakak kinda suahö ewö akzahot.” Mewö jiba köŋkuŋ aka welipköba könaŋiri möt kutuba jiget, “Alakŋa! Azi yahöt mietkön mönö Jisösbuk mala letorohot.”
Könaŋiri möt kutuba jiba lokon azinöŋ ölöwaka yetpuk kinöhi, mi eka keuŋiri qeapköbingö osiget.
Mi osiba jike kaunsöl kambu eŋgömosöta yaigep gemahotkö jim kutuget geyohotka nanŋinök keu jaruba goro aket.
Goro aka jiget, “Nini azi yahöt ki mönö denöwö ak etkibinto? Yetkön jim kutuyohotka aŋgöletot qainŋi kun asuhuyöhi, mi Jerusalem körek pakpak yeŋön möt teköze aka nini mi mewöyök qaŋ kölbingö osizin.
Mi osizinmö, miaŋgö keuŋi ambazip sutŋine kunbuk sehiba anbapuköra mönö ölöp kewö jim kutum etkiinga dop kölma, ‘Iŋiri mönö Jisösgö qetnöŋ keu kunbuk kude jimahot.’ Mewö jiba köhöikŋanök jim qetal etkiinga sörauyohotka kunŋan kun mi qahö möri teköma.”
Mewö jim jöhöba etkoholget öŋgöyohotka kewö jim kutum etkiget, “Iŋiri mönö Jisösgö qetnöŋ keu kun kude toroqeba jiba ambazip kusum eŋgimahot.” Mewö jiba soŋgo köhöikŋi al etkiget.
Mewö jim kutum etkigetmö, Pitö Jon yetkön meleŋda kewö jiyohot, “Netkön eŋgö jimkutukutuŋini tem kölbitköra Anutugöreŋ keu memba et aljiga omaŋi akapuk. Mi Anutugö jemesoholŋe dop kölja me qahöwi, mi mönö nanŋinak kewöta jiba jöhöme!
Mewö me mewö jiba jöhöbeakmö, netkön yuai eka möriri, mi köyatiba keu bök malbiraŋgö dop qahö.”
Mewö jiyohot mötketka ambazip körekŋan aŋgöletot asuhuyöhi, miaŋgöra Anutu möpöseiget. Mewö möpöseigeraŋgöra aka “Likepŋi denöwö ak etkibinak?” jiba köna kun qahö miwikŋaiget. Qahö miwikŋaiba galöm meme keu köhöiba jim etkiba etkömosötketka erohot.
Aŋgöletot asuhuiga lokon azi ölöwahöhi, mi (yara) yambuŋi 40 lök oŋgita malök. Miaŋgöra mönö Anutu gwötpuk möpöseiba malget. Mewö.
Jike nup galöm bohonŋi aka jitŋememe yeŋön Pitö Jon galöm meme keu jim etkiba etkömosötketka nanŋiri alaurupŋiri yeŋgöreŋ liliŋgöba anohot. Anda keu pakpak jigeri, mi jiyohotka mötket.
Mi jiyohotka möta urumohot aka uruŋini qezaköba jölŋini memba wahöta Anutu kewö köuluköm waŋgiget, “O Kembu öŋgöŋgöŋi ketaŋi, göŋön Suep, gölme, köwet aka yuai pakpak mieŋgöreŋ ahözawi, mi miwikŋaim eŋgiba Toŋina akzan.
Göŋön mönöwök nangi Uŋa Töröŋi melainöŋ eta nup azigi Deiwid, neŋgö ambönini yaŋgö numbuŋe keugi ali göhö jitki memba kewö jiyök, ‘Urumeleŋgö kopa yeŋön mönö wuanöŋgöra göjuŋi göjuŋi memakze? Kantriŋi kantriŋi yeŋön mönö denöwögöra aka mötmöt omaŋi omaŋi mötmörimakze?
Gölmegö kiŋ kembuŋi kembuŋi yeŋön gölmeŋinaŋgö dop wahörakze. Pom jembonŋi jembonŋi yeŋön mindiriba tokomakze. Mewö qeburuŋ yöhöi Kembu aka yaŋgö Amötqeqe Toŋi qetal etkimakze.’
Ölŋa, keu miaŋgö dop siti kiaŋgöreŋ asuhuyök. Gi Nahöngi Töröŋi Jisös kuŋgunöŋga Amötqeqe Tonina akza. Yaŋön asuhuiga azi kembu yahöt Herod aka Pontius Pailöt yetkön Rom gawman galöm aka nanine Israel isikurupnini yembuk mindiriba totoko ala tuarenjoŋ ak waŋgiget.
Gi nangak ösumgi aka jitkahö dop yaŋgöra yuai asuhumapkö keuŋi jiba qeljiŋe jöhöba areŋgönöŋ. Yeŋön yuai mi ak waŋgigetka keu areŋ pakpak mi mewö ölŋambuk ahök.
“O Kembu, nini gi welen qem gihiinga merak galöm meme keu neŋgizei, gi mönö mi eka naŋgöm neŋginöŋga ölöp göhö Buŋa keugi suahö ewö awösamkakak kinda jiba malbin.
Göŋön mönö börögi surunöŋga kawöl ambazip mi Nahöngi Töröŋi Jisösgö qet ösumŋe ölöwakŋe aka aŋgöletot aiwesök murutŋi murutŋi asuhumakŋe. Keu mi ölŋa.”
Mewö köulukögetka miri tokoba tatkeri, gölme mi memenjaliba utuköiga Uŋa Töröŋan körek pakpak uruŋini kokolak qeiga anda suahö ewö awösamkakak kinda Anutugö Buŋa keu jiba malget. Mewö.
Urumeleŋ kambu ketaŋi yeŋön urumohot aka mötmöt mohot aka malget. Yuai pakpak ahöm eŋgiyöhi, mi göhöreŋök me nöŋgöreŋök, mewö qahö jigetmö, yuai pakpakŋini mi mutulaŋgöba mohot aiga malget.
Mewö malgetka Anutugö ösumŋan eŋgualöŋniga köhöigetka aposol yeŋön jitŋini memba dangunu ewö kinda Kembu Jisösnöŋ kömupnöhök guliba wahöröhi, keu mi naŋgöba jiba malget. Mewö malgetka Anutunöŋ kalem möriamŋi ketaŋi mokom eŋgiiga ambazipnöŋ göda qem eŋgiget.
Mewö malgetka miaŋgö dop sutŋine kunŋan yuai kungöra qahö mözöröŋgöba osiba malök. Körek pakpak nene nupŋi nupŋi aka miriŋi miriŋi mieŋgö toŋi akeri, yeŋön mi bohonŋi memegöra alget. Mewö algetka söŋgöröŋi moneŋ kaiga mi memba kaget.
Memba kaba aposol yeŋgö böröŋine algetka körek pakpak mözöröŋgöba osigeraŋgö dop mi sutŋine mendeŋda eŋgiba malget.
Azi kun qetŋi Josef, aposol yeŋön qetŋi Barnabas qetkeri, mi nanine keunöŋ: Uru naŋgönaŋgö azi, yaŋön gölme jölanŋi qetŋi Saiprus miaŋgöreŋ asuhuba qariba jike nup azia (Liwait) malök.
Yaŋön mewöyök nene nup gölmeŋi bohonŋi memegöra ali moneŋ kaiga söŋgöröŋi mi memba aposol yeŋgöreŋ kaba böröŋine alök. Mewö.
Mewö aka malgetmö, azi kun qetŋi Ananaias anömŋi qetŋi Safaira yetkön nup gölmeŋiraŋgö bahöŋi bohonŋi memegöra alohot.
Alohotka söŋgöröŋi kaiga azinöŋ moneŋ bahöŋi nanŋaŋgöra aŋgön köla asamböri anömŋan mi möt teköi bahöŋi kun memba kaba aposol yeŋgö böröŋine alök.
Böröŋine alökmö, Pitönöŋ kewö jiyök, “O Ananaias, gi mönö wuanöŋgöra Satan qahö qetalnöŋga urugi kokolak qeza? Yaŋön urugi kokolak qeiga göŋön esapköba Uŋa Töröŋi isimkakalek ak waŋgiba nup gölmegö moneŋ bahöŋi aŋgön köla asambötzan?
Gi miaŋgö toŋi aknöŋi, nalö miaŋgöreŋ mi nangi buŋaya ahök me? Aiga nup gölmegi bohonŋi megetka söŋgöröŋi kayöhi, moneŋ mi mönö göhö buŋaya ahök me? Gi mönö wuanöŋgöra urugan keu jöhöba yuai ki akzan? Gi muneŋ jiba mewö miaŋön ambazip qahö tilipköm neŋgizanmö, Anutu nanŋi mönö tilipköm waŋgizan!”
Mewö jiiga keu mi möt sasauba tala gölmenöŋ geba kömuyök. Mewö kömuiga ambazip pakpak miaŋgö buzupŋi möta sömbu mötmöt ketaŋi aket.
Kömuiga azi gwabö yeŋön kota qamötŋi memba esuhuba aŋguba anda löm kölget.
Aua karöbut teköiga anömŋan yuai asuhuyöhi, mi qahö möta kayök.
Kaiga Pitönöŋ anömŋi Safaira kewö qesim waŋgiyök, “Iŋiri nup meme gölmeŋiri bahöŋi bohonŋi memegöra alohotka moneŋ kayöhi, mi miaŋgö dop me qahö? Mi jinöŋga mötpi!” Qesim waŋgiiga kewö meleŋnök, “Moneŋ mi ölŋa miaŋgö dop kayök.”
Mewö meleŋniga jim waŋgiyök, “Iŋiri mönö wuanöŋgöra urumohok aka Kembugö Uŋa Töröŋi tilipköm waŋgizahot? Mötnöŋ, apkan kömuiga azinöŋ memba anda löm köljei, yeŋön mönö naŋgu ki dopdowigetka kourukŋi mötzan. Yeŋön gi mewöyök esuhuba aŋgum gihiba anme.”
Mewö jiiga miaŋgöreŋök tala Pitögö könaŋe geba kömuyök. Kömuiga azi gwabö yeŋön kota qamötŋi miwikŋaiba memba aŋguba anda apŋaŋgö qöhöröŋe löm kölget.
Löm kölgetka urumeleŋ kambu jömukŋi yeŋön möta awöwöligetka buzupŋi sehiiga körek pakpak mötketka sömbu mötmöt ketaŋi aket. Mewö.
Mewö aketka Anutugö kukösumŋan aposol inahöm eŋgiiga nup memba böröŋini ambazip qakŋine algetka Anutunöŋ aiwesök aŋgöletot meiga sutŋine gwötpuk asuhuget. Ambazip Jisös möt narigeri, körek yeŋön jöwöwöl jikegö tohoŋ uruŋe öŋgöba kiŋ Solomongö sombem söranŋambuknöŋ tokoba kambu mohot aka malget.
Mewö tokoba malgetka ambazip tosatŋan keŋgötŋini möta ziriŋziriŋ aketka kunŋan totokoŋine qahö öŋgöyök. Mewö qahöpmö, ambazip kambu yeŋön göda gwötpuk qem eŋgiba malget.
Mewö tokoba malgetmö, töndup ambazip sehisehiŋi yeŋön kambuŋini toroqem eŋgiba malget. Azi aka ambi kambuŋi kambuŋi yeŋön Jisös möt nariba uruŋini meleŋgetka kambuŋinan qariba sehiyök.
Aposol yeŋön nup mewö megetka ambazip sehisehiŋan ölöwaket. Mewö ölöwakeraŋgöra aka tosatŋan kawöl ambazip eŋguaŋgita kululu köla aŋguba köna göraŋe mewöyök dum möhamgöba möki tumbula miaŋgöreŋ al eŋgiba kewö jiget, “Pitönöŋ kaba neŋgoŋgitmawi, imutimutŋan mönö nalö miaŋgöreŋ yeŋgöreŋök kungö qakŋe öŋgöi ölöwakawak!”
Mewöyök taon aka miri Jerusalem siti liliköba tat anjei, mieŋgöreŋök ambazip kambu gwötpukŋan öröba kaget. Mewö kaba ambazip kawöl eŋgöhöyöhi aka ömenöŋ töŋöt memba kölköljiŋjiŋ ak eŋgigeri, mi eŋguaŋgita kaba kaŋgotket. Kaŋgotketka körek yeŋön ölöwaket. Mewö.
Mewö aka malgetka jike nup galöm bohonŋan aka yaŋgö suŋgurumurupŋi Sadyusi (Jike nupkö kapaŋkölköl) pati naŋgöm waŋgigeri, körek yeŋgö irimŋini seholiiga urupik aket.
Urupik aka aposol eŋgömemba jöhöba gawmangö kösö mire al eŋgiget.
Al eŋgigetmö, suŋgem miaŋgöreŋ ahögetka Kembugöreŋ garata kunöŋ kösö miri naŋguŋi öröba eŋguaŋgita yaigep eta kewö jiyök,
“Mötket! Iŋini mönö anda jöwöwöl jikenöŋ öŋgöba ambazip jeŋine kinda malmal dölökŋaŋgö könaŋi pakpak aukŋe jigetka mötme.”
Mewö jii möta miri giaŋiiga jöwöwöl jikenöŋ öŋgöba kinda Buŋa keu kusum eŋgiget. Mewö kinda kusum eŋgigetka jike nup galöm bohonŋi aka alaurupŋan naŋgöm waŋgigeri, yeŋön aŋgota jike kaunsöl kambu aka Israel jitŋememeurup köl öröm eŋgigetka mohotŋe tokoget. Tokoba kinda opotöröp tosatŋi aposol eŋguaŋgitpingö melaim eŋgigetka kösö mire anget.
Angetmö, i miaŋgöreŋ qahö miwikŋaim eŋgiba öne liliŋgöba kösohotŋini kewö alget,
“Nini ölŋa kösö mire aŋgota naŋguŋi köhöikŋi kötökŋi kölget kini wahip azinöŋ naŋgunöŋ kingetka ehin. Mi ehinmö, naŋguŋi öröba öŋgöba miaŋgöreŋ azi kun qahö miwikŋaizin.”
Mewö jigetka jikegö kiripo galöm bohonŋi aka jike nup galöm bohonŋi yeŋön keu mi möta uruŋini lalalulu siksauk aiga jiget, “Opopoŋ! Merak mewö asuhuba könaŋgep kunbuk supapköiga denöwö akapuk!”
Mewö jigetka kunŋan kota kewö jii mötket, “Mötket, azi kösö mire al eŋgigeri, yeŋön mönö jöwöwöl jikenöŋ kinda ambazip Buŋa keu kusum eŋgize!”
Mewö jii mötketka jikegö kiripo galöm bohonŋan opotöröp eŋgömeiga anget. Anda “Ambazipnöŋ köt gila neŋgubepuk!” jiba keŋgötŋini möta lolonŋanök jöwöwöl jikenöŋ öŋgöba aposol eŋguaŋgita kaget.
Mewö eŋguaŋgita kaba jike kaunsöl kambu yeŋgö jeŋine alget kingetka jike nup galöm bohonŋan kewö qesim eŋgiyök,
“Iŋini Jisösgö qetŋe keu kun kude kusum eŋgime! Neŋön mewö jiba soŋgo köhöikŋi al eŋgiinmö, keu miaŋgö ölŋan mönö denöwö asuhuyök? Eŋön mönö toroqeba kusum eŋgiba mala Jerusalem siti ki Jisösgö keunöŋ kokolak qegetka maljin. Aiga azi miaŋön kömumba sepŋi mokoiga eŋön neŋgöra kewö jimakze, ‘Yaŋgö keuŋan mönö Juda neŋgö qakŋine öŋgöyöha ahöza.’”
Mewö jiyökmö, Pitö aka aposol tosatŋan kewö meleŋget, “Neŋön ambazip eŋgö jimkutukutuŋini tem kölbingöra aka Anutugöreŋ keu andö qeinga qahö dop kölma. Qahö!
Anutunöŋ nanine ambösakonurupninaŋgö bemŋina akza. Iŋini Jisös ip kembaŋe möndöba qegetka kömuyökmö, Anutunöŋ i mem gulii wahörök.
Anutunöŋ i mem guliba waŋgita öŋgöi nanŋi böröŋi ölŋe ali tatza. Euyaŋgöreŋ tari Anutunöŋ siŋgisöndoknini mosöt neŋgimamgöra kuŋgui Pom Kembunini aka Amötqeqe Tonini akza. Mewö aka Israel könagesö urumeleŋ ak neŋgimamgö mötza.
Nini yuai mi eka keu pakpak mi naŋgöba jiba dangunuŋi aka kinjin. Uŋa Töröŋan mewöyök keu mi naŋgöba jimakza. Anutunöŋ Uŋa Töröŋi ambazip jitŋi tem köl waŋgimakzei, mönö yeŋgö uruŋine ala buŋa qem eŋgiza.”
Pitönöŋ keu mewö jiiga jike kaunsöl kambu yeŋön mötketka uruŋini sounöŋ qesiŋqesiŋ ewö qesiŋnök. Qesiŋniga uruŋini könöp jeiga aposol eŋguget kömumegö mötket. Mewö.
Mewö mötketmö, Farisi (Köna keugö kapaŋkölköl) azi kun qetŋi Gamaliel yaŋön jike kaunsöl kambu yeŋgö sutŋine tarök. Yaŋön Köna keugö böhi azia mali ambazip pakpak göda qem waŋgigetka jitŋememeŋina ahök. Mewö aka wahöta aposol eŋguaŋgitketka yaigepŋe geba borom kun mambötmegöra jim kutuyök.
Mewö jim kutui gegetka jitŋememe alaurupŋi kewö jii mötket, “Israel aziurup, iŋini azi ki denöwö ak eŋgibeak, miaŋgöra mönö ölöpŋanök galöm mem aŋgume.
Mutuk emune azi kun qetŋi Teudas yaŋön wahöta ‘Nöŋön ketaŋamŋina akzal,’ jiiga merak (yara) yambu tosatŋi teköi maljin. Teudasnöŋ mewö jiiga azi 400:gö dop yambuk öröröŋ jöhöba mindiriba malgetmö, kunŋan qei kömui tosatŋan aziurupŋi imbi köl waŋgigeri, mi kuŋgum eŋgigetka buratigetka qeburuŋinan pömsöm qeba qahöwahök.
“Yaŋgö andöŋe Galili azi kun qetŋi Judas asuhuyök. Yaŋön takis memegöra ambazip qetŋini ohoba areŋgögeri, nalö miaŋgöreŋ asuhuyök. Asuhuba ambazip mölöwörim eŋgiiga karim akŋegöra suŋgurum alabaukurupŋi aket. Mewö aketmö, i mewöyök qegetka kömuyök aka tosatŋan suŋgurumurupŋi imbi köl waŋgigeri, mi kuŋgum eŋgigetka buratiget.
Mewö aiga nöŋön kewö jibi mötket: Iŋini mönö azi kieŋgö sileŋine yuai laŋ kude akŋe. Yeŋön nup ki megetka qeburuŋ ahuzawi, mi gölme ambazipkö mötmöt areŋineyök ahuza ewö, mi mönö sohoba pömsöm qeba qahöwakŋa. Miaŋgöra i mönö eŋgömosötketka etme.
Mi qahöwakŋapmö, Anutugö mötmöt areŋnöhök ahubawak ewö, eŋön mönö qeburuŋ mi jöhöbingö osime. Iŋini Anutu nanŋi qetala tuarenjoŋ ak waŋgiba malbepuk. Nanŋini könaŋini mewö miwikŋaibepuköra mönö galömŋini mem aŋgume!”
Gamalielnöŋ mewö jiiga goro keuŋi aŋgön köla wuataŋgöget. Mi wuataŋgöba aposol eŋgoholget kotketka opotöröpköra jigetka raukapaŋ (raurapaŋ) mem eŋgiget. Raukapaŋ mem eŋgigetka jike kaunsöl kambu yeŋön aposol mi Jisösgö qetŋe keu kun toroqeba jibepukö soŋgo köhöikŋi al eŋgiba “Eta anme,” jiget.
Mewö jigetka jike kaunsöl kambu mosöta anget. Könanöŋ anda kewö jiget, “Jisösgö qetköra aka qetbuŋanini mewö mem sohozei, mi Anutunöŋ mötza. Yaŋön nini sihimbölö mewöŋi mötpinaŋgö dop möta neŋgehiga ölöp dop kölja.” Mewö jiba uruŋinan miaŋgöra ölöwahiga söŋgaiget.
Söŋgaiba nup toroqeba memba silim dop jöwöwöl jikenöŋ öŋgöget aka miriŋi miriŋi miaŋgöreŋ anda Buŋa keu kusum eŋgiba malget. Jisösnöŋ Amötqeqe Toŋi Kraist akzawi, yeŋön miaŋgö Ölöwak Buŋaŋi jiba miaŋön ambazip uruŋini kuŋguba malget. Mewö.
Gwarek jaŋgöŋinan qariba öŋgöiga Juda ambazip kambu yahöt aka malget. Tosatŋan kantri tosatŋeyök kaba Grik keu jiget aka tosatŋan nanŋine gölmeŋine mala kota Arameik aka Hibru keu jiget. Mewö malgetka nalö miaŋgöreŋ goranora (noragora) asuhuyök. Grik keu jigeri, yeŋön kewö jigetka böliyök, “Aposol yeŋön nalö dop nene inap mendeŋ neŋgimakzemö, Grik keu ambi malö neŋgö nene inap bahöŋi mi bahösapsap neŋgimakze. Öröröŋ qahö misigetka qahö dop kölja.”
Mewö jigeraŋgöra aka aposol 12 yeŋön gwarek kambu köl öröm eŋgiget tokogetka kewö jiget, “Neŋön silegö nup memba nene mendeŋda eŋgiba Anutugö Buŋa nupköra nalönini ölöp qahö dop köli urugö nupninan etpapuk. Mi kude dop kölja.
Mewögöra alaurupnini, mötket! Eŋön mönö nanŋini sutŋineyök nupbauk miwikŋaim eŋgime. Uŋa Töröŋan azi uruŋini kokolak qeiga Anutunöŋ mötkutukutuŋi qainŋi kun al eŋgii qetbuŋa ölöpŋi memba kinjei, mönö azi mewöŋi 7 meköm eŋgime. Mi meköm eŋgigetka nup mi eŋgiinga mi galöm köla memba malme.
Yeŋön mewö malmemö, naninak nalö jömukŋanök köuluköba Anutugöreŋ Buŋa keu jegep kinda jim sehiba malbin. Nup miaŋgöreŋ mönö pöndaŋ kinbin.”
Mewö jigetka kambu pakpak yeŋön “Ölöp dop kölja!” jiget. Mewö jiba azi qetŋi Stiwen meköget. Stiwen mi Anutu köhöikŋanök möt narim waŋgiiga Uŋa Töröŋan uruŋi kokolak qei malök. Toroqeba azi kewö meköba möwölöhöm eŋgiget: Filip, Prokorus, Nikanor, Timon, Parmenas aka Nikolas. Nikolas mi kian kantrigö siti qetŋi Antiokia miaŋgöreŋ ahuba könaŋgep Juda azia aka uruŋi Kraistköreŋ meleŋnök.
Mi meköba möwölöhöm eŋgigetka aposol yeŋgö jemesoholŋine öŋgöm angetka böröŋini nöröpŋine ala köuluköba kötuetköm eŋgiget.
Anutugöreŋ keu jim sehigetka töhötmöriamŋambuk aiga gwarek yeŋgö jaŋgöŋinan Jerusalem sitinöŋ qariba sehiyök. Jike nup galöm yeŋgö kambunöhök sehisehiŋi yeŋön mewöyök uruŋini meleŋda Jisös möt nariget. Mewö.
Anutugö kalem möriamŋi aka kukösumŋi miaŋön nupbauk azi Stiwengö uruŋi kokolak qei kinda aiwesök aŋgöletot ketaŋi ketaŋi mi ambazip sutŋine mei asuhuget.
Mi asuhugetmö, Juda tosatŋan wahöta Stiwen aŋgötuarenjoŋ ak waŋgiget. “Lolohoba kageraŋgö köuluk miri kambu” yeŋgö sutŋine Juda tosatŋan Sairini aka Aleksandria Ijipt siti yahöt miaŋgöreŋök liliŋgöba kaba kinget. Azi mewöŋan mindiriba wahöta Silisia aka Eisia prowinsnöhök kageri, yeŋgö kambunöhök Juda azi tosatŋi eŋgömemba mohotŋe Stiwenbuk möndöŋda goranora aka jitnakölik erauget.
Mewö jigetmö, Uŋa Töröŋan Stiwen sölölöhöi mötkutukutu ketaŋaŋgö qakŋe keuŋi meleŋda jiyöhi, mi Juda yeŋön qeapköbingö osiba etket.
Osiba eta mömölaköba anda azi tosatŋi miwikŋaiba kuŋgum eŋgiba kaba kewö jiget, “Yaŋön mepaqepaik keu jiba miaŋön Moses aka Anutu qetal etkii mörin.”
Mewö jiba anda ambazip kambu, yeŋgö jitŋememe aka Köna keugö böhi mieŋgö urugege keu jigetka uruŋini könöp jeyök. Könöp jeiga kölölohoba kaba Stiwen öröba meraköba memba jike kaunsöl kambu yeŋgö jeŋine anget.
Anda azi tosatŋi eŋguaŋgitketka kota Stiwengö sileŋe keu muneŋi ala kewö naŋgöba jiget, “Azi kiaŋön mönö jöwöwöl jikenini aka Mosesgöreŋ Köna keu tuarenjoŋ aka qahö mosörakzapmö, mi toroqeba jimahakza.
Tuarenjoŋ aka kewö jii mörin, ‘Jisös, Nazaret azinöŋ mönö jöwöwöl jike ki köndeŋniga qeqelaŋlaŋ ahöma aka Mosesnöŋ Köna keu neŋgii ahözawi, mi uteköma.’”
Mewö jigetka jike kaunsöl kambugö totokonöŋ tatkeri, yeŋön körekŋan Stiwen törörök ugetka kaisoŋgolomŋan Suep garata tandök ewö ahiga eka mötket. Mewö.
Stiwen keu jakeŋe al waŋgigetka kini jike galöm bohonŋan kewö qesim waŋgiyök, “Keu mi ölŋa me muneŋa?”
Qesim waŋgiiga likepŋi kewö meleŋnök, “Aziurup, iwi darumuni, nöŋön kewö jibi mötket: Nanine ambönini Abrahamnöŋ Mesopotemia gölmenöŋ maliga asakmararaŋ Toŋi Anutu yaŋön asuhum waŋgiiga Mesopotemia mosöta Haran mirinöŋ anda malök.
Anutunöŋ kewö jii mörök, ‘Gi nangi miri gölmegi aka tinitosolomurupki eŋgömosöta gölme kun kondel gihimami, mönö miaŋgöreŋ anda malman.’
Mewö jii möta Kaldia gölme mosöta Haran gölmenöŋ anda malök. Miaŋgöreŋ mali iwiŋan kömui Anutunöŋ melaim waŋgiiga iŋini nalö kewöŋe ki maljei, mönö gölme kiaŋgöreŋ kaba könahiba tata malök.
Gölme kiaŋgöreŋ tata maliga Anutunöŋ gölme kitipŋi borom kun köna tamböŋaŋgö dop mi qahö buŋa qem waŋgiyök. Gölme kiaŋgö toŋi qahöpmahöp qahöpmö, Abrahamgö gwölönarökŋi qahö ahuiga Anutunöŋ nalö miaŋgöreŋök yaŋgö keu qeljiŋe kewö jiba jöhöyök, ‘Nöŋön gölme ki mi gi aka göhö andöge gwölönarökurupki ahumei, mönö eŋgöra eŋgibi miaŋgö toŋi akŋe.’
Mewö jiba toroqeba keu kewö jiyök, ‘Göhö gwölönarökurupkan gölme kungen anda kian aka malme. Kian aka malgetka gölme miaŋgö toŋi yeŋön jöhöm eŋgigetka toŋinaŋgö welenŋini öne qeba malme. Mewö malgetka tulumgöm eŋgigetka nup lömbötŋi lömbötŋi öne megetka söŋgöröŋi qahö eŋgigetka (yara) yambu 400:gö dop wahöjaliŋ qakŋe malme.
Mewö malmemö, nöŋön könaŋgep gölme ambazip welenŋini qeba malmei, mi keunöŋ ala jim teköm eŋgimam.’ Mewö jiba toroqeba jiyök, ‘Mewö asuhuiga gwölönarökurupkan gölme mi mosöta gölme kiaŋgöreŋ liliŋgöba kaba waikni memba möpöseim niŋgiba malme.’ Mewö.
“Anutunöŋ Abrahamgöra mewö jiba aiwesök kewö akŋegöra jii mörök, ‘Iŋini nömbuk jöhöjöhö akŋegöra mönö nöŋgö aiwesök esöŋini köla azi sileŋine yandiba malme.’ Miaŋgö dop Abrahamnöŋ nahönŋi Aisak ahuiga silim 8 aiga miaŋgöreŋ aiwesök mi sileŋe yandiyök. Aisaknöŋ nahönŋi Jeikob qiwikŋaiba aiwesök mi yandiyök aiga Jeikobnöŋ nahönurupŋi qiwikŋaim eŋgiba miaŋgö dop yandim eŋgiyök. Jeikobkö nahönurupŋi 12 yeŋön Israel neŋgöreŋ ambösakonurupnina aket.
“Ambösakonurupninan munŋini Josef mi andö qem waŋgiba bohonŋi memegöra algetka tosatŋan söŋgöröŋi memba waŋgita Ijipt kantrinöŋ anda algetka malök. Miaŋgöreŋ malökmö, Anutunöŋ yambuk kinök.
Yambuk kiniga köŋjiliŋ könaŋi könaŋi qakŋe öŋgöi möröhi, körek mieŋgöreŋök mönö meköm waŋgiyök. Meköm waŋgiba kalem möriamŋi waŋgii mötkutukutuŋi ölöpŋan asuhuyök. Mi asuhuiga Ijipt kantrigö farao kiŋ yaŋgö jeŋe aŋgori ehi dop köliga azi kembu kuŋgum waŋgii Ijipt kantri aka farao kiŋgö jakömbuak miri yuaiŋi galöm köl eŋgiba malök.
Galöm köl eŋgiiga bödi nalöŋi kam kuŋguiga Ijipt pakpak aka Kenan gölme mi dop kölök. Miaŋgöra ambazipnöŋ kahasililiŋ ketaŋi möta malget. Mewö mala nanine amböurupninan nene miwikŋaibingö meme yaŋgap meget.
“Mewö megetka ‘Ijipt gölme miaŋgöreŋ padi ahöza,’ mewö jigetka Jeikobnöŋ mörök. Mewö möta nahönurupŋi, nanini amböurupnini mi nalö mutukŋi melaim eŋgii miaŋgöreŋ anget.
Mewö anda mala liliŋgöba iwiŋinaŋgöreŋ kaget. Könaŋgep indimŋi kun kunbuk angetka Josefnöŋ könaŋamŋi indeli mötket. Mötketka farao kiŋnöŋ mewöŋanök tinitosolomŋi eŋgeka könaŋini möt kutuyök.
Möt kutuiga Josefnöŋ keu ala iwiŋi Jeikob aka tinitosolomurupŋi pakpak mi köl öröm eŋgii yaŋgöreŋ anget. Ambazip angeri, yeŋgö jaŋgöŋini mi 75 ahök.
“Jeikob mewö waŋgitketka Ijipt gölmenöŋ anök. Anda mala miaŋgöreŋ kömuyök. Amböurupninan mewöyök kömum teköget.
Kömum tekögetka qamötŋini memba aŋguba Kenan gölmenöŋ liliŋgöba Sekem mire kaba löm köl eŋgiget. Mönöwök Abrahamnöŋ Sekem (Sikem) mala gölme kun azi qetŋi Hamor yaŋgö gwölönarökurupŋi yeŋgöreŋök moneŋnöŋ söŋgöröŋi meyöhi, mönö miaŋgö qaksiriŋe köt köteŋ urorohoba miaŋgöreŋ al eŋgiget.” Mewö.
Stiwenöŋ toroqeba kewö jiyök, “Anutunöŋ mönöwök jöhöjöhö keu Abraham waŋgiyöhi, mi ölŋambuk akŋapkö nalöŋi töriba dopdowiyök. Dopdowiyöhi, miaŋgö dop Israel yeŋön Ijipt gölmenöŋ ahum sehiba malgetka kambuŋinan qariba öŋgöyök.
Qariba öŋgöiga farao kiŋ kunöŋ wahöta könahiba Ijipt galöm köl eŋgiyök. Kiŋ dölökŋi miaŋön Josefgö könaŋi mi qahö möta malök.
Yaŋgö könaŋi kude möta nanini könagesö mi isimkakalek qakŋe tilipköba amböurupnini mulumgöm eŋgii malget. Mewö malgetka kiŋnöŋ köhöiba Israel kewö jim kutum eŋgiyök, ‘Iŋini mönö morö azi sepsepŋini memba yaigepŋe anda onöŋ gilgetka geba kömume.’
“wö jiiga nalö miaŋgöreŋök morö kun qetŋi Moses asuhuyök. Anutunöŋ i eka möri dop kölök. Mosesnöŋ ahuiga iwinamŋan i köiŋ karöbut miaŋgö dop miriŋire galöm köla malohot.
Köiŋ karöbut mi teköiga namŋan waŋgita yaigepŋe anda köndenöŋ o qakŋe ala mosörök. Mosöta ani farao kiŋgö böratŋan miwikŋaiba meiga nahönŋi aiga galöm köl waŋgii malök.
Mewö maliga Ijipt yeŋgöreŋ mötmöt aka aiaka pakpak mi kusum waŋgigetka miaŋgö dop Ijipt yeŋgöreŋ mötkutukutu azi ketaŋi ahök. Yaŋön keuŋi aka ahakmemeŋi mi ösum-mumu qakŋe jiba aka malök.
“Mosesgö (yara) yambuŋi 40 teköiga miaŋgöreŋ Israel darumunurupŋi yeŋgö prowinsnöŋ anda eŋgekŋamgö mötmöriba keuŋi jöhöba anök.
Anda Ijipt azinöŋ Israel azi kun yambuk öne töhön aŋgururuk aka öröm ureim ak waŋgiba qeyöhi, mi ehök. Mi eka anda Israel azi mi bauköm waŋgiba andöŋe anda likepŋi meleŋda Ijipt azi mi qeba qem kömuyök.
Qem kömuiga Anutunöŋ Mosesgöreŋ nariba Israel ambazip farao kiŋgö böröŋeyök meköm eŋgimamgöra kukösum waŋgii kayök. Yeŋön Moses eka könaŋi mewö ölöp möt asarize, mewö mötmöriyökmö, yeŋön mi qahö möt asariba öne tönpin malget.
“Miri giaŋiiga kunbuk yeŋgöreŋ ani Israel azi yahötŋan auyohotka etkehök. Etkeka esapköba sutŋire luai ahumapkö möta kewö jiyök, ‘Azi yahöt, iŋiri darumuna. Nanŋiri mohot miaŋön mönö wuanöŋgöra mewö ayuhum aŋguzahot?’
Mewö jiyökmö, azinöŋ alaŋi mem bölim waŋgiyöhaŋön mönö Moses könöpuk utala kewö jim waŋgiyök, ‘Gi mönö neŋgöreŋ galöm aka jimtekötekö azia akzan me? Daŋön mewö kuŋgum gihiiga kinjan?
Gi uran Ijipt azi qenöŋ kömuyöhi, mönö mewö ni nuŋgumamgöra jizan me?’
Mewö qesim waŋgiiga keu miaŋgöra aka Ijipt kantri mosöta ölöŋ köla Midian gölmenöŋ anda kiana malök. Mewö mala ambi memba nahönyahötŋi yahöt qiwikŋaim etkii malget.” Mewö.
Stiwenöŋ keu toroqeba kewö jiyök, “Mewö malgetka (yara) yambu 40 teköiga miaŋgöreŋ Mosesnöŋ gölme qararaŋkölkölŋe liliköba kunduŋi qetŋi Sainai miaŋgö könaŋe mali Suep garata kunŋan asuhuyök. Mi ip köhösö kembaŋe könöp bölam asuhuba qahö jem kutuyöhi, miaŋgöreŋ asuhum waŋgiyök.
Mewö asuhum waŋgiiga tandök miaŋgöra welipköba könaŋi eka möt kutumamgöra kösutŋe ani Anutugöreŋök keu kun kewö kai mörök,
‘Nöŋön göhö ambösakonurupki yeŋgö Anutuŋina akzal. Nöŋön Abraham, Aisak, Jeikob yeŋgö Kembuŋina mala kota maljal.’ Mewö jii möta jönömŋi könahiba unduiga miaŋgöreŋ göröken uba ekŋamgö keŋgötŋi mörök.
“Keŋgötŋi mörökmö, Kembunöŋ kewö jii mörök, ‘Gölme tiba kinjani, mi gölme kömbukŋa. Miaŋgöra gi mönö köna esugi qeköman!
Nöŋgö ambazip kambu-urupni Ijipt maljei, mi mulumgöm eŋgigetka sihimbölö qakŋe aum-möriba malje. Nöŋön mi eka maljal. Yeŋön osoŋgom eŋgui sahöt uletzei, nöŋön mi möt teközal. Nöŋön yeŋgö böröŋineyök meköm eŋgimamgöra etzal. Miaŋgöra gi mönö dölki wahöta ki kanöŋga melaim gihibiga Ijipt anman!’ Mewö jiyök.”
Stiwenöŋ keu toroqeba kewö jiyök, “Yeŋön Moses qaŋ köla köndat waŋgiba kewö jiget, ‘Gi mönö galöm aka jimtekötekö azia akzan me? Daŋön mewö kuŋgum gihiiga kinjan?’ Mewö qaŋ köla jigetmö, Anutunöŋ Moses mi melaim waŋgiiga yeŋgö pom kembuŋina ahök. Suep garatanöŋ ip köhösönöŋ bölam jeyöhaŋgöreŋ asuhum waŋgiyöhi, yaŋön mönö Anutugöreŋ buzup keu mi memba kaba uruŋi kuŋgui mekömekö aziŋina ahök.
Israel mekömekö aziŋina aka ambazipurupŋi mi aiwesök aŋgöletot könaŋi könaŋi memba Ijipt kantrinöhök meköba eŋguaŋgiriga mosöta Köwet Pisikŋi miaŋgöreŋ kaget. Emu kagetka miaŋgöreŋ aka gölme qararaŋkölkölŋe mewöŋanök toroqeba aiwesök aŋgöletot murutŋi murutŋi mi (yara) yambu 40 miaŋgö uruŋe memba kondeli eka malget.
Mosesnöŋ pom kembuŋina mala Israel könagesö yeŋgöra kewö jiyök, ‘Anutunöŋ Juda kambu eŋgö sutŋineyök kezapqetok azi kun möwölöhöba kuŋguiga ni ewö akŋa.’
“Israel yeŋön gölme qararaŋkölkölŋe kaba malgetka pom kembuŋini aka nanine ambösakonurupnini yembuk mala könagesöŋini galöm köl eŋgiyök. Galöm köl eŋgiba kunduŋi qetŋi Sainai miaŋgöreŋ öŋgöi Suep garata kunŋan keu jii möta yambuk malök. Mewö mala Anutunöŋ malmal köhöikŋaŋgö keuŋi sundan jii möta malöhi, yaŋön keu mi miaŋgö dop jiiga neŋgö Buŋaya ahök.
“Yaŋön pom kembuŋina malökmö, nanine ambösakonini yeŋön keuŋi tem köl waŋgibingö ölan eŋgöhöiga andö qeget. Andö qeba utal waŋgiba uruŋini möŋaiiga Ijipt kantrinöŋ kunbuk liliŋgöbingö sihimŋi mötket.
Mewö möta Mosesgö datŋi Aron yaŋgöra kewö jiget, ‘Mosesnöŋ pom kembunini aka Ijipt kantrinöhök meköba neŋguaŋgiriga kaini, yaŋön kunduŋe öŋgöba tandök denöwö akzawi, nini mi qahö mötzin. Mi qahö mötzinaŋgöra göŋön ölöp tandö lopioŋ menöŋga mieŋön jitŋememenini aketka könaŋine toroqeba anbin.’
“Mewö jiba miaŋgöreŋök goul memba miaŋön lopioŋ kun bulmakau moröŋaŋgö tandök meget. Mi memba jöwöwöl memba kaba al waŋgiba lömbuaŋ ohoba yuai böröŋinan megeri, miaŋgö sösöŋgai aka möpöseiget.
Mewö aketmö, Anutunöŋ mi eka ölan yöhöiga andö eŋgui Suepkö seŋgelau Toŋi waikŋini memba möpöseim eŋgimegöra eŋgömosörök. Kezapqetok azi Amosnöŋ keu kun ohoi Buzup Kimbinöŋ ahözawi, mönö miaŋgö dop kewö aket, ‘O Israel ambazip, iŋini gölme qararaŋkölkölŋe kaba (yara) yambu 40:gö dop mala nalö miaŋgöreŋ sömbup jöwöwöl ohoba naluk tosatŋi memba kaba niŋgiba malget me qahö?
Mi qahöpmö, eŋön mönö bem qetŋi Molok yaŋgö opo seri koumŋi mi aŋguget aka bem qetŋi Refan yaŋgöreŋ seŋgelau imutŋi mi aŋguba kaba malget. Eŋön imut lopioŋ mi waikŋiri memba möpöseim etkibingö meget buŋaŋina ahök. Miaŋgöra aka nöŋön mönö iŋini közöl eŋgibi kerökurupŋinan kaba eŋguaŋgitketka anda mala köröwen Babilon kantrigö andöŋe öŋgöba malme!’” Mewö.
“Ambösakonurupnini yeŋön gölme qararaŋkölkölŋe kaba mala Anutugö dangunuŋi kuŋguba opo seri jike memba aŋguba malget. Mi memba aŋguba Anutunöŋ jikeŋi memegöra Moses jim kutum waŋgiba söpsöp imutŋi kondel waŋgii ehöhi, mönö miaŋgö dop meget kinök.
Mosesnöŋ ambösakonurupnini galöm köl eŋgiiga yeŋön opo seri jike mi aŋguba malget. Könaŋgep Josuanöŋ wahöta galöm köl eŋgii gwölönarökurupŋinan jike mi buŋa qem aŋguba toroqeba kaba mala kantri ki kaŋgotket. Kantri ki kaŋgotketka Anutunöŋ gölme toŋi kambuŋi kambuŋi eŋguataŋgöi angetka gölmeŋini aŋgön köla meget. Memba tata malgetka kiŋ Deiwidnöŋ asuhuyök.
“Yaŋön asuhuba Anutu jemesoholŋe kalem möriamŋi miwikŋaiba kewö qesim waŋgiyök, ‘Anutu Jeikobkö bemŋi, göŋön ölöp jinöŋga nöŋön jim kutubi nini göhöra jöwöwöl jike bohonŋi membin.’
Mewö qesim waŋgiyökmö, Solomonöŋ jiiga Anutugöra jöwöwöl jike meget.
Mi megetmö, Öŋgöŋgöŋi Ketaŋi yaŋön azinöŋ miri böröŋinan megeri, miaŋgöreŋ qahö malja. Miaŋgö keuŋi kezapqetok azi kunŋan kewö ohoi ahöza,
‘Kembunöŋ jiza: Nöŋgöreŋ jakömbuak dum tatatni mi Suepnöŋ ahöiga gölme mi könanaŋgö döpŋi aiga miaŋgöreŋ tiba tatzal. Iŋini mönö nöŋgöra miri tandökŋi denöwö megetka dop kölbawak? Me miri denikeaŋgöreŋ miwikŋaim niŋgigetka miaŋgöreŋ öŋgöba luhut memba malbileŋak?
Yuai pakpak mi mönö nanak nani börönan miwikŋaim eŋgial mi mötze.’” Mewö.
“O qeqetal ambazip, eŋgö uruŋinan mönö duhuiga kopa akze! Kezapŋinan köungöba qahö kötökŋi tohoza! Mi duhuzawaŋgöra Anutugöreŋ keu qetala kezapjupjup ahakze. Ambösakonŋinan Uŋa Töröŋi tuarenjoŋ ak waŋgiba malgetka eŋön mönö yeŋgö dop toroqeba mewöŋanök Uŋa Töröŋi sundan dop andö qemakze!
Eŋgö ambösakonurupŋinan kezapqetok ambazip awamŋi qahö sesewerowero ak eŋgiba malget. Yeŋgöreŋök daŋön mönö kahasililiŋ qahö miwikŋaiyök? Yeŋön Azi Solanŋan asuhumapkö kezapqetok keuŋi jigetka i eŋguget kömuget. Yeŋön kömugetka Azi Solanŋan nanŋak asuhuiga iŋini i mamalolo ak waŋgiba qeget kömuyök.
Anutunöŋ garataurupŋi melaim eŋgiiga Suepnöhök eta Köna keu eŋgigetka Buŋaŋini ahökmö, eŋön mi qahö tem köla malget.” Mewö.
Stiwenöŋ keu mewö jiiga jike kaunsöl yeŋön mötkeri, mi uruŋini sounöŋ qesiŋqesiŋi ewö qesiŋnök. Qesiŋniga uruŋini könöp jeiga ambarik (amdabö) yöhöba wahöta kinget.
Mewö aketmö, Uŋa Töröŋan Stiwengö uruŋi kokolak qeiga jeŋi Suepnöŋ göröken ui öŋgöiga Jisös Anutugö asakmararaŋ uruŋe euyaŋgöreŋ Anutugö böröŋi ölŋe kini ehök.
Jisös eka jiyök, “Mötket! Suepnöŋ aŋaŋiiga Suep gölmegö Azi Ölŋan mönö Anutugö böröŋi ölŋe kiniga ekzal.”
Mewö jii möta qet gigilahögetka göju ketaŋi wahöriga kezapŋini böröŋinan gwözöŋda körekŋan luhuba anda qeraköba meget.
Mewö memba taon göraŋe örörahöba anda yaigepŋe ala kötnöŋ könahiba gila qeget. Mewö qegetka tosatŋan mi eka kinda malukuŋini qeköba mölohoba azi gwabö Solgö kösutŋe alget.
Mewö aka kötnöŋ gila qebayök kingetka Stiwenöŋ Anutugö köuluköba kewö jiyök, “O Kembu Jisös, gi mönö uŋani memba aŋgön kölman!”
Mewö jiba siminŋan geba köla qet gigilahöba jiyök, “Kembu, siŋgisöndok ki akzei, miaŋgö lömbötŋi mönö yeŋgö qakŋine kude alman!” Mewö jiba nöŋ qeba kömuyök. Mewö.
Stiwen qeget kömuyöhi, mi Solnöŋ mewöyök möri dop kölök. Nalö miaŋgöreŋök sesewerowero ketaŋi ahuiga Jerusalem sitigö urumeleŋ kambu kazik ak eŋgiget. Miaŋgöra yeŋön körekŋanök siti mosöta deŋda Judia aka Samaria prowins yahöt mi dop köla angetka aposol yeŋönök kapaŋ köla sitinöŋ malget.
Ambazip Anutu göda qeba waikŋi memba malgeri, yeŋgöreŋök tosatŋan Stiwen kömuyöhaŋgöra jiŋgeŋ köla gwötpuk sahöta qamötŋi memba anda löm kölget.
Löm kölgetmö, Solnöŋ urumeleŋ könagesö jaŋgauraŋga mem eŋgiba miriŋi miriŋi liliköba öŋgöba urumeleŋ azi aka ambi örörahöba eŋgömemba gili etketka jiiga kösö mire al eŋgiget. Mewö.
Urumeleŋ ambazipnöŋ deŋda miri dop anda kaba liliköba malgeri, yeŋön Ölöwak Buŋa jiba miaŋön ambazip uruŋini kuŋguba malget.
Filipnöŋ Samaria prowinsgö siti kunöŋ geba Amötqeqe Toŋi Kraistkö könaŋi jim asarim eŋgii mötket.
Mia jim asarim eŋgiba aŋgöletot meiga letotketka ambazip kambu yeŋön mi eka keu jiyöhi, mi urumohot aka kezap ala möta aŋgön kölget.
Filipnöŋ nup meiga Anutugö ösumŋan öme gwötpuk mi ambazip uruŋineyök eŋguataŋgöyök. Eŋguataŋgöiga qet bölöbölö qeta kota anget. Nup meiga ambazip sehisehiŋi likepŋini kömukömuŋi aka lokon malgeri, mi ölöwaket.
Mewö aiga Samaria sitinöŋ sösöŋgai öŋgöŋgöŋi asuhuba ahöyök. Mewö.
Sösöŋgai ahöyökmö, Samaria siti miaŋgöreŋ suŋa jinaŋ azi kun qetŋi Saimon malök. Yaŋön (yara) yambu tosatŋi qarösoŋgo amötqeqe nup memba Samaria ambazip welipköm eŋgiiga malget. Mewö malgetka “Azi öŋgöŋgöŋi akzal,” jiba nanŋaŋgöra möri öŋgöyök.
Ambazip öŋgöŋgöŋi eretŋi yeŋön körek pakpak Saimongö keugöra kezap ala möta kewö jimalget, “Anutugö ösumŋi qetŋi ‘Kukösum ketaŋi,’ qetzei, miaŋön mönö azi miaŋgö uruŋe geiga ahöza.”
Saimonöŋ qarösoŋgo amötqeqe nup mi nalö köröpŋi memba ambazip welipköm eŋgiiga malget. Mewö ak eŋgiyöhaŋgöra aka yaŋgöreŋ qekötahöba malget.
Mewö malgetmö, Filipnöŋ kaba Anutugö bemtohoŋe aŋgotpingö Ölöwak Buŋaŋi aka Jisös Kraist qetŋaŋgö könaŋi mi jim asarim eŋgiyök. Mi jim asarim eŋgiiga ambazip gwötpukŋan Buŋa keu möt nariba uruŋini meleŋgetka o melun mem eŋgiyök.
Mewö aketka Saimonöŋ mewöyök keu mi möt nariiga o melun mem waŋgigetka Filipkö kösutŋe kaba mala wuataŋgöyök. Mewö aiga Filipnöŋ aŋgöletot aiwesök ketaŋi ketaŋi mei asuhugetka mi eka welipköba malök. Mewö.
Samaria ambazipnöŋ Anutugöreŋ Buŋa keu mewö möt aŋgön kölgeri, miaŋgö buzupŋan sehiba Jerusalem sitinöŋ ani aposol yeŋön mötket. Yeŋön mi möta Pitö aka Jon meköba melaim etkigetka yeŋgöreŋ anohot.
Anda aŋgota yeŋgöra aka köuluköba Uŋa Töröŋan uruŋine gemapköra Kembu qesiyohot.
Könaŋi kewögöra qesiba köuluköyohot: Yeŋön Kembu Jisösgö qetŋe o melun mem eŋgigetmö, Uŋa Töröŋan yeŋgöreŋök kungö uruŋe qahö gei öne malget.
Miaŋgöra köuluköba böröŋiri nöröpŋine alohotka Uŋa Töröŋan uruŋine geiga meget. Mewö.
Aposol yetkön böröŋiri ambazip nöröpŋine alohotka Anutunöŋ miaŋgö dop Uŋa Töröŋi yeŋgö uruŋine aliga Saimonöŋ mi eka moneŋ memba kaba kewö jiyök,
“Iŋiri mönö kukösum mewöŋi mi nia kun niŋgiyohotka memba böröni denike yeŋgö nöröpŋine almami, Uŋa Töröŋan mönö yeŋgö uruŋine gema.”
Mewö jiyökmö, Pitönöŋ kewö jim waŋgiyök, “Aek! Yapmakek! Göŋön Anutugö kalemŋi mi moneŋnöŋ söŋgöröŋi memamgöra jizan. Miaŋgöra gi mönö moneŋgabuk könöp sianöŋ geman.
Göhö urugan mönö Anutugö jeŋe qahö diŋgiza. Miaŋgöra gi Buŋa keu kiaŋgö ölŋi kun qahöpmahöp meman.
Bölöŋamgeyök mönö urugi meleŋda Kembu köulukönöŋga yaŋön uru mötmötkahö siŋgisöndokŋi mi mosötpawak.
Göhö urugan mönö kömbuhiiga wösökömbuk ewö jula kokolak qem gihiza. Siŋgisöndokan mönö kösö ewö köpeim gihiiga qaközan.”
Pitönöŋ mewö jiiga suŋa jinaŋ azi Saimonöŋ kewö meleŋ etkiyök, “Mönö nöŋgöra aka Kembugö köuluköyohotka keu jizahori, miaŋgö ölŋi kun qahö asuhum niŋgibawak.”
Aposol yetkön Kembugö Buŋa keu mi siti miaŋgöreŋ naŋgöba jiba jim asariba eŋgömosöta anohot. Könanöŋ anda Samaria prowinsgö miriŋi miriŋi liliköba ambazip uruŋini Ölöwak Buŋa keunöŋ kuŋgum eŋgiba mala Jerusalem sitinöŋ liliŋgöba anohot. Mewö.
Kembugöreŋ garata kunŋan Filipköra keu kewö jii mörök, “Gi mönö Jerusalem siti mosöta Saut göröken anman. Gölme qararaŋkölkölŋe köna isikŋi (walŋi) Gaza taonöŋ gemakzei, mönö miaŋgöreŋ anman.”
Mewö jii möta Filipnöŋ amqeba mosöta anök. Anda Afrika azi kunŋan miriŋe liliŋgöba ani könanöŋ miwikŋaiyök. Yaŋön Etiopia kantrigö kandasi qingö jembonŋi öŋgöŋgöŋi aka ambi kembugö jakömbuak miriŋe moneŋ aka inap yuaiŋi galöm köla malök. Sileŋaŋgö yuaigöra aka Juda azi akŋamgö osiyökmö, töndup Anutugö waikŋi memba möpöseimamgöra Jerusalem sitinöŋ kayök.
Kaba miriŋe liliŋgömamgöra hos karenöŋ öŋgöiga hosnöŋ örögetka könanöŋ anök. Miaŋgöreŋ anda kezapqetok azi Aisaiagö buk kötula oyoŋda tarök.
Mewö aiga Uŋa Töröŋan Filipköra saŋep ala keu kewö jiyök, “Gi mönö hos kare miaŋgö qöhöröŋe anda mötöteiba anman.”
Uŋa Töröŋan mewö jiiga miaŋgöreŋök ösumŋan kösutŋe anök. Anda azinöŋ kezapqetok azi Aisaiagö buk miaŋgö Buŋa keuŋi oyoŋni mörök. Möta kewö qesim waŋgiyök, “Keu oyoŋjani, mi ölöp möt asarizan me qahö?”
Qesim waŋgiiga jiyök, “Kunŋan qahö jim asariiga nanak mi denöwö möt asaribileŋak?” Mewö jiiga hos karenöŋ öŋgöiga mohotŋe tarohot.
Buŋa Kimbi oyoŋnöhi, mi kewö, “Azinöŋ lama qem yandibingöra memba waŋgitzei, yaŋön mönö miaŋgö dop ösöŋ sororoŋgöba ahöyök. Galömŋan lama moröŋaŋgö jupŋi fitanöŋ mitiiga qöhöröŋe göröŋ qeba tim gwiriŋi qahö kinjawi, yaŋgö numbuŋaŋgö dop mönö qahö waumgöba aŋaŋiyök.
Memba et al waŋgigetka kunŋan keu jakeŋe keuŋaŋgö likepŋi qahö naŋgöba jiiga öne jim teköget. Gölmenöŋ malmalŋi mewö waŋgitket. Gwölönarökurupŋi qahö mewö kömuyök. Miaŋgöra kunŋan qet areŋi könaŋgep qahö oyoŋda jima.”
Jembonöŋ mi oyoŋda Filip kewö qesim waŋgiyök, “Kezapqetok azinöŋ keu mi dagöra jiza? Mi nanŋaŋgöra me azi kungöra jiza? Gi ölöp miaŋgö könaŋi jinöŋ mötpi.”
Qesim waŋgiiga kezapqetok yeŋgöreŋ Buzup Kimbinöhök könahiba Jisösgö Ölöwak Buŋa mi könaŋambuk jim asarii mörök.
Mewö eraum möta könanöŋ anda o kösutŋe aŋgorohotka qin jembonŋan jiyök, “Eknöŋ, o töwatŋi ki ahöza. Miaŋgöra gi ölöp o melun mem niŋgiman. Keu kunöŋ aŋgön köl gihiza me qahö?”
(Mewö jiiga Filipnöŋ jiyök, “Gi keu jibi mötzani, mi urugi jömuk Anutugöreŋ ala möt narizan ewö, mi ölöp akŋam.” Jiiga keu kewö meleŋnök, “Jisös Kraistnöŋ Anutugö Nahönŋi akza, nöŋön mi möt narizal.”
Mewö meleŋda jim kutuiga hos kare jöhögetka mohotŋamŋire oe geba Filipnöŋ o melun mem waŋgiyök.
Mi mem waŋgiiga onöhök korohotka Kembugö Uŋa Töröŋan Filip waŋgiri öŋgöba sök aliga qin jembonŋan i kunbuk qahö ehök. Qahö ehökmö, toroqeba sösöŋgai qakŋe miri gölmeŋe Etiopia anök.
Filipnöŋ sök ala anda taon qetŋi Asdod miaŋgöreŋ asuhui miwikŋaiget. Miaŋgöreŋök toroqeba taonŋi taonŋi liliköba miaŋgöreŋ Ölöwak Buŋa keunöŋ ambazip uruŋini kuŋguba anda mala Sisaria taonöŋ kaŋgorök. Mewö.
Nalö sutŋe miaŋgöreŋ Solnöŋ urukönöp qakŋe kinda uru sileŋi bölam tepköiga Kembugö gwarekurupŋi eŋgum ureim eŋgiba malök. Mewö mala jike nup galöm bohonŋi yaŋgöreŋ anök.
Yaŋgöreŋ anda kewö kuŋguba qesiyök, “Köna dölökŋi wuataŋgöba maljei, yeŋgöreŋök tosatŋan Damaskus sitinöŋ köröwen malje. Miaŋgöra nöŋön ölöp endu anda jarum eŋgiba kun miwikŋaimami, i mönö jöhöba waŋgita Jerusalem sitinöŋ kamam. Damaskus sitinöŋ Juda neŋgö köuluk miri galöm kölakzei, yeŋön i aŋgön köl eŋgibepuköra mönö jimtekötekö kimbi ohoba niŋginöŋga memba anda kondel eŋgimam.” Mewö jii ohoi memba anök.
Könanöŋ anda mala Damaskus siti dopdowimamgö aiga yuai kun wölaŋ kewö asuhuyök: Asakmararaŋ kun Suepnöhök wölbilik ewö asuhuba eta liliköm waŋgiyök.
Liliköm waŋgii tala gölmenöŋ geba ahöba kouruk kun möriga keu kewö jii mörök, “Sol Sol, gi mönö wuanöŋgöra sesewerowero qakŋe al niŋgizan?”
Mewö jiiga Solnöŋ qesiba jiyök, “Kembu, gi daŋön?” Mewö jiiga meleŋnök, “Ni Jisös sesewerowero qakŋe al niŋgimakzani, ni mönö mi.
Mi akzalmö, ölöp wahöta sitinöŋ anman. Miaŋgöreŋ anda wani yuai akŋani, kunŋan miaŋgö buzupŋi jii mötman.”
Azi yambuk köna anda malgeri, yeŋön keuŋini qahöwahiga tömtömimba kinget. Yeŋön keu kouruk ölŋa mötketmö, azi kun qahö eket.
Keu meleŋniga Solnöŋ gölmenöhök wahörökmö, jeŋi uba yuai kun qahö eka jipjap kinök. Mewö kiniga böröŋe memba Damaskus sitinöŋ waŋgita anget.
Angetka wehön karöbut miaŋgö dop jipjap mala o me nene kun qahö nemba öne malök. Mewö.
Damaskus sitinöŋ Jisösgö gwarekŋi kun qetŋi Ananaias malök. Kembunöŋ kutum wasöriga imut ehiga “Ananaias!” qerök. Qetŋi qeriga jiyök, “O Kembu, ni ki maljal.”
Mewö jiiga jii mörök, “Gi mönö wahöta köna qetŋi Köna Diŋdiŋi jimakzei, miaŋgöreŋ anman. Miaŋgöreŋ anda Judasgö mire öŋgöba Tarsus azi qetŋi Solgöra qesiman. Mötnöŋ, yaŋön ni köuluköm niŋgiba tatza.
Köuluköba tata uruŋan imut kun kewö ehök: Azi qetŋi Ananaiasnöŋ miriŋi uruŋe kaŋgota jeŋi kunbuk tohomapköra böröŋi nöröpŋe alma.”
Kembunöŋ keu mewö jii möta meleŋnök, “O Kembu, ambazip gwötpukŋan azi miaŋgö kösohotŋi lök jiget möral. Yaŋön Jerusalem sitinöŋ göhöreŋ könagesöurup sarakŋi mi gwötpuk eŋgum ureim ak eŋgiba malök.
Jike nup galöm bohonŋi yeŋön nam köla kukösum waŋgigetka Damaskus siti kiaŋgöreŋ mewöyök nup miyök memamgöra kayök. Ambazip göhö qetki qeta köulukömakzini, yaŋön mönö nini körek pakpak neŋgömemba jöhöm neŋgimamgö mötza.”
Mewö meleŋnökmö, Kembunöŋ jii mörök, “Nöŋön azi mi meköm waŋgibiga qetni bisiba nöŋgöra bim qeba malma. Mewö mala gölmeŋi gölmeŋi liliköba Buŋani jim sehiiga Israel aka kian kantri ambazipnöŋ mötme. Keu jakeŋi jakeŋi miaŋgöreŋ örögetka azi kembu gwötpuk yeŋgö jeŋine aŋgota Buŋani jii mötme. Miaŋgöra mönö töndup anöŋ.
Yaŋön qetni bisiba miaŋgöra sihimbölö gwötpuk mötma. Nöŋön miaŋgö areŋi kondel waŋgimamgö mötzal.”
Mewö jii möta Ananaiasnöŋ anda miri miaŋgö uruŋe öŋgöba böröyahötŋi Solgö nöröpŋe ala jiyök, “Sol alani, köna namŋe kanöŋga Jisösnöŋ asuhum gihiyöhi, Kembu miaŋön mönö melaim niŋgiiga kazal. Göhö jegan kunbuk tohoiga Uŋa Töröŋan urugi kokolak qemawaŋgöra jiiga kazal.”
Mewö jiiga miaŋgöreŋök yuai sönuetŋambuk tandök miaŋön jeŋeyök tala et teköi jeŋi tohoyök. Jeŋi tohoiga ui asariiga wahörök. Wahöta jiiga o melun mem waŋgiyök.
O melun mem waŋgiiga nene nemba köhöiyök. Solnöŋ köhöiba gwarek yeŋgö sutŋine Damaskus sitinöŋ wehön tosatŋi malök. Mewö.
Mala miaŋgöreŋök wahöta Juda yeŋgö köuluk miriŋi miriŋi miaŋgöreŋ öŋgöba Jisösgö könaŋi jim asariba ambazip uruŋini kuŋguba kewö jiyök, “Jisösnöŋ mönö Anutugö nahönŋi akza.”
Mewö jii möta körek yeŋön auruba welipköba jiget, “Jerusalem sitinöŋ qet mia qet köulukögeri, azi kiaŋön mi eŋgum ureiba malök me qahö? Mewöŋanök kiaŋgöreŋ kayöhi, mi mönö nini jöhöba neŋguaŋgita jike nup galöm bohonŋi yeŋgö böröŋine al neŋgimamgöra kayök. Miaŋgöra mönö denöwö letota nanŋak Anutugö keu miyök naŋgöba jiza?”
Mewö jigetmö, Anutunöŋ Sol ösum-mumu waŋgii kunbuk köhöiba malök. Köhöiba mala Juda ambazip Damaskus sitinöŋ malgeri, yeŋgö uruŋini kuŋguba kewö jiba malök, “Jisösnöŋ ölŋa Anutugöreŋ Amötqeqe Toŋi Kraist akza.” Keu mi jim köhöiba könaŋi kondela maliga yeŋön köŋkuŋ aka keu mi qeapköbingö osiba malget.
Silim gwötpuk teköiga miaŋgöreŋ Juda yeŋön tokoba keu nup memba Sol qeget kömumapkö aŋgönaŋi alget.
Aŋgönaŋi algetmö, miaŋgö buzupŋi mi Solgö kezapŋe gei mörök. Solnöŋ Damaskus siti mosötmamgö aiga miaŋgöreŋ qeget kömumapköra siti kiripo naŋguŋe yaŋgöra suŋgem asak je galöm memba malget.
Mewö memba malgetmö, gwarekurupŋan suŋgem kunöŋ sakap (misak) ketaŋi memba kösönöŋ jöhöba Sol sakapnöŋ ala siti selgö kinimŋeyök alget geba anök. Mewö.
Solnöŋ anda Jerusalem sitinöŋ aŋgota Jisösgö gwarekurup yembuk esapköba toroqeyökmö, körek yeŋön Sol gwarek aka malöhi, mi qahö möt narigeraŋgöra aka yaŋgöra keŋgötŋini mötket.
Keŋgötŋini mötketmö, azi qetŋi Barnabas yaŋön ala ak waŋgiba köyan köla waŋgita aposol yeŋgöreŋ anda kondela kösohotŋi kewö jim asarim eŋgiyök, “Sol azi kiaŋön könanöŋ kaiga Kembunöŋ asuhum waŋgii ehiga keuŋi jii mörök aka könaŋgep Jisösgö qetŋi mi Damaskus sitinöŋ jim asariba köhöikŋanök uru kuŋgum eŋgiba malök.”
Kösohotŋi mewö jim asarim eŋgiiga yembuk toroqeba Jerusalem siti uruŋe liliköba awösamkakak kinda Kembugö qetŋi aukŋe qeta ambazip urukuŋgukuŋgu köhöikŋi al eŋgiba malök.
Mi al eŋgiba mala Juda ambazip Grik keu möta malgeri, yembuk eraum möta möndömkösök keu meleŋqeleŋ ahökmö, yeŋön Sol kapaŋ köla qeget kömumapkö mötket.
Mi esapkögetka alaurupŋan Sol miwikŋaiba waŋgita Sisaria taonöŋ anda kinda melaigetka nanŋök toroqeba ahuahu taonŋi qetŋi Tarsus miaŋgöreŋ anök. Mewö.
Solnöŋ uruŋi meleŋniga miaŋgö andöŋe urumeleŋ könagesö pakpak Judia, Galili aka Samaria prowins dop köla malgeri, yeŋön luai miwikŋaigetka Uŋa Töröŋan i mem köhöiba naŋgöm eŋgiiga malget. Mewö mutulaŋgöba Kembugö keuŋi oŋgitpinbuköra keŋgötŋini möta nup megetka urumeleŋ könagesöŋinan qarim sehiiga malget. Mewö.
Pitönöŋ miriŋi miriŋi liliköba Jisösgö könagesö sarakŋi eŋgeka anda mala nalö kunöŋ taon qetŋi Lida miaŋgöreŋ aŋgorök.
Aŋgota miaŋgöreŋ azi kun qetŋi Ainias miwikŋaiyök. Likepŋi kömukömuŋi aiga dumnöhök ahöba mali (yara) yambu 8 teköyök.
Pitönöŋ i miwikŋaiba kewö jiyök, “Ainias, Jisös Kraistnöŋ gi mem ölöwak gihiza. Miaŋgöra mönö wahöta tumbulahöpki qezaköman.” Mewö jiiga miaŋgöreŋök wahörök.
Mewö asuhuiga Lida aka Saron ambazip pakpak yeŋön i eka uruŋini meleŋda Kembugöreŋ qekötahöget. Mewö.
Jopa taonöŋ gwarek ambi kun qetŋi Tabita malök. (Qet mi Grik keunöŋ Dorkas, nanine keunöŋ teu, Iŋklis keunöŋ deer.) Yaŋön nalö dop nup ölöpŋi ölöpŋi memba kalem sehisehiŋi mendeŋda ambazip etqeqeŋi bauköm eŋgiba malök.
Pitönöŋ gölme miaŋgöreŋ mali Tabitanöŋ nalö miaŋgöreŋ kawöl asuhum waŋgii kömuyök. Kömui qamötŋi saŋgoŋda memba miri uruŋi kunöŋ öŋgöba alget.
Lida mi Jopa taon kösutŋe tarök. Miaŋgöra Pitönöŋ Lida malöhi, gwarek yeŋön mi möta azi yahöt melaim etkigetka anda Pitö kewö qesim waŋgiyohot, “Gi mönö zilaŋ kanöŋga netpuk Jopa taonöŋ anbin.”
Qesim waŋgiyohotka miaŋgöreŋök amqeba yetpuk anget. Anda aŋgotketka qamöt miri uruŋe ahöyöhaŋgöreŋ waŋgita öŋgöget. Öŋgögetka ambi malö pakpak Pitö liliköba sahöta Dorkasnöŋ yembuk mala opo maluku uhum memba eŋgiyöhi, mi kondel waŋgiget.
Kondel waŋgigetmö, Pitönöŋ jii körek yeŋön gem tekögetka simin köla köuluköyök. Köuluköm teköba qamöt mesohol köla kewö jiyök, “Tabita, mönö wahötnöŋ.” Mewö jiiga jeŋi uba Pitö eka wahöta tarök.
Tariga Pitönöŋ böröŋe memba kököbihiiga wahöta kinök. Kiniga urumeleŋ alaurupŋi aka ambi malö eŋgoholi öŋgöget. Öŋgögetka kömupnöhök guliba wahöröhi, ambi mi jemesoholŋine ali eket.
Miaŋgö keu buzupŋi mi Jopa uruŋe miri dop ani möta ambazip gwötpukŋan könahiba Kembu möt narim waŋgiget.
Pitönöŋ Jopa miaŋgöreŋ sömaŋi tosatŋi toroqeba mala Saimongö mire tata ahöyök. Azi mi köna esu memegöra bulmakau sileŋi urasiba saŋgoŋda möhamgöba malök. Mewö.
Taon qetŋi Sisaria miaŋgöreŋ suahö galöm kianŋi kun qetŋi Kornilius malök. Yaŋön yarö kambu bahöŋi kun qetŋi “Italigö yarö kambu” qetkeri, miaŋgöreŋ yarö azi 100 yeŋgö galömŋina malök.
Yaŋön saiwaurupŋi pakpak yembuk Anutu göda qeba waikŋi memba möpöseiba malget. Mewö malgetka Juda ambazip wanapŋi yeŋgöra kalem sehisehiŋi eŋgiba Anutu qösösök (qörörök) köuluköba malök.
Mare kunöŋ 3 kilok miaŋgö dop aiga Kembunöŋ Kornilius kutum wasöriga imut kun ehök. Imut törörök eka miaŋgöreŋ Anutugöreŋ garata kunŋan miriŋe öŋgöi ehök. Garata miaŋön öŋgöba “Kornilius!” jiba qetŋi qerök.
Mewö qeriga garata ehiba sömbuŋi möta jiyök, “Ketaŋamni, wanigöra ki kazan?” Mewö jiiga meleŋnök, “Gi köuluköba malnöŋga keugi Anutugöreŋ öŋgöiga möri ölöwakza. Gi ambazip wanapŋi kalemŋi kalemŋi mendeŋ eŋgimakzani, mi Anutunöŋ möta aŋgön köla göhöra mötmöriba melaim niŋgiiga kazal.
Miaŋgöra mönö dölki kolek alnöŋga Jopa taonöŋ aniga azi qetŋi Saimon, qetŋi kun Pitö qetzei, ia waŋgita kame.
Yaŋön sömbup sileŋaŋgö nup meme azi qetŋi Saimon yaŋgö mire köwet jitŋe miaŋgöreŋ malja.”
Suep garatanöŋ Korniliusgöra keu mewö jibagun mosöta anök. Mosöta aniga welenqeqeŋi yahöt etkoholi kayohot. Kayohotka yarö azi kun kösutŋeyök kapaŋ köla Anutu göda qeba malohori, i mewöyök oholi kayök.
Kagetka garatagöreŋ keu mi körek jii mötketka melaim eŋgii Jopa taonöŋ anget. Mewö.
Azi yeŋön könanöŋ angetka miri giaŋii taon dopdowigetka silim bibiŋe miaŋgöreŋ Pitönöŋ miri uruŋi kun eu miaŋgöreŋ öŋgöba kinda köuluköyök.
Kinda köuluköba nenegö kömumba yuai nemamgö möta jii ohoget. Ohogetka nalö miaŋgöreŋ Kembugö alburupŋan qeiga tata imut kun kewö ehök:
Suepnöŋ aŋaŋiiga könde ketaŋi kun erök. Könde mi opo tuatŋi ketaŋaŋgö tandök ewö ahök. Garata yeŋön yuai miaŋgö waŋgömŋi 4 miaŋgöreŋ memba naŋgöbeak, miaŋgö tandök ewö gölmenöŋ erök.
Yuai miaŋgö uruŋe sömbup könaŋi könaŋi tatket. Sömbup tosatŋan köna 4:ŋan tiba anakze. Tosatŋan wösönöŋ ölölöŋgöba anakze. Mewöyök neiŋi neiŋi könakemba bölbölgöba anakzei, yuai mewöŋi mewöŋi mi könde miaŋgö uruŋe mohotŋe etket.
Etketka miaŋgöreŋ qet kun asuhuba keu kewö jii mörök, “Pitö, gi mönö wahöta yuai ki qeba ohoba nenöŋ.”
Mewö jii mörökmö, Pitönöŋ jiyök, “O Kembu, mewö qahö kötökŋi! Mi dönqizinŋambuk. Ni nalö kunöŋ yuai aŋgöjörakŋambuk mi kude neal. Ni miaŋgöra imbiloŋloŋ mötzal.”
Mewö jiiga qet miaŋön kunbuk asuhuba yaŋgöra jiyök, “Anutunöŋ yuai jim könjörari ahözawi, göŋön miaŋgö qetŋi aŋgöjörakŋambuk mewö qetnöŋga qahö dop kölja.”
Yuai mewöŋi mi kunbuk asuhui indimŋi karöbut ahök. Indimŋi karöbut aiga miaŋgöreŋök könde mi kunbuk örögetka Suepnöŋ öŋgöyök.
Pitönöŋ imut mi eka miaŋgö könaŋaŋgöra köŋkuŋ aka mötmamgö möt bibihiba tarök. Mewö tariga nalö miaŋgöreŋök Korniliusnöŋ azi melaim eŋgii kaba Saimongö miri jaruba miaŋgöra qeqesi aka miwikŋaiba kaŋgota miri naŋguŋe kinget.
Miri naŋguŋe kinda kewö qeta qesiget, “Saimon qetŋi alaŋi Pitö qetzei, yaŋön miri kiaŋgöreŋ malja me qahö?”
Pitönöŋ toroqeba imut miaŋgö könaŋaŋgöra möt bibihiba tariga Uŋa Töröŋan kewö jii mörök, “Mötnöŋ, azi karöbutŋan kaba gi jarum gihize.
Nöŋön azi mi melaim eŋgibiga ki kaze. Miaŋgöra mönö dölki wahöta geba uruyahöt mosöta yembuk anman.”
Mewö jiiga Pitönöŋ azi mieŋgöreŋ geba jiyök, “Mötket, iŋini azi jaruzei, nöŋön mia akzal. Mönö denöwögöra kaze?”
Jiiga meleŋget, “Suahö galöm Kornilius mi azi diŋdiŋi akza. Yaŋön Anutu waikŋi memba möpöseiba mali Juda ambazip kambu körek yeŋön göda öŋgöŋgöŋi qem waŋgimakze. Anutugö garata töröŋi kunŋan asuhum waŋgiba kewö jim kutui mörök, ‘Gi mönö kolek ala Pitö köl öröm waŋginöŋga mirige öŋgöba keu uruŋeyök jimawi, mi kezap ala mötman.’”
Mewö meleŋgetka öröm eŋgii miri uruŋe öŋgögetka köyan köl eŋgii köisirik tata ahöget. Ahögetka miri giaŋiiga Pitönöŋ wahöta yembuk anök. Jopa taon miaŋgöreŋök ala tosatŋi eŋgömeiga yambuk mohotŋe anget. Mewö.
Mohotŋe anda sömaŋi mohot ahöba anda mala Sisaria taonöŋ aŋgotket. Aŋgotketka Korniliusnöŋ yeŋgö mamböt aka malök. Mewö mala tinitosolom aka alaurupŋi ölöpŋi mi köl öröm eŋgii miriŋe tokoba tatket.
Aŋgota Pitönöŋ mire öŋgömamgö aiga Korniliusnöŋ wahöta eta jölöŋi jiba könaŋe geba sipköm waŋgiyök.
Sipköm waŋgiyökmö, Pitönöŋ böröŋe memba kököbihiiga wahöri kewö jiyök, “Mönö wahötnöŋ, nia kun gölme aziyök akzal.”
Mewö jii yambuk eraum möta miri uruŋe öŋgöyohotka ambazip gwötpukŋan tokoba tatkeri, mi eŋgehök.
Eŋgeka kewö jii mötket, “Iŋini Juda ambazip neŋgö könaŋamnini mötze. Juda nini ambazip kianŋi eŋgö mire öŋgöba embuk köisirik tatatkö soŋgo ahöi osizin. Mi osizinmö, Anutunöŋ keuŋi kun kondel niŋgiba kewö jiyök, ‘Göŋön ambazip iŋi waiŋi yeŋgö qetŋini mi aŋgöjörak imbiloŋloŋambuk mewö kude qetman.’
Miaŋgöra iŋini kolek ala köl öröm niŋgigetka nöŋön qahö qetala kaba kaŋgotzal. Kaŋgota kewö qesizal: Iŋini mönö wuanöŋgöra kolek ala köl öröm niŋgiget? Mi ölöp jiget mötpi.”
Mewö jiiga Korniliusnöŋ meleŋnök, “Ni mare kunöŋ nalö kewöŋe 3 kilok miaŋgöreŋ mirine tata köuluk nup memba mala kotpi merak sömaŋi 4 akza. Köuluk nup memba malbiga miaŋgöreŋök azi kun sileötaŋi asakmararaŋambuk miaŋön asuhuba wösöne kinök.
“Wösöne kinda kewö jiyök, ‘Kornilius, gi köuluköba malnöŋga keugi Anutugöreŋ öŋgöiga möri ölöwakza. Gi kalemŋi kalemŋi ambazip wanapŋi mendeŋ eŋgimakzani, mi Anutunöŋ möta aŋgön köla göhöra mötmöriba melaim niŋgiiga kazal.
Miaŋgöra mönö dölki kolek alnöŋga Jopa taonöŋ aniga azi qetŋi Saimon, qetŋi kun Pitö qetzei, ia waŋgita kame. Yaŋön sömbup sileŋaŋgö nup meme azi Saimon yaŋgö mire köwet jitŋe malja.’
“Mewö jiyöhaŋgöra aka nöŋön miaŋgöreŋök kolek albiga göhöreŋ kaget. Göŋön keuni möta kazanaŋgöra uruni ölöwakza. Kembunöŋ keu pakpak jimangö jim kutum gihiyöhi, göŋön mi ölöp jinöŋ mötpin. Nini pakpak dölki miaŋgöra tokoba Anutugö jemesoholŋe ki tatzin.” Mewö.
Korniliusnöŋ mewö jiiga Pitönöŋ könahiba kewö jiyök, “Aha! Anutunöŋ ambazip tosatŋi qahö eŋgek soriba tosatŋi qahö qepureim eŋgimakzapmö, dop mohotnöŋ kewöt neŋgimakza. Yaŋgö jeŋe kunŋan aŋgöjörakŋambuk qahö akza. Nöŋön mi dölki ölŋa möt kutuzal.
“Mewö qahöpmö, ambazip kambuŋi kambuŋi körek yeŋgö sutŋine denike yeŋgöreŋök kunŋan Anutu waikŋi memba möpöseiba aiakaŋan köna diŋdiŋi wuataŋgözawi, yaŋön mönö Anutugö jeŋe dop kölja.
Jisös Kraistnöŋ ambazip körek neŋgö Kembuya aka luai qem neŋgimakzawi, Anutunöŋ Buŋa keuŋi mi Israel könagesö neŋgöreŋ ali kayök. Buŋa miaŋön kaiga nini miaŋgö Ölöwak Buŋaŋi jim asariba maljin.
Jonöŋ ambazip uruŋini kuŋguba kewö jiyök, ‘Iŋini mönö uruŋini meleŋgetka nöŋön o melun mem eŋgimam.’ Mewö jiiga miaŋgö andöŋe keu mi Galili prowinsnöŋ könahiba jiget sehiba anda Judia prowinsnöŋ aŋgota körek dop kölök. Iŋini mi lök mötze.
“Anutunöŋ Uŋa Töröŋi Nazaret azi Jisösgö uruŋe mokoiga kukösum buŋa qem aŋguba gölme dop liliköba malöhi, mi yambuk kiniga anda ambazip ak kömum eŋgiyök. Bölöŋaŋgö Toŋan ambazip ösumŋan jöhöba öröm eŋgii gegeri, yaŋön mi pakpak mem ölöwak eŋgim teköyök.
Yuai mi Juda neŋgö gölmenöŋ aka Jerusalem sitinöŋ aka memba maliga ip kembaŋe ala qeget kömuyök. Nini mi pakpak eka naŋgöba jiba dangunuŋi aka kinjin.
Kömumba ahöi sömaŋi karöbut aiga Anutunöŋ mem gulii wahörök. Wahöta indimŋi gwötpuk ambazip asuhum eŋgiyök.
“Yaŋön ambazip kambu pakpak yeŋgöra qahö asuhuyökmö, Anutunöŋ mutuhök nini möwölöhöm neŋgiiga Jisösnöŋ kömupnöhök wahöta malöhi, nalö miaŋgöreŋ yambuk keu eraum möta nene aŋgum nem malini, mönö neŋgöra asuhuiga nini miaŋgö keuŋi naŋgöba jiba kinjin.
Mewö kininga Jisösnöŋ kewö jim kutum neŋgiyök, ‘Anutunöŋ kuŋgum niŋgiiga nöŋön ambazip maljei aka kömugeri, yeŋgöreŋ jimtekötekö Toŋina akzal. Miaŋgöra eŋön mönö nöŋgö könaŋamni mi ambazip kambu dop yeŋgöra naŋgöba jim asariba malme.’
Ambazip denike yeŋön Jisös möt narim waŋgiba qetŋi qerakzei, Anutunöŋ mönö qet mi möta yeŋgö siŋgisöndokŋini mosöta saŋgoŋmakza. Yaŋgö könaŋamŋi mewö ahözawi, mi kezapqetok ambazip körek yeŋön naŋgöba jim asariba ohoget ahöza.” Mewö
Pitönöŋ keu mewö jibayök kiniga Uŋa Töröŋan ambazip kezap ala mötkeri, yeŋgö uruŋine geyök.
Anutunöŋ Uŋa Töröŋ kalemŋi mi kian ambazip yeŋgö uruŋine mewöyök mokoi geyöhi, mi Pitögö alaurupŋan eka auruget. Juda ambazip sileŋine Anutugö aiwesökŋi yandigetka uruŋini meleŋda Jisös möt nariba Pitö wuataŋgöba kaba tatkeri, mieŋön mönö auruba kewögöra welipköget:
Yeŋön kantri tosatŋi yeŋgö keuŋini murutŋi murutŋi könahiba jiba Anutu möpöseiget. Miaŋgöra welipkögetka Pitönöŋ kewö qesiba jiyök,
“Yeŋön Uŋa Töröŋi mi neŋön ahin ewö aŋgön köla buŋa qem aŋguzei, mi mötzin. Miaŋgöra i ölöp o melun mem eŋgiinga dop kölma. Mi ahinga daŋön qetal neŋgibawak?”
Mewö jiba jim kutum eŋgiiga Pitögö alaurupŋan kinda Jisös Kraistkö qetŋe Kornilius saiwaurupŋi o melun mem eŋgiget. O melun mem eŋgigetka Pitö aŋgön köl waŋgigetka toroqeba silim tosatŋi yembuk malök. Mewö.
Kian kantri yeŋön mewöyök Anutugöreŋ keu memba aŋgön kölgeri, miaŋgö buzupŋi mi aposol aka urumeleŋ alaurup Judia prowins dop köla mala mötket.
Miaŋgöra Pitönöŋ Jerusalem sitinöŋ liliŋgöba öŋgöiga Juda sileŋine Anutugö aiwesök yandigetka uruŋini meleŋgeri, yeŋön jijiwilit (jelikit) aka jim waŋgiget.
Jim waŋgiba kewö jiget, “Kian kantri azi Anutugö aiwesökpuk qahö maljei, gi mönö wuanöŋgöra anda yembuk köisirik tata nene nenöŋ? Mi qahö dop kölja.”
Mewö jigetka könakönahiŋeyök könahiba yuai asuhuyöhi, mi körek pakpak areŋambuk jim asarim eŋgiba kewö jiyök,
“Nöŋön Jopa sitinöŋ mala köuluköbiga Kembugö alburupŋan nuŋguiga tata imut kun kewö ehal: Suepnöŋ aŋaŋiiga könde ketaŋi kun erök. Könde mi opo tuatŋi ketaŋaŋgö tandök ewö ahök. Garata yeŋön yuai miaŋgö waŋgömŋi 4 miaŋgöreŋ memba naŋgöbeak, miaŋgö tandök ewö nöŋgö kösutneyök eta ahöyök.
Eta ahöiga yuai miaŋgö uruŋe törörök ekiga sömbup könaŋi könaŋi miaŋgöreŋ tatket. Sömbup tosatŋi mi gölmenöŋ köna 4:ŋan tiba anakze. Tosatŋi kalŋi könöpŋinambuk akze. Tosatŋan wösöŋinan ölölöŋgöba anakze. Mewöyök nei könaŋi könaŋi könakemba bölbölgöba anakzei, yuai mewö mi könde miaŋgö uruŋe mohotŋe etketka eŋgehal.
Eŋgekiga qet kun mewöyök asuhuba kewö jii möral, ‘Pitö, mönö wahöta yuai ki qeba ohoba nenöŋ.’
“Mewö möralmö, nöŋön kewö jial, ‘O Kembu, ni miaŋgöra imbiloŋloŋ mötzal. Yuai dönqizin aŋgöjörakŋambuk mewöŋi mi nalö kungen nöŋgö numbunan qahö oseiyök. Miaŋgöra mi mönö qahö kötökŋi nemam.’
Mewö jibiga qet miaŋön kunbuk Suepnöhök asuhuba kewö jiyök, ‘Anutunöŋ yuai jim könjörari ahözawi, göŋön miaŋgö qetŋi aŋgöjörakŋambuk mewö kude qetman.’
Yuai mewöŋi mi indimŋi karöbut asuhuyök. Mewö asuhuiga yuai pakpak mi kunbuk örögetka Suepnöŋ liliŋgöba öŋgöyök.
Öŋgöba atatop (jiatatoŋ) köliga nalö miaŋgöreŋök Korniliusnöŋ Sisaria taonöhök azi karöbut melaim eŋgii nöŋgöreŋ kageri, yeŋön miri tarini, miaŋgö naŋguŋe kinget.
“Naŋguŋe kingetka Uŋanöŋ kewö jim kutum niŋgii möral, ‘Gi mönö uruyahöt yaköriba yembuk anman.’ Keu mi mötpiga urumeleŋ alaurupni 6 yeŋön mewöyök Jopa mosöta nömbuk Sisaria taonöŋ anin. Sisaria aŋgota suahö galöm miaŋgö mire öŋgöin.
Öŋgöinga keu kösohot kewö ak neŋgiyök, ‘Garata kunŋan nöŋgö mire asuhuiga ekiga kinda kewö jii möral: Gi mönö Jopa mire kolek ala azi qetŋi Saimon, qetŋi kun Pitö i waŋgita kaget.
Yaŋön kaiga Buŋa keu jiiga gi aka saiwaurupkan mi möt nariba uruŋini meleŋgetka körek amöt qem eŋgiiga letotme.’
“Kösohot mi ak neŋgiiga nöŋön könahiba Buŋa keu jial. Mi jibi mötketka Uŋa Töröŋan könakönahiŋe neŋgö urunine geyöhi, mönö miaŋgö dop kezap ala mötketka yeŋgö uruŋine mohot geyök.
Yaŋön geiga ekiga miaŋgöreŋök Kembugö keu kun nöŋgö mötmötnöŋ kaŋgori mötmörial. Keu mi kewö, ‘Jonöŋ o töhönöŋ melun mem eŋgiyökmö, nöŋön Uŋa Töröŋi uruŋine ala miaŋön melun mem eŋgimam.’
Neŋön Kembu Jisös Kraist möt narim waŋgiinga Anutunöŋ kalemŋi neŋgiyöhi aka yeŋön möt narigetka Anutunöŋ kalemŋi miyök eŋgö uruŋine mewöyök alök. Miaŋgöra aka ni ewöŋan mönö denöwö Anutu kukösum Toŋi esapköba qetal waŋgibileŋak? Yaŋön mewö ak eŋgiiga nöŋön aŋgön köl waŋgimamgö osial.”
Pitönöŋ kösohotŋi mewö jii möta uruŋini amörii bönjöŋ aiga Anutu möpöseiba kewö jiget, “Ölŋa, nini urunini meleŋda malmal köhöikŋaŋgö buŋaya akzin mötzinmö, Anutunöŋ köna mohot mi kian kantri ambazip yeŋgöra mewöyök al eŋgii ahöza. Mi mönö dölki asariba möt kutuzin.” Mewö.
Stiwen qeget kömuyöhaŋgöra aka kahasililiŋ asuhuiga urumeleŋ ambazipnöŋ deŋda liliköba anda kaget. Anda kagetka tosatŋan köwet jitŋe Fonisia gölmenöŋ anget. Tosatŋan köwet kutuba gölme jölanŋi qetŋi Saiprus miaŋgöreŋ anget. Tosatŋan Siria prowinsgö sitiŋi qetŋi Antiokia anget. Mewö deŋda angetmö, ambazip sutŋine Jisösgö Buŋa keu mi Juda ambazip yeŋgörök jigetka mötket. Kian kantri yeŋgöra mi qahö jiget.
Qahö jigetmö, Saiprus aka Sairini azi tosatŋan yeŋgö sutŋine malget. Yeŋön kian gölmenöŋ qariba Antiokia sitinöŋ kaŋgota gölme toŋi yembuk Grik keunöŋ eraum möta Kembu Jisösgö Ölöwak Buŋa mi mewö Juda qahö yeŋgöra mewöyök jim asarim eŋgiget.
Mi jim asarim eŋgigetka Kembunöŋ yembuk mali ösumŋan ambazip uruŋini kuŋgum eŋgii gwötpuk yeŋön Kembu Jisös möt nariba uruŋini meleŋda yaŋgöreŋ qekötahögetka kambuŋini qariiga ketaŋi ahök.
Mewö aiga miaŋgö buzupŋan anda Jerusalem könagesö yeŋgö kezapŋine gei mötket. Mi möta Barnabas melaigetka Antiokia sitinöŋ anök.
Anda aŋgota Anutunöŋ kalem möriamŋi ambazip eŋgii ölöwakeri, mi jeŋan eka möri öŋgöi söŋgaiba qambaŋi kewö jiyök, “Iŋini mönö körek pakpak uruŋini qezaköba köhöiba Kembubuk qekötahöba kinme.”
Barnabasnöŋ azi ölöpŋi aiga Uŋa Töröŋan uruŋi kokolak qeiga uruyahöt andö qeba uruŋi jömuk miaŋön Jisös möt narim waŋgiba malök. Miaŋgöra ambazip gwötpukŋan uruŋini meleŋda Kembugö kambunöŋ toroqegetka qariyök.
Barnabasnöŋ Antiokia mosöta Sol jarumamgöra Tarsus taonöŋ anök.
Anda miwikŋaiba waŋgiri Antiokia sitinöŋ kayohot. Kaba miaŋgöreŋ mohotŋamŋire (yara) yambu mohot jömukŋanök mala zioz nup memba uruŋini meleŋgeri, mi kambuŋi kambuŋi köla kusum eŋgiyohotka ambazip gwötpukŋan mötmöt memba urukönömŋine alget. Antiokia ambazipnöŋ mutukŋi könahiba gwarek qetŋini Kraistkö alaurup (kristen, Kraistkö buŋa) qeta malget. Mewö.
Nalö miaŋgöreŋ kezapqetok ambazip tosatŋan Jerusalem mosöta Antiokia sitinöŋ eta kaŋgotket.
Yeŋgöreŋök kun qetŋi Agabus mi wahöta Uŋa Töröŋan sölölöhöi buzup keu kewö jii mötket, “Bödi ketaŋan asuhuba gölmeŋi gölmeŋi dop köla ahöma.” Mewö jiiga miaŋgö dop sisa kiŋ qetŋi Klodius yaŋgö galömkölköl nalöŋe asuhuyök.
Mi asuhuiga gwarek yeŋön mindiriba urumeleŋ alaurupŋini Judia prowinsnöŋ malgeri, mi naŋgöm eŋgiba mindimindiri naluk ketaŋi alget anmapkö keu jöhöget.
Keu mi jöhöget aka miaŋgö dop ölŋa aket. Yeŋön moneŋ aka yuai tokoba Barnabas Sol yetkö böröŋire ala melaim etkigetka Jerusalem anda urumeleŋ könagesö yeŋgö jitŋememeurupŋini eŋgeka eŋgiyohot. Mewö.
Nalö miaŋgöreŋ kiŋ Herodnöŋ urumeleŋ könagesö sesewerowero mem eŋgibingö möta jiiga urumeleŋ ambazip tosatŋi eŋgimemba jöhöm eŋgiget.
Kiŋnöŋ jiiga Jongö datŋi Jeims mi bimgö sou ketaŋan qegetka kömuyök.
Mewö jii kömuiga Juda ambazip tosatŋan mi mötket ölöwahiga ehök. Mi eka miaŋgöra toroqeba jiiga Pitö mewöyök memba jöhöget. Yuai mi beret yistŋi qahöpkö kendon nalöŋe jiiga asuhuyök.
Miaŋgöra kiŋnöŋ kewö jiyök, “Nöŋön ak-kömukömu kendon teköiga Juda yeŋgö keu jakeŋe almam.” Mewö jiba jii kösö mire alget. Algetka yarö azi 16 yeŋön sutŋine kambu 4 köla nalö utekutek aketka azi 4:ŋan sundan suŋgem asak kinda galöm mem waŋgiba malget.
Pitö mewö galöm mem waŋgiba malgetka kösö mire ahöyökmö, urumeleŋ könagesö yeŋön sundan dop yaŋgöra aka Anutu kapaŋ köla köuluköba malget. Mewö.
Köuluköba malgetka ak-kömukömu (Pasowa) kendon teköiga suŋgem miaŋgöreŋ yarö azi yahötŋan Pitö tapep (muŋgamuŋga) yahötnöŋ jöhöm köhöiyohotka sutŋire gaun ahöyök aka wahibuk tosatŋan naŋgu andöŋe kinda kösö miri galöm meget. Kiŋ Herodnöŋ miri giaŋiiga Pitö waŋgita keu jakeŋe almamgö mötmöriba areŋ ali gaun ahöget.
Gaun ahögetmö, Kembugö garata kunŋan wölaŋ asuhuba Pitö qöhöröŋe kini kösö mirigö uruŋi asarim teköi Pitögö nambulŋe qeba jiyök, “Mönö zilaŋ wahötnöŋ.” Mewö jii tapep (muŋgamuŋga) yahötŋan miaŋgöreŋök Pitögö böröŋeyök öne sulohot.
Sulohotka garatanöŋ jii mörök, “Mönö opogi jöhöba köna esugi utnöŋ.” Mi möta mewö ahök. Mi aiga toroqeba jii mörök, “Mönö malukugi kölnöŋ geiga ni nuataŋgöba kaman.”
Mewö jii möta miri uruŋi mosöta wuataŋgöyök. I wuataŋgöba anökmö, garatanöŋ yuai ahöhi, mi ölŋa asuhuyök me qahö, yaŋön miaŋgöra möri jaŋjuŋ ahök. Yaŋön gaun ahöba imut ehöhi, miaŋgö tandöktandök möri ahök.
Miri uruŋi mosöta naŋgu mutukŋe galöm memba kinohori, mi etkoŋgita naŋgu kunöŋ aŋgota etkoŋgita öne kutuba anda kösö miri sileŋaŋgö ain kiripoŋe aŋgorohot. Aŋgorohotka naŋgu köhöikŋi ketaŋi miaŋön mönö nanŋök öne taliga yaigepŋe siti köna numbuŋe geyohot. Geba köna namŋi strit kun toroqeba anohotka garatanöŋ wölaŋ Pitö mosöta sök alök.
Sök aliga Pitögö uruŋi tohoiga kewö jiyök, “O Kembunöŋ mönö garataŋi melaii kaba Herodgö böröŋeyök meköm niŋgiza, mi mötzal. Juda ambazipnöŋ nöŋgö silene yuai asuhumapköra mambötzei, yaŋön mönö yuai pakpak miaŋgöreŋök bohoni jöhöza. Nöŋön dölki mi ölŋa möt kutuzal.”
Mewö möt kutui asariiga Jongö namŋi Mariagö mirinöŋ göröken anök. Jon miaŋgö qetŋi kun Mak qetket. Miri miaŋgöreŋ ambazip gwötpukŋan tokoba Anutu köuluköba malget.
Mewö malgetka Pitönöŋ kaba söndaknöŋ kinda naŋgunöŋ qeyök. Naŋgunöŋ qeiga welenqeqe ambi qetŋi Roda yaŋön kaba “Gi daŋön?” jiba qesiyök.
Qesiba kinda Pitögö jölŋi möt kutuba “I-ia kazan!” jiba söŋgaiba luhuba naŋgu qahö öröba ösumŋan miri uruŋe öŋgöba jiyök, “Pitönöŋ kaba naŋgunöŋ kinja.”
Jii möta yaŋgöra “Urugi sohoi jizan,” jiget. Jigetmö, yaŋön bohon köla “Keu ölŋa jizal!” jiyök. Mewö jiiga jiget, “Mi mönö Pitögö garataŋan kinja.”
Mewö eraum mötketmö, Pitönöŋ naŋgu qebayök kiniga öröba eka auruget.
Aurugetka böröŋan söpsöp ala ölöŋ almegö jiyök. Jiba Kembunöŋ kösö mireyök waŋgiri yaigepŋe eröhi, kösohot mi jiyök, “Iŋini buzup ki mönö bisop Jeims aka urumeleŋ alaurup tosatŋi yeŋgöra jigetka mötme.” Mewö jiba eŋgömosöta miri kungen anök. Mewö.
Miri giaŋiiga yarö azi yeŋön Pitö jaruba “Denike sömuniba sök ala anja?” jiba miaŋgöra kahasililiŋ aka waimanjat ketaŋi mötket.
Herodnöŋ mewöyök Pitö miwikŋaimegö jii jarum bibihiba qahö miwikŋaigetka azi wahibuk Pitögö galöm megeri, mi keu jakeŋe ala gwötpuk qesim eŋgiba jim teköba eŋguaŋgita eŋguget kömumegö jim kutum eŋgiyök. Miaŋgö andöŋe Judia prowins mosöta Sisaria taonöŋ geba miaŋgöreŋ malök. Mewö.
Fonisia prowinsgö taon qetŋiri Taiö aka Saidon yeŋön nenegö nupŋini membingö osiba kiŋ Herodkö kantri yeŋgöreŋök nene yuaiŋini bohonŋi memba malget. Mewö malgetka Herodkö irimŋi seholiiga Taiö Saidon kerök ak eŋgiba nene eŋgimegö soŋgo alök. Miaŋgöra yeŋön mindiriba jitŋememeurupŋini melaim eŋgigetka kambu köla kiŋ Herod ekingöra anget. Angetka jembonŋi qetŋi Blastus jakömbuak miriŋaŋgö galömŋan i mutuk eŋgehök. Eŋgehiga jiget, “Nini keu jim solaniinga luai ahumapkö qesibingöra kazin.” Mewö jiba jim mölöwörim ak waŋgigetka jiyök, “Ölöp keuŋini kötöngöba andöŋine kinmam.”
Mewö jiiga kiŋnöŋ keu meleŋ eŋgimamgö nalö mem eŋgiiga miaŋgöreŋ tokogetka nanŋi sileŋi meŋölöba kiŋ azi kembugö malukuŋi köla eta jakömbuak dum tatatŋe tata yeŋgöra sösöŋgai keu jiyök.
Jiiga ambazip kambu yeŋön möta kewö jiba qetket, “Keu mi Anutugöreŋ keuya. Mi gölme azigö keuya qahö.”
Mewö qetketmö, kiŋnöŋ mewö aka Anutugö qetbuŋaŋi qaŋ köla qahö möpöseiba nanŋi möri öŋgöyök. Miaŋgöra Kembugöreŋ Suep garata kunŋan miaŋgöreŋök qei döhönöŋ yöhösii kömuyök.
Mewö asuhuyökmö, Anutugöreŋ Buŋa keu mi jiba malgetka töhötmöriamŋambuk aka sehiyök.
Antiokia siti yeŋön Barnabas aka Sol naŋgönaŋgö misin nup kun etkigeri, yetkön mi Jerusalem mala meköyohot teköyök. Mi teköiga Jon qetŋi kun Mak qetkeri, i waŋgita mohotŋe Jerusalem mosöta Antiokia sitinöŋ liliŋgöba kaget. Mewö.
Antiokia sitinöŋ tosatŋan uruŋini meleŋda urumeleŋ könagesö aketka jitŋememeŋini kewöŋan kezapqetok keu jiba kusum eŋgiba malget: Qetŋini Barnabas aka Simeon qetŋi kun Injaŋi (Grik keunöŋ Naijö) aka Lusius (Sairini gölmegöra), Manain (mi kembu gawönö Herod yambuk öröröŋ mala qariyohot) aka Sol.
Urumeleŋ könagesö yeŋön Kembugö waikŋi memba möpöseiba nene siŋgi malgetka miaŋgöreŋ Uŋa Töröŋan kewö jiyök, “Nöŋön Barnabas aka Sol nup qainŋi kun memahotköra etkoholal. Miaŋgöra eŋön mönö i jim teköba melaim etkigetka anmahot.”
Mewö jiiga köulukömegöra nene siŋgi mala böröŋini nöröpŋire algetka Kembugö ösumŋan etkualöŋniga melaim etkigetka anohot. Mewö.
Uŋa Töröŋan mewö melaim etkiiga miri qetŋi Selusia miaŋgöreŋ geyohot. Miaŋgöreŋ geba waŋgenöŋ öŋgöyohotka opo seri öröba möröreŋgögetka luhutnöŋ naŋgöi anda gölme jölanŋi Saiprus miaŋgö wehön kotkotŋe aŋgotket.
Aŋgotketka siti qetŋi Salamis miaŋgöreŋ anda Juda ambazip yeŋgö köuluk miriŋi miriŋi miaŋgöreŋ öŋgöba Anutugö Buŋa keu jiba uru kuŋgum eŋgiyohot. Azi qetŋi Jon i mewöyök waŋgirohotka yetpuk anda kaba alabaukŋira malök.
Mewö mala gölme jölanŋi jömukŋi liliköba kutuba likepŋe wehön gegeŋe Pafos sitinöŋ aŋgotket. Miaŋgöreŋ aŋgota Juda azi qetŋi Barjisös miwikŋaiget. Yaŋön suŋa jinaŋ azia aka kezapqetok azi takapulakaŋi malök.
Suŋa azi mi gölme jölanŋi miaŋgö kiapŋi qetŋi Sergius Pol yaŋgö mire tata malök. Kiap miaŋön mötkutukutu azia malök. Mewö mala Anutugöreŋ Buŋa keu mötmamgö sihimŋi ahöiga Barnabas Sol köl öröm etkii yaŋgöreŋ kayohot.
Kayohotmö, Elimas, (suŋa memegöra qetŋi Grik keunöŋ mewö jimalgeri,) yaŋön kiapnöŋ Anutu möt narim waŋgibapuköra tuarenjoŋ ak etkiba kiap uruŋi keunöŋ eŋololoŋ memamgö esapköyök.
Esapköiga Sol, qetŋi alaŋi Pol qetkeri, Uŋa Töröŋan yaŋgö uruŋi kokolak qei Elimas törörök ek kutuyök.
Ek kutuba kewö jiyök, “Yei! Timbiqimbilim azi gi mönö Bölöŋi Toŋaŋgö moröya akzan! Satanöŋ urugi isimkakaleknöŋ kokolak qeiga silenöŋ alal könaŋi könaŋi aka malakzan. Keu diŋdiŋi pakpakö kerökŋi aka Kembugöreŋ köna diŋdiŋi möwöramgönöŋga goŋgimakzawi, mi mönö mosötman me?
Miaŋgöra mötnöŋ! Kembunöŋ mönö böröŋi qake aliga ösumŋan turum gihiiga jegi gömölii wehön asakŋi ekŋamgö osiman. Yaŋön nalö meyöhaŋgö dop mönö jaŋjuŋ aka malman.” Jii miaŋgöreŋök söŋaupnöŋ qakŋe eta turui ömuŋ köla jipjap aka iliŋgösöŋ anda kaba böröŋe memegö qesiba böröŋan mezaŋqezaŋ ahök.
Yuai mi asuhuiga kiapnöŋ mi eka Kembugö Buŋa keu mötmötŋaŋgöra welipköba möt narim waŋgiyök. Mewö.
Polnöŋ neŋakurupŋi yembuk Pafos miri mosöta waŋgenöŋ öŋgögetka opo seri öröba möröreŋgögetka luhutnöŋ naŋgöiga anda mala Pamfilia prowinsgö siti qetŋi Perga miaŋgöreŋ aŋgotket. Miaŋgöreŋ aŋgota kinda Jonöŋ etkömosöta eleŋda Jerusalem sitinöŋ liliŋgöyök.
Liliŋgöyökmö, yetkön Perga siti mosöta toroqeba anda Pisidia prowinsgö taon qetŋi Antiokia miaŋgöreŋ aŋgorohot. Miaŋgöreŋ aŋgota Sabat kendonöŋ köuluk miriŋine öŋgöba tarohot.
Tarohotka köuluk mirigö galöm yeŋön Mosesgö Köna keu aka kezapqetok yeŋgöreŋ Buzup Kimbi oyoŋda welen algetka eta kewö qesim etkiget, “Azi alayahöt, etköreŋ keu kun könagesö urunini kuŋgubingöra ahöza ewö, mi mönö ölöp jiyohot mötpin.”
Mewö jigetka Polnöŋ wahöta börö misiba kewö jiyök, “Israel kianurup aka gölme toŋi nembuk Anutu waikŋi memba möpöseimakzei, iŋini mönö kezap ala mötket.
Israel ambazip kambu nanine bemnini mi Anutu. Yaŋön bömönurupnini möwölöhöm eŋgiiga ambösakonurupninan Ijipt gölmenöŋ anda kian aka malget. Anutunöŋ nalö miaŋgöreŋ Israel ambazip kambu mi töhötmöriam eŋgiiga sehiba qetbuŋaŋinambuk aket. Mewö aketka Anutunöŋ aŋgöletot aka kukösumŋi kondela miaŋön eŋguaŋgiri Ijipt kantri mosöta yaigep kaget.
“Kaba mala gölme qararaŋkölkölŋe kutuba kaba ahakmeme bölöŋi aka malgetka Anutugö irimŋan seholiiga (yara) yambu 40:gö dop urubölö möta malök.
Möta malökmö, töndup kaba mala Kenan gölmenöŋ kaŋgotket. Kaŋgotketka miaŋgöreŋ ambazip kambu 7 közöla köndeŋ eŋgiba gölmeŋini memba mendeŋda isikurupnini toŋe toŋe akŋegö buŋa qem eŋgiyök.
“Mewö asuhuiga (yara) yambu 450 miaŋgö dop anök. Miaŋgö andöŋe Anutunöŋ jimtekötekögö azi kembuŋi kembuŋi kuŋgum eŋgiyök. Mi kuŋgum eŋgii mala kotketka Samuelnöŋ asuhuyök. Yaŋön jimtekötekögö azi kembu qöndökŋi aka kezapqetok azia malök.
“Samuelnöŋ asuhuba mali nalö miaŋgöreŋ kiŋ kembugöra uletketka Anutunöŋ azi qetŋi Sol eŋgiyök. Sol yaŋön Benjamin isikurup yeŋgöreŋök azi qetŋi Kis yaŋgö nahönŋa ahök aka (yara) yambu 40:gö dop kiŋ kembuŋina malök.
Mi malökmö, Anutunöŋ Sol uteköba salupŋe azi qetŋi Deiwid kiŋ azi kembuŋini akŋapköra möwölöhöba kuŋguyök. Kuŋguba könaŋamŋi jim asariba kewö jiyök, ‘Nöŋön Jesigö nahönŋi Deiwid miwikŋaizal. Yaŋgö uruŋi kewöta mötpi ölöp dop köl niŋgiza. Yaŋön mönö ahakmemeŋi pakpak miaŋgöreŋ nöŋgö jitni tem köla malma.’
Anutunöŋ mönöwök Amötqeqe Toŋi melaim neŋgimapkö jiyöhi, jöhöjöhö keu miaŋgö ölŋan mönö kewö asuhuyök: Deiwidkö gwölönarökurupŋi yeŋgöreŋök azi qetŋi Jisös asuhuiga Anutunöŋ i Israel kambu neŋgö Amötqeqe Tonini aka malmapköra kuŋguyök.
“Jisösnöŋ qahö asuhuiga qeljiŋe miaŋgöreŋ Jonöŋ mutuk kaba kewö jiba malök, ‘Iŋini mönö uruŋini meleŋget. Uruŋini meleŋgetka nöŋön o melun mem eŋgimam.’ Mewö jiba Israel ambazip kambu pakpak uru kuŋgum eŋgiba malök.
Mewö malökmö, yaŋön mirililik nupŋi mem tekömamgö aka miaŋgöreŋ kewö jii mötket, ‘Iŋini nöŋgöra denöwö mötmörize? Yuai mötmörizei, nöŋön mia qahöpmö, mötket, nöŋgö andöne azi kun kama. Yaŋön kaiga nöŋön yaŋgö qöhöröŋe eretŋi maljalaŋgöra wayangösöŋi teŋgöba köna esu kösöŋi pösatmamgö qötötaŋgömam.’
“O alaurupni, Abrahamgö gwölönarökurupŋi aka gölme toŋi eŋön nembuk Anutu waikŋi memba möpöseimakzei, Anutunöŋ amöt qem neŋgimapkö Buŋaŋi mi ali neŋgöreŋ kaza.
Miaŋgö könaŋi kewö: Jerusalem toŋi aka galömurupnini yeŋön Jisösgö könaŋi qahö möt kutuget. Kezapqetok yeŋgöreŋ Buzup Kimbi Sabat kendon dop oyoŋmakzemö, miaŋgö könaŋi qahö möt asarimakze. Mewö tönpin maljemö, töndup galömkölköl aziurupninan Jisös kömumapkö keuŋi jim tekögetka kezapqetok ambazip yeŋgöreŋ keu mi mewö miaŋön ölŋambuk ahök.
Yeŋön Jisös kömupkö buŋa akŋawaŋgö dop keu könaŋi jaruba kun qahö miwikŋaiba töndup “Yapmakek!” qetket. Qeta Pailötnöŋ jim teköi kömumapkö qeta uletket.
“Yaŋgöra keu pakpak ohoget ahözawi, yeŋön mönö miaŋgö dop aketka ölŋi ahum teköiga Jisös ipnöhök meköba eta qaksirinöŋ anda köt köteŋ uruŋe alget.
Algetmö, Anutunöŋ i kömupnöhök mem gulii wahörök.
Wahöri yambuk Galili prowinsnöhök Jerusalem sitinöŋ kageri, yeŋgöra mönö silim gwötpuk miaŋgöreŋ asuhum eŋgiyök. Alaurupŋi asuhum eŋgiyöhi, yeŋön nalö kewöŋe ambazip sutŋine dangunu ewö kinda könaŋi naŋgöba jim asariba malje.
Anutunöŋ Juda ambösakonurupnini yembuk yuai akŋamgö keu jim jöhöiga nini yeŋgö gwölönarökurupŋini ahinga keu walŋi miaŋgö ölŋan mönö nalö kewöŋe neŋgöra kewö asuhuyök: Yaŋön Jisös mem gulii wahöta malja. Miaŋgöra neŋön miaŋgö Buŋa ölöpŋi mi jim asarim eŋgizin.
“Anutunöŋ Jisösgöra keu jii Deiwidnöŋ möri Sumbara (Buŋa liŋet Sam) jaŋgö yahöt miaŋgöreŋ kewö ohoi ahöza, ‘Göŋön nani nahöna akzani, nöŋön mi merak ambazip eŋgöra kondelbiga eka mötze.’ Yaŋön keu miaŋgö dop Jisös mem gulii wahörök.
Jisös mem gulii kömupnöhök wahöta köhöiba mala könaŋgep kunbuk qahö kömuma. Miaŋgö keuŋi Anutunöŋ kewö jii ahöza, ‘Ni kalem möriamni kiŋ Deiwid waŋgiba malbiga sarakŋi aka pöwöwöm köhöiba kinöhi, miaŋgö dop mi mönö eŋgöra tököm eŋgimam.’
Deiwidnöŋ miaŋgö keuŋi mi Sumbara (Buŋa liŋet Sam) kun miaŋgöreŋ mewöyök kewö ali ahöza, ‘Nangahö wölböt azigi sarakŋi i mönö qahö mosötnöŋga kömupkö lömnöŋ qahö gisahöma.’
Nini kiŋ Deiwidkö könaŋi mötzin: Yaŋön malmalŋi mala Anutugö jitŋi wuataŋgöba nup waŋgiyöhi, mi mem teköba nöŋ qeba kömuyök. Kömui ambösakonurupŋi yeŋgö kösutŋine löm kölgetka qamötŋan ahöba gisahöba qahöwahök.
Deiwidnöŋ gisahöba qahöwahökmö, Anutunöŋ azi mem gulii wahöröhi, yaŋön mönö qahö gisahöyök.
“Azi alaurupni, miaŋgöra keu ki mönö mötket: Anutunöŋ Jisösgöra aka siŋgisöndokŋini mosöta saŋgoŋma. Neŋön miaŋgö Buŋaŋi jim asarim eŋgizin.
Mutuk ‘Mosesgöreŋ Köna keu wuataŋgöba mewö miaŋön solanŋi akin,’ jiinmö, mi inöŋ wainöŋ qaköba osiba malin. Mewö malinmö, nalö kewöŋe denike yeŋön Jisös möt nariba yambuk qekötahömei, Anutunöŋ mönö körek yeŋgö keuŋini jim teköiga solanime.
Kezapqetok ambazipnöŋ keu jiba ohoget ahözawi, Anutunöŋ miaŋgö dop likepŋi meleŋni qakŋine öŋgöbapuköra mönö galömŋini mem aŋgume. Keu mewöŋi kun kewö,
‘Nöŋön eŋgö malmal nalöŋe aŋgöletot qainŋi kun memam. Kunŋan miaŋgö keu buzupŋi jii mötpeak, mi ölŋi akŋapkö qahö möt naribeak. Miaŋgöra keu mi memba et ala jijiwilit ahakzei, iŋini mönö öne uba eka welipköba ayuhume.’”
Polnöŋ mewö jiiga Barnabasbuk köuluk miri mosöta erohotka tosatŋan kewö qesim etkiget, “Nini keu ki kunbuk mötpingö mötzin. Miaŋgöra mi Sabat kendon euneaŋön ölöp toroqeba jiyohot mötpinak.”
Köuluk mireyök eta deŋgetka ambazip gwötpukŋan Pol aka Barnabas könaŋire etkuataŋgöget. Tosatŋan Juda ahuba malget aka tosatŋan kian kantrinöŋ ahuba könaŋgep Juda ambazip aka malget. Yeŋön etkuataŋgögetka eraum möta qambaŋ keu kewö eŋgiyohot, “Anutunöŋ kalem möriam eŋgiyöhi, miaŋgöreŋ mönö böŋ qeba kinme.”
Sabat kendon kun kam kuŋguyöhi, miaŋgöreŋ taon gölme miaŋgö ambazipŋi mi kölolohoba “Anutugö Buŋa keu mötpin!” jiba kaŋgota tokoget.
Kaŋgota tokogetka Juda yeŋön ambazip kambuŋi kambuŋi eŋgeka irimŋini seholim teköyök. Seholim teköiga Polgö keuŋi qemegö jitnakölik aka goranora (noragora) jiba mepaqepaik ak etkiget.
Mewö ak etkigetka Pol Barnabas yetkön awösamkakak kinda köhöiba keu kewö jiyohot, “Anutunöŋ nup netkiiga Buŋaŋi mutuk Juda ambazip eŋgöra jiinga dop kölbawakmö, iŋini mi andö qeba laŋ kewö jize, ‘Nini malmal köhöikŋe aŋgotpingö dop qahö.’ Miaŋgöra mötket, netkön mönö eŋgömosöta kian kantriŋi kantriŋi yeŋgöreŋ eleŋda anbit.
Kembunöŋ miaŋgö keuŋi kewö jiba jim kutum neŋgiyök, ‘Nöŋön kuŋgum gihibiga kian kantri yeŋgö asakŋina aka amötqeqegö könaŋi jim asariba malnöŋga gölme göraŋi göraŋi dop köl teköi likeplikep eu emu yeŋön letota Suepkö buŋaya akŋe.’”
Mewö jiyohotka gölme toŋi Juda qahö malgeri, yeŋön möta uruŋini ölöwahi Kembugöreŋ Buŋaŋi möpöseiget. Möpöseiba malmal köhöikŋaŋgö buŋa akŋegöra Anutunöŋ möt kewöt eŋgiyöhi, yeŋön miaŋgö dop uruŋini meleŋda Jisösgö Buŋaŋi möt nariget.
Möt narigetka Kembugö Buŋa keu jim sehigetka prowins pakpak mi dop köla anök.
Ölöp anökmö, Juda yeŋön taongö azi ipŋi aka ambi öŋgöŋgöŋi Anutu göda qeba malgeri, mieŋgö uruŋini esiba kuŋguba Pol Barnabas mohotŋe sesewerowero ak etkiba miri gölmeŋineyök etkuataŋgöget.
Anbitkö aka nesampurekŋini kondela kewö jiyohot, “Netkön eŋgö gölmenöŋ kaziga sölbuham köna tambönire ahözawi, mi mönö tim tönjöratziga nanŋine liliŋgöba gema.” Mewö jiyohotka könaŋamniri solanŋi möt kutugetka anda Galesia prowins uruŋe siti qetŋi Aikoniam miaŋgöreŋ aŋgorohot.
Aŋgorohotmö, gwarekurup Antiokia taonöŋ malgeri, Uŋa Töröŋan yeŋgö uruŋini kokolak qei önöŋi qahö söŋgaiba malget. Mewö.
Pol Barnabas yetkön Aikoniam sitinöŋ aŋgota mewöŋanök Juda yeŋgö köuluk mire öŋgöba Buŋa keu jiyohot. Jiyohotka Juda aka kian kantri ambazip yeŋgöreŋök kambu sehisehiŋi yeŋön uruŋini meleŋda Jisös möt nariget.
Möt narigetmö, Juda ambazip qahö möt narigeri, yeŋön gölme toŋi Juda qahö malgeri, mieŋgö uruŋini esiba aposol urunöŋ gege ak etkimegöra uruŋini kuŋguget.
Kuŋgugetka töndup nalö köröpŋi miaŋgöreŋ mala Kembu möt nariba awösamkakak kinda Buŋaŋi jiba malohot. Kembu kalem möriamŋaŋgö keuŋi jim asariyohotka keuŋiri naŋgöba ösumŋi böröŋire ali aiwesök aŋgöletot meyohotka asuhuget.
Mewö asuhugetka taongö ambazipŋan jula deŋget. Tosatŋan Juda jitŋememe yembuk öröröŋ jöhögetka tosatŋan aposol yetpuk toroqeba kinget.
Mewö aröŋda kingetka gölme toŋi aka Juda ambazip kianŋi yeŋön wahöta jitŋememeurupŋini yembuk urumohot aka melaimelai azi aposol mi “Kötnöŋ gila etkubin!” jiba mötmöriget.
Mewö mötmörigetka möta ölöŋ köla tököba Likaonia prowinsnöŋ anohot. Miaŋgöreŋ anda taon qetŋiri Listra aka Derbe aka miri liliköm etkiba tat angeri, miaŋgöreŋ aŋgorohot.
Miaŋgöreŋ aŋgota Ölöwak Buŋa jim asariba uru kuŋgum eŋgiba malohot. Mewö.
Listra taonöŋ azi kun köna yahötŋi kömukömuŋi malök. Mi nam körö uruŋeyök lokon asuhuba nalö kungen köna qahö tiba öne tatmalök.
Polnöŋ Buŋa keu jii möta tari uba könaŋamŋi kewö eka mötmöriyök, “Yaŋgö uruŋe mötnaripŋi ahöm waŋgiyöhaŋgöra aka ölöp ölöwakŋa,” mewö jiyök.
Mewö mötmöriba qet ketaŋi qeta jii mörök, “Mönö wahöta kinöŋ.” Mewö jii pöraŋ ala wahöta anda kaba kinök.
Polnöŋ mewö aiga ambazip kambu yeŋön mi eka Likaonia keuŋine kewö silata jiget, “Bem yetkön letota azi silebuk aka sutnine asuhuba neŋgöreŋ eta maljahot.”
Mewö jiba Barnabas qetŋi bem bohonŋini qetŋi Zus qetket aka Polnöŋ jitŋe memba keu jiyöhaŋgöra aka bem qetŋi Hermes qetket.
Mewö qetketka bem Zus yaŋgö jöwöwöl jikeŋi taon wösöŋe ahöyöhi, miaŋgö jike nup galömŋan bulmakau aziŋi eŋguaŋgita kayök. Mewö kaba ila kösasorom memba kaba taon kiripo naŋguŋe kinda ambazip kambu yembuk jakenöŋ ala jöwöwöl ohom etkibingö aket.
Mewö aketka aposolyahöt yetkön mi möta “Qahö dop kölja,” jiba qetala silepökeŋiri munjurata ösumŋiran ambazip kambu uruŋe anda qerohot.
Qeta kewö jiyohot, “Aziurup, iŋini mönö denöwögöra aka yuai mewöŋi akze? Niri mewöyök iŋini ewö gölme azi töhöna akzit. Niri Anutugö Ölöwak Buŋa jim asarim eŋgizit. Miaŋgöra iŋini mönö bem omaŋi andö eŋgume aka uruŋini meleŋda Anutu malmal Toŋaŋgöreŋ qekötahöme. Anutu malmal Toŋan Suep, gölme, köwet aka mieŋgö uruŋine yuai pakpak ahözawi, mi miwikŋaim eŋgii malje.
Gölmeŋi gölmeŋi pakpak yeŋön mönöwök mala kotkeri, Anutunöŋ i qahö aŋgön köl eŋgii nanŋini imbiŋinaŋgö dop malmalŋini iliŋgösöŋ malget.
“Qahö aŋgön köl eŋgiyökmö, töndup tönpin jipjap qahö malget. Qahöpmö, Anutunöŋ yuai ölöpŋi ölöpŋi ak eŋgiba malök. Yaŋön jiiga kie yöhöi wehön qei töhötmöriamŋan nalöŋi nalöŋi asuhui nem söŋgaip aka mewö miaŋön uruŋini kuŋgum eŋgii malget. Mewö malgetka nanŋi könaŋi mötmegöra kalemŋi mi kondel eŋgiba mewö miaŋön dangunuŋi ali malget.”
Yetkön mewö jiba ambazip kambu jöwöwöl ohom etkibepuköra jaraŋbaraŋ tiba jim susuhum eŋgiyohotka löwöriba mosötket. Mewö.
Listra yeŋön Pol Barnabas etkömosötketmö, Juda ambazip tosatŋan Antiokia taon aka Aikoniam siti mietköreŋök kaŋgota ambazip kambu urunöŋ gege ak eŋgiget. Ak eŋgiba yembuk öröröŋ luhuba Pol kötnöŋ qeba “Mönö kömuza!” jiget. Mewö jiba örörahöba taon andöŋe eta mosötket ahöyök.
Ahöyökmö, gwarek yeŋön kaŋgota liliköm waŋgigetka wahöta anda taonöŋ öŋgöyök. Miaŋgöreŋ öŋgöiga ahöyohot miri giaŋiiga Barnabasbuk Derbe sitinöŋ anohot.
Derbe sitinöŋ Ölöwak Buŋa jim asariba uruŋini kuŋgum eŋgiyohotka gwötpukŋan uruŋini meleŋda Jisösgö gwarekurupŋi aket. Mewö aketka Derbe taon mosöta Listra Aikoniam aka Antiokia taon mieŋgöreŋ liliŋgöba anda eŋgehot.
Eŋgeka tata miri dop liliköba Jisösgö gwarekurup yeŋgö uruŋini naŋgöba mem köhöiyohot. Kembu möt narigeri, yambuk qekötahöba kinmegö qambaŋ keuŋi eŋgiba kewö jiyohot, “Nini mönö iririkwarörök qakŋe (lömböt könaŋi könaŋi miwikŋaiba) mala paŋpaŋgöba Anutugö bemtohoŋnöŋ eu aŋgotpin.”
Urumeleŋ könagesö dop jitŋememeurupŋini möwölöhöba galöm malmegö könaŋi kusum eŋgiba kuŋgum eŋgiyohot. Kuŋgum eŋgiba Anutugöra nene siŋgi mala gwarek kambu yeŋgöra köuluköba Kembu möt narigeri, yaŋgö böröŋe al eŋgiyohot.
Al eŋgiba eŋgömosöta Pisidia prowins kutuba anda Pamfilia prowinsnöŋ aŋgorohot.
Miaŋgöreŋ aŋgota Perga sitinöŋ tata Buŋa keu jiba uruŋini kuŋgum eŋgiba Atalia taonöŋ geyohot.
Miaŋgöreŋ geba waŋgenöŋ öŋgöyohotka opo seri öröba möröreŋgögetka luhutnöŋ naŋgöi anda mala Antiokia sitinöŋ aŋgorohot. Antiokia urumeleŋ könagesö yeŋön i Anutugö kalem möriam uruŋe misin nup memahotköra mutuk Anutugö böröŋe al etkigetka eŋgömosöta anohot. Anda liliköba nupŋiri mi mem teköba kunbuk nanŋire sitinöŋ liliŋgöba kayohot.
Miaŋgöreŋ kaba urumeleŋ könagesö köl öröm eŋgiyohot. Köl öröm eŋgiyohot tokogetka keu kösohotŋiri kewö jiyohot, “Anutunöŋ netpuk mala aŋgöletot ketaŋi ketaŋi aka memba malök. Yaŋön nam köl netkii nup meziga kian kantriŋi kantriŋi yeŋön Jisös möt narimegöra naŋgu öröm eŋgii uruŋini meleŋget.”
Kösohotŋiri mewö jiba gwarek kambu yembuk nalö köröpŋi qem köriba tata malohot. Mewö.
Antiokia malohotmö, Judia prowinsnöhök ambazip tosatŋan eta kaba könahiba urumeleŋ ambazip kewö kusum eŋgiget, “Iŋini Mosesgöreŋ Köna keugö dop Anutugö aiwesökŋi sileŋine qahö yandime ewö, mewö mönö Suepkö buŋaya akingö osime.”
Mewö kusum eŋgigeraŋgöra aka aŋgururuk ahuiga Pol Barnabas yetkön tuarenjoŋ ak eŋgiba könöpŋambuk jim eŋgiyohot. Jim eŋgiyohotka urumohot qahö aka keu kewö jöhöba jiget, “Nini mönö Pol Barnabas aka jitŋememe tosatŋi melaim eŋgiinga Jerusalem sitinöŋ öŋgöba keu mi memba aposol aka Jerusalem urumeleŋ könagesögö jitŋememe yeŋgöreŋ anda jime.”
Keu mewö jöhöba jigetka urumeleŋ könagesö yeŋön i melaim eŋgigetka könanöŋ anget. Anda mala Fonisia aka Samaria prowins yahöt mi kutuba könanöŋ könagesöŋi könagesöŋi eŋgeket. Eŋgeka kian kantri tosatŋi yeŋön uruŋini meleŋgeraŋgö buzupŋi jiba urumeleŋ kambu yeŋgöra sösöŋgai ketaŋi al eŋgiget.
Al eŋgiba anda mala Jerusalem sitinöŋ aŋgotket. Aŋgotketka aposol aka jitŋememe yeŋön urumeleŋ könagesö yembuk köl öröm eŋgiget. Köl öröm eŋgigetka kösohotŋini kewö jiget, “Anutunöŋ nam köl neŋgii misin nup meinga nembuk mala aŋgöletot ketaŋi ketaŋi aka memba malök.”
Kösohot mi jigetmö, Farisi (Köna keugö kapaŋkölköl) kambunöhök urumeleŋ azi tosatŋan wahöta kewö jiget, “Kian kantri yeŋön uruŋini meleŋgeri, yeŋgöra mönö kewö jim kutubin: Yeŋön mönö Anutugö aiwesök sileŋine yandiba Mosesgöreŋ Köna keu pakpak wuataŋgöba malme.” Mewö.
Mewö jigetka aposol aka jitŋememe yeŋön keu mi jim kewötpingö tokoget.
Tokoba goranora (noragora) keu gwötpuk jiba jitnakölik aket. Mi aketka Pitönöŋ wahöta kewö jii mötket, “Azi alaurupni, Anutunöŋ mutuhök sutnine nup mendeŋda möwölöhöm niŋgiba nöŋgöra kewö jiyök, ‘Gi mönö kian kantrinöŋ anda Ölöwak Buŋa keu jim asarim eŋginöŋga yeŋön uruŋini meleŋda Kembu möt narime.’ Iŋini keu mi mötze.
Anutunöŋ ambazip pakpak urunini möt kutuzawaŋön könaŋamŋi kondela Uŋa Töröŋi Juda ambazip neŋgöra melaiiga eröhi, miaŋgö dop mönö kian kantri ambazip yeŋgöra mewöŋanök i melaii uruŋine geyök.
“Melaii geiga mewö miaŋön Juda ambazip qahö eŋgek soriba kantri tosatŋi qahö qepureim eŋgiyök. Qahöpmö, yeŋön Anutu möt narigetka siŋgisöndokŋini mosöta uruŋini saŋgoŋniga sarakŋi aket.
Miaŋgöra iŋini mönö wuanöŋgöra Anutu esapesapnöŋ al waŋgibeak? Wuanöŋgöra gwarek dölökŋi yeŋgö qakŋine tem könjöŋ toroqeba alinga aŋgubeak? Tem könjöŋ mewöŋi mi nanine ambösakoninan me naninak mewöyök aŋgubingö dop qahö akmalin.
Mewö qahöpmö, kewö möt narizin: Kembu Jisösgö kalem möriamŋan mönö Anutu nam köl waŋgiiga amöt qem neŋgiiga Suepkö buŋaya akin. Kian kantri yeŋön mewöyök köna mohot miyök wuataŋgöba letota Suepkö buŋaya akingö möt narimakze.”
Mewö jiiga kambu yeŋön lökŋanök keu jaruba bök tatket. Tatketka Pol Barnabas yetkön keu kösohotŋiri kewö jiyohot, “Anutunöŋ nam köl netkii kian kantrinöŋ anda sutŋine misin nup meziga aiwesök aŋgöletot ketaŋi ketaŋi asuhuget.” Mewö jiyohotka kezap ala mötket. Mewö.
Pol Barnabas yetkön kösohotŋiri jim teköyohot mötketka Jeimsnöŋ keu kewö jiyök, “Azi alaurupni, nöŋön keu jibi kezap ala mötket.
Anutunöŋ nalö mutukŋi kian kantri ambazip mesohol köl eŋgiba sutŋineyök ambazip nanŋaŋgöra möwölöhöm eŋgiiga qetŋi bisiba könagesöŋi toroqeget. Anutunöŋ mewö aka könaŋamŋi kondel neŋgiyöhi, Saimon Pitönöŋ miaŋgö keuŋi jii mötzin.
Keu mewöŋi mi kezapqetok ambazip yeŋön mewöyök naŋgöba jize. Yeŋön keu kun kewö ohoget ahöza,
‘Miaŋgö andöŋe nöŋön liliŋgöba kaba kiŋ Deiwidkö kantri tohoŋi kunbuk memba wahötmam. Yaŋön mutuk jakömbuak koumŋi qeba ambösakonini galöm köl eŋgiiga koumŋan buratiba tiŋgita erökmö, nöŋön mi kunbuk möhamgöba kuŋgubiga kantrinöŋ ölöwaka kinma.
Mi kewö asuhumapköra akŋam: Ambazip kambu tosatŋi pakpak yeŋön Kembu jarume. Kian kantri pakpak nani buŋani akŋegöra eŋgoholali, yeŋön Kembu ni göraim niŋgime. Kembu nöŋön mewö jizal aka miaŋgö dop kantriŋini mem ölöwakŋam.
Mewö ahakzali, mi mönö möpŋaŋgö möpŋeyök möta kota malje.’
“Miaŋgöra Jeims nöŋön keu mi kewöta mötmötnan kewö möta jizal: Kian kantri ambazip uruŋini Anutugöreŋ meleŋjei, neŋön mönö lömböt könjöŋ ketaŋi yeŋgö qakŋine alinga qahö dop kölma.
Mewö qahöpmö, yeŋgöra kimbi kewö ohoinga dop kölma: Yeŋön sömbup busuŋi bem lopioŋgö naluk buŋa qeba könaŋine algetka ösumŋinan walöŋnöhi, mi kude neme. Sero yoŋgorö kude akŋe. Sömbup jölŋi qeqeŋaŋgö busuŋi aka sep mi kude neme. Yuai 4 mi mosötmegöra jim köhöibinak.
Mosesgö Köna keu mi mönö möpŋaŋgö möpŋeyök miri dop jim asariba kota maljin. Mi Sabat kendon dop köuluk mirinine oyoŋda mörakzin. Miaŋgöra keu 4 mi ölöp qahö mosötpin.” Mewö.
Jeimsnöŋ mewö jiiga aposol aka jitŋememe yeŋön könagesö pakpak yembuk keu mi mötket dop kölök. Mötket dop köliga sutŋineyök azi tosatŋi möwölöhöm eŋgiba Pol Barnabas yetpuk mohotŋe Antiokia sitinöŋ melaim eŋgibingöra jiget. Mewö jiba azi qetŋi Judas qetŋi alaŋi Barsabas aka Sailas möwölöhöm etkiget. Azi yahöt mi urumeleŋ kambugö jitŋememe azia ahot.
Azi mi melaim etkibin jiba kimbi kun kewö ohoba böröŋire alget, “Mötnaripkö kian alaurupnini, Antiokia siti aka Siria aka Silisia gölmenöŋ maljei, neŋön eŋgö jölöŋini jizin. Aposol neŋön mötnarip könagesögö jitŋememe yembuk eŋgö urumeleŋ alaurupŋina akzin. Mewö embuk keu eraum mötpingöra kimbi al eŋgizin.
Nanine ambazip tosatŋi qahö jim kutum eŋgiinga nanŋinök neŋgömosöta eŋgöreŋ kaba uruŋini kuŋguba keu murutŋi kekelolo eŋgigetka uru mötmötŋini siksauk aiga mörin.
Miaŋgöra nini körekŋanök totoko ala urumohot ahin dop kölök. Dop köliga azi yahöt meköba melaim etkiinga wölböt alayahöt Barnabas Pol yetpuk eŋgöreŋ kame.
Barnabas Pol yetkön nanine Kembu Jisös Kraistkö qetŋaŋgöra aka malmalŋiri köleŋnohotka tosatŋan etkuget kömumbitkö ahot.
Nini Judas Sailas melaim etkiinga kaba keu miyök toroqeba jitnöŋ jiyohotka mötme.
Uŋa Töröŋi aka neŋön keu kewögöra urumohot ahinga dop kölja: Eŋgö qakŋine lömböt könjöŋ qahö toroqeba albin. Keu bohonŋi 4 miyök wuataŋgöme. Mi oŋgitketka julbinbuk.
Keu 4 mi kewö: Sömbup busuŋi bem lopioŋgö naluk buŋa qeba könaŋine algetka ösumŋinan walöŋnöhi, mi kude neme. Mewöyök sep me sömbup jölŋi qeqeŋaŋgö busuŋi mi kude neme. Sero yoŋgorö kude akŋe. Yuai 4 mi mosöta andö qegetka urumohot ahinga Anutunöŋ kötuetköm eŋgiiga ölöwaka malme. Mönö uru bönjöŋ malme.” Mewö.
Kimbi mewö ohoba melaim eŋgigetka anget. Köna anda geba Antiokia sitinöŋ aŋgotket. Aŋgota urumeleŋ könagesö köl öröm eŋgigetka tokoget. Tokogetka kimbi mi eŋgigetka oyoŋget.
Mi oyoŋgetka miaŋgöra amqeba urukölalep möta söŋgaiget.
Judas Sailas yetkön nanŋirak kezapqetok azia mala goro keu gwötpuk eŋgiba urugö naŋgönaŋgö keu jiba mem köhöim eŋgiyohot.
Mem köhöim eŋgiba nalö tosatŋi miaŋgöreŋ toroqeba malohot. Malohot teköiga urumeleŋ alaurup yeŋön “Luaibuk anmahot,” jiba melaim etkiget. Jerusalem malohotka melaim etkigeri, Judasnöŋ mönö yeŋgöreŋ liliŋgöyök.
(-)
Pol aka Barnabas yetkön toroqeba Antiokia sitinöŋ mala ambazip tosatŋi gwötpuk yembuk Kembugöreŋ Buŋa keu kusum eŋgiba uruŋini kuŋgum eŋgiba malget. Mewö.
Mewö malgetmö, nalö tosatŋi teköiga Polnöŋ Barnabasgöra kewö jiyök, “Netkön taon miri pakpak liliköba Kembugöreŋ Buŋa keu jim asariba maliri, mönö miaŋgöreŋ liliŋgöba urumeleŋ alaurupniran denöwö maljei, mi ölöp anda eka mötpit.”
Mewö jiiga Barnabasnöŋ Jon qetŋi alaŋi Mak qetkeri, i mewöyök waŋgita mohotŋe anbingö mörök.
Mewö mörökmö, Jonöŋ mutuk Pamfilia taonöŋ löwöriba etkömosöta yetpuk toroqeba nup qahö meyök. Miaŋgöra Polnöŋ i waŋgita anbingö möri qahö dop kölök.
Qahö dop köliga aŋgururuk aka uruŋiri könöp jeiga deŋnohot. Deŋda Barnabasnöŋ Mak waŋgita geba waŋgenöŋ öŋgöyohotka opo seri öröba möröreŋgögetka luhutnöŋ naŋgöi gölme jölanŋi Saiprus miaŋgöreŋ anohot.
Anohotmö, Polnöŋ azi qetŋi Sailas meköiga urumeleŋ alaurup yeŋön Kembugö böröŋe al etkiba kalem möriamŋan sel jöhöm etkimapköra jigetka mosöta anohot.
Anda mala Siria aka Silisia prowins yahöt mi kutuba liliköyohot. Liliköba Polnöŋ urumeleŋ könagesöŋi könagesöŋi eŋgeka mem köhöim eŋgiba malök. Mewö.
Polnöŋ liliköba anda mala taon qetŋiri Derbe aka Listra miaŋgöreŋ aŋgorök. Listra aŋgota miaŋgöreŋ gwarek kun qetŋi Timoti miwikŋaiyök. Namŋan Juda urumeleŋ ambia ahökmö, iwiŋan Grik azia.
Polgö azi alaurupŋan Listra aka Aikoniam malgeri, yeŋön Timotigö könaŋi jim ölöwaka jiget mörök.
Mewö jiget möta waŋgiri mohotŋe anmamgö mörök. Mi mörökmö, Timotigö iwiŋan Grik azia malöhi, mi körekŋan möt teköget aka miri gölme miaŋgöreŋ Juda ambazip gwötpuk malget. Miaŋgöra yeŋön Pol jim waŋgibepuköra Timoti waŋgita Anutugö aiwesökŋi sileŋe yandiyök.
Yandiiga anda taon aka miri dop aŋgotkeri, miaŋgöreŋ Jerusalem mindimindiri totokogö keuŋi jiget. Aposol aka Jerusalem urumeleŋ könagesögö jitŋememe yeŋön keu jöhöm köhöigeri, mi wuataŋgömegöra jim kutum eŋgiget.
Mewö lilikögetka Jisösgö könagesöŋi könagesöŋi miri dop malgeri, yeŋgö mötnaripŋinan köhöiyök. Mewö köhöiba Buŋa keu jigetka tosatŋan uruŋini meleŋda wehön dop kam toroqegetka kambuŋinaŋgö jaŋgöŋan qariba öŋgöyök. Mewö.
Liliköba mala “Eisia prowinsnöŋ anda Buŋa keu jim asaribin,” jigetmö, Uŋa Töröŋan soŋgo ala aŋgön köl eŋgiyök. Miaŋgöra yeŋön toroqeba anda Frigia aka Galesia prowins yahöt mi öne kutuba etkoŋgita anget.
Anda mala Misia gölme göraŋe aŋgota Bitinia prowinsnöŋ aŋgotpingö mötketmö, Jisösgö Uŋa Töröŋan miaŋgöreŋ anmegö urumohot qahö ahök.
Urumohot qahö aiga mosöta anda Misia gölme öne kutuba köwet jitŋe geba Troas taonöŋ aŋgotket.
Troas aŋgota suŋgem gaun ahögetka Anutunöŋ Pol kutum wasöriga imut kun kewö ehök: Yurop azi kunŋan Masedonia likepŋe kinda ohola kewö jiba köuluköm waŋgiyök, “Gi mönö köwet kutuba Masedonia gölmenöŋ kaba bauköm neŋgiman.”
Polnöŋ jemeleŋ imut mi ehiga nini miaŋgö könaŋi kewö möt kutuba jiin, “Anutunöŋ mönö neŋgohola köwet kutuba Yurop uruŋe anda Ölöwak Buŋa Masedonia prowinsnöŋ jim asarim eŋgibingöra jiza.” Mewö jiba miaŋgöreŋök mosöta anbingö mötmöriba amqein. Mewö.
Neŋön amqeba geba waŋgenöŋ öŋgöinga opo seri öröba möröreŋgögetka luhutnöŋ naŋgöi Troas siti mosöta anda diŋdiŋanök Samotres gölme jölanŋe aŋgorin. Aŋgota ahöba miri giaŋiiga toroqeba anda Neapolis sitinöŋ aŋgorin.
Miaŋgöreŋ aŋgota waŋgenöhök eta köna anda Filipai sitinöŋ aŋgorin. Rom ambazip yeŋön mönöwök kaba Filipai siti mi memba miaŋgöreŋ malmal tatatŋini algetka Masedonia prowinsgö siti ketaŋi ahök. Nini Filipai aŋgota wehön tosatŋi miaŋgöreŋ malin.
Miaŋgöreŋ mala Sabat kendonöŋ siti kiripo yaigepŋe anin. Miaŋgöreŋ anda Juda yeŋön o sakŋe tokoba Anutu köulukömakzei, mewö mötmöriba geba rowoŋqeqe kunöŋ anin. Anda ambi tokoba tatkeri, i eŋgeka tata eraum möta Anutugöreŋ Buŋa keu yeŋgöra jiinga mötket.
Mötkeri, yeŋgö sutŋine ambi kun qetŋi Lidia malök. Yaŋön Taiataira sitinöhök Filipai kaba opo pisikŋi gugakgugak aködamunŋambuk tokoba bohonŋi memegöra ala malök aka Anutu waikŋi memba möpöseiba malök. Kembunöŋ uruŋi mem amqeiga Polnöŋ keu jiyöhi, miaŋgöra sihimŋan ahui kezap ala möta aŋgön kölök.
Aŋgön köli nanŋi aka saiwaurupŋi o melun mem eŋgiinga qesim neŋgiba kewö jiyök, “Iŋini nöŋgöra ‘Kembu möt narizal,’ jize ewö, mönö ölöp kaba nöŋgö mire öŋgöba tata nene nemba ahöme.” Mewö jiba kapaŋ köla qesim neŋgiyök. Mewö.
Nini nalö kunöŋ köuluk rowoŋqeqeŋe gebingö köna namŋe aninga welenqeqe ambi kunöŋ miwikŋaim neŋgiyök. Ambi mi andö lawönŋambuk mala ambazip könaŋini aukŋe jim miwikŋaimamgö mörök. Mi möta kezapqetok keu asambötŋi jim miwikŋaiba mewö miaŋön moneŋ yuai mi gwötpuk öröba mali tourupŋi yeŋgö böröŋine geyök.
Yaŋön Pol aka nini neŋgeka neŋgö andönine kaba kewö jiba qerök, “Azi kieŋön Anutu öŋgöŋgöŋi ketaŋaŋgö welenŋi qeba Suepkö buŋaya akingö könaŋi jim asarim eŋgimakze.”
Mewö jiba sömaŋi gwötpuk qeta malök. Mi malökmö, Polnöŋ tököba miaŋgöra sihimbölö mörök. Mi möta nalö kunöŋ liliŋgöba ömeŋi kewö jim kutum waŋgiyök, “Ni Jisös Kraistkö qetŋe jizal: Gi mönö ambi kiaŋgö uruŋeyök kota anöŋ.” Mewö jim kutum waŋgii miaŋgöreŋök kota mosöta anök.
Mi anökmö, ambi tourupŋan mi möta moneŋ yuai öröbingö könaŋi jöpköyöhi, mi miwikŋaiba irimŋini seholiyök. Irimŋini seholiiga Pol Sailas etkömemba jöhöba maket sombemŋe öröm etkiba galöm azi yeŋgö jeŋine etkuaŋgita anget.
Etkuaŋgita anda keu jake galöm yeŋgö jeŋine al etkiba sileŋire keu kewö ala jiget, “Nini siti kiaŋgöreŋ luainöŋ maljinmö, azi yahöt kietkön kaba eŋololoŋ ak neŋgimakzahot. Yetkön Juda azia akzahot
aka Juda silikŋini kusum neŋgimakzahot. Nini Rom mindimindiri kantrigö tohoŋ toŋi akzin. Miaŋgöra nini silikŋini mi ölöp qahö möt aŋgön kölbin. Mi memba wuataŋgöbingö soŋgo ahöi osizin.”
Sileŋire keu mewö aka jim etkigetka ambazip kambu yeŋön mewöyök wahöta mindiriba qetal etkim köhöiget. Qetal etkim köhöigetka galöm yeŋön kuŋgum eŋgigetka sileötaŋiri öröba munjukunjuratket aka jim kutum eŋgigetka arawambu kömbinöŋ etkuget.
Gwötpuk etkum teköba kösö mire al etkibingö etkuaŋgita wahibuknöŋ ölöpŋanök galöm mem etkimapkö jim kutum waŋgiget.
Mewö jim kutum waŋgigetka möta etkömemba kösö miri bibiŋe miri uruŋi kunöŋ anda könayahötŋiri ip özöpaŋ sutŋire ala kösönöŋ jöhöba miri uruŋi miaŋgö naŋguŋi yahöt mi ki misigetka tarohot. Mewö.
Pol Sailas yetkön mewö tarohot. Tata mala suŋgem bibiŋi aiga miaŋgöreŋ Anutu köuluköba liŋet köla möpöseiba malohotka kösö azi körekŋan kezap ala mötket.
Mewö aketka miaŋgöreŋök wölaŋ kenöŋ (naŋ) ketaŋi giliga kösö mirigö tandöŋi pakpak anjaŋanjaŋ kölget. Mewö kölgetka miaŋgöreŋök naŋgu pakpak talgetka kösö azi pakpak yeŋgö ain tapepŋinan (muŋgamuŋga) lolohoba erök.
Mewö asuhuiga kösö miri galöm yaŋön gaun uruŋeyök wahörök. Wahöta kösö mirigö naŋguŋi pakpak tal tekögeri, mi eka jiyök, “Kösö azinöŋ an teköze me denöwö?” Mewö jiba mötmöriba jönömŋi unduiga bimgö sou ketaŋi mi kupinŋeyök öröba nanŋi aumamgö ahök.
Nanŋi aumamgö ahökmö, Polnöŋ pauŋpauŋ teriŋgöba kewö jiyök, “Nini körekŋanök ki tatzin. Mönö nangi silegi öne kude ayuhuman.”
Mewö jii möta kiwa waŋgimegöra qesii waŋgigetka ösumŋan kösö miri uruŋe anda jönömŋi unduiga Pol Sailas yetkö kösutŋire anda simin köl etkiyök.
Simin köl etkiba kösö mireyök etkuaŋgita eta kewö qesim etkiyök, “Azi ketaŋi yahöt, ni mönö denöwö akiga Anutunöŋ amöt qem niŋgiiga letotpileŋak?”
Qesim etkiiga jiyohot, “Mönö urugi meleŋda Kembu Jisös möt narim waŋginöŋga gi aka saiwaurupkan mewöyök letota Suepkö buŋaya akŋe.”
Mewö jiyohotka miriŋe angetka könagesöurupŋi pakpak yembuk tokogetka Anutugöreŋ Buŋa keu jiyohot mötket.
Jiyohot möta suŋgemgö aua miaŋgöreŋök etkuaŋgita anda uziŋiri saŋgoŋnök. Saŋgoŋniga miaŋgöreŋök i aka saiwaurupŋi pakpak mi o melun mem eŋgiyohot.
O melun mem eŋgiyohotka etkuaŋgiri nene mire öŋgöba nene ohoba ala etkiyök. Etkiba nanŋi aka saiwaurupŋi yeŋön körek Anutu möt narigeraŋgöra sösöŋgai aket. Mewö.
Miri giaŋiiga keu jake galöm (majistreit) yeŋön opotöröp melaim eŋgigetka kösö mire kaba kewö jiget, “Azi yahöt mi mönö pösat etkinöŋga etmahot.”
Mewö jigetka wahibuknöŋ kaba buzup mi Polgöra kewö jii mörök, “Majistreit galöm yeŋön keu kewö alget kaza: Iŋiri mönö kösöŋiri pösatpiga etmahot. Miaŋgöra etkön mönö dölki mosöta eta luainöŋ anmahot.”
Mewö jii mörökmö, Polnöŋ opotöröp yeŋgöra kewö jiyök, “Rom mindimindiri gawmanöŋ sel jöhöm netkiba miaŋgö (jimkutukutu) paspot netkigetka maljit. Miaŋgöra yeŋön keuniri qahö kewöta jim teköba töndup aukŋe ambazip jeŋine öne laŋ arawambu kömbinöŋ netkuba kösö mire al netkiget. Mi gamuŋambuk. Mewö al netkiget tatziga dölki denöwögöra melaim netkiget öne ölöŋ etpirak? Mi qahö dop kölja. Niri qahöpmahöp etpitmö, yeŋön mönö nanŋinak kaba netkömegetka etpirak.”
Polnöŋ opotöröp yeŋgöra mewö jiiga keu mi memba majistreit galöm yeŋgöreŋ anda jiget mötket. Mi möta Rom gawmangö (jimkutukutu) paspot memba malohori, mi möta auruba sömbuŋini mötket.
Sömbuŋini möta kösö mire kaba ösöŋ susuhuba kelök ala kuŋgum etkigetka geyohot. Geyohotka Filipai siti mosötmahotkö ulet etkiget.
Ulet etkigetka Pol Sailas yetkön kösö miri mosöta Lidiagö mire anohot. Miaŋgöreŋ anda urumeleŋ alaurupŋiri eŋgeka urugö naŋgönaŋgö keu jiba eŋgömosöta anohot. Mewö.
Anda mala Amfipolis aka Apolonia siti yahöt mi kutuba Tesalonaika sitinöŋ aŋgotket. Siti bohonŋi miaŋgöreŋ Juda yeŋön köuluk miriŋini meget kinök.
Polnöŋ ahakmemeŋi aka malöhi, miaŋgö dop köuluk miriŋine öŋgöba Sabat kendon karöbut miaŋgöreŋ yembuk Urumeleŋgö Buŋa Kimbi oyoŋda könaŋi eraum möta malget.
Mewö mala Buŋa Kimbigö könaŋi jim asariba kewö jiyök, “Anutunöŋ areŋ ala Amötqeqe Toŋan sihimbölö möta kömumba kömupnöhök wahötmapkö jiyök.” Mewö jiba miaŋgö könaŋi Buŋa Kimbinöhök kondela uruŋini kuŋguba kewö jiyök, “Azi Jisös jim asarim eŋgizali, yaŋön mönö Amötqeqe Toŋi Kraist akza.”
Mewö jiiga Juda könagesö yeŋgöreŋök tosatŋan möt nariba uruŋini meleŋda Pol Sailas yetpuk toroqeba kinget. Grik ambazip tosatŋan Anutu waikŋi memba möpöseigeri, yeŋgöreŋök mewöyök kambu ketaŋi yeŋön yembuk toroqeget aka ambi öŋgöŋgöŋi qetbuŋaŋinambuk yeŋgöreŋök gwötpukŋan uruŋini meleŋget.
Uruŋini meleŋgetmö, Juda ipŋi yeŋön uruŋini seholiiga urunöŋ mututqutut möta andöqeqe aket. Mi aketka injarere ambazip rowoŋqeqenöŋ laŋ malgeri, yeŋgöreŋ anda azi goŋgoŋi tosatŋi eŋgömeget. Mi eŋgömemba mindiriba ambazip kambu uruŋini kuŋguba öröm eŋgigetka tokoget. Tokoba laŋ qetketka qeburuŋ göjupmajup ahuiga siti dop köl teköyök. Laŋ qeta luhuba azi qetŋi Jeison yaŋgö miri töungöba (töwöngöba) Pol Sailas ambazip kambu jeŋine al etkibingöra jarum etkiget.
Jarum etkigetmö, qahö miwikŋaim etkiba Jeison aka urumeleŋ alaurup tosatŋi jöhöm öröm eŋgiba sitigö galömkölköl azi yeŋgö jeŋine aŋgota kewö qetket, “Yei! Azi gölmeŋi gölmeŋi liliköba miri dop uru kuŋgum eŋgigetka kahapmahap aka sohomakzei, yeŋön mönö ki mewöyök kayohot.
Kiaŋgöreŋ kayohotka Jeisonöŋ i etkömemba aŋgön köl etkiyök. Ambazip pakpak mieŋön kewö jimakze, ‘Azi kun qetŋi Jisös yaŋön kiŋ kembunini akza.’ Mewö jiba Rom sisa kiŋgö jimkutukutuŋi qetala memba eta alakze.”
Mewö qetketka ambazip kambu aka galömkölköl azi yeŋön mötketka uruŋinan eta raidimbom ewö siksauk ahök.
Siksauk aiga Jeison aka urumeleŋ alaurup tosatŋi kuŋguba qesim eŋgigetka moneŋ ala meköm etkiba pösatketka eta anget. Mewö.
Eta angetmö, urumeleŋ alaurup yeŋön Pol aka Sailas miaŋgöreŋök melaim etkigetka mosöta suŋgem miri qetŋi Berea miaŋgöreŋ anohot. Anda aŋgota Juda yeŋgö köuluk miriŋine öŋgöyohot.
Köuluk miriŋine öŋgöba Buŋa keu jiyohori, mi sihim ketaŋi möta möt aŋgön kölget. Juda könagesö Berea malgeri, yeŋön Tesalonaika könagesö eŋgoŋgita ölöp sorokŋi aket. Keu törörök jiyohot me qahö, mi wehön dop Buŋa Kimbigö keunöŋ kewöta oyoŋda eraum möta malget. Silik ölöpŋi mewöŋi wuataŋgöba Juda ambazip Tesalonaika malgeri, mi luhut al eŋgiget.
Buŋa keu jiyohotka Juda yeŋgöreŋök jesöŋgöŋan möt nariba uruŋini meleŋget. Grik ambazip yeŋgöreŋök mewöyök gwötpukŋan Jisös möt narigetka sutŋine ambi öŋgöŋgöŋi qetbuŋaŋinambuk mi gwötpuk malget.
Jisös möt narigetmö, Polnöŋ Berea miaŋgöreŋ mewöyök Anutugöreŋ Buŋa keu jim asariba malöhi, miaŋgö buzupŋan sehiba Tesalonaika anda Juda jitŋememe yeŋgö kezapŋine geyök. Kezapŋine gei möta wahöta Berea kaba mewöŋanök ambazip uruŋini esiba kuŋguget.
Kuŋgugetka urumeleŋ alaurup yeŋön mi möta miaŋgöreŋök Pol melaigetka köwet jitŋe geyök. Geyökmö, Sailas Timoti yetkön toroqeba Berea malohot.
Azi Pol umbulgeri, yeŋön toroqeba waŋgita anda Atens sitinöŋ aŋgotket. Aŋgotketka kewö jim kutum eŋgiiga mötket, “Iŋini mönö liliŋgöba Sailas aka Timoti jigetka ösumok nöŋgöreŋ kamahot.” Keu mi möta mosöta anget. Mewö.
Polnöŋ Atens sitinöŋ tata Sailas Timoti yetkö mamböta mala liliköyök. Liliköba siti mi tandö lopioŋi lopioŋi mieŋön kokolak qegetka köna töwokŋe töwokŋe kingetka eŋgeka awöwöliba tembula uruŋi könöp jeyök.
Polnöŋ Juda yeŋgö köuluk miriŋine öŋgöba Juda kian ambazip aka gölme toŋi Anutu waikŋi memba möpöseigeri, yembuk kinda eraum mötket. Polnöŋ wehön dop rowoŋqeqe sombemŋini dop anda ambazip miwikŋaim eŋgiba yembuk aitoŋgöba eraum mötket.
Eraum mötketka Epikuros aka Stoik mötmöt jake yahöt mietköreŋök böhi tosatŋan kaba Polbuk keu siŋginŋi siŋginŋi jiba goranora aka jitnakölik erauget. Tosatŋan toroqeba Polgö keuŋi möta kewö jiget, “Mötmöt kitipŋi kitipŋi zezeŋgok ewö usuŋda um jaruba laŋ qezaköba mohot yahöt miwikŋaim bibihiba memba kaza. Mi memba kaba sesekŋai ewö laŋ jizapmö, keuŋaŋgö ölŋi wania jimamgö mötzawi, mi qahö mötzin.” Polnöŋ Jisösgö Buŋaŋi jim asariba uruŋini kuŋguba kömupnöhök wahörök jiyök. Miaŋgöra tosatŋan toroqeba kewö jiget, “Bem kianŋi memba kaba mietkö könaŋiri jim asariza, miaŋgö tandök ewö akza, ekzin.”
Mewö laŋlaŋ jigetka Pol waŋgita maket sombem ketaŋi Areopagus miaŋgöreŋ öŋgöba kaunsöl yeŋgö jeŋine alget kini kewö jiget, “Gi mötmöt areŋ dölökŋi aukŋe kusum neŋgimakzani, miaŋgö könaŋi denöwö? Mi ölöp jinöŋga mötpin.
Göŋön kian kantri yeŋgöreŋ keu murutŋi memba kaba jinöŋga kezapnine gei mötzin. Miaŋgöra göhö keu areŋgahö könaŋi mi törörök mötpingö mötzin.”
Atens toŋi aka kian miaŋgöreŋ malgeri, yeŋön pakpak öne laŋlaŋ mala mötmöt keu dölökŋi dölökŋi oŋgitgoŋgit aka jiba möta uruŋini miaŋgöreŋ ala nalöŋini ayuhuba malget. Mewö.
Polnöŋ wahöta Areopagus sombem bibiŋe anda kaunsöl yeŋgö jeŋine kinda kewö jiyök, “Atens aziurup, nöŋön ki kaba yuai pakpak eka könaŋini kewö ahöi mötzal: Iŋini bemurupŋini göda ölöpŋi qeba möpöseim eŋgiba malje.
Nöŋön liliköba eŋgöreŋ miri kömbukŋi kömbukŋi eka mieŋgö sutŋine alta kulemŋambuk kun miwikŋaial. Miaŋgöreŋ kewö ohoget ahöi ehal, ‘Bem könaŋi qahö mötzini, yaŋgöra mein.’ Miaŋgöra iŋini bem kun könaŋi qahö möta töndup waikŋi memba möpöseimakzei, nöŋön mönö yaŋgö könaŋi indela jibi mötme.
“Bem Anutunöŋ Suep gölme aka yuai pakpak mietkö uruŋire ahözawi, mi miwikŋaim eŋgiyök. Yaŋön Suep gölmegö Kembuŋa akza. Yaŋön jöwöwöl jike börönöŋ memeŋi miaŋgöreŋ qahö tata malja.
Yaŋön nanŋak malmalgö könaŋi akza. Mi aka neŋön gölmenöŋ malbinaŋgöra sile, uŋa (imut) aka yuai tosatŋi pakpak neŋgiiga söŋgörö ösum örömakzin. Mewö neŋgimakzawaŋgöra aka nanŋak nene me yuai kungöra qahö osiza. Miaŋgöra ambazip nini gumohom waŋgibingö osizin. Nini böröninan yuai qahö memba naluk al waŋgiin ewö, yaŋön mönö qahö kömuma. Yaŋön azi tandök qahö malja. Qahö.
“Yaŋön mutuk azi mohot miwikŋaiiga yaŋgöreŋök sehiba deŋda gwala injaŋi aka sile tosatŋi aka gölmeŋi gölmeŋi pakpak dop köla maljin. Yaŋön nalönini pakpak törörök areŋgöm neŋgiiga miaŋgö dop maljin aka miri gölme denike denike ahöm tat ala maljini, miaŋgö göraŋi aka aiwesökŋi ala jim kutuiga miaŋgö dop maljin.
Nini mönö Anutu nanŋi möt jarum waŋgibingöra yuai pakpak mi areŋgöba al neŋgiyök. Yaŋön körek pakpak kösutnineyök maljapmö, töndup mezaŋqezaŋ ala Anutu jaruba mala miwikŋaibin me qahö?
Nanŋini Grik mötmöt ambazipnöŋ keu kötŋi areŋgöba ohogeri, yeŋgöreŋök yahötŋan mewöyök keu kötŋi kun kewö jiyohot, ‘Ninia kun yaŋgö gwölönarökurupŋi maljin.’ Azi mewöŋi kunŋan keu kötŋi kun kewö ohoyök, ‘Yaŋön mönö mem letot neŋgiiga yaŋgö aumŋe malmalnini malakzin, könanini anda kamakzin aka ahöm wahötnini ahakzin.’
Keu mieŋgö dop nini mönö Anutugö gwölönarökurupŋi mala kösutŋeyök kinjin. Kösutŋeyök kinjinmö, töndup yaŋgö könaŋi möt sohoba jaŋjuŋ akinbuk. Imut ohoho azi yeŋön mötmöt qakŋe kinda bem kungö tandökŋi mötmöriba goul, silwö me köt jamönjiŋ memba urorohoba tandö lopioŋi söhöba meŋölöba memakzei, yaŋön mönö mewö tandök qahö akza.
Ambazipnöŋ gukmaulem aka jipjap mala kotketka Anutunöŋ nalö miaŋgöreŋ ahakmemeŋini möt böliiga likepŋi qahö meleŋda malökmö, nalö kewöŋe keuŋi indela kewö jiza, ‘Ambazip körek pakpak miriŋini dop tat anjei, iŋini mönö uruŋini meleŋda nöŋgöreŋ kaget.’
“Anutunöŋ nalö ketaŋi ali kam kuŋguma. Yaŋön nalö miaŋgöreŋ ambazip gölmeŋi gölmeŋi pakpak mal anjei, mi tokom neŋgiba keunini kewöta törörök jim teköma. Yaŋön azi kun keunini jim tekömapköra möwölöhöba jimtekötekögö kukösumŋi böröŋe alök. Yaŋön azi mi mem gulii kömupnöhök wahöriga mewö miaŋön kukösumŋi ketaŋi mi ambazip pakpak kondel neŋgiiga eka mötzin. Azi kömupnöhök wahöröhi, yaŋön mönö jimtekötekö Tonina akza.”
‘Anutunöŋ azi kun kömupnöhök mem gulii wahöröhi,’ tosatŋan keu mi möta mepaqepaiköget. Mewö aketmö, tosatŋan kewö jiget, “Keu jizani, nini mi kunbuk mötpingö mötzin. Miaŋgöra gi ölöp nalö kunöŋ keu mi toroqeba jim tuariman.”
Mewö aketka Polnöŋ yeŋgö sutŋineyök wahöta eŋgömosöta anök.
Anökmö, tosatŋan kaba Jisös möt nariba yambuk toroqeget. Möt narigeri, yeŋgö sutŋine Areopagus kaunsöl kambu yeŋgö jitŋememe azi kun qetŋi Dionisius malök. Mewöyök ambi ketaŋi kun qetŋi Damaris aka tosatŋan yetpuk toroqeba möt nariget. Mewö.
Yuai mi asuhuiga Polnöŋ Atens siti mosöta Grik siti kun qetŋi Korint miaŋgöreŋ anök.
Korint anda Juda azi kun qetŋi Aqila miwikŋaiyök. Aqila yaŋön Eisiagö prowinsŋi qetŋi Pontus miaŋgöreŋ ahuba könaŋgep mindimindiri siti Rom anda malök. Miaŋgöreŋ mali sisa kiŋ qetŋi Klodius yaŋön jimkutukutuŋi kewö alök, “Juda ambazip iŋini mönö körek pakpak Rom siti mosöta deŋme.” Mewö jiyöhaŋgöra aka Itali kantri mosöta Grik geba nalö miaŋgöreŋ Korint kaŋgorök. Kaŋgoriga Polnöŋ miwikŋaiba i aka anömŋi qetŋi Prisila yetköreŋ anök.
Malmalŋiri naŋgöbitköra opo koumŋi koumŋi meyohot. Polnöŋ mewöyök opo seri koum meme azia. Miaŋgöra yetköreŋ ani nupŋini öröröŋ ahöiga yetpuk mala ahöba opo seri koum nup mohotŋe meget.
Memba malgetka Sabat kendon dop köuluk mire öŋgöba Juda aka Grik ambazip yembuk Jisösgö könaŋi erauba mesiŋda uruŋini meleŋmegöra kuŋgum eŋgiba malök.
Kuŋguba mali alayahötŋi Sailas Timoti yetkön Masedonia prowinsnöhök kaŋgorohotka Jisösgö Buŋaŋi nalö dop jim asariba malök. Mewö mala Jisösnöŋ Amötqeqe Toŋi Kraist akzawi, miaŋgö könaŋi aukŋe kondela keu miaŋön Juda ambazip uruŋini kuŋguyök.
Uruŋini kuŋguyökmö, Pol tuarenjoŋ aka uruqeqe keu töhöreŋ jim waŋgigetka böröŋan jeŋine kuŋguba sölburamŋi tönjörari eriga kewö jiyök, “Nöŋön köpösihit qahö akiga iŋini ayuhuba miaŋgö likepŋi mi mönö nöŋgö qakne albingö osime. Mi nanŋinak bisime. Iŋini Buŋa keu qetalgetka nöŋön ölöp eŋgömosöta merak kinda öŋgömawi, miaŋgöreŋ kian kantri ambazip yeŋgöreŋ eleŋda anmam.”
Mewö jiba eŋgömosöta köuluk miri göraŋe azi kun qetŋi Titius Jastus yaŋgö mire öŋgöba malök. Yaŋön Juda azia qahöpmö, töndup Anutugö waikŋi memba möpöseiba malök.
Göraŋe anökmö, köuluk mirigö galöm qetŋi Krispus aka yaŋgö anöm-moröŋi yeŋön körek uruŋini meleŋda Kembu möt nariget. Mewöŋanök Korint ambazip tosatŋi Polgöreŋ keu mötkeri, yeŋgöreŋök gwötpukŋan Jisös möt nariba uruŋini meleŋgetka o melun mem eŋgiget.
Polnöŋ suŋgem kunöŋ gaun ahöiga Kembunöŋ kutum wasöriga imut ehiga kewö jii mörök, “Gi keŋgötki kude mötmanmö, Buŋa keu mönö köhöiba jiba malman.
Siti kiaŋgöreŋ ambazip kambu gwötpuk yeŋön nöŋgö buŋaya akze. Miaŋgöra nöŋön göbuk malbiga kunŋan yuai kun qahö könahiba mem bölim gihima.”
Mewögöra Polnöŋ nalöŋi mem köriba yeŋgö sutŋine (yara) yambu mohot aka köiŋ 6 miaŋgö dop mala Anutugöreŋ Buŋa keu kusum eŋgimalök.
Kusum eŋgimalökmö, Rom yeŋön azi Galio kuŋgugetka Akaia prowinsgö kiap gawönö malöhi, nalö miaŋgöreŋ Juda jitŋememe yeŋön mindiriba Pol tuarenjoŋ ak waŋgiba öröba keu jakeŋe al waŋgiget.
Keu kewögöra al waŋgiget, “Azi kiaŋön ambazip eŋololoŋ ak eŋgimakza. Rom yeŋön jimkutukutuŋini alget ahözawi, yaŋön ambazip köna mi qösököba Anutugö waikŋi memba möpöseimegöra uru kuŋgum neŋgimakza.”
Keu mewö sileŋe ala jigetka Polnöŋ keu jimamgö aiga kiap gawönö Galio yaŋön Juda ambazip yeŋgöra jiyök, “Juda ambazip eŋgö sutŋine kunŋan azi qei kömumbawak me pinjit bölöŋi kötökŋi kun akawak ewö, miaŋgöra nöŋön ölöp keuŋini kezap ala mötpileŋak.
Mimö, eŋgö sutŋine mötnaripkö keu asuhuiga qet murutŋi murutŋi qeta aŋgururuk aka jimkutukutuŋini denöwö akŋei, mi mönö nanŋini lömbötŋina. Nöŋön yuai mewöŋi mi kewöta jim tekömamaŋgö dop qahö akzal.”
Mewö jiba keu jakeŋeyök eŋguataŋgöiga etket.
Eta nanŋinök mindiriba mohotŋe luhuba köuluk mirigö galöm qetŋi Sostenes mi qeraköba memba kaba keu jakeŋaŋgö köna numbuŋe ala qeget. Qegetka kiap gawönö Galionöŋ mi eka miaŋgöra möriga ölŋi kun qahö ahök. Mewö.
Polnöŋ töndup toroqeba Korint sitinöŋ silim gwötpuk malök. Mal teköba urumeleŋ alaurupŋi yaizökzök keuŋini jiba eŋgömosöta Prisila aka Aqila etkömemba köwetnöŋ geba waŋgegöra mamböta tatket. Mutuk Anutugö jeŋe kewö jiyök, “Nöŋön Anutugö nupŋi pöndaŋ kapaŋ köla memam.” Keu mewö jiba mi jöjöpaŋ keunöŋ jöhöba malök. Nalö mi teköiga köwetnöŋ miri qetŋi Senkria miaŋgöreŋ geba jöjöpaŋ keuŋaŋgöra jiiga nöröp jupŋi mitiget. Waŋge kun Siria prowinsnöŋ anmamgö ahöhi, mi miwikŋaiba miaŋgöreŋ öŋgöba opo seri öröba möröreŋgögetka luhutnöŋ naŋgöi anget.
Anda Efesus taonöŋ aŋgota Polnöŋ Prisila aka Aqila etkömosörökmö, nanŋak köuluk mire öŋgöba Juda yembuk Jisösgö könaŋi eraum mötket.
Eraum möta kewö qesim waŋgiget, “Gi ölöp nalö köröpŋi nembuk malman.” Mewö qesim waŋgigetmö, Polnöŋ miaŋgö urumohot qahö ahök.
Miaŋgöra yaizökzök kewö jiyök, “Anutunöŋ miaŋgö Oŋ! jima ewö, mönö ölöp liliŋgöba eŋgöreŋ kamam.” Mewö jiba waŋge kunöŋ öŋgögetka opo seri öröba möröreŋgögetka luhutnöŋ naŋgöi Efesus mosöta anget.
Anda taon kun qetŋi Sisaria miaŋgöreŋ aŋgota waŋge mosöta gölme köna Jerusalem öŋgöyök. Öŋgöba liliŋgöba urumeleŋ könagesö jölöŋini jiyök. Mi jiba tata wahöta geba Antiokia sitinöŋ anök.
Antiokia sitinöŋ anda mali sonda tosatŋi teköiga eŋgömosöta könanöŋ anök. Könanöŋ anda Galesia aka Frigia prowins yahöt mi oŋgita miri dop liliköba gwarek pakpak eŋgeka köl gulim eŋgii köhöiget. Mewö.
Nalö miaŋgöreŋ Juda azi kun qetŋi Apolos mi Efesus kayök. Apolos yaŋön Ijiptkö taon qetŋi Aleksandria miaŋgöreŋ ahuba mala mötmöt mire öŋgöi teköiga Buŋa Kimbi Walŋaŋgö keuŋi ölöpŋanök möt kutuyök. Mi möt kutuba könaŋi jii keuŋi tandökŋi miaŋgöra ambazip miri dop sihim gwötpuk möta söŋgaiget.
Kembugö könaŋi wuataŋgöbingö könaŋi kusum waŋgigetka Anutugöreŋ könöp bölamŋan uruŋe jeyök. Jisösgö könaŋi törörök diŋdiŋi kusum eŋgiba Jonöŋ o melun mem eŋgiyöhi, miaŋgö könaŋi ölöp möt sölöŋgöba jiyök. Mi jiyökmö, miaŋgö likepŋi kun mosörök. Uŋa Töröŋan melun mem neŋgizawi, mi qahö mörök.
Yaŋön kaba köuluk miri uruŋe könahiba keu ösum-mumuŋambuk jiyök. Jiiga Prisila Aqila yetkön keuŋi möta kinda waŋgirohotka yetkö mire anget. Anda Anutugö könaŋi ölöpŋanök toroqeba jim asariba jiyohotka mörök.
Apolosnöŋ Grik kantrigö bahöŋi qetŋi Akaia miaŋgöreŋ anmamgö möriga Efesus urumeleŋ alaurup yeŋön kötöngöm waŋgiget. Kötöngöm waŋgiba Akaia gwarekurup yeŋgöra kimbi kewö ohoget, “Azi ki mönö köl öröm waŋgime.” Apolosnöŋ kimbi mi memba Akaia prowinsnöŋ anda ambazip Anutugö kalem möriamŋi möt asariba uruŋini meleŋgeri, mi gwötpuk bauköm eŋgiyök.
Bauköm eŋgiba “Jisösnöŋ Amötqeqe Toŋi akza,” jiba miaŋgö könaŋi mi Buŋa Kimbigö keuŋi keuŋi oyoŋda miaŋön kondel eŋgii mötket. Juda yeŋön keu mi möta jitnakölik aketka goranora (noragora) ahuyökmö, Apolosnöŋ Anutugö kukösum qakŋe kinda keuŋini aukŋe qeapköiga etket. Mewö.
Apolosnöŋ Korint sitinöŋ maliga Polnöŋ Antiokia siti mosöta prowins tosatŋi oŋgita mala mala köwet göraŋe Efesus sitinöŋ aŋgorök. Aŋgota miaŋgöreŋ gwarek tosatŋi miwikŋaiba eŋgehök.
Eŋgeka kewö qesim eŋgiyök, “Iŋini möt nariba uruŋini meleŋgeri, Uŋa Töröŋan mönö nalö miaŋgöreŋ uruŋine geyök me qahö?” Mewö qesim eŋgiiga kewö meleŋda jiget, “Uŋa Töröŋan maljawi, nini miaŋgö keuŋi qahöpmahöp mörin.”
Meleŋda jigetka kewö jiyök, “Iŋini mönö wani o melun mem eŋgigerawa malje?” Mewö jiiga meleŋget, “Nini Jonöŋ o melungöra jiba malöhi, mönö mi mem neŋgiget mein.”
Mewö meleŋgetka Polnöŋ jiyök, “Jonöŋ Jisösgöra keu jiba ambazip kambu uruŋini kuŋguiga kewö mötket, ‘Nöŋgö andöne azi kun kamawi, iŋini mönö i möt nariba uruŋini meleŋget.’ Mewö jii möta uruŋini meleŋgeri, Jonöŋ i o melun mem eŋgiba malök.”
Mewö jii mötketka Polnöŋ Kembu Jisösgö qetŋe o melun mem eŋgiyök.
Mem eŋgiba böröŋi nöröpŋine aliga Uŋa Töröŋan uruŋine geiga kantri tosatŋaŋgö keu murutŋi murutŋi könahiba jiba kezapqetok keu jiget.
Azi mi mindiriba 12 miaŋgö dop malget.
Polnöŋ köuluk mire öŋgöba kinda Anutugö bemtohoŋaŋgö könaŋi eraum möta awösamkakak kinda suahö ewö uruŋini kuŋgui keuŋi qeapköbingö osiba malget. Mewö malgetka köiŋ karöbut teköyök.
Qeapköbingö osigetmö, tosatŋan yaŋgiseŋ aka qahö möt nariba Kembugöreŋ könaŋi aukŋe jim böliba ambazip jeŋine luasö jiba kinget. Mewö jiba kingetka Polnöŋ kewöta mendeŋ eŋgiba eŋgömosöta gwarekurupŋi eŋguaŋgiriga tikep anget. Tikep anda azi qetŋi Tiranus yaŋgö qenjarök mötmöt jakenöŋ silim dop (aua 5 tokoba) kusum eŋgiiga eraum-mötmöt aka malget.
Mewö aka malgetka Kembugö Buŋa keuŋan sehiiga (yara) yambu yahöt teköyök. Mi teköiga Buŋa keu mi Eisia prowins uruŋe miri toŋi aka Juda ambazip pakpak yeŋgö kezapŋine gei möt teköget. Mewö.
Anutugö kukösumŋan Polgöreŋ aŋgoriga nup memba böröŋi ambazip nöröpŋine ali Anutunöŋ aŋgöletot murutŋi murutŋi meiga asuhuget.
Mewö mali ambazip kawöl eŋgöhöi malgeri, tosatŋan Polgö sileŋeyök nöŋgöp mitimiti aka opo jöhanŋi tosatŋi mewöyök memba anda kaba qakŋine algetka kawölŋini eŋgömosöri ömeŋini kota angetka ölöwaket.
Juda sile galöm tosatŋan liliköba öme eŋguataŋgöba anda kaba malgeri, yeŋön mewöŋanök könahiba ömenöŋ kölköljiŋjiŋ mem eŋgigeri, yeŋgö qakŋine Kembu Jisösgö qetŋi qeta ösumŋi köl öröbingö esapköget. Esapköba kewö jiget, “Polnöŋ Jisösgö qetŋi qeta uru kuŋgum neŋgimakzawi, nöŋön mönö Kembu miaŋgö qetŋe öme kota kesalmegöra jim kutum eŋgizal.”
Jisösgö qetŋi mewö qetkeri, yeŋgö sutŋine Juda jike nup galöm bohonŋi qetŋi Sewa yaŋgö nahönurupŋi 7 yeŋön mewöyök malget.
Yeŋön ömewöröme kun mewö jim kutum waŋgigetmö, yaŋön meleŋda kewö jim eŋgiyök, “Ni Jisös möt waŋgizal aka Pol möt waŋgizalmö, iŋini mönö niŋia?”
Mewö jim eŋgiba azi uruŋe kinöhaŋön mönö luhuba qakŋine öŋgöba qeraköba eŋgömeyök. Mewö körek pakpak luhut ala yaijapaleleŋ mem eŋgiba sileŋini kutumutuba opo malukuŋini munjukunjurariyök. Munjukunjurariga nanŋik nanŋik sileŋine sepgwörörök eta kini tököba kesala miri uruŋi mi mosöta sileŋini gwamönŋi aukŋe eta angaiget.
Mewö asuhuiga Juda kian aka gölme toŋi Efesus malgeri, körek yeŋön miaŋgö buzupŋi möta gwötpuk auruba awöwöliget. Awöwöligetka tosatŋan Kembu Jisösgö qetŋi kapaŋ köla möpöseigetka aködamunŋambuk ahök.
Möt nariba uruŋini meleŋgeri, yeŋgöreŋök gwötpukŋan anda siŋgisöndokŋini indela jim köleŋget.
Tosatŋan qarösoŋgo amötqeqe memba malgeri, yeŋgöreŋök gwötpukŋan buk papiaŋini memba kaba tokoba ambazip pakpak yeŋgö jeŋine kinda aukŋe könöpnöŋ gilget jeyök. Buk papia mieŋgö söŋgöröŋini oyoŋda mindirigetka mindimindiri jaŋgöŋini mi silwö moneŋ (Kina) 50.000 miaŋgö dop ahök.
Tandök mewö aketka Kembugö Buŋa keuŋan mönö ösum-mumuŋambuk sehiba köhöiba anök. Mewö.
Yuai pakpak mi asuhum teköiga Uŋa Töröŋan Pol sölölöhöm waŋgii keuŋi jöhöba kewö jiyök, “Ni köwet kutuba Grik kantrigö likepŋi yahöt Masedonia aka Akaia miaŋgöreŋ liliköbi teköiga mosöta Jerusalem sitinöŋ anmam.” Mewö jiba toroqeyök, “Miaŋgöreŋ anda tata Jerusalem mosöta Rom siti mewöŋanök anda ekŋam.”
Mewö jiba neŋakŋi yahöt Timoti aka Erastus melaim etkiiga Masedonia anohotka nanŋak toroqeba nalö tosatŋi Eisia prowins uruŋe malök. Mewö.
Efesus sitinöŋ Kembugöreŋ köna wuataŋgögetka miaŋgöra nalö miaŋgöreŋ eŋololoŋ göjupmajup keta bölökŋi asuhuyök.
Silwö nup meme azi kun qetŋi Demitrius yaŋön silwö ohoiga kolkolgöiga qekötahöba bem ambi qetŋi Artemis yaŋgö jöwöwöl jikegö dop imut morömorö memba malök. Mi meiga bohonŋi memba malgetka moneŋ öŋgöŋgöŋi öröi kölköl-örörö alaurupŋan mendeŋda meget.
Megetka Demitrius aka kambu tosatŋan nup mewöŋi memba malgeri, mi mohotŋe eŋgoholi kaba tokogetka kewö jii mötket, “Azi alaurup, nini nup ki meinga bohonŋi ölöpŋi asuhuba kamakza, mi mötzin.
Mi mötzinmö, Pol azi miaŋön Efesus kiaŋgöreŋ kaŋgota ambazip uruŋini esiba ki aka Eisia prowins pakpak dop köla ambazip kambuŋi kambuŋi kuŋgum eŋgii jaŋjuŋ akzei, mi nalö kewöŋe ölöp eka mötze. Yaŋön kewö jimakza, ‘Bem börönöŋ memeŋi mi bem ölŋi qahö.’
“Mewö jiba maliga nini kölköl-örörö nupnini memakzini, miaŋgö qetŋi mem bölii jijiwilit akepukö urulömböt akza. Aka miyöhök qahöpmö, urulömböt kun kewö ahöza: Ambazip pakpak Eisia prowins uruŋe aka gölmeŋi gölmeŋi pakpak miaŋgöreŋ bem ambi öŋgöŋgöŋi Artemis waikŋi memba möpöseimakzei, yaŋgö bem qetbuŋaŋi ketaŋan ayuhuba ösumŋan etpapuk aka jöwöwöl jikeŋaŋgö qetŋan böliba ambazip jeŋine eta omaŋi akapuk. Urulömböt mewö ahöza. Miaŋgöra waimanjat möta keu ki jizal.”
Demitriusnöŋ mewö jiiga suŋgurum alaurupŋan mi möta irimŋini seholiiga kewö jiba qet gigilahöget, “Efesus neŋgöreŋ Artemis mi öŋgöŋgöŋi!”
Qet gigilahögetka eŋololoŋ göjupmajup miaŋön sehiba sehiba siti körek dop kölök. Mewö aiga Masedonia azi yahöt qetŋiri Gaius aka Aristarkus Polgö suŋgurumyahötŋi mi qeraköba etkömemba örörahöm etkiba qezakqezak mirinöŋ anda totoko alget.
Totoko algetka Polnöŋ mewöyök ambazip kambulelembe yeŋgö sutŋine anmamgö mörökmö, urumeleŋ ambazipnöŋ i aŋgön köl waŋgiget.
Eisia prowinsgö galömkölköl azi tosatŋan Polgö alaurupŋi akeri, yeŋön mewöyök kolek ala kewö ulet waŋgiget, “Qezakqezak mirinöŋ totoko aljei, gi mönö nangi miaŋgöreŋ kude kondel eŋgiman.”
Totoko algeri, miaŋgöreŋ ambazip gwötpukŋan kinda tokogeraŋgö könaŋi kun qahö mötkeraŋgöra nanŋik nanŋik laŋlaŋ qet gigilahöba siksauk eŋololoŋ ketaŋi megetka sehiba anök.
Mewö ani Juda yeŋön azi qetŋi Aleksander kuŋguba naŋgögetka kambu yeŋön öröba köna algetka qaikŋe eu öŋgöba kinök. Öŋgöba kinda ambazip jemesoholŋine keu likepŋi meköba jimamgö möta börö pözöŋ misiba aiwesök mem eŋgiyök.
Aiwesök mem eŋgiyökmö, Juda azia akzawi, mewö möt kutuba miaŋgöreŋök numbuŋini mindiriba körekŋan könahiba keu kewö qetket, “Efesus neŋgöreŋ Artemis mi öŋgöŋgöŋi!” Mewö qeta mala aua yahötkö dop silata qeta kinget.
Qeta kingetka siti pomŋan ambazip kambu uruŋine memba eta ali göröŋ algetka kinda kewö jiyök, “Efesus ambazip, nini nanine siti kiaŋgöreŋ Artemis öŋgöŋgöŋi mi möpöseiba maljin. Nini yaŋgöreŋ jöwöwöl jike aka köt imutŋi kömbukŋi Suepnöhök eröhi, mi galöm köla maljin. Keu mi iŋini körek ölöp mötze.
Mi kunŋan qaŋ kölmawaŋgö dop qahö. Miaŋgöra iŋini mönö uruŋini ösöŋ memba eta ala bönjöŋ malme. Kezapjupjup yuai kun kude akŋe.
Azi ki jöwöwöl jikenöŋ öŋgöba yuai kun qahö kiom qeba mem böliyohot. Bem ambinini qahö ilit waŋgiyohot. Iŋini töndup i etkuaŋgitketka ki kinjahot.
“Demitrius aka yaŋgö kölköl-örörö alaurupŋan tosatŋi yembuk aŋgururuk aka keu jim aŋgubeak ewö, kiap mönö ahöze aka keu jakegö totokoŋi totokoŋi mi keu mindiŋgöbingöra alakze. Miaŋgöra mönö ölöp miaŋgöreŋ anda keu jakeŋe al aŋguba aröŋda kingetka dop kölma.
Iŋini yuai kun toroqeba jibingö mötpeak ewö, siti kiaŋgö toŋan mönö ölöp könagesö öröm eŋgiiga qenjarök sombemnöŋ tokoba keu kewöta jim teköme.
Merak eŋololoŋ göjupmajup ketaŋi ki könaŋi qahöpmö, töndup imbisölöm asuhuzawi, mi Rom gawman yeŋön möta kewö jibepuk, ‘Efesus yeŋön Rom mindimindiri gawman qetala bim karim akze.’ Mewö jiba keu jakeŋe al neŋgibepuk. Miaŋgö urulömbötŋi akza, mi mötzal. Keu jakeŋe al neŋgiba karim kiaŋgö könaŋaŋgöra qesim neŋgibeak ewö, nini mönö likepŋi gagabe köla jibinaŋgö dop qahö mötzin.” Efesus siti pomŋan keu mewö jiba ambazip kambu köndeŋ eŋgiiga sörörauba deŋda anget. Mewö.
Efesus miaŋgöreŋ göjupmajup miaŋön sörauba teköiga Polnöŋ gwarekurupŋi eŋgoholi kagetka urugö naŋgönaŋgö keu qambaŋ eŋgiba yaizökzök jiba eŋgömosöta Masedonia prowinsnöŋ anök.
Masedonia anda gölmeŋi gölmeŋi kutuba liliköba miaŋgöreŋ qambaŋ keu gwötpuk jiba mala Grik kantrinöŋ kayök.
Grik kaba köiŋ karöbut malök. Mi mal teköiga waŋge memba köwet kutuba Siria anmamgö mörök. Mewö mörökmö, Juda jitŋememe yeŋön könanöŋ qebingö aŋgönaŋi algetka kezapŋe gei mörök. Mi möta miaŋgöra Masedonia prowins kutuba gölme köna miriŋe liliŋgömamgö keuŋi uruŋan jöhöyök.
Keuŋi jöhöi suŋgurumurupŋi kewöŋan yambuk anget: Berea azi qetŋi Sopater Pirusgö nahönŋi, Tesalonaika azi qetŋiri Aristarkus aka Sekundus, Derbe azi qetŋi Gaius, Timoti aka Eisia prowinsgö azi qetŋiri Tikikus aka Trofimus.
Yeŋön qeljiŋe Troas anda miaŋgöreŋ neŋgöra mamböta malget.
Troas anda malgetmö, Luk ni aka tosatŋi neŋön beret yistŋi qahöpkö kendon mi Filipai sitinöŋ tarin. Mi tarin teköiga waŋgenöŋ öŋgöinga opo seri öröba möröreŋgögetka luhutnöŋ naŋgöi anda wehön 5 aiga Troas yeŋgöreŋ aŋgorin. Troas aŋgota miaŋgöreŋ wehön 7 toroqeba malin. Mewö.
Wehön 7 malin teköiga Polnöŋ wehön 8 miaŋgöreŋ eŋgömosöta anmamgö mörök. Mi möta suŋgem kondikŋi Sondagie miaŋgöreŋ tokoba Jisös mötmöriba beret mindipköbingöra tarin. Mewö taringa Polnöŋ yembuk eraum möta keuŋi jim köriba mali mali suŋgem bibiŋi ahök.
Nini miri uruŋi kungö qakŋe eu öŋgöba tokoba taringa lambe gwötpukŋan jeba asariget.
Tokoba taringa azi gwabö kun qetŋi Yutikus yaŋön jeŋgenaŋnöŋ tarök. Tari Polnöŋ keu jiba mali möri nalö köriiga gaunŋaŋgö möta ahöba gwörörök öröba könakembayök tala imbiŋi qahö möta miri uruŋi karöbut oŋgita gölmenöŋ geba qeyök. Geba qeiga luhuba geba memba wahöringa kömuyöhi, ehin.
Mewö ehinmö, Polnöŋ geba kepölaköba jiyök, “Kunbuk söŋgörö ösum ala guliza. Miaŋgöra kude awöwöliget.”
Mewö jiba kunbuk eröhaŋgöreŋ öŋgöba beret mindipköba neyök. Nemba yembuk nalö köröpŋi keu jiba mala mala miri giaŋiigun eŋgömosöta könanöŋ anök.
Aniga azi gwabö mi waŋgitketka guliba malöhi, mi eka urukölalep ketaŋi möta anget. Mewö.
Yeŋön angetmö, Polnöŋ nanŋak gölme köna anmamgö möta kewö jim kutum neŋgiyök, “Iŋini mönö qeljiŋe köwet köna miri qetŋi Asos miaŋgöreŋ angetka aitoŋgöba noaŋgitketka waŋgenöŋ öŋgöbin.” Miaŋgöra neŋön mosöta waŋgenöŋ öŋgöinga opo seri öröba möröreŋgögetka luhutnöŋ naŋgöi anda Asos miaŋgöreŋ aŋgorin.
Asos aŋgota nembuk aitoŋgöba Pol waŋgiringa waŋgenöŋ öŋgöba miri qetŋi Mitilini miaŋgöreŋ anin.
Mitilini anda miaŋgöreŋ opo seri kunbuk öröba möröreŋgögetka luhutnöŋ naŋgöi anda mala ahöba wahöta gölme jöhanŋi qetŋi Kios miaŋgö kösutŋe aŋgorin. Aŋgota toroqeba kutuba anda ahöba wahötagun miri qetŋi Samos miaŋgöreŋ geba kunbuk anda ahöba wahöta miri qetŋi Miletus miaŋgöreŋ kewögöra aŋgorin:
Polnöŋ “Yambu dölökŋi (Pentekost) mi esapköba Jerusalem sitinöŋ tatmam,” jiba nalö ayuhubinbuköra ösumok anbingö mörök. Miaŋgöra Eisia prowinsnöŋ nalö köröpŋi ayuhubinbuköra möta waŋgenöŋ öŋgöba Efesus siti oŋgitpingö keuŋi jöhöi malin. Mewö.
Miletus aŋgoringa Polnöŋ Efesus yeŋgöra kolek ala urumeleŋ könagesögö jitŋememeurup yeŋön eta kamegöra köl öröm eŋgiyök.
Köl öröm eŋgii miri qetŋi Miletus miaŋgöreŋ kaŋgotketka eŋgeka kewö jii mötket, “Nöŋön nalö mutukŋi Eisia prowinsnöŋ kayali, miaŋgöreŋök könahiba nalö pakpak embuk mala kota nup meali, iŋini miaŋgö tandökŋi ölöp möt yaköze.
Nöŋön Kembugö jeŋe uruni mem et al aŋgum teköba nupŋi denöwö memba kota malali, iŋini mi ölöp mötze. Nupŋi memba ambazip eŋgöra sahöta imbilni eriga malal. Juda yeŋön uruŋini qahö meleŋgeri, yeŋön nalö tosatŋi miaŋgöreŋ silenöŋ alal aket aka nuŋgubingöra areŋ asa-asambötŋi ala malget. Mi ala malgeraŋgöra aka esapesap murutŋi murutŋi miwikŋaiba sihimbölö möta malal.
“Nöŋön Buŋa keu mem ölöwak eŋgimakzawi, mi jim asarim eŋgiba malal. Mi qenjaröknöŋ tokoba aka miriŋi miriŋi miaŋgöreŋ öŋgöba kusum eŋgiba malal. Nöŋön miaŋgöra poraiba nup qahö mosöral.
Nup qahö mosöralmö, Juda kian aka gölme toŋi eŋgöra mewöyök keu kötŋi kewö naŋgöba jiba malal, ‘Iŋini mönö uruŋini meleŋda Anutugöreŋ qekötahöba Kembunini Jisös Kraist möt narim waŋgime.’ Iŋini mi pakpak ölöp möt teköze.
“Mötket, merak Uŋa Töröŋan ni Jerusalem sitinöŋ anmamgö kuŋgum niŋgiza. Miaŋgöreŋ anbi wani yuai asuhum niŋgimawi, mi qahö mötzal.
Mohok-kun kewö mötzal: Nöŋön taon denike denike anda malali, Uŋa Töröŋan miaŋgöreŋ saŋep ala kewö naŋgöba jii möta malal, ‘Gi mönö kahasililiŋ möta malnöŋga kösö mire al gihigetka tatman.’
Mewö jii möta malalmö, muat. Nöŋön toroqeba malbileŋak me kömumbileŋak, mi keu kun qahö ak niŋgiza. Mi qahöpmahöpmö, Kembu Jisösnöŋ nup al niŋgiyöhi, nöŋön mönö mia mem yakömamgö möt köhöizal. Yaŋön nöŋgöra kewö jiyök, ‘Anutunöŋ kalem möriamŋi ambazip eŋgimamgö mötzawi, gi mönö miaŋgö Ölöwak Buŋaŋi jim asariba malman.’ Miaŋgöra gölmenöŋ malmami me kömumami, mi mönö yuai omaŋi kötökŋi ak niŋgiza. Ambazip mönahotkö aoŋgit akzei, kunŋan miaŋgöreŋ kembaŋe kutuba luhut qahö alma. Nöŋön mönö miaŋgö dop nupŋi memba kembaŋe kutuba mosötpileŋbuköra ösumni pakpakŋan kapaŋ köla anda malmam.
“Mewö malmam-mö, mötket, nöŋön eŋgö sutŋine anda kaba Anutu bemtohoŋaŋgö könaŋi jim asaribi mötkeri, iŋini nöŋgö jesöŋgöröni mi kunbuk qahö ekŋe. Eŋgöreŋök kunŋan kun qahö nekŋawi, merak mewö mötzal.
Miaŋgöra nöŋön iŋini Anutugö jitŋi pakpak wuataŋgömegöra jiba uru kuŋgum eŋgiba malal. Mi mönö qahö poraiba mosöral. Miaŋgöra eŋgöreŋök kunŋan kun siŋgisöndokŋaŋgöra sohoba kömumba könöp sianöŋ gema ewö, iŋini mönö ni jim niŋgibingö osime. Nöŋön mi merak eŋgöra aukŋe naŋgöba jim köhöizal.
<range>
“Kembunöŋ nanŋi sepŋi mokoba miaŋön könagesöurupŋi bohonŋini meiga buŋaŋi ak teközei, iŋini mönö i lama ewö galöm köla köyan köl eŋgiba malme. Uŋa Töröŋi yaŋön nanŋak nup mi al eŋgiyök. Miaŋgöra iŋini mönö nanŋini aka Kembugöreŋ lama kambu yeŋgöra galömŋini mem aŋguba malme.
Nöŋön anbiga miaŋgö andöŋe ambazip kanjamŋinambuk mi kiam kalŋi ewö eŋgö sutŋine asuhume. Yeŋön asuhuba lama kambu eŋgöra qahö möta piakŋi aka laŋ kaba eŋgöhöme, mi mötzal.
Nanŋini sutŋineyök azi tosatŋan wahöta kinda Jisös gwarekurupŋan göraŋe anmegöra öröm eŋgiba muneŋ keu jiba malme.
Miaŋgöra iŋini mönö uruguliguli mala keu ki uru könömŋine ala mötmörime: Nöŋön (yara) yambu karöbutkö dop suŋgem asak qambaŋ keuŋi keuŋi mi iŋini mohot mohot qösösök (qörörök) kusum eŋgiba malbiga imbilni erök.
“Nöŋön merak iŋini Anutugö böröŋe al eŋgiba kewö jizal: Yaŋgö Buŋa keuŋan mönö kalem möriamŋi indela köyan köl eŋgimakŋa. Anutunöŋ köhöiba uruŋini naŋgöba möhamgöiga ölöp köhököhöi miwikŋaiba mutulaŋgömakŋe. Iŋini Anutubuk lapingögetka alaurupŋi pakpak tök kutum eŋgiiga sarakŋi akzei, mönö yeŋgö sutŋine aŋgota dum tatatŋini memba oyaeŋkoyaeŋ aka malme.
Ni eŋgöreŋök kungö guli jalö me moneŋ opo mi qahö buŋa qem aŋgumamgö möta malal.
Ni aka suŋgurumurupnan yuaigöra osiba malini, mi mönö nani böröni kiaŋön nup memba miwikŋaiba malal.
“Mi pakpak aka memba silik ölöpŋi kondel eŋgial. Iŋini mönö mewöŋanök nup memba malme. Mewö mala ambazip löwöriba nup memegö osizei, mi ölöp köyan köl eŋgiba malme. Nup megetka ölŋi ahuiga Kembu Jisösgöreŋ keu ki mötmörime: Yaŋön nanŋak keu kun kewö jiyök, ‘Inap yuai buŋa qem aŋgugetka teköba pömsöm qeiga öne malmemö, tosatŋi yeŋgöra yuai kalemŋina eŋgigetka Anutunöŋ likepŋi meleŋniga oyaeŋkoyaeŋ akŋe.’ Mewö.”
Polnöŋ keu mewö jiba eta simin köla körek yembuk Anutu köuluköyök.
Köuluköiga körek yeŋön amburereŋ aka urusahöt qeba aŋgum waŋgiba numbuŋi yöhötim neget.
Polnöŋ mutuk keu kun kewö jii mötket, “Iŋini nöŋgö jesöŋgöröni kunbuk qahö ekŋe.” Keu mewö möta miaŋgöra wösöbirik öŋgöŋgöŋi möta kinda waŋgita waŋgenöŋ öŋgöba yaizökzök jiba umbulget. Mewö.
Yaizökzök jiba neŋgömosötketka opo seri öröba möröreŋgögetka luhutnöŋ naŋgöi anda gölme jölanŋi qetŋi Kos miaŋgöreŋ göröken diŋdiŋanök anda aŋgorin. Aŋgota ahöba wahöta toroqeba gölme jölanŋi qetŋi Rodos miaŋgöreŋ anin. Miaŋgöreŋök toroqeba Lisia prowinsgö miriŋi qetŋi Patara miaŋgöreŋ aŋgorin.
Aŋgota kinda waŋge kun Fonisia gölmenöŋ anmamgö ahiga mi miwikŋaiba miaŋgöreŋ öŋgöinga opo seri öröba möröreŋgögetka luhutnöŋ naŋgöi anin.
Anda mala gölme jölanŋi qetŋi Saiprus miaŋgö kösutŋe kaba eka mösököba Saut görökenök oŋgita toroqeba luhutnöŋ naŋgöiga Siria prowins göröken anin. Anda “Waŋgegö inapŋi mi Taiö taonöŋ anda waŋgenöhök memba albin,” jigeraŋgöra miaŋgöreŋ anin. Miaŋgöreŋ anda waŋge mosöta gein.
Geba gwarekurup miwikŋaim eŋgiba yembuk toroqeba wehön 7 malin. Miaŋgöreŋ malinga Uŋa Töröŋan sölölöhöm eŋgii Pol Jerusalem sitinöŋ anbapuköra galöm meme keu jiget.
Mi jigetmö, nini wehön 7 mi yembuk malin teköiga eŋgömosöta köna anin. Köna anbin jiinga yeŋön körek pakpak anöm-moröurupŋinambuk neŋgubula taon mosöta sileŋe kaget. Taon sileŋe kaba köwet sakŋe eta simin köla Anutu köuluköin.
Köuluköba yaizökzöknini jim aŋguinga Jerusalem anbingöra waŋgenöŋ öŋgöinga yeŋön miriŋine liliŋgöget.
Pol aka nini yaŋgö suŋgurumurupŋan mewö Taiö mosöta toroqeba anda miri qetŋi Tolemes miaŋgöreŋ aŋgota waŋge mosörin. Waŋge mosöta urumeleŋ alaurup jölöŋini jiin aka yembuk wehön mohot malin.
Mala ahöba wahöta eŋgömosöta gölme köna anda Sisaria taonöŋ kaŋgorin. Jerusalem urumeleŋ kambu uruŋe urukuŋgukuŋgu azi (ewanjelis) sewen meköm eŋgigeri, yeŋgöreŋök kun qetŋi Filip yaŋön Sisaria malök. Neŋön Sisaria kaŋgota yaŋgö mire anda tata ahöin.
Filipkö böraturupŋi 4 malget. Anutunöŋ ambi seram mieŋgö uruŋine kezapqetok keu jijigö mötmöt kalem aliga malget.
Neŋön Sisaria taon miaŋgöreŋ wehön gwötpuk toroqeba malin. Miaŋgöreŋ malinga Juda prowinsnöhök kezapqetok azi kun qetŋi Agabus erök.
Neŋgöreŋ eta Polgöreŋ örigit memba miaŋön nanŋi köna böröŋi jöhöba kewö jiyök, “Uŋa Töröŋan kewö jiza, ‘Juda jitŋememe yeŋön örigit kiaŋgö toŋi mi Jerusalem sitinöŋ kewö jöhöba kian kantrigö galöm yeŋgö böröŋine alme.’”
Mewö jii möta nini aka urumeleŋ alaurup miaŋgöreŋ malgeri, yeŋön mohot Polnöŋ Jerusalem anbapuköra uleta qetal waŋgiin.
Qetal waŋgiinga kewö meleŋda jiyök, “Iŋini mönö denöwö akze? Sahöta keu jiba mewö miaŋön uruni munjuratze. Nöŋön Jerusalem anbi gwaröhöm niŋgimegöra jöjörözal aka miyök qahöpmö, Kembu Jisös qetŋaŋgöra aka nuŋgugetka kömumbileŋak, nöŋön mönö miaŋgöra mewöyök jöjöröba kinjal.”
Mewö jiiga mölöwörim waŋgibingö osiba urunini bönjöŋ köliga kewö jiin, “Mi mönö Kembugö jitsihitŋaŋgö dop asuhuma.”
Sisaria taonöŋ malin nalö mi teköiga amgöba mözözömgöba eŋgömosöta anda Jerusalem sitinöŋ öŋgöin.
Sisaria miaŋgöreŋök gwarek tosatŋan mewöyök neŋgö köinini kaget. Kaget yeŋön kewö jiget, “Iŋini Saiprus azi qetŋi Nason yaŋgö mire ahöba malme.” Mewö jiba neŋguaŋgita yaŋgö mire anin. Nasonöŋ mutuhök uruŋi meleŋda Jisösgö gwarekŋi aka mala korök. Mewö.
Neŋön Jerusalem aŋgoringa urumeleŋ alaurup yeŋön neŋgömemba söŋgaiba jölöŋnini jiget.
Jölöŋnini jigetka ahöba wahöta Polnöŋ nembuk bisop Jeims ekingö möta anin. Aninga urumeleŋ könagesögö jitŋememe yeŋön körek pakpak miaŋgöreŋ kaŋgota tatket.
Tatketka Polnöŋ jölöŋini jiba kösohotŋi alök. Anutunöŋ köiput aka nam köl neŋgiiga kian kantri yeŋgö sutŋine anda liliköba misin nup meinga ölŋi ahuyöhi, miaŋgö kösohotŋi mesiŋda mohot mohot mi körekŋanök jii mötket.
Mi jii möta Anutu möpöseigetka azi ipŋi kunŋan kewö jiyök, “Pol alanini, Juda ambazip tausenŋi tausenŋi yeŋön Jisös möt nariba uruŋini meleŋda töndup körek pakpak toroqeba Mosesgö Köna keu mi törörök wuataŋgöbingö kapaŋ kölje.
Mewö kapaŋ köljemö, göhö buzupki mi kewö laŋ jiget mötket, ‘Juda ambazip deŋda kian kantri yeŋgö sutŋine anda maljei, göŋön liliköba i kewö kusum eŋgiba maljan, jimakze, “Iŋini mönö Mosesgö köna keu andö qeba Anutugöreŋ aiwesök mi azi morosepsep sileŋine kude yandime aka Juda ahakmeme tosatŋi mi kude wuataŋgöme.” ’
“Mi jimakzeaŋgöra aka göŋön kazani, yeŋön mi möta miaŋgöreŋök öröba kambu ketaŋi köla tokobeak. Miaŋgöra nini waimanjat möta mönö denöwö ahinga dop kölbawak?
Miaŋgöra neŋön dölki keu göhöra jibini, göŋön mönö miaŋgö dop akŋan. Azi 4:ŋan yuai akingö keuŋini Anutugöreŋ jiba jöjöpaŋ keunöŋ jöhöget.
Mi keunöŋ jöhögetmö, moneŋgöra osiba mamböta sutnine ki malje. Miaŋgöra göŋön mönö i eŋgömemba yembuk köl könjörat ak aŋguba yeŋgöra aka naluk alnöŋga dop köli ölöp nöröp jupŋini mitigetka keuŋini köhöima. Göŋön mewö aka Mosesgö Köna keu tem köla wuataŋgöba maljani, körek pakpak göhö könaŋamgi mi törörök eka möt asarime. Mi möt asariba göhöra keu jiget mötkeri, mi ölŋi kun qahö miwikŋaigetka omaŋi aiga kömuma.
Göhöreŋ keu kömumapmö, kian kantri yeŋön Jisös möt nariba uruŋini meleŋgeri, neŋön yeŋgöra keu kewö jöhöba kimbi ohoba alin anök, ‘Sömbup busuŋi bem lopioŋ yeŋgö naluk buŋa qeba könaŋine algetka ösumŋinan walöŋnöhi, mi mönö kude neme. Mewöyök sep me sömbup jölŋini qeqeŋi miaŋgö busuŋi mi kude neme. Serowilin kude akŋe. Yuai kanjamŋambuk 4 mi mönö mosöta andö qegetka dop kölma.’”
Jitŋememe yeŋön mewö jigetka Polnöŋ azi 4 mi eŋgömemba ahöba wahöta yembuk köl könjörat ak aŋguget. Ak aŋgugetka jöwöwöl jikenöŋ öŋgöba azi mohot mohot eŋgöra naluk ala jöwöwöl ohogetka köl könjörat nalöŋini tekömawi, miaŋgö nalö buzupŋi jii mötket. Mewö.
Polnöŋ mi jii mötketmö, silim 7 mi tekömamgö aiga Juda tosatŋi Eisia prowinsnöhök kageri, yeŋön Pol jöwöwöl jikenöŋ öŋgöi eket. Eka ambazip kambu körek uruŋini kuŋgum eŋgiget wahöri Pol qeraköba meget.
Qeraköba memba kewö qetket, “Israel ambazip, mönö bauköm neŋgiget! Azi kiaŋön mönö gölmeŋi gölmeŋi liliköba miri dop kusum eŋgiba uruŋini kewö kuŋgum eŋgimakza: Iŋini pakpak mönö Israel ambazip kambu qetala mem bölim neŋgime. Nanine Köna keu mosöta jöwöwöl jikenine laŋ öŋgöba iwilele aka malme. Mewö kusum eŋgiba malök aka merak Grik azi mi tok waŋgita jöwöwöl jikenöŋ öŋgöiga miri kömbukŋi kiaŋön mönö töwiba kölköljiŋjiŋambuk akapuk.”
Mi kewögöra qetket: Efesus azi Trofimus yaŋön mutuk siti könanöŋ Polbuk ani etkeka kewö mötmöriget: Polnöŋ i waŋgiri mohotŋe jöwöwöl jikenöŋ öŋgöbahotpuk.
Mewö qetketka ambazipnöŋ eŋololoŋ aka ösumŋinan luluŋda kaba tokoba göjupmajup aketka qeburuŋ ketaŋi yöhöi siti körek dop kölök. Mewö aiga Pol qeraköba jöhöba jöwöwöl jikenöhök öröba yaigep eta miaŋgöreŋök jikegö kiripo naŋguŋi pakpak mi miaŋgöreŋök köla jöhöget.
Pol jöhöba qebingö kapaŋ kölgetka buzupŋi sehiba Rom yarö kambugö suahö galöm bohonŋi yaŋgö kezapŋe keu kewö geiga mörök, “Jerusalem pakpak yeŋön karim aka bim qeze.”
Mewö möta miaŋgöreŋök yarö azi kambu tosatŋi suahö galömŋinambuk eŋguaŋgita luhuba yeŋgöreŋ geget. Gegetka i eŋgeka Pol qegeri, mi mosötket.
Mosötketka suahö galöm bohonŋan sutŋine anda jim kutuiga Pol memba tapep (muŋgamuŋga) yahötnöŋ jöhöget. Jöhögetka kewö jiba qesim eŋgiyök, “Azi ki niŋia?” aiga “Wania aiga qeze?”
Qesim eŋgiyökmö, ambazip kambunöhök keu murutŋi murutŋi meleŋda laŋlaŋ qetket. Mewö laŋlaŋ qeta göju megeraŋgöra aka könaŋi törörök mötmamgö osiyök. Mi osiba miaŋgöra jim kutuiga Pol waŋgita yarö azi yeŋgö ain kiripo uruŋe anget.
Waŋgita angetka ambazip kambu ketaŋi yeŋön könaŋine eŋguataŋgöba kaba kewö qetket, “Mönö qeget kömuma. Yapmakek!” Mewö qetketka yarö azi yeŋgö ain kiripo naŋguŋe aŋgoriga könöpuk anda kaba göjupmajup ketaŋi akeraŋgöra aka gwötpuk lömböriyök. Miaŋgöra yarö azi yeŋön Pol memba aŋguba anget. Mewö.
<range>
Aŋguba kaba yarö azi yeŋgö sel uruŋe öŋgöbingö aketka Polnöŋ suahö galöm bohonŋi kewö qesim waŋgiyök, “Ni göhöra keu kun ölöp jimam me qahö?” Qesim waŋgiiga möta köŋkuŋ aka jiyök, “O, gi Grik keu mötzan me?
Miaŋgöra gi Ijipt azia akzan me qahö? Ijipt azi kunŋan uruwale tuarenjoŋ azi timbiŋinambuk 4000 mi eŋololoŋ ak eŋgiiga Rom gawman tuarenjoŋ aka bim karim könahiba aka eŋguaŋgiri gölme qararaŋkölkölŋe anget. Gi galöm azi mia akzan me qahö?”
Mewö jiiga Polnöŋ jiyök, “Ni Juda azia. Ni Silisia prowinsgö taon qetŋi Tarsus mötzani, mönö miaŋgöreŋ ahuba mala koral. Miaŋgöra qesim gihibi: Gi ölöp jinöŋga nöŋön ambazip kambu kieŋgöra keu jibi mötme.”
Mewö jiiga “Ölöp jiman,” jiiga Polnöŋ döpnöŋ kinda ambazip eŋgöra börö misiyök. Börö misiiga göju mosöta keu bök kingetka Hibru keunöŋ keu kewö jii mötket,
Polnöŋ kinda kewö jiyök, “Azi alaurupni, nöŋön keugö likepŋi jimami, mi mönö kezap ala mötket.”
Hibru keunöŋ keu jii möta keuŋini körek bököm teköi kingetka toroqeba jiyök,
“Ni Juda azia. Ni Silisia prowinsgö taon qetŋi Tarsus miaŋgöreŋ ahubiga Jerusalem siti kiaŋgöreŋ galöm köl niŋgigetka mala qarial. Mala qariba kota böhi qetŋi Gamaliel yaŋgö keu bapŋe tatpiga yaŋön Juda ambösakonurupnini yeŋgöreŋ Köna keu aka ahakmeme mi törörök kusum niŋgiiga miaŋgö mötmötŋi möta malal. Merak eŋön körek pakpak Anutugö keu bapŋe aŋgota kapaŋ köla yaŋgöra bim qeba maljei, nöŋön mönö miaŋgö dop aka malal.
Mewö mala ambazip Kembugö könaŋi wuataŋgöba maljei, mi köndeŋda sesewerowero ak eŋgibiga sihimbölö möta tosatŋan kömuget. Nöŋön ambazipŋi ambazipŋi eŋguaŋgita tapepnöŋ (muŋgamuŋga) jöhöba kösö mire al eŋgial.
Jike nup galöm bohonŋi aka jitŋememe pakpak yeŋön mi ölöp mötze aka yeŋgöreŋ anda qesim eŋgiinga mi ölöp naŋgöba jibeak. Yeŋön Juda azi ipŋi Damaskus sitinöŋ maljei, yeŋgöra kimbi ohoba niŋgiget memba malal. Miaŋgöreŋ ambazip Kembugö könaŋi wuataŋgöba maljei, nöŋön mönö mi mewöŋanök ‘Likepŋi meleŋ eŋgimegöra gwaröhöm eŋgiba Jerusalem ki eŋguaŋgitmam,’ jiba könanöŋ anal.”
“Könanöŋ analmö, Damaskus siti dopdowibiga miaŋgöreŋ yuai kun kewö asuhuyök: Silim bibiŋe miaŋgöreŋ asakmararaŋ ketaŋi kun Suepnöhök wölbilik ewö asuhuba wölaŋ eta turum niŋgiyök.
Turum niŋgiiga tala gölmenöŋ eta ahöbiga Suepnöhök keu kun kewö asuhui möral, ‘Sol Sol, gi mönö wuanöŋgöra sesewerowero qakŋe al niŋgimakzan?’
Mi möta meleŋnal, ‘Kembu, gi daŋön?’ Mewö meleŋbiga jiyök, ‘Ni Nazaret azi Jisös, sesewerowero qakŋe al niŋgimakzani, nia mönö mi.’
Azi nömbuk kaba kingeri, yeŋön asakmararaŋ mia eketmö, keu nöŋgöra jiyöhi, miaŋgö kourukŋi kun qahö mötket.
Mewö jiiga nöŋön qesiba jial, ‘Kembu, mönö nöŋön denöwö akŋam?’ Jibiga jiyök, ‘Gi mönö dölki wahöta Damaskus sitinöŋ anöŋga Anutunöŋ wani yuaia akŋangö jimawi, mi kunŋan jiiga mötman.’
Asakmararaŋ miaŋön jeni qeiga jaŋjuŋ aka kinbiga azi nömbuk malgeri, yeŋön böröne memba noaŋgitketka Damaskus sitinöŋ anin.
“Miaŋgöreŋ azi kun qetŋi Ananaias malök. Yaŋön Anutu göda qeba Mosesgöreŋ Köna keu törörök wuataŋgöba malök. Miaŋgöra Juda ambazip Damaskus malgeri, yeŋön körek gödaŋi ölöpŋi ak waŋgiba malget.
Yaŋön nöŋgöreŋ kaba kösutne kinda nöŋgöra kewö jiyök, ‘Sol alani, jegi mönö kunbuk tohoyök.’ Mewö jiiga aua nalö miaŋgöreŋök jeni tohoiga uba ehal.
Ekiga Ananaiasnöŋ jiyök, ‘Göŋön ahakmeme diŋdiŋi solanŋaŋgö Toŋa eknöŋga keu jitŋan jii könömŋi mötnöŋ. Nanine ambösakonini yeŋgöreŋ Anutu yaŋön gi möwölöhöm gihiiga yaŋgö jitsihitŋi möt kutuman.
Gi wani yuai eka mötzani, mönö mi naŋgöba jiba yaŋgö jitŋe memeŋi aka gölmeŋi gölmeŋi ambazip jeŋine dangunu ewö kinda malman.
Mewögöra gi wuanöŋgöra mambötzan? Mönö wahöta yaŋgö qetŋi qeta köuluköba jinöŋga o melun mem gihiinga siŋgisöndoki saŋgoŋniga solanima.’ Ananaiasnöŋ mewö jiyök.”
“Damaskus siti mosöta Jerusalem sitinöŋ liliŋgöba jöwöwöl jikenöŋ köuluköbiga Kembugö alburupŋan (aŋsumbemŋan) nuŋgui kinda imut kun ehal.
Imut miaŋgöreŋ Jisös ekiga nöŋgöreŋ kaba kewö jiba jii möral, ‘Gi kantri kiaŋgöreŋ nöŋgö könani aka Buŋa keuni mi kude jiba malman. Mi naŋgöba jinöŋga nesampurek aka andö qeme. Miaŋgöra Jerusalem siti ki mönö ösumok mosöta anman.’
“Mewö jiiga jial, ‘Kembu, yeŋön könaŋamni mötze. Nöŋön mutuk liliköba ambazip gi möt narim gihizei, mi köuluk miriŋi miriŋi miaŋgöreŋ öŋgöba miwikŋaim eŋgiba jöhöba ihilek wahiŋambuknöŋ tauköm eŋgiba tosatŋi kösö mire al eŋgiba malal.
Göhöreŋ nupbauk azi Stiwenöŋ könagi naŋgöba jiiga qeget sepŋi mokoi eri nöŋön nalö miaŋgöreŋ mewöyök kösutŋine kinda imbi köla malukuŋini galöm memba kinbiga qeget kömuyök.’
Mewö jibiga Kembunöŋ nöŋgöra jiyök, ‘Nöŋön melaim gihizalawa gi mönö köröwen kian kantri ambazip yeŋgöreŋ anman.’ Mewö.”
Polnöŋ keu likepŋi jiyöhi, mi ambazip kambu yeŋön kezap ala mötketmö, (Kembunöŋ kian kantri ambazip yeŋgöreŋ anmamgö jiiga jiyöhi,) keu mi möta miaŋgöreŋök köhöikŋanök silata jiget, “Yapmakek! Azi mewöŋi mi qeget kömuma. Mi gölmenöŋ nembuk malmawaŋgö dop qahö.”
Mewö jiba qeta opo kereŋ qeköba gila (könaŋinan börömböröm tiba) sömsöm urata könakemba laŋlaŋ gilget.
Mewö aketka Rom eŋgö suahö galöm bohonŋan jim kutuiga yarö azi yeŋön Pol waŋgita anda yarö azi yeŋgö ain kiripo uruŋe alget. Kiripo uruŋe algetka Juda yeŋön i wanigöra aka göju memba qetzei, miaŋgö könaŋi mötmamgöra kewö jim kutuyök, “Iŋini mönö Pol memba ihilek wahiŋambuknöŋ qeba qesim waŋgigetka könaŋi aukŋe jii mötpin.”
Mewö jim kutuyökmö, Pol memba jöhöba ihilek wahiŋambuknöŋ qebingö aketka Rom suahö galöm kunŋan kösutŋe kini Polnöŋ kewö jiyök, “Rom mindimindiri gawman yeŋön sel jöhöm niŋgigetka böröŋine maljal. Nöŋön miaŋgö (jimkutukutu) paspot memba maljal. Miaŋgöra iŋini nöŋgö keuni qahö möta kewöta laŋ jim teköba öne ihilek wahiŋambuknöŋ nuŋgumei, mi mönö Rom jimkutukutu toŋi yeŋgö jeŋine dop kölma me qahö?”
Polnöŋ mewö jiiga suahö galömnöŋ möta miaŋgöreŋök suahö galöm bohonŋi yaŋgöreŋ anda buzup waŋgiba kewö jiyök, “Azi miaŋön mönö Rom gawmangö (jimkutukutu) paspot memba malja. Miaŋgöra gi mönö denöwö akŋan?”
Mewö jiiga suahö galöm bohonŋan Polgöreŋ anda qesiba jiyök, “Gi ölŋa Rom gawmangö (jimkutukutu) paspot memba maljan me qahö? Mi jinöŋ mötpi.” Jiiga Polnöŋ meleŋnök, “Ölŋa, nöŋön mi memba maljal.”
Mewö meleŋniga jiyök, “Ni moneŋ ketaŋi gila Rom mindimindiri gawmangö (jimkutukutu) paspot bohonŋi membi niŋgigetka maljal.” Jiiga Polnöŋ jiyök, “Mi ölöpmö, nöŋgö iwinan Rom gawmangöreŋ paspot memba maliga nöŋön yaŋgö nahönŋi ahuba miaŋgöreŋök qet mi memba maljal.”
Mewö jiiga azi qesim waŋgibingö akeri, yeŋön miaŋgöreŋök mosöta liliŋgöba anget. Polnöŋ “Ni Rom gawmangö paspot memba maljal,” jiiga suahö galöm bohonŋan mi möta Rom azia gwaröhöm waŋgiyöhaŋgöra aka awöwöliba sömbuŋi mörök. Mewö.
Miri giaŋiiga suahö galöm bohonŋan wahöta Juda yeŋön wuanöŋgöra Pol keunöŋ al waŋgiba jigeri, miaŋgö könaŋi törörök mötmamgöra möta jike nup galöm bohonŋi aka jike kaunsöl kambu pakpak yeŋön tokomegöra jim kutum eŋgiyök. Mewö tokogetka jiiga Polgö tapepŋi (muŋgamuŋga) pösatketka waŋgita eta yeŋgö jemesoholŋine ali kinök. Mewö.
Polnöŋ kinda jike kaunsöl kambu mi uba eŋgeka kewö jiyök, “Azi alaurupni, nöŋön ahakmemeni pakpak mi Anutugö jemesoholŋe aka memba malbiga yaŋön eka ‘Dop kölja,’ jiiga urunaŋgö kezapnan möta ölöwaka kota mala merak ki kinjal.”
Polnöŋ mewö jiyökmö, jike nup galöm bohonŋi qetŋi Ananaias yaŋön kösutŋe kingeri, i jim kutum eŋgiiga nuŋgulumŋe qekötahöget.
Qekötahögetka Polnöŋ jii mörök, “Anutunöŋ mönö gi qekötahöm gihima. Göŋön miri sel tuatŋaŋgö dop akzan. Sileŋi mundanöŋ ohogetka tuatŋi akzapmö, uruŋi sewön memba injaŋi akza. Göŋön Mosesgö Köna keu memba miaŋön kewöt niŋgiba keuni jim tekömamgöra tatzanmö, töndup nangak Mosesgö Köna keu miyök qeba jim kutum eŋginöŋga nuŋguze. Mi qahö dop kölja.”
Polnöŋ mewö jiiga kösutŋe kingeri, yeŋön jiget, “Gi Anutugöreŋ jike nup galöm bohonŋi mepaqepaik aka gamu qem waŋgizan me?”
Mewö jigetka jiyök, “O alaurupni, yaŋön jike nup galöm bohonŋi akzawi, mi qahö möta jizal. Buŋa Kimbigö keu kun kewö ahöza, ‘Gi mönö könagesö kambugahö azi kembuŋi kude qesuahöman.’”
Mewö jiyökmö, jike kaunsöl kambu yeŋgöreŋök tosatŋan Sadyusi (Jike nupkö kapaŋkölköl) pati qekötahögetka tosatŋan Farisi (Köna keugö kapaŋkölköl) pati azia malget. Polnöŋ mi möta miaŋgöra jike kaunsöl kambu yeŋgö jeŋine keu kewö qerök, “Azi alaurupni, nöŋön Farisi azia akzal. Iwinan mewöyök Farisi pati azia. Kömukömuŋi yeŋön guliba wahötmei, nöŋön mewö asuhumapkö al mamböta jörömqöröm aka maljal. Mewö maljalaŋgöra aka keu jakeŋe al niŋgigetka kewöt niŋgiba jize.”
Mewö jiiga miaŋgöreŋök Farisi aka Sadyusi pati mieŋgö sutŋine aŋgururuk ahui jike kaunsöl kambu yeŋön jula kambu yahöt aket.
Sadyusi (Jike nupkö kapaŋkölköl) yeŋön kewö jizema, “Ambazip kömukömuŋi yeŋön kude guliba wahötme. Suep garata qahö malje. Öme aka uŋa mi qahö malje.” Mewö jigetmö, Farisi (Köna keugö kapaŋkölköl) pati yeŋön keu karöbut miaŋgöreŋ qekötahöba miaŋgö dop möt nariba kinjema.
Kambu yahöt mewö aka qetketka göju ketaŋi ahuiga Köna keugö böhi tosatŋan Farisi kambu yeŋgö sutŋineyök wahöta könöpŋambuk tereŋgöba kewö jiget, “Nini azi kiaŋgö bölöŋamŋi kun qahö miwikŋaizin. Suep garata me uŋa kunŋan keu kutum wasöta yaŋgö uruŋe ali jibawak, mi mönö denöwö dop köl eŋgibawak?”
Mewö jigetka aŋgururuk miaŋön kunbuk könöwiba qariyök. Qariiga awöraŋgöba Pol likeplikep örögetka anda kaiga mesiŋ taköget. Mewö tandök ahök. Mewö aiga suahö galöm bohonŋan miaŋgö keŋgötŋi möta yarö kambu kun jim kutum eŋgiiga geba Pol sutŋineyök öröba waŋgita yarö azi yeŋgö ain kiripo uruŋe alget.
Algetmö, suŋgem miaŋgöreŋ gaun ahöiga Kembunöŋ Polgö qöhöröŋe kinda kewö jiyök, “Mönö ewebibigabuk aka saitiŋgit malman. Nöŋgö könaŋamni Jerusalem kiaŋgöreŋ naŋgöba jiba malnöŋi, miaŋgö dop mönö Rom sitinöŋ mewöyök anda mi naŋgöba jim asariba malman.” Mewö.
Kembunöŋ mewö jiyökmö, miri giaŋiiga miaŋgöreŋ Juda azi tosatŋan ölöŋ tokoba Pol kömumapkö aŋgönaŋ meget. Yeŋön areŋ mi alget aka mi jöjöpaŋ keunöŋ jöhöm köhöiba kewö jiget, “Nini Pol kömumapköra mamböta nalö sutŋe kiaŋgöreŋ nene siŋgi malbin. Siŋgi mala qein kömuiga miaŋgö andöŋe ölöp nene me o kun kunbuk nembin.”
Azi 40 aka jaŋgö mi oŋgitkeri, yeŋön mindiriba jöjöpaŋ keu mi jöhöm köhöiba jiget.
Mi jibagun jitŋememe aka jike nup galöm yeŋgöreŋ anda kewö jiget, “Nini Pol kömumapköra mamböta nalö sutŋe kiaŋgöreŋ nene siŋgi malbin. Polnöŋ qahö kömuma ewö, ambazipnöŋ mönö ölŋa qesuahöm neŋgigetka dop kölma. Miaŋgöra nini mönö mindiriba jöjöpaŋ keu kewö jöhöm köhöiba maljin: Pol qein kömuiga miaŋgö andöŋe ölöp nene me o kun kunbuk nemba malbin.
Miaŋgöra aka iŋini mönö dölki jike kaunsöl kambu yembuk mohotŋe mindiriba suahö galöm bohonŋaŋgöreŋ anda keu kewö ala qesime, ‘Nini Polgöreŋ keu könaŋi kunbuk qesiinga jii ölŋa mötpingö mötzin.’ Mewö tandök aiga qesigetka ölöp Pol waŋgiriga eŋgöreŋ etma. Etpawakmö, könanöŋ kaba eŋgöreŋ kaŋgotmamgö akŋawi, miaŋgöreŋ mönö i qein kömumapkö jöjöröba malbin.”
Mewö jigetmö, qein kömumapkö aŋgönaŋ algeraŋgö buzupŋi mi Pol behötŋaŋgö kezapŋe gei mörök. Mi möta yarö azi yeŋgö ain kiripo uruŋe anda Pol taröhaŋgöreŋ öŋgöba jii mörök.
Jii möta suahö galöm kun qeri kaiga kewö jiyök, “Azi gwabö kiaŋön keu kun memba kazawaŋgöra göŋön i ölöp waŋgita suahö galöm bohonŋaŋgöreŋ anöŋga keu mi jii mötma.”
Mewö jiiga i memba waŋgita suahö galöm bohonŋaŋgöreŋ anohotka jiyök, “Kösö azi Polnöŋ noholi yaŋgöreŋ anbiga azi gwabö ki waŋgita göhöreŋ kamapköra qesim niŋgiza. Yaŋön göhöra keu kun memba kaza.”
Mewö jiba aniga galöm bohonŋan böröŋe memba waŋgita göraŋe anda qesim waŋgiyök, “Gi wani keuya memba kazan?”
Qesim waŋgiiga jiyök, “Juda jitŋememe yeŋön keu kun qesim gihibingöra jöhöba göhöreŋ kaba kewö jime: Nini Polgö keu könaŋi törörök qahö möt kömuzin. Miaŋgöra gi ölöp Pol uran waŋgitnöŋga jike kaunsöl kambu yeŋgöreŋ eriga kunbuk qesim waŋginöŋga jii könaŋamŋi ölŋi mötpin. Yeŋön mewö asuhumapköra mötze.
Mewö kaba jimemö, göŋön keu miaŋgö imbi ölöp kude kölman. Juda könagesö yeŋgö sutŋineyök azi 40 aka jaŋgö mi oŋgitkeri, yeŋön mindiriba Polgöra kewö jiba mi jöjöpaŋ keunöŋ jöhöm köhöiget, ‘Nini Pol kömumapköra mamböta nalö sutŋe kiaŋgöreŋ nene siŋgi malbin. Siŋgi mala qein kömuiga miaŋgö andöŋe ölöp nene me o kun kunbuk nembin.’ Mewö jiba göŋön imbi kölmangöra mamböta jöjöröba mönöze.”
Mewö jiiga azi gwabö mi melaiba kewö jii mörök, “Buzup ki jinöŋ mötzali, mi kun kude jinöŋ mötma.” Mewö.
Suahö galöm bohonŋan mi möta suahö galömyahötŋi etkoholi kayohotka kewö jii mörohot, “Iŋiri mönö timbi azi 200, hos yarö azi 70 aka liŋgip yarö azi 200 mi jim kutum eŋgiyohotka merak suŋgemgö 9 kilok miaŋgöreŋ Sisaria anmegöra jöjöröme.
Mewöyök hos tosatŋi meköba möhamgöm eŋgiba Pol kungö qakŋe ala köyan kölgetka suŋgem kiaŋgöreŋök premiö Feliksgöreŋ anma.”
Mewö jii mörohotka premiögöra kimbi kun kewö ohoyök,
“O Öŋgöŋgöŋamni sorok premiö Feliks! Klodius Lisias, nöŋön jölöŋgi jizal.
“Juda yeŋön azi ki memba jöhöba qein kömumapköra aket. Mewö aketmö, Rom mindimindiri gawmangö (jimkutukutu) paspot memba maljawi, nöŋön mi möta miaŋgöreŋök yarö kambu yembuk kaŋgota sel jöhöm waŋgiba meköba bohonŋi jöhöyal.
Wani keugöra keu jakeŋe aljei, nöŋön miaŋgö könaŋi mötmamgö möta waŋgita Juda yeŋgö jike kaunsöl kambu yeŋgö jeŋine al waŋgial.
Al waŋgibiga keu jakeŋe ala nanŋini Köna keugö kösawöraŋ keuŋi keuŋi miaŋgöra aŋgururuk aka tuarenjoŋ aka jim waŋgigetka miwikŋaial. Mi miwikŋaialmö, yuai bölöŋi kömumapkö dop me kösö mire alin tatmawaŋgö dop mi qahö ahök. Yeŋön keu mewöŋa kun qahö jiget möral.
Mi qahö möralmö, kunöŋ yaŋgö buzup keuŋi kewö indeli möral: Tosatŋan ‘Azi mi qein kömuma,’ jiba aŋgönaŋ alget ahöza. Buzup keu mi möta dölkiaŋgöreŋök melaibiga göhöreŋ kaza. Keu jakeŋe al waŋgibingö mötzei, nöŋön i mewöyök jim kutum eŋgibiga göhö jemesoholge kaŋgota keuŋini pakpak aukŋe jim miwikŋaigetka mötman.”
Kimbi mewö ohoiga yarö azi jim kutum eŋgigeri, yeŋön keu mi wuataŋgöba Pol memba waŋgita söŋaupnöŋ miri qetŋi Antipatris miaŋgöreŋ anget.
Anda miri giaŋiiga yarö azi hosŋinambuk yeŋön Pol waŋgita köna toroqeba angetmö, timbi azi yeŋön nanŋinak liliŋgöba yarö azi yeŋgö ain kiripo uruŋe kaget.
Yarö azi hosŋinambuk yeŋön Sisaria taonöŋ aŋgota kimbi mi premiö waŋgiba Pol mewöyök yaŋgö jeŋe alget.
Algetka kimbi oyoŋda “Pol mi wani prowinsgöra?” jiba qesiyök. Qesiiga “Silisia prowins azia,” mewö jiget mörök.
Mewö jiget möta jiyök, “Keu jakeŋe al gihibingö mötzei, yeŋön mewöyök kaŋgotketka miaŋgöreŋ ölöp qesim gihimam.” Mewö jiba jim kutuiga Pol waŋgita kiŋ Herodkö jakömbuak mirigö kiripo uruŋe ala jegalöm mem waŋgiget. Mewö.
Wehön nup memeŋi 5 teköiga jike nup galöm bohonŋi qetŋi Ananaias yaŋön jitŋememe tosatŋi aka loya (Köna keugö mötmöt azi) qetŋi Tertulus yembuk aitoŋgöba Sisaria taonöŋ geba premiö Filiksgö jeŋe öŋgöba Pol keu jakeŋe albingö keuŋi jiget mörök.
Mi möta Pol köl öröi kaŋgori loya Tertulusnöŋ könahiba Polgö sileŋe keu ala premiögö jemesoholŋe keu kewö jiyök, “O Filiks, göŋön galöm köl neŋgiba malnöŋi, nini nalö miaŋgöreŋ luai ketaŋi möta guŋbönjönjöŋ malin. Göŋön ölöpŋanök köyan köla jim kutum neŋginöŋga malmal tatatnini likeplikep möhamgögetka kantri kiaŋön uteköba wahöri ölöwakzin.
O ketaŋamnini Filiks, nini mi miri dop ölöpŋanök möt kutuba göhöra söŋgaiba kilik-kalukŋi kun qahö möta saiwap jim gihizin.
Saiwap jim gihizinmö, nöŋön keu köröpŋi jibi ölan göhöbapuköra kewö qesim gihizal: Nini keu memba kainga kötoŋanök jimami, mi mönö neŋgöra ak gihiiga kezap ala mötman.
“Nini azi kiaŋgö könaŋi kewö eka miwikŋainin: Yaŋön kegwek-kahasililiŋ azi keŋgöt kotkotŋambuk akza. Yaŋön gölmeŋi gölmeŋi liliköba Juda ambazip uruŋini esiba kuŋgum eŋgiiga karimŋi karimŋi miri dop asuhugetka göjupmajup qeta alakze. Tosatŋan tuaköpek aka Nazaret azi kungö qetŋe pati aljei, yaŋön mönö yeŋgö ketaŋamŋina akza.
Yaŋön jöwöwöl jike mi mewöyök kapaŋ köla mem töwiba memba et almamgö ahök. Miaŋgöra nini i memba jöhöin. Nini keuŋi kewöta nanine Köna keu wuataŋgöba jim teköbingö mörin.
(Mi mörinmö, suahö galöm bohonŋi Lisias yaŋön yarö azi yembuk kaba kukösum ketaŋi miaŋön könöpuk börönineyök meköba waŋgitket.
Waŋgita keu sileŋe ala jim waŋgizei, i göhö jemesoholge kaŋgotmegöra jim kutum neŋgiyök.) Göŋön nangak qesim waŋginöŋga könaŋi indela jima. Mi jiiga keu memba kazini, miaŋgö ölŋi pakpak ölöp aukŋe asuhuiga mötman.”
Mewö jiiga Juda ambazip yeŋön mewöyök “Keu pakpak mi ölŋa,” jiba imbi köla mi naŋgöba toroqeba sileŋe ala jim waŋgiget. Mewö.
Pol jim waŋgigetka premiönöŋ keu jimapköra böröjöpaŋ kuŋguiga kewö meleŋda jiyök, “Göŋön (yara) yambu gwötpuk ambazip kambu kiaŋgö jimtekötekö toŋi aka malnöŋ mötzal. Miaŋgöra nöŋön keunaŋgö likepŋi mi göhö jege awösamkakak jimam.
Nöŋön uruwale Anutu waikŋi memba möpöseimamgöra Jerusalem sitinöŋ öŋgöyal. Mi wehön 12 miyök teköiga merak ki kinjal. Nangak qesim eŋgibanak ewö, mi ölöp naŋgöba jime.
Nöŋön jöwöwöl jikenöŋ me köuluk miri kungen öŋgöba azi me ambi kunbuk goranora (noragora) keu jiba jitnakölik akiga mewö qahö miwikŋaim niŋgiget. Siti uruŋe köna me sombem kunöŋ ambazip uruŋini kuŋgubi ölököba liliköm niŋgigeri, mewö qahö neket.
“Mewö qahö neka dölki keu silene ala jim niŋgizei, yeŋön miaŋgö ölŋi kondel gihibingö osize. Keu omaŋi jize.
Mi osizemö, keu kun mi ölŋa jim miwikŋaim gihimam: Yeŋön Nazaret pati qetŋi qetzei, nöŋön mönö miaŋgö köna wuataŋgöba mala nanine ambösakonurup yeŋgöreŋ bem Anutu mi waikŋi memba möpöseimakzal aka Mosesgöreŋ Köna keu aka kezapqetok yeŋgöreŋ Buzup Kimbi miaŋgöreŋ keu ohoget ahözawi, mi pakpak möt narim köhöizal.
Anutunöŋ ambazip diŋdiŋi aka goŋgoŋi mi körek pakpak mem gulim eŋgii kömupnöhök wahötmei, Juda azi kieŋön miaŋgöra mambötze. Nöŋön yembuk toroqeba öröröŋ kinda mewö asuhumapköra jörömqöröm aka mamböta maljal.
Mewö mala Anutu aka ambazip jeŋine diŋdiŋi kinbiga Anutunöŋ keuni naŋgöba jiiga urunaŋgö kezapŋan mörakzal. Jönömnan qahö unduza. Mönö sarakŋi aka malmamgöra nalö dop kapaŋ köla köhöiba malakzal.
“Nöŋön kungen malbiga (yara) yambu tosatŋi teköi liliŋgöba miri tosatŋi yeŋgöreŋök kalem memba uruwale kayal. Mewö kaba ‘Mi nani könagesöurup wanapŋi yeŋgöra mendeŋ eŋgimam,’ jiba Anutugö jöwöwöl ohoba naluk al waŋgimamgöra Jerusalem öŋgöyal.
Miaŋgöreŋ öŋgöba köl könjörat ak aŋguba solanŋi mala jöwöwöl jikenöŋ öŋgöyal. Yuai mi ohoba Anutu al waŋgibiga miwikŋaim niŋgiget. Miwikŋaim niŋgigeri, miaŋgöreŋ ambazip tosatŋan qahö kaba liliköba ölököm niŋgiba göju meget.
Juda ambazip tosatŋan Eisia prowinsnöhök kaba jikenöŋ öŋgöba nekeri, yeŋön mönö dölki göhö jege kiaŋgöreŋ kaŋgota kinda keu kun ahöm eŋgibawak, mi aukŋe silene ala jim niŋgigetka dop kölbawak.
“Me jike kaunsöl kambu yeŋgö jeŋine kinda keu jiali, mi wani Köna keu oŋgita pinjit akiga keu jakeŋe alalgö keuni miwikŋaiget? Azi ki tatzei, yeŋön mönö mi jigetka dop kölma.
Nöŋön yeŋgö sutŋine kinda keu mohok-kun jiba töhöreŋ qetpiga lömböriyök. Köpösihit mewö kun ahal me qahö? Mi denöwö kewötket ahöza? Keu kewö qeta jial, ‘Kömukömuŋi yeŋön guliba wahötmei, nöŋön mewö möt narizalaŋgöra aka keu jakeŋe al niŋgigetka merak keuni kewöta jim teköm niŋgibingö akze.’” Mewö.
Polnöŋ mewö jiiga premiö Filiksnöŋ Jisösgö könaŋi wuataŋgöba maljei, miaŋgö könaŋi ölöp möt soroköba Polgö keuŋi kembaŋe kutuba kewö jiyök, “Suahö galöm bohonŋi Lisiasnöŋ kaŋgoriga nalö miaŋgöreŋ Polgö keuŋi jim tekömam.”
Mewö jiba suahö galöm jim kutuiga Pol qahö jöhöba öne jegalöm meiga kösö mire tarök. Tinitosolomurupŋan Pol köyan köla yuai osiyöhi, mi memba waŋgimegöra qahö qetal eŋgiyök.
Wehön tosatŋi teköiga Filiksnöŋ anömŋi qetŋi Drusila, Juda ambi mi waŋgita kayohotka Polgöra keu ali kaiga keuŋaŋgöra kezap ali Kraist Jisös möt narim waŋgibingö könaŋi jim asariiga mörök.
Mi mörökmö, Anutugö keu tosatŋi toroqeba eraum mötketka lömböriyök. Polnöŋ Anutugö jeŋe solanibingö könaŋi jim asariba nanine ahakmemenini galöm köl aŋgubingöra jiyök aka Anutunöŋ nalö kun ali miaŋgöreŋ kewöt neŋgiba keunini jim tekömawi, keu karöbut miaŋön uruŋi kuŋguyök. Polnöŋ keu mewöŋi jiiga töwöratiba bök qesiŋda jiyök, “Yapmakek! Muat mosötnöŋ. Dölki ölöp mosöta anöŋga nalö kun mötpi dop kölmawi, miaŋgöreŋ ölöp kunbuk köl öröm gihibi kaman.”
Mewö jiba töndup toroqeba Pol nanŋi töwaya moneŋ waŋgimapköra mötmöriyök. Mewö al mamböta jörömqöröm aka sömaŋi gwötpuk köl öröm waŋgii kaiga keukeu jiba tarohot.
Polnöŋ kösö mire tari (yara) yambu yahöt teköyök. Mi teköiga azi qetŋi Porsius Festus yaŋön Filiksgö undumŋa premiö akŋamgö ahök. Mewö aiga Filiksnöŋ Juda ambazipnöŋ nek sorimegöra möta Pol qahö pösari kösö mire toroqeba tarök. Mewö.
Festusnöŋ premiö aka prowins uruŋe aŋgota tariga wehön karöbut teköiga Sisaria taon mosöta Jerusalem sitinöŋ öŋgöyök.
Öŋgöiga jike nup galöm bohonŋi aka Juda jitŋememe yeŋön jemesoholŋe kaŋgota Pol keu jakeŋe albingö jiba aröŋda kinget.
Aröŋda kinda kewö jiba uletket, “O premiö, göŋön ölöp neŋön möringa dop kölmapköra jim tekönöŋga keu algetka Pol waŋgita Jerusalem sitinöŋ ki kame.” Yeŋön mutuk keu kewö jöhöba jiget, “Polnöŋ könanöŋ kaiga miaŋgöreŋ mönö qein kömuma.” Mewö jiba jöjöröba mönögeraŋgöra kaba uletket.
Mewö uletketmö, Festusnöŋ kewö meleŋ eŋgiyök, “Pol mi Sisaria taongö kösö mire tari galöm kölje. Ni nanak nalö kude köriiga miaŋgöreŋ liliŋgöba anmamgö mötzal.”
Mewö jiba toroqeyök, “Miaŋgöra azi miaŋön bölöŋi kun akawak ewö, ölöp eŋgö jitŋememeurup tosatŋan nömbuk Sisaria geba miaŋgöreŋ keuŋini sileŋe ala jim waŋgigetka mötmam.”
Mewö jiba wehön 8 me 10 miaŋgö dop Jerusalem sitinöŋ yembuk mali teköiga liliŋgöba Sisaria taonöŋ geyök. Geba ahöba wahöta miaŋgöreŋök keu jimtekötekögö dum tatatŋe tata jim kutuiga Pol waŋgita kagetka jeŋe kaŋgota kinök.
Polnöŋ kaŋgota kiniga Juda jitŋememe yeŋön Jerusalem sitinöhök kageri, yeŋön liliköm waŋgiba kinda kazik qakŋe keu bölöŋi gwötpuk sileŋe ala jiget. Mi jigetmö, keuŋinaŋgö ölŋi mi kondelbingö osiget.
Kazik keu öne jiba kingetmö, Polnöŋ mi qeapköba kewö jiyök, “Nöŋön yuai bölöŋi kun qahö ahal. Juda neŋgöreŋ Köna keu qahö qetalal. Jöwöwöl jike qahö mem töwial aka Rom sisa kiŋgöreŋ keugöra tuarenjoŋ qahö ahal.”
Mewö jiiga Festusnöŋ Juda yeŋön nanŋaŋgö mötket öŋgömapkö möta Pol kewö qesim waŋgiyök, “Silenöŋ alal keu ki jizei, gi ölöp miaŋgö likepŋi mi Jerusalem öŋgöba miaŋgöreŋ nöŋgö jemesoholne kinda jiman me qahö?”
Qesim waŋgiyökmö, Polnöŋ jiyök, “Rom sisa kiŋnöŋ jim kutuiga keu jake ki kuŋgugera ki kinbiga kewöt niŋgiba keuni jim tekönöŋga dop kölma. Ni Juda ambazip yeŋgöra bölöŋi kun qahö ahal. Mia nangak ölöp möt yaközan. Mönö Wuanöŋgöra kunbuk yeŋgöreŋ anbileŋak?
Bölöŋi kun qahö ahalmö, Köna keu kun qösököba yuai kun ak böliba miaŋgöra kömupkö buŋaya akileŋak ewö, ‘Nöŋön kömumbileŋbuk,’ jiba qahö ölöŋ köla anmam. Mi qahöpmö, yeŋön kazik keu öne töhöntöhön jiba keuŋinaŋgö könaŋi kondelbingö osize ewö, keu omaŋaŋgöra aka kunŋan nömimba yeŋgö böröŋine almapkö osima. Rom sisa kiŋnöŋ mönö keuni mindiŋgöba jim teköi diŋgima. Miaŋgöra nöŋön mönö yaŋgö jeŋe anmamgö köhöiba qesizal.”
Mewö jiiga Festusnöŋ jembonurupŋi yembuk qambaŋ keu jaruba kewöta kewö meleŋ waŋgiyök, “Gi sisa kiŋgöreŋ anmamgö möta qesizani, miaŋgöra mönö ölöp Rom anda yaŋgö jeŋe kinman.” Mewö.
Wehön tosatŋi teköiga kiŋ Agripa aka nenŋi Bernaisi yetkön Festus eka gödaŋiri kondelbitköra Sisaria taonöŋ kayohot.
Kaba miaŋgöreŋ wehön gwötpuk malohotka Festusnöŋ Polgöreŋ keu mi kiŋbuk eraum möta kewö jiyök, “Filiksnöŋ azi kun qahö pösari kösö mire kiaŋgöreŋ tata malja.
Nöŋön Jerusalem anbiga Juda yeŋgö jike nup galöm bohonŋini aka jitŋememeurupŋinan nöŋgöreŋ kaŋgota kewö qesim niŋgiget, ‘Nini azi miaŋgö keu memba kainga göŋön mönö ölöp yaŋgö könaŋi kewöta keuŋi jim teköman.’
“Mewö qesim niŋgigetmö, nöŋön yeŋgöra kewö jibiga mötket, ‘Rom gawman neŋgöreŋ köna mi kewö: Kungö sileŋe keu bölöŋi ala jizei, nini ambazip kun yaŋgö keuŋi mi laŋ kude jim tekömakzin. Mutuk öröba keu jakeŋe alin kazikurupŋan kagetka likeplikep öröröŋ aröŋda kingetka keu sileŋe ala jim waŋgigetka likepŋi ölöp jima. Keu likepŋi jiiga mi kewöta ölŋi ahuiga miaŋgö dop ölöp keuŋi jim tekömakzin.’
Yeŋön ki kaba tokogetka nöŋön nalö qahö köriiga ahöba wahöta miaŋgöreŋök jimtekötekögö dum tatatŋe tata jim kutubiga azi mi waŋgita kagetka nöŋgö jene kaŋgorök.
“Kaŋgorökmö, keu memba kageri, yeŋön liliköm waŋgiba aröŋda kinda keu sileŋe ala jim waŋgiget. Mewö aketka yuai bölöŋi kötökŋi kun akawak, mewö jimegöra mamböralmö, keu mewöŋi kun qahö jiget möral.
Mi qahö jiget möralmö, salupŋe azi mi qetala nanŋini mötnaripŋinaŋgö keu kembaŋi tosatŋi aka azi kun qetŋi Jisös yaŋgöra aŋgururuk aket. ‘Jisösnöŋ kömuyök,’ jigetmö, Polnöŋ ‘Guliba malja,’ jiba kapaŋ köla köhöiyök.
Mewö jiba kazik algetka nöŋön ‘Keu mewöŋi mi denöwö kewötpileŋak?’ jiba köna jaruba uruyahöt möral. Mi möta kinda kewö qesim waŋgial, ‘Silenöŋ alal keu jizei, gi ölöp miaŋgö likepŋi mi Jerusalem öŋgöba miaŋgöreŋ jibanak me qahö?’
Qesim waŋgialmö, Polnöŋ Öŋgöŋgöŋamninaŋgö jeŋe anmamgö kapaŋ köla kewö qesiyök, ‘Mönö jinöŋga galöm köl niŋgigetka sisa kiŋgöreŋ anbiga keuni mindiŋgöiga diŋgima.’ Mewö qesiiga wahip azi jim kutum eŋgibiga galöm kölgetka tatza. Biaŋ melaim waŋgibiga sisa kiŋgö jemesoholŋe anma.”
Festusnöŋ mewö jiiga Agripanöŋ jii mörök, “Nia kun azi miaŋön keuŋi jii mötmamgö sihimŋi mötzal.” Jiiga meleŋnök, “Urangun ölöp keuŋi mötman.”
Mewö jiiga ahöba wahötketka kantrigö jembon, suahö galöm ketaŋi aka jitŋememe öŋgöŋgöŋi yeŋön kaba Agripa aka Bernaisi yetköra jura sorom jölŋire uta sösöŋgai liŋet köla köl öröm etkigetka keugö jake miri öŋgöŋgöŋi miaŋgö uruŋe aŋgotket. Festusnöŋ jim kutuiga Pol waŋgitketka miaŋgöreŋ kaŋgorök.
Polnöŋ kaŋgoriga Festusnöŋ wahöta kinda kewö jiyök, “Kiŋ Agripa aka azi ketaŋi pakpak nembuk ki tatzei, iŋini mönö azi ki eket. Juda ambazip kambu pakpak yeŋön yaŋgöra aka uruni kuŋguget. Sisaria taon kiaŋgöreŋ aka Jerusalem siti miaŋgöreŋ ölŋa keunöŋ kuŋgum niŋgiba qet gigilahöba kewö jiba malget, ‘Azi kiaŋön gölmenöŋ malmawaŋgö dop qahö. Mönö yapmakek!’
“Mewö qeta malgetmö, nöŋön kewötpiga yuai kun kömupkö buŋa akŋawaŋgö dop mi qahö ahök. Nöŋön könaŋi mewö miwikŋaiba ehalmö, nanŋak Rom Öŋgöŋgöŋamninaŋgö jeŋe ani keuŋi mindiŋgöiga diŋgimapköra kapaŋ köla qesiyök. Miaŋgöra keu jöhöba melaibiga Rom anma.
Rom sitinöŋ anmapmö, yaŋgöreŋ keu mi denöwö ohoba Rom azi kembunaŋgöra albi anbawak? Yaŋgöra keu laŋ jizemö, keu könaŋambuk kun mi törörök qahö möt asarizal. Miaŋgöra jibi waŋgita kaba kiŋ Agripa göhö jege aka iŋini tosatŋi kiŋgö andöŋe ki tatzei, eŋgö jemesoholŋine algetka kinja. Iŋini ölöp böröjaŋ memba keuŋi kewötketka ölŋi asuhui mönö mi möta ölöp kimbinöŋ ohobileŋak.
Azi kun kösönöŋ jöhöba keu jakeŋe alalgö keuŋi denöwö jizei, mi aukŋe jibingö osiba töndup öne melaibinbuk. Silik mi nöŋgö mötmötnöŋ kezapjupjup tandök ewö akza.” Mewö.
Mewö tatketka kiŋ Agripanöŋ Polgöra jiyök, “Gi ölöp nangahö keu likepŋi jinöŋga mötpi.” Mewö jiiga Polnöŋ kinda börö kutum waŋgiba nanŋi keuŋi aŋgön köla kewö könahiba jiyök,
“O kiŋ Agripa! Juda jitŋememe yeŋön keu silene ala jim niŋgizei, nöŋön keu pakpak miaŋgö likepŋi mi merak ölöp göhö jege aukŋe jimamgö simbawoŋ mötzal.
Göŋön Juda neŋgöreŋ ahakmeme aka aŋgururuk keunini pakpak mi törörök möt yaközan. Miaŋgöra nöŋön ölŋa simbawoŋ mötzal. Mewö aiga qesim gihizal: Keu jimami, mi ölöp möta mökösöŋda kezap alman.
“Nöŋön Juda ambazip kambu uruŋe ahuba könakönahiŋeyök könahiba nani kantri ki aka sitinini Jerusalem miaŋgöreŋ mala koral. Miaŋgöra Juda ambazip pakpak yeŋön malmalni gwaböneyök denöwö kota malali, mi ölöp möt kutuze.
Yeŋön könaŋamni nalö köröpŋi möt kutuze. Sihimŋini ahöi mi ölöp kewö naŋgöba jibeak: Nanine jike nup uruŋe Farisi pati neŋön asa yeŋgöreŋ jike mötmöt mi törörök kötökŋi wuataŋgöba maljin. Nöŋön mutuk yeŋgö kambu patinöŋ aŋgota Köna keu kapaŋ köla wuataŋgöba malal.
Anutunöŋ ambösakonurupnini yeŋgöra jöhöjöhö keu alöhi, nöŋön miaŋgö ölŋi ahumapköra al mamböta jörömqöröm aka maljal. Miaŋgöra aka merak keu jakeŋe al niŋgigetka kinjal.
“Nanine Israel ambazip kambu 12 neŋön körek pakpak jöhöjöhö keu miaŋgö ölŋi asuhumapköra mambörakzin. Mi mamböta jörömqöröm aka qösösök (qörörök) suŋgem asak Anutu waikŋi memba möpöseimakzin. O Öŋgöŋgöŋamni, nöŋön jörömqöröm mewö ahakzalaŋgöra Juda jitŋememe yeŋön keu bölöŋi bölöŋi silene ala jim niŋgimakze.
Anutunöŋ ambazip kömukömuŋi mem gulim eŋgii wahötmei, iŋini mi mönö denöwögöra aka qahö möt narize?
“Nanak mewöyök kewö mötmöriba malal, ‘Ni Jisös Nazaret azigö qetbuŋaŋi saŋgolbi qahöwakŋapköra bim gwötpuk qemamaŋgö dop akzal.’ Mewö mötmöriba kazik aka malal.
Kazik aka Jerusalem miaŋgöreŋ ölŋa bim qeba malal. Jike nup galöm bohonŋi yeŋön nam köl niŋgiget jim kutubiga Anutugö ambazip sarakŋi mi gwötpuk eŋgömemba kösö mire al eŋgiget aka tosatŋi kömumegö keu jigetka nöŋön mewöyök keu mi kötöngöba imbi köla (wout ala) malal.
Nalöŋi nalöŋi liliköba köuluk miri dop böröjaŋ mem eŋgibiga uruŋini meleŋgeri, mieŋön asuhuget. Asuhugetka Jisös qaŋ köla ilit waŋgimegöra kuŋguba töhöreŋ öröm ureim eŋgial. Mewö ak eŋgibiga ihileknöŋ könöpuk tauköba eŋgugetka sihimbölö kahasililiŋ möta malget. Urunan könöp jem sölöŋgöiga sesewerowero ak eŋgimamgöra köröwen kötökŋi kian kantrigö sitiŋi sitiŋi miaŋgöreŋ anda malal.” Mewö.
“Kaisilik mewö aka malbiga nalö kunöŋ jike nup galöm bohonŋi yeŋön nömbuk urumohot aka nam köl niŋgigetka Damaskus sitinöŋ anmamgöra könanöŋ anal.
O Öŋgöŋgöŋamni, nöŋön könanöŋ anbiga silim bibiŋe miaŋgöreŋ Suepnöhök asakmararaŋ kun wölaŋ erök. Eta wölbilik ewö asuhuba wehön jeŋi oŋgita asariiga ehal. Asak miaŋön mönö ni aka azi nömbuk anini, nini turum neŋgiyök.
Turum neŋgiiga körek tala gölmenöŋ eta kölin. Eta köla ahöinga nöŋgöra keu kun kaiga Hibru keunöŋ kewö jii möral, ‘Sol, Sol, gi wuanöŋgöra sesewerowero ak niŋgizan? Gi mönö bulmakau aziŋi ewö akanbuk. Toŋan gölme mözözamgömapköra bulmakau aziŋi kinoŋnöŋ jöhöi ösöŋ öröiga dop köljapmö, laŋ öröba könöpuk yaköriba öröm ureiiga kerösuap jitŋan uiga sihimbölö mörakza. Gi mönö miaŋgö dop laŋ luhuba nangi könisemgi öne töhön kutubanbuk.’
“Mi möta qesial, ‘O Kembu, gi daŋön?’ Qesibiga jiyök, ‘Ni Jisös sesewerowero qakŋe al niŋgimakzani, mönö mia akzal.
Mi akzalmö, ölöp wahöta kinöŋ. Ni aka yuai ekzani aka könaŋgep toroqeba asuhuba kondel gihimami, mi mönö naŋgöba jiba dangunu ewö kinda nöŋgö jitŋememeni aka weleni qeba malman. Gi nup mi memba malman. Nöŋön miaŋgöra aka asuhum gihizal.
Nöŋön mönö nangi Israel ambazip kambu yeŋgö böröŋineyök meköm gihimam aka kian kantri ambazip yeŋgöreŋ melaim gihibiga anmani, yeŋön guhubepuköra mewöyök galöm mem gihimam.
Nöŋön melaim gihibiga anda ambazip jeŋini metohonöŋga uruŋini meleŋda söŋaupnöhök asakŋe kaŋgotme. Jeŋini tohoiga imbiŋini meleŋda Satangö kukösumnöhök lolohoba Anutugö sel uruŋe kame. Mewö kaba möt narim niŋgigetka siŋgisöndokŋini saŋgoŋda mosötmam. Mosötpiga Anutunöŋ alaurupŋi tök kutum eŋgiiga sarakŋi akzei, mönö yeŋgö sutŋine aŋgota dum tatatŋini memba oyaeŋkoyaeŋ aka malme.’ Jisösnöŋ mewö kutum nuasöta jiyök.”
“O kiŋ Agripa, Jisösnöŋ mewö jiiga nöŋön Suepnöhök jemeleŋ imut eka könaŋi möta mi köyatiba malmamgö mötpiga osiyök. Miaŋgöra nöŋön imut miaŋgö keuŋi mi tem köla nup memba malal.
Mi tem köla liliköba Buŋa keu kewö jim sehiba malal: Iŋini mönö uruŋini meleŋda Anutugöreŋ liliŋgöba kaba uru meleŋgeraŋgö ölŋi mi ahakmemeŋinan kondela malme. Buŋa keu mi mutuk Damaskus aka Jerusalem siti yahöt miaŋgöreŋ maljei, yeŋgöra jim asariba malal. Miaŋgö andöŋe Juda kantri pakpak yeŋgöra jial aka kian kantri yeŋgöra jiba uruŋini kuŋguba malal.
Könaŋi miaŋgöra aka Juda ambazip tosatŋan jöwöwöl jikenöŋ öŋgöba miaŋgöreŋ qeraköba nömimba kapaŋ köla köhömuŋi nuŋgubingö aket.
“Mewö aketmö, uruni meleŋnalaŋgöreŋök mala kotpiga Anutunöŋ bauköm niŋgiba maliga nalö kewöŋe toroqeba ölöp maljal. Baukbauk miaŋgöra aka ki kinda öŋgöŋgöŋi aka eretŋi eŋgö jeŋine keuni ki jizal. Moses aka kezapqetok ambazip yeŋön yuai asuhumapkö jigeri, nöŋön mönö yeŋgö keuŋini miyök törörök wuataŋgöba keu kewö naŋgöba jizal:
Anutunöŋ areŋ ali Amötqeqe Toŋi Kraist yaŋön sihimbölö möta kömumba azi mutukŋi kömupnöhök wahötma. Wahöta Anutu asakŋaŋgö könaŋi mi Juda kambu neŋgöra aka kian kantri yeŋgöra indela jim tuarim eŋgiba malmamgö jiyök.”
Polnöŋ keuŋaŋgö likepŋi mewö jiiga premiö Festusnöŋ tereŋgöba keu kembaŋe kutuba jiyök, “Pol, gi kahapmahap akzan. Papia miriŋi miriŋi miaŋgöreŋ öŋgönöŋga mötmötkan sehiba nöröpsohop mem gihii maljan.”
Mewö jiyökmö, Polnöŋ meleŋnök, “O kembu sorokni Festus, nöŋön nöröpsohop qahö akzal. Keu jizali, mi mötkutukutu keu ölŋa akza.
Kiŋ Agripanöŋ keu kiaŋgö könaŋi möt soroköza, mewö mötzal. Yuai pakpak mi tölapŋe waŋgöm kunöŋ qahö asuhuyök. Miaŋgöra keu buzupŋi pakpak mi mönö kiŋgö kezapŋe gei möt teközawi, mewö möt köhöizal. Miaŋgöra nöŋön keuni ki ölöp awösamkakak qakŋe kinda jibiga mötzan.
O kiŋ Agripa, Juda azi gi kezapqetok yeŋgöreŋ Buzup Kimbigö keuŋi möt narizan me qahö? Mi möt narizan, mewö mötzal.”
Polnöŋ mewö jiiga Agripanöŋ meleŋda jiyök, “O Pol, göŋön nalö töröptökŋi kiaŋgöreŋ uruni kuŋgunöŋga nöŋön uruni meleŋda Kraistkö alaŋi akileŋakgö mötzan me? Mewö mötmörizan me?”
Mewö jiiga Polnöŋ meleŋnök, “O kiŋ, keu köröpŋi me kötoŋi jibileŋak, mi muatmö, göŋönök qahöpmö, dölki keuni kezap ala mötzei, körek eŋön mewöyök Kraistkö alaurupŋi akŋegöra urusihimnan möta kewö köuluközal: O Anutu, uruŋini meleŋ eŋginöŋga nöŋön ki maljali, mönö miaŋgö dop akŋe. Tapep (muŋgamuŋga) miyök al eŋgimapköra qahö köuluközal.”
Mewö jiiga kiŋnöŋ wahöriga premiö aka Bernaisi yetkön mewöyök wahörohot aka yembuk tatkeri, yeŋön körek wahötket.
Wahöta mosöta angetka azi ipŋan nanŋinök eraum möta kewö jiget, “Azi kiaŋön bölöŋi kun qahö aiga wuanöŋgöra mönö gwaröhöm waŋgiget? Yaŋön kömupkö buŋa akŋawaŋgö dop qahö akza, mi mötzin.”
Mewö jiba eraum möta Agripanöŋ Festusgöra jiyök, “Sisa kiŋgöreŋ anbiga keuni mindiŋgöi diŋgimapköra qahö kapaŋ köla qesiba jibawak ewö, mönö ölöp pösaringa gebawak.” Mewö.
Azi ipŋi yeŋön neŋgöra keu kewö jöhöget: Nini waŋgenöŋ öŋgöinga luhutnöŋ naŋgöi Itali kantrinöŋ anbin. Keu mewö jöhögetka Pol aka kösö miri azi tosatŋi mi suahö galöm kun qetŋi Julius yaŋgö böröŋe al eŋgiget. Julius yaŋön yarö kambu bahöŋi kun qetŋi “Rom sisa kiŋgö yarö kambu” qetkeri, miaŋgöreŋ yarö azi 100 yeŋgö galömŋina malök.
Miri kun qetŋi Adramitium miaŋgöreŋök waŋge kun kaba Eisia prowinsgö köwet jitŋi mötöteiba waŋge döpŋi mohot mohot miaŋgöreŋ anmapkö aka jöjöröyöhi, miaŋgöreŋ öŋgöin. Öŋgöinga opo seri öröba möröreŋgögetka luhutnöŋ naŋgöi köwetnöŋ anin. Masedonia prowinsgö siti qetŋi Tesalonaika miaŋgöreŋök azi kun qetŋi Aristarkus yaŋön suŋgurumnini aiga mohotŋe anin.
Anda ahöm wahöta miaŋgöreŋ Saidon mire aŋgorin. Aŋgoringa Juliusnöŋ Pol ala ak waŋgiba jim teköiga waŋge mosöta alaurupŋi yeŋgöreŋ anda eŋgehiga wani yuaigöra osiyöhi, mi bauköm waŋgiget.
Miaŋgöreŋök kunbuk köwetnöŋ aninga luhutnöŋ köna anbin jiini, miaŋgöreŋ görökenök qeba gilöhaŋgöra lömböriiga toroqeba gölme jölanŋi qetŋi Saiprus miaŋgö tölapŋe geba qöhöröŋgöba mötöteiba anin.
Aninga luhutnöŋ naŋgöi köwet kutuba Silisia aka Pamfilia prowins yahöt mi etkoŋgita Lisia prowinsgö siti qetŋi Maira miaŋgöreŋ aŋgorin.
Aŋgota miaŋgöreŋ suahö galömninan waŋge kun miwikŋaiyök. Waŋge miaŋön Ijiptkö siti qetŋi Aleksandria miaŋgöreŋök kaba Itali kantrinöŋ anmamgö aka jöjöröyök. Mi miwikŋaiba jim kutum neŋgiiga miaŋgöreŋ öŋgöin.
Öŋgöba köwetnöŋ aninga luhutnöŋ ölöp qahö naŋgöi wehön gwötpuk mi ösöŋösöŋ anda malin. Mewö malin teköiga miaŋgöreŋ kupuk-kapak aka köwet miaŋgöreŋ Nidas taon kösutŋe aŋgorin. Kösutŋe aŋgoringa luhut köhöikŋanök gila miaŋgöreŋ göröken toroqeba anbinaŋgö könaŋi jöhöyök. Jöhöiga lömböriiga Krit gölme jölanŋaŋgö jitŋi köröpŋi qetŋi Salmone mi oŋgita anda gölme jöhanŋaŋgö tölapŋe geba qöhöröŋgöba mötöteiba anin.
Köwet jitŋi dowe mötöteiba osikosibuk anda mala Lasea taon kösutŋe miri qetŋi “Waŋge surusuruŋi eksihimŋambuk, Fair Hafens” qerakzei, miaŋgöreŋ aŋgorin.
Miaŋgöreŋ aŋgota nalö köröpŋi mösöhöba malin. Mewö malinga siŋgisöndok saŋgoŋsaŋgoŋgö kendonŋi qetŋi Yom Kippur miaŋgö nalöŋan teköiga luhutqeqe nalöŋan lök kam kuŋgui aŋgorin. Luhutqeqe nalöŋe ambazip köwetnöŋ anda “Ayuhubinbuk,” jiba waŋgeŋini jöhözema. Miaŋgöra Polnöŋ galöm meme keu kun kewö jii mötket,
“Aziurup, nini köwet qakŋe toroqeba anbinbuk. Mönö kupuk-kapak qakŋe anda ayuayuhu miwikŋaibinbuk. Waŋgenini raidimbomnöŋ qei jömgöiga sukinapŋi geŋmororoŋ öŋgöŋgöŋi aiga naninak mewöyök kömumbinbuk. Miri tandökŋan mewö ahiga ekzal.”
Galöm meme keu mewö jiyökmö, suahö galömninan Polgöreŋ keu mi qetala waŋge toŋi aka stia (möŋaqöŋai lökuat) galömŋi yetkön “Ölöp anbin,” jiyohori, suahö galömninan keuŋiri mi möt nariyök.
Miri qetŋi “Waŋge surusuruŋi eksihimŋambuk” miaŋgö waŋge döpŋi mi luhutqeqe nalö tatatkö dop qahö ahök. Miaŋgöra aka azi gwötpukŋan anbingö keu kötöngöba kewö jiget, “Ki tatpingö ölan neŋgöhöza. Ölöp opo seri öröba möröreŋgögetka köwetnöŋ anbin. Anda kapaŋ köla mala köna ahuiga Finiks waŋge döpnöŋ aŋgotpinak. Miaŋgöreŋ aŋgota luhutqeqe nalö ki ölöp tata malin teköma.” Waŋge döp qetŋi Finiks mi Krit gölme jölanŋi miaŋgö jitŋe wehön gegeŋi göröken ahöza. Mewö.
Anbingö keu mewö jigetka luhutnöŋ ösöŋösöŋ könahiba Saut görökenök gilök. Giliga “Ölöp anda areŋnini wuataŋgöba Finiks ekin,” jiba mötmöriba kinda waŋgegö kösö mendanŋi musulgetka korök. Koriga waŋgenöŋ lolohoiga luhutnöŋ naŋgöi ösöŋ neŋguaŋgiriga Krit gölme jölanŋaŋgö jitŋi mötöteiba dowe anin.
Mewö aninmö, nalö kude köriiga luhut ösumŋi köhöikŋi qetŋi mura (yoware, Not Istkö raidimbom (piwi)lilililikŋi) miaŋön mönö gölme jölanŋi miaŋgö qakŋeyök qeba gila neŋguba kayök.
Neŋguba kaiga waŋgenini galöm köl waŋgibingö mem bibihigetka luhut qeba kayöhaŋgöreŋ göröken anmamgö osiyök. Osiiga mosötketka luhutnöhök waŋge kuŋguba memba waŋgiriga nanŋak öne ani utuköm neŋgiiga laŋ malin.
Utuköm neŋgiiga mala gölme jölanŋi moröŋi kun qetŋi Kauda miaŋgö tölapŋe Saut göröken anin. Miaŋgöreŋ anda gomba kösönöŋ jöhögetka waŋge andöŋe o kutuba kayöhi, mi aum-möriba köwetnöhök öröinga gwötpuk lömböriiga töndup kapaŋ köla öröinga korök.
Gomba mi öröin koriga waŋge ketaŋe alin. Waŋgenöŋ utuköba jömgöbapuköra möringa kösö memba waŋge köpeiba jöhöm köhöiget. Mewö anda mala sak qetŋi Sirtis miaŋgöreŋ köwet röndumŋi köröpŋi qahö ahözawaŋgöreŋ kuŋguba qaköbinbuköra keŋgötŋini mörin. Mewö mörinaŋgöra aka waŋgegö opo seri yuaiŋi mi meköba eta ala waŋge galömkölköl mosötket. Mi mosötketka luhutnöŋ waŋge kuŋguba neŋgömisiiga öne laŋ anin.
Öne laŋ aninmö, raidimbom miaŋön mönö könöpŋambuk toroqeba gila utuköm neŋgiyök. Mewö utuköm neŋgiiga miri giaŋiiga miaŋgöreŋ könahiba waŋgegö sukinap tosatŋi memba köwetnöŋ gilget geyök.
Wehön karöbut aiga miaŋgöreŋ waŋgegö öröyuai aködamunŋambuk mi nanŋinak memba gilgetka köwetnöŋ geyök.
Mewö memenjaliba anda mala suŋgem silim gwötpuk miaŋgöreŋ wehön me seŋgelau kun qahö ehin. Raidimbom miaŋön mewöyök köhöikŋanök toroqeba gila ahöyök. Gilayök ahöiga lömböriiga “Mönö qahöwakin!” jiba malmal jöhöjöhögö möta uruninan eri tötbörömnini tali tarin.
Raidimbom uruŋe nalö köröpŋi kaba mala nene kun qahö nein. Miaŋgöra aka Polnöŋ sutŋine wahöta kinda kewö jiyök, “Aziurup, nöŋön Krit gölme jölanŋi qahö mosötpingö goro jiali, iŋini nöŋgöreŋ keu mi wuataŋgögetka dop kölbawak. Mewö ahinga geŋmororoŋ aka ayuayuhu kiaŋön mönö qaknine qahö öŋgöbawak.
Goroni mosötketmö, dölki qambaŋ keu kewö eŋgizal: Eŋgöreŋök kunŋan kun malmalŋi qahö ayuhuma. Mi qahöpmö, waŋgeyök ayuhuma. Miaŋgöra iŋini mönö ewebibiŋini möta tatme.
“Nöŋön bem qetŋi Anutu yaŋgö buŋaya aka welenŋi qeba maljal. Suŋgem gaun ahöbiga yaŋön Suep garataŋi kun melaiiga nöŋgö kösutne kaba kinja.
Kinda kewö jiza, ‘Pol, gi keŋgötki kude mötman! Gi ölöp Rom sisa kiŋgö jemesoholŋe anöŋga kewöt gihima. Mötnöŋ! Anutunöŋ körö ölöwakŋi kondel gihiba ambazip pakpak göbuk waŋgenöŋ mohotŋe maljei, yeŋgö malmalŋini mönö göhö böröge ali göbuk kinda kunŋan qahö kömuma.’
Suep garatanöŋ nöŋgöra keu jizawi, mönö miaŋgö dop asuhuma. Nöŋön Anutu mewö möt narim waŋgizal. Miaŋgöra aziurup, iŋini mönö eweŋini möta tatme.
Mewö asuhumapmö, luhutnöŋ gila muwutapköm neŋgiiga gölme jöhanŋi kungö jitŋe aŋgotpinaŋgö dop akza.” Mewö.
Waŋgeninan Gölme Sutŋire Köwetkö (Mediterranean Sea) bahöŋi qetŋi Adria Köwet miaŋgöreŋ öne laŋ aniga suŋgem 14 ahök. Mi aiga suŋgem bibiŋe miaŋgöreŋ waŋge nup meme azi yeŋön “Mönö gölme kun dopdowizin,” jiba uruŋinan mewö mötket.
Mewö möta kinda kösö kun lömbötŋambuk jöhöba gilgetka geba köwet dutŋi misiriyök. Misiriiga köwet röndumgö qötöŋi ahuyöhi, mi 40 mita (120 fit) miaŋgö dop ahök. Borom kun toroqeba anda tandök mohot miyök aketka qötöŋi miaŋön 30 mita (90 fit) miaŋgö dop aiga miwikŋaiget.
Mi miwikŋaiba waŋgeninan köt törom kembaŋe kuŋgubapuköra keŋgötŋini mötket. Mewö möta waŋgegö kösö mendanŋi 4 mi waŋge andöŋeyök pösata ösöŋ memba eta alget aka asarimapkö miri qeba mamböta köuluköba tatket.
Mewö tatketmö, waŋgegö nup meme azi yeŋön kewö möndöba jiget, “Nini mönö waŋge numbuŋe göröken waŋgegö kösö mendanŋi tosatŋi gilinga gema.” Mewö möndöba jiba waŋge moröŋi gomba kun waŋgenöhök meköba mem et algetka köwetnöŋ eri waŋge mosöta esapköba tölapŋe ölöŋ köla anbingö aket.
Mewö aketmö, Polnöŋ suahö galöm aka yarö azi yeŋgöra kewö jiyök, “Yeŋön waŋgenöŋ qahö mösölatiba kinme ewö, eŋgö malmal jöhöjöhögö könaŋi kun qahö ahuma.”
Mewö jiiga yarö azi yeŋön anda gombagö kösöŋi yandigetka nanŋök aniga nup meme azi yeŋön ölöŋ köla anbingö osiget.
Waŋgaraŋ suruiga miaŋgöreŋ Polnöŋ körek pakpak nene nemegö qambaŋ keu jim kutum eŋgiba kewö jiyök, “Iŋini lök nalö köröpŋi uruyahöt mamböta nene kun qahö yöhösöröba malgetka merak wehön 14:ŋi akza.
Miaŋgöra kewö jim kutum eŋgizal: Nini malmal jöhöbingö aum-möribini, miaŋgöreŋ ösumnini etpapuköra mönö köhöiba kinda ölöwahinga dop kölma. Miaŋgöra iŋini mönö nene neme. Eŋgöreŋök kunŋan kun sileŋi qahö qema. Nöröp jupŋini moröŋa kun mi qahö kötökŋi sohoma.”
Mewö jiba Polnöŋ beret memba körek pakpak yeŋgö jemesoholŋine Anutugö saiwap jiba mindipköba könahiba neyök.
Mewö neiga eka körek yeŋön awösamŋini geiga mewöyök nene memba neget.
Nini waŋge uruŋe mindiriba jaŋgö 276 miaŋgö dop malin.
Yeŋön körek pakpak nene nemba nem timbireŋ aket. Mewö aka waŋgenöŋ amqemapköra wit padi toru memba gilgetka köwetnöŋ geyök. Mewö.
Miri giaŋiiga gölme eka mi qahö möt kutuget. Qahö möt kutugetmö, köwet waŋgömŋi (bay) kun sakŋambuk miwikŋaiba eket. Mi eka “Mönö waŋge meleŋda esapköba miaŋgöreŋ aŋgotpinak,” jiba keu jöhöget.
Keu mewö jöhöba kinda waŋgegö kösö mendanŋaŋgö kösöŋi yandigetka suliga mosötketka köwet dutŋe ahöyök. Mi yandiba miaŋgöreŋök likeplikep stia (möŋaqöŋai) lökuat yahöt ahöyöhi, mietkö kösöŋiri pösatketka lolohoyök. Mi pösata waŋge wösöŋaŋgö opo seriŋi öröba möröreŋgögetka luhutnöŋ naŋgöi waŋge möŋaigetka saknöŋ göröken anin.
Mewö aninmö, waŋgenöŋ köwet töromnöŋ anbapuköra jöhöbingö osiba mosöta gilgetka anda kuŋguyök. Miaŋgöreŋ kuŋguba waŋge giliŋan töromnöŋ qeba qaköba anda kamamgö osiba tarök. Mewö tariga köwet siriŋan waŋgegö andö likepŋi gila kinda ösum köhöikŋi miaŋön qeba qesiŋmesiŋnök.
Mewö ahiga jiget, “Kösö miri azi yeŋgöreŋök kunŋan o qeba kutuba ölöŋ köla anbapuk.” Mewö jigetka yarö azi yeŋön kösö azi nini körek neŋgubingö mötket.
Mewö jigetmö, suahö galömninan Polgö malmalŋi jöhömamgö möta yarö aziurupŋan mewö akepuköra aŋgön köl eŋgiyök. Aŋgön köl eŋgiba kewö jim kutum neŋgiyök, “Denike eŋön köwet qeba anangö könaŋi mötzei, iŋini mönö mutuk luhuba geba köwet qeba anda körökŋe öŋgöme.
Yeŋön mutuk angetka tosatŋan andöŋine katapa sahötŋi qelanjiba meme me waŋgegö kitipŋi könaŋi könaŋi miwikŋaiba miaŋgö qakŋe ahöba köwet qeba anme.” Mewö jim kutum neŋgiiga tandök mewö aka körekŋan malmalnini jöhöba köwet jitŋe aŋgot teköin. Mewö.
Malmalnini jöhöba köwet jitŋe kaŋgota miaŋgöreŋ gölme jöhanŋi qetŋi Malta qetketka mörin.
Kaŋgoringa kienöŋ könahiba eri miri amöriyökmö, Malta ambazipnöŋ ala-ala tandök ölöp kötökŋi kondel neŋgiba könöp ohoba neŋguaŋgitketka körekŋanök könöp kösutŋe anda jömöta tarin.
Polnöŋ könöp omajarek qezaköba börangöba könöpnöŋ alök. Mi ali jeiga qatö kunöŋ könöp umŋan kösuiga kota böröŋe jöhöba yöhöyök.
Mokoleŋnöŋ mewö jöhöba böröŋe möndöba eta kiniga gölme jölanŋaŋgö toŋan eka nanŋini eraum möta kewö jiget, “Azi ki köwetnöhök malmalŋi jöhöba korökmö, Soŋgoriŋnöŋ töndup likepŋi meleŋda malmalŋi kutum waŋgii kömuma. Miaŋgöra mönö eŋgui kömukömu azia akza. Mewö möt köhöizin.”
Mewö jigetmö, Polnöŋ soramen utuköba kinda giliga könöp uruŋe geiga sileŋe geŋmororoŋ kun qahö ahuyök.
Mewö jiba ehiba “Sileŋi qariba pisihima me wölaŋ kömumba gölmenöŋ tala eta kölma,” mewö jiba ek tiba mamböta kinget. Nalö köröpŋi mamböta kingetmö, Polgö sileŋe yuai bölöŋi kun qahö ahuyök. Mewö aiga mötmötŋini meleŋniga jiget, “O, azi ki mönö bem azia akza.”
Malta saknöŋ kaŋgota laŋ uba kösutŋe nene nup gölme körö jajapiŋi aka bau bulmakau kambuŋi kambuŋi ahögetka ehin. Mi gölme jöhanŋaŋgö azi kembuŋini qetŋi Publius yaŋgö buŋaya ahöyök. Gölme toŋi miaŋön köl öröm neŋgii miriŋe öŋgöinga urukalem qakŋe köyan köl neŋgiiga yambuk köisirik taringa wehön karöbutkö dop anök.
Taringa Publius iwiŋan silekönöp aka irip suaip sepŋambuk kawöl (dysentery) miaŋön yöhöiga dumnöhök ahöyök. Ahöiga Polnöŋ yaŋgöreŋ anda köuluköba böröŋi nöröpŋe ala mem ölöwahök.
Mewö asuhuiga miaŋgöreŋök kawöl ambazip tosatŋi pakpak gölme jöhanŋe ahögeri, yeŋön mewöyök kaŋgotketka Polnöŋ Anutu köuluköiga ölöwaket.
Yeŋön kalem könaŋi könaŋi gwötpuk neŋgiba mewö miaŋön göda qem neŋgiba malget. Könaŋgep waŋgenöŋ öŋgöbingö ahini, nalö miaŋgöreŋ köwet qakŋe köna malmalgö yuaiŋaŋgö osiini, mi memba neŋgöra waŋgenöŋ alget. Mewö.
Köiŋ karöbut teköiga waŋge kun qetŋi “Bem Siwisiwi” miwikŋaiget. Waŋge miaŋgö nunduŋe siwisiwi bemyahöt qetŋiri Kastor aka Poluks mietkö imutŋira memba meŋölöba alget kinohot. Waŋge miaŋön Ijipt kantrigö siti qetŋi Aleksandria miaŋgöreŋök kaiga gölme jöhanŋe jöhöba luhutqeqe nalöŋi mi tatket. Mi tatket teköiga öŋgöinga opo seri öröba möröreŋgögetka luhutnöŋ naŋgöi mosöta anin.
Anda mala siti qetŋi Sairakyus miaŋgöreŋ aŋgota gölmenöŋ eta wehön karöbut tarin.
Tata waŋgenöŋ öŋgöinga opo seri öröba möröreŋgögetka anda Regium sitinöŋ aŋgorin. Aŋgota ahöm wahöta luhut Saut görökenök könahiba gilök. Gili anda silimŋi yahöt aiga miaŋgöreŋ Rom likepŋe Puteoli taongö waŋge döpnöŋ aŋgorin.
Aŋgota miaŋgöreŋ urumeleŋ alaurup tosatŋi miwikŋaiba eŋgehin. Eŋgehinga kewö qesim neŋgiget, “Iŋini ölöp nembuk sonda mohot malbeak me qahö?” Qesim neŋgigetka “Ölöp!” jiba yembuk malin. Malin teköiga eŋgömosöta Rom sitinöŋ öŋgöin.
Urumeleŋ alaurupninan Rom siti malgeri, yeŋön kainaŋgö keu buzupŋi mötket. Mi möta miwikŋaim neŋgibingöra tosatŋan wahöta (köna 43 mail kaba) miri qetŋi Apius Forum maket miaŋgöreŋ kaget. Tosatŋan (33 mail kaba) miri qetŋi Kian miri karöbut, miaŋgöreŋ kaba miwikŋaim neŋgiba aŋgehin. Aŋgeka Polnöŋ “Anutu saiwap!” jiba möpöseiba uruŋi amqeiga ölöwahök. Mewö.
Rom sitinöŋ kaŋgota miaŋgöreŋ Polnöŋ miri kunöŋ nanŋök malmapkö jim teköm waŋgigetka yarö azi kunŋan galöm memba yambuk malök.
Mewö jim teköm waŋgigetka miri miaŋgöreŋ tari silim karöbut teköiga Juda ambazip ipŋi köl öröm eŋgii kaba tokoget. Tokogetka Polnöŋ kewö jii mötket, “Iwi alaurupni, nöŋön nanine Juda ambazip kambunini qahö qetala kazik ak eŋgial me ambösakonurupnini yeŋgöreŋök ahakmeme möta maljini, mi qahö ak bölial. Mewö qahöpmö, töndup Jerusalem sitinöŋ qeraköba nömimba jöhöm niŋgiba kösö mire al niŋgiget tatpiga Rom gawman yeŋgö böröŋine al niŋgiget.
Al niŋgigetka böröjaŋ memba könaŋamnaŋgö qesiba kewötketka ölöwahök. Nöŋön yuai bölöŋi kun qahö aka kömupkö buŋaya akileŋakö dop qahö ahal. Yeŋön mewö eka pösat niŋgibingö mötket.
“Mewö mötketmö, Juda jitŋememe yeŋön Judia miaŋgöreŋ keu mi qetala tuarenjoŋ aket. Mewö aketka siksauk aka lömböriiga nöŋön köna jaruba kun qahö miwikŋaiba kewö kapaŋ köla qesial, ‘Ni ölöp Rom sitinöŋ anbiga sisa kiŋnöŋ keuni mindiŋgöi diŋgima.’ Mewö qesibiga melaim niŋgigetka ki kayal. Nani Juda kambu yeŋön kazik al niŋgigetmö, töndup yeŋgö sileŋine keu bölöŋi kun ala jim eŋgimamgö qahö mötzal. Mewö qahö.
Anutunöŋ azi kun asuhumapkö jöhöjöhö keu al neŋgiiga Israel neŋön keu miaŋgö ölŋi ahumapköra mamböta jörömqöröm ahakzini, nöŋön mönö azi sorokŋi yaŋgöra aka gwaröhöm niŋgigetka tapep (muŋgamuŋga) ki bisizal. Könaŋamni mewö. Miaŋgöra aka merak eŋgeka keukeu eraum mötpingöra köl öröm eŋgibiga ki kaba tokoze.”
Mewö jiiga jiget, “Judia gölmenöŋ göhöra keu jiba malgetmö, neŋgöra kimbi kun qahö alget kaiga ehin. Mewöyök alaurupninan miaŋgöreŋök ki kageri, yeŋgöreŋök kunŋan göhö keu buzup me kösohot bölöŋi kun qahö jii mörin.
Mi kun qahö jiget mörinmö, uruge keu ahözawi, nini mi ölöp mötpingö mötzin. Göhöreŋ Nazaret pati kambu miaŋgö keuŋi mi gölme dop jigetka ambazipnöŋ qetalgetka likeplikep miaŋgöreŋ goranora keu gwötpuk jiba kazik ahakze. Pati kambu miaŋgö buzupŋan mewö kezapnine gei mötzin.”
Mewö jiba Polnöŋ keu kunbuk jimapköra nalö kun areŋgöget. Mi areŋgögetka Juda ambazip jesöŋgöŋan nalö miaŋgöreŋ kaba Pol miri malöhaŋgöreŋ tokoget. Tokogetka söŋanök könahiba Anutu bemtohoŋaŋgö könaŋi jim asariba mali miri söŋauyök. Jisösgö könaŋi möt yaköba möt nariba uruyahöt mosötmegöra kapaŋ köla uru kuŋgum eŋgiba malök. Mutuk Mosesgöreŋ Köna keu aka kezapqetok ambazip yeŋgöreŋ Buzup Kimbi oyoŋda keu miaŋgöreŋök könahiba Jisösgö könaŋi indela miaŋön kondela naŋgöba jiba malök.
Buŋa keu mewö jiba maliga tosatŋan uruyahöt mosöta möt narigetmö, tosatŋan mi qahö möt nariba tönpin malget.
Nanŋini urumohot qahö ak aŋguba sutŋine mötmöt kambu yahöt aka deŋbingö aket. Deŋbingö aketka Polnöŋ keu kewöyök jii mötket, “Uŋa Töröŋan keu kun kezapqetok azi Aisaiagö uruŋe saŋep ali ambösakonŋini jii mötkeri, mi mönö eŋgöra dopŋine törörök jiyök.
Aisaianöŋ keu mi kewö jii ahöza, ‘Gi mönö ambazip kambu kieŋgöreŋ anda kewö jinöŋ mötme: Iŋini mönö kezapŋini ala keu ölŋa mötagun könaŋi möt bibihiba töndup qahö möt asarime. Jeŋinan uba yuai ölŋa ekagun könaŋi ek bibihiba töndup qahö ek kutume.
Ambazip kambu kieŋgö uruŋinan mönö köhöiba gwözöŋda ahöza. Kezapŋinan keu möt bibihiba jeŋini kömaziliköba malje. Mewö qahö akeak ewö, mönö jeŋinan yuai ölöp ek kutuba kezapŋinan keu möta uruŋinan könaŋi möt asariba uruŋini meleŋgetka nöŋön i ölöp mem ölöwak eŋgibileŋak.’”
Polnöŋ keu mi jim teköba kewö jiyök, “Miaŋgöra iŋini mönö keu kötŋi ki ölöp möt yaköme: Anutunöŋ amötqeqegö Buŋa keuŋi mi mönö kian kantri yeŋgöreŋ ali anma. Yeŋgöreŋ aniga yeŋön mi ölöp kezap ala mötme.”
(Polnöŋ mewö jim teköiga Juda yeŋön nanŋinök könöpuk jitnakölik aka goranora erauget öŋgöba eriga mosöta anget.)
Polnöŋ nanŋaŋgöra miri kun kusuk söŋgöröŋi memba miaŋgö uruŋe (yara) yambu yahöt jömukŋanök ahöm malök. Miaŋgöreŋ mala ambazip denike yeŋön ekingö kageri, yaŋön mi pakpak ölöp köl öröm eŋgiba malök.
Awösamkakak qakŋe kinda Anutu bemtohoŋaŋgö könaŋi jim asariba uru kuŋgum eŋgiba malök. Kembu Jisös Kraist möt waŋgimegöra Anutu amötqeqegö könaŋi kusum eŋgiba malök. Mewö maliga kunŋan kun qahö qetal waŋgiiga mala kota malök. Mewö.
Pol ni Jisös Kraistkö nup meme azia aka Rom urumeleŋ ambazip embuk keu eraum mötpingöra kaba kimbi ohozal. Anutunöŋ noholiga melaimelai azi aposol akzal. Anutunöŋ Ölöwak Buŋaŋi jim sehimamgöra möwölöhöm niŋgiiga maljal.
Anutunöŋ oyaeŋkoyaeŋ akingö Ölöwak Buŋaŋi indelmapkö keuŋi mi qeljiŋe jöhöba jiiga kezapqetok ambazipnöŋ möta Buŋa Kimbi töröŋi miaŋgöreŋ ohogetka ahöza.
Ölöwak Buŋagö könaŋi mi nanŋi nahönŋi Jisös Kraist. Yaŋön gölme azi ewö kiŋ Deiwidkö gwölönarökurupŋi yeŋgöreŋök asuhuyök.
Suep azi ewö Uŋaŋan solanŋi töröŋi ahök. Anutunöŋ i mem guliiga kömupnöhök wahöriga kukösumŋan aukŋe asuhuyök. Anutunöŋ mewö miaŋön nanŋi Nahönŋi akzawaŋgö keuŋi mi jim köhöiba kuŋgum waŋgiyök. Kembuninaŋgö könaŋi mewö.
Kraistnöŋ nupkö ölŋi kewö asuhumapköra mörök: Neŋön kian kantriŋi kantriŋi liliköba Jisösgö qetŋi sutŋine jim sehiinga möta uruŋini meleŋda möt narim waŋgiba keuŋi tem köla malme. Miaŋgöra aposol nupŋi aka kalem möriamŋi mi neŋgiiga memba maljin.
Anutunöŋ ambazip Jisös Kraistkö buŋaya aka malmegöra eŋgoholöhi, Rom iŋini mewöyök yeŋgö sutŋine malje.
Uruŋini meleŋda Rom sitinöŋ maljei, nöŋön körek eŋgöra kimbi ki ohozal. Anutunöŋ iŋini nanŋi ambazip sarakŋi malmegöra eŋgohola jöpaköm eŋgimakza. Anutu Iwinini aka Kembu Jisös Kraist yetkön mönö kalem möriam eŋgiyohotka luainöŋ malme. Mewö köulukömakzal.
Gölmeŋi gölmeŋi pakpak yeŋön Rom eŋgö mötnaripŋinaŋgö kösohotŋi jigetka mörakzal. Miaŋgöra keuni könahiba Jisös Kraistnöŋ nam köl niŋgiiga körek eŋgöra aka Anutuni saiwap jimakzal.
Nöŋön mötmöt sihimni pakpak Anutugö nupnöŋ ala welenŋi qeba Nahönŋaŋgö Ölöwak Buŋaŋi jim asarimakzal. Miaŋgöreŋ sundan iŋini mötmörim eŋgimakzali, mi Anutunöŋ naŋgöba jimakza.
Nalö dop kewö jiba köulukömakzal, “O Anutu, nöŋön Rom yeŋgöreŋ anmamgö möta nalö köröpŋi lök mambötzal. Miaŋgöra mönö sihimgahö dop jinöŋga köna asuhuiga nalö kewöŋe ölöp anmam.” Mewö.
Eŋgeka mötnaripŋinan köhöimapköra möta ölöp nup memegö mötmöt kalem kun eŋgimam. Miaŋgöra nalö mutukŋa eŋgöreŋ kaba eŋgekŋamgö awöweŋgöba maljal.
Kewö akingö awöweŋgömakzal: Nöŋön eŋgekiga mutulaŋgöba ni aka iŋini denöwö möt narimakzini, mi eraum möta urunöŋ naŋgöba körö-ölöwak qem aŋgubin.
O urumeleŋ alaurupni, iŋini mönö kewö mötmöriba malme: Nöŋön kian kantri tosatŋi yeŋgö sutŋine liliköba uruŋini kuŋgum eŋgibiga meleŋgeri, miaŋgö dop eŋgö sutŋine mewöyök ölŋi asuhui ekŋamgö mötzal. Miaŋgöra nalö gwötpuk lök eŋgöreŋ kusuk kamamgö areŋi ala malalmö, yuai tosatŋan mönö nalöŋi nalöŋi jöhöm niŋgiiga osial.
Anutugö jeŋe tosa kewö ahöm niŋgiza: Ambazip kambu könaŋi könaŋi bauköm eŋgimamaŋgö keuŋan mönö nöŋgö qakne ahöza. Mötmöt ambazip aka gukmaulem ambazip mieŋgö welenqeqeŋini öröröŋ akzal. Mindimindiri keu Grik mötzei aka qandam mala nanŋini keuŋine irohowaroho jimakzei, mi körek bauköm eŋgimamgö mötzal.
Mewö möta Ölöwak Buŋa mi Rom siti eŋgöra mewöyök jim asarimamgö amqeba urukönöp ahakzal. Mewö.
Anutugö kukösumŋan nini körek mem letot neŋgiiga nalö kewöŋe Suepkö buŋaya akzin. Juda neŋön mutuk urunini meleŋda mi möt nariin aka neŋgö andönine kantri tosatŋi yeŋön mewöyök mi möt nariget. Miaŋgöra Anutunöŋ kukösumŋi Ölöwak Buŋanöŋ ali ahözawaŋgöra mi algamusum qahö ahakzal.
Ölöwak Buŋanöŋ mönö solanŋi akingö könaŋi indelakza. Buŋa keu kun kewö ohoget ahöza, “Solanŋi akzawi, yaŋön mönö Anutu möt nariba mewö miaŋön köhöiba mal öŋgöma. Keu miaŋgö könaŋi kewö: Nini Anutu könahiba möt nariinga mötnaripnini eka keunini jim teköiga solaniin aka gölmenöŋ malbinaŋgö dop toroqeba möt narim waŋgiba jeŋe solanimakin.” Mewö.
Ölöp solanibinakmö, ambazip keu ölŋi ahakmemeŋinan közaŋgöba siksauk memakzei, Anutunöŋ mi Suepnöŋ euyaŋ-göreŋök uba ehi qahö dop köliga irimŋi seholimakza. Ambazip mewöŋi pakpak eŋgeka aŋgöjörakŋini qetala silikŋini bölöŋaŋgöra aka kazikŋi indeli asuhumakza.
Mi kewögöra: Anutugö könaŋi möt kutubinaŋgö dop akzawi, mi mönö nanŋak indel eŋgiiga sutnine aukŋeyök ahöiga mörakze.
Anutugö malmalŋi qahö ehakzinmö, kukösumŋi mi Suep gölme miwikŋaim etkiba miaŋgöreŋök könahiba kondela mala koriga nalö teteköŋi qahö asuhumakza. Miaŋgöra Anutugö börösöwöŋi törörök ehinga bem aködamunŋambuk akzawaŋgö könaŋan mönö ölöp möt kutubinaŋgö dop akza. Miaŋgöra ambazipnöŋ yuai kunöŋ möndöba nanŋine keuŋinaŋgö likepŋi naŋgöba jibingö osimakze.
Anutugö könaŋi möt kutuba malgetmö, töndup “Yaŋön bemnina,” mewö qahö jiba i qahö möpöseigetka qetbuŋaŋi sutŋine qahö ahöyök. Mewö qahö ahöyökmö, keu omaŋi laŋlaŋ mötmörigetka mötmötŋinan löwöriiga mötök aket. Uru mötkutukutuŋini qahö miaŋön mönö ömuŋ köla pandaman meiga jipjap malje. Miaŋgöra “Anutugö könaŋi qahö mötzin,” jiba möndömöndö laŋ aketka qahö dop kölja.
“Mötkutukutu ambazip maljin,” jiba sileŋini memba öŋgöba malgetmö, mewö miaŋön uruqahö ambazip akze.
Anutu qetbuŋaŋi asakmararaŋambuk nalö teteköŋi qahö mal öŋgömawi, i qahö möpöseiba waikŋi qahö memba malgetmö, i mosöta salupŋe tandö lopioŋ aka imut tosatŋi kuŋguget. Tandö lopioŋ söhögetka kaisoŋgolomŋinan azi kömukömuŋaŋgö dop akze. Imut tosatŋi megetka nei sömbup aka gölmenöŋ bapŋinan köla ölölöŋgömakzei, mieŋgö dop akze. Yeŋön mi sipköba bem ewö möpöseim eŋgiba malget.
Mewö aka malgeraŋgöra Anutunöŋ i andö eŋguiga nanŋini uruŋinaŋgö sihim kömbönaŋini laŋ wuataŋgöba serowilin aka nanŋini sileŋini gamu qeba mem et al aŋguba malje.
Anutugö keu ölŋi mosöta salupŋe keu muneŋi qekötahöget. Miwimiwikŋai Toŋi ölŋa qahö göda qeba welenŋi qahö qeba malgetmö, yuai miwikŋaiyöhi me nanŋini böröŋinan megeri, miaŋgö sihimŋi asuhui möta börösöwö mieŋgö waikŋini memba möpöseim eŋgiba malget. Mewö malgetmö, neŋön miwimiwikŋai Tonini mi nalö teteköŋi qahö möpöseimakin. Keu mi ölŋa.
Mewö aka malgeraŋgöra Anutunöŋ i andö eŋguiga nanŋini sihim kömbönaŋini gamuŋambuk mi laŋ wuataŋgöba kewö aket: Yeŋgö ambiurupŋinan awanöm köna diŋdiŋi mosöta nanŋinak meleŋda amimba malget.
Azi yeŋön mewöyök ambibuk amimba malmal mosöta goŋgiget. Kaisero akitkö sihim kömbönaŋini mi azi sutŋine öröm aŋguba mötketka könöpŋambuk aiga nanŋinak meleŋda amimba aŋgöjörakŋinambuk aka malget. Goŋgiba jaubatbat malgeraŋgö likepŋi mi Anutunöŋ dopŋine meleŋ eŋgiiga qakŋine öŋgöiga böliget.
Anutugö könaŋi möt kutubingöra mötketka eretŋi aiga mosötketka Anutunöŋ mönö mewöŋanök i andö eŋguiga nanŋini mötmötŋini goŋgoŋan galöm köl eŋgiiga ahakmeme gamuŋambuk aka memba malget.
Ahakmeme goŋgoŋi aka silik bölöŋi könaŋi könaŋi miaŋön uruŋini kokolak qeiga kewö ahakze: Yuaigö nepaqepalok membagun membingö köpösöŋgöba isimkakalek ahakze. Tosatŋi yeŋgöreŋ yuaigöra körögisigisi ahakze. Ambazip eŋguget kömumakze. Aŋgururuk aka tosatŋi tilipköm eŋgimakze. Ambazip tosatŋi jiliwitiŋ qakŋe bölöŋi ak eŋgibingö mörakze. Keu ambazip kezapŋine saŋep alget geiga diwoŋdawoŋ anakza.
Andöqeqe keu jimakze. Anutugö yom jimakze. Silik bölöŋi könöpŋambuk tem köla wuataŋgömakze. Jakbak-öraŋböraŋ aka sileŋini memba wahörakze. Silenöŋ alal aka silik bölöŋi murutŋi murutŋi miwikŋaimakze. Iwinam keuŋini qahö tem kölakze.
Mötmötŋini qahö tohoiga uruqahö mala keu laŋ jöhöba qahö wuataŋgömakze. Ala-ala qahö aka tosatŋi yeŋgöra wösömötmöt qahö ak eŋgimakze.
Anutunöŋ köna diŋdiŋi kewö jim kutui ahöza: Ambazip bölöŋi mewöŋi ahakzei, yeŋön mönö kömup köhöikŋaŋgö buŋaya akŋeaŋgö dop akze. Yeŋön jimkutukutu mi möt asarizemö, töndup nanŋinak bölöŋi mi ahakze aka miyök qahöpmö, tosatŋan mewö aketka “Ölöp!” jiba imbi köla naŋgöm eŋgimakze. Mewö.
O alani, gi tosatŋi yeŋgö keuŋini jim tekömakzan me qahö? Gi tosatŋi yeŋgö keuŋini jim teköba nangak ahakmeme miyöhök ahakzan. Miaŋgöra alagahö keuŋi kun jim teközan ewö, mönö nangahö keu mewöyök jim tekönöŋga miaŋgö lömbötŋan nangi qake öŋgöma. Miaŋgöra öŋgöŋgöŋi me eretŋi akzani, mi töndup mönö yuai kunöŋ möndöba nangahö keugö likepŋi naŋgöba jimamgö osimakzan.
Ambazip ahakmeme bölöŋi mewöŋi ahakzei, Anutunöŋ yeŋgö keuŋini keu ölŋaŋgö dop kewöta jim tekömakza, mi mötzin.
Miaŋgöra denöwö mötmörizan? Gi gölme azia aka töndup yuai mewöŋi ahakzei, yeŋgö keuŋini jim teköba nangak ahakmeme miyöhök aknöŋga dop kölja me qahö? Anutunöŋ keugi kewöta jim teköba likepŋi meleŋ gihiiga ölŋa göhö qake öŋgöma. Anutugöra jeŋe qahö mömölaköba asambötman.
Anutunöŋ ala ak neŋgiba bölöŋamninaŋgö likepŋi zilaŋ qahö meleŋmapmö, mamböta möta mökösöŋmakzawi, keu miaŋgöra jijiwilit akzan me? Anutunöŋ uruölöpŋi kondela urugi meleŋ-mangöra öröm gihimakzawi, miaŋgöra tönpin malbanbuk.
Gi kezapjupjup aka urugi qahö meleŋmani, mewö miaŋön Anutugö jeŋe qahö mömölakömanmö, irimsesewölŋan göhö qake sehiba öŋgöma. Kazik nalöŋan kam kuŋguiga keunini diŋdiŋanök jim teköma. Likepŋi meleŋ neŋgimawi, nalö miaŋgöreŋ irimsesewölŋi mönö aukŋe indeliga eka mötpin.
Anutunöŋ mönö “Ahakmemeninaŋgö dop mohot mohot neŋgöra likepŋi meleŋ neŋgimawi,” mi kewö:
Anutunöŋ qetbuŋaŋi neŋgimapköra mamböta aködamuninambuk akingöra kapaŋ köla pöndaŋ kinda nup ölöpŋi ölöpŋi memba maljini, neŋgöra malmal köhöikŋi neŋgima. Mi neŋgiiga nalö teteköŋi qahö oyaeŋkoyaeŋ mal öŋgöbin.
Mewö mal öŋgöbinmö, ambazip nanŋinaŋgörök mötmöriba giriŋjabak memba Buŋa keu ölŋi andö qeba keu bölöŋi wuataŋgömakzei, Anutugö irimŋan mönö miaŋgöra seholiiga kazikŋi ali qakŋine öŋgöma.
Kazikŋi mi mutuk Juda neŋgö qakŋine öŋgöiga neŋgö andönine kantri tosatŋi aiaka bölöŋi ahakzei, körek yeŋgö qakŋine mewöyök öŋgöiga sihimbölö kahasililiŋ möta malme.
Mewö malmemö, Juda aka neŋgö andönine kantri tosatŋan mewöyök urunini meleŋda aiaka ölöpŋi ahakzini, Anutugö aködamunŋan mönö körek neŋgö qaknine öŋgöiga qetbuŋa neŋgiiga luainöŋ malbin.
Anutunöŋ ambazip tosatŋi qahö neŋgek soriba tosatŋi qahö qepureim eŋgimakzapmö, dop mohotnöŋ kewöt neŋgimakza.
Miaŋgö könaŋi kewö: Kantri tosatŋi yeŋön Anutugöreŋ Köna keu qahö oyoŋda möta siŋgisöndok laŋ ahakzei, yeŋön mönö körekŋanök tönpin mala ayuhume. Juda neŋön Anutugöreŋ Köna keu oyoŋda möta töndup siŋgisöndok ahakzini, Anutunöŋ mönö keu miaŋgö dop körek kewöt neŋgiba keunini jim teköma.
Ambazip Anutugöreŋ Köna keu öne mörakzei, yeŋön Anutugö jeŋe solanŋi qahö akze. Qahöpmö, Köna keu tem köla wuataŋ-gömakzei, Anutunöŋ mönö yeŋgö keuŋini jim teköiga solanize.
Kantri tosatŋan Anutugöreŋ Köna keu qahö memba maljemö, tosatŋan töndup laŋ nanŋini imbi miaŋgö dop mötmöriba ahakze. Anutugö köna keuŋi qahö mötzemö, töndup mötmötŋinan jim kutum eŋgiiga Anutugö köna keugö dop aka miaŋgö bapŋe malje.
Mewö maljeaŋgö könaŋi mi aukŋe asuhuba kewö ahöza: Anutunöŋ ambazip miwikŋaim neŋgiba miaŋgöreŋ Köna keuŋaŋgö jimkutukutuŋi mi körek neŋgö urunine ali ahöza. Miaŋgöra Anutunöŋ keuŋi jiba saŋep alakzawi, mi kian kantri yeŋön mewöyök mörakze. Mi uruŋinaŋgö kezapŋan mötketka keuŋini jiiga Anutubuk öröröŋ mörakze. Anutunöŋ urumötmöt eŋgiyöhi, miaŋön nalö tosatŋe keu jakeŋe ala kuŋgum eŋgiiga möt bölimahakze aka nalö tosatŋe keuŋini naŋgöba jiiga möt ölöwahakze.
Ölöwak Buŋa jim asarimakzali, miaŋgö dop nalö ketaŋe kewö asuhuma: Kraist Jisösnöŋ Anutu bauköm waŋgiiga ambazip neŋgöreŋ keu tölapŋi tölapŋi kewöta jim teköm neŋgima. Mewö.
Gi nangi qetki Juda azia qeta Köna keunöŋ amöt qem gihimapkö möt nariba “Anutugö buŋaya akzal,” jiba silegi möpöseinöŋga dop kölja me qahö?
Gi Anutugö jitŋaŋgö dop malmalgö keuŋi möt sölöŋgöba maljan. Anutugö Köna keu kusum gihigeraŋgöra aka köna qetpuk sorok wuataŋgömamgö jiba keu pakpak kewöta ölŋi aka muneŋi mendeŋmakzan.
Gi “Ölöp jegömöl ambazip alabaukŋini aka eŋguaŋgitmam,” jiba aiweliköm aŋgumakzan. Söŋaupnöŋ maljei, mi mem asarim eŋgimanaŋgö dop awösamkakak akzan.
Mewö aka kewö jimakzan, “Köna keu kusum niŋgigetka mötkutukutu lök miwikŋaiba keu ölŋaŋgö könaŋi mötzal.” Mewö jiba amqeba kewö jimakzan, “Ni ölöp ambazip mötmötŋini qahö yeŋgö böhiŋina akŋam. Ölöp mönö namande yeŋgö qaqazuŋina aka kusum eŋgimakŋam.”
Mewö jiba tosatŋi kusum eŋgiba wuanöŋgöra nangi qahö kusum aŋgumakzan? “Yoŋgorö kude meman,” jiba ambazip uruŋini kuŋgum eŋgimakzanmö, nangak yoŋgorö meme aknöŋga qahö dop kölja.
“Sero yoŋgorö kude akŋan,” mewö jinöŋ mötketka nangak kaisero akzan me qahö? Tandö lopioŋ sisit mem eŋgimakzanmö, töndup nangak jöwöwöl jikenöŋ öŋgöba yuaiŋi aŋgön köla kiom qeba memakzan. Mi qahö dop kölja.
Anutugöreŋ Köna keubuk maljanaŋgöra silegi laŋ memba öŋgömakzanmö, nangak mi walöŋda mewö miaŋön Anutugö qetbuŋaŋi memba et ala malnöŋga gamuŋambuk ahakza.
Miaŋgö keuŋi mi Buŋa Kimbinöŋ kewö ohoget ahöza, “Eŋgö silikŋinaŋgöra aka kian kantri könagesö yeŋön Anutugö qetŋi ilita sutŋine mepaqepaik ahakze.”
Anutugöreŋ Köna keu wuataŋgöba maljan ewö, Anutugö aiwesökŋi silege yandigeri, miaŋön mönö bauköm gihiiga dop kölja. Mi dop köljapmö, köna keu walöŋda siŋgisöndok ahakzan ewö, mönö aiwesöki qahö memeŋi mewö tandök aka öne laŋ maljan.
Tosatŋan Anutugö aiwesökŋi sileŋine qahö yandigetka töndup köna keugö jimkutukutuŋi wuataŋgömakze ewö, Anutunöŋ aiwesök mi sileŋine ahözawaŋgö dop ewö eŋgehiga dop kölja.
Mewö eŋgehiga yeŋgöreŋök kunŋan ölöp Köna keugö dop göhö keugi töhönŋi kewöta jim teköiga etman. Anutugö aiwesökŋi silege yandigetka Köna keugö bohonŋi mohot mohot möt aŋgön köla maljanmö, mi walöŋda siŋgisöndok ahakzanaŋgöra aka etman.
Azi kunŋan silenöhök Juda azia akza ewö, yaŋön mönö Juda azi ölŋi qahö akza. Mewöyök Anutugö aiwesökŋi sileŋeyök yandigetka yaŋgiseŋ ahakze ewö, mi mönö aiwesök omaŋi, ölŋi qahö.
Ölŋi qahöpmö, azi kun uruŋan Juda azia akzawi, yaŋön mönö Juda azi ölŋi akza. Mewöŋanök Anutunöŋ urunini qesöŋda Uŋaŋi Töröŋi miaŋgöreŋ ali maljawi, miaŋön mönö aiwesök ölŋi akza. Köna keugö bohonŋi wuataŋgöba azi sileŋi yandigetka gölme ambazipnöŋ mötketka öŋgömakzapmö, Anutunöŋ aiwesökŋi urunine kinjawaŋgöra möri öŋgöi möpöseim neŋgimakza. Mewö.
Mewö ahöiga Juda ambazip maljini, miaŋön mönö denöwö bauköm neŋgibawak? Anutugö aiwesökŋi silenine yandigeri, miaŋgö ölŋan mönö denöwö ahum neŋgiza?
Ölŋan mönö malmal pakpak miaŋgöreŋ gwötpuk ahuba ölŋa bauköm neŋgimakza. Miaŋgö keuŋi mutukŋi kewö: Anutunöŋ Buŋa keuŋi neŋgiiga buŋanina aiga maljin.
Mewö maljinmö, neŋgöreŋök tosatŋan Anutu qahö möt narim waŋgiba malgetka denöwö ak eŋgima? Yaŋgiseŋ malgeraŋgö likepŋi meleŋda mönö denöwö ak neŋgima? Urukalemŋi jöhöba aŋgön köliga omaŋi akŋa me denöwö?
Mi qahöpmahöp! Nini körek pakpak muneŋ ambazip akzinmö, Anutunöŋ öl töhönŋi akza. Anutugö könaŋi mi Buŋa Kimbinöŋ kewö ohoget ahöza, “Keu jakeŋe ala qesim gihigetka keugahö likepŋi jim asariba miaŋgöreŋ diŋdiŋi aka luhut al eŋgiba kinman. Göhö könaŋamgi mewö miwikŋaiba naŋgöba jime.”
Neŋön ahakmeme goŋgoŋi wuataŋgöinga Anutunöŋ qindiŋaim neŋgiiga ahakmemeŋi diŋdiŋan mewö aukŋe asuhuza ewö, neŋön keu miaŋgöra mönö denöwö jibinak? Ni keu mi gölme ambazip mötmötkö dop kewö jizal: Anutunöŋ likepŋi meleŋniga irimsesewölŋan qaknine öŋgözawi, yaŋgö mötmötŋan mewö goŋgiza me qahö?
Qahö, mi yapmakek! Anutunöŋ goŋgoŋi akawak ewö, yaŋön gölmeŋi gölmeŋi neŋgö keunini mönö denöwö kewöta törörök jim teköbawak?
Nöŋön muneŋ azia akiga Anutunöŋ keuŋi ölŋan qindiŋaim niŋgiiga yaŋgö qetbuŋaŋan mewö aukŋe asuhum tiŋgitza. Mewö aiga nöŋön siŋgisöndok ahali, Anutunöŋ miaŋgö keuŋi mönö denöwögöra jim teköza? Nömosöri nani imbi-imbi malbi dop kölbawak me qahö? Keuŋan mönö qahö löwöriba etma.
Mönö kewö jiinga dop kölbawak, “Nini ölöp bölöŋi toroqeba ahinga Anutunöŋ mi qindiŋaiiga ölöpŋaŋgö ölŋan asuhuiga keuŋan qetbuŋaŋambuk akŋa.” Tosatŋan neŋgöra keu sirongen mewö jiba toroqeba kewö jimakze, “Polnöŋ keu mewö jiba miaŋgö dop laŋ ahakza.” Mewö aka jigeraŋgö keuŋi mi Anutunöŋ kewöta dopŋine jim teköm eŋgima, mötzal. Mewö.
Keu mewö eraum möta mi denöwö jim teköbinak? Juda neŋön kantri tosatŋi eŋgoŋgita Anutugö jeŋe diŋdiŋi akzin me qahö? Saumbaŋ! Miaŋgö keuŋi lök qeljiŋe kewö jim köhöinin: Juda me kantri tosatŋi akinak, nini körekmakörek siŋgisöndok ahinga köpeim neŋgiiga maljin. Miaŋgöra silenini memba öŋgöbingö osimakzin.
Miaŋgö keuŋi mi Buŋa Kimbinöŋ kewö ohoget ahöza, “Kunŋan kun solanŋi diŋdiŋi qahö kötökŋi akza.
Kungö uruŋe mötmöt qahö ahum kutui laŋ malje. Kunŋan kun Anutu miwikŋaimamgö qahö kapaŋ kölakza.
Qahöpmö, körekŋan mönö köna oŋgita jaŋjuŋ aka malje. Körekmakörekŋan mönö böliba Anutugö jeŋe aŋgöjörakŋinambuk akze. Ölöpŋi ahakzawi, mohot-töwa kun mi qahöpmahöp miwikŋaizal.
Nesilamŋinan isimkakalek ahakze. Jöl ginaginaŋinan qaksirigö löm ewö aŋaŋiba kiniga kömupkö qösösökŋi ewö miaŋön ambazip laŋ ayuhum eŋgimakze. Keu bölöŋi mi qatögö jitŋi möröm warabe ewö numbuŋine kokolak qeba ahöiga jitŋinan ambazip laŋ eŋgöhömakze.
Sait keu kömbukŋambuknöŋ mönö numbuŋini kokolak qeiga ambazip laŋ qesuahöm eŋgimakze.
Ambazip laŋ eŋguba sepŋini mokomegöra könaŋinan kik-kek ösumok anda kamakze.
Könaŋini goŋgii maljeaŋgö aiwesökŋini kewö akza: Denike lilikömakzei, miaŋgöreŋ mönö köndeŋ-möndeŋ aketka ambazip uruŋinan böliba kömbuhi-makza.
Luainöŋ malmalgö könaŋi mi qahö möt kutum yaköze.
Anutu göda qebingö keuŋi mi uruŋine qahö ahöza. Jitŋi oŋgitpinbuköra keŋgötŋini qahö möta önewat laŋ malje.” Anutugöreŋ keu mewö ahöza.
Anutunöŋ Köna keu kewögöra neŋgiyök, mi mötzin: Köna keu pakpak miaŋön gölme dop jöhöm neŋgimakza. Nini keu miaŋgö bapŋe anda tem köla malinga dop kölma. Qahö tem kölbin ewö, Anutunöŋ mönö likepŋi meleŋ neŋgii ayuhubin. Miaŋgöra sömbunini möta möndömöndönini mosöta keu bök mala tem köl waŋgiinga dop kölma. Anutunöŋ ambazip könanini mewö indelöha ahöza.
Köna keunöŋ jöhöm neŋgimakzapmö, nini lökŋanök mi wuataŋgöbingö osimakzin. Anutugöreŋ Köna keunöŋ siŋgisöndok qiwikŋaiiga aukŋe eka ölöp möt kutubinmö, köna miaŋön Anutugö jeŋe solanŋi akingö osibin. Mewö.
Naninak osimakzinmö, Anutunöŋ Köna keu wuataŋgöba solanŋi akingöra mi qahö jiyökmö, köna murutŋi kewö areŋgöba jii ahöza: Anutunöŋ nanŋak keunini jim teköiga yaŋgö jeŋe solanibin. Anutunöŋ keu mi Moses aka kezapqetok ambazip yeŋgöra indeliga naŋgöba jiba Buŋa Kimbinöŋ ohogetka nalö kewöŋe aukŋe asuhuiga mötzin.
Miaŋgöra denike denike neŋön Jisös Kraist möt narizini, Anutunöŋ mönö körek neŋgö keunini jim teköiga solanibin. Ambazip kambu murutŋi murutŋi neŋön Anutugö jeŋe öröröŋ akzin.
Ambazip körek neŋön siŋgisöndok aka Anutugö asakmararaŋaŋgöra osizin.
Mi osizinmö, Anutugö kalem möriamŋan asuhuiga Kraist Jisösnöŋ sohopnini meyök. Anutunöŋ kalem miaŋgöra aka keunini jim teköiga solanibin.
Mutuk siŋgisöndok aka malgeri, Anutunöŋ mi möta mökösöŋda likepŋi zilaŋ qahö meleŋ eŋgiyök. Mi qahö meleŋ eŋgiba nanŋi ahakmeme solanŋan aukŋe asuhumapköra möta Kraist Jisös jöwöwöl sömbup ewö aliga qeget kömuiga Anutugö jeŋe köl könjörat neŋgimapkö könaŋa ahök. Sepŋi mokoyöhi, mi möt nariinga mewö miaŋön siŋgisöndoknini mosöri solanibin.
Könaŋi mi nalö kewöŋe aukŋe asuhumapköra möta Jisös mewö ak waŋgiyök. Anutugö ahakmeme solanŋi mi kewö: Nanŋak solanŋi akza aka kunŋan Jisös möt narizawi, mönö yaŋgö keuŋi jim teköiga solanimakza.
Mewö aiga mönö wanigöra silenini mem öŋgöbinak? Yuai kungöra aka qahöpmahöp. Köna keu wuataŋgöba solanŋi akingöra mi osizin. Mewö solanŋi qahö akinmö, Jisös möt nariinga Anutunöŋ neŋgeka keunini jim teköiga solanimakin.
Keu ki jim teköba kötŋi kewö jim köhöizin: Köna keu wuataŋgömakzinaŋgöra qahöpmö, Jisös möt narim waŋgizinaŋgöra aka Anutunöŋ keunini jim teköiga solanimakin.
Anutunöŋ Juda neŋgö Anutuninanök qahö akza. Mönö kantri tosatŋi yeŋgö Anutuŋina mewöyök akza me qahö? Mönö yeŋgö Anutuŋina mohot akza.
Anutunöŋ mohot akza. Miaŋgöra silenini yandiget maljini, neŋön möt narim waŋgiinga mem solanim neŋgimakza aka sileŋini qahö yandiget maljei, mi mewöyök möt narim waŋgigeraŋgöra aka mem solanim eŋgimakza.
Mötnarimegö keu jiba miaŋön kuŋgum eŋgiba mewö miaŋön Köna keu memba et alinga omaŋi akŋa me qahö? Mi yapmakek qahöpmö, Anutugöreŋ Köna keu mi qahö qeapkömakzinmö, mi mem köhöimakzin. Mewö.
Nini bömön jalönini Abrahamgö könaŋaŋgöra denöwö jibin? Yaŋön Anutugö könaŋi denöwö miwikŋaiba yaŋgö jeŋe solanŋi ahök?
Ölŋa, Anutunöŋ yaŋgö keuŋi ahakmemeŋi ölöpŋaŋgöra aka jim teköiga solanibawak ewö, yaŋön miaŋgöra ölöp sileŋi memba öŋgöbawakmö, mi Anutugö jeŋe qahö.
Miaŋgö keuŋi Buŋa Kimbinöŋ kewö ohoget ahöza, “Abrahamnöŋ Anutu möt nariiga mötnaripŋi ehi dop köliga keuŋi jim teköiga solaniyök.” Keu mewö ahöza.
Keuŋi mönö kalema jim teköiga solaniyökmö, kunŋan nup meiga galömŋan töwaŋi kalema qahöpmö, nup memakzawaŋgö dop ek kewöta töwaŋi waŋgimakza.
Gölme galömnöŋ mewö waŋgimakzapmö, Anutunöŋ aŋgöjörak ambazip neŋgö keunini jim teköiga solanimakin. Miaŋgöra kunŋan oyaeŋkoyaeŋ akŋamgöra nup qahö memba Anutu öne möt narim waŋgizawi, Anutunöŋ mönö mötnaripŋi mi ehi dop köliga keuŋi jim teköiga solanima.
Deiwidnöŋ mewöyök keu miaŋgö könaŋi naŋgöba keu kewö indela jiyök, “Kunŋan oyaeŋkoyaeŋ akŋamgöra nup qahö meiga Anutunöŋ mötnaripŋi ehi dop köliga keuŋi jim teköiga solanizawi, yaŋön mönö simbawoŋ akza.”
Mewö jiiga keuŋi mi kewö ohoget ahöza, “Ambazip Köna keu walöŋgetka Anutunöŋ siŋgisöndokŋini mosöta köl könjörari maljei, yeŋön mönö simbawoŋ akze.
Kembunöŋ kungö siŋgisöndokŋi saŋgoŋda ehi dop köliga likepŋi qakŋe qahö ali öŋgömawi, yaŋön mönö oyaeŋkoyaeŋ akza.” Keu mewö ahöza.
Anutunöŋ oyaeŋkoyaeŋ akingö könaŋi mewö indela Anutugö aiwesökninambuk neŋgörök jii ahöza me qahö? Mi qahö. Mi mönö kantri tosatŋi aiwesökŋini qahö yeŋgöra mewöyök ahöza. Neŋön lök kewö jiba ohozin, “Abrahamnöŋ Anutu möt nariiga mötnaripŋi ehi dop köliga keuŋi jim teköiga solaniyök.”
Mönö wani nalönöŋ ehi dop köliga keuŋi jim teköiga solaniyök? Anutugö aiwesökŋi sileŋe yandiget malöhi, nalö miaŋgöreŋ qahöpmö, mutuk öne malöhi, Anutunöŋ mönö nalö miaŋgöreŋ mötnaripŋi ehi dop köliga keuŋi jim teköiga solaniyök.
Mutuk öne mala Anutu möt nariiga keuŋi jim teköiga solaniyök. Miaŋgö andöŋe dop köljawaŋgö aiwesökŋi mi sileŋe yandimegöra jiiga muŋgem supap ewö ahök. Mewö aiga yaŋgö andöŋe Anutugö aiwesökninambuk qahö mala möt narim waŋgiinga mötnaripnini ehi dop köliga keunini jim teköiga solanibini, Abrahamnöŋ körek neŋgö bömön jalönina ahök.
Bömön jalönini yaŋön öne mala nalö miaŋgöreŋ uruŋi meleŋda Anutu möt nariba malöhi, nini aiwesökninambuk yaŋgö dop aka maljin. Anutugö aiwesökninambuk mala urunini meleŋda maljini, mönö neŋgö bömönina mewöyök ahök. Aiwesök yandim neŋgigetka öne laŋ qahö maljinmö, Abrahamgö köna lasupŋi wuataŋgöba möt narimakzin. Mewö.
Anutunöŋ Abraham gölme buŋa qem waŋgiiga toŋi aiga gwölönarökurupŋan yaŋgö andöŋe mewö mal öŋgömegö keuŋi jiba jöhöyök. Keu mi Köna keu wuataŋgöyöhaŋgöra aka qahö jiyökmö, Anutunöŋ mötnaripŋi ehi dop köliga keuŋi jim teköi solanŋi ahöhaŋgöra keu mi jiyök.
Tosatŋan oyaeŋkoyaeŋ akingöra Köna keunöŋ qekötahöba mewö miaŋön Anutugöreŋ yuai mi buŋa qem aŋgubeak ewö, yeŋön mönö möt naribingö keuŋi qeapkögetka omaŋi akawak. Mewö Anutugö jöhöjöhö keugöra qahö osiinga keu miaŋön omaŋi akapuk.
Anutugöreŋ Köna keu walöŋninga irimŋi seholiiga kazikŋan qaknine öŋgömakzapmö, Köna keu qahö ahöbawak, mewö siŋgisöndokö keuŋi qahö jibinak.
Abrahamnöŋ mewö mindirim neŋgiba körek neŋgö bömönini akza. Miaŋgöra jöhöjöhö keuŋi neŋgiyöhi, mi Köna keunöŋ qekötahömakzei, yeŋgörök qahöpmö, Abraham ahök ewö möt narimakzini, neŋgöreŋ mewöyök ölŋambuk akŋapköra mörök. Miaŋgöra Anutunöŋ jöhöjöhö keuŋi mi kewö areŋgöba alök: Mi möt nariinga ölŋi körek neŋgöra kalema neŋgiiga kalem möriamŋan aukŋe asuhumakza.
Abrahamgö keuŋi kun mi Buŋa Kimbinöŋ kewö ohoget ahöza, “Nöŋön gi kuŋgum gihibiga ambazip könagesö gwötpuk yeŋgö iwiŋina akŋan.” Keu miaŋgö dop Abrahamnöŋ Anutugö jeŋe iwi ak neŋgimakza. Anutunöŋ kömukömuŋi mem gulim eŋgimakza. Könagesö malmalŋini qahö, mi jebuk maljeaŋgö tandök ewö eŋgoholi asuhumakze. Abrahamnöŋ mönö Anutu mewöŋi möt narim waŋgiyök.
Anutunöŋ mutuk Abrahamgöra kewö jii mörök, “Göhö gwölönarökurupkan ahum sehigetka jaŋgöŋini seŋgelau ewö aiga malme.” Jöhöjöhö keu mi möta denöwö ölŋambuk asuhubawak, mi qahö mörökmö, mi töndup jörömqöröm aka ambazip könagesö gwötpuk yeŋgö iwiŋini akŋamgö mamböta malök. Jöhöjöhö keu mutukŋaŋgö dop asuhumapköra mönö Anutu möt narim waŋgiba malök.
Saragö köröŋan morö memegö dop qahö aiga nanŋak yambuŋi lök 100:kö dop ahök. Miaŋgöra nanŋi mötmöriiga lök azi namŋi sileŋi waziba sohosoholiŋi ahökmö, töndup Anutugöreŋ keunöŋ ölŋambuk akŋapköra möt narim waŋgiba maliga Abrahamgö mötnaripŋan qahö sörauba löwöriyök.
Qahö löwöriyökmö, keuŋan ölŋambuk akŋapkö möt nariba miaŋgöreŋ köhöiba kinök. Anutugö jöhöjöhö keugöra uruŋan an qem kam qem uruyahöt qahö ahökmö, mötnaripŋan köhöiiga Anutu möpöseiba maliga Anutugö qetbuŋaŋan sehiyök.
Anutunöŋ yuai asuhumapkö keuŋi jiba jöhöba mi ak tekömamgö köhöimakzawi, mi möt köhöim teköba uruyahöt kun qahö aka malök.
Mewö aka malöhaŋgöra Anutunöŋ Abrahamgö mötnaripŋi ehi dop köliga keuŋi jim teköiga solaniyök.
Mötnaripŋi ehi dop köliga keuŋi jim teköiga solaniyöhi, keu mi Abrahamgörök qahö ohoget ahöza.
Abrahamgörök qahöpmö, neŋgöra aka mewöyök mi ohoget ahöza. Nini Kembunini Jisös mem gulii kömupnöhök wahöröhi, Anutu ia möt narim waŋgiinga mötnaripnini ehi dop köliga jim teköm neŋgiiga solanibin.
Anutunöŋ neŋgö siŋgisöndok-ninaŋgöra aka Jisös qahö aŋgön köli kömuyök aka solanŋi akingöra aka mem guliiga kömupnöhök wahöta malja. Mewö.
Neŋön Anutu möt nariinga keunini jim teköiga solanizin. Miaŋgöra Kembunini Jisös Kraistnöŋ mönö nam köl neŋgiiga Anutubuk luai miwikŋaiba maljin.
Mewöyök Jisös Kraist möt nariinga nam köl neŋgiiga kalem möriam buŋa qem aŋgubingö könaŋi miwikŋaiba nalö kewöŋe kalem möriam uruŋe maljin. Anutugö asakmararaŋ uruŋe aŋgotpingö jörömqöröm aka söŋgaimakzin.
Miaŋgörök qahö söŋgaimakzinmö, wahöjaliŋ möta miaŋgöra mewöyök söŋgaimakzin. Köŋjiliŋ möta mökösöŋda mewö miaŋön kapaŋkölköl miwikŋaibin. Mi möta miaŋgöra söŋgaimakzin.
Kapaŋkölköl miwikŋaiba esapesapnöŋ köhöiba kinbin. Esapesap-nöŋ köhöiba kininga jörömqörömninan köhöimakŋa.
Anutunöŋ Uŋa Töröŋi al neŋgiiga köna asuhuiga urukalemŋi mokoiga urunine geiga maljin. Miaŋgöra jörömqöröm aka oyaeŋkoyaeŋ akingö al mamböta gamumamusum qahö miwikŋaibin.
Miaŋgö könaŋi kewö: Nini mutuk lölöwöröŋi ösumnini qahö malini, Kraistnöŋ mönö nalö diŋdiŋi miaŋgöreŋök kömumba ambazip aŋgöjörakninambuk neŋgö sohopnini meyök.
Kunöŋ Köna keu törörök wuataŋgöba diŋdiŋi akzawi, ala mewöŋaŋgöra kunŋan ölöp qahö kömumbawak? Mi möriga osibawakmö, kunöŋ urukalem gwötpuk ambazip ak eŋgimakzawi, alaŋi kunŋan yaŋgöra aka ölöp sileŋi köleŋda kömumamgö mötpawak.
Ambazipnöŋ mewö ahakzinmö, Anutunöŋ uruŋan jöpaköm neŋgimakzawi, yaŋön mi kewö kondelök: Yaŋön Kraist melaiiga eta mutuk aŋgöjörak ambazip malini, nalö miaŋgöreŋök mönö neŋgöra aka kömuyök.
Kömuiga nalö kewöŋe sepŋan saŋgoŋda jim teköm neŋgiiga solaniba maljin. Töndup mi korembeŋi ewö aiga ölŋan mönö könaŋgep kewö asuhuma: Anutunöŋ siŋgisön-dokö urukönöpŋi aukŋe kondeliga yuai kanjamŋambuk gölmenöŋ asuhuma. Mi asuhuiga Anutugö jeŋe solanŋi akzinaŋgöra Jisösnöŋ mönö jeŋberereŋ miaŋgöreŋök meköm neŋgiiga oyaeŋkoyaeŋ akin.
Nini mutuk Anutugö kerökurupŋi malini, nalö miaŋgöreŋ nanŋi Nahönŋi melaii kömumba miaŋön töwanini ahiga Anutubuk ala-ala ahin. Ahini, miaŋön korembeŋi akzapmö, ölŋi bohonŋan könaŋgep kewö asuhuma: Töwanini ali Anutugö alaurupŋi malinga Jisösnöŋ köhöiba maljawaŋgöra mönö amqeba meköm neŋgiiga oyaeŋkoyaeŋ akin.
Kembunini Jisösnöŋ Anutugö amötqeqe nupŋi meiga Anutunöŋ töwanini ali yambuk ala-ala ahini, miyöhök qahöpmö, ölŋa Anutubuk jöpaköm aŋguba kinda köiraŋ köla söŋgaimakzin. Mewö.
Azi mohotnöŋ siŋgisöndok gölmenöŋ kondoriga asuhuyök. Anutunöŋ siŋgisöndok miaŋgö likepŋi aliga kömup asuhuyök. Miaŋgö dop ambazip körek neŋön siŋgisöndok aka malinga kömupnöŋ miaŋgöra ambazip körek pakpak dop köl neŋgii maljin.
Mutuk Köna keu qahö asuhuiga nalö miaŋgöreŋ mewöyök siŋgisöndok lök aukŋe asuhuba ahöyökmö, Köna keu qahö ahöiga siŋgisöndokö keuŋi mi qahö jim kewöta laŋ malget.
Adamgö nalöŋeyök könahiba laŋ mala kotketka Mosesgö nalöŋe Köna keu asuhuyök. Ambazip nalö sutŋe miaŋgöreŋ siŋgisöndok aketmö, Adamnöŋ köna walöŋnöhi, miaŋgö dowök qahö walöŋda malgetmö, kömupnöŋ töndup i mewöyök galöm köl eŋgii malget. Adam, azi mutukŋi yaŋön mönö azi kun kamawaŋgö söpsöpŋa ahök.
Söpsöpŋa ahökmö, könaŋiri mi öröröŋ qahö akzahot. Adamnöŋ Köna keu walöŋda eri siŋgisöndok asuhum sehiba ambazip gwötpuk dop köl eŋgiiga kömumba malget. Mi kömupkö könaŋi akzapmö, oyaeŋkoyaeŋ akingö könaŋi mi kun. Mi kewö: Azi mohot Jisös Kraist yaŋön nam köl neŋgiba kalem möriamŋi indeliga Anutugö kalemŋan aukŋe asuhuba ambazip gwötpuk dop köla qesalöpköm neŋgiyök.
Toroqeba kewö jimam: Köna yahöt mi öröröŋ qahö akzahot. Azi mohotnöŋ siŋgisöndok aiga Anutunöŋ keuŋi jim teköiga siŋgisöndok ambazip körek neŋön könöp siagö buŋaya akzin. Mi gölme azigö könaŋi akzapmö, Suep azigö könaŋi mi kun. Mi kewö: Nalö gwötpuk Anutugö Köna keu walöŋninga kalemŋi kondela jim teköm neŋgiiga solanimakzin.
Mi dumge jimam: Azi mohotnöŋ Köna keu walöŋda kömup kondoriga ambazip körekmakörek kömumba maljin. Adamgö siŋgisöndoköra aka kömupnöŋ körek dop köla galöm köl neŋgii laŋ malin. Mi köna etqeqeŋi akzapmö, Anutu ösum-mumuŋaŋgö könaŋi mi kewö: Ambazip nini solanŋi akingö kalemŋi mi keleŋmaleleŋ buŋa qem aŋguba kalem möriamŋaŋgö uruŋe maljini, neŋön mönö oyaeŋkoyaeŋ akin. Azi mohot Jisös Kraist yaŋön naŋgöba inahöm neŋgiiga suahö
Dumge kunbuk jimam: Azi mohotnöŋ Anutugö Köna keu walöŋda eri Anutunöŋ keuŋi jim teköiga ambazip körek neŋön könöp siagö buŋaya ahin. Mewöŋanök azi kunŋan solanŋi akingö kondoriga urunini meleŋninga Anutunöŋ ölöp ambazip pakpak neŋgö keunini jim teköiga solaniba köhöiba mal öŋgöbin.
Dumge kunbuk kewö jimam: Azi mohotnöŋ qeqetal aka siŋgisöndok bohon köli sehiiga ambazip sehisehiŋi neŋön meleŋda siŋgisöndok ambazip ahin. Mewöŋanök azi kunŋan Anutugö jitŋi tem köla siŋgisöndokninaŋgö töwaŋi aliga köna asuhuiga Anutunöŋ ambazip sehisehiŋi neŋgö keunini jim teköiga solanibin.
Mutuk öne laŋ mala kotketmö, Mosesgö nalöŋe Anutunöŋ Köna keu ambazip siŋgisöndokŋini möt kutumegöra toroqem eŋgiyök. Mi toroqem eŋgiyökmö, mi mötketka siŋgisöndokŋinan sehiba aukŋe asuhuyök. Mewö aiga Anutunöŋ mönö kalem möriamŋi mewöyök mem sehiiga siŋgisöndok oŋgita asuhuyök.
Siŋgisöndokö kukösumŋi mi ketaŋi. Miaŋgöra siŋgisöndok ahinga miaŋön galöm köl neŋgiiga köhömuŋi mala kömumba mala korin. Anutugö kalem möriamŋi miaŋön mönö mewöŋanök kukösumŋambuk akza. Jisös Kraist Kembuninan solanibingö kondoriga Anutunöŋ keunini jim teköiga diŋgiba malmal köhöikŋi miwikŋaiba nalö teteköŋi qahö mal öŋgöbin. Mewö.
Anutunöŋ kalem möriamŋi neŋgii sehimapköra siŋgisöndok toroqeba aka malbin me qahö? Miaŋgöra mönö denöwö jiinga dop kölma?
Siŋgisöndok yapmakek! Nini siŋgisöndokö kösönöhök lolohoba urunini walŋan qamöt ewö aiga siŋgisöndok akingö tököba maljin ewö, mönö denöwögöra siŋgisöndoknöŋ toroqeba galöm köl neŋgii malbinak?
Keu ki mötze me qahö: Nini körek Kraistköreŋ qeköta-höbingöra aka o melun mem neŋgiget. Miaŋgöreŋ urunini walŋan mönö Jisös qeget kömuyöhaŋgö tandök kömui malbingöra o melun mi mem neŋgiget.
Iwinöŋ asakmararaŋi kondela Kraist mem gulii kömupnöhök wahöröhi, neŋgö uruninan mewöyök kölöŋaiiga dölökŋi aka malinga dop kölma. Iwininan nini Kraistkö tandök ewö guliba wahöta ahakmeme dölökŋi aka memba malbingöra mötza. Miaŋgöra o melun mi kewögöra mem neŋgiget: Urunini walŋan Jisösbuk mohotŋe kömumba ahömapköra urunini walŋi mi mewö löm kölget.
Urunini walŋan Kraistpuk öröröŋ kömui miaŋgöreŋ yambuk qekötahöba maljin ewö, Iwininan nini mewöyök Kraistpuk kinbingöra mötza. Kraistnöŋ kömupnöhök wahöröhi, mönö yaŋgö tandök öröröŋ guliba malinga dop kölma.
Urusilegö sihim kömbönaŋnini bölöŋan siŋgisöndok akingö köpösöŋgömakzawi, Anutunöŋ sihim mi köndeŋni gemapköra mörakza. Anutunöŋ siŋgisöndoknöŋ toroqeba galöm köl neŋgii welenŋi qeba malbinbuköra mötza. Miaŋgöra urunini walŋi mi Kraistpuk maripomnöŋ lök qeiga kömuyök. Miaŋgö dop maljin, mi mötzin.
Kungö uruŋi walŋan kömuiga yaŋön mönö siŋgisöndokö kösönöhök lolohoba malja.
Urunini walŋan Kraistpuk kömuyök ewö, mewöŋanök yambuk guliba mal köhöibingö möt narizin.
Mewö möt nariba Kraistkö könaŋi kewö ahöi möt yaközin: Anutunöŋ i mem gulii kömupnöhök wahöta mal köhöiba kunbuk qahö kömuma. Kömupnöŋ i qahö toroqeba galöm köliga mal öŋgöma.
Kömup kömuyöhi, mewö miaŋön mönö nalö mohot miaŋgöreŋ siŋgisöndokö kukösumŋi köndeŋniga nalö teteköŋi qahö lölöwöröŋi ahöm öŋgöma. Malmal köhöikŋi maljawi, mi mönö Anutugöra mala mal öŋgöma.
Qamötnöŋ siŋgisöndok akingö osime. Iŋini mönö mewöŋanök nanŋinaŋgö mötketka qamöt ewö aiga Kraist Jisösbuk qekötahöba kinda Anutugöra köhöiba malme.
Sileŋini kömumawi, miaŋgö sihim kömbönaŋi bölöŋan galöm köl eŋgiiga i tem köl waŋgiba siŋgisöndok akepuköra mi mönö jöhöba malme.
Miaŋgöra sile kitipŋini pakpak mi mönö siŋgisöndok Toŋaŋgö böröŋe kude alme. Mala mewö algetka buŋaŋi aiga bohon köliga aŋgöjörak asuhubapuk. Mewö qahöpmö, köhömuŋeyök gulibagun mönö nanŋini Anutu tököm waŋgime. Sile kitipŋini pakpak mi Anutugö böröŋe algetka buŋaŋi aiga bohon köliga ahakmeme solanŋi asuhumakŋa.
Iŋini Köna keu bapŋe qahöpmö, kalem möriam uruŋe malje. Miaŋgöra siŋgisöndoknöŋ mönö öne jöhöba galöm köl eŋgii malbepuk. Mewö.
Miaŋgöra denöwö jibinak? Nini Köna keu bapŋe qahöpmö, kalem möriam uruŋe mala siŋgisöndok ahinga dop kölja me qahö? Mi yapmakek!
To yahöt akzahot. Nanŋini yetköreŋök kungö böröŋe al aŋguba jitŋi tem köla welenŋi qemakzei, miaŋgöra mönö keu ki möt yaköme: Iŋini kun jitŋi tem kölakzei, mönö yaŋgö welenqeqeurupŋi akze. Siŋgisöndok Toŋaŋgö welenqeqeurupŋi akze ewö, yaŋön mönö eŋguaŋgiriga kömum köhöime. Anutugö jitŋi tem köla welenŋi qemakze ewö, yaŋön mönö keuŋini jim teköiga solanŋi aka mal öŋgöme.
Iŋini mutuk siŋgisöndok Toŋaŋgö welenqeqeurupŋi aka malget. Mewö malgetka Buŋa keu mindiŋgöm eŋgimakŋapköra kusum eŋgigetka mötket. Mi möta miaŋgö dop uruŋini meleŋda nalö kewöŋe Buŋa keu törörök tem köla Anutugö könaŋi wuataŋgömakze. Mewö möta eŋgöra “Anutu saiwap!” jiba maljin.
Mi wuataŋgöba siŋgisöndokö kösönöhök lolohoba Anutugö welenŋi qeba ahakmeme solanŋi aka memba malje.
Urusileŋinan lölöwöröŋi akzawaŋgöra aka keu miaŋgö könaŋi mi mönö gölme ambazip neŋgö keu jijigö dop nöŋön kewö jimam: Iŋini mutuk sile kitipŋini pakpak tököba iwilele Toŋaŋgö (Satangö) böröŋe ala welenŋi qeba malget. Mewö malgetka ahakmeme aŋgöjörakŋambuk asuhuiga uruŋinan tölöhoi malget. Mewö malgetmö, nalö kewöŋe sile kitipŋini pakpak mi mönö tököba Anutugö böröŋe alme. Mewö ala welenŋi qegetka ahakmeme solanŋi asuhuiga sarakŋi ahakŋe.
Iŋini siŋgisöndok Toŋaŋgö welenqeqeurupŋi malgeri, nalö miaŋgöreŋ ahakmeme solanŋi mi qahö wuataŋgögetmö, nanŋini imbi-imbi laŋ malget.
Nalö kewöŋe ahakmeme miaŋgöra gamuŋini mötzemö, nalö miaŋgöreŋ mewö aka mala ölŋi mönö denöwö miwikŋaiget? Ahakmeme gamuŋambuk miaŋgö ölŋi mi kömup köhöikŋi.
Nalö kewöŋe Anutunöŋ siŋgisöndokö kösönöhök pösat eŋgiiga lolohoba Anutugö welenqeqeurupŋi aketka ölŋi asuhuiga sarakŋi ahakze. Mewö aka malmal köhöikŋi mala teteköŋe oyaeŋkoyaeŋ aka mal öŋgöme.
Siŋgisöndok ahinga Toŋan töwa neŋgiiga kömup köhöikŋi miwikŋaibinmö, Anutugö kalemŋi mi oyaeŋkoyaeŋ malmal. Kraist Jisös Kembuninambuk qekötahöba kinbin ewö, mönö köhöiba teteköŋi qahö mal öŋgöbin. Mewö.
O urumeleŋ alaurupni, iŋini Köna keu mötzeaŋgö dop eŋgöra kewö jimam: Köna keunöŋ ambazip jöhöm neŋgiza. Gölmenöŋ mal öŋgöbinaŋgö dop mönö miaŋgö bapŋe malbin, iŋini mi mötze me qahö?
Miaŋgö söpsöpŋi kun kewö: Köna keunöŋ ambi apŋambuk jöhöiga azinöŋ malmawaŋgö dop awanöm malmahotmö, apŋan kömuma ewö, anömŋan mönö awanöm malmalgö Köna keunöhök lolohoma.
Miaŋgöra apŋan jebuk maliga azi kungöra Oŋ! jiiga mema ewö, yaŋgö qetŋi mönö qesabulum ambia jimakzin. Mewö jimakzinmö, apŋan kömuma ewö, Köna keu miaŋön qahö toroqeba jöhöi malma. Mewö mala azi kun memawi, yaŋön mönö qesabulum ambia qahö akŋa.
Miaŋgöra urumeleŋ alaurupni, eŋgö könaŋamŋinan mönö mewöŋanök ahöza. Iŋini mewöyök azi kungö buŋaŋi akŋegöra Kraistpuk qekötahöget. Anutunöŋ i mem gulii kömupnöhök wahöriga malmalninan ölŋi Anutugöra miwikŋaii asuhumapköra mörakza. Kraistnöŋ kömuiga uruŋini walŋan yambuk kömuiga qamöt ewö aka Köna keugö buŋaŋi qahö malje.
Mutuk urusilegö sihim kömbönaŋi bölöŋan galöm köl neŋgiiga laŋ malin. Nalö miaŋgöreŋ Köna keunöŋ sölölöhöba kuŋgum neŋgiiga siŋgisöndok akingö sihim kömbönaŋnini bölöŋan asuhum tiŋgita galöm köl neŋgiget. Miaŋgöra urusileninan wahöriga malmalninan kömup köhöikŋaŋgö ölŋi miwikŋaiba laŋ malin.
Mewö malinmö, mutuk keu miaŋön jöhöm neŋgiiga gwaröŋe mala köna keugö bohonŋi mohot mohot wuataŋgöbingö kapaŋ köla nupŋi memba malin. Kraistpuk qekötahöba kininga urunini walŋan yambuk kömuiga nalö kewöŋe köna keugö buŋa ahinaŋgöreŋök lolohoba kunbuk welenŋi qahö qemakzin. Nalö kewöŋe könaŋamninan kölöŋaiiga Uŋa Töröŋan inahöm neŋgiiga amqeba Anutugö nupŋi memakzin. Mewö.
Miaŋgöra denöwö jibinak? Köna keu nanŋak siŋgisöndok-ŋambuk akza me qahö? Mi yapmakek! Köna keunöŋ mönö siŋgisöndokö könaŋi kondel niŋgiiga möral. Köna keu kun kewö ahöza, “Kungöreŋ yuaigöra kude köpösöŋgöman.” Mewö qahö jibawak ewö, nöŋön yuaigö köpösöŋgömakzali, miaŋgö könaŋi qahö möt kutubileŋak. Miaŋgöra Köna keu qahö möt kutubileŋak, mewö siŋgisöndok qahö möt yaköbileŋak.
Köna keu qahö ahöbawak, siŋgisöndoknöŋ mönö keu omaŋi aka köhömuŋi akawak. Mewö akawakmö, jöjöpaŋ keu mötpiga sel jöhöm niŋgiiga mi walöŋmamaŋgö könaŋi ahuiga siŋgisöndok aki asuhuyök. Jöjöpaŋ keunöŋ mönö kuŋgum niŋgiiga urunan wahöriga sihim kömbönaŋni bölöŋi könaŋi könaŋi asuhum tiŋgitketka bölöŋaŋgöra laŋ köpösöŋgömakzal.
Mutuk Köna keu qahö möta tönpin malalmö, jöjöpaŋ keu mötpiga miaŋön aŋgön köl niŋgiyöhaŋgöra siŋgisöndokö sihimnan guliiga urunan wahöri mi ahal. Siŋgisöndok akiga mem kömum niŋgiiga köhömuŋi ahal.
Anutunöŋ jöjöpaŋ keu mi wuataŋgöba mal köhöimamgöra aka al niŋgiyökmö, keu mi wuataŋgömamgö esapköbiga mem kömum niŋgiiga köhömuŋi ahal. Köhömuŋi ahali, miaŋön mönö aukŋe asuhui miwikŋaial.
Jöjöpaŋ keu möt kutubiga sel jöhöm niŋgiiga mi walöŋmamaŋgö könaŋi ahui jöjöpaŋ keunöŋ kuŋgum niŋgiiga siŋgisöndoknöŋ tilipköm niŋgiiga mi ahal. Siŋgisöndok aka keunambuk ahal. Mewö miaŋön Anutugö jöjöpaŋ keu miaŋön siŋgisöndok bohon köliga aki mem kömum niŋgiiga köhömuŋi ahal.
Mewö ahalmö, töndup Köna keu miaŋön mönö kömbukŋi aka sarakŋi akza. Miaŋgö jöjöpaŋ keuŋan mönö diŋdiŋi aka ölöpŋi akza.
Mewö aiga jöjöpaŋ keu ölöpŋi miaŋön mem kömum niŋgiiga köhömuŋi ahal me qahö? Mi yapmakek! Keu ölöpŋan qahöpmö, Köna keunöŋ mönö nani siŋgisöndoknaŋgö könaŋi indeli möt kutuyal. Siŋgisöndokö gamuŋi aukŋe asuhui kanjamŋambuk mötmamgöra aka jöjöpaŋ keu miaŋön siŋgisöndokö selŋi jöhöiga urunan wahöri walöŋda siŋgisöndok ahal. Nani siŋgisöndokni miaŋön mönö mem kömum niŋgiiga köhömuŋi ahal. Mewö.
Uŋa Töröŋan Köna keu neŋgiiga diŋdiŋi akzawi, mi mötzinmö, nöŋön siŋgisöndok azia aka sihim kömbönaŋni bölöŋambuk akzal. Eta kölbiga siŋgisöndoknöŋ galöm köl niŋgiiga tem köla welenŋi qeba siŋgisöndok ahakzal.
Miaŋgöra yuai ölöpŋi akŋamgö mörakzali, mi qahö ahakzal. Mimö, yuai bölöŋi akŋamgö tököba sisitŋi memakzali, mönö mia ahakzal. Miaŋgöra yuai ahakzali, nöŋön miaŋgö könaŋi ölöp qahö möt kutumakzal.
Miaŋgöra yuai bölöŋi akŋamgö ölan aka mia ahakzal ewö, Köna keunöŋ mönö töndup ölöpŋi akza. Köna keugöra mönö urumohot akzal.
Mewö aiga nöŋön nanak mi qahö toroqeba ahakzalmö, siŋgisöndok urune ahözawaŋön mönö kuŋgum niŋgiiga mi ahakzal.
Ahakmeme ölöpŋi akŋamgö sihimŋi ölŋa mörakzalmö, mi akŋamgö ösumnan qahö asuhum niŋgimakza. Miaŋgöra nöŋgö urune yuai ölöpŋi kun qahö ahözapmö, urusilenan mönö siŋgisöndok akŋamgö kuŋgum niŋgimakza, mewö mötzal.
Miaŋgöra yuai ölöpŋi akŋamgö sihimŋi mörakzali, mia qahö ahakzalmö, yuai bölöŋi qahö akŋamgö mörakzali, mönö mia ahakzal.
Mewö aiga yuai akŋamgö tökömakzali, mia töndup ahakzal ewö, mi nanak qahö toroqeba ahakzalmö, siŋgisöndok urune ahözawaŋön mönö kuŋgum niŋgiiga mia ahakzal.
Miaŋgöra nani könani kewö ahöi miwikŋaimakzal: Yuai ölöpŋi akŋamgö sihimŋi mötpiga bölöŋaŋgö sihimŋan mönö uruni jöhöiga qakömakzal.
Miaŋgö könaŋi kewö: Uruneyök göröken Anutugöreŋ Köna keugöra urumohot aka tem kölmamgö mörakzal.
Mewö mörakzalmö, sileneyök göröken nani könaŋamni kewö ahöi miwikŋaimakzal: Silenaŋgö kitipŋi mieŋön siŋgisöndokö bohonŋi aketka akŋamgö mörakzal. Siŋgisöndok akŋamgö sihimnan mönö urusihimni ölöpŋi mi memba et almapköra möri auba yarö qemakzahot. Siŋgisöndok akŋamgö sihim kömbönaŋnan mönö silenaŋgö kitipŋi kitipŋi sölölöhöm eŋgiba jöhöm niŋgiiga kösö gwarönöŋ maljal.
O nöŋön bölim teköba aŋgöjöraknambuk akzal. Urusilenaŋgö sihimŋi bölöŋan noaŋgiri kömup köhöikŋi kömumbileŋbuköra mönö daŋön sohopni memba amöt qem niŋgibawak?
O Jisös Kraist Kembuni, mönö yambuk nam köla “Anutu saiwap!” jizal. Könaŋamnan mewö aiga nanak urunanöhök Anutugöreŋ Köna keugö bapŋe anda welenŋi qemakzalmö, sileni siŋgisöndokŋambuk miaŋgöreŋ göröken siŋgisöndok akŋamgö sihim kömbönaŋnan jöhöm niŋgiiga miaŋgö kösö gwarönöŋ maljal. Mewö.
Miaŋgöra ambazip Kraist Jisösbuk qekötahöba kinjini, Anutunöŋ mönö neŋgö keunini jim teköiga nalö kewöŋe könöp siagö buŋa qahö aka maljin.
Miaŋgö könaŋi kewö: Gi siŋgisöndokö sihimŋi tem köla malnöŋaŋgöra aka kömup köhöik-ŋaŋgö buŋaya aka malnöŋ. Mewö malnöŋmö, Kraist Jisösbuk qekötahöba kinöŋga malmal köhöikŋaŋgö Uŋaŋan mönö kömup köhöikŋaŋgö kösönöhök pösat gihiiga maljan.
Ambazip urusilenine sihim kömbönaŋnini bölöŋi mi ahöza. Mi wuataŋgöinga Köna keugö ösumŋan löwöriba malmal köhöikŋi neŋgimapkö osiiga qaköin. Qaköba urusileninan siŋgisöndok aka malini, Anutunöŋ siŋgisöndok miaŋgö keuŋi jim teköba likepŋi kewö meleŋnök: Yaŋön nanŋi Nahönŋi melaiiga gölmenöŋ eta siŋgisöndok azigö sile tandök ahök. Toroqeba siŋgisöndokö jöwöwöl tandök ewö aiga ohogetka kömuyök. Anutunöŋ malmal köhöikŋaŋgö könaŋi mewö mesarök.
Anutunöŋ könaŋi mi kewögöra mesarök: Köna keunöŋ nini solanŋi aka diŋdiŋi malbingöra jim kutum neŋgimakzawi, Anutunöŋ keu miaŋgö ölŋan neŋgöreŋ asuhum tekömapköra mörök. Miaŋgöra nini urusileninaŋgö sihim kömbönaŋnini bölöŋi wuataŋgöbingö tököba Uŋa Töröŋaŋgöreŋ naŋgöba jitsihitŋi wuataŋgöba ahakzin.
Ambazip urusileŋinaŋgö sihim kömbönaŋi bölöŋi wuataŋgömakzei, yeŋgö uruŋinan mönö siŋgisöndoköreŋ göröken akingö ahöza. Ambazip Uŋa Töröŋaŋgöreŋ naŋgöba jitsihitŋi wuataŋgöba ahakzini, neŋgö uruninan mönö Uŋa Töröŋaŋgöreŋ göröken akingö ahöza.
Urusileninaŋgö sihim kömbönaŋnini bölöŋan mönö öröm neŋgiiga kömup köhöik-ŋaŋgöreŋ anbingöra ahözapmö, Uŋa Töröŋan urunine luai qeiga mal köhöibingö sihimŋi mörakza.
Anutunöŋ Köna keu neŋgiiga siŋgisöndok akingö sihim kömbönaŋninan mönö keu miaŋgö bapŋe qahö anakza. Mi anmamgö osiza. Mi osiiga laŋ mala uruninan Anutu qetala kerök ak waŋgimakzin.
Ambazip urusilegö sihim kömbönaŋinan galöm köl eŋgigetka laŋ maljei, yeŋön mönö Anutugö jeŋe dop kölbingö jiiga qaköme.
Yeŋön qakömemö, Anutugö Uŋa Töröŋan eŋgö uruŋine malja ewö, yaŋön mönö galöm köl eŋgii malje. Urusilegö sihim kömbönaŋini bölöŋi mieŋön mönö iŋini qahö galöm köl eŋgimakze. Kraistkö Uŋa Töröŋan kungö uruŋe qahö geiga öne maljawi, yaŋön Kraistkö buŋaŋi qahö akza.
Qahö akzapmö, Kraistnöŋ eŋgö uruŋine malja ewö, sileŋinan siŋgisöndoköra aka kömumemö, uŋaŋinan solanŋi akzeaŋgöra aka mal köhöim öŋgöme.
Anutunöŋ Kraist Jisös mem gulii kömupnöhök wahöröhi, yaŋgö Uŋaŋan uruŋine malja ewö, yetkön iŋini Anutubuk qekötahöba kingetka sileŋini köhömuŋi mi mewöyök mem gulimahot.
O urumeleŋ alaurupni, guliba maljinaŋgöra neŋön mönö Anutugöreŋ tosabuk maljin. Urusilegö sihim kömbönaŋnini bölöŋi wuataŋgöbinaŋgö tosaŋi qahöpmö, Uŋa Töröŋaŋgö jitŋi tem köla malbingö tosaŋan mönö ahöm neŋgiza. Miaŋgöra nanini imbi-imbi laŋ malbinbuk.
Urusilegö sihim kömbönaŋini bölöŋi wuataŋgöba malje ewö, iŋini mönö kömup köhöikŋaŋgö buŋaya akŋe. Mewö akŋemö, Anutugö köulukögetka Uŋa Töröŋan urusileŋinaŋgö ahakmeme bölöŋi mem kömumakŋa ewö, mewö miaŋön mönö guliba mal köhöiba malme.
Anutugö Uŋaŋan ambazip eŋguaŋgiri maljei, yeŋön körek Anutugö nahönbö-raturupŋi akze.
Ömewöröme yeŋön ambazip sölölöhöm eŋgigetka jönömŋini undui welenqeqe omaŋi aka maljemö, iŋini öme mewöŋi mia kun qahöpmö, Uŋa Töröŋi i buŋa qem aŋguba malje. Miaŋgöra iŋini mönö kunbuk toroqeba keŋgöt qakŋe malbepuk. Uŋa Töröŋi yaŋön mönö mem letot eŋgiiga Anutugö nahönböraturupŋi akze. Uŋa miaŋön sölölöhöm neŋgiiga Anutugöra “Aba
Anutugö nahönböraturupŋi akzini, keu mi Uŋa Töröŋan nanŋak nanini uŋaninambuk imbi köla mohotŋe naŋgöba jimakzahot.
Anutugö nahönböraturupŋi akzin ewö, yaŋön nanŋi ambazipurupŋi neŋgöra oyaeŋkoyaeŋ mözözömgöi ahözawi, mi mewöyök buŋa qem aŋgubin. Anutunöŋ Kraistköra yuai mözözöm-göi ahözawi, mi mönö mewöyök Kraistkö qöhöröŋe kinda buŋa qem aŋgubin. Kraistpuk mohotŋe sihimbölö mörakzin ewö, mönö mewöyök Kraistkö asakmararaŋnöŋ öŋgöba yambuk mohotŋe asariba malbin. Mewö.
Nalö kewöŋe sihimbölö möta maljini, miaŋön malmal eretŋi akza. Könaŋgep Kraistkö asakmararaŋnöŋ öŋgöba asariba oyaeŋkoyaeŋ malbini, miaŋön mönö malmal öŋgöŋgöŋi aködamunŋambuk akŋa. Malmal yahöt mi likeplikep ala kewöt-pinaŋgö dop qahö. Mewö mötmörizal.
Anutunöŋ sömbup aka yuai pakpak miwikŋaiyöha ahözei, mieŋön mönö mamböta Kraistnöŋ kaba Anutugö nahönböraturupŋi meköba kondel eŋgiiga asakmararaŋ asuhum eŋgimapköra awöweŋgömakze.
Anutunöŋ sömbup aka yuai pakpak miwikŋaiyökmö, mieŋön mala kömumba ayapköme. Nanŋini sihimŋinaŋgö dop qahöpmö, Anutunöŋ mönö nanŋi sihimŋaŋgö dop mewö areŋgöyök. Yuai pakpak ayapkömemö, töndup jörömqöröm eŋgiiga oyaeŋkoyaeŋ kewö asuhumapköra al mambörakze:
Anutunöŋ sömbup aka yuai pakpak miwikŋaiyöha ahözei, mieŋön mönö mewöyök kewögöra mambörakze: Anutunöŋ i mewöyök aŋgöjörak malmalgö kösöŋeyök pösat eŋgiiga qahö kömumba gisahöba ayapkömemö, Anutugö nahönbörat ewö lolohoba asakmararaŋinambuk asariba ahöm öŋgöme.
Miaŋgö könaŋi kewö: Anutunöŋ sömbup aka yuai pakpak miwikŋaiyöha ahözei, mieŋön körek pakpak mönö mohotŋe osoŋgom köla morö memegö masö tandök möta ahöba kota nalö kewöŋe mewöyök ahakze. Mi mötzin.
Anutunöŋ sömbup aka yuai pakpak miwikŋaiyöha ahözei, mieŋönöhök qahöpmö, Anutugö yambu jeŋiqeqe ahinga Uŋaŋi kalema neŋgii maljini, neŋön mönö mewöyök uruninan osoŋgom köla maljin. Anutunöŋ neŋguaŋgiri nahönböraturupŋi qainŋi kun akingö mamböta mala osoŋgom ahakzin. Neŋguaŋgita sile sohopnini meiga kunbuk letotpingöra awöweŋgöba maljin.
Mewö letotpingö jörömqöröm aka urunini meleŋda Suepkö buŋaya ahin. Yuaigöra jörömqöröm ahakzini, miaŋgö ölŋi asuhui ehinga jörömqörömnini mewö miaŋön teköma. Kunöŋ kun yuaigö ölŋi asuhui eka miaŋgö jörömqörömŋi mi qahö toroqeba aka mambörakza. Mi qahö.
Yuaigö ölŋan qahö asuhui ehakzini, miaŋgöra jörömqöröm akzin ewö, mi mönö kapaŋ köla asuhumapköra al mamböringa uruninan qahö erakza.
Mewöŋanök löwöriinga Uŋa Töröŋan bauköm neŋgimakza. Denöwö köuluköinga dop kölbawak, mi qahö mötzinmö, Uŋa Töröŋan mönö nanŋak köuluk nupnine bauköm neŋgiba neŋgöra aka köuluköba keu jitŋi aukŋe qahöpmö, osoŋgom aka saŋepnöŋ alakza.
Saŋepnöŋ ala Anutugö jitsihitŋaŋgö dop ambazip sarakŋi neŋgöra aka köulukömakza. Anutunöŋ ambazip urunini ek kewörakzawi, yaŋön mönö amqeba Uŋa Töröŋaŋgö uru mötmötŋi mörakza.
Anutunöŋ köulukŋi möta öröyuai pakpak galöm köliga miaŋgö mindimindiri ölŋan mönö nanŋi alaurupŋan ölöwakŋegöra asuhumakza. Mi mötzin. Ölŋi miaŋön ambazip amötqeqe areŋaŋgö dop eŋgoholi jöpaköm waŋgimakzei, mönö i mewö me mewö bauköm eŋgimakza.
Anutugö areŋaŋgö könaŋi kewö: Nanŋi nahönŋan urumeleŋ alaurup sehisehiŋi neŋgö sutnine mutuknini ak neŋgimapköra mörakza. Miaŋgöra qeljiŋe areŋ ala nini tandökninan Nahönŋaŋgö dop akingöra mörök. Miaŋgöra ambazip qeljiŋe möt neŋgiyöhi, nini mewöyök mewö akingöra jim möwölöhöm neŋgiyök.
Qeljiŋe jim möwölöhöm neŋgiyöhi, nini mewöyök neŋgoholök. Neŋgoholöhi, neŋgö keunini mewöyök jim teköiga solaniin. Solaniini, neŋgöra mewöyök köna kondeliga nanŋe asakmararaŋnöŋ öŋgöba oyaeŋkoyaeŋ akin. Mewö.
Keu mi möta miaŋgöra denöwö jibinak? Anutunöŋ sel jöhöm neŋgiba likepnine malja ewö, daŋön mönö qetal neŋgibawak?
Anutunöŋ nanŋi Nahönŋi tok qahö aŋgön kölökmö, i jim teköiga malmalŋi körek neŋgöra aka köleŋnök. Mi köleŋniga Anutunöŋ yambuk kalem korembeŋi tosatŋi pakpak mi mewöyök amqeba neŋgima.
Anutunöŋ ambazip nanŋaŋgöra möwölöhöm neŋgiba keunini jim teköiga solanimakzini, miaŋgöra daŋön mönö keu jakeŋe al neŋgibawak?
Kraist Jisösnöŋ kömuiga Anutunöŋ kunbuk mem guliiga Suepnöŋ öŋgöba Anutugö böröŋi ölŋe tata toroqeba neŋgöra aka köulukömakza. Miaŋgöra kunŋan kun keunini kewöta könöp sianöŋ gebingöra jim teköm neŋgimamgö osima.
Kraistkö urukalem uruŋe malinga daŋön mönö miaŋgöreŋök mendeŋ neŋgiiga etpinak? Kahasililiŋ ak neŋgigetka wahöjaliŋ mötpinakmö, Kraistkö urukalemŋeyök ölöp qahö etpin. Sese-werowero ak neŋgibeakmö, miaŋgöreŋök ölöp qahö etpin. Bödi akinak me opo söröninan qahöwahi malbinak, mönö ölöp qahö etpin. Kömumbinbukö keŋgöt qakŋe malbinak me yarö gilgetka kazik asuhubawakmö, mönö ölöp qahö etpin.
Miaŋgö keuŋi Buŋa Kimbinöŋ kewö ohoget ahöza, “Nalö dop söŋanök könahiba kömumbingöra neŋgugetka anda mala suŋgem ahakza. Lamaya eŋgum nembinaŋgörök maljei, neŋgöra miaŋgö tandök mötmörimakze.”
Keu miaŋgö dop ak neŋgibeakmö, Kraistnöŋ urukalemŋi indeli mörini, yaŋön töngum neŋgiiga lömböt pakpak miaŋgöreŋ mönö luhut ala köiraŋ köla malbin.
Yuai kunöŋ mönö Kraistkö urukalemŋeyök mendeŋ neŋgimamgö osima. Mi öl töhönŋa möt yaközal. Kömupnöŋ me malmalgö yuaiŋi kunöŋ mönö mendeŋ neŋgimamgö osima. Suep garata me ömewöröme yeŋön mönö nalö kewöŋe me könaŋgep nini mendeŋ neŋgibingö osime. Bem suahö kukösumŋinambuk yeŋön mi osime.
Euyaŋgö euŋe me emuyaŋgö emuŋe maljei, yeŋön mönö mendeŋ neŋgibingö osime. Anutunöŋ öröyuai tosatŋi kun miwikŋaiyöha ahözei, mieŋön mönö mewöyök Anutugö urukalem miaŋgöreŋök mendeŋ neŋgibingö osime. Anutugö urukalemŋi miaŋön mönö Kraist Jisös Kembunini yaŋgöreŋ asuhui indeli, mi mötzin. Mewö.
Nöŋön Kraistpuk qekötahöba kinda muneŋ keu qahöpmö, keu öl töhönŋi kun jimam. Uŋa Töröŋaŋgö keugöra kezap albi keuni naŋgöba jim köhöiba saŋep urune ali kewö möta jizal:
Nöŋön Juda ambazip tosatŋi yeŋgö wösöbirikŋinan nuŋguiga urunan sihimbölö ketaŋi teteköŋi qahö kewögöra mörakzal:
Yeŋön nömbuk gölme silenöŋ Israel könagesöya mohot akzinmö, uruŋinan Kraistpuk qahö qekötahöba laŋ malje. Nöŋön Israel alaumurupnan uruŋini meleŋmegöra aum-mörimakzal. Anutunöŋ yeŋgö keuŋini kewöriga nanak yeŋgö salupŋini akiga likepŋi meleŋda nöŋgö qakne kewö öŋgömapkö mötzal: Yaŋön ni Kraistköreŋök mendeŋ niŋgii könöp siagö buŋaya akŋamgö mötzal.
Yeŋön Israel kambu uruŋe malgetka Anutunöŋ eŋguaŋgiri buŋaŋi akze. Anutugö qetbuŋaŋi bisiba aködamunŋinambuk akze. Anutunöŋ yembuk oyaeŋkoyaeŋ akingö jöhöjöhö walŋi aka dölökŋi aka Köna keuŋi al eŋgiyök. Miaŋgöra jöwöwöl jikenöŋ öŋgöba Anutugö waikŋi memba möpöseimakze. Anutunöŋ kötumötuetŋi sehimapkö keu jöhöyöhi, miaŋgö ölŋan asuhumapköra mambörakze.
Yeŋön bömön jalönini Abrahamgö gwölönarök-urupŋi yeŋgö isi moröurupŋina malje. Kraistnöŋ yeŋgöreŋök gölme sile memba azia asuhuyök. Kraistnöŋ Anutunina aka yuai pakpak galöm köliga qetŋi nalö teteköŋi qahö möpöseimakin. Keu mi ölŋa.
Mewö maljemö, Israel könagesönöhök asuhum sehiba maljini, neŋön pakpak mönö töndup Israel ambazip ölŋi qahö akzin. Miaŋgöra Anutugö keuŋan siŋgiiga ösumŋan erök tandök ahakza me? Mewö jibinak, mi keu ölŋa qahö.
Abrahamgö gwölönarök-urupŋi yeŋgöreŋök ahuzinaŋgöra aka körek neŋön mönö Anutugö nahönböraturupŋa qahö akzin. Mewö qahöpmö, Anutunöŋ Abrahamgöra kewö jiyök, “Aisakö isimoröurupŋan mönö göhöreŋ toroqeba qetki bisiba mal öŋgöme.”
Keu miaŋgö könaŋi kewö: Abrahamgö gwölönarökurup gölme ambazip siliknöŋ morö ahumakzini, körek neŋön mönö Anutugö nahönböraturupŋi qahö akzin. Mewö qahöpmö, Anutunöŋ keu jöhöi ahözawaŋgö dop ahuini, Anutunöŋ mönö ninia möt neŋgiiga Abrahamgö gwölönarökurupŋi ölŋi akzin.
Jöhöjöhö keu miaŋön Abrahamgöreŋ kewö kaiga mörök, “Yambu mohot teköiga miaŋgöreŋ kunbuk kaba gekiga Saranöŋ mönö morö nahönŋambuk akŋa.”
Keu mewö möri yaŋgöreŋ mewö asuhuyökmö, miaŋgöreŋök qahö teköyök. Yaŋgö andöŋe Rebekagöreŋ mewöŋanök Anutugö keugö dop asuhuyök. Bömönini Aisak yaŋön anömŋi mi gölöm waŋgiiga nahönyahötŋiri siwisiwi asuhuyohot.
Siwisiwi yetkön gölömŋe tata qahö asuhuba yuai ölöpŋi me bölöŋi kun qahö ahori, Anutunöŋ mönö nalö miaŋgöreŋ nahön yetköreŋök kun nanŋaŋgöra möwölöhöyök. Nanŋi mötmöt areŋan köhöiba ölŋambuk ak tekömapköra aka munŋi möwölöhöyök.
Nanŋi jitsihitŋan ölŋambuk akŋapköra Rebekagöra kewö jiyök, “Datŋan mönö munŋaŋgö welenqeqeŋi aka nembö bapŋe malma.” Anutunöŋ mewö jiba ahakmemeŋiri akahorahi, miaŋgö dopŋe i qahö kewöt etkiyökmö, nanŋi mötmöt sihimŋi miyök wuataŋgöba munŋi oholiga datŋaŋgö ketaŋamŋi ahök.
Miaŋgö keuŋi Buŋa Kimbinöŋ kewö ohoget ahöza, “Jeikob urunan jöpaköba malalmö, Iso (Esau) mi tököba kazik ak waŋgiba malal.”
Keu miaŋgöra mönö denöwö jibinak? Anutunöŋ diŋdiŋi qahö akza me? Mewö qahöpmahöp!
Anutunöŋ Mosesgöra keu kewö jii ahöza, “Nöŋön mönö nani jitsihitni wuataŋgöba kun niŋia ehoriba ak kömumamgö mötzali, ia mönö ak kömum waŋgi-makzal. Kun dagöra wösö mötmöt ak waŋgimamgö jizali, yaŋgöra mönö wösöni mörakzal.”
Keu miaŋgöra aka gölme azinöŋ Anutu qahö galöm kölakzapmö, yuaigö sihimŋi möta akŋamgö esapköm bibihibawakmö, mi töndup Anutu qahö oŋgitma. Anutu nanŋak kalem möriamŋaŋgö dop yuai pakpak galöm köliga yaŋgö böröŋe ahöza.
Anutunöŋ farao kiŋgöra keu jiiga Buŋa Kimbinöŋ kewö ahöza, “Nani qetbuŋani jim sehigetka gölme körek pakpak dop kölmapköra mötzal. Mewö möta kukösumni kondelbi aukŋe asuhumapköra kuŋgum gihibiga göŋön asuhum tiŋgitnöŋ. Asuhum tiŋgita mala tuarenjoŋ ak niŋgiba malnöŋga mönö luhut al gihial.”
Keu miaŋgö dop Anutunöŋ nanŋi jitsihitŋi wuataŋgöba kun ehoriba ak kömumamgö mötzawi, ia mönö ak kömum waŋgimakŋa aka kungö uruŋi mem gwözöŋmamgö jizawi, ia mönö mem gwözöŋniga yaŋgiseŋ ahakŋa. Mewö.
Eŋgöreŋök kunŋan nöŋgöra kewö jibawak, “Mewö aiga körek neŋön mönö Anutugö jitsihitŋi tuarenjoŋ ak waŋgibingö osimakzin. Mewö aigun Anutunöŋ mönö wuanöŋgöra toroqeba jim neŋgimakza?”
Kunŋan mewö jibawakmö, gölme azi gi mönö niŋia aka Anutu tuarenjoŋ aka aŋgururuk ak waŋgibanak? Börösöwönöŋ mönö nanŋi miwimiwikŋai Toŋi kewö ölöp qahö jim waŋgima, “Gi mönö wuanöŋgöra tandök kewöŋi miwikŋaim niŋginöŋ?”
Kimbut meme azinöŋ mönö nanŋi kukösum qakŋe sihimŋaŋgö dop gwaköm meleŋda möwölöhöba gwaköm mohot miaŋgöreŋök kouraŋen murutŋi murutŋi memakza. Tosatŋi nalö dop memba nupnöŋ alakzin aka tosatŋi aködamunŋinambuk mi mönö sösöŋgai nalöŋeyök nupnöŋ alakzin.
Anutu miwimiwikŋai Toninan mönö mewöŋanök ak neŋgimakza. Yaŋön irimsesewölŋi ambazip kondel neŋgiiga kukösumŋi eka mötpingöra mörakza. Mewö möta irimŋan seholiiga kazikŋan ambazip tosatŋi yeŋgö qakŋine öŋgöiga jöjöröba köndeŋ eŋgimamgö aka malök. Mi töndup likepŋi zilaŋök qahö meleŋ eŋgiyökmö, yeŋgöra aka sihimbölö gwötpuk möta mökösöŋda uruŋini meleŋmegöra mamböta malök.
Mewöŋanök kalem möriamŋi indeli keleŋmaleleŋ asuhu-mapköra mörakza. Mewö möta ambazip aködamunŋi buŋa qem aŋgubingöra möwölöhöm neŋgiyöhi, nini mönö neŋgehoriiga aködamunŋambuk asarimakzin.
Nini mewöyök mewö akingöra neŋgoholök. Juda ambaziwök qahöpmö, kian kantriŋi kantriŋi i mewöyök mewö akŋegöra eŋgoholök.
Anutunöŋ miaŋgö keuŋi jiiga kezapqetok azi Hoseagö kimbinöŋ kewö ahöza, “Ambazip nani könagesöurupni qahö aka malgeri, nöŋön mönö i eŋgoholbiga nani könagesöni akŋe. Tosatŋan nani wölböt alani qahö malgeri, yeŋgöra mönö ‘Nani wölböt alaurupni,’ mewö jiba malmam.
Nöŋön gölme kungö ambazip yeŋgöra kewö jiba malal, ‘Iŋini nani könagesöurupni qahö malje.’ Mewö jiba malalmö, i mönö gölmeŋine miaŋgöreŋök eŋgohola qetŋini kewö qetmam: Iŋini mönö Anutu malmal Toŋaŋgö nahönböraturupŋi akze. Utekutek mewö asuhuma.”
Aisaianöŋ mewöyök Israel ambazip neŋgöra aka kewö sahöta jiyök, “Israel ambazip jaŋgönini köwet sak ewö akawak ewö, mia kun töndup neŋgöreŋök awamŋi neŋönök mönö urunini meleŋninga amöt qem neŋgima.
Kembunöŋ gölmeŋi gölmeŋi pakpak neŋgö keunini zilaŋzilaŋ kewöta jim teköba likepŋi körek meleŋ neŋgim teköma.”
Aisaianöŋ mewö jiba qeljiŋe keu kun jiyöhi, miaŋgö ölŋan mönö neŋgöreŋ kewö asuhuza, “Kembu kukösum pakpak Toninan gwölönarökurupnini tosatŋi qahö eŋgehori uruŋini meleŋbeak ewö, gölmeninan lök Sodom ewö meleŋni geiga könöp jebawak. Neŋön mönö Gomora ambazip ewö ayuhubinak. Anutunöŋ lök mewö ak neŋgibawak.” Mewö jiyök.
Miaŋgöra mönö denöwö jibinak? Kantri tosatŋan Anutugö jeŋe solanŋi akingö nupŋi qahö kapaŋ köla megeri, yeŋön mönö Anutugö jeŋe solaniget. Uruŋini meleŋda Anutu möt narigetka miaŋgöra keuŋini jim teköiga solaniba malje.
Mewö maljemö, Israel neŋön solanŋi akingöra Köna keu wuataŋgöbingö kapaŋ köla mala kota mi töndup Anutugö jeŋe qahö solaniin.
Miaŋgö könaŋi kewö: Nanŋinanök esapköba ahakmeme diŋdiŋi aka mewö miaŋön solanŋi akingö kapaŋ köla Jisös qahö möt narim waŋgiget. Yaŋön köt pöwöwöm ewö akzawi, mönö yaŋgöreŋ tötaŋgöba eŋgui qaköba andö qeget. Miaŋgöra solanŋi qahö aket.
Miaŋgö keuŋi Buŋa Kimbinöŋ kewö ohoget ahöza, “Eket, Anutu nöŋön mönö ain köt kun Zaion kunduŋe Israel kambu uruŋine kuŋgubiga yeŋön miaŋgöreŋ tötaŋgöba et eŋgui andö qemakŋe. Kunŋan azi ip pöwöwöm köhöikŋi mi möt narim waŋgimawi, yaŋön mönö nalö kunöŋ yaŋgöra gamu qahö miwikŋaima.” Mewö.
O urumeleŋ alaurupni, nöŋön nani könagesöurupnan uruŋini meleŋmegöra awöweŋgömakzal. Anutunöŋ amöt qem eŋgimapköra uruni qezaköba yeŋgöra aka Anutu köuluköm waŋgimakzal.
Yeŋgö könaŋamŋinan kewö ahöza: Yeŋön Anutugöra urukönöp ahakzemö, mi gukmaulem qakŋe ahakze. Yeŋgö keuŋini mewö naŋgöba jizal.
Anutunöŋ keunini jim teköiga solanizini, miaŋgö könaŋi qahö möt yaköba nanŋinanök esapköba solanŋi akingö kapaŋ kölakze. Mewö aka Anutunöŋ keunini jim teköiga solanibingö jimakzawi, keu miaŋgö bapŋe qahö anda qaköba öne laŋ malje.
Kraistnöŋ nanŋök Köna keu wuataŋgöm teköyök. Nini tosatŋan mi osiba Kraist möt nariba urunini meleŋjini, mewö mönö Kraistköra aka Anutugö jeŋe solaniba dop köljin. Mewö.
Mosesnöŋ Köna keu wuataŋgöba mewö miaŋön solanŋi akingö keuŋi mi kewö ohoi ahöza, “Köna keu wuataŋgöm tekömawaŋön mönö miaŋgöra aka mal köhöima.”
Keu mewö ahözapmö, urunini meleŋda möt nariinga Anutunöŋ keunini jim teköiga solanimakzini, Mosesnöŋ miaŋgöra keu kewö jii ahöza, “Urugan kewö mötmöriba jibanbuk: Azi daŋön mönö Suep mire öŋgöbawak?” Ambazipnöŋ mi Kraist waŋgita etmapköra laŋ jiget.
me “Azi daŋön mönö kömup mirigö dutŋe gebawak?” Ambazipnöŋ mi Kraist waŋgita kömupnöhök wahötmapköra laŋ jiget.
Mewö jiba toroqeba kewö jiyök, “Buŋa keu mi köröwen qahöpmö, mönö göhö numbuge aka uruge ahöza.” Buŋa keu mi möt naribingöra aka ahöza. Neŋön keu miaŋön ambazip uru kuŋgum eŋgiba kewö jim asarim eŋgimakzin:
Anutunöŋ Jisös mem gulii kömupnöhök wahörök. Göŋön keu mi urugan möt nariba numbu jitkan “Jisösnöŋ Kembuni akza,” mewö jim miwikŋaizan ewö, mönö amöt qem gihiiga letotman.
Gi urugan Buŋa keu möt narinöŋga Anutunöŋ keugi jim teköiga solaniman aka numbu jitkan Jisös jim miwikŋainöŋga amöt qem gihiiga letotman.
Buŋa Kimbigö keu kun kewö jiget ahöza, “Daŋön i möt narim waŋgimawi, yaŋön mönö gamu qahö miwikŋaima.”
Anutunöŋ Juda ambazip qahö neŋgek soriba kantri tosatŋi qahö qepureim eŋgimakza. Kembu mohot yaŋön mönö körek neŋgö Kembunini aka dop mohotnöŋ kewöt neŋgimakza. Ambazip i qeta köulukömakzini, yaŋön mönö kötumötuetŋi nini körek keleŋ-maleleŋ neŋgimakza.
Miaŋgö keuŋi mi Buŋa Kimbinöŋ kewö ahöza, “Ambazip denike yeŋön Kembugö qetŋi qeta köulukömei, yaŋön mönö i körek amöt qem eŋgiiga letotme.”
Ambazipnöŋ Kembu qahö möt narim waŋgiba yaŋgö qetŋi mönö denöwö qeta köuluköbeak? Yaŋgö könaŋi qahö jiget mötkeri, i mönö denöwö möt narim waŋgibeak? Kunŋan Buŋa keu qahö jim asarima ewö, yeŋön mi mönö denöwö mötpeak?
Ambazip kun Buŋa keugöra qahö melaibin ewö, yaŋön mönö denöwö anda mi jim asaribawak? Miaŋgö keuŋi Buŋa Kimbinöŋ kewö ohoget ahöza, “Ambazip Buŋa keu ölöpŋi memba kamakzei, yeŋgö köna ötöŋini möringa qetpuk sorokŋi akza.”
Mewö ohoget ahözapmö, nöŋgö Israel könagesö ölŋi yeŋön Ölöwak Buŋa qahö tem köla malje. Miaŋgö keuŋi mi kezapqetok azi Aisaianöŋ kewö jii ahöza, “O Kembu, nini Buŋa keu jim sehiinga daŋön mönö uruŋi meleŋda mi möt naribawakto?”
Keu miaŋgö dop Kraistkö keuŋi jim sehiinga kezapŋine geiga mötketka mötnaripŋinan mönö mewö asuhuma.
Mötnarip mewö asuhumapmö, kewö qesim eŋgizal: Buŋa keu miaŋön mönö Juda yeŋgö kezapŋine qahö geiga mötket me? Qahö, mi mönö mötket. Miaŋgö keuŋi mi kewö jigetka Buŋa Kimbinöŋ ahöza, “Keu jigetka keu kourukŋinan mönö anda anda gölme pakpak dop kölök. Mi gölmeŋi gölmeŋi eu emu likeplikep miaŋgöreŋ mötket.”
Keu miaŋgö dop Buŋa keu lök mötketmö, kunbuk toroqeba kewö qesim eŋgizal: Israel ambazipnöŋ mi qahö möt asariget me? Mosesnöŋ mutuk keu kewö jiyök, “Ambazip könagesö ölŋi qahö nöŋön mi amöt qem eŋgibiga eŋgö uru mututqututŋinan mönö miaŋgöra aka asuhuma. Kian kambu gukmaulem maljei, yeŋön iŋini eŋgoŋgitketka silik miaŋön mönö Juda eŋgö uruŋini kuŋgubiga irimŋini seholiiga uruŋinan wahötma.”
Aisaianöŋ mönö köhöiba kinda kewö jii ahöza, “Ambazip ni qahö jarum niŋgiba laŋ malgeri, yeŋön mönö ni miwikŋaim niŋgiget. Ambazip nöŋgö könanaŋgöra qahö qesiba malgeri, nöŋön könaŋamni mönö yeŋgöra indelbi mötket.”
Yeŋgöra mewö jiyökmö, Israel neŋgöra mönö keu kewö jii ahöza, “Silim dop söŋanök könahiba qeqetal könagesö kezapjupjup ahakzei, iŋini nöŋgöreŋ kamegöra eŋgohola eŋgöra börö kaek köla malbiga suŋgem ahakza.” Mewö.
Miaŋgöra kewö qesizal: Anutunöŋ nanŋi könagesöŋi andö qem neŋgiyök me qahö? Mi qahöpmahöp! Nöŋön mewöyök Abrahamgö gwölönarökŋi kun akzal. Nanak Israel könagesögö kambu qetŋi Benjamin miaŋgö uruŋe maljal.
Anutunöŋ nanŋi könagesöŋi qeljiŋe möwölöhöm neŋgiyöhi, nini mönö qahö andö qem neŋgiiga maljin. Kezapqetok azi Elaijagö (Eliagö) kösohotŋi mi Buŋa Kimbinöŋ ohogetka ahöza. Yaŋön Anutugö jeŋe Israel ambazip jim eŋgiba köuluköyöhi, iŋini keu kembaŋi mi mötze me qahö? Keu mi kewö,
“O Kembu, yeŋön mönö göhö kezapqetok ambazipurupki eŋguget kömugetka göhöreŋ jöwöwöl ohoho altaŋi altaŋi köndeŋmöndeŋget. Ni mohot nömosötket malbiga mömö-laköba mönömba nuŋgubingö jöjöröze.”
Mewö jiyökmö, Anutunöŋ mi möta mönö kewö meleŋ waŋgiba jiyök, “Gi nangok qahö maljanmö, nöŋön azi 7000 mewöŋanök sel jöhöm eŋgibiga nani buŋani aka bem muneŋi Bal i qahö simin köl waŋgiba göbuk toroqeba malje.”
Keu miaŋgö dop nalö kewöŋe mewöŋanök Anutugö kambu moröŋi ahöza. Anutunöŋ kalem möriamŋaŋgö dop ambazip awamŋi möwölöhöm neŋgiiga maljin.
Kalem möriamŋan mönö nam köl waŋgiiga möwölöhöm neŋgiyök. Nini ahakmeme ölöpŋi aka memba malbinahi, miaŋgöra aka qahö möwölöhöm neŋgiyök. Gölme ambazip ahakmemeninan nam köl waŋgiiga möwölöhöm neŋgibawak ewö, yaŋgö kalem möriamŋan mönö yuai omaŋi akawak.
Miaŋgöra mönö denöwö jibinak? Israel könagesönöŋ solanŋi akingö kapaŋ köla malgetmö, solanibingö könaŋi mi qahö miwikŋaiget. Yeŋön qahöpmö, Anutunöŋ kambu moröŋi möwölöhöm neŋgiyöhi, neŋön kalemŋi mi miwikŋaiba solanŋi ahin. Tosatŋan mötmöt bölöŋan uruŋini gwözöŋni öne laŋ malje.
Miaŋgö keuŋi mi Buŋa Kimbinöŋ kewö ohoget ahöza, “Gaun jeje malgetka Anutunöŋ öme qahö jöhöiga uruŋine geiga köhömuŋi aket. Yuai eka könaŋi ek kutubepuköra jeŋini mem sohoiga ömuŋ kölök. Keu kezapŋinan möta möt asaribepuköra mi mem gwözöŋnök. Mewö tönpin mala kota nalö kewöŋe mewöyök öne laŋ malje.”
Kiŋ Deiwidnöŋ miaŋgö keuŋi kewö jii ahöza, “O Anutu, yeŋön közölömbuaŋ ala nemba laŋ söŋgaimakze. Miaŋgöreŋ mönö eŋgek miwikŋaiba siŋgisöndokŋinaŋgöra simba alnöŋga eŋgimema. Mönö nanŋini dumŋine tötaŋgöba et eŋguiga likepŋi meleŋ eŋginöŋga sihimbölö mötme.
O Anutu, gi mönö jeŋini mömbauba mem gömölinöŋga uba ekingö osime. Mönö likepŋi meleŋ eŋginöŋga qakŋine öŋgöba lömböriiga sundan dop upköba malme.” Deiwidnöŋ mewö köuluköyök.
Toroqeba kewö qesizal: Juda könagesö ölŋi yeŋön tötaŋgöba et eŋguiga uruŋinan gwözöŋniga ölöwakingö osime me qahö? Mi qahö osime! Et eŋguyöhi, miaŋön mönö Anutu möt kutubingö awöweŋgömegöra aka asuhuyök. Juda könagesö ölŋi yeŋön köna oŋgita et eŋguiga kian kantri yeŋön salupŋini aka uruŋini meleŋda Anutugö buŋaŋi aket. Mewö akeri, miaŋön uruŋini kuŋguiga miaŋgöra irimŋini seholiiga uruŋini meleŋmegö sihimŋan asuhumapköra aka mewö asuhuyök.
Juda könagesö ölŋi yeŋön köna siŋgiba et eŋguiga miaŋgöra kian gölmeŋi gölmeŋi yeŋön oyaeŋkoyaeŋ akingö könaŋi miwikŋaiget. Mi miwikŋaiba uruŋini meleŋda kötumötuet uruŋe maljemö, Juda könagesö ölŋi yeŋön tönpin mala Anutugö jeŋe qahö dop kölje. Könaŋgep Juda yeŋön mewöyök körek uruŋini meleŋme. Mewö asuhuiga Anutugö kötumötuetŋan sehiba keleŋmaleleŋ aukŋe asuhuma.
Nöŋön keuni ki Juda eŋgöra qahöpmö, kian kantri könagesö eŋgöra jizal. Nöŋön kian kantri eŋgöreŋ melaimelai azi aposol akzalaŋgöra “Nupni qetbuŋaŋambuk akza,” jiba mewö mötmörizal.
Nupni mi membi ölŋi asuhuiga uruŋini meleŋmakzei, nani Israel könagesöurupnan miaŋgö buzupŋi mötmegöra kapaŋ köla awöweŋgömakzal. Buzup keu miaŋön mohot mohot yeŋgö uruŋini kuŋguiga miaŋgöra irimŋini seholiiga uruŋini meleŋbingö sihimŋan asuhui meleŋgetka Anutunöŋ amöt qem eŋgima. Nupni qetbuŋaŋambuk mi mönö miaŋgöra aka kian kantri eŋgö sutŋine memakzal.
Anutunöŋ Juda kambu andö qem neŋgiiga miaŋgö ölŋan mönö kewö asuhuyök: Kian kantriŋi kantriŋi eŋön salupŋine aketka Anutunöŋ töwaŋini qeba eŋgömeiga alaurupŋi aket. Juda könagesö ölŋi yeŋön uruŋini meleŋgetka Anutunöŋ amöt qem eŋgiba möt aŋgön köl eŋgimawi, miaŋgö ölŋan mönö kömupnöhök guliba mal köhöimeaŋgö dop akŋa.
Yambu jeŋiqeqe dölökŋe nene Anutugöra kewöta ala sösöŋgai ahinga sarakŋi akza ewö, nupkö numbu neneŋi pakpak mönö mewöyök sarakŋi akza. Ip jalöŋan töröŋi akza ewö, böröŋan mönö mewöyök töröŋi akze.
Juda kambu mi Anutu nanŋaŋgö oil ipŋi akza. Anutunöŋ nanŋi oil ipŋi mi öŋböŋi memba böröŋi tosatŋi mitii etket aka arökŋaŋgö oil ip böröŋi memba kaba sutŋine ali toroqeba qarimakze. Kantri tosatŋi iŋini arökŋaŋgö oil ip miaŋgö dop akzemö, Anutunöŋ töndup eŋgömeiga nalö kewöŋe ip börö qainŋi kun mieŋgö sutŋine mal köhöimakze. Iŋini mönö Juda kambugö oil ip jalöŋeyök nene oŋi öröba nemba qarimakze.
Iŋini Juda nembuk kinjemö, töndup Juda neŋgoŋgita sileŋini memba öŋgöbepuk. Sileŋini mem öŋgöbeak ewö, mönö keu ki mötme: Kantri tosatŋi iŋini ip böröŋanök ewö akze. Iŋini jalönini qahö bisimakzemö, nanine ip jalöŋan mönö iŋini eŋgömisiiga kinje.
Keu kewö jibeak, “Anutunöŋ nini nanŋi ip kembaŋe al neŋgimapköra aka ip böröŋi mi kutui eriga tiŋi asuhuyök.”
Keu mi ölŋa. Anutunöŋ Juda ambazip uruŋini qahö meleŋda möt narigeraŋgöra aka kutum eŋgii etketmö, iŋini mönö mötnaripŋinan töndangöm eŋgiiga zeŋ kinje. Mewö kinda jakbak-öraŋböraŋ kude aka aiweliköba malmemö, mönö kewö et eŋgubapuköra sömbuŋini möta malme:
Anutunöŋ nanŋi ipŋaŋgö böröŋi ölŋi qahö eŋgehoriba Juda könagesö kutum eŋgiyök ewö, iŋini mönö “Ölöp neŋgehorima,” mewö jibepuk. Öne mewö mötmöriba laŋ malbepuk.
Miaŋgöra kian kantri iŋini Anutugö könaŋi mötmöriba kewö jime, “Juda ambazip köna siŋgiba et eŋguyöhi, Anutunöŋ miaŋgö likepŋi meleŋda mönö ölŋa könöpŋambuk ak eŋgimakzapmö, nini ölöwak Toŋambuk qekötahöba kininga mem ölöwak neŋgimakza. Yambuk qahö toroqeba kinbin ewö, mönö kantri tosatŋi nini mewöyök kutum neŋgii etpin.”
Mewö ölöp jimemö, Anutunöŋ ambazip köna siŋgigeri, mi mewöyök ölöp köhöiba ip kembaŋe kunbuk toroqem eŋgima. Miaŋgöra Juda könagesö yeŋön yaŋgiseŋini mosöta uruŋini meleŋme ewö, i mönö ölöp Jisösbuk toroqem eŋgima.
Anutunöŋ iŋini arökŋaŋgö oil ip miaŋgöreŋök kutum eŋgiba kölkömötkö könaŋi oŋgita oil ip qainŋi kungö kembaŋe al eŋgii toroqeget. Kantri tosatŋi iŋini mewö ak eŋgiyök ewö, miaŋgöra nanŋi ip böröŋi ölŋi Juda könagesö ölŋi mi mönö amqeba eŋgömemba sihimŋan nanŋi oil ipŋaŋgö kembaŋe al eŋgii kunbuk toroqeme. Mewö.
O urumeleŋ alaurupni, nanŋini mötkutukutu qakŋe laŋ malbepuköra mönö keu tölapŋi kun indela möt asarimegöra mötzal. Keu mi kewö: Mötmöt bölöŋan Israel könagesögö bahöŋi kun yeŋgö uruŋini gwözöŋni maljemö, nalö teteköŋi qahö yaŋgiseŋ qahö toroqeba malme. Qahöpmö, mutuk kian kantri yeŋgöreŋök jesöŋgöŋan uruŋini meleŋda Anutugö bemtohoŋ uruŋe kaŋgotme. Mewö aketka Anutunöŋ jaŋgöŋini ehi dop kölmawi, nalö miaŋgöreŋ Juda könagesö neŋgö yaŋgiseŋ nalöninan teköiga körek uruŋini meleŋme.
Uruŋini meleŋgetka Anutunöŋ Israel könagesö pakpak amöt qem eŋgiiga letotme. Miaŋgö keuŋi mi Buŋa Kimbinöŋ kewö ohoget ahöza, “Amötqeqe Toŋan mönö Zaion kunduŋeyök asuhuba Jeikob kambu neŋgö ahakmemenini aŋgöjörakŋambuk mi köl könjöratma.
Anutu nöŋön siŋgisöndokŋini köl könjörata oyaeŋkoyaeŋ akingö jöhöjöhö areŋi mi yembuk akiga mohotŋe malbin.” Keu mewö ahöza.
Juda könagesö ölŋi yeŋön Ölöwak Buŋa andö qeba Anutugö kerökurupŋi akeraŋgöra kantri tosatŋi eŋön salupŋine Anutugö alaurupŋi akze. Mewö akzemö, Anutunöŋ Israel bömön jalö-urupnini möwölöhöm eŋgiyöhaŋgöra Juda neŋön mönö toroqeba wölböt alaurupŋi ölbölŋi akzin.
Anutunöŋ ambazip niŋia möwölöhöba eŋgohola kalem eŋgimakzawi, keu mi mönö kunbuk uruŋi möŋaiiga utekömawaŋgö dop qahö.
Kian kantri iŋini mewöyök mutuk Anutugö jitŋi qahö tem köla laŋ malgetmö, Juda könagesö ölŋi yeŋön yaŋgiseŋ akeraŋgöra aka Anutunöŋ iŋini ak kömum eŋgiiga letotket.
Juda könagesö ölŋi yeŋön nalö kewöŋe Anutugö jitŋi qetala laŋ mala kotzemö, eŋön letotkeraŋgöra aka Anutunöŋ Juda könagesö nini mewöŋanök nalö kewöŋe ak kömum neŋgimamgö mötza. Kian kantri eŋön uruŋini meleŋda letotketka miaŋgö silikŋan uruŋini kuŋgumakzawi, miaŋgöra yeŋön mönö mewö-ŋanök amqeba uruŋini meleŋda ak-kömukömuŋi buŋa qem aŋgume.
Ambazip lökŋanök pakpak nini Anutu qetala laŋ malinga qeqetalnini miwikŋaiba gwaröhöm neŋgiyök. Körek pakpak ak kömum neŋgimapköra aka kösönöŋ gwaröhöm neŋgiyök. Mewö.
Anutu kalem möriamŋaŋgö köweŋan mönö keta bölökŋi akza. Iwinaŋgö jitŋi, mötmötŋi mönö gegeŋi teteköŋi qahö. Mötkutukutuŋan neŋgoŋgita öŋgöŋgöŋi ketaŋi akza. Yaŋön keunini kewöta jim tekömakzawi, neŋön mi lökŋanök jim asarim teköbingö osibin. Malmalninaŋgö köna areŋgömakzawi, miaŋgö könaŋi mönö möt kewöta miwikŋaim teköbinaŋgö dop qahö.
“Kembugö urukönömŋaŋgö areŋi mi ambazip körekŋan möt yaköbingö osiba mala korin. Kunŋan kun goro waŋgimawaŋgö dop qahö.”
“Gölme ambazip kalem aŋgumakzinmö, yambuk mewö akingö osiba mala korin. Yuai waŋgiinga kitipŋi qahö meleŋ neŋgiiga ölöp dop köl waŋgiza. Yuai kun biaŋ neŋgimapkö tosa waŋgibingö osimakzin.”
Mi kewögöra osimakzin: Yaŋön yuai pakpakö Toŋi aka bömön jalöŋi akza. Yaŋön yuai pakpak nam köliga asuhuyök. Mi nanŋi aködamun miwikŋaim waŋgimapköra aka asuhuyök. Miaŋgöra neŋön qetbuŋaŋi möpöseininga teteköŋi qahö aködamunŋambuk ahöba öŋgöba ahöma. Keu mi ölŋa.
O urumeleŋ alaurupni, Anutunöŋ mewö ak kömum neŋgiyö-haŋgöra nöŋön mönö uruŋini kewö kuŋgum eŋgizal: Iŋini mönö ak-kömukömuŋi mi urukönömŋinan mötmöriba miaŋgö dop kitipŋi meleŋ waŋgiba waikŋi memba möpöseiba malme. Mewöyök nanŋini sileŋini mi Anutugö kötön naluha alme. Mewö alme ewö, iŋini mönö guliba sarakŋi aketka Anutunöŋ nalukŋini mi ehi dop köli sihimŋi mörakŋa.
Mutuk gölmegö ahakmeme bölöŋaŋgö areŋi wuataŋgöba malgetmö, nalö kewöŋe mewö kude toroqeba ahakŋe. Mewö qahöpmö, mönö urumötmötŋinan kölöŋaiiga letota malme. Mewö mala Anutunöŋ eŋgöra sihimŋi denöwö mötzawi, mi jaruba ölöp köhöiba kewöta miwikŋaime. Mi miwikŋaiba miaŋgö dop ahakŋe ewö, mönö köna ölöpŋi wuataŋgögetka dop köl waŋgii aködamunŋinambuk ahakŋe.
Siksauk laŋ malbepuköra keu kun jimam. Anutunöŋ kalem möriam niŋgiiga miaŋgö qakŋe kinda körek eŋgöra kewö jizal: Iŋini mönö nanŋini mötket öŋgöŋgöŋi qahö akŋapmö, mohot mohot iŋini mönö törörök möt kutum aŋguba malme. Anutunöŋ mötnarip neŋgiiga miaŋgö ölŋi asuhumakzawaŋgö dop mönö nanŋini kewöt aŋguba miaŋgö dopkeu jiba malme.
Miaŋgö könaŋi kewö: Sileninan mohot akzapmö, sile kitipnini mi gwötpuk. Kitipŋi pakpak mieŋön nup mohot miyöhök qahö memakze.
Miaŋgö dop urumeleŋ ambazip neŋön mewöyök gwötpuk maljinmö, töndup Kraistpuk qekötahöba kinda sile ewö ölŋi mohot akzin. Mohot akzinmö, nanŋök nanŋök neŋön mönö toroqem aŋguba mohotŋe nup meinga dop köli kinjin.
Anutunöŋ kalem möriamŋi neŋgiyöhaŋgö dop nup memegö mötmöt kalem murutŋi murutŋi buŋa qem aŋguba maljin. Kunöŋ kezapqetok nupkö mötmöt kalemŋi buŋa qem aŋguza ewö, yaŋön mi mönö nupnöŋ alakŋa. Mötnaripŋan töndangöm waŋgi-makzawaŋgö dop nupnöŋ ala Anutugö keuŋi jiba malma.
Kungöra welenqeqe nupkö mötmöt kalemŋi waŋgiyök ewö, miaŋgö dop mönö tosatŋi pöndaŋ bauköm eŋgiba malma. Kungöra böhi qaqazu nup memapkö mötmöt kalemŋi waŋgiyök ewö, yaŋön mönö memburik-qemburikŋi qahö pöndaŋ tosatŋi kusum eŋgiba malma.
Kungöra uru naŋgönaŋgö nupkö mötmöt kalemŋi waŋgiyök ewö, yaŋön mönö pöndaŋ kapaŋ köla ambazip uruŋini kuŋguba naŋgöm eŋgiba malma. Tosatŋan yuaigöra mözöröŋgöba osigetka kungöra i naŋgöm eŋgimapkö mötmöt kalemŋi waŋgiyök ewö, yaŋön mönö koŋgwarakŋi qahö pöndaŋ naŋgöm eŋgiba malma. Kungöra galömkölköl nupkö mötmöt kalemŋi waŋgiyök ewö, yaŋön mönö zeŋ kinda tosatŋi galöm köl eŋgiba malma. Kungöra urukalem nupkö mötmöt kalemŋi waŋgiyök ewö, yaŋön nup mi mönö sösöŋgai qakŋe memba malma. Mewö.
Mönö geŋmoŋ mosöta törörök urukalem ak aŋguba malme. Bölöŋi sisit memba andö qeba malme. Ölöpŋaŋgöra ak eŋgiiga miaŋgöreŋ mönö qekötahöba malme.
Urumeleŋ alaurupŋini mi mönö guŋbönjönjöŋ qakŋe ak eŋgiba törörök jöpaköm aŋguba malme. Göda qem aŋgubingö kapaŋ kölakzei, miaŋgöreŋ mönö awöweŋgöba möpöseim aŋguba malme.
Uruŋinan mönö kude sörauba löwörimapmö, köulukögetka Uŋa Töröŋan inahöm eŋgiiga urukönöpnöŋ kinda Kembugö nup memba malme.
Jörömqöröm aka sösöŋgainöŋ malme. Kahasililiŋ möta mökösöŋda malme. Mönö böŋ kinda Anutu köuluköba malme.
Anutugö ambazip sarakŋan yuaigöra osizei, i mönö bauköm eŋgiba malme. Mönö ambazip köl öröm eŋgiba mohotŋe tata nene nem sösöŋgai ahakŋe.
Sesewerowero ak eŋgimakzei, ambazip mi mönö kude qesuahöm eŋgimemö, mönö Anutu köulukögetka kötuetköm eŋgimakŋa.
Söŋgaizei, yembuk mönö bauköba söŋgaime. Sahötzei, yembuk mönö bauköba sahötme.
Mönö urumohot ak aŋguba luainöŋ malme. Nanŋinaŋgöra mönö kude mötket öŋgöma. Jakbak-öraŋböraŋ kude akŋemö, ambazip eretŋi mönö ala ak eŋgiba malme. Nanŋinaŋgöra mötketka mötkutukutu ambaziwa maljeaŋgö dop kude akŋa.
Jinöŋ jibi, nuŋgunöŋ guhubi, aknöŋ aki mi kungöra kude akŋe. Ambazip körekŋan silik tosatŋi mieŋgöra mötketka ahakmeme ölöpŋi akzei, mi mönö kapaŋ köla memba malme.
Yuai kungöreŋ qahö qaköze ewö, mönö köhököhöi ahöm eŋgizawaŋgö dop kapaŋ köla ambazip körek yembuk luainöŋ malme.
Keu kun mi Buŋa Kimbinöŋ kewö ohoget ahöza, “Nöŋön mönö bölöŋaŋgö likepŋi meleŋbiga qakŋine öŋgöma. Mi nöŋgö nuwa. Kembu nöŋön mewö jizal.” Miaŋgöra wölböt alaurupni, iŋini nanŋinak bölöŋaŋgö likepŋi kude meleŋmemö, mi Anutugöra mosötketka irimŋan seholiiga eŋgö kitipŋi meleŋda meköm eŋgima.
Miaŋgöra mi nanŋinak kude meleŋmemö, Buŋa keu ki mönö wuataŋgöba malme, “Kerökan nenegö kömuza ewö, i mönö nene gumohom waŋgiman. Göhö kerökan ogö mötza ewö, i mönö o waŋginöŋga nema. Mewö aka göhöreŋ silik ölöpŋi miaŋön mönö uru kuŋgum waŋginöŋga gamuŋi möta mosötpawak.” Keu mi mönö wuataŋgöba malme.
Kunŋan silik bölöŋi miaŋön luhut al gihibapukmö, nangak mönö silik ölöpŋi aka miaŋön luhut al waŋgiba silikŋi bölöŋi mi koyoŋaniman. Mewö.
Gawman kun mi nanŋök qahö asuhuyökmö, Anutu, kukösum Toŋi yaŋön mönö gawman kuŋgui miaŋgö dop ketaŋamninan kukösum qakŋe kinda galöm köl eŋgimakze. Jimkutukutu nupkö kondotkondotŋi mi Anutu. Miaŋgöra iŋini körek mönö nanŋini gawman yeŋgö keu bapŋe anda malme.
Könaŋi mewö mötzeaŋgöra aka kunŋan jimkutukutu galöm yeŋgö kukösumŋini qetaljawi, yaŋön Anutunöŋ malmalgö areŋi alöhi, mönö mi qetalja. Jimkutukutu Toŋi qetaljei, Anutunöŋ yeŋgö keuŋini jim teköba likepŋi meleŋ eŋgiiga lömböt miwikŋaime.
Galömkölköl yeŋön ambazip ahakmeme bölöŋi ahakzei, mi keŋgöt mötmöt ak eŋgimakzemö, ölöpŋi ahakzei, mi mewö qahö ak eŋgimakze. Miaŋgöra galöm kukösumŋinambuk yeŋgö keŋgötki mötmamgö mötzan me qahö? Mi qahö mötmamgö mötzan ewö, mönö ahakmeme ölöpŋi aka memba malnöŋga möpöseim gihimakŋe.
Gawman yeŋön mönö Anutu welenŋi qeba mem ölöwak gihibingö mötze. Mewö mötzeaŋgöra ambazip bölöŋi akzei, mönö miaŋgö likepŋi meleŋda qakŋine öŋgöi lömböt mötmegöra kinje. Anutugö welenqeqeurupŋi aketka buldömingö sou ketaŋi eŋgiyöhi, mi öne töhön qahö memba malje. Miaŋgöra yuai bölöŋi akzan ewö, mönö keŋgötki möta malman.
Lömböt qakŋine öŋgöi mötpepuköra mönö gawman jitŋini tem köla malme. Miaŋgörök qahöpmö, Anutugö jeŋe mohot dop kölmapköra mönö mewö ahakŋe. Qahö tem kölgetka Anutugö irimŋan seholii jii urukönömŋinan mewö mötketka uruŋinan bölibapuköra mönö mewöyök gawman yeŋgö keu bapŋe anda malme.
Gawman yeŋön mönö Anutugö nup bahöŋi kun memba miaŋgöreŋ zeŋ kinda galöm köl eŋgimakze. Nupŋini mi memegöra eŋön mönö bauköm eŋgiba takis mewöyök alakze.
Gawmangö takis aka kötön könaŋi könaŋi dawik eŋgimegö jimakzei, mi mönö körek miaŋgö dop eŋgimakŋe. Gawmangö takis könaŋi könaŋi pakpak mi mönö törörök eŋgimakŋe. Gawmangö nup meme ambazip yeŋgöra mönö ewe ala göda qem eŋgimakŋe. Mewö.
Mewö aka kungöreŋ tosa kun embuk kude ahöi malme. Töndup eŋgö tosaŋini mohok-kun mi nalö dop kewö ahöza: Iŋini mönö uru jöpaköm aŋguba malme. Kunŋan tosatŋi jöpaköba urukalem ak eŋgimakzawi, yaŋön mönö Köna keu wuataŋgöm tekömakza.
Jöjöpaŋ keu bohonŋi kewö, “Nangi jöpaköm aŋgumakzani, miaŋgö dop mönö tosatŋi pakpak jöpaköm eŋgimakŋan.” Keu miaŋgö uruŋe jöjöpaŋ keu kewöŋi ahöze, “Sero yoŋgorö kude akŋan,” “Ambazip kun kude qenöŋ kömuma,” “Yoŋgorö kude meman,” “Yuaigöra mönö kude köpösöŋgöman.” Mi aka jöjöpaŋ keu tosatŋi pakpak mi mönö keu bohonŋi miaŋgö nemböŋe akze.
Ambazip kun jöpaköm waŋgizan ewö, yaŋgöra mönö yuai bölöŋi kun kude ak waŋgiman. Miaŋgöra urukalem aka mewö miaŋön mönö jöjöpaŋ keu körek pakpak tem köla wuataŋgö-makzan.
Nalö kiaŋgö könaŋi mötzeaŋgöra mönö ahakmeme mewöŋi aka memba malme. Mutuk Kraist möt nariba urunini meleŋnini, nalö miaŋgöreŋök könahiba mala koringa Kembunöŋ meköm neŋgii Suepnöŋ öŋgöbini, miaŋgö nalöŋan mönö dowe ahöza. Miaŋgöra iŋini gaun ahözei, miaŋgöreŋök imbiŋini möta wahötmeaŋgö nalöŋan mönö lök kam kuŋguza.
Suŋgem köröpŋi malinga wehön jeŋi jililiŋgöba koriga asarimamgö akza. Miaŋgöra söŋaupkö ahakmeme mi mönö tömbuluŋaniget geiga asakŋaŋgö bim qebingö aködamunŋi mi mönö memba kölget geiga kinbin.
Asakŋaŋgö uruŋe maljinaŋgö dop mönö ahakmeme sarakŋi aka memba malbin. Tosatŋan közölömbuaŋ pati ala bau numbu nemba o köhöikŋaŋgöra eŋololoŋ ahakze. Sero namböŋnamböŋ aka laŋ ambi yoŋgorö örömakze. Jula deŋda aŋgururuk aka aŋgöhöba urunöŋ mututqutut möta andönöŋ qem aŋgumakze. Ahakmeme mewöŋan mönö qahö dop kölja.
Urusilegö sihim kömbönaŋini bölöŋan guliba wahötketka mieŋgö sihimŋini tem köl eŋgibepuköra mönö mi kude kezap ala mötmörim eŋgimakŋe. Mewö qahöpmö, Kembu Jisös Kraistkö ahakmemeŋan mönö timbi saiwaŋini aiga mi maluku ewö löŋgöt aŋguba malme. Mewö.
Kungö mötnaripŋan lölöwöröŋi aiga i mönö köyan köla köl öröm waŋgiba malme. Yambuk eraum möta kösawöraŋ keugöra jitnakölik kude ahakŋe.
Tosatŋan mötnaripŋinaŋgö dop nene pakpak ölöp nemakzemö, tosatŋi yeŋgö mötnaripŋinan lölöwöröŋi aiga nene piakŋanök nemakze. Uruŋinan tölöhobapuköra uruyahöt aka sömbup tandö lopioŋgö naluk alalŋi mi sisitŋi memba yöha töhönök inanŋik ohom nemakze.
Nene pakpak nemakzeaŋön mönö alaurupŋini yöhayök nemakzei, mi jijiwilit kude ak eŋgimakŋe. Anutunöŋ alaurupŋini nene pakpak nemakzei, mi mewöyök “Dop kölje,” jiba köyan köl eŋgimakza. Miaŋgöra yöhayök nemakzei, eŋön mönö alaurupŋini yeŋgö keuŋini kude jim teköme.
Göŋön mönö niŋia aka kungö welenqeqeŋi jim teköm waŋgibanak? Yaŋön mönö nanŋi toŋaŋgö jeŋe keuŋaŋgö likepŋi jiiga kewöta jim teköiga dop köliga kinma me lömböt qakŋe öŋgöiga etma. Kembunöŋ mönö köhöiba böŋ qeba kinmapköra naŋgöm waŋgimakŋa. Miaŋgöra mönö ölöp böŋ qeba kinma.
Tosatŋan silim pakpaköra mötmörigetka tandökŋini öröröŋ ahözemö, tosatŋan silimŋi silimŋi kewöta silim kungö mötket öŋgöiga qainŋi kun aiga silim tosatŋan miaŋgö nemböŋe akze. Iŋini mohot mohot mönö nanŋini mötmötŋini qekötahöba miaŋgöreŋ uruyahöt körek yaköriba awösamkakak kinda malme.
Tosatŋan silimŋi silimŋi kewöta öŋgöba eta alakzei, yeŋön mi mönö Kembu qetbuŋa waŋgimapköra aka ahakze. Tosatŋan sömbup nemakzei, yeŋön mönö Anutu möpöseiba Kembunöŋ mewö qetbuŋaŋambuk akŋapköra nemakze. Tosatŋan sömbupkö siŋgi malakzei, yeŋön mönö Kembunöŋ qetbuŋaŋambuk akŋapköra aka mi ahakze aka mewö mala Anutu möpöseimakze.
Neŋgöreŋök kunŋan kun mönö nanŋaŋgörök qahö malja aka nanŋaŋgörök qahö kömuma.
Miaŋgö könaŋi kewö: Jebuk malbin ewö, mönö malmalnini Kembugöra köleŋda malbin. Kömumbin ewö, mönö Kembugöra kömumbin. Miaŋgöra malbin me kömumbin ewö, mönö Kembugö buŋaya akzin.
Kraistnöŋ mönö kömugeri aka jebuk maljini, körek neŋgö Kembunini aka malmapköra kömumba guliyök.
Anutunöŋ mönö körek neŋguaŋgita nanŋi keu jakeŋe al neŋgiiga kinbin. Miaŋgöra tosatŋi eŋön mönö niŋia aka urumeleŋ alaurupŋini jim teköm eŋgimakze? Mewöyök alaurupni tosatŋi eŋön mönö wuanöŋgöra urumeleŋ alaurupŋini tosatŋi mi jijiwilit ak eŋgimakze? Jujul silikŋini miaŋön mönö qahö dop kölja.
Miaŋgö keuŋi mi Buŋa Kimbinöŋ kewö ohoget ahöza, “Kembu nöŋön mal köhöizali, miaŋgö dopkeu öl töhönŋi kewö jizal: Ambazip körek pakpak iŋini mönö nöŋgö jemesoholne simin köla jitŋinan Anutu ni möpöseim niŋgime.”
Keu miaŋgö dop nini körekŋan mönö inanŋök inanŋök ahakmemeninaŋgö kösohotnini mi Anutugöra jim asariinga kewöt neŋgima. Mewö.
Miaŋgöra mönö kude toroqeba jim bölim aŋguba keuŋini jim teköme. Urumeleŋ alaurup yeŋgö könanöŋ tötaŋgöba et eŋgubapukö yuai kun mönö kude alakŋe. Miaŋgö keuŋi mönö kapaŋ köla jiba jöhöme.
Nene yuai kunöŋ nanŋanök aŋgöjörakŋambuk qahö akzapmö, ambazipnöŋ yuaigö mötketka aŋgöjörakŋambuk akzawi, yeŋgöröhök mi aŋgöjörakŋambuk akza. Nöŋön Kembu Jisösbuk kinda keu mi möta miaŋgöra uruyahöt kun qahö akzal.
Anutunöŋ nene pakpak amöt qem teköi sarakŋi akzemö, töndup alaurup tosatŋan dönqizizinŋini aka sömbup qahö nemakze. Kraistnöŋ yeŋgöra aka kömuiga tosatŋi eŋön mönö wuanöŋgöra sömbup nemba mewö miaŋön yeŋgö uruŋini mem bölimakze? Mewö nanŋini imbi-imbi aketka urumeleŋ alaurupŋinan miaŋgöra wösöbirik ahakzei, mewö mönö urukalemgö könaŋi mi qahö toroqeba wuataŋgömakze.
Mötmöt ölöpŋi ahöm eŋgizapmö, miaŋgö qakŋe ahak-memeŋinan laŋ aketka tosatŋan miaŋgöra sirongen keu jiba jim eŋgimakze. Mewö asuhubapuköra galöm mem aŋguba malme.
Wani neneya nembini aka wani oya nembini, miaŋön Anutu bemtohoŋaŋgö aiwesökŋi qahö akza. Yuai miaŋön mönö eretŋi akza. Yaŋgö bemtohoŋ uruŋe malmalgö ölŋi mi kewö: Uŋa Töröŋan inahöm neŋgiiga ahakmeme diŋdiŋi wuataŋgöinga luai qem neŋgiiga söŋgaiba maljin. Miaŋön mönö aiwesök muŋgemŋi akza.
Denike yeŋön mewö aka Kraistkö welenŋi qemakzei, yeŋön mönö Anutugö jeŋe dop kölgetka ambazipnöŋ keuŋini mötketka dop köl eŋgimakza.
Miaŋgöra nini luai qem aŋguinga urumohot sehimapköra kapaŋ kölbin. Mewö miaŋön mönö urunini möhamgöba mem köhöim aŋgubin.
Anutunöŋ nene pakpak amöt qem teköi sarakŋi akze, mi mötzinmö, kunöŋ sömbup me nene kun neiga alaŋaŋgö uruŋan miaŋgöra böliiga urukönöpŋi ahuiga siŋgisön-dokpuk akzawi, miaŋön mönö qahö dop kölja. Kunŋan tosatŋi yeŋgöra qahö mötmöriba nanŋaŋgörök möta laŋ nezawi, yaŋön mönö mewöyök siŋgisöndokpuk akŋa. Miaŋgöra Anutunöŋ yeŋgö uruŋine nupŋi meyöhi, tosatŋi eŋön mönö nupŋi ölöpŋi mi nenegöra aka kude mem bölime.
Miaŋgöra urumeleŋ alaurupŋini yeŋgöra aka sömbupkö siŋgi mala wain o mi kude nemba malme. Mewö miaŋön mönö mohotŋe ölöwakŋe. Mewöyök uruŋinan yuaigöra aka böliiga siŋgisöndokpuk aka löwöribawak, eŋön mi kude akŋe. Mewö mönö mohotŋe ölöwakŋe.
Kösawöraŋ keugö mötnaripŋi mewö me mewö ahöm gihizawi, mi mönö Anutugö jemesoholŋe aŋgön köla malman. Kunŋan keu kungöra “Dop kölja,” jiba miaŋgöreŋ qekötahöba möt köhöiba miaŋgöra nanŋi qahö jim teköm aŋguzawi, yaŋön mönö simbawoŋ akza.
I me wai mötnarip qakŋe qahö kinda ahakzini, mi pakpak mönö siŋgisöndok akza. Miaŋgöra kunŋan nene kungöra uruyahöt aka töndup mi neza ewö, yaŋön mönö mewö siŋgisöndok akŋa. Mötnarip qakŋe qahö kinda nezawaŋgöra Anutunöŋ mönö yaŋgö keuŋi jim teköi qaköba lömböt miwikŋaima. Mewö.
Mötnaripninan köhöikŋi akzawi, neŋön mönö naninaŋgörök laŋ söŋgaiba nanini imbi-imbi malbinbuk. Tosatŋi yeŋgö mötnaripŋinan lölöwöröŋi aiga tötöpinpinöŋ köna oŋgita törörök qahö wuataŋgömakzei, neŋön i urukalem ak eŋgiba lömbötŋini bisimegö bauköm eŋgibin.
Nini mohot mohot mönö alaurup-ninan ölöwakŋeaŋgö dop mötmöriba ak eŋgimakin. Mewö ak eŋgiba uruŋini möhamgögetka köhököhöi miwikŋaime.
Kraistnöŋ mewöyök nanŋaŋgörök nanŋi imbi-imbi qahö söŋgaiba ahökmö, Buŋa keu kiaŋgö dop ak waŋgigetka malök, “Ambazip keu töhöreŋ jiba gi jim gihimakzei, yeŋgö keuŋinan mönö nuŋguiga sihimbölöŋi mörakzal.” Keu mewö ahöza.
Anutunöŋ neŋgöra sihimŋi kewö mörakza: Neŋön kapaŋ köla köhöiba kinda Buŋa Kimbi oyoŋninga urunini naŋgöiga mewö miaŋön jörömqöröm aka malbin. Miaŋgöra Buŋa keu pakpak mönöwök ohogeri, Anutunöŋ mönö miaŋgö dop kusum neŋgimamgö mötza. Miaŋgöra mi ohoget ahöza.
Anutunöŋ mönö nanŋak uruŋini naŋgöiga ölöp kapaŋ köla kin köhöime. Yaŋön mönö Uŋaŋi eŋgiiga inahöm eŋgiiga sutŋine uru jöhöjöhö aka Kraist Jisösgö mötmötŋi wuataŋgöba malme.
Mewö mala ölöp urumohot qakŋe numbuŋini mindiriba Anutu, Kembunini Jisös Kraistkö Iwiŋi mi möpöseiba malme. Anutunöŋ eŋön mewö aka malmegöra mörakza. Mewö.
Kraistnöŋ iŋini möt aŋgön köla köyan köl eŋgimakzawi, miaŋgö dop iŋini mönö mewöyök köyan köl aŋguba malme. Anutugö qetbuŋaŋan sehimapköra mönö mewö aka malme.
Nöŋön keu ölŋi ki jimam: Anutunöŋ keuŋi keuŋi Juda könagesö neŋgö bömönurupnini yeŋgöra jiba jöhöyöhi, miaŋön ölŋambuk akŋapköra mörök. Miaŋgöra Kraist melaiiga Anutugö Buŋa keu ölŋan köhöimapköra aka Juda neŋgö sutnine eta welen qem neŋgiba malök.
Juda nini welen qem neŋgiba malökmö, kantri tosatŋi yeŋön mewöyök yaŋgö ak-kömukömuŋi möta miaŋgöra Anutu möpöseiba malje. Miaŋgö keuŋi mi Buŋa Kimbinöŋ kewö ohoget ahöza, “Miaŋgöra nöŋön kantri tosatŋi yeŋgö sutŋine mala möpöseim gihiba qetbuŋagan sehimapköra liŋet kölakŋam.”
Miaŋgö keuŋi kun mi kewö jiba ohoget ahöza, “Anutunöŋ Juda nini möwölöhöm neŋgiiga könagesöŋi aka söŋgaimakzin. Kantri tosatŋi iŋini mönö nembuk toroqeba söŋgaiba köiraŋ ala malme.”
Miaŋgö keuŋi kun mi kewö, “Kian kantrigö kambu pakpak iŋini mönö Kembu möpöseiba malme. Gölme dop maljei, iŋini mönö körek ‘Anutu saiwap!’ jiba liŋet köla malme.”
Kezapqetok azi Aisaia yaŋön mewöyök miaŋgö keuŋi kewö jii ahöza, “Azi qetŋi Jesi yaŋgö andöjalöŋan mönö sötŋi jula wahöta ambazip gölme dop galöm köl eŋgima. Mewö ak eŋgiiga jörömqörömŋini yaŋgöreŋ ala bauköm eŋgimapköra mamböta malme.” Keu walŋi miaŋön mönö nalö kewöŋe ölŋambuk ahakza.
Uŋa Töröŋaŋgö ösumŋan mönö naŋgöm eŋgiiga jöröm-qörömŋinan köhöiba pöwöwöm akŋapköra mötzal. Miaŋgöra jörömqöröm Toŋi Anutu yaŋön mönö luai qem eŋgiba sösöŋgai pakpak miaŋön uruŋini kokolak qema. Mewö köuluköbiga ölöp Anutu möt narim waŋgiba oyaeŋkoyaeŋ akingö mamböta malme. Mewö.
O urumeleŋ alaurupni, nanak eŋgöra kewö möt köhöizal: Iŋini mönö tönpin qahö maljemö, Anutunöŋ yuai pakpak ölöpŋi uruŋine ali kokolak qeiga mötmöt könaŋi könaŋi miwikŋaiba miaŋön ölöp goro qeba kusum aŋgubinaŋgö dop akze.
Mewö akzemö, töndup keu mi ölum eŋgubapuköra möta mieŋgö könaŋini mi kunbuk köl gulim eŋgizal. Anutunöŋ kalem möriam niŋgiiga miaŋgö qakŋe kinjalaŋgöra mönö awösamkakak qakŋe keu köhöikŋi tosatŋi ohom eŋgizal.
Miaŋgö könaŋi kewö: Anutunöŋ kian kantri eŋön uruŋini meleŋgetka Uŋa Töröŋan mem sarahim eŋgimapköra mörakza. Mutuk jöwöwöl ohogetka köwakŋan öŋgöi Anutunöŋ söŋgaizapma, miaŋgö dop nalö kewöŋe Anutunöŋ ambazip gölme dop buŋaŋi aketka eŋgeka söŋgaimamgöra awöweŋgömakza. Miaŋgöra Ölöwak Buŋaŋi kantri tosatŋi yeŋgö sutŋine jim sehimamgö jiba nupŋi qakne aliga miaŋgö dop urugö nup galöm aka Kraist Jisösgö welenŋi qemakzal.
Miaŋgöra Kraist Jisösbuk qekötahöba kinda Anutugö nupŋi membiga qetbuŋa niŋgiiga sileni memba öŋgöba awösamkakak kinjal.
Kraistnöŋ kantri tosatŋi yeŋön Anutugö jitŋi tem kölmegöra möta sölölöhöba kuŋgum niŋgimakzawi, miaŋön mönö nam köl niŋgiiga keuni jiba ahakmemeni ahakzal. Keu tosatŋi laŋ jim sehisehigö awösamkakakŋi mi qahö ahöm niŋgiza.
Uŋa Töröŋaŋgö ösumŋan mönö nam köl niŋgiiga aŋgöletot aiwesök kukösumŋinambuk asuhuget. Nöŋön Jerusalem siti mosöta kantriŋi kantriŋi liliköba anda mala mala Yuropkö siti qetŋi Ilirikum miaŋgöreŋ aŋgoral. Mewö gölme dop liliköba Kraistkö Ölöwak Buŋa mi jim asarim eŋgim teköyal.
Kunöŋ tandö kuŋguiga kunŋan kaba nanŋi miriŋi miaŋgö qakŋe memba mönö keuŋambuk akŋa. Miaŋgö dop kunöŋ Kraistkö keuŋan mötnaripkö tandö lök kuŋgui kinöhi, nöŋön mönö kaba yaŋgö tandö qakŋe töndangöba kinda uruŋini toroqeba möhamgöba mem köhöim eŋgimamgö tököba malal. Urugö nup mutukŋi memba miaŋön aködamuni miwikŋaimamgö kapaŋ köla malal. Miaŋgöra ambazip denike yeŋön Kraistkö qetŋi qahö möta tönpin malgeri, nöŋön Ölöwak Buŋa yeŋgöra jim asarimamgö awöweŋgöba malal.
Miaŋgö keuŋi Buŋa Kimbinöŋ kewö ohoget ahöza, “Denike yeŋön keuŋi qahö jiget mötkeri, yeŋön mönö mala i ekŋe. Denike yeŋön könaŋi mutuk qahö möta tönpin malgeri, yeŋön mönö mala mi möt asarime.”
Nup mewöŋan jöhöm niŋgiyöhaŋgöra mönö nalö dop eŋgöreŋ kamamgö osiba malal. Mewö.
Mewö malalmö, liliköba urukuŋgukuŋgu nup mutukŋi memba gölme pakpak möt eŋgizini, miaŋgöreŋ mi mem teköba malal. Urugö nup mutukŋi memamaŋgö gölmeŋi mi nalö kewöŋe kunbuk qahö ahöza. Mewöyök iŋini eŋgekŋamgö sihimŋi möta malbiga yambu (yara) gwötpuk lök teköyök.
Miaŋgöra kantri qetŋi Spein anmami, miaŋgö könaŋe mönö eŋgöreŋ kamamgö areŋi ala eŋgekŋamgö jörömqöröm aka kewö mötzal: Eŋgeka embuk sösöŋgai aka borom kun köisirik tatpiga bauköm niŋgigetka ölöp köna toroqeba Spein anmam.
Mewö mötzalmö, nalö kewöŋe Jerusalem sitigö könagesö sarakŋi naŋgöm eŋgibingöra miaŋgöreŋ anmam. Miaŋgöreŋ andagun eŋgöreŋ kamam.
Masedonia aka Akaia prowins yahöt mietkö urumeleŋ könagesö kambuŋi kambuŋi yeŋön mönö Jerusalem sitigö ambazip sarakŋi bauköm eŋgibingö keu jöhöget. Anutugö ambazip sarakŋi wanapŋi maljei, mönö yeŋgöra keu jöhöba naluk gwötpuk ketaŋi ala mindirigetka mi membagun anda eŋgimam.
Mewö akingö uru sösöŋgai möta keu jöhöba mindimindiri naluk ketaŋi mi alget. Mewö almegö tosa ahöm eŋgiiga algetka ölŋa dop kölja. Anutunöŋ Juda könagesö kötuetköm neŋgimamgö keuŋi jii ahöiga kötumötuet miaŋön kian kantriŋi kantriŋi dop köla qakŋine öŋgöi malje. Miaŋgöra kian kantri yeŋgöreŋ tosa ahöiga likepŋi meleŋda kalemŋinan Juda könagesögö wanapŋi bauköm eŋgigetka dop kölja.
Nöŋön kalem mi memba anda böröŋine albi nupni miaŋön teköiga miaŋgö andöŋe eŋgömosöta kusukŋanök eŋgöreŋ kaba eŋgekagun toroqeba Spein anmam.
Eŋgöreŋ kamami, nalö miaŋgöreŋ mönö Kraistkö kötumötuetŋi mi körek memba kaba eŋgimam. Mewö möt yaközal.
O urumeleŋ alaurupni, nöŋön Kembu Jisös Kraistpuk qekötahöba kinda kewö uru kuŋgum eŋgizal: Uŋa Töröŋan jöpaköba naŋgöm eŋgimakzawaŋgö dop mönö nöŋgöra Anutu köuluköba malme. Aum-mörimakzali, miaŋgöreŋ mönö uruka-lemŋinan bauköm niŋgiba malme.
Judia prowinsnöŋ anda ambazip Kraistköra yaŋgiseŋ ahakzei, yeŋgö böröŋine gebileŋbuköra mönö Anutugö köulukögetka sel jöhöm niŋgibawak. Mewöyök naluk kalem ketaŋi memba Jerusalem anda ambazip sarakŋi yeŋgö böröŋine albiga dop köli sihimŋi mötmegöra mönö köuluköba malme.
Mewö köulukö-getka Anutunöŋ sihimŋi mötza ewö, nöŋön mönö sösöŋgai qakŋe eŋgöreŋ kaba embuk köisirik tata körö-ölöwak qem niŋgigetka malmam.
Luai Toŋi Anutu yaŋön mönö körek embuk kinma. Keu mi ölŋa.
Alanini Fibi (Foibe) yaŋön Senkria urumeleŋ könagesögö nup meme ambia akza. Yaŋön Rom eŋgöreŋ kamawi, i köyan kölmegöra mönö qesim eŋgiba böröŋine aljal.
Yaŋön ambazip gwötpuk aka ni mewöyök bauköm neŋgiba malök. Miaŋgöra Anutugö ambazip sarakŋan alaurupnini köl öröm eŋgimakzini, miaŋgö dop Fibinöŋ kaiga i mönö Kembugö qetŋe köuluköba köl öröm waŋgime. Eŋgöreŋ kaba yuai kungöra osibawak, miaŋgöreŋ mönö bauköm waŋgime.
Awanömyahöt Prisila aka Aqila Kraist Jisösbuk kinjahori, neŋakyahötni yetköra mönö nöŋgöreŋ yaizökzökni jigetka mötmahot.
Yetkön mönö nöŋgöra aka malmalŋiri köleŋda kömumbitkö ahot. Nöŋönök qahö möpöseim etkizalmö, kantri tosatŋe urumeleŋ könagesö kambuŋi kambuŋi yeŋön mönö mewöyök yetköra saiwap jimakze.
Urumeleŋ könagesö miriŋire tokomakzei, yeŋgöra mewöyök mönö nöŋgö yaizökzökni jigetka mötme. Eisia prowinsnöŋ nup membiga ölŋi mutukŋan asuhuiga Epainetus yaŋön uruŋi meleŋda Kraistkö buŋa ahöhi, wölböt alani yaŋgöra mönö nöŋgöreŋ yaizökzökni jigetka mötma.
Marianöŋ eŋgöra aka nup ketaŋi memba malöhi, yaŋgöra mönö nöŋgöreŋ yaizökzökni jigetka mötma.
Andronikus aka Junias tinitosolomyahötni yetkön mutuk Kraistköreŋ qekötahöyohotka nöŋön yetkö andöŋire uruni meleŋbiga miaŋgö andöŋe nömbuk kösö mire malin. Aposol yeŋön yetköra mötketka sutŋine öŋgöŋgöŋi akzahot. Yetköra mönö nöŋgöreŋ yaizökzökni jigetka mötmahot.
Wölböt alani Ampliatus Kembubuk kinjawi, yaŋgöra mönö nöŋgöreŋ yaizökzökni jigetka mötma.
Neŋaknini Urbanus Kraistpuk kinjawi aka wölböt alani Stakis yetköra mönö nöŋgöreŋ yaizökzökni jigetka mötmahot.
Apeles Anutunöŋ esapesap waŋgiiga dop köli Kraistpuk qekötahöba kinjawi, yaŋgöra mönö nöŋgö yaizökzökni jigetka mötma. Aristobulusbuk miri mohot maljei, yeŋgöra mönö nöŋgöreŋ yaizökzökni jigetka mötme.
Tinitosolomni Herodion yaŋgöra mönö nöŋgöreŋ yaizökzökni jigetka mötma. Narsisusbuk Kembu qekötahöba miri mohot maljei, yeŋgöra mönö nöŋgöreŋ yaizökzökni jigetka mötme.
Trifina aka Trifosa ambi yahöt mietkön nup ketaŋi memba Kembubuk kinjahori, yetköra mönö nöŋgöreŋ yaizökzökni jigetka mötmahot. Wölböt ambi alani Persis yaŋön Kembugöra nup keta bölökŋi memba maljawi, yaŋgöra mönö nöŋgöreŋ yaizökzökni jigetka mötma.
Rufus yaŋön Kembugö nupŋi ölöp kötökŋi memakzawi aka yaŋgö namŋi nalö dop ni tok nahönŋi ewö köyan köl niŋgiba malöhi, yetköra mönö nöŋgöreŋ yaizökzökni jigetka mötmahot.
Asinkritus, Flegon, Hermes, Patrobas, Hermas aka urumeleŋ alaurup tosatŋi yembuk maljei, yeŋgöra mönö nöŋgö yaizökzökni jigetka mötme.
Filologus, Julia, Nereus nenŋambuk aka Olimpas aka ambazip sarakŋi tosatŋi pakpak yembuk maljei, yeŋgöra mönö nöŋgöreŋ yaizökzökni jigetka mötme.
Urumeleŋ alaurup sutŋine mönö aŋgum aŋguba nemböŋini suhuba jölöŋini jiba malme. Kraistkö urumeleŋ könagesö pakpak yeŋön mönö yaizökzökŋini algetka eŋgöreŋ kaza. Mewö.
O urumeleŋ alaurupni, nöŋön uruŋini kewö kuŋguba jizal: Ambazip tosatŋan uru mendeŋmendeŋ asuhumapkö nam kölakzei, yeŋgöra mönö je galöm mem aŋguba malme. Urumohotkö silik ölöpŋi kusum eŋgigetka mötzemö, keu mi qetala kösawöraŋ keu tosatŋi miaŋön uruŋini kuŋgugetka bölii qaköba erakze. Ambazip mewöŋi mi mönö eŋgömosöta tikep malme.
Ambazip mewöŋan mönö nanini Kembunini Kraistkö nupŋi qahö memakzemö, nanŋini sihimŋinaŋgö dop asuhumapköra tuaköpek jiba nanŋini welen qem aŋgumakze. Kelök keu ölöpŋi ölöpŋi nahömŋambuk jiba ambazip geŋmoŋini qahö yeŋgö uruŋini kuŋguba tilipköm eŋgimakze.
Iŋini Ölöwak Buŋa tem köla wuataŋgömakzei, keu mi körek neŋgö kezapnine geiga mötzin. Miaŋgöra nöŋön eŋgöra aka önöŋi qahö söŋgaimakzal. Mewö akzalmö, iŋini kewö aka malmegöra mötzal: Mönö bölöŋi akingö mötkutukutuŋini mosötketka etma. Ölöpŋi akingö mötkutukutuŋini mi mönö pöndaŋ köl guliba mem qarime.
Luai Toŋi Anutu yaŋön mönö Satan ösumok töjöjahöi eŋgö bapŋine eri köiraŋ köla söŋgaiba malme. Kembunini Jisösgö kalem möriamŋan mönö embuk ahöma.
Nöŋgö neŋakni Timoti yaŋön mönö yaizökzökŋi ali eŋgöreŋ kaza. Nöŋgö tinitosolomurupni Lusius, Jeison aka Sosipater yeŋön mewöyök yaizökzökŋini algetka eŋgöreŋ kaza.
Tertius nöŋön Polgö keuŋi möta kimbi ki ohozali, nöŋön mewöyök Kembubuk kinda yaizökzökni albiga eŋgöreŋ kaza.
Gaiusnöŋ miriŋi jim teköi malbiga urumeleŋ könagesö pakpak yeŋön mewöyök ki kaba tokogetka nene köisirik al neŋgimakzawi, yaŋön mönö yaizökzökŋi aliga eŋgöreŋ kaza. Erastus yaŋön siti pomŋaŋgö ofis uruŋe takis moneŋ galöm kölakzawi aka urumeleŋ alanini Qartus yetkön mönö yaizökzökŋiri alohotka eŋgöreŋ kaza.
Kembunini Jisös Kraistkö kalem möriamŋan mönö embuk ahöma. Keu mi ölŋa.
Ölöwak Buŋa keu ölŋi mi möpŋaŋgö möpŋeyök mala kotketka miaŋgöreŋ tölapŋe ahöyök. Mewö ahöiga Jisösnöŋ eta indela jim asariiga möta jim sehimakzal. Buŋa keu miaŋgö dop Anutunöŋ mönö köhöiba mötnaripŋini mem köhöiiga ölöp zeŋ kin köhöime. Miaŋgöra neŋön mönö Anutugö qetbuŋaŋi möpöseininga sehimakŋa.
Mutuk Buŋa keu ölŋan asa-asambötŋe ahöba korökmö, nalö kewöŋe kezapqetok ambazip kulem ohoget ahözawaŋgö dop mönö aukŋe asuhuyök. Anutunöŋ nalö dop mala kota teteköŋi qahö mal öŋgömawi, yaŋön ambazip kambuŋi kambuŋi neŋön urunini meleŋda Buŋa keu möt nariba tem köla malbingöra mötza. Miaŋgöra nup kewö membingö jim kutum neŋgiyök, “Iŋini mönö anda gölme dop liliköba Buŋa keu jim asariba malme.” Keu miaŋgö dop neŋön Buŋa keu mi ambazip kambu pakpak mötmegöra jim asariba malin.
Anutu nanŋök mötkutukutu Toŋi akzawi, neŋön mönö Jisös Kraistkö qetŋe yaŋgö qetbuŋaŋi möpöseininga nalö teteköŋi qahö aködamunŋambuk ahöm öŋgöba ahöma. Keu mi ölŋa.
Kraist Jisösnöŋ Pol ni noholiga Anutugö jitŋaŋgö dop melaimelai azi aposol akzal. Nöŋön urumeleŋ alani Sostenes yambuk tatzit.
Anutugöreŋ könagesö Korint sitinöŋ maljei, nöŋön embuk Buŋa keu eraum mötpingöra kazal. Kraist Jisösnöŋ iŋini eŋgoholiga yambuk qekötahögetka tök kutum eŋgiiga sarakŋi akze. Mewöyök ambazip denike yeŋön gölme dop Kembunini Jisös Kraistkö qetŋi qeta köulukögetka i aka nini mohok kembu ak neŋgimakzawi, mönö körek eŋgöra Buŋa Kimbi ki ohozit.
Anutu Iwinini aka Kembu Jisös Kraist yetkön mönö kalem möriam eŋgiyohotka luainöŋ malme. Mewö.
Iŋini Kraist Jisösbuk qekötahöba kingetka Anutunöŋ kalem möriamŋi eŋgiyöhi, miaŋgöra mönö nalö dop eŋgöra Anutuni saiwap jiba möpöseimakzal.
Iŋini Kraistpuk qekötahöba kingetka nup memegö mötmöt kalemŋi keleŋmaleleŋ eŋgiiga mötmöt könaŋi könaŋi buŋa qem aŋguba ölöp Buŋa keugö könaŋi pakpak jimakze.
Nini Kraistkö könaŋi naŋgöba jiinga keu miaŋgö ölŋan ahuba köhöii kinjeaŋgö dop mötmöt kalem pakpak mi eŋgiyök. Miaŋgöra Anutu möpöseimakzal.
Miaŋgöra nup memegö mötmöt kalem kungöra qahö osiba kinda Kembunini Jisös Kraistnöŋ kunbuk asuhumapköra mambörakze.
Kembunini Jisös Kraistnöŋ mem köhöim eŋgiiga nalö teteköŋe aukŋe asuhumawi, nalö miaŋgöreŋ iŋini solanŋi aka keuŋini qahö kinda i ekŋe.
Anutunöŋ keuŋi törörök wuataŋgöba bauköm eŋgimakŋa. Yaŋön iŋini nanŋi Nahönŋi Jisös Kraist Kembuninambuk toroqeba malmegöra eŋgoholök. Mewö.
O urumeleŋ alaurupni, nöŋön Kembunini Jisös Kraistkö qetŋe kewö uru kuŋgum eŋgizal: Iŋini mönö körekŋanök urumohot aka sutŋine jujul kude aka malmemö, uruŋini mindirigetka mohot aiga mötmöt mohot wuataŋgöba malme.
O urumeleŋ alaurupni, iŋini sutŋine aŋgururuk gwötpuk aka maljei, miaŋgö buzup keuŋi ambi Kloegö saiwaurup tosatŋan mönö jigetka möral.
Kewögöra mi jizal: Eŋgöreŋök tosatŋan kewö jimakze, “Neŋön Polgö keuŋi wuataŋgömakzin.” Tosatŋan “Neŋön Apolosgö keuŋi wuataŋgömakzin,” jimakze. Toroqeba tosatŋan kewö jimakze, “Neŋön Pitögö keuŋi wuataŋgömakzin.” Dumŋe kunbuk tosatŋan kewö jimakze, “Neŋön mönö Kraistkö keuŋi wuataŋgömakzin.”
Kraistnöŋ jula gwötpuk ahök me? Pol nöŋön mönö eŋgöra aka maripomnöŋ kömuyal me? Pol nöŋgö qetne o melun mem eŋgiget me? Mewö möt sohobepuk?
Nöŋön eŋgöreŋök Gaius aka Krispus o melun mem etkialmö, tosatŋi mi qahö mem eŋgialaŋgöra “Anutu saiwap!” jizal.
Miaŋgöra “Polgö qetŋe o melun mem neŋgiget,” kunŋan keu omaŋi mewö jibapuk.
O ölŋa, Stefanas aka yaŋgö saiwaurupŋi mi mewöyök o melun mem eŋgialmö, yeŋgö andöŋine kun o melun mem waŋgial me qahöpto, mi törörök qahö mötzal.
Kraistnöŋ ni ambazip o melun mem eŋgimamgöra aka qahö melaim niŋgiyökmö, Ölöwak Buŋa jim sehimamgöra jiiga anda kamakzal. Kraistnöŋ neŋgöra aka maripomnöŋ kömuyöhi, nup miaŋgö ösumŋan eta omaŋi akapuk. Miaŋgöra Buŋa keu mi gölme azigö mötkutukutu qakŋe laŋ qahö jimakzal. Mewö.
Ambazip könöp siagö buŋaya akŋei, yeŋön maripomŋaŋgö Buŋa keuŋi möta miaŋgöra mötket uruqahö keuya akza. Mewö akzapmö, Suepkö buŋaya akzini, neŋgöra keu miaŋön mönö Anutugö kukösumŋi indeli mörakzin.
Miaŋgö keuŋi Buŋa Kimbinöŋ kewö ohoget ahöza, “Nöŋön mötmöt ambazip mötkutukutuŋini köndeŋbiga sohoma. ‘Möt asarim yakömakzin,’ jimakzei, yeŋgö mötmötŋini mönö mem sohobiga sörörauba omaŋi akŋa.”
Mötkutukutu ambazip ölŋi mi denike malje? Buk oyoŋda mötmötkö könaŋi miwikŋaigeri, mi denike? Gölmenöŋ jitnakölikö böhi aka keu meleŋqeleŋda jimakzei, mi mönö ölŋa qetpuk akze me? Gölmenöŋ mötkutukutu ketaŋi ahözawi, Anutunöŋ mönö mi mem kaheiiga (sahahaiiga) uruqahö mötmöra akza. Keu mi ölŋa.
Anutunöŋ nanŋi mötkutukutuŋaŋgö dop gölmenöŋ malmalgö areŋi alökmö, ambazipnöŋ nanŋini mötkutukutuŋine naŋgöba mewö miaŋön Anutugö könaŋi möt kutubingö osiba tönpin malget. Osiba mala Kraistnöŋ maripomnöŋ kömuyöhi, miaŋgöra “Uruqahö keuya!” jiba mötketmö, Anutunöŋ Buŋa keu mi neŋön jim sehibingöra jiyök. Mi jim asariinga denike yeŋön uruŋini meleŋda möt narizei, mi dom-amöt qem eŋgimamgö möri dop kölök.
Juda yeŋön aiwesök aŋgöletot asuhumegöra kapaŋ kölakzemö, Grik kantri yeŋön mötkutukutuŋinan sehimapköra jarumakze.
Mi jarumakzemö, neŋön Kraist maripomnöŋ qeget kömuyöhaŋgö Buŋa keuŋi jim sehimakzin. Juda yeŋön keu mi mötketka uruŋini böliiga miaŋgöreŋ qaköba uruŋini qahö meleŋmakze. Kian kantri yeŋön miaŋgöra mötketka uruqahö keuya akza.
Gwötpukŋan mewö mötzemö, Anutunöŋ neŋgoholi urunini meleŋnini, neŋgöra Kraistnöŋ mönö Anutugö mötkutukutuŋi indela Anutugö kukösumŋi neŋgimakza. Juda me kantri tosatŋi akzini, mi töndup Kraistpuk qekötahöba kinda mohot akzin.
Ambazip neŋgö mötkutukutunini aka ösumnini mi eretŋi. Anutunöŋ uruqahö akawak, miaŋön mönö töndup ambazip mötkutukutunini oŋgita öŋgöŋgöŋi ketaŋi akawak. Anutunöŋ lölöwöröŋi akawak, miaŋön mönö töndup ambazip ösumnini oŋgita köhöikŋi kötökŋi akawak.
Urumeleŋ alaurupni, nanŋini könaŋini denöwö ahöiga Anutunöŋ eŋgoholöhi, mi mötmöriget? Iŋini gwötpukŋan gölmegö mötkutukutu ketaŋi qahö memba malget. Gwötpukŋan kukösum qakŋe sukinapŋinambuk qahö malget. Iwiurupŋini gwötpukŋan qetbuŋaŋinambuk qahö malget.
Mewö qahöpmö, gölme ambazipnöŋ eŋgöra mötketka uruqahö ambazip omaŋi akzei, Anutunöŋ mönö iŋini mewöŋi möwölöhöm eŋgiyök. Gölmegö mötmöt ambazip ipŋi mi gamu qem eŋgiyök. Gölme ambazipnöŋ eŋgöra mötketka lölöwöröŋi akzei, Anutunöŋ mönö iŋini mewöŋi möwölöhöm eŋgiyök. Gölmegö kukösum ambazip ipŋi mi gamu qem eŋgiyök.
Gölme ambazipnöŋ jijiwilit ak eŋgiba könaŋinaŋgöra mötketka etqeqeŋi akzei, Anutunöŋ mönö iŋini mewöŋi möwölöhöm eŋgiyök. Gölmenöŋ yuai akzei, yeŋgö qetbuŋaŋini mem solanii qahöwakŋapköra yuai kun qahö akzei, mönö mi möwölöhöm eŋgiyök.
Kunöŋ Anutugö jemesoholŋe sileŋi memba öŋgöbapuköra mönö mewö meköba möwölöhöm eŋgiyök.
Anutunöŋ nam köl eŋgiba eŋguaŋgiriga Kraist Jisösbuk qekötahöba mal köhöimakze. Yaŋön Anutugö mötkutukutuŋi qainŋi kun indeli mörakzin. Kraistnöŋ sohopnini memba keunini jim teköi solaniba maljin aka tök kutum neŋgiiga sarakŋi akzin.
Buŋa Kimbinöŋ keu kewö ohoget ahöza, “Kunŋan sileŋi memba öŋgömawi, yaŋön mönö Kembu möt waŋgizawaŋgöra aka sileŋi mem öŋgöma.” Keu miaŋgö dop ahinga dop kölma. Mewö.
Urumeleŋ alaurupni, nöŋön eŋgöreŋ kaba Anutugö könaŋi naŋgöba jim asarim eŋgiali, mi keuni nahöm sorokŋambuk akŋapköra qahö jiba malal me gölmegö mötkutukutu öŋgöŋgöŋi kondela miaŋön sileni qahö memba öŋgöba malal.
Nöŋön eŋgö sutŋine mötmöt murutŋi pakpak göraŋe ala Jisös Kraistkö keuŋi aka maripomnöŋ kömuyöhaŋgö könaŋi miyök möt kutuba mi jim sehimamgö keu jöhöyal.
Keu mewö jöhöba eŋgöreŋ kayali, nalö miaŋgöreŋ azi lölöwöröŋi aka jönömni gwötpuk undui keŋgöt qakŋe malal.
Nöŋön Buŋa keu jim asarim eŋgiali, mi mötkutukutu ketaŋaŋgö kelök keuŋi qahö jiba malal. Mi qahöpmö, Uŋa Töröŋan sölölöhöm eŋgii ösum-mumuŋan uruŋine inahömapköra kapaŋ köla jiba malal.
Gölme ambazipkö mötkutukutuŋinan qahöpmö, Anutugö kukösumŋan nam köl eŋgiiga möt narimegöra kapaŋ köla malal. Mewö.
Nöŋön töndup urumeleŋ alaurup aködamunŋinambuk maljei, yeŋgö sutŋine tatpiga Anutugö mötkutukutuŋi gegeŋi mi ölöp eraum mörakzin. Gölmegö mötkutukutuŋi mi qahö eraum mörakzin. Gölmeŋi gölmeŋi galöm köl eŋgiba malgetka kukösumŋinan qahöwakŋawi, yeŋgö mötkutukutuŋini mi mewöyök qahö eraum mörakzin.
Mi qahöpmö, Anutugö mötkutukutu tölapŋi mönö mi eraum mörakzin. Anutunöŋ Suep gölme qahö miwikŋaim etkiiga miaŋgöreŋ mönöwök qeljiŋe lök areŋi kewö ala jöhöyök, “Ambazipnöŋ biaŋ ahuba aködamun miwikŋaiba oyaeŋkoyaeŋ akŋegöra mönö mötkutukutuni qainŋi kun mi eŋgimam.” Mewö jiba tölapŋe ali ahöyök.
Gölmegö azi kembuŋi kembuŋi mala kotkeri, yeŋgöreŋök kunŋan mönö mötkutukutu mi qahö möt kutuyök. Mi möt kutubeak ewö, Kembunini asakmararaŋambuk i mönö maripomnöŋ qahö qegetka kömumbawak.
Mötkutukutu qainŋi kun miaŋgöra keu kewö ohoget ahöza, “Kunŋan yuai mi je kezapŋan qahö eka mörök. Miaŋgö mötmötŋan kungö uruŋe qahö asuhui mörökmö, ambazip Anutu uruŋinan jöpaköm waŋgimakzei, yeŋgöra mi mönö mözözömgöiga jöjöröba ahöza.”
Gölme ambazip yuai mi qahö möta jipjap malgetmö, Anutunöŋ mi mönö Uŋaŋi melaiiga neŋgöra indeli mörin. Yaŋön keu pakpakö könaŋi jaruba miwikŋaimakza. Anutugö mötmöt gegeŋi mewöyök möt teközawaŋön mönö mi sölölöhöm neŋgiiga mörin.
Kungö uruŋi kunöŋ qahö mötza. Uruŋaŋgö uŋaŋi yaŋönök mönö mi möt yaköza. Mewöŋanök Anutugö uruŋi mi kunŋan qahö mötzapmö, Anutu nanŋi Uŋaŋi Töröŋi yaŋönök mi möt yaköza.
Neŋön gölmegö ahakmeme bölöŋaŋgö ömeŋi kun qahö buŋa qem aŋguinmö, Anutunöŋ yuai kalem neŋgiyöhi, miaŋgö könaŋi mötpingöra mönö nanŋi Uŋaŋi melaii urunine geiga maljin.
Miaŋgö könaŋi gegeŋi tokoba eraum mörakzin. Gölme ambazipnöŋ mötkutukutuŋinaŋgö qakŋe keu kusum neŋgigetka miaŋgö dop mi qahö eraum mörakzin. Mewö qahöpmö, Uŋa Töröŋan keu kusum neŋgiyöhi, miaŋgö dop mönö urugö keu ölŋi kewöringa sölölöhöm neŋgii jim asarimakzin.
Uŋa Töröŋan sölölöhöm neŋgiiga keu mi mewö kewötzin ewö, könaŋi mönö miwikŋaiba möt asaribinaŋgö dop akza. Miaŋgöra Uŋa Töröŋan denike yeŋgö uruŋine qahö mali öne laŋ maljei, yeŋön Anutu Uŋaŋaŋgö buŋaŋi mi möt aŋgön kölbingö osimakze. Yeŋön Buŋa miaŋgöra mötketka uruqahö keu tandök aiga könaŋi möt asaribingö osize.
Yeŋön osizemö, Uŋa Töröŋan sölölöhöm neŋgiza ewö, mönö keu pakpakö könaŋi kewöta jim teköbinaŋgö dop akzin. Mewö akzinmö, urumeleŋ ambazip kungö könaŋamŋi mi gölme ambazip körekŋan törörök jim teköbingö osimakze.
Miaŋgö könaŋi mi Buŋa Kimbinöŋ kewö ohoget ahöza, “Kembugö urumötmötŋi mi azi kunŋan kun qahö mörök. Miaŋgöra kunŋan i goro qambaŋ waŋgimawaŋgö dop qahö.” Kunŋan mi qahö mörökmö, neŋön Kraistkö urumötmötŋi memba maljin. Mewö.
O urumeleŋ alaurupni, iŋini namande ewö Kraistpuk qekötahöba kinget. Miaŋgöra nöŋön iŋini gölmegö ahakmeme mötöteimakzeaŋgö tandök malgetka Buŋa keu mi jim asarim eŋgiba sutŋine malal. Uŋa Töröŋan sölölöhöm eŋgii maljeaŋgö tandök ewö eŋgöra jimamgö osiba malal.
Nöŋön keu möt asarimeaŋgö dop juzu oŋi ewö gumohom eŋgiba malal. Nene ölŋi nembingö dop qahö akeraŋgöra keu gegeŋi mi qahö eŋgial. Nalö miaŋgöreŋ nene ölŋi nembingö osiget aka nalö kewöŋe mewöyök mi ölöp qahö nemakze.
Iŋini toroqeba gölmegö ahakmeme bölöŋi mötöteiba malje. Iŋini urunöŋ mututqutut möta aŋgururuk aka keu jijinöŋ noŋgitnöŋ goŋgitpi ahakze. Mewö aketka uru silegö sihim kömbönaŋini bölöŋan galöm köl eŋgiiga urumeleŋgö kopa ambazip omaŋi yeŋgö tandök ahakze.
Tosatŋi iŋini kewö jimakze, “Nini Polgö keuŋi wuataŋgömakzin.” Tosatŋan kewö jimakze, “Nini Apolosgö keuŋi wuataŋgömakzin.” Mewö mewö jiba mönö gölme ambazip omaŋan ahakzeaŋgö tandök aka malje.
Apolosnöŋ niŋia akza aka Pol nöŋön niŋia akzal? Niri mönö Anutugö nuwa memba maljit. Kembunöŋ nanŋik nanŋik netköra nup netkiyöhi, miaŋgö dop bauköm eŋgiziga uruŋini meleŋda Kembu möt nariba malje.
Nöŋön kötŋi kömötpiga Apolosnöŋ o memba kaba miaŋgöreŋ mokoyökmö, Anutunöŋ mönö meiga töhötmöriam asuhuyök.
Miaŋgöra kömöröhi, yaŋön qetŋambuk qahö akza. O mokoyöhi, yaŋön mewöyök qetŋambuk qahö akzapmö, Anutunöŋ kötuetköiga töhötmöriamŋi kota qarimakzei, yaŋönök mönö qetbuŋaŋambuk akza.
Mewö akzapmö, kömörakzali aka o mokomakzawi, netkön mönö dop mohot akzit. Mohot akzitmö, mi töndup töwaniri mi mönö nupniri memakziraŋgö dop nanŋök nanŋök membit.
Netkön Anutugö nup neŋakyahötŋi aka yambuk nup memakzit. Eŋgö uruŋini mi Anutugö arö ewö aiga kölkömöt nupŋi miaŋgöreŋ memakza. Anutunöŋ miri ewö uruŋini inahöba mindirim eŋgiiga köhöiba wahörakze.
Anutunöŋ kalem möriam niŋgiyöhi, nöŋön miaŋgö dop miri memegö mötmöt azi ewö aka Anutugö tandö kömbönaŋi uruŋine kuŋguba kömötpiga kunöŋ miaŋgö qakŋe miri memakza. Ölöp memakzapmö, mohot mohot neŋön mirigö nupŋi ölöpŋanök membinaŋgö dop akzin. Ek kutuba membingöra mönö je galöm mem aŋgubin.
Urugö tandöŋi mi Jisös Kraist. Nöŋön mi lök uruŋine kömötpiga kunŋan mötnaripkö tandö kun miwikŋaimamgö osima.
Tandö mohot akzapmö, miaŋgö qakŋe tosatŋan miriŋini goul silwönöŋ me köt ölŋinambuk tosatŋi miaŋön memakze. Tosatŋan miriŋini ip kösönöŋ, tömbö bohom sinŋan me seŋgwenöŋ memakze. Siliknini mewö me mewö memakzin ewö,
urugö nupninaŋgö ölŋan mönö inanŋök inanŋök aukŋe asuhuma. Kembunöŋ nalöŋan kam kuŋguiga miaŋgöreŋ mönö mirigö esuŋi luluŋma. Miri esuninan mönö Anutugö könöp bölamŋan asuhuiga jeba eriga ölŋan aukŋe ekingö dop akŋa. Könöp miaŋön mönö mohot mohot neŋgö mirininaŋgö tandökŋi ölŋi mi esapesapnöŋ ala kewötma.
Könöpnöŋ jeba miri pakpak kewöt eŋgiiga megetka ölŋinan köhöiba kinme ewö, yeŋön mönö nupŋinaŋgö töwaŋi buŋa qem aŋgume.
Tosatŋan miriŋini megetka ölŋinan jeba etme ewö, yeŋön mönö töwa qahöpmö, geŋmororoŋ miwikŋaime. Mi miwikŋaimemö, nanŋinak töndup Suepkö buŋaya malme. Könöp bölamnöŋ jem eŋgohoiga miaŋgö tandök oŋgitpingö jaram tiba kök alal ewö aketka Anutunöŋ meköm eŋgiiga Suepnöŋ öŋgöme.
Nanŋinak Anutugö Buŋa jike (tempöl) aketka Anutugö Uŋaŋan uruŋine maljawi, mi mötze me qahö?
Anutugö Buŋa jikeŋi mi kömbukŋi akzawi, miaŋgö dop eŋön sarakŋi akze. Miaŋgöra kunŋan Anutugö jike mem böliza ewö, Anutunöŋ mönö i nanŋi mem bölim waŋgima.
Kunŋan nanŋi gölmegö mötmötŋi wuataŋgöba tilipköm aŋgubapuk. Eŋgö sutŋine kunŋan nanŋaŋgöra möri “Gölmegö mötkutukutu öŋgöŋgöŋi memba maljal,” jiza ewö, yaŋön mönö mutuk uruqahö aka mewö miaŋön mötkutukutu ölŋi miwikŋaibawak.
Anutunöŋ gölmegö mötkutukutu öŋgöŋgöŋi miaŋgöra möri uruqahö keuya akza. Miaŋgö keuŋi Buŋa Kimbinöŋ kewö ohoget ahöza, “Anutunöŋ mötkutukutu öŋgöŋgöŋi memba maljei, mi gwaröhöm eŋgiiga nanŋini mötmöt imbi-imbinöŋ supapköba qaköme.”
Miaŋgö keuŋi kun kewö ahöza, “Kembunöŋ mötkutukutu ambazip yeŋgö mötmöt areŋinaŋgöra möri omaŋi akza.”
Miaŋgöra eŋgöreŋök kunŋan mönö ambazip neŋgöra aka sileŋi memba wahötpapuk. Körek neŋön mönö eŋgö buŋaya akzin.
Pol, Apolos, Pitö neŋön mönö eŋgö buŋaya akzin. Ambazip gölme dop maljini, neŋön mönö körek eŋgö buŋaya akzin. Miaŋgöra ölöp keu mi me mi kewöta memba mewö miaŋön malmalŋini malme aka kömupŋini kömume. Nalö kewöŋe maljini, körek neŋön mönö eŋgö buŋaya akzin aka könaŋgep nup meme ambazip malmei, yeŋön mönö mewöyök eŋgö buŋaya akŋe.
Mewö ak eŋgizinmö, eŋön Kraistkö buŋaya aketka Kraistnöŋ Anutugö buŋaŋi akza. Mewö.
Miaŋgöra ambazip körekŋan mönö neŋgöra kewö mötketka dop kölma: Kraistnöŋ jim kutum neŋgiiga nupŋi memakzin. Anutunöŋ keuŋi tölapŋi neŋgiiga buŋanini aiga galöm kölakzin. Neŋön miri galömŋaŋgö tandök ewö akzin.
Galöm yeŋgö toŋinan miri yuaiŋi galöm kölmegöra böröŋine aljawi, yaŋön mönö keu bohonŋi kewö kapaŋ köla jim kutum eŋgimakza, “Nupŋini mönö misila pöndaŋ memba malme. Memburik-qemburik kude akŋe. Mewö miwikŋaim eŋgibiga dop kölma.”
Korint eŋön me gölmegö keu jake kungö galömŋan ni kewöta jim teköm niŋgibeak ewö, nöŋön mönö keu miaŋgöra mötpi eretŋi kötökŋi akza. Nanak mewöyök nani keuni qahö jim teközal.
Uruni kewöta keu kun qahö mötpiga mem lömbörim niŋgizapmö, miaŋgöra töndup solanŋi qahö akzal. Ambazipnöŋ qahöpmö, Kembunöŋ mönö nöŋgö keuni kewöta jim teköm niŋgimakza.
Miaŋgöra iŋini mönö nalö kewöŋe kungö keuŋi kun mi kude jim teköme. Kembunöŋ nalöŋi ali kam kuŋgumapköra mönö mambötme. Mamböta malgetka miaŋgöreŋ kaba keu yuai ömukŋe asambötket ahözawi, mi mönö asakŋan indeliga aukŋe asuhuma. Yaŋön kaba ambazip urunini mem asariiga könaŋamnini ölŋan aukŋe ekŋamgö dop akŋa. Könaŋamnini ölŋi eka mohot mohot kewöt neŋgiiga Anutunöŋ mönö miaŋgö dop nalö miaŋgöreŋ möpöseim neŋgibawak.
O urumeleŋ alaurupni, iŋini jula jakbak-öraŋböraŋ aka laŋ likeplikep aröŋda kinda qetal aŋgumakze. Mewö malbepuköra mönö Apolos niri mötmörim netkiba nanŋini imbi-imbi mosöta keu kiaŋgö könaŋi mötme, “Buŋa keu ohoget ahözawi, mi mönö kude oŋgitme.” Keu mi mötket uruŋine ahöi tem kölgetka ölöwakŋegöra mönö kösohotniri mewö ohozal. Mi nani aka Apolos netkö könaŋamniri kewöta mötmöriba möt asarimegöra ohozal. Jujulŋinan mewö teköma.
Gölmegö kunŋan mönö qahö mem letot gihiiga tosatŋi eŋgoŋgita qainŋi kun akanak me qahö? Mi qahö. Yuai pakpak ahöm gihizawi, mi mönö Anutunöŋ kalem gihiiga buŋa qem aŋgunöŋ me qahö? Mi kalema buŋa qem aŋgunöŋ ewö, mönö wuanöŋgöra kalem qahöpkö tandök ewö silegi memba öŋgömakzan? Mi qahö dop kölja.
Yuai pakpak memba malbingö sihimŋi mötzei, mi mönö lök ahöm eŋgim teköza. Anutunöŋ Suep köweŋeyök kalemŋi kalemŋi mokom eŋgiiga lök simbawoŋ akze. Neŋön qahö bauköm eŋgiinga nanŋinak töndup mötnaripkö azi kembu tandök akze. Nanŋinaŋgöra mewö mötmörim aŋguze. O eŋön ölŋa kiŋ aketka dop kölbawak. Mewö aketka neŋön mönö mewöyök azi kembu-urupŋini aka eŋgö qöhöröŋine ölöp silenini memba öŋgöba aiweliköm aŋgubinak. Nöŋön mewö akingö sihimŋi mötzal.
Nöŋön mewö mötzalmö, nanini könaŋamnini eki tandök kewö akza: Anutunöŋ aposol nini al neŋgiiga ambazip jeŋine etqeqeŋi töhön aka maljin. Ambazip eŋguget kömumegö jim tekögeraŋgö tandök aukŋe anda kainga laŋ qeta gamu qem neŋgimakze. Yuai ehekŋi qainŋi kun ahinga gölme dop mieŋgö toŋi aka Suep jakeŋi jakeŋi mieŋgö pom garataŋi mieŋön mönö jeŋinan neŋgek kutuba neŋgehimakze.
Kraistköra aka uruni sohoi maljali, nöŋgöra mewö jimakzemö, eŋön Kraistpuk kinda mötmöt ambazip aködamunŋinambuk akzeaŋgö tandök akze. Nöŋön lölöwöröŋi akzalmö, eŋön “Ambazip köhöikŋi akzin,” jize. Ambazipnöŋ iŋini göda qem eŋgimakzemö, nöŋgöra mötket eriga jijiwilit ak niŋgimakze.
Nalö dölkewöŋe mewöyök nenegö kömumba ogöra ak neŋgiiga opo walŋi jujuratŋi löŋgöta malinga bimnöŋ laŋ neŋgugetka dum mirinini qahö mala toroqeba anda kamakzin.
Nanini böröninan sileqeqe tandök nup memakzin. Ambazipnöŋ laŋ qesuahöm neŋgimakzemö, neŋön mönö kötuetköm eŋgiba yeŋgöra köulukömakzin. Sesewerowero ak neŋgimakzemö, neŋön mönö mi möta mökösöŋda kapaŋ köla maljin.
Uruqeqe keu töhöreŋ jim neŋgimakzemö, neŋön mönö guŋbönjönjöŋ qakŋe ösöŋnöŋ meleŋmakzin. Neŋön gölmegö nesak lömŋaŋgö tandök ewö ahinga gölmeŋi gölmeŋi yeŋön sisitnini memba andö qem neŋgimakze. Mewö mala kota nalö dölkewöŋe mewö toroqeba maljin.
Gamu qem eŋgimamgöra keu ki qahö ohozalmö, wölböt nahön böraturupni ewö mönö goro qambaŋ eŋgimamgö mötzal.
Mötnaripkö böhi 10.000 yeŋön Kraistpuk qekötahöba köyan köla kusum eŋgibeak ewö, mi töndup nöŋön mönö Kraist Jisösbuk qekötahöba Ölöwak Buŋa jim asariba iwiŋini akiga uruŋini meleŋget. Miaŋgöra iwiurupŋini gwötpuk qahö malje.
Miaŋgöra uruŋini kewö kuŋgum eŋgizal: Nöŋön silik ahakzali, miaŋgö dop eŋön mönö nöŋgö silikni mi wuataŋgöba malme.
Nöŋön silikni Kraist Jisösbuk qekötahöba aka memba gölmeŋi gölmeŋi liliköba urumeleŋ könagesö dop kusum eŋgimakzali, miaŋgöra mönö ölum eŋgubapuk. Nöŋön miaŋgöra aka wölböt nahöni Timoti melaibiga eŋgöreŋ kama. Yaŋön nömbuk pöndaŋ mala Kembubuk qekötahöba kinda kaba könaŋamni jiba köl gulim eŋgima.
Eŋgöreŋök tosatŋan nöŋön eŋgöreŋ qahö kabileŋak ewö möta sileŋini möpöseiba jakbak-öraŋböraŋ aka laŋ malje.
Mewö maljemö, Kembunöŋ sihimŋan ni kamamgö mötma ewö, mönö ösumök eŋgöreŋ kamam. Kamami, nalö miaŋgöreŋ jakbak-öraŋböraŋ ambazip yeŋgö kukösumŋinaŋgöra qesim eŋgibiga jim miwikŋaigetka mötmam. Sileŋini memba wahöta keu ketaŋi ketaŋi laŋ jimakzei, miaŋön nöŋgöreŋ eretŋi akza.
Anutugö bemtohoŋ mi keuyök jijigö yuaia qahöpmö, ölŋi mi Anutugö kukösum. Miaŋön mönö nam köl neŋgiza.
Miaŋgöra uruŋini qahö meleŋda laŋ malme ewö, nöŋön mönö kömbin memba kaba keunöŋ eŋgohotirimam. Uruŋini meleŋme ewö, mönö urubönjöŋ qakŋe urukalem ak eŋgimamgöra kamam? Keu yahöt mi kewöta nöŋgöra sihimŋini denöwö mötzei, mi möt kewöta jime. Mewö.
Keu kun kewö jigetka nöŋgö kezapne geyök: Tosatŋan urumeleŋ könagesö sutŋine serowilin ahakze. Kunŋan iwiŋaŋgö anömŋi memba malja. Serowilin mewöŋi mi urumeleŋgö kopa ambazip yeŋgö sutŋine mewöyök kun qahö ahöza.
Kunŋan mewö aiga iŋini töndup sileŋini memba öŋgöba laŋ jakbak-öraŋböraŋ ahakze. Mi qahö dop köljapmö, silikŋaŋgö wösöbiriknöŋ mönö mem kömum eŋgiiga dop kölbawak. Mewö aka ölöp azi siŋgisöndok mewö ahöhi, i mönö sutŋineyök közölgetka yaigep etma. I denöwö aka qahö közöljeye?
Nöŋön ölŋa eŋgöreŋök köröwen malbi sileni qahö nehakzemö, töndup uŋanan mönö embuk maljal. Kunŋan ahakmeme kanjamŋambuk ahöhi, nöŋön lök yaŋgö keuŋi kewöta sutŋine maljalaŋgö tandök möta jim teköba kewö jizal:
Iŋini mönö Kembunini Jisösgö qetŋe totoko algetka nöŋgö uŋanan embuk toroqeiga Kembunini Jisösgö kukösumŋan nam köl eŋgiiga öröröŋ kinda keuŋi jiba mönö kewö jöhöme:
Satanöŋ sileŋaŋgö sihim kömbönaŋi bölöŋi qei etmapköra mönö andö qem waŋgiba yaŋgö böröŋe algetka mindiŋgöm waŋgima. Mindiŋgöm waŋgiiga löwöriba uruŋi meleŋni Anutunöŋ amöt qem waŋgiba Kembugö nalöŋe uŋaŋi meköiga Suepkö buŋaya akawak.
Sileŋini memba öŋgömakzei, mi ölöpŋi qahö. Iŋini keu yahöt ki möt yaköze, “Yist kitipŋi moröŋi obuk mindiriba plauanöŋ alinga mem qariiga dis kokolak qemakza. Mewöyök bau wösö kömbukŋan tiŋgirakzawi, miaŋön mönö busu pakpak mem bölimakza.”
Keu miaŋgö dop iŋini lök plaua dis sarakŋi ewö aketmö, siŋgisöndokö yistŋi kun mi ket ewö sutŋine kaŋgota eŋgöhömakza. Körek bölibepuköra mönö yistŋini walŋi mi kewöt uteköme. Azi mi wösö kömbuk ewö közöla mönö dumŋe kunbuk yambu jeŋiqeqe dölökŋaŋgö plaua dis sarakŋi ewö aka malme. Ak-kömukömu kendon nalöŋe lama jöwöwöl ohoba beret yistŋi qahö nemakzei, miaŋgö dop Kraistnöŋ nanine ak-kömukömu lamanini aiga lök qeget kömuyök. Miaŋgöra iŋini ölöp plaua dis sarakŋi yistŋi qahö ewö akŋe aka kunbuk oyaeŋkoyaeŋ uruŋe kaŋgota malme.
Kraist kömuyöhaŋgöra mönö sösöŋgai kendon aka malbin. Yist me wösö kömbukŋi mi ahakmeme bölöŋi iŋgoŋmaŋgoŋambuk. Miaŋgö qakŋe mönö sösöŋgai kendon kude akin. Miaŋgöra mönö geŋmoŋ mosöta keu ölŋi wuataŋgöba beret yistŋi qahö ewö aka miaŋgö qakŋe sösöŋgai kendon aka malbin.
Nöŋön Buŋa Kimbi ohom eŋgiba kewö jial: Iŋini serowilin ahakzei, yembuk mönö kude köisirik tata eraum mötme.
Gölmenöŋ uruŋini qahö meleŋda ahakmeme bölöŋi ahakzei, yeŋgöra keu mi qahö ohoyal. Yeŋön serowilin aka yuaigö nepaqepalok membagun membingö köpösöŋgömakze. Yuai kalöpköba yoŋgorö memakze aka tandö lopioŋ waikŋini memba möpöseim eŋgimakze. Yeŋgöra aka mewö ohom eŋgibileŋak ewö, iŋini mönö gölmenöŋ malbingö osibeak.
Yeŋgöra aka qahöpmö, könaŋi kewögöra keu mi ohom eŋgial: Kunŋan nanŋi qetŋi urumeleŋ ala jiba töndup serowilin akza me yuaigö nepaqepalok membagun memamgö kösösöŋgömakza me tandö lopioŋ waikŋi memba möpöseimakzawi, yambuk mönö kude köisirik tata eraum mötme. Mötnarip kambu eŋgö sutŋine kunŋan mepaqepaik ahakza me o köhöikŋi nemba eŋololoŋ ahakza me yuai kalöpköba yoŋgorö memakza ewö, yambuk tata nene kun kude neme.
Yaigep maljei, nöŋön yeŋgö keuŋini qahö jim tekömakzal. Mi nöŋgöreŋ nuwa qahö. Iŋini mewöyök könagesö pakpakö keuŋini qahöpmö, uruŋini meleŋda sel uruŋe maljei, mönö yeŋgö keuŋini miyök kewöta jim tekömakze.
Yaigep laŋ maljei, Anutunöŋ mönö yeŋgö keuŋini kewöta jim teköma. Miaŋgöra mönö Buŋa keu kiaŋgö dop akŋe, “Azi bölöŋi mi mönö sutŋineyök közölme.” Mewö.
Urumeleŋ ambazip sutŋine kunŋan alaŋi keu jakeŋe almamgö mötza ewö, yaŋön Anutugö ambazip sarakŋi eŋgoŋgita ambazip goŋgoŋi yeŋgö jeŋine aniga qahö dop kölja. Qahö! Urumeleŋgö kopa ambazip bauköm waŋgimegöra qesim eŋgiiga gamuŋambuk akza.
Anutugö ambazip sarakŋi neŋön kantriŋi kantriŋi yeŋgö keuŋini kewöta jim teköbini, mi lök mötze. Iŋini gölme pakpak yeŋgö keuŋini jim teköbingö dop akze ewö, mönö denöwö aka keu morömorö kewöta jim tekömeaŋgö dop qahö akze? Iŋini mönö ölŋa miaŋgö dop akze.
Urumeleŋ ambazip neŋön Suep garataurup yeŋgö keuŋini kewöta jim teköbini, mi lök mötze. Miaŋgö dop akzin ewö, gölmenöŋ malmalgö keuŋi mi mönö amqeba kewöta ölöp jim tekömakin.
Miaŋgöra gölmenöŋ malmalgö keuŋi sutŋine asuhumakzawi, keuŋini mi mönö wuanöŋgöra sileŋe yeŋgö keu jakeŋe öŋgöba jim tekömegö qesim eŋgimakze? Urumeleŋgö kopa ambazip sutŋine jijiwilit ak eŋgimakzei, yeŋgöra töndup keu nalöŋe mötketka öŋgömakza. Mi qahö dop kölja.
Keu mi gamu qem eŋgimamgöra jizal. Mötnarip ambazip eŋgö sutŋine keu ahözawi, eŋgöreŋök kungö mötkutukutuŋi dop köliga keu mi ölöp jim tekömawaŋgö dop akza me qahö? Mönö ölöp sutŋineyök azi mewöŋi miwikŋaime.
Qahö tandök aiga urumeleŋ ala kunöŋ alaŋi sileŋe yeŋgö keu jakeŋe alakza. Mewö ala ambazip Anutu qahö möt narizei, mönö yeŋgö jeŋine anda keu nupköra qesim eŋgimakza. Mi qahö dop kölja.
Sutŋine keu jakeŋe al aŋgumakzei, mewö miaŋön mönö nanŋini eta eŋguiga Kraistkö qetbuŋaŋan lök eretŋi aiga malje. Ambazipnöŋ ak bölim eŋgigetka uruŋini miaŋgöra wahöri keunöŋ al eŋgigetka Anutugö jeŋe qahö dop kölja. Tilipqilip aka yuaiŋini öröba megetka iŋini likepŋi qahö meleŋ eŋgigetka mewö miaŋön Kraistkö könaŋan mönö aködamunŋambuk akŋa.
Iŋini Kraistkö qetŋi kewö mem bölimakze: Mönö nanŋinak tilipqilip aka ambazip ak bölim eŋgiba yuaiŋini öröba memakze. Urumeleŋ alaurupŋini yeŋgöra mewöyök mewö ak eŋgimakze.
Irimqirim ambazip yeŋön mönö Anutu bemtohoŋaŋgö uruŋe öŋgöba dum qahö meme. Mi mötze. Ahakmemeŋinan mönö tilipköm aŋguba jaŋjuŋ akepuk. Tosatŋan serowilin aka tandö lopioŋ waikŋini memba möpöseimakze. Tosatŋan awanöm malmal oŋgita qesabulum ahakze. Tosatŋan moneŋgöra laŋ amimba malje aka azi nanŋirök ambi nanŋirök amimba malje. Mewöŋi mieŋön mönö Anutu bemtohoŋaŋgö buŋaŋi qahö akŋe.
Tosatŋan yoŋgorö memba yuaigö nepaqepalok membagun membingö köpösöŋgömakze. Tosatŋan o köhöikŋi nemba eŋololoŋ aka laŋ mepaqepaik ahakze. Tosatŋan yuai kalöpköba yoŋgorö memakze. Ambazip mewöŋan mönö Anutugö bemtohoŋi buŋa qahö qem aŋgume.
Eŋgöreŋök tosatŋan mutuk mewö aka malgetmö, könaŋgep Kembunini Jisös Kraist buŋa qem aŋgugetka sepŋan saŋgoŋda tök kutum eŋgiba yaŋgö qetŋe sarakŋi aket. Mem solanim eŋgiiga Anutuninaŋgö Uŋaŋan mönö inahöm eŋgiiga diŋgiba malje. Mewö.
Nöŋön yuai pakpak ölöp memamaŋgö dop akzalmö, yuai pakpaknöŋ mönö qahö mem ölöwak niŋgiza. Yuai pakpak ölöp memamaŋgö dop akzalmö, yuai kunöŋ kembu ak niŋgibapuköra mönö galöm mem aŋgumakzal.
“Nene mi neneyök. Mi kömoŋgokninaŋgöra aka ahöza. Kömoŋgoknini mi nene nein gemapköra aka ahöza.” Kunöŋ mewö jibawakmö, Anutunöŋ mönö nene aka kömoŋgok mi mohotŋe jim teköi qahöwakŋahot. Silenini mi serowilin akingöra qahöpmö, Kembugö nupŋi membingöra aka ahöza. Mewö ahöiga nanŋak silenini ölöwakŋapköra nene yuai neŋgimakza.
Anutunöŋ nanŋi kukösumŋan Kembu mem gulii kömupnöhök wahöröhi, yaŋön mönö nini mewöyök mem gulim neŋgii wahötpin.
Eŋgö sileŋinan Kraistpuk toroqeba sileŋaŋgö kitipŋi akzei, mi mötze me qahö? Miaŋgöra nöŋön Kraist sileŋaŋgö kitipŋi kun memba köna ketaŋi ambibuk qekötahömam me qahö? Mi qahöpmahöp! Mönö yapmakek!
Anutunöŋ keuŋi kewö jii ahöza, “Yetkön mönö sile mohot akŋahot.” Miaŋgöra kunŋan köna ketaŋi ambibuk qekötahözawi, yaŋön mönö yambuk sile mohot akŋahot. Mi mötze me qahö?
Mohot akŋahotmö, kunŋan Kembubuk qekötahözawi, yaŋgö uŋaŋan mönö Kembugö Uŋaŋambuk mindiriiga mohok aka malmahot.
Serowilin mi mönö misiŋgöba mosötme. Siŋgisöndok tosatŋi mi me mi ahakzini, mi pakpak mönö sileninaŋgö yaigepŋe asuhumakza. Kunŋan serowilin ahakzawi, yaŋön mönö nanŋi sileŋi mem böliba siŋgisöndok ahakza.
Sileŋinan mönö Uŋa Töröŋaŋgö Buŋa jikeŋi (tempöl) akza. Anutunöŋ Uŋaŋi eŋgiiga buŋa qem aŋgugetka uruŋine malja. Miaŋgöra nanŋini buŋaya qahö akzei, mi mötze me qahö?
Nanŋini buŋaya qahöpmö, Kraistnöŋ söŋgöröŋini ketaŋan bohonŋini meiga yaŋgö buŋaya akze. Miaŋgöra sileŋinan mönö ahakmeme sarakŋi aketka Anutugö qetbuŋaŋan sehimakŋa. Mewö.
Iŋini keu tosatŋi ohoba qesigeri, mi jim asarimam. Azinöŋ ambi qahö memba gwaböya maljawi, mi ölöp.
Mi ölöpŋi akzapmö, silegö sihimŋan sero yoŋgorö akepuköra iŋini mohot mohot mönö nanŋik nanŋik awanöm amemba malme.
Azinöŋ mönö anömŋaŋgö sihimŋaŋgö dop awanöm malmalgö areŋi wuataŋgöma. Anömŋan mewöyök mönö apŋaŋgö sihimŋi wuataŋgöba malma.
Anömŋaŋgö sileŋan mönö nanŋi buŋaŋi qahö aiga nanŋök mi qahö galöm kölakzapmö, apŋan mi galöm kölakza. Apŋaŋgö sileŋan mewöyök nanŋi buŋaya qahö aiga nanŋanök qahö galöm kölakzapmö, anömŋan mi galöm kölakza.
Miaŋgöra nanŋiri mönö kude aŋgön köl aŋguba malmahot. Nanŋirök urumohot aka pöndaŋ köuluk nup membitköra ölöp nanŋök nanŋök malmahotmö, nalö tosatŋi mewö malagun mönö kunbuk mindiriba mohotŋe malmahot. Uruŋiri ölöp qahö galöm kölohotka Satanöŋ esapköm etkiiga siŋgisöndoknöŋ etpahotpuköra mönö mewö aka malmahot.
Mewö akŋahotköra ölöp jizalmö, jöjöpaŋ keu mewöŋi mi qahö al eŋgizal.
Nöŋön ambazip körek pakpak ni ewö gwabulum malmegöra mötzalmö, iŋini tosatŋi Anutugö nup memegöra mötmöt kalem mewöŋi mi qahö memba malje. Anutunöŋ mötmöt kalemŋi mendeŋniga mohot mohot neŋön mi me mi nanŋök nanŋök buŋa qem aŋguba maljin.
Awanöm qahö aka malö maljei, eŋgöra kewö jizal: Eŋön ni ewö toroqeba awanöm qahöpmö, solanŋi malmei, mi mönö ölöpŋi akza.
Ölöpŋi akzapmö, awanöm akingö uruŋini könöp jeiga malbepuköra mönö ölöp awanöm aketka amqema. Miaŋgöra yeŋön uruŋini galöm kölbingö osize ewö, mönö ölöp awanöm akŋe.
Awanöm maljei, eŋgöra kewö jim kutuzal, nöŋönök qahöpmö, Kembunöŋ nanŋak mönö keu ki jiza: Anömŋan apŋi kude mosötma.
Mewö jizapmö, töndup apŋi mosötma ewö, mönö azi kun kude memba öne malma me apŋambuk kunbuk eraum möta urumohot aka malmahot. Mewöyök apŋan anömŋi kude mosötma.
Mi Kembugö keuyapmö, awanöm tosatŋi eŋgö goroŋini mi Kembunöŋ qahö jizapmö, nanak mi kewö jizal: Urumeleŋ azi kungö anömŋan uruŋi qahö meleŋda töndup yambuk malmamgö mötzawi, yaŋön mönö anömŋi mi kude mosötma.
Mewöŋanök urumeleŋ ambi kungö apŋan uruŋi qahö meleŋda töndup yambuk malmamgö mötzawi, yaŋön mönö apŋi mi kude mosötma.
Miaŋgö könaŋi kewö: Kungö apŋan urumeleŋgö kopa azia aiga Anutunöŋ i töndup urumeleŋ anömŋi qekötahözawaŋgöra aka tök kutum waŋgiiga sarakŋi akza. Mewöŋanök kungö anömŋan mötnaripŋi qahöpmö, urumeleŋ apŋi qekötahözawaŋgöra aka Anutunöŋ i tök kutum waŋgiiga sarakŋi akza. Kunöŋ sarakŋi qahö akawak ewö, nahönböratŋiran mönö Anutugö sel yaigepŋe malbeak. Mewö malbeakmö, Anutunöŋ mohotŋe tök kutum eŋgiyöhaŋgöra mönö sarakŋi akze.
Sarakŋi akzemö, kunŋan qahö möt nariba apŋi me anömŋi mosötmamgö mötza ewö, mönö ölöp mosötma. Mewö asuhuiga nöŋgö keunan urumeleŋ alanini mi qahö jöhöma. Anutunöŋ iŋini luainöŋ malmegöra eŋgoholök.
Ambi, gi apki uru kuŋgum waŋginöŋga uruŋi meleŋma me qahöwi, mi mönö denöwö mötpanak? Me azi, gi anömgi uru kuŋgum waŋginöŋga uruŋi meleŋma me qahöwi, mi mönö denöwö mötpanak? Miaŋgöra mönö luainöŋ malme. Mewö.
Kembunöŋ mohot mohot eŋgö malmalŋini areŋ aliga awanöm me solanŋi malgetka Anutunöŋ eŋgoholöhi, miaŋgö dop mönö toroqeba mala malmalŋinaŋgö könaŋi kude uteköme. Urumeleŋ könagesöŋi könagesöŋi liliköba miri dop mewö jim kutum eŋgimakzal.
Anutugö aiwesökŋi azi kungö sileŋe yaŋdiget maliga mewö oholök ewö, mi mönö kutumamgö kude kapaŋ kölma. Anutugö aiwesökŋi kungö sileŋe qahö yaŋdiget maliga mewö oholök ewö, mönö mi yandimegö kude kapaŋ kölma.
Anutugö aiwesökŋi silenine yandiget ahöza me qahöwi, miaŋön Anutugö jeŋe yuai omaŋi akzapmö, jöjöpaŋ keuŋi tem köla wuataŋgöinga ölŋi akza.
Anutunöŋ eŋgoholiga nalö miaŋgöreŋ awanöm me solanŋi malgeri, iŋini mohot mohot mönö miaŋgö dop toroqeba malme.
Kungö welenqeqe omaŋi aknöŋga Anutunöŋ goholök ewö, miaŋgöra mönö waimanjat kude aka malman. Urugi meleŋda ölöp solanŋi aka nup kun miwikŋaibanak ewö, mi mönö ölöp miwikŋaiman me urugi amqeiga ölöp toroqeba welenqeqe omaŋi malman.
Mi kewögöra: Kunöŋ welenqeqe omaŋi aiga Kembunöŋ mewö oholi uruŋi meleŋniga siŋgisöndokŋaŋgö kösöŋi pösariga solanŋi aka malja. Mewöŋanök kunŋan solanŋi aiga Kembunöŋ mewö oholi uruŋi meleŋniga nanŋi imbi-imbi qahöpmö, Kraistkö jitŋi tem kölmapkö kösönöŋ kinda welenŋi qeba malja.
Kraistnöŋ bohonŋi ketaŋan söŋgöröŋini meiga maljeaŋgöra mönö gölme ambazip yeŋgö keu keŋgöt bapŋe anda welenqeqeŋini omaŋi aka malbepuk.
Miaŋgöra urumeleŋ alaurupni, Anutunöŋ eŋgoholiga nalö miaŋgöreŋ solanŋi kösöŋini qahö me welenqeqe toŋinaŋgö kösö gwarönöŋ malgeri, iŋini mohot mohot mönö miaŋgö dop Anutugö jeŋe toroqeba malme. Mewö.
Ambi seram jömukŋi eŋgö goroya mi Kembunöŋ qahö jim kutui mötzal. Miaŋgöra Kembunöŋ ak kömum niŋgiiga keuni laŋ qahöpmö, möt nariget dop köljawaŋgö dop jimakzali, mönö miaŋgö dop kewöta nani mötmötnan kewö jimam:
Kahasililiŋ nalöŋi dopdowizawaŋgöra gwabö seram maljei, körek eŋön mönö miaŋgö dop toroqeba malgetka ölöwakza. Mewö mötmörizal.
Ambi memba maljan ewö, anömgi mosötmangö kude akŋan. Anömgi qahö solanŋi maljan ewö, mönö ambigöra kude jaruman.
Töndup ambi memani, miaŋön mönö siŋgisöndokŋi qahö akŋa. Mewöŋanök ambi seramnöŋ azi memawi, yaŋön siŋgisöndok qahö akŋa. Siŋgisöndok qahöpmö, mewö akŋei, yeŋön mönö sileŋinan kahasililiŋ gwötpuk miwikŋaiba mötme. Eŋön mi mötpepuköra mönö aŋgön köl eŋgimamgö mötzal.
Mewö möta goro eŋgizalmö, urumeleŋ alaurupni, keu kun kewö jimam: Kembu kamawaŋgö nalöŋan törizawaŋgöra aka ambi memba maljei, eŋön mönö mewöyök nalö kiaŋgöreŋök könahiba anömŋini qahö tandök ewö aka malme.
Wösöbirik aka sahötzei, eŋön mönö qahö sahötmeaŋgö tandök ewö aka malme. Uruŋini ölöwahiga söŋgaizei, eŋön mönö qahö söŋgaimeaŋgö tandök ewö aka malme. Yuai bohonŋi mezei, eŋön mönö mi qahö buŋa qem aŋgumeaŋgö tandök ewö aka malme.
Gölmenöŋ nalö kewöŋe areŋ wuataŋgömakzei, miaŋön mönö ayapkömawaŋgö dop akza. Miaŋgöra gölmegö öröyuaiŋi kölköl-örörö aka nupköra alakzei, eŋön mönö miaŋön uruŋini jöhömakzawaŋgö tandök ewö kude aka malme.
Iŋini gölmegö lömbötköra waimanjat qahö malmegö sihimni mötzal. Awanöm qahö solanŋi maljawaŋön mönö Kembugö öröyuaigöra waimanjat mörakza. Mi möta “Denöwö akiga Kembugö uruŋan ölöwahi dop kölbawak,” nanŋaŋgöra mewö jimakza.
Mewö jimakzapmö, ambi memba maljawaŋön mönö gölmegö öröyuaigöra waimanjat mörakza. Mi möta “Denöwö akiga anömnaŋgö uruŋan ölöwahi dop kölbawak,” nanŋaŋgöra mewö jimakza.
Kembunöŋ likep anömŋan likep mötmötŋi öröyohotka urudeŋdeŋ aka malja. Mewöŋanök ambi apŋi qahö aka ambi seram solanŋi maljahoraŋön mönö Kembugö öröyuaigöra waimanjat mörakzahot. Mi möta “Denöwö akiga uŋani aka sileni sarakŋi aiga Kembugöra dop kölbawak,” nanŋiraŋgöra mewö jimakzahot. Mewö jimakzahotmö, azi memba maljawaŋön mönö gölmegö öröyuaigöra waimanjat mörakza. Mi möta “Denöwö akiga apnaŋgö uruŋan ölöwahi dop kölbawak,” nanŋaŋgöra mewö jimakza.
Nanŋini bauköm eŋgimamgö möta goro mi eŋgizal. Mi tosatŋi kösö ewö jöhöm eŋgibi lömböt miwikŋaimegöra qahöpmö, könaŋi kewögöra mi eŋgizal: Nöŋön iŋini ahakmeme diŋdiŋi wuataŋgöba urudeŋdeŋ qahöpmö, pöndaŋ Kembubuk qekötahöba kin köhöimegöra mötzal. Miaŋgöra goroŋini mi jizal. Mewö.
Azi kunŋan ambi serambuk buŋa qeba malagun aŋgömosötpitkö mötmörizahori, yetkö goroŋiri kewö jimam: Azi miaŋön kewö mötmöriba jiza, “Ambi mi memba mewö törörök qahö ak waŋgibileŋak.” Mewö jiiga ambi memawaŋgö sihimŋi möt köhöiiga ambigö yambuŋi azi memegö dop akza ewö, yaŋön mönö ölöp sihimŋaŋgö dop aiga ameyohotka dop kölma. Mewö miaŋön siŋgisöndokŋiri qahö akŋa.
Qahö akŋapmö, azinöŋ ambi mi qahö memapkö keuŋi nanŋi uruŋan jöhöba möt köhöizawi, miaŋgöra kewö jimam: Kunŋan azi mi kuŋgui qahö qaközapmö, ölöp nanŋi sihimŋaŋgö dop wuataŋgöba keunöŋ qahö jöhöi ahakza ewö, yaŋön mönö ölöp sihimŋaŋgö dop aka ambi mi qahö mema.
Mewö aiga ambi seram mezawaŋön mönö dopŋe akzapmö, i qahö mezawaŋön mönö köna ölöp sorokŋi wuataŋgöba törörök akza. Mewö. (v 37b) Qahö akŋapmö, iwiŋan böratŋi azi qahö waŋgimapkö keuŋi nanŋi uruŋan jöhöba möt köhöizawi, miaŋgöra kewö jimam: Kunŋan iwi mi qahö kuŋgui qaközapmö, ölöp nanŋi sihimŋaŋgö dop wuataŋgöba keunöŋ qahö jöhöi ahakza ewö, yaŋön mönö ölöp sihimŋaŋgö dop aka böratŋi aŋgön kölma. (v 38b) Mewö aiga börat seramŋi azi waŋgizawaŋön mönö dopŋe akzapmö, i qahö waŋgizawaŋön mönö köna ölöp sorokŋi wuataŋgöiga törörök akza. Mewö.
Ambinöŋ apŋan jebuk malmawaŋgö dop amöamögö keuŋan jöhöi maljapmö, apŋan kömuma ewö, keu miaŋön mewöŋanök kömuiga ölöp azi sihimŋan jimawaŋgö dop mema. Urumeleŋgö kopa azia qahöpmö, azi Kembubuk qekötahözawi, miyök mema.
Ölöp azi memba sösöŋgai qorembeŋi miwikŋaimapmö, toroqeba solanŋi malma ewö, mönö urusösöŋgai ölŋi miwikŋaiba söŋgaimakŋa. Nöŋön keu mi kewöta mewö jizal. Anutugö Uŋaŋan nöŋgö urune mewöyök maljawi, miaŋgöra mönö mewö mötmöriba jizal. Mewö.
Iŋini nene tandö lopioŋgö naluk alalŋi miaŋgöra ohogetka goro kewö jimam: Urukalemnöŋ mönö bauköm eŋgima. Goranora jigetka tosatŋan kewö jimakze, “Körek neŋön tandö lopioŋgö könaŋini möt yaköinga omaŋi akza.” Keu mi ölbölŋa akza, mi mötzin. Iŋini mötmöt mewöŋi jiba malgetka uruŋinan wahöriga koŋaeŋ ewö terereŋgöba aiwelikömakze. Mewö aka deŋda siksauk malje. Köna bohonŋi mi urukalem. Köna mewö miaŋön mönö nanini urunini möhamgöba mem köhöim aŋgubin.
Kunöŋ “Keu kungö könaŋi möt yaközal,” mi jitnöŋ jizawi, yaŋgö mötkutukutuŋi ölŋan mönö qahö asuhuiga toroqeba tönpin malja.
Mi keunöhök jizapmö, kunŋan Anutu uruŋan jöpakömakzawi, Anutunöŋ mönö yaŋgöra möri ölŋi akza.
Nene tandö lopioŋ yeŋgöra naluk algeri, mi nembin me qahöpto? Keu kewö jimakze, “Tandö lopioŋ mi bem ölŋi qahö maljeaŋgö kaisöpsöpŋini akze,” aka keu kun kewö, “Anutu mohotnöŋ malja. Alaŋi kun qahö.” Keu yahöt mi ölŋa akzahot, mi mötzin.
Keu miaŋgö könaŋi kewö, “Öme bemŋi bemŋi,” qetŋini mewö qerakzei, mi gwötpuk malje. Suepnöŋ me gölmenöŋ maljei, mi ölöp qahö mötzin. Ölŋa ömewöröme, bem aka azi kembu mi gwötpuk malje.
Mi maljemö, mi töndup Anutu mohot yaŋönök nanini bemnini aka Iwinini akza. Yaŋön yuai pakpak miwikŋaii asuhuyök. Malmalnini yaŋgöra malbingöra aka al neŋgii maljin. Mewöyök Kembu mohot Jisös Kraist malja. Yaŋön Anutu bauköiga yuai pakpak miwikŋaiyohot. Nini mewöyök bauköm neŋgiiga mal köhöimakzin.
Mewö möt narizinmö, ambazip körekŋan mönö mötkutukutu mewöŋi mi qahö memba malje. Mi qahöpmö, tosatŋan mutuk tandö lopioŋ waikŋini memba möt köhöigeraŋgöra aka dölkewöŋe mewöyök toroqeba nene tandö lopioŋgö naluk alalŋi mi nemba mewö miaŋön amqeba bemurup mi mötmöriba malje. Uruŋinan lölöwöröŋi aiga uruyahöt aka negetka uruŋinan miaŋgöra tölöhomakza.
Tölöhomakzapmö, nenenöŋ neŋguaŋgita Anutu kösutŋe qahö al neŋgimakza. Nene siŋgi malbini, mewö geŋmororoŋ qahö miwikŋaibin. Nene nemba malbini, qetbuŋaninan mewö qahö qarima.
Mi töndup nene pakpak nembingö amqezei, eŋön mönö jaubatbat laŋ malbepuköra galöm mem aŋguba malme. Mewö malgetka tosatŋan eŋgeka uruŋinan lölöwörö aka bölii et eŋgubapuk.
Miaŋgö könaŋi kewö: Göŋön mötkutukutu ölŋi memba mala amqeba tandö lopioŋ jikeŋe anda tata nene nenöŋga alagi kunŋan gehi kewö lömbörima: Uruŋan lölöwöröŋi aiga uruyahöt akzawi, yaŋön mewö geka uruŋan wahöri amqeba nene tandö lopioŋgö naluk alalŋi mi nemba et qebawak.
Göhö mötkutukutugi ölŋi miaŋön mönö nangi urumeleŋ alagi kuŋguiga uruyahöt qakŋe lölöwöröŋi akzawaŋgöra mönö amqeba nemba et qebawak. Kraistnöŋ yaŋgöra aka kömuyökmö, nene mi nemba mewö et qeba ayuhuiga qahö dop kölma.
Ayuhumapmö, urumeleŋ alaurupŋini mewö mem bölim eŋgiba uruŋini lölöwöröŋi mi qeba köndeŋda siŋgisöndok ahakzei, mewö miaŋön mönö Kraist nanŋi qetala siŋgisöndok ahakze.
Miaŋgöra nöŋön nene kun nembiga miaŋön urumeleŋ alani kölgorom waŋgiiga et qeba siŋgisöndok akza ewö, nöŋön mönö nalö kunöŋ nene mi qahö toroqeba nemam. Nöŋön alani jölöŋgöba kölgorom waŋgibileŋbuköra kapaŋ köla kinjal. Mewö.
Wani kösönöŋ jöhöm niŋgiiga solanŋi qahö akileŋak? Eŋön kewöt niŋgigetka aposol akzal me qahö? Kembunini Jisösnöŋ asuhum niŋgiiga ehal me qahö? Nöŋön Kembugöreŋ naŋgöba nup membiga iŋini nup miaŋgö ölŋi akze.
Kembunöŋ nanŋak aposol nup niŋgii yambuk kinda membiga iŋini uruŋini meleŋda nöŋgö muŋgem supapni akze. Miaŋgöra tosatŋan kewöt niŋgigetka aposol qahö akileŋak ewö, eŋön mönö könaŋamni mewö möt yaköze. Mi mönö amqeba naŋgöba jigetka dop kölma.
Ambazip tosatŋan nöŋgöra “Aposola qahö akza,” jiba tokoba andönöŋ qeqe ak niŋgimakzemö, nöŋön mönö eŋgöreŋ kösohot jiba miaŋön nani könaŋamni naŋgöba jimakzal.
Miaŋgöra könöp numbu nene neŋgigetka neŋakurupni yembuk memba nemba malbinak, miaŋön mönö dopŋe akawak.
Pitö, aposol tosatŋi aka Kembu Jisösgö munurupŋi yeŋön anömurupŋini mötnaripŋinambuha eŋguaŋgita mohotŋe anda kamakze. Nöŋön mewöyök miaŋgö dop akileŋak ewö, silik miaŋön mönö köna walöŋda qötöŋgatpileŋak me qahö? Mi qahöpmahöp.
Silegö malmalŋe iŋini ambazip ipŋi naŋgöm eŋgimakzemö, ni aka Barnabas qahö. Niri töwa qahö netkigetka öne malakzit. Mi mötketka dop kölja me qahö? Tosatŋan urugö nup megetka töwa eŋgigetka sileŋinaŋgö nup qahö memakzemö, netköröhök mönö naŋgönaŋgöniri nanirak miwikŋaibitkö dop jize me?
Gawmangö yarö nup memakzei, yeŋgöreŋök kunŋan nanŋi malmalŋi naŋgöm aŋguba memakza me qahö? Wain nup kömörakzei, yeŋön körek miaŋgö ölŋi memba nemakze me qahö? Mewöŋanök bulmakau galöm kölakzei, yeŋön körek miaŋgö juzu oŋi nemakze me qahö?
Keu mi gölme ambazip nanine mötmötnöhök mötöteiba qahö jizal. Anutunöŋ mewöyök mönö keu miyök Mosesgö Köna keunöŋ jiza.
Mosesgö Köna keunöŋ Juda yeŋgö nup meme silikŋini mi jim asariba kewö ohoget ahöza, “Wit padigö kötŋi aka kamböŋi kewötpingöra bulmakau aziŋi waŋgitketka padi kambu qakŋe tiba tözözamgömakzawi, yaŋgö numbuŋi mönö kude mözöpköme. Mewö gumohom waŋgigetka ölöp nene kitipŋi neiga dop kölma.” Miaŋgö dop kiamnöŋ böröjaŋ memba sömbup meköi qeba nene kitipŋi waŋgiget neiga dop kölma. Anutunöŋ kiam bulmakau mieŋgöra waimanjat qahö möta mewö jiza. Mi qahö.
Sömbupköra qahöpmö, keu mi mönö neŋgöra jii ahöza. Keu mi neŋön kewö akingöra aka ohoget ahöza: Kinoŋnöŋ nup barözawaŋön mönö ölŋi asuhumapkö jörömqöröm qakŋe nupŋi memakŋa. Mewöyök padi dudutnöŋ qeba ölŋi aka kamböŋi kewötzawaŋön mönö bahöŋi memba nemapkö al mamböta nupŋi memakŋa.
Neŋön urugö keu kötŋi sutŋine qesiŋ gila malinga eŋön malmalgö naŋgönaŋgö yuai qahö neŋgigetka gamuŋambuk akza. Nöŋön mem ölöwak eŋgibiga eŋön miaŋgö likepŋi meleŋda niŋgigetka dopŋe akŋa.
Tosatŋan sutŋine urugö nup megetka naŋgöm eŋgigetka dopŋe akza ewö, ni mönö dop mi oŋgita naŋgöm niŋgigetka dop kölma. Likepŋi eŋgiinga miaŋgö likepŋi neŋgigetka dop kölbawakmö, nöŋön miaŋgö dop akŋegöra qahö qesim eŋgial. Kraistkö Ölöwak Buŋa keu sehimapkö könaŋi jöhöbinbuköra mönö yuai neŋgimegöra qahö qesim eŋgiin. Qahöpmö, naninahök mönö kapaŋ köla köhöiba lömböt pakpak bisiba malin.
Keu ki mönö mötmörime: Jöwöwöl jikenöŋ nup memakzei, yeŋön mönö jike miaŋgöreŋök numbu neneŋini memba nemakze. Jöwöwöl ohoba altagö könöpŋi galöm kölmegöra kuŋgum eŋgigetka kinjei, yeŋön ambazip nene nalukŋini altagöreŋ algetka nene miaŋgö kitipŋi tosatŋi mi miaŋgöreŋök buŋa qem aŋgumakze.
Keu miaŋgö dop Kembunöŋ mewöyök jim kutuba keu kewö jiyök, “Ölöwak Buŋa jim sehigetka ambazipnöŋ mötmei, yeŋön mönö Ölöwak Buŋagö likepŋi kötön naluk algetka malmalŋinaŋgö naŋgönaŋgöŋini miwikŋaiba malme.”
Nöŋön ölöp keu miaŋgö dop mötmöriba urugö nup memba töwa niŋgimegöra qesim eŋgibileŋakmö, kötön naluk almeaŋgö keu pakpak mi mönö mosöral. Moneŋ almeaŋgö keu ohozali, mi eŋön mewö ak niŋgimegöra aka qahö ohozal. Töwa memamgö mötmöribi lömböriiga kömukömugö mötpiga amqeza. Nanaŋgöra mi keu omaŋi qahöpmö, töwa qahö niŋgimegö keuŋi mi mönö sileni möpöseiba jizal. Nöŋgöreŋ keu mi kunöŋ kun qeapkömamgö osiiga malmam.
Ölöwak Buŋa jim sehimakzali, miaŋgöra sileni möpöseimamgö dop qahö akzal. Nöŋön Anutugö jimkutukutu bapŋe mala mi jim sehimamgö dop akzal. Nup mi mönö mosötmamgö osizal. Ölöwak Buŋa qahö jim sehibileŋak ewö, miaŋgöra lömbötnöŋ qakne öŋgöiga neka pölzik jimeaŋgö dop akileŋak.
Nani sihimnaŋgö dop nup mi möwölöhöba membileŋak ewö, mönö ölöp töwa niŋgimegöra mambötpileŋak. Mimö, Anutunöŋ kuŋgum niŋgiiga nani sihimni qahö mötöteiba Buŋaŋi galöm kölakzal ewö, mi mönö Anutunöŋ möt narim niŋgiba nupŋi niŋgii maljalaŋgö dop memakzal.
Mewö aiga wanatnöŋ mönö töwa ak niŋgimakza? Ölöwak Buŋa jim sehiba mi söŋgöröŋi qahö ahakzali, miaŋön mönö töwa ak niŋgimakza. Anutunöŋ nupŋaŋgö likepŋi niŋgimegöra jim kutui Buŋa Kimbinöŋ ahözawi, keu miaŋgö dop töwagöra qahö kapaŋ kölakzal.
Ambazip kunŋan kun qahö jöhöm niŋgiiga ölöp nani imbi-imbi malbileŋakmö, mi töndup mönö nani memba et al aŋguba maljal. Ambazip körekŋan uruŋini meleŋmegöra kapaŋ kölakzal. Mewö akŋegöra ambazip körek welenŋini qeba maljalmö, sehisehiŋi yeŋön töndup Kraistkö buŋaya qahö akŋeaŋgö dop akze.
Juda yeŋön uruŋini meleŋmegö bauköm eŋgiba sutŋine Juda tandök aka malal. Mosesgö Köna keu bapŋe maljeaŋön uruŋini meleŋmegö bauköm eŋgiba nanak Köna keu miaŋgö bapŋe qahö mala töndup keu miaŋgö gwaröŋe maljal tandök aka sutŋine malal.
Mosesgö Köna keu qahö möta maljeaŋön uruŋini meleŋmegöra bauköm eŋgiba sutŋine Köna keu qahö möta maljalaŋgö tandök aka malal. Nanak Anutugö Köna keugöra tönpin qahö maljalmö, Kraistkö Köna keu bapŋe anda mi tem kölakzal. Mi töndup yeŋgö sutŋine Anutugö Köna keu qahö mötmöt tandök aka malal. Ambazip sehisehiŋan uruŋini meleŋmegöra mewö aka malal.
Mötnaripnöŋ lölöwöröŋi maljeaŋön uruŋini meleŋda köhöimegö bauköm eŋgiba sutŋine lölöwöröŋi tandök aka malal. Ambazip tosatŋi wani awamŋan köna inöŋ me wainöŋ uruŋini meleŋmegö meköm eŋgiba ambazip könaŋi könaŋi yeŋgö sutŋine tandök könaŋi könaŋi aka malal.
Tandök pakpak mi Ölöwak Buŋanöŋ sehimapköra aka ahakzal. Sehiiga kötumötuetŋan nani qakne öŋgöi nanak mewöyök oyaeŋkoyaeŋ akŋamgöra aka mewö ahakzal.
Keu ki mönö mötmörime: Ösumtiti nalöŋe körek yeŋön luhut almegöra ösumŋini qezaköba anakzemö, mohot kunŋan mönö luhut ala töwa mema. Iŋini mönö mohot miaŋgö dop ösumŋinan anda töwa membingöra kapaŋ köla malme. Mönö miaŋgö dop mötnarip köl guliba malme.
Ambazip mönahotnöŋ luhut albingö anakzei, yeŋön mönö körekŋan nanŋini törörök galöm köl aŋgubingö köl gulimakze. Yeŋön kösasorom julkula gororoŋgömawi, miyök membingö kapaŋ kölakzemö, neŋön ila jalö qahö ayapkömawi, mönö töwa mi membingö kapaŋ kölakzin.
Miaŋgöra nöŋön ösumnan laŋlaŋ an köl kam köl qahö anakzal. Böröni misiba bim laŋlaŋ qahö qemakzalmö, aoŋgit alaurupni luhut al eŋgimamgöra mönö diŋdiŋanök törörök qemakzal.
Nöŋön ambazip tosatŋi Buŋa keunöŋ uruŋini kuŋguba malbi teköiga Anutunöŋ mönö andö nuŋgui nanak ila jalöŋi qahö membileŋbuk. Miaŋgöra mönö nani sileni mindiŋgöba törörök köl guliba galöm kölakzal. Mewö.
O urumeleŋ alaurupni, Israel neŋgö ambösakoninan Mosesgö andöŋe kaba wuataŋgögetka yuai asuhuyöhi, miaŋgöra mönö gukmaulem malbepuk. Miaŋgöra Israel neŋgö könanini kewö suariba ohozal: Yeŋön mönö körek kousu bapŋe kaba mala Köwet Pisikŋi kutugetka yeŋgöreŋök kunŋan kun qahö ayuhuyök.
Anutunöŋ o melunŋi kousunöŋ aka köwetnöŋ aliga mi kutuba kaba körekŋan uruŋini meleŋda Mosesgö könagesöŋi aket.
Mewö aka körek yeŋön urugö nene miyöhök miwikŋaiba nemba malget.
Mewöyök körek yeŋön urugö oŋi miyöhök miwikŋaiba nemba malget. Urugö oŋi mi köt ketaŋi kunöŋ eŋguataŋgöba könaŋine kayöhi, mönö miaŋgöreŋök miwikŋaiget. Köt ketaŋi mi Kraistkö söpsöpŋi.
Mewö malgetmö, mi töndup Anutunöŋ könagesö ölŋi mieŋgöra urusösöŋgai qahö möta maliga gölme qararaŋkölkölŋe ayuhugetka qamötŋinan qeqelaŋlaŋ ahöba gisahöget.
Mewö asuhuyöhi, mi nanini kezapqetoknina akza. Anutunöŋ mönö söpsöp mi neŋgöra aka aliga galöm meme keunina kewö akza: Yeŋön uruŋini qahö galöm köla bölöŋaŋgöra köpösöŋgögeri, neŋön mönö miaŋgö dop aka ayuhubinbuk.
Mewöyök Israel yeŋgöreŋök tosatŋan tandö lopioŋ waikŋini memba möpöseiba malgeri, eŋön mönö miaŋgö dop aka malbepuk. Yeŋgöra Buŋa Kimbinöŋ keu kewö ohoget ahöza, “Könagesö yeŋön nem sösöŋgai ala tokoba tatketka uruŋinan wahöriga miaŋön meleŋda kezapjupjup kewö ahök: Yeŋön liŋet gwawet unduba o köhöikŋi nemba serowilin laŋ aket.” Keu mewö ahöza.
Yeŋgöreŋök tosatŋan serowilin aketka Anutugö irimsesewölŋaŋgöra aka ambazip 23.000 miaŋgö dop silim mohotkö uruŋe kömumba etket. Neŋön mönö tosatŋi mieŋgö dop serowilin akinbuk.
Mewöyök Israel yeŋgöreŋök tosatŋan Kembu esapköm waŋgigetka mokoleŋnöŋ eŋgöhögetka kömuget. Neŋön mönö tosatŋi mieŋgö dop Kembu esapköm waŋgibinbuk.
Yeŋgöreŋök tosatŋan galömurupŋini irikuruk jimoŋgot aka andö eŋguba malgetka mem ayuayuhu garatanöŋ mönö eŋgui kömuget. Neŋön mönö tosatŋi mieŋgö dop irikuruk jimoŋgot laŋ aka malbinbuk.
Mewö asuhum eŋgiyöhi, söpsöp keu mi mönö nanini kezapqetoknina akza. Gölmenöŋ malmalgö nalö teteköŋan kam kuŋgum neŋgii maljini, kösohot mi mönö neŋgöra aka ohogetka galöm meme keunina akza.
Miaŋgöra kin köhöimangö jizani, mönö et guhubapuköra galöm mem aŋguba malman.
Esapesap qakŋine öŋgömakzei, mi gölme ambazip körek neŋgö qaknine öŋgömakze. Esapesap qainŋi kun miwikŋaibeak, miaŋgöreŋ ösumŋinan qahö dop köljawaŋgöra etpeakmö, Anutunöŋ keuŋi jöhöyöhaŋgö dop mi pöndaŋ wuataŋgöba ahakza. Yaŋön esapesap Toŋi aŋgön köliga esapesap ösumŋini qahö dop kölmawaŋgö dop mi al eŋgimamgö osimakza. Mewögöra esapesap mötketka Anutunöŋ ösumŋi eŋgiba mewö miaŋön ölöŋ kölbingö köna mewöyök mesat eŋgii asuhumakza. Miaŋgöra eŋön gölmegö esapesapŋi mi ölöp kin köhöiba luhut almeaŋgö dop akze. Mewö.
Miaŋgöra wölböt alaurupni, tosatŋan tandö lopioŋ waikŋini memba möpöseim eŋgimakzemö, eŋön mi kök ala mosötme.
Nöŋön mötmöt ambazip aködamunŋinambuk akzeaŋgö dopkeu jimami, mi mönö nanŋinak kewöta miaŋgö ölŋi miwikŋaime.
“Kembugö semön nene nembin,” jiba kötumötuetkö qambigöra Anutu saiwap jiba köuluköba qambi miaŋgöreŋök nemakzinaŋgöreŋ mönö Kraistköreŋ toroqeba sepŋi nemakzin. Beret mindipköba miaŋgöreŋök nemakzinaŋgöreŋ mönö Kraistköreŋ toroqeba busuŋi nemakzin. Miaŋgöra ölum eŋgubapuk.
Körek neŋön beret mohot miaŋgöreŋök nemakzin. Beret mi mohot akzawaŋgöra aka gwötpuk neŋön mönö Kraistkö ölŋi mohot akzin.
Iŋini mönö Israel könagesögö malmalŋi mötmörime. Ambazip jöwöwöl ohomegöra nene algetka tosatŋan miaŋgö kitipŋi nemakzei, yeŋön mönö altagöreŋ toroqeba nupŋi Anutugöra memakze.
Keu miaŋgö könaŋi ölŋi mi mönö denöwö jibileŋak? Tandö lopioŋ eŋgöra bau qegetka sepŋi eri jöwöwöl ohomakzei, miaŋön ölŋambuk akzawaŋgöra jiza me qahö? Tandö lopioŋ mi ölŋi akzeaŋgöra jiza me qahö? Keu miaŋgö könaŋi denöwö?
Tandö lopioŋ mi ölŋi qahöpmö, urumeleŋgö kopa yeŋön töndup jöwöwölŋini ömewöröme yeŋgöra ala ohomakze. Mi Anutugöra qahö. Nöŋön iŋini ömewöröme yembuk toroqeba malbepuköra waimanjat mötzal.
Iŋini Kembugö qambinöhök aka ömewöröme yeŋgö qambinöhök öröröŋ nembingö osime. Mewöyök Kembugö nene dum aka ömewöröme yeŋgöreŋ nene dum mi öröröŋ toroqebingö osime.
Ahakmeme mewöŋan mönö Kembugö uruŋi qei böliiga irimŋi seholimapköra mötzin me? Kukösumninan mönö Kembu oŋgita öŋgöba maljin me?
Tosatŋan kewö jimakze, “Nini ölöp nanine imbi-imbi yuai pakpak ahakzin.” Keu mi ölŋapmö, ahakmeme pakpak miaŋön mönö qahö bauköm neŋgimakza. “Nini ölöp nanine imbi-imbi yuai pakpak ahakzin,” mewö jimakzemö, ahakmeme pakpaknöŋ mönö urunini qahö naŋgöba mem köhöim neŋgimakza.
Kunŋan kun nanŋaŋgörök mötmöriba ölöwakŋamgöra kapaŋ kölbapukmö, alaurupŋan ölöwakŋegöra kapaŋ köli dop kölma.
Sömbup i me wai maketnöŋ aka qeköm nene mire bohonŋi memegöra alakzei, mi mönö uruyahöt mosöta nemakŋe. Sömbupköra uruŋinan tölöhobapukö qesiqesiŋi kun mönö kude akŋe. Qahö!
Keu miaŋgö könaŋi mi Buŋa Kimbinöŋ kewö ohoget ahöza, “Gölme aka yuai pakpak miaŋgöreŋ ahözawi, mi Kembugö buŋaya akza.”
Kun Kraist qahö möt narizawaŋön eŋgoholiga yaŋgöreŋ anbingö möta anda tatketka nene i me wai jeŋine al eŋgimei, mi mönö uruyahöt mosöta neme. Nenegöra uruŋinan tölöhobapukö qesiqesiŋi mi mönö kude akŋe. Qahö!
Nanŋinaŋgöra qahöpmö, “Nene ki mönö tandö lopioŋ yeŋgö naluk alalŋi akza,” kunöŋ mewö jii mötme ewö, mi jiyöhi, yaŋgöra aka uruŋan bölibapuköra mönö galöm mem aŋguba kude neme.
Nangi urugan tölöhobapuköra qahö jizalmö, alagahö uruŋan bölibapuköra mi jizal. Nöŋön nani imbi-imbi yuai akiga alanaŋgö uruŋan böliiga kewöt niŋgiba Anutunöŋ keuni jim teköba likepŋi meleŋ niŋgibapuk. Öne mewö mendeŋ aŋguinga jabö ahuiga qahö dop kölja.
Nöŋön ambazip yembuk toroqeba tata neneŋinaŋgöra “Anutu pipsaiwap!” jiba sömbup nemami, tosatŋan mewö neka miaŋgöra andö nuŋgugetka qahö dop kölma. Sömbupköra Anutu möpöseizali, miaŋgöra mönö keu töhöreŋ jim niŋgigetka qahö dop kölja.
Miaŋgöra o me nene nemei aka i me wai akŋei, mi pakpak mönö Anutugö qetbuŋaŋan sehimapköra aka ahakŋe.
Yuai kun kude aketka kungö uruŋan miaŋgöra böliiga mötnaripŋan sörörauba etpapuk. Juda me kantri tosatŋaŋgö ambazip me Anutugö könagesö mieŋgö sutŋine kungö uruŋan mönö eŋgöra aka bölibapuk.
Nöŋön mewöyök yuai pakpak ahakzali, miaŋgöreŋ mönö ambazip körek pakpak uruŋinan ölöwakŋapköra kapaŋ köla maljal. Nanök ölöwakŋamgöra qahö kinjalmö, ambazip sehisehiŋan ölöwakŋegöra jaram tibiga kunbuk letota Suepkö buŋaya akŋegöra kapaŋ kölakzal. Mewö.
Nöŋön Kraistkö silik ewö ahakzali, miaŋgö dop eŋön mönö nöŋgö silikni wuataŋgöba malme. Mewö.
Nöŋön yuai pakpak ahakzali, iŋini miaŋgöreŋ mötmörim niŋgimakzeaŋgöra saiwap jim eŋgizal. Iŋini kusum eŋgialaŋgö dopkeuni tem köla wuataŋgömakzei, miaŋgöra mönö möpöseim eŋgizal.
Nöŋön iŋini keu ki möt kutumegöra mötzal: Kraistnöŋ azi körek neŋgö bohonini akza. Azinöŋ ambigö bohonŋi akza aiga Anutunöŋ Kraistkö bohonŋi akza.
Miaŋgöra azi iŋini mönö duhuŋini qeköba köuluköba Anutugö keu jigetka dop kölja. Azi körekŋan nöröpŋini turuba köuluközei me Anutugö kezapqetok keu jim asarizei, Anutunöŋ mönö yeŋgö mötmötŋinaŋgöra möri gamuŋambuk aiga nanŋini memba et al aŋgumakze.
Mewömö, ambi kunŋan nöröpŋi qahö esuhuba qenjarök totokonöŋ köuluközawi me Anutugö kezapqetok keu jim asarizawi, yaŋön mönö apŋi nöröpŋi akzawi, mi gamu qeba nanŋi memba et alja. Mewö aka nöröp jupŋi körek mitigetka aukŋe öne maljawaŋgö dop akza.
Ambinöŋ nöröpŋi qahö esuhuza ewö, yaŋön mönö nöröp jupŋi mewöyök jiiga mitigetka dop kölja. Mi dop köljapmö, ambinöŋ nöröp jupŋi jiiga mitigetka gamuŋambuk akapuk. Miaŋgöra mönö nöröpŋi esuhuba mali dop kölja.
Ambinöŋ apŋaŋgö aködamunŋi akzapmö, azinöŋ Anutugö imutŋi aka aködamunŋi akza. Miaŋgöra azinöŋ mönö nöröpŋi kude esuhui dop kölma.
Mi kewögöra: Mutuhök azinöŋ ambinöhök qahö asuhuyökmö, ambinöŋ azigöreŋök asuhuyök.
Anutunöŋ azi mi ambigöra qahöpmö, ambi mi azigöra miwikŋaiiga malje.
Könaŋi miaŋgöra aka ambinöŋ mönö kukösum bapŋe malmalgö aiwesökŋi mi nöröpŋi esuhuba maliga dop kölja. Mewö aiga Suep garata yeŋön gödaqeqegö silik ölöpŋi ehakze.
Mewö dop köljapmö, Kembubuk qekötahöba malinga ambinöŋ mönö azigö keuŋi qahö oŋgita nanŋi imbi-imbi laŋ kude malma. Azinöŋ mewöyök ambigö keuŋi qahö oŋgita nanŋi imbi-imbi laŋ kude malma.
Ambinöŋ azigö sihitŋeyök asuhuiga miaŋgö dop azinöŋ mewöyök ambigö körö uruŋeyök asuhuba maljinmö, öröyuai pakpakö könaŋi mi Anutu.
Miaŋgöra ambinöŋ nöröpŋi qahö esuhuba Anutu köuluköiga dop kölja me qahö? Keu mi mönö nanŋinak kewöta jöhöme.
Anutunöŋ ambazip miwikŋaim neŋgiba gölmenöŋ mohotŋe malmal areŋgöyöhi, areŋ mi eka kewöta silik kewöŋi mönö möt asarizin me qahö? Azinöŋ nöröp jupŋi qahö mitiiga köriza ewö, miaŋön mönö gamu qem waŋgiza.
Anutunöŋ ambigö nöröp jupŋi köröpŋi mi esuŋi akŋapköra waŋgii malja. Miaŋgöra ambinöŋ nöröp jupŋi qahö mitiiga köriza ewö, miaŋön mönö aködamunŋi ak waŋgiza.
Kunöŋ keu miaŋgöra goranora akŋamgö mötza ewö, nöŋön miaŋgöra keu mohok-kun kewö jimam: Anutugö könagesöŋi könagesöŋi Anutu möpöseibingö tokomakzei, yeŋön mönö nembuk urumohot aka silik miyöhök wuataŋgöba silik tosatŋi tökömakze. Mewö.
Iŋini urumeleŋ totokonöŋ tokoba miaŋgöreŋ qahö ölöwahakzemö, mönö toroqeba böliqölimakze. Miaŋgöra qahö möpöseim eŋgizalmö, areŋ ala jim kutum eŋgizal.
Keu mutukŋi kun kezapne gei kewö möral, “Iŋini urumeleŋ könagesögö totokonöŋ tokomakzei, miaŋgöreŋ mönö sutŋine aŋgururuk ahakze.” Keu mi jiget möta bahöŋanök ölŋi akzawi, mewö möt narizal.
Sutŋine deŋda kambu morömorö aketka Anutunöŋ eŋgehiga denike eŋön mötnaripkö esapesapnöŋ kin köhöize aka denike eŋön qahö dop köljei, keu miaŋön mönö aukŋe asuhumakza. Miaŋgöra uruyahöt qahö mötzal.
Urumeleŋ totokonöŋ tokomakzei, miaŋgöreŋ mönö Kembugö semön töröŋi nembingö silikŋi qahö wuataŋgömakze.
Mi kewögöra jizal: Semön töröŋi nemakzei, miaŋgöreŋ öröröŋ qahöpmö, nanŋök nanŋök neneŋini memba könahiba laŋ neget teköiga tosatŋan toroqeba wösöŋini aliga tosatŋan o köhöikŋi gwötpuk nemba eŋololoŋ akze.
Ahöahö miriŋini ahöm eŋgiza me qahö? Miaŋgöreŋ ölöp nene aka o neme. Anutugö urumeleŋ könagesö jijiwilit ak eŋgibingö mötze me ambazip wanapŋi neneŋini qahö mi memba et al eŋgibingö mötze me? Miaŋgöra nöŋön iŋini möpöseim eŋgimamgöra mötze me? Mewö qahöpmahöpmö, denöwö jim eŋgibileŋak?
Kembunöŋ keu niŋgiyöhi, nöŋön mönö eŋön mewöyök mi mötmegöra kewö jimam: Kembu Jisös mamalolo mem waŋgigetka suŋgem miaŋgöreŋ beret meyök.
Mi memba kötuetköba saiwap jiba mindipköba kewö jiyök, “Ki nani busuna. Mi eŋgöra aka tököm eŋgizal. Mi nemba mönö ni mötmörim niŋgiba malme.”
Mewö jiiga neget teköiga mewöŋanök qambi memba kewö jiyök, “Qambi ki mönö jöhöjöhö dölökŋi akza. Nöŋgö sepni kiaŋön mönö Anutugö jöhöjöhöŋi mem köhöii ahöma. Mi nemakŋeaŋgö dop mönö ni mötmörim niŋgiba malme.”
Beret aka qambi miaŋgöreŋök nemakŋei, miaŋgöreŋ mönö nalö dop Kembunöŋ kömuyöhi, miaŋgö buŋaŋi mem asariba mal öŋgögetka liliŋgöba kaiga teköma.
Miaŋgöra kunŋan beret me Kembugö qambi miaŋgöreŋök iwilele qakŋe nezawi, yaŋön mönö Kembugö busuŋi aka sepŋi memba et ala siŋgisöndokŋambuk akza.
Miaŋgöra ambazip neŋön nanini uruninaŋgö könaŋi kewötagun mönö beret aka qambi miaŋgöreŋök neinga dop kölma.
Kunŋan Kembugö busuŋi aka sepŋi qahö göda qeba nene töhön ewö laŋ nezawi, Kembunöŋ mönö yaŋgö keuŋi jim teköiga lömböt qakŋe öŋgöma.
Laŋ nemba malgeraŋgöra aka ambazip sehisehiŋan mönö sutŋine löwöriba kawöl miwikŋaigetka gwötpukŋan lök nöŋ qeba kömuget.
Kömugetmö, nanini urunini kewötpinak ewö, Anutunöŋ mönö keunini kewöta jim teköiga lömböt qahö miwikŋaibin.
Mi qahö miwikŋaibinmö, Kembunöŋ keunini kewöta jim teköba mewö mönö nalö kewöŋe mindiŋgöm neŋgimakza. Könaŋgep jim teköm neŋgiiga ambazip uruŋini qahö meleŋgeri, yembuk öröröŋ könöp sianöŋ gebinbuköra mönö mindiŋgöm neŋgimakza.
Miaŋgöra urumeleŋ alaurupni, nene nemegöra tokomakŋei, miaŋgöreŋ mönö nanŋinaŋgöra mamböt aŋguba öröröŋ nemakŋe.
Kunöŋ wösöŋi alja ewö, yaŋön mönö nanŋe mire neneŋi nema. Tokoba laŋ negetka Anutunöŋ eŋgeka keuŋini jim teköi lömböt miwikŋaibepuköra mi jizal. Keu tosatŋi eŋgöreŋ kamami, nalö miaŋgöreŋ jim kutum eŋgimam. Mewö.
O urumeleŋ alaurupni, nöŋön Uŋa Töröŋaŋgö mötmöt kalemŋi kalemŋi miaŋgö keugöra gukmaulem malbepuköra mötzal.
Urumeleŋgö kopa malgeri, nalö miaŋgöreŋ inöŋ me wainöŋ eŋguaŋgiriga tandö lopioŋ omaŋi waikŋini memba möpöseiba malget. Mewö me mewö jaŋjuŋ anda laŋ malgeri, mi ölöp mötze.
Miaŋgöra iŋini keu ki mötmegöra jizal: Anutugö Uŋaŋan kun sölölöhöiga “Jisös qesuahözal,” keu mi qahö jiza. Mewöyök Uŋa Töröŋan azi me ambi kun qahö sölölöhöm waŋgiza ewö, yaŋön mönö “Jisösnöŋ Kembu ak niŋgiza,” keu mi jimamgö osiza.
Nup memegö mötmöt kalemŋi mi könaŋi könaŋi akzemö, Uŋa Töröŋan mönö mohot akza.
Urumeleŋ könagesö welen qem eŋgibingöra nup könaŋi könaŋi memakzinmö, Kembunöŋ mönö mohot akza.
Welen qem eŋgibingöra Anutunöŋ kukösumŋi körek neŋgöra mendeŋ neŋgiiga amqeba köhöiba nup meinga ölŋi könaŋi könaŋi asuhumakza. Ölŋi pakpak mi Anutugöreŋök kamakzapmö, Anutunöŋ mönö mohot akza.
Uŋa Töröŋan könagesö urunini naŋgöi köhöibingöra möta nup memegö mötmöt kalemŋi indeliga ölŋan mönö mohot mohot neŋgöreŋ kewö me kewö asuhumakza:
Uŋa Töröŋan kungö uruŋe geba Anutu nam köliga mötkutukutu keu jijigö kalemŋi waŋgiza. Uŋa mohot miaŋönök mönö kun sölölöhöiga mötmöt qainŋi kun möt yaközawaŋgö kalemŋi buŋa qem aŋguza.
Kunöŋ Uŋa mohot mi qekötahöba mötnaripkö kalemŋi buŋa qem aŋguza. Toroqeba kunöŋ Uŋa Töröŋi miyöhök qekötahöba mem ölö-ölöwakö kalemŋi kalemŋi buŋa qem aŋguza.
Kungöra aŋgöletot memegö ösumŋi waŋgiza. Kungöra Anutugö kezapqetok keu jijigö kalemŋi waŋgiza. Kungöra uŋa aka öme mendeŋbingö kalemŋi waŋgiiga uŋa ölöpŋan me ömewöröme kunöŋ sölölöhöiga maljawi, mi ölöp kewörakza. Kungöra keuŋi keuŋi qainŋi kun jijigö kalemŋi waŋgiza. Toroqeba kunöŋ keu qainŋi kun jiiga kungöra mi meleŋmapkö kalemŋi waŋgiza.
Nup memegö mötmöt kalem pakpak mi Uŋa Töröŋi mohot miaŋönök mönö sölölöhöba möri dop köljawaŋgö dop mendeŋniga körek neŋön nanŋök nanŋök buŋa qem aŋguba maljin. Mewö.
Silenini mohot akzapmö, töndup miaŋgö uruŋe silegö kitipurupŋi mi gwötpuk akze. Kitipŋi pakpak mi gwötpuk akzemö, töndup mi mindiriba sile mohot akze. Kraistkö ölŋan mewöyök mönö miaŋgö dop akza.
Miaŋgö könaŋi kewö: Uŋa mohotnöŋ mönö körek nini sölölöhöba melun mem neŋgiiga Kraistkö ölŋi mohot akzin. Nini Juda me kantri tosatŋaŋgö toŋi maljini, nanini nupnini memakzini me tonini öne welen qem eŋgimakzini, mi töndup körek nini mönö Uŋa miyök buŋa qem aŋguinga urunine geiga möt waŋgizin.
Sileninan mönö sile kitipŋi mohotkö dop qahö akzapmö, miaŋgö uruŋe kitipurupŋi mi gwötpuk akze.
Könaninan kewö jibawak, “Ni böröya qahö. Miaŋgöra sile qahö toroqeba maljal.” Mewö jibawak ewö, miaŋgöra mönö töndup sile mosöta nanŋök qahö malbawak.
Kezapninan kewö jibawak, “Ni jeya qahö. Miaŋgöra sile qahö toroqeba maljal.” Mewö jibawak ewö, miaŋgöra mönö töndup sile mosöta nanŋök qahö malbawak.
Sileninan jömuk je akawak ewö, keu mötmötkö kezapninan mönö denike tatpawak? Mewöyök jömukŋanök kezap akawak, mewö wörön mötmötkö söŋgöröninan mönö denike tatpawak?
Nanŋök nanŋök qahöpmö, Anutunöŋ sile kitip mohot mohot mi areŋgöba möri dop köljawaŋgö dop mindirim eŋgiiga sile mohot akze.
Sile kitip pakpak mi kitip mohot akeak ewö, mönö denöwö sile mohot akawak?
Mewö qahöpmö, sile kitipnini mi gwötpukmö, silenöŋ mönö mohok akza.
Miaŋgöra jenöŋ börögöra kewö jimamgö osiza, “Ni göhöra qahö osizal.” Mewöyök nöröpnöŋ könagöra “Ni göhöra qahö osizal,” mewö jimamgö osiza.
Simbisembel qahöpmö, sile kitipnini möringa lölöwöröŋi akzei, mieŋön qahöwaketka jebuk malbingö osibin.
Sile kitipnini möringa qetbuŋaŋini eretŋi akzei, mi mönö esuhuinga qetbuŋaŋinambuk akze. Sile kitipnini möringa gamuŋinambuk akzei, mi mönö törörök esuhuinga ambazip jeŋine dop kölja.
Sile kitipnini aukŋe kondelbingö gamu qahö mötzini, mi mönö qahö esuhuinga dop kölja. Mewö ahakzinmö, Anutunöŋ sile kitipŋi kitipŋi mindiriba jöhöm eŋgiba kitipŋi omaŋi mi qetbuŋa ketaŋi waŋgiiga öröröŋ akze.
Sile kitip yeŋön sutŋine jula aŋgururuk akepukmö, tandök mohot köyan köl aŋgumegöra mönö areŋgöiga öröröŋ akze.
Sile kitip kunŋan sihimbölö mötzawi, tosatŋi pakpak mönö yambuk sihimbölö mörakze. Sile kitip kunöŋ qetbuŋa miwikŋaizawi, tosatŋi pakpak mönö yambuk söŋgaimakze.
Eŋön Kraistkö ölŋi akze aka mohot mohot eŋön mönö yaŋgö ölŋaŋgö sile kitipŋi akze.
Miaŋgö dop Anutunöŋ al eŋgiiga urumeleŋ könagesögö nup kewö memakze: Mutuk tosatŋi kuŋgum eŋgiiga melaimelai azi aposol akze. Miaŋgö andöŋe kambu yahötŋi kuŋgum eŋgiiga kezapqetok ambazip akze. Kambu karöbutŋi yeŋön böhi qaqazu akze. Miaŋgö andöŋe tosatŋan aŋgöletot meme ambazip akze. Tosatŋi yeŋgöra mötmöt kalem eŋgiiga kawölŋi kawölŋi mem ölöwahakze. Tosatŋan amqeba köhöiba tosatŋi alabauk ak eŋgimakze. Tosatŋi yeŋgöra kalem eŋgiiga galömkölköl nup memakze. Tosatŋan keu qainŋi kun jimakze.
Körek eŋön mönö melaimelai azi aposol qahö akze. Saumbaŋ! Körek eŋön mönö kezapqetok ambazip qahö akze. Körek eŋön böhi qaqazu akze me qahö? Körek eŋön aŋgöletot meme ambazip akze me qahö?
Kawöl mem ölöwakingö mötmöt kalemŋi kalemŋi mi körek eŋgöreŋ ahöza me qahö? Körek eŋön mönö keu qainŋi kun qahö jimakze. Qahö. Keuŋi keuŋi qainŋi kun jigetka eŋön mönö körek mi meleŋbingö amqeze me qahö?
Eŋön mönö nup memegö mötmöt kalemŋi kalemŋi ölöp sorokŋi mi buŋa qem aŋgubingöra awöweŋgömakŋe. Mewö awöweŋgögetka nöŋön köna qetpuk sorokŋi kondela miaŋgö mötmöt kalemŋi mi kewö jim asarimam:
Nöŋön ambazip aka Suep garata yeŋgö keuŋi keuŋi qainŋi kun miaŋön keu jiba malbileŋakmö, urukalemnan qahö asuhuza, mönö töndup kewö akileŋak: Goŋ qegetka goŋgoŋ qeri aŋgötömualŋi mörakzini me göjön (biret) uturukögetka kiŋqororoŋ qerakzawi, mönö miaŋgö dop akileŋak.
Kezapqetok keu jijigö mötmöt kalemŋi ahöm niŋgiiga keu asa-asambötŋi pakpak mötpileŋak aka keu pakpakö könaŋi möt yaköbileŋak, miaŋön mönö dopŋe akza me qahö? Mi töndup urukalemnaŋgö ölŋan qahö asuhuiga mewö mönö yuai omaŋanök aka öne töhön malbileŋak. Mötnarip köhöikŋi kötökŋi miwikŋaiba miaŋgö qakŋe kunduŋaŋgö Toŋi jim kutubiga ölöp tem köla kunduŋi qeköba kungen albawakmö, urukalemni qahö asuhuza, mewö töndup mönö yuai omaŋanök aka öne töhön malbileŋak.
Sukinapni pakpak ambazip wanapŋi yeŋgöra mendeŋ eŋgibileŋak aka sileni tosatŋan ohoget jemapköra tököm eŋgibileŋakmö, urukalemnaŋgö ölŋan qahö asuhuza ewö, miaŋön mönö qahö kötökŋi bauköm niŋgima.
Kunŋan alaŋi uruŋan jöpaközawi, yaŋön mönö urukönöpŋi qahöpmö, urubönjöŋ qakŋe ala ak waŋgimakza. Körögisigisi qahö möta yuaiŋaŋgöra qahö köpösöŋgömakza. Sileŋi qahö mem wahöta jakbak-öraŋböraŋ qahö malja.
Ahakmemeŋan alaŋaŋgö uruŋi qahö mem bölimakza. Nanŋi ölöwakŋamgörök qahö kapaŋ kölakza. Uruqeqe ak waŋgigetka urukönöp zilaŋ qahö ahakza. Mem bölim waŋgigetka sihimbölö möröhi, mi qahö mötmöriba mosörakza.
Tosatŋan bölöŋi akzei, miaŋgöra qahö söŋgaizapmö, keu ölŋi wuataŋgömakzei, mönö yembuk mohotŋe söŋgaimakza.
Nalö dop alaŋi sel jöhöba qöhöröŋe kin köhöiba möt narim waŋgimakza. Mewö me mewö asuhuiga Anutugö jörömqöröm aka al mamböta awösamkakak kinda sihimbölö pakpak möta mökösöŋgömakza.
Urukalem ahakmeme mi nalö teteköŋi qahö ahöm öŋgöma. Kezapqetok keu jiba keuŋi keuŋi qainŋi kun jimakzei, miaŋön qahöwakŋa aka mötmöt qainŋi kun miaŋön mönö mewöyök omaŋi ak teköma.
Mötmöt qainŋi kun mi bahösapsap möt yakömakzin aka kezapqetok keu mi bahösapsap jimakzin.
Bahösapsap ahakzinmö, Anutugö kalemŋi kalemŋi aködamunŋinambuk asuhumei, nalö miaŋgöreŋ bahösapsap malmalninan mönö qahöwahiga oyaeŋkoyaeŋ siyoŋsayoŋi qahö malbin.
Nöŋön namande malali, nalö miaŋgöreŋ namande keu jiba malal. Urumötmötnan namande aiga miaŋgö dopkeu kewöta mötmöriba malal. Azi ketaŋi aka miaŋgöreŋ namandegöreŋ ahakmeme mi mosöta andö qeal.
Miaŋgö dop nalö kewöŋe Anutugö aködamunŋi mi ölöp qahö ehakzin. Mi piliknöŋ uba ehekö tandök ek bibihiba tandökŋi törörök qahö möta öne mötmörimakzin. Mewö mötmörimakzinmö, könaŋgep Anutubuk mesohol köl aŋguba ek soroköbin. Nalö kewöŋe mötmöt qainŋi kun mi bahösapsap möt yaközalmö, nalö miaŋgöreŋ mi mönö körek möt yaköm tekömam. Anutunöŋ ni möt kömum niŋgizawi, nöŋön miaŋgö dop yaŋgö könaŋamŋi möt kömum tekömam.
Keu ki jim köhöizin: Kalem karöbut mötnarip, jörömqöröm aka urukalem mi köhöiba ahöm öŋgömemö, urukalem ahakmeme miaŋön mönö sutŋine öŋgöŋgöŋi akza. Mewö.
Urukalemgö könaŋi mönö wuataŋgöba malme aka nup memegö mötmöt kalem könaŋi könaŋi mi mönö buŋa qem aŋgubingö kapaŋ köla malme. Miaŋön ölöpmö, kezapqetok keu jijigö kalemŋi membingöra mönö köhöiba kapaŋ köla malme.
Kunöŋ keu qainŋi kun jizawaŋön mönö ambazip neŋgöra qahöpmö, mönö Anutugörök mi jimakza. Uŋa Töröŋan sölölöhöiga keu asa-asambötŋi asuhui jimakzawaŋgöra tosatŋi neŋön keu mi qahö möt asarim waŋgimakzin. Mönö nanŋanök bauköm aŋgumakza.
Tönpin maljinmö, kezapqetok keu jimakzawaŋön mönö ambazip urunini mem köhöiba naŋgöba urukölalep ak neŋgimamgöra aka keu jimakza.
Kunŋan keu qainŋi kun jiba miaŋön mönö nanŋi uruŋi möhamgöba köhököhöi miwikŋaimakzapmö, kezapqetok keu jimakzawaŋön mönö urumeleŋ könagesö pakpak urunini möhamgöba mem köhöim neŋgimakza.
Iŋini körekŋan keu qainŋi kun jimegöra mötzalmö, kezapqetok keu jimegöra mönö kapaŋ köla gwötpuk mötzal. Kezapqetok keu jimakzawaŋön mönö keu qainŋi kun jimakzawi, mi oŋgitza. Keu qainŋi kun jiba mi miaŋgöreŋök nanine keunöŋ meleŋjawi, mewö mönö öröröŋ akzahot. Mewö aiga keuŋan mönö urumeleŋ könagesö urunini möhamgöba mem köhöim neŋgiiga dop kölja.
O urumeleŋ alaurupni, nöŋön eŋgöreŋ kaba keuŋi keuŋi qainŋi kun jibileŋak, mewö mönö denöwö mem ölöwak eŋgibileŋak? Mewö qahöpmö, Anutugöreŋ keu indelmam me mötmöt qainŋi kun eŋgimam me kezapqetok keu jimam me goro kusum eŋgimam ewö, miaŋön mönö mem ölöwak eŋgimam.
Awölop me gita kulele me yuai kunöŋ liŋetkö imbiŋi miwikŋaimakzini, mieŋön mönö malmalŋini qahöpmö, könaŋini mönö mewöŋanök kewö ahöza: Kunŋan awölop laŋ uba me gita kulele laŋ qeiga miaŋön qetŋini nanŋök nanŋök qahö miwikŋaimakza ewö, liŋetkö imbiŋi mönö denöwö möt asaribinak?
Mewöyök tömun um böligetka qetŋi törörök qahö möt asarizin ewö, daŋön mönö bim qeqegöra jöjöröbawak?
Eŋgö könaŋinan mewöŋanök ahöza: Nesilamŋinan ambazip qahö möt asarimeaŋgö dopkeu laŋ jize ewö, kunŋan keu mewöŋi mönö denöwö möt asaribawak? Keu mewö jizei, miaŋön mönö öne laŋ luhutnöŋ anakza.
Gölmeŋi gölmeŋi miaŋgöreŋ keu murutŋi murutŋi dawik jimakzini, mi daŋön mötpawakmö, töndup körek mieŋön mönö keugö könaŋi möt asaribingöra aka ahöze.
Könaŋi miaŋgöra aka jimakzinmö, kunöŋ keu jiiga keuŋaŋgö könaŋi qahö mötzal ewö, nöŋön yaŋgö keuŋaŋgö kianŋi akiga yaŋön mewöyök nöŋgö keunaŋgö kiani akza.
Eŋgö könaŋinan mewöŋanök ahöza: Iŋini nup memegö mötmöt kalemŋi kalemŋi buŋa qem aŋgubingö awöweŋgögetka dop kölja. Miaŋgöreŋ mönö kalem kewöŋi membingöra kapaŋ köla malme: Mötmöt kalem urumeleŋ könagesö uruŋini möhamgöba mem köhöimakzei, mönö mi buŋa qem aŋguba nupnöŋ algetka qetpuk akŋa.
Miaŋgöra keu qainŋi kun jimakzawaŋön mönö kewö köuluköiga dop kölma, “O Anutu, keu jizali, mi meleŋmamgö mötmöt kalemŋi niŋgiman.”
Miaŋgö könaŋi kewö: Nöŋön keu qainŋi kun jiba köuluközal ewö, nöŋgö uŋanan keuyök jiba köuluközapmö, urumötmötnan mönö ölŋi kun qahö miwikŋaiza.
Miaŋgöra mönö denöwö akiga dop kölma? Nöŋön mönö uŋananöhök qahöpmö, urumötmötni mewöyök miaŋgöreŋ ala köulukömakŋam. Liŋet köla möpöseimakzali, mi uŋananöhök qahöpmö, urumötmötni mönö mewöyök miaŋgöreŋ ala kölakŋam.
Gi Anutu uŋagan möpöseim waŋgizan ewö, ambazip omaŋi kunŋan totokoŋine kaba tata möpöseizanaŋgö könaŋi qahö möt kutumawi, yaŋön mönö “Keu mi ölŋa,” mi denöwö jibawak? Wania jizani, yaŋön mi qahö möt asariba öne tönpin tatza.
Gi ölöp Anutu möpöseizanmö, keugan tosatŋi yeŋgö uruŋini qahö möhamgöba mem köhöim eŋgiza.
Nöŋön körek iŋini eŋgoŋgita keuŋi keuŋi qainŋi kun mi gwötpuk jimakzali, miaŋgöra Anutu möpöseizal.
Anutu möpöseizalmö, urumeleŋ könagesö uruŋe ambazip kusum eŋgimamgöra kapaŋ köla möt asarimegöra keu jitŋi 5 jimamgö mötpi ölŋi akza. Keuŋi keuŋi qainŋi kunöŋ keu jitŋi 10.000 nanaŋgörök jimamgö mötpi eretŋi akza.
Urumeleŋ alaurupni, iŋini keu kewöta mötmörimakzei, miaŋgöreŋ mönö namande tandök mosöta ambazip ketaŋi yeŋgö dop mötmöriba malme. Bölöŋi akin jigetka miaŋgöreŋ mönö morösepsep ewö aka osimemö, mötkutukutuŋinan mönö ambazip ketaŋi aka malme.
Mosesgö Köna keunöŋ keu kun kewö ohoget ahöza, “Nöŋön kian ambazip kuŋgum eŋgibiga könagesö kieŋgöreŋ kaba jitŋinan keu tandökŋi kun jigetka laŋ welipkömakŋemö, mi töndup nöŋgö keuni qahö mötme. Kembu nöŋön mewö jizal.”
Keu miaŋgö dopkeu qainŋi kun jiinga uruŋini qahö meleŋget yeŋön mötketka Anutugö aiwesökŋi ak eŋgizapmö, mötnarip ambazip neŋgöra miaŋön mönö aiwesökŋi kun qahö akza. Mi qahöpmö, kezapqetok keu jiinga miaŋön mötnarip ambazip neŋgöra Anutugö aiwesökŋi akza. Urumeleŋgö kopa yeŋön mi mötketka Anutugö aiwesökŋi kun qahö ak eŋgiza.
Urumeleŋ könagesö eŋön tokoba körek eŋön keuŋi keuŋi qainŋi kun miaŋgöreŋ jigetka tosatŋan Buŋa keu qahö kusum eŋgigetka uruŋini qahö meleŋda öne miaŋgöreŋ öŋgömei, yeŋön mönö auruba kewö jibeak me qahö, “Nöröpŋinan mönö sohoi kahalalom akze.”
Mewö jibeakmö, körek eŋön kezapqetok keuŋi keuŋi jigetka kunŋan Buŋa keu qahö kusum waŋgigetka mötnaripŋi qahö öne totokoŋine öŋgöma ewö, körek eŋön mönö siŋgisöndokŋi indela uruŋi qahö meleŋnöhaŋgö keuŋi jim tekögetka könaŋamŋi möt kutuiga aukŋe asuhuma.
Uruŋaŋgö keu tölapŋi tölapŋi aukŋe asuhuiga yaŋön mönö dapköba eta Anutu waikŋi memba möpöseiba kewö jim miwikŋaiba qetma, “Anutunöŋ ölŋa eŋgö sutŋine malja.” Mewö.
O urumeleŋ alaurupni, mewögöra nini mönö denöwö jiinga dop kölma? Iŋini Buŋa keugö tokomakŋei, miaŋgöreŋ mohot mohot eŋön mönö körek areŋini kun me kun mi kewö ahakŋe: Kunöŋ Buŋa liŋetkö areŋi aliga kunöŋ Buŋa keu kusum eŋgiiga kunöŋ Anutugö goro dölökŋi indeliga kunöŋ keu qainŋi kun jiiga kunöŋ mi meleŋma. Areŋ pakpak mi mönö urumeleŋ könagesö urunini kuŋguget köhöibingöra aka ahakŋe.
Tosatŋan keu qainŋi kun jime ewö, ambazip 4 qahöpmö, yahöt me karöbut yeŋönök mönö totoko mohotkö uruŋe mewö jime. Yeŋönök mönö areŋinaŋgö dop awataŋ jigetka kunŋan mi meleŋma.
Kunŋan keu meleŋmamgö dop qahö akza ewö, yeŋön mönö urumeleŋ könagesögö totokonöŋ keu bök tata nanŋinaŋgörök keuŋini qainŋi kun jigetka Anutunöŋ mötma.
Kezapqetok ambazip yeŋgöreŋök yahöt me karöbut yeŋgörök mönö areŋ eŋgigetka keu jigetka tosatŋan mönö keuŋini kewötme.
Mewö akŋemö, kunŋan totokonöŋ tariga Anutunöŋ goro keu uruŋe indeli mötza ewö, yaŋön mönö mi jiiga kezapqetok keu mutuk jizawaŋön keuŋi mosöta bök tatma.
Ambazip körekŋan Anutugö goroŋi mötketka uruŋini naŋgöi ölöwakŋegöra iŋini mönö körek pakpak ölöp nalöŋini memba areŋinaŋgö dop kezapqetok keu jime.
Kezapqetok ambazip yeŋön mönö ölöp uŋaŋini galöm kölgetka uŋaŋinan keu bapŋe anjeaŋgö dop akze.
Anutunöŋ kizik-kazuk Toŋi qahöpmö, luai Toŋi akza. Miaŋgöra totokoŋini mönö areŋnöŋ wuataŋgöba ahakŋe. Ambazip sarakŋi yeŋgö sutŋine könagesö dop ahakzei, iŋini mewöyök mönö miaŋgö dop kewö ahakŋe:
Ambi eŋön mönö urumeleŋ könagesögö totokoŋine keu bök tatme. Yeŋön keu jimeaŋgö dop qahö akzemö, Köna keu ahözawaŋgö dop mönö keu bapŋe anda malme.
Ambinöŋ urumeleŋ könagesögö keu jim kutuba kusum eŋgiiga qahö dop kölja. Miaŋgöra keu kungö könaŋi mötpingö mötze ewö, yeŋön mönö miriŋine anda tata nanŋini apurupŋini qesim eŋgime.
Anutugöreŋ Buŋa keu miaŋön mönö eŋgö sutŋineyök ahuyök me qahö? Keu miaŋön ahuba sehiba mala eŋgöreŋ kaba eŋgö buŋayök akza me qahö?
Kunöŋ kewö jibawak, “Nöŋön kezapqetok keu jibiga Uŋa Töröŋan sölölöhöm niŋgiiga keu miambuk urumohot qahö akzal.” Mewö jizawaŋön mönö keu ki möt yaköma: Nöŋön ambigöra keu ohom eŋgizali, miaŋön mönö Kembugö jöjöpaŋ keu akza.
Kunŋan keu miaŋgö kezap qahö ala silebile malja ewö, iŋini mönö azi yaŋgö keugö kude kezap al waŋgiba malme.
Miaŋgöra urumeleŋ alaurupni, iŋini mönö kezapqetok keu jibingöra awöweŋgöba malme aka keu qainŋi kun jimegö soŋgoŋi mi kude alme.
Mi kude almemö, yuai pakpak mönö törörök areŋ ala wuataŋgöba ahakŋe. Mewö.
O urumeleŋ alaurupni, nöŋön Ölöwak Buŋa jim asarim eŋgiali, mi ölum eŋgubapuköra mönö köl gulim eŋgimam. Iŋini mi buŋa qem aŋguba mötnaripŋini miaŋgöreŋ ala töndangöba kinje.
Nöŋön Ölöwak Buŋa jim asarim eŋgiali, iŋini mi miaŋgö dop töp memba aŋgön kölme ewö, miaŋön mönö mem letot eŋgiiga Suepkö buŋaya akŋe. Mewö qahö akŋe ewö, uruŋini mönö öne töhön meleŋda malje.
Nöŋön keu tosatŋi pakpak göraŋe ala nanak Buŋa keu möt aŋgön kölali, mi mötpi öŋgöiga miaŋgö keu kötŋi mötmegöra mi kewö eŋgial: Kraistnöŋ mönö Buŋa Kimbi ahözawaŋgö dop neŋgö siŋgisöndokninaŋgöra aka kömuyök.
Kömuiga Buŋa Kimbi ahözawaŋgö dop löm kölgetka sömaŋi karöbut aiga kömupnöhök wahörök.
Kömupnöhök wahöta Pitögöreŋ asuhuyök aka miaŋgö andöŋe gwarekurupŋi 12 yeŋgöreŋ asuhuyök.
Miaŋgö andöŋe nalö mohot miaŋgöreŋök urumeleŋ alaurupnini qötöŋini 500 oŋgiröhi, mönö yeŋgöreŋ asuhuyök. Yeŋgöreŋök ambazip ölŋi yeŋön toroqeba nalö kewöŋe mewöyök maljemö, tosatŋan lök kömuget.
Miaŋgö andöŋe munŋi Jeimsgöreŋ asuhuyök aka miaŋgö andöŋe aposol pakpak yeŋgöreŋ asuhuyök.
Mieŋgöreŋ körek asuhubagun qöndökŋi mönö nöŋgöreŋ mewöyök asuhuyök. Nöŋön aposol mi asai ewö öröpköba aluŋi asuhuyal.
Miaŋgö könaŋi kewö: Nöŋön aposol yeŋgö sutŋine mötpi eriga dagibezupŋini akzal. Anutugö urumeleŋ könagesö sesewerowero ak eŋgiba malali, miaŋgöra nöŋgö qetni aposol qetketka mötpi gamuŋambuk akza.
Gamuŋambuk akzapmö, nalö kewöŋe yuai akzali, mi mönö Anutugö kalem möriamŋan mem letota nam köl niŋgiiga maljal. Yaŋön kalem möriamŋi niŋgiiga liklak qahö akiga eta qeba omaŋi qahö ahökmö, nöŋön mönö aposol körek luhut al eŋgiba köhöiba nup memba malal. Mi nanak qahöpmö, Anutugö kalem möriamŋan mönö inahöm niŋgiiga nupnaŋgö ölŋi mewö asuhuba sehiyök.
Nöŋön meali me yeŋön megetka ölŋi asuhuyöhi, mi muat. Neŋön mönö Ölöwak Buŋa keu mewö jim asarimakzin aka iŋini miaŋgö dop uruŋini meleŋda Kraist möt nariba malje. Mewö.
Mötket! Kraistnöŋ guliba kömupnöhök wahöröhi, yaŋgö könaŋi mewö jim asarimakzin ewö, eŋgöreŋök tosatŋan mönö denöwö aka kewö jimakze, “Kömukömuŋi yeŋön qahö guliba wahötme.”
Mewö jimakzemö, kömukömuŋi yeŋön qahö guliba wahötpeak ewö, Kraistnöŋ mönö mewöyök qahö guliba mal köhöibawak.
Anutunöŋ Kraist qahö mem gulii kömupnöhök wahötpawak ewö, nini Buŋa keuŋi mi jim asarimakzini mi omaŋi akawak. Mi möt narigetka miaŋön mewöyök pömsöm qeba omaŋi akawak.
Anutunöŋ ölŋa kömukömuŋi qahö mem gulim eŋgii wahötpeak ewö, Kraistnöŋ mönö mewöyök qahö mem gulii wahötpawak. Nini mi töndup Anutugö könaŋi kewö naŋgöba jimakzin, “Anutunöŋ mönö Kraist mem gulii kömupnöhök wahörök.” Keu mi ölŋi qahö akawak, ambazipnöŋ mönö miaŋgöra aka könaŋamnini miwikŋaigetka muneŋi aiga ölöp nöŋgöra kewö jibeak, “Anutugö könaŋi mönö naŋgöba jim sohomakza.” Keu miaŋön mönö gamuŋamŋuk akawak.
Anutunöŋ kömukömuŋi qahö mem gulim eŋgii wahötme ewö, Kraistnöŋ mönö mewöŋanök qahö guliba wahötpawak.
Anutunöŋ Kraist qahö mem gulii wahötpawak ewö, iŋini mönö öne töhöntöhön möt narim waŋgiba toroqeba siŋgisöndokŋinaŋgö kösögwarönöŋ malbeak.
Mewö aiga alaurupninan Kraistpuk qekötahöba kömugeri, yeŋön mönö mewöyök sohoba könöp siagö buŋaya akeak.
Nini Kraist jörömqöröm ak waŋgiba gölmenöŋ malbinaŋgö dop galöm köl neŋgii miaŋgöreŋ tekömapköra mambötzin ewö, nini mönö ambazip tosatŋi pakpak eŋgoŋgita bapŋine geba öngöpŋi daböŋi malinga körekŋan wösö mötmöt ak neŋgimakzeaŋgö dop akinak.
Mewö akinakmö, Kraistnöŋ mönö ölŋa guliba kömukömuŋi yeŋgö jitŋe memeŋini aka kömupnöhök wahörök.
Miaŋgö könaŋi kewö: Azinöŋ kömup kondoriga asuhui könahiba kömumba mala korin. Kömumba maljinaŋgöra aka azi kunŋan kömumba guliba malmal köhöikŋi kondoriga asuhuyök. Miaŋgöra nini körekŋan mönö mewöyök guliba kömupnöhök wahötpin.
Körek neŋön Adam ewö aka kömumbini, mewöŋanök Kraistpuk qekötahözini, Anutunöŋ nini körek mal köhöibingöra mem gulim neŋgima.
Mem gulim neŋgimapmö, körek neŋön mönö Anutunöŋ nalö alöhaŋgö dop guliba wahötpin. Kraistnöŋ jitŋememenini aka guliiga miaŋgö andöŋe yaŋgö buŋaŋi akzini, neŋön liliŋgöba kaiga nalö miaŋgöreŋ guliba wahötpin.
Kraistnöŋ mönö liliŋgöba kaba ömewöröme pakpak gölme dop ösum-mumu qakŋe galöm kölakzei, mieŋgö kukŋini memba et ala ösumŋini körek köndeŋma. Mi köndeŋda bemtohoŋi Anutu Iwigö böröŋe aliga gölmenöŋ malmal miaŋgöreŋ teköma.
Kraistnöŋ galöm köla mal öŋgöiga Anutunöŋ Buŋa keu ahözawaŋgö dop “mönö kerökurupŋi körek luhut ala nanŋi köna bapŋe al eŋgima.” Kraistkö galömkölköl nupŋan mönö miaŋgöreŋ teköma.
Kerökurupŋi luhut al eŋgiiga miaŋgöreŋ kömup Toŋan mönö qöndökŋi aiga memba et al waŋgima.
Miaŋgö könaŋi mi Buŋa Kimbinöŋ kewö ahöza, “Anutunöŋ mönö yuai pakpak yaŋgö köna bapŋe ali ahöza.” Keu mewö ahözapmö, “Yuai pakpak ali ahöza,” keu mewö jiiga könaŋi mönö aukŋe kewö ahöza: Anutunöŋ yuai pakpak Kraistkö bapŋe ali ahöiga nanŋi mönö qahö memba eta Kraistkö bapŋe al aŋguyök.
Mewö qahöpmö, Anutunöŋ yuai pakpak Nahönŋaŋgö bapŋe aliga galöm köla kerökurupŋi pakpak nanŋi kukösumŋaŋgö bapŋe al eŋgima. Mi teköiga miaŋgöreŋ Anutunöŋ mönö Nahönŋi mewöyök nanŋi kukösumŋaŋgö bapŋe ala galöm köl waŋgima. Mewö aka Anutunöŋ yuai pakpakö Kembuŋi ak teköba mal öŋgöma.
Keu kun kewö: Ambazip tosatŋan uruŋini qahö meleŋda öne kömugeraŋgöra tosatŋan kömukömuŋi mi bauköm eŋgimegöra jiba salupŋini aketka dumŋe kunbuk o melun mem eŋgimakze. Kömukömuŋi yeŋön qahö guliba wahötpeak ewö, yeŋgö nup ölŋan mönö denöwö asuhubawak? Anutunöŋ kömugeri, mi qahöpmahöp mem gulim eŋgii wahötpeak ewö, ambazip mewöŋan mönö denöwögöra aka jigetka yeŋgö salupŋine o melun mem eŋgimakze? Nupŋini mi mönö öne membepuk.
Kömumba qahö wahötpinak ewö, neŋön mewöyök mönö urunini Anutugö nupnöŋ qahö ala jöhöbinak. Anutugö nupköra aka kömumbinbukö lömböt bapŋe sundan qahö anda malbinak. Qahö.
Kömupnöŋ mönö nalö dop gwahöt niŋgimamgö dop akza. Keu mi ölŋa. O urumeleŋ alaurupni, nöŋön Kraist Jisös Kembunini yambuk kinda eŋgöra aka sileni memba öŋgömakzali, miaŋgö dopkeu ölŋi mi aukŋe jibi mötmegöra mötzal.
Nani imbi-imbi wuataŋgöba nup ki memamgö mötmörize ewö, yuai kiaŋön mönö denöwö bauköm niŋgima? Mewö qesim eŋgibiga mi mönö mötmöriba meleŋme: Nöŋön Efesus siti kiaŋgöreŋ ambazip ubibi kanjamŋinambuk ewö miwikŋaiba kömumbileŋbuköra yembuk auba malal. Mönö tötböröm aka auba malal. Kömumbagun qahö guliba wahötpini, mewö mönö qahö aubileŋak. Qahö! Mewö aiga ölöp tosatŋi yembuk kewö jibileŋak, “Uran kömumbinaŋgöra mönö ölöp nene sösöŋgai ala o köhöikŋi nemba malbin.”
Jaŋjuŋ kude akŋe. “Ambazip bölöŋi yembuk köisirik tatketka ahakmeme ölöpŋan bölima.” Keu kun mewö ahöza.
Eŋgö sutŋine tosatŋan Anutu qahö möt waŋgizei, miaŋgöra gamuŋini mötmegöra mi jizal. Miaŋgöra mönö gukmaulemŋini mosötme. Imbiŋinan letoriga törörök möta siŋgisöndok kude toroqeba ahakŋe. Mewö.
Kunöŋ kewö qesibawak, “Anutunöŋ kömukömuŋi mi denöwö mem gulim eŋgii wahötme? Sileŋinan mönö tandök denöwö meleŋniga asuhume?”
Mewö qesibawak, mönö uruqahö keuya jibawak. Iŋini sehoŋ kötŋi qahö kömuiga öne qesiŋ gilme ewö, miaŋön mönö qahö jula wahötma.
Kötŋaŋgö ipŋi wahötmawi, mi qahö kömötzanmö, kötŋanök qesiŋ giljan. Wit me sehoŋ kötŋi me kötŋi tosatŋi gilakzan.
Miyök gilakzanmö, Anutunöŋ mönö sihimŋaŋgö dop ipŋi waŋgima. Kötŋi tandökŋi nanŋök nanŋök mi nanŋini ipŋi eŋgimakza.
Yuai busuŋini mi tandökŋini mohot qahö. Ambazip busuŋini nanŋök, sömbup busuŋini nanŋök, nei busuŋini nanŋök aka söra busuŋini mi nanŋök.
Miaŋgö dop Suepnöŋ malmalgö sile mi nanŋök akza aka gölmenöŋ malmalgö sile mi nanŋök akza. Nanŋök nanŋök akzahotmö, Suep silegö aködamunŋi mi gölme silegö aködamunŋi oŋgita qainŋi kun akza.
Wehöngö asakmararaŋi mi nanŋök, köiŋgö asakmararaŋi nanŋök aka seŋgelau mieŋgö asakmararaŋini mi nanŋök. Seŋgelau asarigetka tosatŋi mieŋgö asakmararaŋini mi seŋgelau tosatŋi mieŋgö asakmararaŋini oŋgirakza.
Guliba kömupnöhök wahötpini, miaŋgö könaŋan mönö miaŋgö dop ahöza. Sile löm kölbini, miaŋön gisahöba qahöwakŋapmö, Anutunöŋ mi mem gulii wahötmawi, miaŋön mönö qahö kömuma.
Sile löm kölbini, miaŋön lölöwöröŋi aködamunŋi qahö akzapmö, Anutunöŋ mi mem gulii wahöta miaŋgöreŋ mönö köhöikŋi aka asakmararaŋambuk akŋa.
Sile löm kölbini, miaŋön gölmenöŋ malmalgö sileya akzapmö, Anutunöŋ mi mem gulii wahöta miaŋgöreŋ mönö uŋa mire malmalgö sileya akŋa. Gölmegö sile ahöza ewö, miaŋgö dop uŋagö sileŋi mi mewöyök ahöza.
Miaŋgö keuŋi mi Buŋa Kimbinöŋ mewöyök kewö ohoget ahöza, “Azi mutukŋi Adam yaŋön letota uŋaŋi miwikŋaiba söŋgörö ösumŋi öröba malmalŋambuk ahök.” Keu mi möringa likepŋi kewö asuhuyök: Adam qöndökŋan mönö memguliguligö uŋaŋi ahök.
Uŋagö yuaiŋi mi mutuk qahö asuhuyökmö, gölmegö yuaiŋi miaŋön mönö mutukŋi akza. Uŋagö yuaiŋan mönö miaŋgö andöŋe asuhuyök.
Anutunöŋ azi mutukŋi sömsömnöhök miwikŋaiiga gölme azia asuhuyök. Azi könaŋgepŋi yaŋön mönö Suepnöhök eta sutnine asuhuyök.
Gölme ambazipnöŋ azi gölmenöhök asuhuyöhi, mönö yaŋgö dop akze. Suepkö buŋa akzinaŋön azi Suepnöhök eta asuhuyöhi, mönö yaŋgö dop akzin.
Nini gölme azi mutukŋaŋgö kaisoŋgolomŋi memba maljini, miaŋgö dop Suep azigö kaisoŋgolomŋi mi mewöyök memba malbin. Mewö.
O urumeleŋ alaurupni, nöŋön keu kewö jibi mötme: Sep busuninan mönö Anutugö bemtohoŋ uruŋe aŋgota dum memegö dop qahö. Mi osimahot. Sile kiaŋön gisahöba qahöwakŋawi, miaŋön mönö oyaeŋkoyaeŋ qahö akŋa. Suepkö dum qahö ayapkömawi, sile kiaŋön mönö mi memamgö osima.
Mötket! Nöŋön keu tölapŋi kun kewö indelmam: Körek neŋön mönö qahö nöŋ qeba kömumbin. Qahöpmö, kömukömuŋi yeŋön letotketka tosatŋi neŋön mönö sileninambuk letotpin.
Anutunöŋ kömukömuŋi mem gulim eŋgiiga tömun qainŋi kun qöndökŋan qeriga miaŋgöreŋ wahötketka neŋön biliksik aliga wölaŋök letotpin. Mutuk kömugeri, yeŋön mönö kunbuk qahö kömume.
Sep busu ki gisahöba qahöwakŋawi, miaŋön mönö letota qahö ayapkömawaŋgö dop akŋa. Sile ki kömumawi, Anutunöŋ mi mönö opo ewö qeköba miaŋgö salupŋe sile qahö kömumawi, mi neŋgii memba maluku ewö löŋgötpin.
Mewö akzapmö, letotletot mi ak teköiga silenini qainŋi kun meinga qahö kömumba gisahömawi, nalö miaŋgöreŋ mönö söŋgaibin. Buŋa Kimbinöŋ keu ohoget ahözawi, miaŋön mönö ölŋambuk aiga miaŋgö dop kewö jime, “Yaŋön mönö kömup Toŋi köndeŋda luhut aliga köiraŋ aljin.”
Keu miaŋgö alaŋi kun kewö, “O kömup Toŋi, göŋön mönö luhut almanaŋgö dop qahö. O kömup Toŋi, göhöreŋ liŋgip jitŋi miaŋön mönö neŋgöhömamgö osima.”
Keu mewö ahözapmö, kömupkö liŋgip jitŋi mi siŋgisöndok ahakmeme. Jöjöpaŋ keuŋan mönö siŋgisöndok akinbukö soŋgo aliga töndup ahinga kukŋambuk ahakza.
Kukŋambuk ahakzapmö, Kembunini Jisös Kraistnöŋ mönö Anutugöreŋ bohon köliga alabauknini aiga yaŋgöra aka luhut ala malbin. Miaŋgöra “Anutu saiwap!” jizal.
O wölböt alaurupni, luhut albinaŋgöra eŋön mönö kin köhöiba anjaŋbanjaŋ mosöta uruŋini kude öŋgöba eta ahakŋa. Kembugöreŋ qekötahöba nupŋi megetka ölŋan mönö eta omaŋi qahö akŋa. Mi möt yaköba Kembugö nupŋi mi mönö urukönöp qakŋe böŋ qeba pöndaŋ memba malme. Mewö.
Judia könagesö sarakŋi yeŋgöra alabauk moneŋ tokomegöra qesim niŋgigeri, miaŋgöra kewö jim kutum eŋgizal: Nöŋön Galesia prowinsgö urumeleŋ könagesöŋi könagesöŋi jim kutum eŋgiali, eŋön tok mönö miaŋgö dop kewö ahakŋe:
Sonda dop wehön mutukŋi miaŋgöreŋ iŋini körek nanŋök nanŋök mönö naluk alakŋe. Töhötmöriam memakzeaŋgö dop moneŋini bahöŋi mi köweŋini göraŋe ala galöm köla malme. Mewö aketka nalö eŋgöreŋ kabiga miaŋgöreŋ naluk saŋgabaŋga almeaŋgö dop qahö akŋemö, mi ölöp köweŋineyök memba altanöŋ alme.
Mewö aketka eŋgöreŋ kamami, nöŋön nalö miaŋgöreŋ ölöp jim-asa-asari kimbi ohoba azi nup miaŋgö mötket dop köljawi, mönö yeŋgö böröŋine ala melaim eŋgibiga mindimindiri kalemŋini mi memba Jerusalem anme.
Nöŋön yembuk mohotŋe anmamgö anmam ewö, yeŋön mönö ölöp nömbuk toroqeba mohotŋe köwet kutuba anbin. Mewö.
Nöŋön Masedonia prowins oŋgita anmam. Miaŋgöra Masedonia mosötagun mönö eŋgöreŋ kamamgö mötzal.
Eŋgöreŋ kaba nalö tosatŋi embuk tatpileŋak me kömunjaŋ kie nalöŋi (winter) mi mewöyök eŋgö sutŋine toroqeba mal teköbileŋak. Mewö malbi ölöp bauköm niŋgigetka denike denike anbileŋak, miaŋgöreŋ mönö amqeba köna toroqeba anmam.
Nalö kewöŋe eŋgöreŋ kaba kusukŋanök eŋgeka eŋgoŋgita anmamgö qahö mötzalmö, Kembunöŋ oŋ jima ewö, mönö nalö tosatŋi embuk tatmamgö jöjörözal.
Mewö jöjörözalmö, mutuk Efesus siti kiaŋgöreŋ toroqeba malbi yambu jeŋiqeqe dölökŋi (pentekost) miaŋön kam kuŋguma.
Anutunöŋ nöŋgöra nupkö naŋguŋi ketaŋi öröi ölöp nup ketaŋi membi ölŋi asuhum sehimakzapmö, gwötpukŋan tuarenjoŋ ak niŋgimakze. Miaŋgöra kiaŋgöreŋ toroqeba malmamgö mötzal.
Timotinöŋ ni ewö Kembugö azi ipŋi aka nupŋi memba malja. Miaŋgöra yaŋön eŋgöreŋ kama ewö, iŋini mönö köyan köl waŋgigetka keŋgöt mötmötŋi qahö eŋgö sutŋine malma.
Kunŋan kun kude ek sirik kölmapmö, embuk mal teköba nöŋgöreŋ kamamgö jimawi, miaŋgöreŋ mönö bauköm waŋgigetka luainöŋ eŋgömosöta liliŋgöba kama. Nöŋön urumeleŋ alaurup yembuk i ekingö mambötzin.
Urumeleŋ alanini Apolos yaŋgö keuŋi kewö jimam: Yaŋön urumeleŋ alaurup yembuk eŋgöreŋ kamegöra jiba köhöikŋanök uru kuŋgum waŋgial. Mi waŋgialmö, nalö kewöŋe eŋgöreŋ kamamgö tököm köhöiza. Könaŋgep nalöŋi ölöp ahöm waŋgimawi, mönö miaŋgöreŋ kama. Mewö.
Iŋini mönö uruguliguli mala mötnaripŋini köl guliba kin köhöiba malme. Azi köhöikŋaŋgö dop mönö urugö naŋgönaŋgö ambazip aka Kembugö kukösumŋambuk kinme.
Yuai pakpak aka memei, mi mönö urukalemnöŋ aketka asuhuma.
Stefanas yaŋgö mire maljei, iŋini mi möt eŋgize. Akaia prowinsnöŋ nup meinga uruŋini meleŋgetka nupninaŋgö ölŋi mutukŋi mewö asuhuyöhi, mötze. Yeŋön ambazip sarakŋi mi pöndaŋ welen qem eŋgiba uruŋini miaŋgöreŋ jöhöba ala maljei, mi mötze. O urumeleŋ alaurupni, nöŋön uruŋini kewö kuŋgum eŋgizal:
Iŋini tok ambazip mewöŋi aka yembuk toroqeba nup mohotŋe memba Anutu welenŋi qemakzei, mönö körek yeŋgö keuŋini bapŋe anda malme.
Nöŋön Stefanas Fortunatus aka Akaikus ki kageraŋgöra söŋgaimakzal. Iŋini nömbuk Efesus ki qahö malgetka yeŋön mönö eŋgö salupŋini aka köisirik ak niŋgigetka dop kölja.
Yeŋön eŋgö uŋaŋini körö-ölöwak qeba maljei, miaŋgö dop mönö nöŋgö uŋani mewöyök körö-ölöwak qem niŋgiba malget. Miaŋgöra iŋini mönö azi mewöŋi yeŋgöra mötket öŋgöiga mi aukŋeyök jiba keuŋinaŋgöra törörök kezap ala malme.
Urumeleŋ könagesöŋi könagesöŋi Eisia prowins kiaŋgöreŋ maljei, yeŋön mönö yaizökzökŋini algetka eŋgöreŋ kaza. Aqila Prisila aka urumeleŋ könagesö yetkö mire tokomakzei, yeŋön mönö Kembugö qetŋe yaizökzökŋini gwötpuk algetka eŋgöreŋ kaza.
Urumeleŋ alaurup pakpak Efesus ki maljei, yeŋön mönö yaizökzökŋini algetka eŋgöreŋ kaza. Iŋini mönö urumeleŋ alaurupŋini yembuk jölöŋini jiba aŋgum aŋguba numbuŋini yöhötim nemba malme.
Nani yaizökzökni eŋgöreŋ ala qetni nani börönan kewö ohozal: Pol.
Kunŋan Kembu qahö jöpaköba urukalem qahö aka malja ewö, Kembunöŋ mönö qesuakŋi yaŋgö qakŋe ali öŋgöma. Kembunini, gi mönö kanöŋ!
Kembu Jisösgö kalem möriamŋan mönö embuk ahöma.
Kraist Jisösbuk qekötahöba kinjei, nöŋgö urujöpaknan mönö körek embuk ahöba kötuetköm eŋgii malme. Keu mi ölŋa. Mewö.
Anutunöŋ sihimŋaŋgö dop Pol ni kuŋgum niŋgiiga Kraist Jisösgö melaimelai azi aposol akzal. Nöŋön urumeleŋ alanini Timotibuk tatzit. Korint sitinöŋ Anutugö urumeleŋ könagesö maljei aka ambazip sarakŋi pakpak Akaia prowinsŋini dop köla maljei, netkön embuk Buŋa keu eraum mötpingöra kaba kimbi ki ohozit.
Anutu Iwinini aka Kembu Jisös Kraist yetkön mönö kalem möriam eŋgiyohotka luainöŋ malme.
Nini Kembunini Jisös Kraistkö Anutu Iwiŋi möpöseimakzin. Yaŋön mönö ak-kömukömu Toŋi aka urukölalep pakpak neŋgimakzawaŋgö Anutuŋi akza.
Nini kahasililiŋ könaŋi könaŋi miwikŋaimakzini, nalö miaŋgöreŋ Anutunöŋ uruqesawölim neŋgimakza. Uruqesawölim neŋgii möta miaŋgö qakŋe kininga tosatŋan kahasililiŋ könaŋi könaŋi miwikŋaimakzei, mi mönö ölöp amqeba uruqesawölim eŋgimakin.
Miaŋgö könaŋi kewö: Kraistpuk qekötahöinga yaŋgö sihimbölöŋan qaknine öŋgöi keleŋmaleleŋ mörakzinmö, miaŋgö dop uruqesawölim mewöŋanök neŋgii Kraist qekötahöinga urukölalepŋan urunine geiga keleŋmaleleŋ mörakzin.
Neŋön köŋjiliŋ uruŋe maljin ewö, Anutunöŋ mönö iŋini uru qesawölim eŋgii uruŋini kunbuk meleŋda oyaeŋkoyaeŋ akŋegöra mötza. Anutunöŋ uru qesawölim neŋgiiga eŋön mi eka nanŋinak uru qesawölim miwikŋaime. Uru qesawölim eŋgimakzawaŋgö ölŋan mönö uruŋine kewö asuhumakza: Nini sihimbölö möringa eŋön tok sihimbölö miyöhök miwikŋaime ewö, mi mönö ölöp möta mökösöŋda kin köhöiba malme.
Sihimbölönöŋ qakŋine öŋgöi mörakzei, uru kölalepnöŋ mönö mewöŋanök qakŋine öŋgöi malje, mötzin. Mi möta miaŋgöra eŋön kin köhöimegöra mamböta jörömqöröm köhöikŋi ahakzin.
O urumeleŋ alaurupni, nini Eisia prowins uruŋe nup memba mala nupkö sihimbölö möta kahasililiŋ miwikŋaiba mörini, iŋini miaŋgöra gukmaulem malbepuköra mötzin. Nupkö lömbötŋan ösumnini oŋgita öŋgöŋgöŋi aka mulumgöm neŋgiiga kin köhöibingö osiinmö, töndup kapaŋ kölinga mem et al neŋgiiga malin. Mewö asuhuiga toroqeba malbin me qahöwi, miaŋgöra mewöyök tötböröm aka malin.
Mewö mala uruninan kewö mötmöriin: Kunöŋ kömumbingö keuŋi lök jim teköi keu miaŋön qaknine öŋgöi ayuhubingö mambörin. Nanini ösumnöŋ nariba malbinbukmö, Anutu kukösum qakŋe nariba malbingöra aka mewö asuhuyök. Anutunöŋ kömukömuŋi mem gulim eŋgii wahötmei, yaŋön mönö amqeba nini mewöyök bauköm neŋgimakŋa.
Kömumbinbukö keŋgöt mötmöt öŋgöŋgöŋi ahinmö, Anutunöŋ mönö miaŋgöreŋök meköm neŋgiyök. Meköm neŋgiyök aka toroqeba meköm neŋgimakŋa. Nini jörömqörömnini Anutugöreŋ ala mewö möt narim waŋgiba kinjin.
Iŋini mewöyök bauköm neŋgiba neŋgöra aka köulukögetka meköm neŋgimakŋa. Gwötpukŋan neŋgöra aka köulukögetka Anutunöŋ möta miaŋgö likepŋi meleŋni kalem möriamŋan dop köl neŋgii neŋgehorimakŋa. Mewö meköm neŋgiiga alaurup gwötpukŋan mi möta neŋgöra aka mindiriba möpöseigetka köiraŋ köulukŋinan öŋgöba Anutugö kezapŋe gemakŋa. Miaŋgöra mönö toroqeba nöŋgöra aka Anutu köulukömakŋe. Mewö qesizal.
Tosatŋi iŋini nöŋgö könaŋamnaŋgöra uruyahöt akzei, miaŋgöra keu kewö jimam: Anutunöŋ solanŋi malbingö mörakzawi, neŋön miaŋgö dop gölmeŋi gölmeŋi liliköba miaŋgöreŋ ahakmeme sarakŋi mi pöndaŋ wuataŋgöba malin. Eŋgö sutŋine mi mönö kapaŋ köla törörök wuataŋgöba malin. Mi gölme ambazip mötkutukutuninaŋgö dop qahöpmö, Anutugö kalem möriamŋan inahöm neŋgiyöhaŋgö dop mi aka memba malin. Anutunöŋ ahakmemeni mi eka naŋgöba “Dop kölja,” jiiga urukezapnan keu mi mörakzal aiga miaŋgöra silenini memba öŋgömakzin.
Kulem ohomakzali, miaŋgö keuŋi pakpak mönö ölöp oyoŋda möt asarimeaŋgö dop akza. Keuni mi geŋmoŋi qahö. Keu könaŋi asa-asambötŋi kun qahö ohomakzal. Mi aukŋeyök ahöza. Miaŋgöra nöŋgö könani mi körek möt asarim tekömegöra möta jörömqöröm akzal.
Nöŋgö könani mi lök bahösapsap kewö möt asarize: Kembunini Jisösnöŋ kunbuk kamawi, nöŋön mönö nalö miaŋgöreŋ eŋgöra aka sileni memba öŋgömam. Miaŋgö dop iŋini mewöyök ölöp nöŋgöra aka sileŋini möpöseigetka dop kölma. Iŋini nöŋgö könani mewö möt asarim tekömegöra mötzal.
Nöŋön keu miaŋgö qakŋe awösamkakak kinalaŋgöra aka mutuk eŋgöreŋ kaba eŋgekŋamgö areŋi alal. Indimŋi yahöt eŋgekiga kötumötuet mötmegöra aka köna anmamgö areŋi kewö albi ahöyök:
Masedonia prowinsnöŋ anmamgö könanöŋ mutuk iŋini eŋgeka toroqeba Masedonia anda liliŋgöba kunbuk eŋgöreŋ kamamgö jial. Kaba malbi yuai tosatŋi bauköm niŋgiba melaim niŋgigetka eŋgömosöta Judia prowinsnöŋ anmamgö möral.
Areŋni mewö albi ahöyökmö, mi uteköyal. Mewö aka an köl kam köl qakŋe möndöba laŋ qahö ahal. Nani areŋni mi gölme ambazipkö dop nanaŋgöra laŋ mötmöriba qahö ahal. Mewö kude mötmörime. Numbu ösum mohot miaŋönök “Oŋ, ölöp kamam!” aka “Qahö kamam!” keu yahöt mi mindiriba qahö jial. Mönö ahakmeme sarakŋi wuataŋgömakzal.
Anutunöŋ keu jiba miaŋgö dop pöndaŋ ahakzawi, neŋön mönö yaŋgö jeŋe kewö jim köhöizin: Neŋön nalö kunöŋ “Oŋ, mi ölöp akin,” jim jöhöba miaŋgö andöŋe “Mi qahö akin,” pötagororoŋ keu mewö meleŋqeleŋ qahö jiba malin.
Anutu Nahönŋaŋgö könaŋi kewö: Nöŋön Sailas aka Timoti yetpuk eŋgö sutŋine Kraist Jisösgö könaŋi jim asariba malinga yaŋön “Anutugö jitŋi tem kölmam!” aka “Qahö tem kölmam!” keu jöl yahötyahötkö qakŋe meleŋqeleŋda qahö kaba malökmö, Anutugöra keu jiba jöhöyöhi, miaŋgöra mönö “Oŋ!” jiba miaŋgö dop aka memba malök.
Anutunöŋ jöhöjöhö keu (promis) sehisehiŋi dawik neŋgiyöhi, qötöŋini qahö mötzinmö, Kraistnöŋ keu körek mieŋgöra “Oŋ!” jiba mem köhöiiga pöwöwöm ahöza. Miaŋgöra Kraistnöŋ mewöyök nam köl neŋgii keu mieŋgö ölŋinan asuhui möta “Keu mi ölŋa,” jibin. Mewö ahinga Anutugö qetbuŋaŋan sehimakŋa.
Anutu nanŋak mönö nini aka iŋini mohot mem köhöim neŋgiiga Kraistpuk qekötahöba kin köhöibin. Yaŋön mönö Buŋa keu jim sehibingöra aka bedu mem neŋgii maljin.
Anutunöŋ urunine Uŋa Töröŋi mekötahöiga yaŋön oyaeŋkoyaeŋ malbingö keuŋi naŋgöba jim köhöimakza. Anutunöŋ mewö aka buŋaŋi akzinaŋgö muŋgem supapŋi mi mekötahöm neŋgiyök.
Nöŋön tembula lömböt eŋgibileŋbuköra möta zilaŋ Korint eŋgöreŋ qahö liliŋgöba kayal. Mewö jiba Anutugö qetŋi qetpi ölöp keuni mi naŋgöba jima.
Silik denöwö aka Anutu möt narimakzei, miaŋgöreŋ kembu ak eŋgimamgö qahö mötzal. Mötnaripŋinan lök töndangöm eŋgiiga kin köhöimakze. Miaŋgöra sösöŋgai qakŋe malmegöra bauköm eŋgimamgö möta embuk mohotŋe urugö nup memakin. Mewö.
Mutuk eŋgöreŋ kaba siksauk akeraŋgöra jim eŋgibiga gamuŋini möta wösöbirik aket. Miaŋgöra eŋgöreŋ kabiga kunbuk mewö akepuköra möta urunan keu jöhöba köna anangö areŋni uteköyal.
Miaŋgö könaŋi kewö: Gamu qem eŋgibi wösöbirik akeak ewö, daŋön ölöp uruni qesawölim niŋgiiga kunbuk sösöŋgai miwikŋaibileŋak? Jaŋjuŋinaŋgöra aka jim eŋgibi wösöbirik akeak ewö, tosatŋan sösöŋgai ak niŋgibingö osigetka nanak mewöyök wösöbirik aka malbileŋbuk. Miaŋgöra zilaŋ kaba gamu qem eŋgimamgö töközal.
Kimbi köhöikŋi mi könaŋi kewögöra ohoba alal: Nöŋön söŋgaibiga körek eŋön mönö nömbuk söŋgaime. Nöŋön iŋini körek mewö uruyahötŋi qahö möt narim eŋgizal. Nöŋön tosatŋi eŋgöra sösöŋgai miwikŋaimamgö mötzalmö, kabiga könaŋamŋini sohoi laŋ malgetka eŋgeka wösöbirik akileŋbuk.
Wösöbirik akŋegöra kimbi mi qahö ohoyalmö, önöŋi qahö uru jöpaköm eŋgimakzali, iŋini miaŋgö könaŋi möt yakömegöra mönö keu köhöikŋi mi kimbinöŋ ohoyal. Urunan eŋgöra aka waimanjat ketaŋi möta köŋjiliŋ qakŋe tata imbilnan eriga ohoyal. Mewö.
Kunöŋ siŋgisöndok aiga gamu aka wösöbirik asuhuyöhi, miaŋön mönö nöŋgö qakneyök qahöpmö, körek eŋgö qakŋine mewöyök öŋgöyök. Keu mi jim qaribi sohobapuköra mönö kewöyök jimam: Gamu miaŋön mönö körek dop köl eŋgii miaŋgöra gwötpuk me borom kun wösöbirik aket.
Könagesö ölŋan keuŋaŋgö likepŋi meleŋ waŋgigeri, miaŋön mönö dop köl waŋgii uruŋi kunbuk meleŋnök.
Nalö kewöŋe gamu aka wösöbirik keta bölökŋi möriga miaŋön jem keleleŋgöbapuköra mönö lömböt kude toroqem waŋgime. Lömböt qahöpmö, mönö kapaŋ köla siŋgisöndokŋi mosöta urukölalep ak waŋgime.
Miaŋgöra kewö uru kuŋgum eŋgizal: Iŋini mönö keu jöhöba urukalemŋini kunbuk toroqeba köhöiba kondel waŋgiba malme.
Nöŋön kimbini mi kewögöra ohoyal: Iŋini nöŋgö keuni pakpak tem köla esapesapnöŋ kin köhöime me qahö tem köla töteköba etme, miaŋgö könaŋi kewöta mötmamgöra möta mi ohoyal.
Iŋini kungö siŋgisöndokŋi mosötze ewö, nöŋön mi mewöyök mosöt waŋgizal. Bölöŋi ak niŋgiyöhi, miaŋgöra qahö mötpi öŋgözapmö, eŋön kunbuk ölöwaka mindirim aŋgumegöra mötzal. Miaŋgöra bölöŋamŋi mi lök Kraistkö jeŋe ölŋa mosöt waŋgibiga teköyök.
Satanöŋ areŋi ala silenöŋ alal könaŋi könaŋi ahakzawi, miaŋgöra tönpin qahö maljal. Miaŋgöra Satanöŋ luhut al neŋgibapuköra aka azi miaŋgö siŋgisöndokŋi mönö mosöt teköme. Mewö.
Nöŋön Kraistkö Ölöwak Buŋaŋi jim sehimamgöra aka Troas taonöŋ anbiga Kembunöŋ naŋgu öröm niŋgiiga nupŋi miaŋgöreŋ memamgö amqeyök.
Mewö amqeyökmö, urumeleŋ alani Taitus qahö miwikŋaibi keuŋini qahö jii möralaŋgöra aka waimanjat möta luainöŋ urune qahö ahöyök. Miaŋgöra yaizökzökŋini jiba eŋgömosöta Taitus jarumamgöra Masedonia prowinsnöŋ anal. Mewö.
Neŋön Anutu kewögöra möpöseimakin: Kraistkö buŋa aka welenŋi qeinga Anutunöŋ nalö dop suahö galöm ewö aka neŋguaŋgiriga anda köiraŋ kölakzin. Luhutnöŋ plaua juraŋaŋgö wörönŋi ölöpŋi memba kaiga mörakzin. Miaŋgö dop Anutunöŋ nam köl neŋgiiga denike denike liliköba Kraistkö könaŋi jim asariinga aukŋe asuhum sehiba aniga gölme dop mörakze. Miaŋgöra Anutu möpöseimakzin.
Miaŋgö könaŋi kewö: Neŋön ambazip Suep mire öŋgömei aka könöp sianöŋ gemei, yeŋgö sutŋine anda kainga wörönini sarakŋi mörakze. Kraistkö könaŋi jim sehiinga Anutunöŋ nupninaŋgö wörönŋi möt ölöwahakza.
Könöp sianöŋ gemei, yeŋön Buŋa keunini mötketka miaŋön keuŋini jim teköiga kömum köhöimegö möta mönö qamötkö mumu wörönŋi ewö akza. Suep mire öŋgömei, yeŋön Buŋa keunini mötketka oyaeŋkoyaeŋ eŋgimapkö möta mönö malmal kömbönaŋaŋgö wörönŋi umköhöwakŋambuk ewö akza. Daŋön nup mewöŋi memawaŋgö dop akza?
Ambazip tosatŋi gwötpukŋan mönö ni ewö qahö akze. Yeŋön malmalŋini naŋgöbingöra möta Anutugöreŋ keu mi kölköl-örörö ewö laŋ memba ala jimakze. Nöŋön yeŋgö dop qahö ahakzalmö, Kraist qekötahöba köŋbiŋ mosöta uruni sarakŋi aiga kinjal. Anutunöŋ melaim niŋgiyöhi, mi möta yaŋgö jemesoholŋe kinda Buŋa keuŋi törörök jim sehimakzal. Mewö.
Nanak könaŋamni kunbuk könahiba jim ölöwakŋamaŋgöra mötmörize me? Mi qahö. Nup meme ambazip tosatŋan Korint eŋön yeŋgö könaŋini mötmegöra möta jim ölöwak kimbi ohobingö kapaŋ kölakze. Tosatŋan Korint eŋön yeŋgö könaŋini naŋgöba jiba jim ölöwak kimbiŋi kimbiŋi ohomegöra iŋini kuŋgum eŋgimakze. Nöŋön nupni diŋdiŋanök mealaŋgöra jim ölöwak kimbi mewöŋaŋgöra qahö osizal.
Anutunöŋ Korint iŋini böröne al eŋgii letota wölböt kötŋi aka nanŋinak nöŋgö jim ölöwak kimbini ewö akze. Anutunöŋ nöŋgö jim ölöwak kimbini mewö ohoiga ambazip körekŋan silik tandökŋini dölökŋi mi eka oyoŋmakze.
Iŋini Kraistkö papia kimbi ewö akzei, miaŋön aukŋe ahöza. Mosesnöŋ Köna keuŋi naŋim oŋi iŋk miaŋön köt tafenöŋ ohoyöhi, iŋini miaŋgö dop qahö akzemö, Kraistnöŋ kimbiŋi eŋgö uruŋinaŋgö tafeŋe kewö ohoi kinje: Neŋön nup meinga ölŋi asuhui Kraistnöŋ Anutu malmal köhöikŋi Toŋaŋgö Uŋaŋi uruŋine ali letotket. Ambazipnöŋ nupninaŋgö ölŋi mi eketka miaŋön bauköm eŋgiiga nupninaŋgö könaŋi möt asarimakze.
Kraistpuk qekötahöinga Anutunöŋ nupninaŋgö tandökŋi mötza. Miaŋgöra nup meinga iŋini Kraistkö buŋaŋi akeri, mi ölöp Anutugö jeŋe awösamkakak kinda jizin.
Nanini köhököhöi qakŋe nup ölöpŋi ki Anutugö jeŋe membinaŋgö dop akzini, mewö ölöp qahö jibin. Nanini yuai kunöŋ qahö lapingömakzinmö, Anutunöŋ nanŋök inahöba mötmöt neŋgiiga nup ki memakzin.
Anutunöŋ inahöba mötmöt neŋgiiga jöhöjöhö areŋ dölökŋaŋgö nup meme ambazip akzin. Mosesgö Köna keuŋaŋgö kulemŋi mohot mohotköra urukönöp akinak ewö, keu miaŋön mönö keunini jim teköiga kömum köhöibinak. Uŋa Töröŋaŋgö nup areŋi jim asariinga yaŋön mem gulim neŋgiiga mal köhöibin. Miaŋgöra Köna keugö areŋi miyök wuataŋgömegöra qahö kapaŋ kölakzinmö, Uŋa Töröŋi möt aŋgön kölmegöra uru kuŋgum eŋgimakzin. Mewö.
Anutunöŋ Köna keuŋi jiba kulemŋi kötnöŋ möndömgöba ohoyökmö, ambazipnöŋ mi qahö tem kölgetka Anutunöŋ keu miaŋgö dop kewöta likepŋi meleŋ eŋgiiga kömumba köhömuŋi mala kotket. Anutunöŋ mutuk Köna keuŋi neŋgiiga nalö miaŋgöreŋ asakmararaŋan Mosesgö jemesoholŋi qei asariyök. Asakmararaŋ miaŋön waziba ayapkömawaŋgö dop ahökmö, mi töndup Israel ambazipnöŋ jemesoholŋi törörök uba ekingö dop qahö aket. Gwötpuk asariyöhaŋgöra mi osiget. Köna keugö Buŋa areŋ walŋan lök mewö asakmararaŋambuk asuhuyök.
Mewö asuhuyökmö, Uŋa Töröŋan Buŋa areŋ dölökŋi neŋgii miaŋgö asakmararaŋan asuhumawi, miaŋön mönö jöhöjöhö areŋ walŋaŋgö asakmararaŋi oŋgita önöŋi qahö asariba jenini gamugamu ahakŋa.
Mutuk Mosesgö Köna keu asuhuba kewöt neŋgiiga miaŋgö dop könöp siagö buŋaya akzin. Buŋa keu mi lök aködamunŋambuk asuhuyök. Miaŋgöra Anutunöŋ keunini kewöta jim teköi solanibini, Buŋa keu miaŋgö aködamunŋan mönö keta bölökŋi akza. Miaŋön jöhöjöhö areŋ walŋaŋgö aködamunŋi mi gwötpuk oŋgita qetbuŋaŋambuk akza.
Buŋa nup walŋan mutuk aködamunŋambuk ahökmö, mi Buŋa nup areŋ dölökŋambuk mindiriba kewöringa walŋi miaŋön mönö qetbuŋaŋi qahö akza. Uŋa Töröŋaŋgö nup areŋ miaŋgö aködamunŋan öŋgöŋgöŋi akzawaŋgöra nup areŋ walŋan mönö yuai omaŋi ewö akza.
Anutu amötqeqeŋaŋgö köna walŋan lök waziba ayapkömawaŋgö dop ahök. Miaŋön lök asakmararaŋambuk asuhuyök. Miaŋgöra köna dölökŋi teteköŋi qahö ahöm öŋgömawi, miaŋgö asakmararaŋan mönö köna mutukŋaŋgö asakmararaŋi mi önöŋi qahö oŋgita jenini gamugamu ahakza.
Jöhöjöhö dölökŋan teteköŋi qahö bauköm neŋgiiga asakmararaŋan asuhumawi, mewö Anutu jörömqöröm al waŋgimakzin. Miaŋgöra keŋgötnini qahöpmahöp möta awösamkakak kinda keu mi kusum eŋgimakzin.
Mosesnöŋ Israel ambazip asakmararaŋ waziba ayapköyöhi, mi ehibepuköra manjat möta jemesoholŋi opo jahönŋan esuhuyök. Neŋön miaŋgö dop qahö ahakzinmö, Buŋanini aukŋeyök jimakzin.
Buŋa walŋaŋgö asakmararaŋi eketmö, uruŋinan töndup gwözöŋni laŋ mala kotket. Nalö kewöŋe mewöyök yuai kunŋan mönö opo jöhan miaŋgö dop Juda ambazip gwötpuk yeŋgö uruŋini gwözöŋni malje. Miaŋgöra Jöhöjöhö Walŋaŋgö Buŋa keuŋi keuŋi oyoŋjei, mieŋgö könaŋini mi törörök qahö möt asarimakze. Uruŋini meleŋda Kraistpuk toroqegetka mewö miaŋönök mönö opo jöhanŋini mi qeköi möt asarime.
Nalö kewöŋe mewöyök Mosesgö Köna keuŋi oyoŋgetka yuai kunŋan mönö opo jöhan ewö uruŋini gwözöŋni mötmötŋinan lömbörii malje.
Mewö maljemö, Buŋa Kimbigö keu kun kewö ahöza, “Mosesnöŋ ‘Kembubuk eraum mötpit,’ jiba opo jöhanŋi mesoholŋeyök qeközapma.” Keu mewö ahöiga yeŋgöreŋök kunŋan uruŋi meleŋda Kembubuk toroqezawi, nalö miaŋgöreŋök mönö yuai opo jöhanŋaŋgö dop mi qeköi Anutugö amötqeqeŋaŋgö könaŋi möt asarima.
Keu miaŋön “Kembugöra” jiba mi mönö Kembugö Uŋaŋaŋgöra jiza. Kembugö Uŋa Töröŋan denike yeŋgö uruŋine maljawi, yaŋön mönö siŋgisöndokŋinaŋgö kösöŋi pösariga solanŋi (fri) malje. (Mewö mala solanŋi diŋdiŋi akingöra Köna keu wuataŋgöbingö qahö kapaŋ kölakze.)
Miaŋgö dop urunini meleŋninga Kembugö asakmararaŋan körek neŋgö je mesoholnine kuŋguiga bilikbilik aliga jenini qahö esuhuinga ambazipnöŋ neŋgeka Anutugö aködamunŋi qetpuk mi piliknöŋ uba ehekö tandök ehakze. Nini mi qarim sehiba ehakŋeaŋgö dop letorakin. Mewö letota aködamunŋi qetpuk mi qariba asariba Kembugö tandöktandök ahakin. Kembunöŋ Uŋaya akzawi, yaŋgö asakmararaŋan mönö mewö mem letot neŋgimakza. Mewö.
Anutunöŋ ak kömum neŋgiyöhaŋgö dop nup ki qaknine ali memakzini, miaŋgöra mönö böŋ kininga uruninan qahö etma. Qahö!
Neŋön nup memegö köna tölapŋi gamuŋinambuk mi körek andö qein. Tilipqilip qahö aka Anutugö keuŋi qahö möwöramgömakzinmö, keu ölŋi mi aukŋeyök alakzin. Mewö Anutugö jemesoholŋe ambazip uruölöwak möt neŋgimegöra kininga jim ölöwak keuninan asuhui körekŋan keunöŋ törörök jim neŋgibingö osimakze.
Mewö ahakzinmö, iŋini tosatŋan kewö jimakze, “Polnöŋ Ölöwak Buŋaŋi mi esuŋambuk jimakza.” Mewö jibileŋak ewö, esu miaŋön könöp sianöŋ gemei, mönö yeŋgö uruŋine ahöba miaŋgöra gwözöŋniga qakömakze.
Kraistnöŋ Anutugö imutŋi akza. Kraistkö aködamunŋi mi nanŋi Ölöwak Buŋaŋan indela asakŋi ewö asarimakzapmö, yeŋgö jeŋinan ömuŋ köli jipjap ahakza. Nalö kewöŋe bölöŋaŋgö Kembuŋi gölme dop galöm köl eŋgimakzawi, yaŋön urumeleŋgö kopa ambazip yeŋgö mötmöt jeŋini mem gömöliiga laŋ malje. Miaŋgöra Ölöwak Buŋagö asakŋi ek asaribingö osimakze.
Nani qetbuŋanan qarimapkö Buŋa keuŋi qahö jim asarimakzalmö, eŋön Kembu Jisös Kraistkö könaŋi möta jitŋi tem kölmegöra uru kuŋgum eŋgimakzal. Neŋön Kembugö jitŋi wuataŋgöba iŋini welen qem eŋgimakzin.
Könaŋi kewögöra welen qem eŋgimakzin: Anutunöŋ mutuk kewö jim kutuyök, “Asaknan mönö söŋaup qeiga asarima.” Mewö jiyöhaŋön mönö Buŋaŋaŋgö asakŋi ali urunini qeiga asariyök. Kraistnöŋ ahakmemeŋi aka meiga Anutugö asakmararaŋan jemesoholŋe asarii ekeri, Anutunöŋ nini miaŋgö könaŋi möt kutubingöra kapaŋ kölakza. Asakŋaŋgö könaŋi jim sehibingöra aka asakŋi mi neŋgiyök.
Asakŋan urunini qei asariinga mötkutukutu miaŋgö bohonŋi mi milyön kina oŋgita öŋgöŋgöŋi akzapmö, silenini mi kouraŋen ewö amqeba julakza. Anutu asakŋan mönö sile mewöŋaŋgö uruŋe ahöza. Ambazipnöŋ miaŋgö könaŋi ekŋegöra Anutunöŋ areŋi al neŋgiyök. Dopkeu miaŋgö könaŋi kewö: Kukösum önöŋi qahö al neŋgimakzawi, mi neŋgöreŋök öne asuhumakzawaŋgö dop qahöpmö, Anutunöŋ mönö miaŋgö Toŋi akza.
Eu emu likep likep miaŋgöreŋök lömböt könaŋi könaŋi qaknine öŋgöba qölölömbörim neŋgigetka wahöjaliŋ mörakzin. Mi mörakzinmö, töndup mieŋön qahö qözöjahöm neŋgigetka erakzin. Nalö tosatŋe juŋ ewö waŋgömŋe qaköba köna qahö miwikŋaimakzinmö, töndup tötböröm qahö ahakzin.
Ambazipnöŋ sesewerowero ak neŋgimakzemö, Anutunöŋ andö qahö neŋgumakza. Ambazipnöŋ mulumgöm neŋgimakzemö, töndup qahö ayuhumakzin.
Jisös qem kömugeri, miaŋgö dop nini mewöŋanök buŋaŋi jim sehimakzinaŋgöra aka neŋguget kömumbinbukö möta anda kaba maljin. Jisösbuk mal köhöininga inahöm neŋgimakzawi, ambazipnöŋ miaŋgö könaŋi möt kutumegöra aka mewö malbingö urumohot akzin.
Gölmenöŋ jebuk mala Jisösgö nupŋi memakzinaŋgöra aka nalö dop kömumbingö dop akzin. Sileninan kömumawaŋgö dop akzapmö, Jisösnöŋ urunine mal köhöiba silenini mem gulimakzawi, ambazipnöŋ miaŋgö ölŋi ek asarimegöra aka kinjin.
Nini nalö dop sihimbölö möta kömumbingö dop ahakzinmö, nöŋön eŋgö sutŋine nup memba malali, eŋön miaŋgöra aka guliba malmal köhöikŋe aŋgota mal öŋgöme.
Sumbara (Sam) kunöŋ keu kewö ohoget ahöza, “Anutu möt nariba kömupnöhök meköm niŋgimapkö köuluköba malal.” Neŋön keu miaŋgö dop kömupnöhök meköm neŋgimapkö möt narizin. Mötnaripkö Uŋa Töröŋi miyök buŋa qem aŋguzinaŋgöra neŋön mönö mewöyök keunini jiba köulukömakzin.
Anutunöŋ Kembu Jisös mem gulii kömupnöhök wahöröhi, yaŋön mönö nini mewöyök mem gulim neŋgii wahöta Jisösbuk öŋgöinga jemesoholŋe al neŋgii embuk mohotŋe mal öŋgöbin. Mi mötzinaŋgöra aka keunini jiba köulukömakzin.
Keunini jiba köuluköinga Anutugö kalem möriamŋan toroqeba ambazip sehisehiŋi dop köl eŋgima. Mewö aiga yeŋön amqeba Anutu keleŋmaleleŋ möpöseigetka qetbuŋaŋan sehimakza. Eŋön mewöyök Anutu möpöseim sehimegöra mötzal. Miaŋgöra lömböt könaŋi könaŋi bisiba aum-möriba maljin.
Nini mem gulim neŋgimapkö möta mönö böŋ qeba kininga uruninan qahö etma. Ölŋa silenini ewö waziba soholimakzinmö, mi töndup urunini ewö nalö dop kölöŋaimakzin.
Mi kewögöra: Gölmenöŋ kahasililiŋ nalö töröptökŋi möta malbinmö, miaŋgö andöŋe asakmararaŋ önöŋi qahö miwikŋaiba teteköŋi qahö oyaeŋkoyaeŋ malbin. Asakmararaŋ aka kahasililiŋ yahöt mi kewöt etkiinga asakmararaŋ miaŋön mönö öŋgöŋgöŋi aiga gölmegö kahasililiŋ könaŋi könaŋi mi möringa awamŋi aka eretŋi akza.
Ambazip aka öröyuai jenöŋ ehekŋi mi nalöŋini teköi ayapkömemö, Suep mirigö öröyuaiŋi nalö kewöŋe qahö ehakzini, mieŋön mönö nalö teteköŋi qahö ahöm öŋgöme. Miaŋgöra neŋön jeninan ehekŋi mia qahöpmö, qahö ehekŋi mönö mieŋgöreŋ göröken uba eŋgehakzin. Mewö.
Neŋön keu ki mötzin: Gölme silegö opo seri koumŋe malinga kömupnöŋ mi köndeŋniga etmawi, Anutunöŋ nalö miaŋgöreŋ silegö miri dölökŋi nanŋak meiga Suepnöŋ ahömawi, mi buŋa qem neŋgiiga miaŋgöreŋ malbin. Silegö miri qainŋi kun mi teteköŋi qahö köhöikŋi ahöm öŋgöma.
Keu mi möta nalö sutŋe kiaŋgöreŋ letotpingö osoŋgom köla Suep malmal mirinine öŋgöbingö möta awöweŋgömakzin.
Suepnöŋ öŋgöinga sile qainŋi kunöŋ löŋgöt neŋgii tatpini, nalö miaŋgöreŋ mönö uŋa sile meinga kunŋan aukŋe qahö miwikŋaim neŋgima.
Gölme sile ki qekömegöra qahö mötzinmö, Suep malmal mirinine öŋgöba silenini dölökŋi membingö awöweŋgömakzin. Sile ki kömumawi, mi malmal köhöikŋan gwahöri qahöwahiga Anutunöŋ salupŋe oyaeŋkoyaeŋ sileya neŋgimapkö mötzin. Miaŋgöra nalö kewöŋe seri koum kiaŋgö uruŋe mala urulömbötnini bisiba letotpingö osoŋgom ahakzin.
Anutu nanŋak Suep sile membingöra möta miwikŋaim neŋgiba Uŋa Töröŋi urunine aliga oyaeŋkoyaeŋ akingö dangunuŋi akza.
Miaŋgöra neŋön mönö nalö dop ewebibininambuk saitiŋgit mal köhöiba kewö mörakzin: Sileninaŋgö malmal koumnine ki malbini, nalö miaŋgö dop eu Suep malmal mirinine Kembu Jisösbuk qahö malbin.
Nalö kewöŋe Suep mirigö öröyuaiŋi qahö uba eŋgehakzinmö, töndup mi möt nariba miaŋgö dop aka memba malinga nam köl neŋgimakze.
Miaŋgöra ewebibininambuk köhöiba sileninaŋgö malmal koumŋi ki mosötpingö kapaŋ köla mirinini ölŋi eu öŋgöba Kembubuk malbingö mötzin.
Miaŋgöra mirinine ki me eu malbini, neŋön mönö urunini Kembu Jisös uruölöwak ak waŋgibingöra jöhöba miaŋgöra köhöiba kapaŋ kölakzin.
Miaŋgö könaŋi kewö: Körek neŋön mönö Kraistkö keu jakeŋe asuhubin. Gölmenöŋ silebuk mala Kembugö jitsihitŋi dopŋe tem kölini me qötömötötaŋ ahini me önewat laŋ malini, nanŋak mönö keunini mi kewöta miaŋgö dop töwanini nanŋök nanŋök neŋgii buŋa qem aŋgubin. Mewö.
Kraistkö keu jakeŋe kinbini, neŋön mi möta Kembugö mötmötŋi oŋgitpinbuköra keŋgötnini mörakzin. Mi mötzinaŋgöra ambazip könanini sarakŋi mötmegöra kapaŋ köla uru kuŋgum eŋgimakzin. Könaninan mönö Anutugö jeŋe aukŋe ahöza. Nöŋön tilipqilip azia qahö, eŋön mewöyök mi uruŋinan möt yakömegöra möta jörömqöröm akzal.
Mewö jiba nanini jim ölöwak keunini mötmegöra kunbuk qahö kapaŋ kölakzalmö, könanini miyök jim asarim eŋgimamgö mötzal. Iŋini mi möta ölöp neŋgö silenini mi böhi takapulakaŋi yeŋgö jeŋine möpöseigetka dop kölma. Yeŋön yuai eŋgö uruŋine ahözawi, miaŋgöra qahöpmö, sileŋinaŋgö yuaiŋi jenöŋ ekingö dop akzawi, mönö miaŋgöra aiweliköba nanŋini sileŋini memba öŋgöba keu laŋ jimakze. Miaŋgöra keuni ki jizal. Eŋön yeŋgö keuŋini gilipitŋi (ambetakŋi) mötzeaŋgöra mönö neŋgö könanini jim asariba törörök meleŋ eŋgime.
Eŋön nöŋgöra “Urusohop tandök ewö akza,” jiget ewö, nöŋön mönö Anutu nupŋaŋgöra aka urukönöp aka malal. Tosatŋan nöŋgöra kewö jize, “Urukönöpŋi qahöpmö, keuŋi ösöŋök jimakza,” Mewö jize ewö, mi mönö iŋini bauköm eŋgibingöra aka ahal. Miaŋgöra ölum eŋgubapuk.
Miaŋgö könaŋi kewö: Kraistnöŋ jöpaköm neŋgimakzawi, miaŋön mönö kondota kuŋgum neŋgiiga nupŋi memakzin. Azi mohotnöŋ körek neŋgö salupnine neŋgö kömupnina kömuyök. Miaŋgöra siŋgisöndokninaŋgö likepŋi qahö meleŋ neŋgiyökmö, körek neŋgö siŋgisöndoknini mosöri toroqeba köhömuŋi qahö akzin. Keu mi möt asariba möt yaközini, Kraistkö urukalemŋan mönö körek nini jölöŋgöba nupŋi membingöra kuŋgum neŋgimakza.
Yaŋön mönö kewögöra körek neŋgö salupnine kömuyök: Gölmenöŋ jebuk maljini, neŋön mönö malmalnini toroqeba naninaŋgörök malbinbuk. Mewö qahöpmö, kun neŋgöra aka kömumba wahöröhi, malmalnini mönö yaŋgöra tököba ala malbingöra kömuyök.
Miaŋgöra urunini meleŋnini, nalö miaŋgöreŋök könahiba ambazip silesile qahö kewöt eŋgizin. Ambazip kun gölmenöŋ silikŋaŋgö dowök qahö möt kutum waŋgizin. Mutuk Kraist kewöta möringa gölme azi töhön ahökmö, nalö kewöŋe möt kutum waŋgiinga Suepkö Amötqeqe Tonina akza.
Miaŋgöra kunŋan Kraistpuk qekötahöza ewö, yaŋön mönö ahuahu dölökŋi ahuba dömŋi dölökŋi akza. Malmal walŋan ayapköiga malmal dölökŋan mönö salupŋe asuhum waŋgiza.
Mewö maljapmö, yuai pakpak miaŋgö kondotkondot Toŋi mi Anutu. Yaŋön Kraist melaiiga töwanini qeba neŋgömeiga Anutu nanŋambuk urumohot akingö könaŋi möwölöhöyök. Köna mewö asuhuiga Anutunöŋ nup neŋgiiga neŋön ambazip Anutugö alaurupŋi akŋegöra jölöŋgöba kuŋgum eŋgimakzin.
Anutubuk urumohot akingö könaŋi kewö: Kraistnöŋ eta gölmeŋi gölmeŋi neŋgö töwanini qeiga dop köli Anutunöŋ neŋgömeiga alaurupŋi ahin. Köna oŋgita mala korini, siŋgisöndok mieŋgö keuŋini qahö oyoŋda mötmöriba likepŋi qahö meleŋ neŋgiyök. Anutugö alaurupŋi ahinga möt narim neŋgiba Kraistkö töwagöra aka Anutubuk urumohot akingö Buŋa keuŋi mi börönine alök.
Mi aliga Kraistkö jitŋememeurupŋi akzin. Anutunöŋ keu saŋep al neŋgii miaŋgö dop ambazip uruŋini kuŋgum eŋgimakzin. Kraistkö jitŋi memba kapaŋ köla kewö qesim eŋgimakzin: Mönö Kraistkö töwaŋi buŋa qem aŋguba Anutugö alaurupŋi akŋe.
Anutunöŋ körek neŋgö siŋgisöndokninaŋgö keuŋi jim teköba likepŋi meleŋda Kraist siŋgisöndok kun qahö ahöhaŋgö qakŋe ali öŋgöiga salupnine sihimbölö mörök. Kraistkö sihimbölöŋi miaŋgöra aka yaŋgöreŋ qekötahöinga Anutunöŋ ölöp keunini jim teköi solanibin. Mewö.
Nini Anutu nanŋaŋgö nup meme alaurupŋi akzinaŋgöra aka uruŋini kewö kuŋguzin: Anutugö kalem möriamŋan omaŋi akapuköra mi mönö buŋa qem aŋguba malme.
Anutunöŋ keu kun kewö jii Buŋa Kimbinöŋ ahöza, “Gehorimamgö nalönan kam kuŋguiga nöŋön köuluki möral. Amötqeqe nalönan kam kuŋguiga miaŋgöreŋ bauköm gihial.” Keu mewö ahöiga mötket! Nalö dölkiaŋön mönö Anutugö amötqeqe nalöŋi akza. Anutunöŋ eŋgehorimamgö möri nalöŋan kam kuŋguiga ak-kömukömuŋi mi mönö dölki buŋa qem aŋgume. Mewö.
Neŋön mönö kungö uruŋan neŋgöra aka bölii etpapuköra galömnini mem aŋgumakzin. Jim neŋgigetka nupninan keuŋambuk aka etpapuköra mewö ahakzin.
Anutugö nup meme ambazip ölöp sorokŋi akzini, ahakmeme pakpakninan mönö mi kondelakza. Kahasililiŋ aka jaŋgauraŋga könaŋi könaŋi ak neŋgigetka wahöjaliŋ uruŋe maljinmö, miaŋgöreŋ mönö mökösöŋda kapaŋ köla kin köhöimakzin.
Ihilek wahiŋambuknöŋ neŋguba kösö miriŋi miriŋi miaŋgöreŋ al neŋgigetka malin. Karimŋi karimŋi asuhugetka miaŋgö uruŋe kömumbinbukö keŋgötnini möta malin. Gaun guli aka nenegöra wösönini aliga malinmö, töndup silenini qeba nup memba malin.
Ahakmeme sarakŋi wuataŋgöba Anutugö sihimŋi möt asariba lömböt möta mökösöŋda ambazip ala ak eŋgimakzin. Uŋa Töröŋan urunini kokolak qeiga sutŋine geŋmoŋi qahö jöpaköm eŋgiba maljin.
Keu ölŋanök jiinga Anutugö kukösumŋan bohon köl neŋgiiga ahakmeme solanŋaŋgö timbi saiwaŋi meinga börö ölnine aka qaninine ahöiga kinjin. Mewö kinda likep Buŋa keu jim sehiba likep keu muneŋi silenine algetka miaŋgö likepŋi jim mindiŋgöba malin.
Qetbuŋa neŋgigetka silenini qahö möpöseimakzin. Yom jiba gamu qem neŋgigetka uruninan qahö erakza. Neŋgöra kösohot ölöpŋi kösohot bölöŋi mi laŋ jimakze. Muneŋ jiji ambazip ewö ak neŋgimakzemö, töndup keu ölŋanök pakpak jimakzin.
Ambazipnöŋ könanini ölöp möt kutumakzemö, töndup tosatŋan nönöŋgan aka nesampurek ak neŋgimakze. Nalö tosatŋe kömumbingö aka malinmö, töndup toroqeba jebuk maljin. Kegwek-kahasililiŋ ewö neŋguba malgetmö, töndup qahö kömuin.
Wösöbiriknöŋ neŋguiga töndup nalö dop söŋgaiba maljin. Wanapŋi mala töndup ambazip gwötpuk bauköm eŋgiinga uruŋinan pomŋi ahakze. Gölmegö sukinapnini qahöpmö, töndup oyaeŋkoyaeŋ pakpak buŋa qem aŋguba pipsimbawoŋ maljin.
O Korint ambazip, neŋön mönö uruninaŋgö naŋguŋi eŋgöra öröba keu kun qahö kölin geiga könanini aukŋeyök jibiga mötze.
Eŋön neŋgö urumötmötnini mötpepuköra mi qahö aŋgön kölakzinmö, neŋön eŋgö uruŋini mötpinbuköra mönö nanŋinanök aŋgön köl aŋgumakze.
Nöŋön urumötmötni eŋgibiga eŋön mönö miaŋgö likepŋi mewöyök törörök niŋgime. Nöŋön nahönböraturupni ewö tandök keu eŋgöra kewö jiba ohozal: Iŋini mewöyök mönö nanŋini uruŋinaŋgö naŋguŋi öröba urukalemŋini mi sehiba kondel neŋgime. Mewö.
Ambazip uruŋini qahö meleŋgeri, yembuk mönö uruŋini kude jöhöba öröröŋ kude malme. Malmal solanŋi aka malmal goŋgoŋi mi nanŋök nanŋök akzahot. Mi mindirim etkibingö osibin. Söŋaup aka asakŋi mi mohotŋe qahö akzahot. Qahö!
Kraist aka Katakömulat (Satan) yetkön mönö urumohot aka mohotŋe malbitkö osimahot. Miaŋgöra urumeleŋ ambazip kunŋan ahakmemeŋi urumeleŋgö kopa ambazip kun yambuk mohotŋe mindiriba akitkö osimakŋahot.
Anutu nanŋak keuŋi kun kewö jii ahöza, “Nöŋön könagesöni yeŋgö uruŋine mala sutŋine anda kaba Kembuŋini ak eŋgibiga yeŋön nöŋgö weleni qeba möpöseim niŋgiba malme.” Keu miaŋgö dop Anutugö Uŋaŋan uruŋine maliga sileninan Anutu malmal köhöikŋi Toŋaŋgö jikeŋi akza. Anutunöŋ nanŋi jöwöwöl jikeŋe tandö lopioŋ möpöseibingö soŋgo ali ahöi osimakzin. Anutugö jikeŋi aka asa jikeŋi mi inanŋök inanŋök. Miaŋgö dop neŋön urumeleŋgö kopa ambazip yembuk qekötahöbingö soŋgo ali ahöi osimakzin.
Miaŋgöra iŋini mönö Kembunöŋ keu kewö jiyöhaŋgö dop akŋe, “I mönö eŋgömosöta yaigep kaba kambu nanŋi kun malme. Aŋgöjörakŋinambuk ahakzei, mi mönö kude eŋgoseigetka nöŋön möt aŋgön köla köyan köl eŋgiba malmam.
Nöŋön mönö Iwiŋini akiga iŋini nöŋgö nahönböraturupni aka malme. Kembu kukösum pakpakö Toŋan mewö jiza.” Mewö.
O wölböt alaurupni, Anutunöŋ mönö köyan köl neŋgimamgö keuŋi mewö jöhöm neŋgii ahöza. Miaŋgöra yuai sile uŋanini mem tölöhozawi, neŋön mönö mi körek qeköbingöra Kraist köuluköinga amöt qem neŋgima. Anutugö jitŋi oŋgitpinbuköra mönö keŋgötnini möta kapaŋ kölinga mem solanim neŋgiiga sarakŋi ak teköbin. Mewö.
Neŋön kun qahö mem bölim waŋgiinga ayuhuyök. Kun qahö geŋmororoŋ ak waŋgiin. Miaŋgöra eŋön mönö uruŋinaŋgö naŋguŋi öröba nini urunöŋ jöhöm neŋgiba malme.
Tosatŋan sutŋine nup memba silenöŋ alal keu mewö jiba jim neŋgigetmö, nöŋön keu mi eŋgö keuŋini jim teköba likepŋi meleŋ eŋgimamgöra aka qahö jizal. Nöŋön lök keu kewö jibi mötket: Neŋön uruninaŋgö naŋguŋi öröba iŋini uruninan jöhöm eŋgimakzin. Mewö aka ölöp embuk öröröŋ jöhöba kömumbin aka öröröŋ mal köhöibin.
Eŋgö uruyahöt qahö mötnaripni ketaŋi eŋgiba maljal. Eŋgö sileŋini mönö gwötpuk möpöseimakzal. Eŋgöra aka urukölalepni ketaŋi miwikŋaizalaŋgöra kahasililiŋ könaŋi könaŋi möta miaŋgöreŋ mönö töndup önöŋi qahö söŋgaizal.
Taitus jaruba malalaŋgöra jiali, keu mi toroqeba jimam. Masedonia prowinsnöŋ kaŋgota miaŋgöreŋ mönö mewöyök uruluai miwikŋaimamgö osial. Denike denike anali, miaŋgöreŋ mönö köŋjiliŋ könaŋi könaŋi miwikŋaial. Anutugö bim qeba tosatŋi yembuk aŋgururuk aka eŋgöra waimanjat möta malal.
Mewö malalmö, Anutunöŋ urueret ambazip naŋgöm neŋgimakzawi, yaŋön mönö Taitus kayöhi, miaŋön urukölalep ak niŋgiyök.
Taitusnöŋ kayöhi, miaŋönök qahöpmö, Korint eŋön urukölalep ak waŋgigetka yaŋön jii mötpiga Anutunöŋ miaŋön mewöyök urukölalep ak niŋgiyök. Eŋgö kösohotŋini kewö jiyök, “Eŋön ni nekingö köpösöŋgöba kinje. Wösöŋini ölŋa möt niŋgiba lömböt niŋgigeraŋgö keuŋi jiba nöŋgö likepne naŋgöba jibingö jöjörömakze.” Kösohot mi jii möta urusösöŋgai keta bölökŋi möral.
Nöŋön uruŋini Buŋa keunöŋ kuŋguba kimbi mi ohobi oyoŋda nanŋini möt bölim aŋgugeri, miaŋgöra qahö möt bölim aŋguzal. Mutuk möt bölim aŋguyali, mi töndup nalö kewöŋe kewögöra kunbuk söŋgaizal: Kimbi keunan uruŋini mem bölii wösöbirik aketmö, wösöbirik miaŋön mönö meleŋda nalö töröptökŋanök ahöba teköyök. Könaŋini mewö ehal.
Nalö kewöŋe iŋini möt bölim aŋgugeraŋgöra aka qahö söŋgaizalmö, kewögöra söŋgaizal: Iŋini ahakmemeŋinaŋgöra aka möt bölim aŋgugetka gamu wösöbirikŋinan bauköm eŋgiiga uruŋini kunbuk meleŋda diŋgiget. Mi Anutugö jitŋaŋgö dop asuhuiga uruŋinan mönö neŋgöra aka qahö böliyökmö, ölŋa bauköm eŋgial.
Siŋgisöndökninaŋgöra aka möt bölim aŋguzin ewö, gamu wösöbirik miaŋön mönö bauköm neŋgiiga urunini kunbuk meleŋda diŋgibin. Diŋgibinaŋgöreŋ Anutunöŋ mönö neŋguaŋgiri Suepnöŋ öŋgöbin. Miaŋgöra kunŋan uruŋi meleŋda miaŋgöra qahö möt bölim aŋguma. Gölme ambazip tosatŋan siŋgisöndokŋinaŋgö wösöbirik mörakzemö, Anutunöŋ mi mosötmapkö qahö qesime ewö, yaŋön mönö likepŋi meleŋ eŋgiiga kömum köhöime.
Eŋön Anutugö sihimŋaŋgö dop wösöbirik aketka gamu miaŋgö ölŋan uruŋine ahui letotkeri, mi kewöta ek welipköba kewö jime, “Nini gönmönahotnini mosöta urunini tokoba urukönöp qakŋe wahöta könanini sohosohoŋi kewöta mindiŋgöin. Ambazip siŋgisöndok akeri, mieŋgöra uruninan wahöri sisit memba jim eŋgiin. Anutugö jitŋi oŋgitpinbuköra auruba keŋgötnini möta Polnöŋ kaba uru meleŋninaŋgö ölŋi ekŋapkö köpösöŋgöba malin. Urunini ahakmeme diŋdiŋi akingöra alin aka kunöŋ köna qiwitipköyöhi, mi mindiŋgöm waŋgibingö jöjöröba malin.” Mewö jigetka dop kölma. Nalö kewöŋe köna diŋdiŋi wuataŋgözei, mi kondel niŋgigetka ehal.
Miaŋgöra kunŋan sutŋine böliyöhi, iyök mindiŋgöm waŋgimegöra aka kimbini qahö ohoyal me kun i mem bölim waŋgiyöhi, iyök bauköm eŋgimegöra kimbi mi qahö ohoba alal. Mi kewögöra ohoyal: Iŋini Anutugö jemesoholŋe nömbuk urumohot akingö kapaŋ kölakzei, silik miaŋön mönö aukŋe asuhumapköra kimbi mi ohoyal.
Nani urukölalepni miyök qahö mötzalmö, Taitusgö uruŋan sutŋine ölöwahi ehinga miaŋön mewöyök uruni naŋgöi önöŋi qahö söŋgaimakzal. Eŋön körekŋanök Taitus körö-ölöwak qem waŋgigeraŋgöra söŋgaimakzawi, sösöŋgai miaŋön mönö mewöyök naŋgöm köl niŋgii miaŋgöra önöŋi qahö söŋgaizal.
Nöŋön silikŋinaŋgöra sileŋini Taitusgö jeŋe möpöseiba malali, eŋön miaŋgöra gamu qahö niŋgiget. Nöŋön eŋgö sutŋine mala keu pakpak jibi mötkeri, mi ölŋanök jial. Miaŋgö dop eŋgö keuŋini Taitusgö jeŋe jim möpöseiba malali, keu miaŋön mönö mewöŋanök könaŋini mindiŋgögetka ölŋi ahök.
Iŋini körek pakpak mönö nöŋgö keuni tem köla Taitusnöŋ kaiga sömbuŋinambuk möta jönömŋini undui köl öröm waŋgiget. Taitusnöŋ silikŋini mi mötmöriba keu jiiga uru ölöwakŋan eŋgöra aka qariiga köhöiba möpöseim eŋgimakza.
Nöŋön ahakmemeŋini pakpak mötmöriba miaŋgöreŋ mönö ölöp eŋgöra aka ewebibinambuk möt köhöiba saitiŋgit malmam. Miaŋgöra söŋgaimakzal. Mewö.
O urumeleŋ alaurupni, Anutunöŋ kalem möriamŋi urumeleŋ könagesöŋi könagesöŋi miaŋgöreŋ neŋgii ölŋan mönö Masedonia prowins uruŋe ölöpŋanök asuhuyök. Nöŋön iŋini miaŋgöra gukmaulem malbepuköra möta kösohotŋi kewö jimam:
Yeŋön kahasililiŋ miwikŋaiba mötketka lömbötŋambuk esapköm eŋgiiga wanapŋi kötökŋi maljemö, mi töndup önöŋi qahö söŋgaigeraŋgöra aka urumeleŋ alaurup naŋgöm eŋgibingöra moneŋ naluk keta bölökŋi alget.
Yeŋgö könaŋini kewö naŋgöba jimam: Kunŋan qahö kuŋgum eŋgii nanŋini sihimŋinan töndup ahuiga amqeba ösumŋinaŋgö dop nalukŋini alget aka mi tok oŋgita eŋgiget.
Yeŋön mönö kapaŋ köla gwötpuk kuŋgum neŋgiba kewö uleta jiget, “Nini tok Judia prowinsgö ambazip sarakŋi bauköm eŋgibingö mötzin. Miaŋgöra Pol, gi ölöp Oŋ! jinöŋga mönö simbawoŋ möta nup miaŋgö bahöŋi amqeba membin.”
Mewö jiget jibiga naluk almegö mambörali, miaŋgö dowök qahöpmö, mi oŋgita kewö aket: Yeŋön mutuk naŋgönaŋgö Kembugö jeŋe dop köljawi, mi akingöra uruŋini jöhöget aka miaŋgö andöŋe Anutugö jitŋi tem kölbingö möta nanŋini malmalŋini mi mewöyök neŋgö börönine alget.
Miaŋgöra Taitus kewö jim kutum waŋgial, “Gi mönö naŋgönaŋgö nup mi lök könahiba menöŋ. Miaŋgöra mi mönö toroqeba Korint könagesö bauköm eŋginöŋga urukalemŋini kondela moneŋ naluk ketaŋi mi kunbuk toroqeba algetka sutŋine teköma.”
Urugö yuai könaŋi könaŋi mi keleŋmaleleŋ buŋa qem aŋguba kewö aka malje: Ölöpŋanök Kraist möt nariba Buŋa keu ölŋi jim soroköba Anutugö sihimŋi möt kutuba tosatŋi naŋgöm eŋgibingö pöndaŋ köpösöŋgömakze. Eŋön mönö tosatŋi eŋgoŋgita ölöpŋanök jöpaköm neŋgiba qetpuk akze. Miaŋgö dop naŋgönaŋgö nup ki mewöyök mönö ölöp mem soroköba tosatŋi eŋgoŋgitketka qetpuk akŋa.
Mewö jiba moneŋ almegöra qahö jim kutum eŋgizal. Mi qahöpmö, urukalemŋini geŋmoŋambuk akza me qahöwi, mönö mi esapesapnöŋ ala könaŋini mötmamgö mötzal. Könagesö tosatŋan gönmönahot mosöta naŋgönaŋgö nupŋini öl töhönŋa memba zeŋ kinjei, keu mi jiba miaŋön iŋini esapköm eŋgizal.
Naluk dawik almegöra kewötmei, miaŋgöreŋ mönö Kembunini Jisös Kraistkö könaŋaŋgö tandökŋi mötmörime. Iŋini yaŋgö kalem möriamŋi ketaŋi mi kewö mötze: Yaŋön Suepkö öröyuai pakpakö Toŋi öŋgöŋgöŋi ahökmö, töndup iŋini oyaeŋkoyaeŋgö pomŋi akŋegöra aka gölmenöŋ eta etqeqeŋi aka malmalŋi tököba mosörök.
Moneŋ almegöra qahö jim kutum eŋgizalmö, Jisösnöŋ söpsöp alöhi, miaŋgö dop qambaŋni miyök eŋgizal. Eŋön yambu emune lök naŋgönaŋgögö mutukŋi aka miaŋgö nupŋi kapaŋ köla meget aka mi toroqeba membingö sihimŋi köhöikŋi mötket.
Nalö kewöŋe nupŋini mi mönö mem teköme. Mutuk naŋgönaŋgö nup membingö kapaŋ köla awöweŋgögeri, miaŋgö dop mi mönö toroqeba mem teköme. Yuai ahöm eŋgizawaŋgö dop mönö nalukŋini gwötpuk alme.
Miaŋgö könaŋi kewö: Naluk albingö sihimŋinan ahuba ahöza ewö, mönö yuai ahöm eŋgizawaŋgö dop algetka Anutunöŋ möt aŋgön köli dop kölja. Yuai qahö ahöm eŋgizawaŋgö dop mönö qahö kewöta jim eŋgimakza.
Naluk ketaŋi algetka alaurup yeŋgö malmalŋinan amqeiga nanŋini qakŋine lömböt öŋgömapköra qahö mötzinmö, alaurup osiba mözöröŋgözei, yembuk mendeŋda öröröŋ malbingöra mötzin.
Miaŋgöra nalö kewöŋe yuai keleŋmaleleŋ ahöm eŋgiiga tosatŋan malmalŋinaŋgö yuaigöra osizei, iŋini mönö mi bauköm eŋgigetka dopŋe akŋa. Mewö aka nanŋini könaŋgep yuaigö osigetka yeŋgö öröyuaiŋinan keleŋmaleleŋ ahömawi, nalö miaŋgöreŋ mönö i kun bauköm eŋgime. Mewö ak aŋgugetka alabauk silikŋinan öröröŋ akŋa.
Mi Buŋa keu ki ohoget ahözawaŋgö dop akŋa, “Gwötpuk mem tokoba malgeraŋön nanŋini dop negetka numbu surukŋini qahö ahöiga boromborom mem tokoba malgeraŋön nene yuaigöra qahö osiget.” Mewö.
Anutunöŋ Taitusgö uruŋi sölölöhöiga eŋgöra ni ewö waimanjat möta bauköm eŋgimamgö kapaŋ köla malja. Miaŋgöra “Anutu saiwap!” jizal.
Nöŋön Taitus eŋgöreŋ kamapkö qesiba uruŋi kuŋgubiga imbiŋi meleŋnök. Miyök qahöpmö, nanŋak iŋini bauköm eŋgimamgö möta köpösöŋgöba nanŋi sihimŋaŋgö dop neŋgömosöta Korint eŋgöreŋ kamamgö jiyök.
Neŋön urumeleŋ alanini kun melaininga yambuk kamahot. Kiaŋgöreŋ Ölöwak Buŋa jim sehimakzawaŋgöra i mönö urumeleŋ könagesö dop möpöseim waŋgimakze.
Yaŋgö keuŋi toroqeba kewö jimam: Masedonia urumeleŋ könagesö yeŋön mönö i möwölöhögetka naŋgönaŋgö nalukŋi mi memba nembuk mohotŋe köna anbin. Neŋön Kembu nanŋaŋgö qetbuŋaŋan sehimapköra möta naluk ketaŋi mi ölöp galöm köla Judia prowinsnöŋ anda eŋgibin. Alabauk eŋgibingö urukalemnini mewö aukŋe kondeljin.
Mewö aka naŋgönaŋgö naluk ketaŋi mi tilipqilip asuhui sohobapuköra ölöp galöm köl soroköbin. Kunŋan siliknini miaŋgöra jim neŋgibapukö möta kapaŋ köla kinjin.
Keu miaŋgö könaŋi kewö: Neŋön silik Kembugö jeŋe diŋdiŋi akzawi, mi qötöŋgatpinbukö galöm mem aŋgumakzin. Miyök qahöpmö, silik ambazip jeŋine dop köljawi, mi mewöyök akingö möta kapaŋ köljin.
Yetpuk urumeleŋ alanini kun mi mewöyök melaininga kama. I nalö gwötpuk esapköm waŋgiba tandökŋi kewö ehin: Yaŋön mönö nalöŋi nalöŋi Kembugö nupŋi memamgö könöpkönöp ahakza. Nalö kewöŋe iŋini tosatŋi alabauk eŋgibingö mötzei, mewö möt narim eŋgizawaŋgöra mönö eŋgöreŋ kaba bauköm eŋgimamgö möta urukönöp ketaŋi ahakza.
Nöŋön Taitus kewögöra möwölöhöyal: Yaŋön nöŋgö alabaukni aka nup meme neŋakni akza. Urumeleŋ könagesöŋi könagesöŋi yeŋön alayahötnini yahöt mi möwölöhöm etkigetka jitŋememeŋini akzahot. Kraistkö qetbuŋaŋan mönö yetköra aka qarimakza.
Miaŋgöra azi karöbut mi kamei, i mönö urukalem ak eŋgiba könaŋini mewö kondelgetka ekŋe. Mewö akŋe ewö, neŋön silikŋinaŋgöra sileŋini möpöseinini, keu miaŋgö ölŋan mönö aukŋe asuhuiga eketka urumeleŋ könagesö gwötpuk yeŋön mötme. Mewö.
Anutugö ambazip sarakŋi alabauk moneŋ eŋgimegöra ohomamgö mötzalmö, iŋini keu mi lök möta miaŋgöra qahö osize.
Iŋini alabauk akingö sihimŋinan ahui mötze. Nöŋön mi möta eŋgö sileŋini mi miaŋgöra Masedonia urumeleŋ ambazip yeŋgö jeŋine möpöseiba kewö jial, “Korint aka Akaia urumeleŋ alaurup tosatŋan mönö yambu emuneyök könahiba Judia alabauk ak eŋgibingö jöjöröba malje.” Mewö jibiga eŋgö urukönöpŋinaŋgöra mötketka keu miaŋön mönö kuŋgum eŋgiyök. Miaŋgöra könagesö ölŋi yeŋgö uruŋinan mönö amqeba alabauk akingö urukönöp aket.
Eŋgö sihimŋinan ahui mötzemö, töndup neŋakurupni karöbut ki melaim eŋgizal. “Korint yeŋön mönö moneŋ tokobingöra jöjöröba malje,” mewö jial aka keu miaŋgöra eŋgö sileŋini möpöseial. Keu miaŋön omaŋi aiga gwötpukŋan ekepukmö, keuŋinaŋgö dop moneŋ ölŋa algetka kahaimök tari körekŋan mewö eŋgekŋegöra mötzal.
Keu miaŋön omaŋi aiga moneŋinan qahö kahaimök tari öne malgetka Masedonia neŋakurup tosatŋan nömbuk kaba mewö miwikŋaim eŋgibeak ewö, nöŋön mönö eŋgöra aka gamu miwikŋaibileŋbuk. Tem kölmegö möt narim eŋgiba malbiga ölŋi qahö asuhubawak ewö, iŋini mönö mewöŋanök keuŋini omaŋaŋgöra aka gamu miwikŋaibepuk.
Miaŋgöra urumeleŋ alaurupnini karöbut mi uru kuŋgum eŋgimamgö mötpi dop köli kewö jial, “Iŋini mönö qeljiŋe Korint yeŋgöreŋ anda naŋgönaŋgö naluk ketaŋi almegö keu jöhögeri, areŋ mi wuataŋgöba al tekömegöra mönö kuŋgum eŋgime. Mewö aketka alabauk nalukŋini mi kik-kukŋambuk ekbonep qakŋe qahöpmö, mönö sakalakŋi aka amqeba gwötpuk alme. Mi mindirigetka zioz köwenöŋ kahaimök tari kabiga ölöp membin.” Mewö jial.
Keu ki mönö mötmöriba malme: Nene kötŋi awamŋanök qesiŋda giljawaŋön mönö ölŋi mewöyök awamŋanök mema. Nene kötŋi gwötpuk qesiŋda giljawaŋön mönö ölŋi mewöyök gwötpuk mema. Miaŋgöra gwötpuk algetka Anutunöŋ salupŋe gwötpuk eŋgima.
Iŋini nanŋök nanŋök nalukŋini mönö uruŋinan jöhögeraŋgö dop alakŋe. Sösöŋgainöŋ amqeba mözöközöröŋ ambazip kalem eŋgizei, Anutunöŋ mönö i jöpaköm eŋgimakza. Miaŋgöra nalukŋini kunŋan kuŋgum eŋgizawaŋgöra aka uruyahöt qakŋe kude alme. Mi kik-kukŋinambuk kude alme.
Uruawam qakŋe kötönŋini gwötpuk algetka Anutunöŋ mönö köhöiba kalem möriamŋi pakpak mem sehim eŋgimakŋa. Mewö eŋgiiga malmal pakpak miaŋgöreŋ yuaigöra osimei, mi pakpak mönö nalö dop buŋa qem aŋgugetka dop köl eŋgimakŋa. Mewö aiga nup ölöpŋi könaŋi könaŋi mi ölöp megetka ölŋi keleŋmaleleŋ asuhuma.
Ekbonep mosöta naluk ketaŋi ketaŋi alakzei, mi Buŋa Kimbi keu ki ohoget ahözawaŋgö dop akze, “Yaŋön amqeba kalemŋi kalemŋi mendeŋda ambazip wanapŋi eŋgimakza. Ahakmemeŋi diŋdiŋi kik-kukŋi qahö miaŋön mönö nalö teteköŋi qahö Anutugö jeŋe ahöm öŋgöma.”
Anutunöŋ qesiŋ gilgil azigöra nene kötŋi waŋgiiga nene asuhui nemakzini, yaŋön mönö nenegö mözöközöröŋ ahakŋei, mi mewöyök eŋgimakŋa. Mi eŋgii uruŋinan lolohoiga ölöp amqeba keu kötŋi qesiŋ sehiba gilgetka ahakmeme solanŋaŋgö ölŋi asuhui Anutunöŋ mi mem qarii sehimakŋa.
Mewö aketka Anutunöŋ mönö malmal pakpak miaŋgöreŋ sehiba kötuetköm eŋgiiga ölöwahakŋe. Mewö ölöp amqeba ambazip nalö dop geŋmoŋi qahö kalem gwötpuk eŋgimakŋe. Mewö aketka mi memba (Jerusalem anda) eŋgiinga ambazip gwötpukŋan kötönŋinaŋgöra aka Anutu möpöseigetka ölŋi eŋgöreŋ asuhumakŋa.
Naŋgönaŋgö nup ki memakŋei, miaŋön mönö Anutugö ambazip sarakŋan yuaigöra mözöközöröŋ aketka bauköm eŋgimakŋa. Miyök qahöpmö, miaŋgöra “Anutu saiwap!” keu mi gwötpuk jimegöra aka ölŋi eŋgöreŋ asuhumakŋa.
Miaŋgö könaŋi kewö: Naŋgönaŋgö nup ki memba mewö miaŋön mötnaripŋinaŋgö könaŋi kondelgetka ambazip gwötpukŋan mi eka Anutu tem kölmeaŋgöra möpöseim waŋgiba kewö jime, “Korint yeŋön mönö Kraistkö Ölöwak Buŋaŋi keunöhök qahö jim miwikŋaizemö, Polgö keuŋi geŋmoŋi qahö tem köla amqeba sakalakŋi aka neŋgöra aka tosatŋi pakpak yeŋgöra kalem jesöŋgö eŋgimakze.”
Mewö jiba eŋgöra köuluköba miaŋgöreŋ waikŋini gwötpuk mem eŋgiba kewö jime, “Ia! Anutunöŋ mönö kalem möriamŋi keleŋmaleleŋ Korint eŋgiiga urukalemŋinaŋgö ölŋi gwötpuk neŋgiget.” Mewö jigetka Anutugö kalemŋan aukŋe asuhuma.
O nini Anutu kalemŋaŋgöra aka möpöseimakin. Yaŋgö kalemŋi Jisös Kraistnöŋ mönö qetpuk sorok akza. Naŋgönaŋgö almeaŋgö keuŋi mi mewö kaba teköza.
Tosatŋan eŋgö sutŋine nöŋgöra kewö jimakze: Mesohol köl aŋguba köhöikŋi tandök qahö akzapmö, kungen anda miaŋgöreŋ mönö keu köhöikŋanök jim neŋgimakza. Mewö jimakzemö, Kraistnöŋ ak kömumba guŋbönjönjöŋ niŋgimakzawi, nöŋön mönö miaŋgö qakŋe nanak uruŋini kewögöra kuŋgumam:
Tosatŋi mieŋön neŋgöra kewö tandök mötmöriba jimakze, “Pol aka yaŋgö neŋakurupŋi yeŋön gölmegö ahakmeme tandök wuataŋgöba nanŋinaŋgöra mötmöriba ahakze.” Nöŋön eŋgöreŋ kaba keu mewö jimakzei, i mönö tembul eŋgiba awösamkakak kinda jim eŋgimamgö mötzalmö, töndup uruŋini köhöikŋi kötökŋi kuŋguba jim eŋgimamgö töközal. Miaŋgöra iŋini ambazip nöŋgöra keu mewö jimakzei, i mönö zilaŋ andö eŋgume. Keuŋini mewö mindiŋgögetka eŋgeki urunan mönö luai qei sutŋine kaba bönjöŋ malmam.
Ölŋa, ahakmemeni gölmenöŋ ahakzalmö, mi töndup nanaŋgöra aka gölmegö ahakmeme bölöŋaŋgö dop bim qahö qemakzal. Mewö qahöpmö, Anutugö suahö galöm aka kerökurupŋi kiripo kuŋgum eŋgiba miaŋgöreŋ areŋ sarakŋi wuataŋgöba bim qemakzal.
Gölme ambazip uruŋini walŋaŋgö dop bimgö yuaiŋi pakpak miambuk bim qemakzin. Yarö azi yeŋön jakömbuak ain selŋi selŋi eriba köndeŋgetka erakzemö, Anutunöŋ timbi saiwaŋi kukŋinambuk neŋgii inahöm neŋgigetka miaŋön mönö kerök yeŋgö keu areŋini pöwöwöm köhöikŋi kuŋguba qeapköinga erakze.
Urumeleŋgö kopa yeŋön Anutugö könaŋi möt kutubepuköra aka nanŋini sileŋini memba öŋgöba mötmötŋini közamböta liklak ahakzemö, neŋön yeŋgö kiripo areŋini goŋgoŋi pakpak mi qeapköba köndeŋninga erakze. Ambazipnöŋ keu mötmötŋini bölöŋi meraköba jöhömegöra köna kondel eŋgiinga ölöp keuŋini pakpak Kraist tem köl waŋgimakingö dop mötmörimakŋe.
Mewö mötmöriba Korint iŋini mutuk Kraistkö keu pakpak tem köla aposol nupni naŋgömegöra mambötzin. Iŋini uruŋini mewö kunbuk meleŋgetkun nini mönö qeqetal ambazip yeŋgö keuŋini pakpak kewöta jim teköba likepŋi meleŋ eŋgibingö jöjöröba maljin. Mewö.
Iŋini yuai pakpak mönö silegörök kude eka kewötme. Sutŋine ahakmeme sohomakzawi, miaŋgö könaŋi ölŋi mönö mötmörime. Tosatŋan sutŋine ni memba et ala nanŋini Kraistkö jitŋememeurupŋi akzeaŋgöra uruyahöt qahö aka möt köhöize ewö, yeŋön mönö toroqeba nöŋgöra mewöyök kewö mötmörime: Yeŋön Kraistkö buŋaŋi akzei, nöŋön mönö mewöyök Kraistkö buŋaya akzal.
Kembunöŋ kewögöra kukösum niŋgiyök: Iŋini mem et al eŋgimamgöra qahöpmö, mönö uruŋini möhamgöbi köhöimegöra aka maljal. Miaŋgöra kukösum miaŋgöra aiweliköba koŋaeŋ ewö sileni memba öŋgöba terereibileŋak ewö, mi töndup mönö gamu kun qahö miwikŋaibileŋak.
Kimbiŋi kimbiŋi ohoba albi oyoŋda kukösumni mötketka keŋgöt mötmöt mem eŋgibileŋbuk. Miaŋgöra keu mi nalö kewöŋe qahö toroqeba jimam. Mewö.
Tosatŋan keu kewö jimakze: Polnöŋ kimbiŋi miaŋgöreŋ mönö keu lömbötŋambuk ohoba urunini ölŋa kuŋgumakzapmö, sutnine kini ehinga azi löwötŋi akza aka keuŋi jii möringa qetpuk qahö akza.
Nöŋön keu miaŋgö likepŋi kewö jimam: Keuŋini omaŋi mönö mosöta nöŋgö könanaŋgöra kewö mötmörime: Ni kungen anda kimbinöŋ keuni köhöikŋi ohomakzali, miaŋgö dop mönö sutŋine mala mewöyök köhöikŋanök mindiŋgöm eŋgimam.
Timbiqimbilim mieŋön nanŋini jim ölöwak ak aŋgumakzemö, ölŋa ni noŋgita aposol qetpuk akeak ewö, nöŋön mönö gamuni mötpileŋak. Mewö aiga nani aka eŋgö silikŋini likeplikep ala kewötmamgö qötötaŋgöba kölköldömdöm akileŋakmö, yeŋön mönö mötmötŋini töröpŋi wuataŋgöba nanŋini imbiŋinaŋgö dop uruŋini dop ala kewörakze. Ahakmemeŋini mewö laŋ kewöta “Pol oŋgitzin,” jiba uruölöwak mörakze. Keu omaŋi mewö jiba uruqahö akze. Anutugö dopnöŋ kewöt niŋgigetka ölöp eŋgoŋgita maljal.
Anutunöŋ nup memegö jaböŋi al niŋgiyöhi, mi qahö oŋgita sileni gwötpuk möpöseimamgöra qahö mötzal. Anutunöŋ nup meme areŋni al niŋgii memakzali, miaŋgö dop mönö eŋgö sutŋine mewöyök nup memakzal aka miaŋgö ölŋaŋgörök mönö sileni möpöseimakzal.
Tosatŋan keu kewö jim sohomakze, “Polnöŋ Korint sutŋine nup meyöhaŋgöra sileŋi möpöseiiga qahö dop kölja. Anutunöŋ gölme mesiŋda nup memapkö jabö al waŋgiyöhi, Polnöŋ mi oŋgita laŋlaŋ walöŋmakza.” Yeŋön mutuhök nup sutŋine qahö megetmö, töndup ni mem et al niŋgiba nanŋini sileŋini keunöhök jiba möpöseimakze. Nöŋön Kraistkö Ölöwak Buŋa jim sehiba anda mala mutuk Korint eŋgöreŋ kaba urugö nup meal. Mutuk qahö kabileŋak ewö, timbiqimbilim böhi mieŋön nöŋgö keuni mewö jigetka dop köli nöŋön nani könanaŋgö könaŋi jiba jim sohobileŋak.
Anutunöŋ gölme mesiŋda nup memegö jabö al eŋgiyöhi, yeŋön selŋini mi walöŋda eŋgö sutŋine kaba urugö nup memakze. Nanak selni qahö walöŋda tosatŋi yeŋgö sutŋine nup mealaŋgöra sileni qahö möpöseimakzal. Böhi tosatŋan urugö nup memba malgeri, miaŋgöra mewöyök sileni qahö möpöseimakzal. Eŋgö sutŋine mutuk nup mealaŋgöra mewö akiga ölöp dop kölja. Anutugö areŋi wuataŋgöba sutŋine nup memba malinga mötnaripŋinan toroqeba qariiga naŋgöm neŋgimegöra mamböta jörömqöröm akzal.
Naŋgöm neŋgigetka ölöp gölmeŋi gölmeŋi Korint likepŋine Not göröken ahözei, mönö enduyaŋgöreŋ mewöyök anda Ölöwak Buŋa jim asaribin. Nupninan mewö qariiga andöqeqe keuŋinan teköma. Anutunöŋ tosatŋi yeŋgö nup meme jaböŋini al eŋgii megetka ölŋi lök asuhuyöhi, miaŋgöra nani sileni möpöseimamgöra qahö mötzal.
Mewö qahöpmö, Buŋa keu kiaŋgö dop akŋamgö mötzal, “Kunŋan sileŋi möpöseimamgö mötzawi, yaŋön mönö Kembugö nupkö ölŋaŋgöra aka sileŋi möpöseii dop kölma.”
Keu miaŋgö könaŋi kewö: Nanŋini jim ölöwak ak aŋgumakzeaŋön mönö Anutugö jeŋe qahö dop köljemö, Kembunöŋ niŋia jim ölöwak ak waŋgimawi, yaŋön mönö esapesapnöŋ köhöiba kinma. Mewö.
Nöŋön borom kun uruqahö keu qakŋe silememe aki miaŋgöra mönö kude möt lömbörime. Mi töndup ni kude andö nuŋguze, mötzal.
Nöŋön iŋini azi mohot Kraist yaŋgö buŋaŋi aketka ambi seram jömukŋi sarakŋi ewö eŋgibiga yaŋönök eŋgömemapkö keuŋi jiba jöhöyal. Miaŋgöra Anutunöŋ uruŋan eŋgöra aka mututqutut mörakzawi, nöŋön mönö miaŋgö dop tosatŋan kelök keunöŋ jiba eŋgömeget bölibepuköra waimanjat mörakzal.
Kewögöra waimanjat mörakzal: Mokoleŋnöŋ isimkakalek aiga Iwnöŋ (Ewanöŋ) böliyöhi, miaŋgö dop timbiqimbilim yeŋön mewö me mewö jiba tilipköba eŋgömegetka uruŋinan tölöhoiga jaŋjuŋ akepuk.
Miaŋgö könaŋi kewö: Tosatŋan kaba Jisös jim asariini, mi qahöpmö, Jisös murutŋi kungö könaŋi jim sehiba malgetka yeŋgöra qahö mötket lömböriza. Uŋa Töröŋi buŋa qem aŋgugeri, mi qahöpmö, öme kunöŋ tosatŋi eŋgö uruŋine gei loloŋqaloŋ mala miaŋgöra töndup köŋjiliŋ qahö mötze. Ölöwak Buŋa möt aŋgön kölgeri, mi qahöpmö, keu tandökŋi kun qetŋanök Ölöwak Buŋa qeta laŋ jigetka tosatŋan mi awamŋanök möt aŋgön kölakze. Mewö asuhumakzawaŋgöra mönö töndup waimanjat kun qahö akze.
Miaŋgöra waimanjat mörakzalmö, ahakmemeni mewö me mewö kewötketka etqeqeŋi qahö akzal. Tosatŋan aposol qet memba timbiqimbilim laŋ ahakzei, nöŋön mönö yeŋgö nembö bapŋine qahöpmahöp maljal.
Keu niŋgizei, miaŋgö likepŋi kewö jizal: Keu ölöp sorokŋi jijigö tandökŋi mi ölöp qahö mötzalmö, Buŋa keugö könaŋi mönö möt soroközal. Mi mönö nalö dop pöndaŋ aukŋe indelbiga möt yaköze.
Iŋini mem wahöt eŋgimamgö möta nani mem et al aŋguba malmalni naŋgömamgöra nup memba malal. Miaŋgöra Anutugö Ölöwak Buŋa mi eŋgöra söŋgöröŋi qahö jim asarim eŋgiba malal. Mewö aka malalaŋgöra tosatŋan nöŋgöra uruqahö keu kewö jimakze, “Polnöŋ mönö köna oŋgita siŋgisöndok ahakza.”
Urumeleŋ könagesö tosatŋe nup qahö membiga töndup nalukŋini öne niŋgigetka membi naŋgöm niŋgiiga iŋini welen qem eŋgiba malal. Tosatŋan miaŋgöra kewö jimakze, “Polnöŋ yoŋgorö nene silik tandök ak eŋgiba malja. Miaŋgöra aposol qahö akzapmö, nanŋi nupŋa memakza.” Nöŋgöra mewö jiba jim sohomakze.
Embuk mala yuaigöra osiba mözöröŋgöba miaŋgöreŋ mönö eŋgöreŋök kun qahö kuŋguba mem lömböriba nene yuaiŋi qahö memba malal. Mewö qahöpmö, urumeleŋ alaurup Masedonia prowinsnöhök kaba yuaigöra osiali, mi ek asariba moneŋ niŋgigetka dop kölök. Ahakmemeni pakpak miaŋgöreŋ mem lömbörim eŋgibileŋbuköra möta galöm mem aŋguba malal aka mewö toroqeba malmam.
Mem lömbörim eŋgibileŋbukö keuni miaŋgöra mönö nani sileni memba öŋgöba maljal. Kunŋan keuni mi Akaia prowinsŋinaŋgö gölmeŋi gölmeŋi pakpak miaŋgöreŋ qeapkömamgö osima. Kraistkö keu ölŋan mönö nam köl niŋgiiga keu mewö jöhöba jiba kinjal.
Mi wuanöŋgöra? Mi iŋini qahö jöpaköm eŋgibileŋak, miaŋgöra me? Mönö ölŋa jöpaköm eŋgimakzali, mi Anutunöŋ mötza.
Aposol sesekŋai ewö ahakzei, yeŋön nembuk “Öröröŋ akingö nup tandök miyöhök memakzin,” mewö jibingö mötze. Miaŋgöra kewö kuŋgum eŋgimakze, “Polgö tandök ewö nup memakzinaŋgöra mönö Pol ewö naŋgöm neŋgime.” Nupŋinaŋgöra sileŋini möpöseibingö möta miaŋgö könaŋi jarumakzemö, mi ölöp qahö miwikŋaime. Nöŋön i ewö qahö akzal. Miaŋgöra mem lömbörim eŋgibileŋbuköra mönö nani galöm mem aŋguba maljal aka toroqeba mewö malmam.
Yeŋön aposol ölŋi qahöpmö, mönö aposol takapulakaŋi aka nup meme ambazip isimkakalekŋinambuk akze. Kraistkö aposol neŋgö tandök kondel aŋguba nup laŋ memakze.
Satanöŋ nanŋak asakŋaŋgö garata tandök ewö kondel aŋguba nup laŋ memakza. Miaŋgöra timbiqimbilim mieŋön mewö akeraŋgöra qahö welipkömakin.
Miaŋgöra Satangö welenqeqe ambazipurup mieŋön ambazip welenŋini qebingö tandöktandök aka Köna keu wuataŋgöba mewö miaŋön solanŋi akŋegöra jim sohoba kondel aŋgumakze. Mewö nup laŋ memakzeaŋgöra mönö qahö auruba welipkömakzin. Silememe mewö ahakzemö, nalö teteköŋe Anutunöŋ mönö likepŋi ahakmemeŋinaŋgö dop meleŋ eŋgima. Mewö.
Keuni kunbuk kewö jimam: Eŋgöreŋök tosatŋan nöŋön uruqahö maljal, mewö mötmöribeak. Mewö mötmöribeak ewö, ni mönö uruqahö azigö tandök köl öröm niŋgime. Mewö aketka ölöp i ewö nani sileni memba öŋgöba sutŋine malmam.
Awösamkakak ketaŋi möta sileni memba öŋgöba keuni jizali, mi Kembugö mötmöt sihimŋaŋgö dop qahöpmö, mi uruqahö azigö tandök ewö jizal.
Ambazip gwötpukŋan sutŋine gölmegö ahakmeme bölöŋi wuataŋgöba sileŋini memba öŋgömakzei, miaŋgöra nöŋön mönö mewöŋanök aka keuni miaŋgö dop jizal.
Nanŋinak “Mötmöt ambazip öŋgöŋgöŋi akzin,” jizeaŋgöra mönö uruqahö ambazip yeŋgöra mötketka qahö lömbörimakza.
Iŋini öl közömŋa kewö akze: Ambazip kewöŋi yeŋgöra mötketka uruŋinan qahö lömbörimakza: Kunŋan eŋgömemba jöhöiga welenqeqeurupŋi etqeqeŋi akze. Kunŋan tutuhum eŋgiba neneŋini nem tekömakza. Kunŋan jim kelök ak eŋgiiga buŋaŋi akze. Kunŋan nanŋi sileŋi memba öŋgöba keu töhöreŋ jiba nuŋgulumŋini qekötahömakza.
I ewö öröm ureim ak eŋgimamgöra mönö lölöwöröŋi aka malal. Ösöŋ ak eŋgialaŋgöra “Keŋgöt moröya akza,” jiba nöŋgöra mewö mötmörize me qahö? Keu mewö jiba miaŋön ölöp gamu qem niŋgimeaŋgö dop akzal me? Keu jimami, mi mönö uruqahö azigö dop jimam. Timbiqimbilim yeŋön nup memakzeaŋgöra sileŋini memba öŋgömegöra gamuŋini qahö mötze ewö, nöŋön mönö mewöyök nupnaŋgöra aka sileni memba öŋgömamgö möt köhöimakzal.
Yeŋön keu kewö jiba sileŋini memba öŋgömakze, “Nini Juda ambazip aka Hibru keu jimakzin.” Mewö jimakzemö, nia kun mewöyök akzal. “Israel ambazip akzin,” jimakzemö, nia kun mewöyök akzal. “Abrahamgö isi amböurupŋi akzin,” jimakzemö, nia kun mewöyök akzal.
Keu kun mi uruqahö azigö keu tandök ewö jimam, “Yeŋön Kraistkö nupŋi memakzin,” jimakzemö, nöŋön mi mönö i luhut ala eŋgoŋgita memakzal. Nöŋön mönö ambazip mi eŋgoŋgita nup köhöiba memba malal. Kraistkö nupköra aka kösö mire al niŋgigetka miaŋgöreŋ i eŋgoŋgita nalö gwötpuk taral. Ihilek wahiŋambuknöŋ mönö könöpuk könöpuk nuŋguba malget. Nalöŋi nalöŋi lömböt miwikŋaiba kömumamgö dop aka malal.
Juda jike galöm tosatŋan jigetka arawambu kömbinöŋ nuŋgugetka areŋi 39 aiga sihimbölöŋi möta malal. Mewö ak niŋgigetka indimŋi 5 ahök.
Rom gawman yeŋön jigetka ihilek wölziknöŋ nuŋgugetka indimŋi karöbut ahök. Sömaŋi mohot kötnöŋ nuŋgugetka kömumamgöra ahal. Waŋge ketaŋe malbiga köwet töromnöŋ kuŋguba qaköba jömgöiga indimŋi karöbut ahök. Nalö kunöŋ waŋge jömgöiga köwetnöŋ geba silimŋi mohot aka suŋgemŋi kun köwet qakŋe laŋ malal.
Nalöŋi nalöŋi köna anda kaba malal. O töwatŋi töwatŋi (göwöŋi göwöŋi) kutuba miaŋgöreŋ lömböt miwikŋaiba ayuhumamgö dop aka malal. Kegwek-kahasililiŋ ambazip yeŋgöra aka kömumamgö keŋgötni möta malal. Juda könagesöurupni yeŋgöra aka lömböt miwikŋaiba ayuhumamgö dop aka malal. Kian kantri yeŋgöra aka lömböt miwikŋaiba ayuhumamgö dop aka malal. Taonŋi taonŋi miaŋgöreŋ lömböt miwikŋaiba ayuhumamgö dop aka malal. Arökŋaŋgö miriŋi miriŋi miaŋgöreŋ lömböt miwikŋaiba ayuhumamgö dop aka malal. Köwet kutuba anda miaŋgöreŋ lömböt miwikŋaiba ayuhumamgö dop aka malal. Alaurup takapulakaŋi yeŋön nuŋguget kömumbileŋbuköra wösöni kot gwözöŋniga malal.
Malmalni naŋgömamgöra nup köhöiba memba malal. Gaun guli gwötpuk malal. Nup gwötpuk mealaŋgöra nenegö nalöni qahö ahöiga nenegö kömumba ogö kömumba malal. Nene qahöwahiga nalö gwötpuk bödi aka malal. Opo malukugöra osiba saŋgenŋi möta malal.
Miyök pakpak qahöpmö, toroqeba kewö möta malal: Urumeleŋ könagesöŋi könagesöŋi pakpak yeŋön waimanjatŋini jigetka urunan mönö nalö dop möt lömböriba malal.
Mötnarip alaurup denike yeŋön sörauba löwörize ewö, nöŋön mönö mewöŋanök i uru al eŋgizal. Kunŋan kölgorom aliga urumeleŋ alanan siŋgisöndok akzawi, siŋgisöndok miaŋgö könöpŋan mönö nöŋgö uruni mewöyök nohoiga tembulakzal.
Silememe keuyök mönö mötpingö ak eŋgiza. Miaŋgöra sileni memba öŋgömamaŋgö dop akileŋak ewö, ni memba et al niŋgigetka ösumeret tandök akzali mönö miaŋgöra aka sileni memba öŋgömakzal.
Kembu Jisösgö Iwi Anutuŋi nalö dop möpöseininga teteköŋi qahö aködamunŋambuk mal öŋgömawi, yaŋön mönö nöŋgö könaŋamni möri muneŋ keu qahöpmö, keu ölŋi mi jizal.
Damaskus sitinöŋ malbiga kiŋ Aretasgö kiapŋan mönö buldömin aziurupŋan nömimba jöhöm niŋgimegö jim kutum eŋgiiga Damaskus ambazip yeŋgö siti sel naŋguŋe mönimba ölöŋ köla anbileŋbuköra galöm memba kinget.
Mewö kingetmö, alaurupnan nömemba sakapnöŋ al niŋgiba kösönöŋ jöhöba siti sel jeŋgenaŋeyök ösöŋösöŋ algetka gölmenöŋ eta köla böröŋeyök ölöŋ köla kayal. Mewö.
Eŋgö silememe alaurupŋinan jemeleŋgö keuŋi keuŋi jimakzei, miaŋgöra nöŋön mewöyök sileni möpöseiba jemeleŋgö keuni jimam. Keu mi ölöp qahö bauköm eŋgimapmö, töndup keu toroqeba jemeleŋ imutŋi imutŋi eki Kembunöŋ keuŋini indeli mörali, miaŋgö kösohotŋi jimam.
Azi kun möt waŋgibi Kraistpuk qekötahöba malja. Uŋa Töröŋan i waŋgiriga gölmegö kousu luhut jaböŋi oŋgita öŋgöba seŋgelau jaböŋi oŋgita öŋgöba Anutu nanŋaŋgö Suep miri uruŋe eu öŋgöyök. Nalö miaŋgöreŋök yambu 14 lök teköi maljin. Silebuk me sileŋi qahö uŋaŋanök öŋgöyöhi, mi qahö mötzal. Anutunöŋ mi mötza.
Uŋa Töröŋan azi mi waŋgiri Anutugö oyaeŋkoyaeŋ miriŋe öŋgöi keu qainŋi kun jigetka mörök. Gölme azi nöŋön keu mi jimamgö soŋgo ahöza aka keu mi gölme ambazip neŋgö keuninan jibinaŋgö dop qahö. Silebuk me sileŋi qahö öŋgöyöhi, mi Anutunöŋ mötza. Nöŋön mi qahö mötzalmö, yaŋgö kösohotŋi mötzal.
<range>
Nöŋön azi yaŋgöreŋ yuai asuhuyöhi, miaŋgöra sileni memba öŋgömamaŋgö dop akzal. Nanaŋgöra mi asuhuyökmö, töndup miaŋgöra aka nani sileni qahö möpöseimakzal. Miaŋgöra qahöpmö, ösumeret akzalaŋgörök mönö mewö ahakzal.
Nanaŋgöra sileni mewöyök memba öŋgömamgö mötpileŋak ewö, keuni mönö keu ölŋaŋgö dop jibileŋak. Mewö keu omaŋi jiji azia qahö akileŋakmö, mi kewögöra köyatim aŋgumakzal: Körek eŋön jemeleŋ mi ehalaŋgöra keu diŋdiŋi oŋgita nöŋgöra mötket öŋgöŋgöŋi akileŋbuk. Ahakmemeni aki eketka keu jibi mötkeri, mönö miaŋgö dowök kewöt niŋgimegöra mötzal.
Indelindel keu öŋgöŋgöŋi mötpi keu tosatŋi oŋgirakzawi, miaŋgöra aiweliköm aŋgubileŋbuköra Anutunöŋ yuai jitŋambuk nöŋgö silene aliga kondi sötmangö dop nuŋgumakza. Satangö garatanöŋ sihimbölö mi niŋgiiga mörakzal.
Miaŋgöra Kembunöŋ mi sileneyök mem gilmapköra köuluköbiga indimŋi karöbut ahök.
Mewö köuluköyalmö, keu kewö jii möral, “Qahö. Ösumeret aknöŋga nöŋgö kukösumnan mönö amqeba urugi kokolak qeiga aködamungabuk ahakŋan. Miaŋgöra nöŋgö kalem möriamni mönö buŋa qem aŋgunöŋga dop kölma.” Keu mi jii möta Kraistkö kukösumŋan qakne öŋgömapköra mörakzal. Miaŋgöra ösumeret ahakzalaŋgöra sileni möpöseimakzal. Lömböt mi qahöwakŋapköra qahö toroqeba köulukömakzal.
Kraistnöŋ ni ösumeret ahakzali, nalö miaŋgöreŋ ösum niŋgiiga köhöiba kinakzal. Miaŋgöra ösumeret akzalaŋgöra töndup mötpi dop köli siksuk qahö akzal. Tosatŋan uruqeqe keu töhöreŋ jim niŋgigetka mötpi dop köl niŋgiza. Kraistköra aka kahasililiŋ sesewerowero ak niŋgigetka wahöjaliŋ möta miaŋgöreŋ töndup urubönjöŋ miwikŋaimakzal. Mewö.
Sileni memba öŋgöba mönö uruqahö tandök akzal. Diŋgimegöra aka köna murutŋi kun qahö miwikŋaiba nöŋgöra mötket öŋgömapköra mi jizal. Ölŋa, Anutunöŋ qahö bauköm niŋgibawak ewö, nanak mönö yuai kun qahö aki andöqeqe keuŋinan ölŋi akawak. Ölŋi akawakmö, ahakmemeni mewö me mewö kewötzali, mönö etqeqeŋi qahö akzal. Tosatŋan aposol qetpukö qet memba timbiqimbilim laŋ maljei, nöŋön mönö yeŋgö nembö bapŋine qahöpmahöp maljal.
Eŋgö sutŋine nup memba lömböt gwötpuk möta mökösöŋda malali, miaŋgöreŋ Anutugö kukösumŋan sölölöhöm niŋgiiga aŋgöletot aiwesök könaŋi könaŋi asuhuget. Ahakmeme miaŋön mönö aposol akzalaŋgö könaŋi kondel eŋgiiga eket.
Iŋini bauköm eŋgial aka urumeleŋ könagesö tosatŋi mi embuk öröröŋ ak eŋgial. Tosatŋi eŋgömembi wahötketka iŋini mönö denöwö eŋgömosötpi öne malbeak? Ölŋa, naŋgöm niŋgimegö lömbötŋi mi eŋgö qakŋine qahö alal. Aposol takapulakaŋi yeŋön lömböt mi eŋgö qakŋine alakzemö, nöŋön mi tosatŋi yeŋgö qakŋine albi bisimakze. Naŋgöm niŋgimegöra qahö kuŋgum eŋgiba mewö köpösihit ak eŋgial me? Miaŋgöra “Polnöŋ köpösihit azia akza,” jibeak, mönö pinjitni mi mosötmegöra qesim eŋgizal.
Mötket, nalö kewöŋe kunbuk eŋgöreŋ kamamgö jöjöröbiga indimŋi karöbut akŋa. Kaba nupni naŋgömegö lömbötŋi mi dumŋe kunbuk eŋgö qakŋine qahö almam. Mi qahö. Nanŋini sukinapŋinaŋgöra qahö köpösöŋgömakzalmö, nanŋinak mönö nöŋgöra ak eŋgimapköra mötzal. Nahönbörat yeŋön iwinamurupŋini naŋgöba inap tokoba eŋgimeaŋgö dop qahö akzemö, iwinam yeŋön mönö mi nahönböraturupŋini yeŋgöra tokogetka dop kölja. Miaŋgö dop urugö nupnöŋ göröken nöŋön iwiŋini akzal. Miaŋgöra urunöŋ göröken bauköm eŋgimamgö mötzal.
Miaŋgöra eŋön ölöwakŋegöra yuaini pakpak mi sösöŋgai qakŋe tököm eŋgibi eŋgö buŋa akŋapköra mötzal. Nani malmalni mewöŋanök ölöwakŋegöra mosötmamgö mötzal. Mewö önöŋi qahö jöpaköm eŋgibi urukalemnan qarimakzapmö, eŋgö urukalemŋinan mönö töndup wuanöŋgöra wazimakza?
Ölŋa, naŋgöm niŋgimegö lömbötŋi mi eŋgö qakŋine qahö alal. Nöŋgö tuarenjoŋurupnan keu miaŋgöra urumohot akzemö, tosatŋan kewö jibeak, “Pol mi mötmöt azia aka tilipqilipŋambuk uruŋini mezaŋda köpeim eŋgiba moneŋini mewö me mewö örömakza.” Keu miaŋön ölŋi qahö.
Mi denöwögöra jize? Neŋakurupni melaim eŋgibiga eŋgöreŋ kageri, yeŋgöreŋök kunŋan Pol inap waŋgimegöra kuŋgum eŋgiyök me qahö? Qahö.
Taitus eŋgöreŋ kamapkö kuŋgum waŋgiba urumeleŋ ala kun yambuk melaibi kayohot. Taitusnöŋ ni inap niŋgimegö kuŋgum eŋgiyök me qahö? Qahö. Uŋa mohot miaŋön mönö sölölöhöm netkiiga nup naŋgönaŋgögö köna mohot anda kaba malit. Mewö.
Kimbi ki oyoŋda miaŋgöreŋ nöŋgöra kewö mötmöribepuk, “Keu jim eŋgiinga miaŋgö likepŋa kapaŋ köla jiba mewö ohoza.” O wölböt alaurupni, miaŋgöra kewö jimam: Mönö Kraistpuk qekötahöba keuni Anutugö jemesoholŋe jiba ohoyal. Nupnini pakpak mi eŋön uruŋini möhamgöba köhököhöi miwikŋaimegöra memakzin.
Eŋgöreŋ kaba eki ahakmemeŋini tökömakzali, mi wuataŋgöba malbepuk. Mewö miwikŋaim eŋgibileŋbuköra waimanjat mötzal. Ahakmemeŋinaŋgö likepŋi meleŋ eŋgibi qakŋine öŋgömawi, eŋön mönö tandök akŋami, mi tökömegöra mötzal. Sutŋine ahakmeme kewö akepuköra goro mötzal: Urunöŋ mututqutut aka aŋgururuk akepuk. Urusiŋgok aka yom jibepuk. Silenöŋ alal ak aŋguba deŋda nanŋini kambugörök mötmöriba malbepuk. Andöqeqe keu töhöreŋ jiba miaŋön mem bölim aŋgubepuk. Tosatŋi yeŋgö keuŋini tölapŋe jigetka diwoŋdawoŋ anbapuk. Jakbak-öraŋböraŋ aka areŋi törörök qahö wuataŋgöba nanŋini imbi-imbi laŋ malbepuk.
Mewö aka malme ewö, nöŋön mönö kewö asuhumapköra waimanjat möta kamam: Ambazip gwötpukŋan mutuk siŋgisöndok aka malgeri, yeŋgöra mönö urukömbuk aka sahötpileŋbuk. Ahakmeme töwötŋambuk laŋ wuataŋgöba sihimŋini kömbönaŋi miwikŋaimegöra serowilin akeraŋgöra gamu qahö möta qahö möt bölim aŋguget. Sutŋine kabiga uruŋini kunbuk qahö meleŋget eŋgekiga Anutunöŋ mönö uruni kuŋgui kunbuk urueret akileŋbuk. Mewö.
Nalö kewöŋe eŋgöreŋ kabiga indimŋi karöbut akŋa. “Keugö jakeŋe alalgö keuŋi pakpak mi mönö ambazip yahöt me karöbutŋan naŋgöba jigetka köhöimakza.”
Nöŋön Buŋa keu miaŋgö dop akzal. Eŋgö sutŋine malbi indimŋi yahöt aiga miaŋgöreŋ lök galöm meme keu eŋgial. Keu mi nalö kewöŋe kunbuk köl guliba qeljiŋeyök jizali, miaŋön teköza. Miaŋgöra kunbuk kamami, nalö miaŋgöreŋ ambazip siŋgisöndok mutuk akeri me akzei, mi mönö qahö eŋgehorimam. Bölöŋamŋinambuk iŋini mönö körek mindiŋgöm eŋgimam.
Kraistnöŋ mönö ösumeret qakŋe qahö ak eŋgimakzapmö, kukösumŋi sutŋine kondelakza. Kraist miaŋönök mönö sölölöhöm niŋgiiga aposol aka keu jimakzali, iŋini miaŋgö könaŋaŋgöra uruyahöt aka kapaŋ köla qesim aŋgumakze. Miaŋgöra silikŋinaŋgö dop mönö keu eŋgiba mindiŋgöm eŋgimam.
Kraist maripomnöŋ qegetka kömuyöhi, nalö miaŋgöreŋ mönö ösumeret tandök malökmö, töndup Anutugö kukösumŋan nam köl waŋgiiga mal köhöiza. Nöŋön mewöŋanök yambuk qekötahöba nani ösumeret aka maljalmö, Anutugö kukösumŋan mönö nam köl niŋgiiga Kraistkö jitŋi memba mindiŋgöm eŋgimamgö mal köhöizal.
Mönö nanŋini törörök kewöt aŋgume. Uruŋini meleŋda ölŋa Kraist möt narize me qahö, miaŋgöra mönö esapesapnöŋ ala kewöt aŋgume. Kraist Jisösgö Uŋaŋan uruŋine mal köhöizawi, mi möt kutuze me qahö? Uruŋine qahö malja ewö, iŋini mönö esapesap miaŋgöreŋ et eŋguiga Kraistkö buŋaya qahö akze.
Nöŋön eŋgöreŋ aposol ölŋi akzal me qahö, iŋini mewö kewöt niŋgigetka esapesap miaŋgöreŋ kude eta nuŋguma, mewö mötzal. Iŋini nöŋgö könani mewö aukŋe eka möt kutumegöra jörömqöröm aka maljal. Miaŋgöra mindiŋgöm eŋgibi ölŋa dop kölma.
Keu pakpak ohoba kotzali, mi ak sohobepuköra Anutu köuluközin. Keu kun jim sohoba malgetka kaba mindiŋgöm eŋgibiga tuarenjoŋurupnan mönö aposol kukösumni ölŋa eka ek asarime. Mewö asuhumapköra qahö köuluközal. Iŋini qahö mindiŋgöm eŋgimamaŋgö dop nekepuköra qahö köuluközalmö, eŋön urumeleŋ diŋdiŋi akŋegöra köuluközal. Uruŋini ölŋa meleŋme ewö, nöŋön mönö qahö mindiŋgöm eŋgibi tuarenjoŋurupnan nöŋgöra toroqeba azi lölöwöröŋi tandök ewö mötpeakmö, mi muat.
Nini keu ölŋi qetala kun uteköbingö osibinmö, keu ölŋan sehimapköra ölöp kinbin.
Nöŋön kukösumni qahö kondela ösumeret tandök malbiga eŋön köhöiba kinmei, nalö mewöŋe mönö sösöŋgai ahakin. Urumeleŋgö aködamunŋini körek miwikŋaiba köhöiba kinmegöra neŋön Anutu köulukömakzin.
Kembunöŋ iŋini memba et al eŋgimamgöra qahöpmö, uruŋini möhamgöbi köhöimegöra möta kukösumŋi mi al niŋgiyök. Kukösum miaŋgö qakŋe kinda eŋgöreŋ kamami, nalö miaŋgöreŋ könöpuk ak eŋgibileŋbuköra mönö keu ki köröwen mala eŋgöra kimbi ohozal. Nanŋinak mindiŋgöm aŋgume ewö, mönö ösöŋ ak eŋgimam. Mewö.
O urumeleŋ alaurupni, keuni jim teköba qambaŋ kewö eŋgizal: Mönö söŋgaiba malme. Könaŋamŋini sohoyöhi, mi mönö körek mindiŋgöm teköme. Urukuŋgukuŋgu keu eŋgizali, mi mönö buŋa qem aŋguba tem kölme. Keu jiali, miaŋgöreŋ mönö urumohot aka luainöŋ malme. Mewö aketka Anutu jöpaköm aŋgumegöra inahöm neŋgiba luai qem neŋgimawi, yaŋön mönö embuk malma.
Iŋini urumeleŋ alaurupŋini yembuk jölöŋini jiba mönö köna sarakŋi wuataŋgöba jölöŋini jiba aŋgum aŋguba numbuŋini yöhötim nemba malme. Anutugö ambazip sarakŋi pakpak ki maljei, yeŋön yaizökzökŋini algetka eŋgöreŋ kaza.
Kembu Jisös Kraistnöŋ mönö kalem möriamŋi eŋgiiga Anutugö urujöpakŋan nam köl eŋgiiga Uŋa Töröŋan körek inahöm eŋgiiga urumohot aka köisirik malme. Mewö.
Pol nöŋön keu eraum mötpingöra Galesia urumeleŋ könagesö eŋgöra kimbi ki ohozal. Melaimelai azi akzalaŋgö könaŋi kewö: Ambazipnöŋ aposol nupköra qahö kuŋgum niŋgigetka memba maljal. Gölme azi kunŋan qahö melaim niŋgiyökmö, Jisös Kraist aka Iwi Anutu i kömupnöhök mem guliyöhi, yetkön mönö areŋgöba aposol nup al niŋgiyohotka kinjal.
Neŋakurup pakpak nömbuk kinjei, yeŋön ni kötöngöm niŋgigetka kimbi ki albi Galesia prowinsnöŋ anda urumeleŋ könagesö kambuŋi kambuŋi eŋgöreŋ kaza.
Anutu Iwinini aka Kembu Jisös Kraist yetkön mönö kalem möriam eŋgiyohotka luainöŋ malme.
Jisösnöŋ nanine Anutu aka Iwi yaŋgö numbu jitŋi wuataŋgöba neŋgö siŋgisöndokninaŋgöra aka malmalŋi köleŋniga qeget. Nalö kewöŋe gölmegö nalö bölöŋe malakzini, yaŋön mönö kiaŋgöreŋök amöt qeba meköm neŋgimapköra aka kömuyök.
Miaŋgöra Anutugö qetbuŋaŋi nalöŋi nalöŋi möpöseininga teteköŋi qahö aködamunŋambuk ahöba ahöm öŋgöma! Keu mi ölŋa.
Nöŋön eŋgö könaŋinaŋgöra aka aurubiga je kötni jölja. Anutunöŋ Kraistkö kalem möriamŋi buŋa qem aŋgumegöra eŋgoholiga yambuk malgetmö, nöŋön eŋgömosötpiga tosatŋan kaba Ölöwak Buŋa murutŋi jigetka nalö qahö köriiga eleŋda keu goŋgoŋi miaŋgöreŋ qekötahöba eŋololoŋ malje. Miaŋgöra mönö ölŋa auruzal.
Keuŋini mi Ölöwak Buŋa ölŋi qahöpmahöp akzapmö, ambazip tosatŋan Kraistkö Ölöwak Buŋaŋi mi eŋololoŋ memba meleŋqeleŋ aketka möwököwöramgöiga goŋgiza. Mewö aiga laŋ liliköba ambazip kuŋgum eŋgigetka uruŋinan siksauk aiga malje.
Ambazip mewöŋi mi yapmakek! Neŋön Ölöwak Buŋa lök jim asarim eŋgiba malini, kunŋan mi qeapköba buŋa keu murutŋi jim asaribawak ewö, yaŋön mönö Anutugö jeŋe könöp siagö buŋaya akza. Mi neŋgöreŋök kunŋan me Suepkö garata kunŋan eta jibawak, mi töndup keu mewöŋi mönö qahöpmahöp tem kölme. Keu goŋgoŋi mi muat.
Keu mutuhök jiba malini, miyöhök mönö dölki kunbuk jizal: Eŋön Ölöwak Buŋa lök möt aŋgön kölgeri, kunöŋ mi qeapköba buŋa keu murutŋi jim asaribawak ewö, Anutunöŋ mönö i jörahöm waŋgiiga könöp sianöŋ gema.
Keu mewö jizali, mi ambazipnöŋ nek soriget nanak jeŋine dop kölmamgöra aka qahö jizalmö, Anutunöŋ nehi yaŋgö jeŋe dop kölmamgöra aka mi jizal. Nöŋön gölme ambazip uru ölöwak möt niŋgimegöra qahöpmahöp kapaŋ kölakzal. Toroqeba ambazip kelök ak eŋgiba sipköbileŋak ewö, nöŋön mönö Kraistköreŋ nup memamgö osibileŋak. Mewö.
O alaurupni, Ölöwak Buŋagö könaŋi mi kewö möt yaköme: Buŋa keu jim asarimakzali, mi gölme azi kunŋan qahö jimbureŋ jiyöha ahöza.
Kunŋan kun mi qahö kusum niŋgiyök. Mi gölme azi kungöreŋök qahö möt aŋgön kölalmö, Jisös Kraistnöŋ nanŋak asuhum niŋgiba Ölöwak Buŋaŋi indeliga möt asaribiga nöŋgö buŋaya ahök.
Eŋön nöŋgö könaŋamni ölöp mötze. Juda ambazipnöŋ Anutugö Köna keugöra urukönöp ahakzei, nöŋön mutuhök yeŋgö mötmötŋini wuataŋgöba yeŋgö dop aka memba malal. Mewö mala Anutugöreŋ urumeleŋ könagesö mi eŋgum ureiba jaŋgauraŋga mem eŋgiba malal. Könöpŋambuk sesewerowero ak eŋgiba mem ayuhum eŋgimamgö esapköba malal.
Juda ambazip gwabö alaurupni qötönini mohot kota malini, nöŋön yeŋgöreŋök sehisehiŋi mi luhut al eŋgiba Köna keugöra urukönöp aka malal. Mewö mala Juda ahakmemegö könaŋi törörök wuataŋgöba ambösakoninaŋgö jimkutukutu keu etpapuköra mönö önöŋi qahö kapaŋ köla malal.
Mewö aka malalmö, Anutunöŋ mutuhök nam körö uruŋeyök neka nanŋaŋgöra möwölöhöba al niŋgiyök aka könaŋgep kalem möriamŋaŋgöra aka noholök. Noholöhi, yaŋön mönö nöŋgöra areŋ kewö möri dop kölök:
Yaŋön Nahönŋaŋgö könaŋi nöŋgöra indeli mötmamgö möta Jisösgö Ölöwak Buŋaŋi memba kian kantri tosatŋe anda yeŋgö sutŋine jim asariba malmamgö jiyök. Yaŋön mewö jiyöhaŋgöra aka nöŋön wahöta könakönahiŋeyök könahiba gölme ambazip yeŋgö goro keuŋinaŋgöra mönö qahöpmahöp jaruba qesim eŋgiba mala koral.
Mewöŋanök Jerusalem sitinöŋ qahö öŋgöba melaimelai azi aposol mutuk mala kotkeri, yeŋgöreŋ qahö anda asuhuyal. Mewö qahöpmö, miaŋgöreŋök Arebia gölmenöŋ anda mala kunbuk Damaskus sitinöŋ liliŋgöyal.
Damaskus liliŋgöbiga yambu (yara) karöbut teköiga “Pitö eka möt kutumam,” jiba Jerusalem sitinöŋ öŋgöba yambuk sömaŋi 15 miaŋgö dop malal.
Miaŋgöreŋ malalmö, melaimelai azi aposol tosatŋi i qahö eŋgehal. Kembugö munŋi Jeims iyök ehal.
Miaŋgöra mötket, keu ohom eŋgizali, mi keu ölŋi akza. Muneŋi kun qahö. Keu mi Anutugö jemesoholŋe jizal.
Jerusalem mosöta Siria aka Silisia gölmenöŋ anda miri tosatŋi liliköba malal.
Mewö anda malalmö, Judia prowinsgö urumeleŋ könagesö kambuŋi kambuŋi Kraistpuk qekötahöba kinjei, yeŋön qahö nekeraŋgöra nalö miaŋgöreŋ ni qahö möt kutum niŋgiba malget.
Nöŋgöreŋ buzup keu kewöyöktöp yeŋgö kezapŋine geiga mötket, “Mutuk sesewerowero ak neŋgiba malöhi, yaŋön mönö letota malja. Mötnarip keu ayapkömapköra jaŋgauraŋga mem neŋgiyöhi, yaŋön nalö dölkewöŋe nanŋak keu miyöhök jim asarimakza.”
Mewö möta nöŋgöra aka Anutu möpöseim waŋgiba malget. Mewö.
Miaŋgö andöŋe yambu (yara) 14 teköiga miaŋgöreŋ “Barnabasbuk Jerusalem sitinöŋ kunbuk öŋgömam,” jiba Taitus mewöyök waŋgitpiga mohotŋe öŋgöin.
Anutunöŋ mutuk nöŋgöra asuhuba anmamgö keu indelöhaŋgöra aka yetpuk anda Jerusalem aŋgota nupnaŋgö könaŋi jim asarim eŋgial. Nup pöndaŋ memba kota maljali, miaŋön aposol yeŋgöra qahö dop köliga nupnaŋgö ölŋan eta qeiga pöröpköbapuk. Mewö mötmöriba kösohotni ambazip omaŋi yeŋgöra laŋ qahö jialmö, jitŋememeurupnini göda qem eŋgimakzini, iyök öröm eŋgibiga tokoget. Tokogetka miaŋgöreŋ Ölöwak Buŋa kian kantri sutŋine liliköba jim sehimakzali, mi aukŋe al eŋgibiga mötket.
Yeŋön mi möta “Ölöp!” jiget. Mewö jiba neŋakni Taitus Grik azi yaŋön nömbuk malökmö, töndup ketaŋamninan Anutugö aiwesökŋi sileŋe yandimegö qahö jim kutum waŋgiget. Juda neŋgöreŋ Köna keu mi qahö al köhöim waŋgiget.
Juda ketaŋi yeŋön qahöpmö, tosatŋan sileŋi yandibingö möta sutŋe sutŋe kuŋguba jigeri, böhi takapulakaŋi mieŋgö könaŋini kewö: Yeŋön “Urunini meleŋjin,” jiba mewö möndöba neŋgö könanini ek kutumegöra ölöŋ jaŋjaŋ kaba ala tandök sutnine kaŋgota malget. Nini Kraist Jisösbuk qekötahöinga malmal walŋaŋgö kösönöhök pösat neŋgiiga solanŋi maljini, miaŋgö silikŋi ek kutumegöra kinget. Yeŋön neŋgöra kewö möta köpösöŋgöget: Ölöp malgetka eŋgömeinga nanine sel uruŋe kagetka Mosesgö Köna keu bapŋe al eŋgiinga nanine welenqeqeurupnini akŋe.
Mewö köpösöŋgöba metal neŋgigetmö, neŋön mönö Ölöwak Buŋagö keu ölŋan loloŋqaloŋ akapuköra kinjin. Mi eŋgö sutŋine kahaimök ahöm köhöimapköra kinjin. Miaŋgöra nalö kunöŋ qahö löwöriba keuŋinaŋgö bapŋe anbingö qahöpmahöp imbi köl waŋgiin.
Totokonöŋ nöŋgö Buŋa keuni jim asaribiga jitŋememe yeŋön “Ölöp!” jiba nöŋön keu kun toroqeba jimamgö qahö jiget. Azi mi ipŋina aketka göda qem eŋgimakze. Qetbuŋaŋini mewö me mewö akzawi, nöŋön miaŋgö mötpi dop mohot akza. Anutunöŋ ambazip tosatŋi qahö neŋgek soriba tosatŋi qahö qepureim eŋgimakza. Dop mohotnöŋ kewöt neŋgimakza.
Buŋa keuni qahöpmahöp utekögetmö, Anutugö nup areŋi miaŋgöra mönö “Aha!” jiba kewö ek asariget: Anutunöŋ möt narim neŋgiba Ölöwak Buŋa jim asaribingö nupŋi mi kewö mendeŋnök: Nöŋön mi kian kantri sutŋine jim sehibiga Pitönöŋ Buŋa keu miyök Juda könagesö yeŋgöra jim asariba uruŋini kuŋgum eŋgimakza.
Nupŋi mewö mendeŋda aposol Pitö inahöm waŋgiiga Juda azi sileŋini yandigeri, yeŋgö sutŋine urukuŋgukuŋgu nup memakza aka ni mewöŋanök inahöm niŋgiiga melaimelai azia aka kian kantri sutŋine liliköba nup miyöhök memakzal.
Miaŋgöra Jeims, Pitö aka Jon, azi ipŋi qetbuŋaŋinambuk yeŋön Kembunöŋ kalem möriam mewöŋi niŋgii malali, keu mi möt kutugetka urumohot ahin. Nup mewö mendeŋda miaŋgö kaisöpsöpŋa Barnabas niri böröniri qegetka kewö jim köhöinin, “Niri kian kantri yeŋgöreŋ anda nup meziga nanŋini Juda könagesö yeŋgö sutŋine toroqeba nup memakŋe.”
Mohot-kungöra qesim netkiba kewö toroqeba jiget, “Ambazip wanapŋi bauköm eŋgibitköra mönö toroqeba mötmöriba malmahot.” Mewö jigetka mönö mewöyök ak eŋgimamgö kapaŋ köla maljal. Mewö.
Mewö jim köhöininmö, Pitönöŋ Antiokia sitinöŋ kaba möŋaqöŋai aiga ambazip uruŋinan gwötpuk böliyök. Miaŋgöra Pitönöŋ kaiga ehali, nalö miaŋgöreŋ mönö jeŋe kuŋguba kewögöra tuarenjoŋ ak waŋgial:
Pitönöŋ mutuk kian kantri yembuk mala nene mohokŋe nemba malgetmö, azi tosatŋan Jeims mosöta Jerusalemök kagetka miaŋgö andöŋe ambazip mi eŋgek siriköba tikeptikep kinök. Anutugö aiwesökŋi sileŋine yandiget yeŋgöra keŋgötŋi möta ziriŋziriŋ aka Juda kambu yembuk qekötahöba malök.
Mewö kian kantri ambazip mi ölan eŋguba koŋgwarak aiga Juda urumeleŋ ambazip tosatŋan mewöyök Pitöbuk qekötahöba silesile silik aket. Silesile silik aka Barnabas mewöyök örögetka yembuk jaŋjuŋ ahök.
Mewö aka ahakmemeŋinan Buŋa keu ölŋi diŋdiŋanök qahö wuataŋgögeri, nöŋön mi eka ambazip körek yeŋgö jemesoholŋine kinda kewö jial, “Pitö, gi Juda aziapmö, töndup kian kantri yeŋgö ahakmemeŋini wuataŋgöba maljan. Nangak Juda nanine ahakmeme qahö wuataŋgöba töndup kian kantri ambazip mi wuataŋgöba kinmegöra kuŋgum eŋgiba urukönöp ahakzan? Mi qahö dop kölja.” Mewö.
Juda asuhuba urunini meleŋnini, neŋön mönö kian kantri ambazip siŋgisöndokŋinambuk qahö aka maljin.
Mewö maljinmö, amötqeqegö könaŋi mi kewö ahöi möt yaközin: Jisös Kraist möt nariinga keunini jim teköi solanizin. Kunŋan Köna keu wuataŋgöba mewö miaŋön solanŋi qahö akŋa. Miaŋgöra neŋön tok solanŋi akingö möta Kraist Jisös möt narim waŋgiinga keunini jim teköi solaniin. Mi Köna keu tem kölbinahaŋgöra aka qahö.
Mewö Kraist qekötahöba Anutugö jeŋe solanibingö kapaŋ kölinga Anutunöŋ töndup miwikŋaim neŋgiiga naninak kantri tosatŋi tandök siŋgisöndokninambuk maljin ewö, Kraistnöŋ mönö siŋgisöndok akingö nam köl neŋgiza me qahö? Qahöpmahöp! Keu mi yapmakek!
Köna keu wuataŋgöba solanŋi akingö keuŋi lök köndeŋda qeapköyal. Qeapköyalmö, mi kunbuk esapköba jim kuŋgubileŋak ewö, mönö Köna keu miyök qetala siŋgisöndok azia aka könaŋamni kunbuk mewö miwikŋaibileŋbuk.
Mutuk könaŋamni mewö miwikŋaiba Köna keugöra aka kömukömuŋi tandök ewö ahal. Mewö akiga Köna keunöŋ mönö qahö toroqeba galöm köl niŋgiiga solanŋi maljal. Nöŋön malmalni Anutugöreŋ albiga Kraistpuk maripomnöŋ nuŋguget ewö kömumba kinda yambuk köhöiba maljal.
Miaŋgöra nanak qahö toroqeba maljalmö, Kraistkö Uŋaŋan mönö nöŋgö urune köhöiba malja. Kraistnöŋ uru jöpaköm niŋgiba malmalŋi nöŋgöra köleŋda sohopni meyök. Miaŋgöra toroqeba silebuk malmal malmami, mi mönö Anutugö Nahönŋi möt narim waŋgiba malmam.
Köna keu wuataŋgöba mewö miaŋön solanŋi akinak ewö, Kraistnöŋ mönö öne töhön kömumbawak. Kömuyöhi, mi möt nariba Anutugö kalem möriamŋi mewö qahö qeapkömakzal. Miaŋön mönö nam köl neŋgiiga solanimakzin. Mewö.
O Galesia kahapmahap ambazip, uruŋini qahö! Nöŋön Jisös Kraist maripomnöŋ qegeraŋgö könaŋi mi jeŋine ala jim kondel eŋgialmö, kunŋan nöŋgö andöne kaba kahalalom mem eŋgiiga jaŋjuŋ akze. Mi qahö dop kölja.
Yuai mohot-töp qesim eŋgibiga jiget mötmamgö mötzal: Eŋön Uŋa Töröŋi mi mönö denöwö aka buŋa qem aŋguget? I Köna keu wuataŋgögeraŋgöra aka qahöpmö, Ölöwak Buŋa möta Jisös möt narigetka Uŋa mi uruŋine ali buŋa qem aŋguget. Nöŋön keu mia ölum eŋgubapuköra kinda uruŋini kuŋguzal.
Mia ölum eŋguyök tandöktandök meleŋda mötmötŋini mosöta kahalalom akze. Mutuk Uŋa Töröŋan uruŋine geba inahöm eŋgiiga könaŋi könahiba angetmö, kunbuk Mosesgö Köna keugö könaŋe geba anakze. Nalö kewöŋe nanŋini ösum qakŋe solanŋi akingö esapkömakze me? Ösumŋini miaŋön mönö qahö dop kölja.
Kraistköra aka sihimbölö gwötpuk ak eŋgigetka qakŋine öŋgöyöhi, mi mönö öne töhön möta bisiba malget me? Ölŋi qahö aiga mi mönö ölŋa öne töhön bisiget. Miaŋgöra iŋini mönö uruqahö ambaziwa malje.
Miaŋgöra Anutunöŋ Uŋa Töröŋi eŋgiba sutŋine aŋgöletot ösum-mumuŋambuk memakzawi, mi eŋön Buŋa keuŋi möta Jisös möt narimakzeaŋgöra aka memakza. Köna keu wuataŋgömakzeaŋgöra aka mi qahö memakza. Qahö. Keu mi kude ölum eŋguma. Mewö.
Keu miaŋgö dop Anutunöŋ Abraham ak waŋgiiga mi Buŋa keunöŋ kewö ohoget ahöza, “Abrahamnöŋ Anutu möt narim waŋgiiga eka keuŋi jim teköiga solaniyök.”
Miaŋgöra Abrahamgö könaŋi mötmöriba kewö mötme: Denike yeŋön Anutu möt narimakzei, yeŋön mönö Abrahamgö undumurupŋi aka malje.
Anutunöŋ qeljiŋe areŋi kewö alök, “Ambazip Juda qahö yeŋön ni möt narim niŋgigetka keuŋini jim teköbi solanime.” Areŋi mewö ala miaŋgö dop Abrahamgöra Ölöwak Buŋa keu qeljiŋe kewö jii mörök, “Göhöra aka nöŋgö kötuetnan mönö gölmegö ambazip kambu pakpak yeŋgö qakŋine öŋgöma.” Tosatŋan keu mi qeljiŋe ek asariba Buŋa keunöŋ ohoget.
Abrahamnöŋ Anutu möt narim waŋgiiga kötuetköm waŋgiiga mötnaripkö bömönjalöŋi ahök. Miaŋgö dop denike yeŋön Abrahamgö dop möt narizei, Anutunöŋ i mewöyök kötuetköm eŋgiiga Abrahamgö undumurupŋi akŋe.
Mewö akŋemö, körek yeŋön Köna keu wuataŋgöba miaŋgö qakŋe nariba maljei, Anutunöŋ mönö jörahöm eŋgiiga malme. Keu mi Buŋa keunöŋ kewö ohoget ahöza, “Köna keu Kimbinöŋ keu pakpak ohoget ahözawi, kunŋan kun mi körek qahö tem köla wuataŋgömakzawi, Anutunöŋ mönö i qesuahöm waŋgiiga malma.”
Buŋa keu kun kewö ohoget ahöza, “Ambazip solanŋi kungö mötnaripŋan mönö nam köl waŋgiiga köhöiba malma.” Miaŋgöra kunŋan Köna keu wuataŋgöba miaŋön solanŋi akŋamgö mötzawi, yaŋön mönö Anutugö jeŋe qahö solanima. Qahö. Keu mi lök aukŋe kondel eŋgibiga teköza.
Mötnaripnöŋ Mosesgö Köna keu qahö nam kölja. Keu miaŋön jöjöpaŋ keu pakpak tem köl teköbingöra urunini kuŋgumakza. Köna yahöt mi nanŋök nanŋök. Köna keugö könaŋi mi kewö jii ohoget ahöza, “Köna keu pakpak tem köla wuataŋgömakzawaŋön mönö köhöiba malma.”
Köna keu qahö walöŋbinak, mewö malmal köhöikŋi miwikŋaibinak. Mewömö, Anutunöŋ nini nanŋi Köna keuŋaŋgö dop qesuahömamgö tököba Kraist melaiiga alabauknini aka sohopnini meyök. Buŋa Kimbinöŋ keu kun kewö ohoget ahöza, “Ambazip ip kembaŋe möndöm eŋgizei, Anutunöŋ mi körek qesuahöm eŋgiiga malje.” Miaŋgö dop Kraist ipnöŋ möndögetka nanini salupnini aiga Anutunöŋ qesuahöm waŋgiiga mewö miaŋön sohopnini meyök. Jöramörahöp neŋgö qaknine öŋgöyöhi, mi qeköyök.
Bömönini Abrahamnöŋ Anutu möt nariiga kötuetköm waŋgiyöhi, miaŋgö dop kötumötuet miaŋön kian kantri pakpak dop köla yeŋgö buŋaŋina akŋapkö mörök. Mewö möta körek neŋgö sohopnini meyök. Sohopnini meiga Kraist möt nariinga köna kewö ahuma: Anutunöŋ Uŋaŋi neŋgimamgö keuŋi jöhöyöhi, nini urunini meleŋda Uŋa mi ölöp buŋa qem aŋgubin. Mewö.
O urumeleŋ alaurupni, nöŋön gölmenöŋ malmalgö söpsöp keuŋi kun kewö jimam: Kunöŋ börösamotŋi tosatŋi yeŋgö buŋaŋina akŋapkö keuŋi kambunöŋ jiiga jöhögetka ahözawi, mi kunŋan kun qeapköba könaŋgep keu kun qakŋe toroqemamgö osima.
Mötket, Anutunöŋ jöhöjöhögö keuŋi mi Abraham aka yaŋgö gwölönarökŋi yetköra jiba jöhöi ahöza. Buŋa keu miaŋön “gwölönarökurupki” neŋgöra gwötpuk tandök ewö qahö jizapmö, azi mohotkö tandököra kewö jiza, “Mi göhö gwölönaröki waŋgimam.” Azi mohot mi Kraist.
Keu miaŋgö könaŋaŋgöra kewö jizal: Jöhöjöhögö keu miaŋgö ölŋan mönö etmapkö osima. Anutunöŋ mi mutuhök jiba jöhöba yambu (yara) 430 teköiga miaŋgöreŋ Köna keuŋi miwikŋaiba Moses waŋgiyök. Köna keu miaŋön mönö jöhöjöhö keuŋi mutuk jiyöhi, mi qeapkömamgö osima.
Oyaeŋkoyaeŋ akingö kötumötuetŋi mi Köna keu wuataŋgöba miwikŋaibinak ewö, Anutugö jöhöjöhö keugöra qahö toroqeba osiinga öne töhön ahöbapuk. Buŋa keuŋi Abraham waŋgiyöhi, mi öne töhön qahö ahöyökmö, Anutunöŋ keuŋi miaŋgö dop Abraham kötuetköm waŋgiiga oyaeŋkoyaeŋ ahök.
Abraham öne kötuetköm waŋgiba Köna keu mi mönö denöwögöra ali ahöza? Miaŋgö könaŋi kewö: Ambazipnöŋ köna oŋgita jaŋjuŋ aka malgeraŋgöra Anutunöŋ Köna keu mi könaŋgep toroqeba jim miwikŋaiyök. Jim miwikŋaiiga Suep garata yeŋön mi memba eta alabauk azi (namel man, mediator) Mosesgöra indela böröŋe algetka Anutugö jitŋe memba ambazip sutnine kinda jim kutuyök. Köna keu miaŋön nalö dop ahöm öŋgöba galöm köl neŋgimapköra aka qahöpmö, könaŋgep Köna keugö ösumŋan etmapköra mi neŋgiyök. Abrahamgö gwölönarök kungö jöhöjöhö keuŋi neŋgiiga azi miaŋön asuhuyöhi, nalö miaŋgöreŋ Köna keugö ösumŋan eri teköyök.
Alabauk azi yaŋön Anutu aka ambazip sutnine kinda keu nup memakza. Anutunöŋ jöhöjöhö keuŋi mi alabaukŋi qahöpmö, mönö nanŋak Abraham waŋgiyök. Miaŋgöra oyaeŋkoyaeŋ akingö jöhöjöhö keuŋi mi öŋgöŋgöŋi aiga Köna keuŋi miaŋön nemböŋi akza. Mewö.
Mewö aiga Köna keu aka oyaeŋkoyaeŋ akingö jöhöjöhö keu mi auzahot me qahö? Saumbaŋ! Anutunöŋ mal köhöibingö Köna keuŋi neŋgibawak ewö, mönö ölŋa Köna keu wuataŋgöba Anutugö jeŋe solanŋi akinak. Miaŋgöra keu yahöt mi qahö auzahot.
Qahöpmö, keu yahöt mi nanŋök nanŋök. Anutunöŋ jöhöjöhö keuŋi mi mötnarip ambazip oyaeŋkoyaeŋ ak neŋgimamgöra aka ali ahöza. Jöhöjöhö keu miaŋön Jisös Kraist möt narizini, mönö neŋgöreŋ ölŋambuk akŋapköra möta kewö areŋgöba jiyök, “Siŋgisöndok ambazipnöŋ uruŋini qahö meleŋme ewö, mönö öne töhön Anutugö jeŋe qahö solanime.” Miaŋgö könaŋi mi Buŋa keunöŋ kewö jii ahöza, “Siŋgisöndoknöŋ mönö gölme dop ambazip pakpak gwaröhöm neŋgiiga maljin.”
Mutuk urunini qahö meleŋninga mötnaripninan qahö asuhuiga Köna keunöŋ jöhöba galöm köl neŋgiba gwarö uruŋe misim neŋgiyök. Könaŋgep Anutunöŋ mötnaripkö könaŋi indeli asuhuyöhi, nalö miaŋgöreŋ kösö gwarö malmalninan teköyök.
Mewö taringa Köna keunöŋ mönö böhinina aka Kraistkö könaŋi mötpingöra kusum neŋgimakza. Böhi leuam kusum eŋgigeri, miaŋgö dop keu miaŋön mönö neŋguaŋgita solanŋi akingö mindiŋgöba galöm köl neŋgimakza. Mewö aka Kraistkö könaŋi möt asariba möt narim waŋgiinga keunini jim teköi solanibingöra kuŋgum neŋgimakza. Urunini meleŋninga böhigö nupŋan mönö nalö miaŋgöreŋ teköza.
Urunini meleŋninga mötnaripninan asuhuiga Köna keu bapŋe qahö malinga miaŋön böhi ewö qahö toroqeba galöm köl neŋgimakza. Mewö.
Körek eŋön mönö Jisös möt narim waŋgigetka ahuahu dölökŋi eŋgiiga Anutugö nahönböraturupŋi aka Kraistpuk qekötahöba kinje.
Kraistpuk kinmegöra o melun mem eŋgigeri, körek eŋön mönö Kraist möt aŋgön köla miaŋön maluku tuatŋi ewö esuhum aŋguba yambuk qekötahöba kinje.
Iŋini körek pakpak Kraist Jisösbuk qekötahöba kingetka mindirim eŋgiiga mohot aka malje. Miaŋgöra Juda aka kantri tosatŋi eŋön Anutugö jeŋe kambu yahöt mi kunbuk qahö akze. Nanŋini nupŋini memakzei aka welenqeqe omaŋi akzei, Anutunöŋ eŋgehiga kambu yahöt qahö toroqeba akze. Azi ambi eŋön Anutugö jeŋe kambu yahöt qahö toroqeba akze.
Iŋini Kraistkö buŋaya akze ewö, mönö Abrahamgö gwölönarökŋi yaŋgöreŋök ahuba tinibaniurupŋi malje. Mewö ahuba jöhöjöhö keuŋaŋgö ölŋi oyaeŋkoyaeŋ mi buŋa qem aŋgumeaŋgö dop akze. Mewö.
Keu mi toroqeba könaŋi kewö jimam: Nahönöŋ iwiŋaŋgö börösamotŋi buŋa qem aŋgumawaŋgö dop akzapmö, morö gwabö mala nalö miaŋgöreŋ welenqeqe omaŋi yembuk öröröŋ tandök akza. Iwiŋaŋgö börösamot yuai pakpakö toŋi akŋapmö, töndup welenqeqe yeŋgö qöhöröŋine alaŋina aka nup töwaŋi qahö memakza.
Mewö morö mala galömŋi yeŋgö nembö bapŋine kiniga yeŋön malmalŋi pakpak areŋgöba galöm köla jim kutum waŋgimakze. Iwiŋan nalö al waŋgii kam kuŋgumawi, miaŋgöreŋök könahiba nanŋak börösamot toŋi aka malma.
Nanini mewöŋanök mutuk urugö likepŋe morö gwabö ewö malin. Nalö miaŋgöreŋ bem suahö galöm Suep gölme sutŋire yuai pakpak galöm köl eŋgimakzei, mieŋön mönö nini mewöyök galöm köl neŋgigetka öne yeŋgö welenŋini qeba nemböŋini bapŋe malin.
Mewö malinmö, Anutugö nalöŋan kam kuŋguiga Nahönŋi melaiiga ambigöreŋök asuhuyök. Juda neŋgö Köna keu bapŋe malmamgöra asuhuyök.
Köna keu bapŋeyök pösat neŋgiba sohopnini memamgöra asuhuyök. Mewö Anutugö nahönböraturupŋi aka buŋaŋi möt aŋgön köl teköba maljin.
Mewö Anutugö nahönböratŋi akzeaŋgöra aka Anutunöŋ Nahönŋaŋgö Uŋaŋi melaiiga urunine geba kewö qerakza, “O Aba Iwini!”
Mewö qerakzawaŋgöra aka qahö toroqeba welenqeqe omaŋi akzanmö, Anutugö nahönböratŋi aka maljan. Mewö maljanaŋgöra aka Anutunöŋ oyaeŋkoyaeŋ Buŋaŋi gihiiga buŋa qem aŋguba galöm köla malman. Mewö.
Iŋini mutuk Anutu qahö möt kutuba malget. Nalö miaŋgöreŋ tandö lopioŋ aka bem suahö galöm bem ölŋaŋgö malmalŋi qahö memba maljei, mi töwaŋini qahö welen qem eŋgiba etqeqeŋi malget.
Mewö malgetmö, uruŋini meleŋda nalö kewöŋe Anutugö könaŋi möt kutuba malgetka Anutunöŋ möt kutum eŋgiiga malje. Anutunöŋ möt eŋgizawi, keu miaŋön bohonŋi ak eŋgiza. Mewö maljemö, wuanöŋgöra dumŋe kunbuk bem suahö galöm yuai pakpak galöm kölakzei, mönö yeŋgöreŋ meleŋda mesohol köl eŋgiba malje? Bem suahö galöm mi ösumŋini eretŋi akzemö, eŋön mönö töndup mi welen qem eŋgiba etqeqeŋi akingö sihimŋi mötze. Mi qahö dop kölja.
Mi welen qem eŋgiba kendon tatat nalö könaŋi könaŋi mi mötket öŋgöiga törörök wuataŋgömakze. Sabat kendon tarakze. Köiŋ dölökŋi koriga bemŋini mötmöriba köiŋ dop söŋgaimakze. Yambu jeŋiqeqe sösöŋgai aka sösöŋgai tosatŋi mi yambu (yara) dop törörök wuataŋgömakze.
Nöŋön eŋgöra aka keŋgötni kewögöra mötzal: Nöŋön eŋgö sutŋine nup membiga ölŋi qahö ahuiga öne töhön sileqeqe akileŋbuk.
O urumeleŋ alaurupni, nöŋön kewö kuŋguba qesim eŋgizal: Nöŋön iŋini ewö aka malalaŋgöra eŋön mönö nöŋgö dop akŋe. Yuai bölöŋi kun kude ak niŋgiget.
Nöŋön mutuk eŋgöreŋ kaba kawöl nöhöi sileni eri malali, könaŋi mewögöra tata Ölöwak Buŋa jim asaribiga mötket. Eŋön mi möt kömuze.
Nöŋön sile-eret malbiga andö nuŋgubingö esapesapŋi miwikŋaiget, mi mötzalmö, töndup qahö jijiwilit aka qepureim niŋgiget. Mewö qahöpmö, ni neketka Anutugö garata ewö akiga nömeget. Opopoŋ, nöŋgöra Kraist Jisös nanŋaŋgö tandök mötmöriba öröm niŋgiba “Owe owe!” jiget.
“Owe owe!” jiba silene pölpöl qeba je kötŋini uzula niŋgibingö mötketmö, mi qahö dop köliga mosötket. Eŋgö könaŋamŋini möta mi ölŋa mewö naŋgöba jizal. Yei! Nalö miaŋgöreŋ jim sösöŋgai önöŋi qahö akeri, mi mönö denöwögöra nalö kewöŋe qahöwahi öne malje? Mi qahö dop kölja.
Eŋgöra Buŋa keu ölŋi jimakzalaŋgöra mönö kerök ak niŋgize me?
Ambazip tosatŋi mieŋön eŋgöra aka urukönöp ahakzemö, mi urukönöp ölöpŋi qahö. Mi ölöpŋi qahöpmö, yeŋön iŋini neŋgöreŋök eŋguaŋgita sutnine jabö ala tököm niŋgimegöra mötze. Mewö mendeŋ neŋgigetka urukönöp qakŋe nanŋini naŋgöm eŋgimegöra kapaŋ kölakze.
Iŋini ahakmeme ölöpŋi akŋegöra urukönöp ahakzei, mi mönö qetpuk. Nöŋön eŋgö sutŋine malbiga nalö miaŋgöreŋök qahöpmö, mönö nalö dop mewö aketka dop kölma.
O gömokurupni, ni ahuahu dölökŋi ahumegöra masö tandök nuŋguiga sihimbölö mörali, miyöhök mönö dumŋe kunbuk mötzal. Kraistkö ahakmemeŋan eŋgöreŋ ahum kutumapköra sihimbölö mi möta maljal.
Nöŋgö urunan mönö eŋgöra aka lalalulu siksauk akza. Miaŋgöra nöŋön nalö kewöŋe eŋgö sutŋine malmamgö mötkurumkurum akzal. Embuk mala keu imbini memba eta ala keu ösöŋ jimamgö ak niŋgiza. Mewö.
Tosatŋi eŋön Juda neŋgö Köna keu Kimbi wuataŋgöbingö mötzemö, keu miaŋgö könaŋi mi ölŋa möt kutuze me qahö? Könaŋi mi möt asarimegöra qesiba kuŋgum eŋgizal.
Buŋa keu kun kewö ohoget ahöza: Abrahamgö nahönyahötŋi yahöt ahuyohot: Kun welenqeqe ambi etqeqeŋan (sleiw) meyök aka kun mi nanŋi soŋgojariŋ anömŋi solanŋi (fri) malmalŋan meyök.
Welenqeqe ambinöŋ nahönŋi meyöhi, miaŋön morö ahuahugö könanöŋ ahuyökmö, kun ambi solanŋi (fri) malmalŋan meyöhi, yaŋön Anutunöŋ morö nahön ahumapkö keu jöhöyöhi, mönö keu miaŋgö ölŋan asuhumapköra ahuyök.
Keu miaŋgö könaŋi mi tölapŋi. Ambi yahöt mi Anutunöŋ ambazip nembuk jöhöjöhö areŋ yahöt alöhi, mönö mietkö söpsöpŋira. Jöhöjöhö areŋ kun mi Sainai (Sinai) kunduŋe alöhi, miaŋgö söpsöpŋi mi ambi qetŋi Hagar. Ambazip jöhöjöhö areŋ mi wuataŋgömakzei, yeŋön mönö Köna keugö jimkutukutu bapŋe malje aiga gwölönarökurupŋinan keu miaŋgö welenŋi qemakŋegöra ahumakze.
Hagar mi Sainai kunduŋi, Arebia gölmenöŋ kinjawaŋgö söpsöpŋi akza. Sainai miaŋgö alaŋi mi Juda gölmegö siti qetŋi Jerusalem. Siti miaŋgö könagesögö ketaŋi moröŋi yeŋön nalö kewöŋe Köna keu bapŋe malgetka jöhöm eŋgii solanŋi (fri) qahö akze. Miaŋgöra dopŋiri mohok akzahot.
Solanŋi (fri) qahö akzemö, Jerusalem siti kun euyaŋgöreŋ maljei, yeŋön mönö kösö gwaröŋini qahö solanŋi malje. Neŋgö namnini Sara yaŋön mönö siti miaŋgö söpsöpŋi akza.
Miaŋgö kezapqetok keuŋi mi kewö ohoget ahöza, “Ambi azinöŋ ölan qeyöhi, yaŋön mönö nahönbörat eŋgömiiga sehigetka mewö ambi apŋambuk mi luhut alma. Miaŋgöra ambi köpin morö qahö menöŋi, gi mönö töndup söŋgaiba malman. Masö qahö guhui malnöŋi, gi mönö töndup qet gigilahöba morö ahumapköra köiraŋ ala malman.”
O urumeleŋ alaurupni, iŋini mönö Aisakö dowa Anutugö jöhöjöhö keuŋan nam köl eŋgiiga ahuahu dölökŋi ahuba malje.
Nalö miaŋgöreŋ morö ahuahugö könanöŋ ahuyöhi, yaŋön munŋi Uŋa Töröŋan nam köl waŋgiiga ahuyöhi, mi sesewerowero ak waŋgiba malök. Nalö kewöŋe mewöŋanök sesewerowero mewöŋi mi ahöza.
Mewö ahözapmö, Buŋa keu kun mi toroqeba kewö jigetka ahöza, “Welenqeqe ambigö nahönŋan mönö Iwiŋaŋgöreŋ börösamotŋi qahö mema. Ambi solanŋi malmalŋi yaŋgö nahönŋambuk mi mohotŋe qahö mendeŋda aŋgön kölmahot. Miaŋgöra welenqeqe ambi etqeqeŋi mi mönö közölnöŋga nahönŋambuk anmahot.”
O urumeleŋ alaurupni, söpsöp keu mewöŋaŋgö dop neŋön mönö welenqeqe ambigö undumurupŋi gwaröninambuk qahö akzinmö, ambi solanŋi malmalŋaŋgö undumurupŋi akzin. Miaŋgöra loloŋqaloŋ ahakmeme mi közölme. Mewö.
Kraistnöŋ Köna keu bapŋeyök pösat neŋgiiga solanŋi maljin. Mewö mala tosatŋan iŋini kunbuk öröba Köna keugö mötöpnöŋ jöhöm eŋgibepuköra mönö galöm mem aŋguba malme. Welenqeqe omaŋi ewö akepuköra mönö köhöiba böŋ qeba kinme.
Mötket! Pol nöŋön kewö jibi mötket: Tosatŋan Anutugö aiwesökŋi sileŋine yandimegö mötketka imbi kölme ewö, Kraistnöŋ mönö bauköm eŋgimamgö osima.
Keu mi toroqeba kewö naŋgöba jimam: Azi pakpak sileŋine aiwesök yandimegö mötketka imbi kölmei, yeŋön mönö Köna keu pakpak tem köla wuataŋgöme. Mi qahö wuataŋgögetka qahö dop kölma.
Köna keu tem köla wuataŋgöba mewö miaŋön solanŋi akingö mötzei, eŋön mönö Kraistkö selŋi qösököba yambuk qahö toroqeba kinje. Eŋön mönö Anutugö kalem möriamŋi mosöta yaigep eta laŋ malje.
Laŋ maljemö, neŋön mönö Anutugö jeŋe diŋdiŋi akingö jörömqörömŋi aka awöweŋgömakzin. Mewö ahinga Uŋa Töröŋan inahöm neŋgiiga Anutu möt narim waŋgiinga keunini jim teköi solanibingöra mambörakzin.
Kraist Jisösbuk kininga urugö ölŋi mötnarip mi mohotŋan mönö bauköm neŋgimakza. Anutu möt nariinga inahöm neŋgiiga amqeba urukalem ak aŋguinga dop köljapmö, mötnarip ölŋi qahö mi qahö bauköm neŋgimakza. Mewöyök Anutugö aiwesökŋi silenine yandiget ahöza me qahö, mi mönö dop mohot akza. Silegö kun me kun mi Anutugö jeŋe qahö bauköm neŋgima.
Mutuk uru meleŋmeleŋgö aoŋgitnöŋ mönahot ewö ösumŋinan anget. Ölöpŋanök angetmö, böhi takapulakaŋi kunöŋ kaba siksauk mem eŋgiba kembaŋe kutuiga keu ölŋi qahö toroqeba tem kölakze.
Kun daŋön eŋgoholakzawi, yaŋön mönö kembaŋe kutumegöra qahö tutuhuba kuŋgum eŋgimakza. Mi qahö.
Yist boromdökŋi kimbutnöŋ ala plauabuk meleŋninga körek pakpak meiga qariba wahörakza. Miaŋgö dop siksauk moröŋan mönö dop köl eŋgiiga körekmakörek jaŋjuŋ akepuk.
Böhi takapulakaŋi yaŋön siksauk mem eŋgiiga jaŋjuŋ ahakzei, Anutunöŋ mönö yaŋgö ahakmemeŋaŋgö likepŋi meleŋ waŋgiiga sihimbölöŋi möta malma. Nöŋön Kembubuk kinda möt narim eŋgiba eŋgöra kewö möta awösamkakak akzal: Iŋini Kraistkö Buŋa keu törörök wuataŋgöba mötmöt murutŋi pakpak yaköribingö möt köhöiba malme.
O urumeleŋ alaurupni, iŋini mewö malmemö, nöŋön Kraist maripomnöŋ kömuyöhaŋgö könaŋi jim sehibiga Juda yeŋgö uruŋinan miaŋgöra bölimakza. Maripomgö keuŋi mosötpileŋak ewö, mönö sesewerowero qahö ak niŋgibeak. Anutugö aiwesök azi sileŋine yandiyandimegö Buŋa keuŋi toroqeba jiba uru kuŋgum eŋgibileŋak ewö, mönö kahasililiŋ qahö ak niŋgibeak.
Tosatŋan kuŋgum eŋgiba siksauk memakzei, yeŋön mönö yandiyandigö keuŋini wuataŋgöm teköba nanŋini sile kitipŋini körek yandim aŋgugetka mötpi dop kölbawak.
O urumeleŋ alaurupni, Anutunöŋ iŋini köna walŋaŋgö keunöhök lolohoba gwaröŋini qahö malmegöra eŋgoholökmö, kewögöra mönö galöm mem aŋguba malme, “Mönö lolohoba solanŋi maljin,” mewö jiba möndöba uruŋinan wahöri silegö sihim kömbönaŋini bölöŋan mönö galöm köl eŋgibapuk. Nanŋini imbi-imbi qahöpmö, mönö urukalem qakŋe kinda welen qem aŋguba malme.
Köna keu bohonŋi mohot wuataŋgögetka Anutugöreŋ keu pakpak mönö mewöyök ölŋinambuk akŋe. Keu bohonŋi mohok mi kewö, “Nangi jöpaköm aŋgumakzani, miaŋgö dop mönö ambazip pakpak urugan jöpaköm eŋgimakŋan.”
Mewö jizapmö, bau kiam ewö aŋgöhöm söksök aka aumakze ewö, mönö nanŋini ayuhum aŋgubepuköra töhötŋini pöndaŋ möta malme. Mewö.
Nöŋön kewö jimam: Uŋa Töröŋan mönö ahakmemeŋini galöm köliga malme. Mewö malgetka urusilegö sihim kömbönaŋini bölöŋi qei eri kude tem köla wuataŋgömakŋe.
Miaŋgö könaŋi kewö: Urusilegö sihim kömbönaŋi bölöŋan mönö Uŋa Töröŋi qetala laŋ köpösöŋgöiga Uŋa Töröŋan uru walŋaŋgö kukŋi qemamgö möriga sutŋire jujul ahöi aumakzahot. Mewö aumakzahoraŋgöra eŋön yuai ölöpŋi aka membingö möta mi osimakze.
Mi osimakzemö, Uŋa Töröŋan eŋguaŋgiriga anda malje ewö, mönö Köna keu bapŋe qahö malje.
Urusilegö ahakmeme walŋaŋgö nup ölŋi mi aukŋe ahöi mötzin. Mi kewö: Kaisero namböŋnamböŋ laŋ aketka uruŋinan tölöhoiga serowilin ahakze.
Tandö lopioŋ waikŋini memba bemŋini möpöseim eŋgigetka uruŋini sölölöhöm eŋgii suŋa jinaŋ ahakze. Kerök asuhui aŋgururuk aka aumakze. Kungöreŋ yuaigöra urunöŋ mututqutut möta eröm ota yom jiba urusiŋgok ahakze. Nanŋinaŋgörök mötmöriba yuai öröba giriŋjabak memakze. Jula mendeŋ aŋguba kambuŋi kambuŋi ala jijiwilit ak aŋgumakze.
Tosatŋi yeŋgö yuaigöra eksihim möta körögisigisi aka közölömbuaŋ pati ala bau numbu nemba o köhöikŋaŋgöra eŋololoŋ ahakze. Mi aka silik tosatŋi mewöŋi ahakzei, yeŋgöra mutuk jial aka miaŋgö dop galöm meme keu mi qeljiŋe dumŋe kunbuk kewö jizal: Ambazip silik mewöŋi ahakzei, yeŋön mönö Anutugö bemtohoŋ uruŋe qahö öŋgöme.
Yeŋön qahöpmö, Uŋa Töröŋan nup memakzawaŋgö ölŋi mi urukalem, sösöŋgai, luai aka ahakmeme ölöpŋi kewö: Lömböt pakpak möta mökösöŋda tosatŋi ala ak eŋgiba ahakmeme sakalakŋi ahakze. Keuŋi misila pöndaŋ wuataŋgömakze.
Guŋbönjönjöŋ qakŋe tosatŋi ak eŋgiba nanŋini törörök galöm köl aŋgumakze. Ambazip silik mewö ahakzei, yeŋön Köna keu qahö qetalakze.
Ambazip Kraist Jisösgö buŋaya aka maljei, yeŋön uru sileŋinaŋgö sihim kömbönaŋini bölöŋi aka bölöŋaŋgö urukönöpŋini mi körek Jisösbuk maripomnöŋ algetka mem kömuyöhawa malje.
Uŋa Töröŋan urunine geiga maljin ewö, ahakmemenini mönö mewöyök Uŋa miaŋön galöm köl neŋgii aka memba malbin.
Mewö mala qetbuŋa omaŋi neŋgimegö kude kapaŋ köla öne töhön kude aiweliköm aŋgumakŋe. Urubölö ak aŋgubepuköra mönö uruköŋgaŋ kude aka uruöngöp qakŋe kude ak aŋgumakŋe. Mewöyök körögisigisi kude ahakŋe. Mewö.
O urumeleŋ alaurupni, kunŋan köna oŋgita siŋgisöndok aiga miwikŋaize ewö, urumeleŋ alaurup eŋön mönö mökököli qakŋe ala ewö mindiŋgöm waŋgigetka kunbuk köna miwikŋaima. Mewö aka nangak mewöyök esapesapnöŋ et guhubapuköra mönö galöm mem aŋguba malman.
Lömbötŋini mönö bauköm aŋguba bisimakŋe. Mewö miaŋön Kraistkö Köna keuŋi wuataŋgögetka ölŋambuk ahakŋa.
Kunŋan eretŋi mala töndup nanŋaŋgö möri öŋgöŋgöŋi akzawi, yaŋön mönö nanŋi tilipköm aŋgumakza.
Mewö kude akŋemö, mohot mohot eŋön mönö nanŋini ahakmemeŋini kewöta esapkögetka dop kölma. Mewö aka alaŋini oŋgita qetbuŋaŋinambuk akzeaŋgöra kude aiwelikömemö, mönö nanŋini könaŋinaŋgörök sileŋini möpöseigetka dop kölma.
Anutunöŋ lömbötnini murutŋi murutŋi mendeŋ neŋgiiga nanŋök nanŋök bisimakzin. Miaŋgöra nanini tosatŋi yembuk likeplikep ala kewöt aŋgubingö osimakzin.
Böhi qaqazunöŋ kungöra Buŋa keu kusum waŋgimakzawi, yaŋön mönö miaŋgö töwaŋi meleŋda yuaiŋi ölöpŋi pakpak mendeŋda bahöŋi waŋgimakŋa.
Nanŋini mönö kude tilipköm aŋgumakŋe. Kunöŋ nene warökŋi kömöriga ölŋi miaŋgö dop ahui miwikŋaima. Keu miaŋgö dop Anutunöŋ bölöŋamnini eka likepŋi miaŋgö dop neŋgima. Miaŋgöra Anutu mi azi omaŋi ewö mepaqepaik ak waŋgibingö osimakzin.
Urusilegö sihim kömbönaŋi bölöŋan kun nam köl waŋgiiga miaŋgö warökŋi laŋ kömörakzawi, yaŋön mönö miaŋgö köndeŋmöndeŋi miwikŋaiba bölimakŋa. Yaŋön bölimakŋapmö, Uŋa Töröŋan kun sölölöhöm waŋgiiga miaŋgö warökŋi kömörakzawi, yaŋön mönö ölŋi miaŋgö dop miwikŋaiba malmal köhöikŋaŋgö buŋaya aka malma.
Nini jegep kinda nup ölöpŋi ölöpŋi memba mala miaŋgöreŋ mönö löwöriba zölokzölok kude akŋe. Taŋqaŋ aka nup qahö mosötpin ewö, ölŋi meme nalöŋan kam kuŋguiga nupninaŋgö töwaŋi mönö miwikŋaibin.
Miaŋgöra gölmenöŋ malbinaŋgö dop neŋön mönö ambazip ölöpŋi ak eŋgibingö jegep kinda malbin. Urumeleŋ könagesö uruŋe maljei, i mutuk alabauk ak eŋgimakin aka yeŋgö andöŋine ambazip tosatŋi pakpak köna asuhuiga mem ölöwak eŋgimakin.
Pol nöŋön kirifi memba nani börönan kulem je ketaŋi ki eŋgöra ohozali, mi ekŋe.
Ambazip Anutugö aiwesökŋi sileŋine yandimegöra kuŋgum eŋgimakzei, yeŋön mönö körek sile megetka gölme ambazipnöŋ yeŋgöra mötket öŋgömapköra kapaŋ kölakze. Kraistnöŋ maripomnöŋ kömuyöhi, keu miaŋgöra sesewerowero ak eŋgibepuköra mönö mewö kuŋgum eŋgimakze. Miaŋgö könaŋi murutŋi kun qahö.
Anutugö aiwesökŋinambuk mieŋön mönö nanŋinak mewöyök Köna keu qahö wuataŋgöm teköba malje. Mewö qahöpmö, eŋgö sileŋini yandimegö mötzeaŋön mönö eŋgö sile kitipŋinaŋgöra aka nanŋini sileŋini mem öŋgöba qetbuŋaŋinambuk akingö mörakze.
Mewö mörakzemö, nöŋön Kembunini Jisös Kraist maripomnöŋ kömuyöhi, mönö Buŋa miaŋgöra aka sileni möpöseimakzal. Qetbuŋa murutŋi kun qahö jarumakzal. Mi yapmakek! Kraistnöŋ maripomnöŋ kömuiga yambuk toroqebiga mötmöt areŋnan uteköiga silik bölöŋaŋgö sisitŋi memakzal. Gölme ambazipnöŋ silegö ahakmeme bölöŋi membingö mötmöriba keu jimakzei, nöŋön mönö miaŋgöreŋ göröken köhömuŋi tandök akzal. Möpöseim niŋgimei me silene keu almei, miaŋgö likepŋi mi qahö meleŋmam. Gölmenöŋ keu kewöta tosatŋi mötket öŋgöi tosatŋi mötket eretŋi akzawi, mi mönö nöŋgö mötmöt areŋbuk dop mohot qahö akzahot.
Silenine aiwesök yandiget me qahöwi, miaŋön mönö dop mohot akza. Miaŋön gorosonŋi akzapmö, ahuahu dölökŋaŋgö dömŋi akzini, miaŋön mönö öl töhönŋi akza.
Ambazip ahuahu dölökŋaŋgö jimkutukutu keu wuataŋgöba maljei, Anutunöŋ Juda körek mi aka Anutugö urumeleŋ könagesö pakpak iŋini mönö ak kömum eŋgiiga luainöŋ malme.
Keu teteköŋi kewö jizal: Nöŋön Jisös qegeraŋgö löpötŋi mi nani silene ahöiga bisimakzalaŋgöra kunöŋ mönö urulömböt kude toroqem niŋgima.
O urumeleŋ alaurupni, Kembunini Jisös Kraistkö kalem möriamŋan mönö embuk ahöba uŋaŋini kötuetkömakŋa. Keu mi ölŋa.
Anutunöŋ Pol ni jitsihitŋaŋgö dop melaim niŋgiiga Kraist Jisösgö aposol akzal. Mötnarip alaurup sarakŋi Kraist Jisösbuk qekötahöba Efesus sitinöŋ maljei, nöŋön embuk keu eraum mötpingöra kimbi ki ohozal.
Anutu Iwinini aka Kembu Jisös Kraist yetkön mönö kalem möriam eŋgiyohotka luainöŋ malme.
Neŋön Kembunini Jisös Kraistkö Iwi Anutuŋi möpöseimakin. Yaŋön nini Kraistpuk qekötahöinga uruninan ölöwakŋapköra Suep mirigö kötumötuetŋi aka kalemŋi könaŋi könaŋi mi urunine alöha kayambu asuhui mala kotket.
Anutunöŋ nini mutuk möpŋaŋgö möpŋeyök kewö akingöra möwölöhöm neŋgiyök: Kraistnöŋ nam köl neŋgiiga neŋön yaŋgö buŋaŋi sarakŋi aka Anutugö jemesoholŋe keunini qahö kinbin. Mewö möwölöhöm neŋgiba miaŋgö andöŋe Suep gölme miwikŋaiba al etkiyök. Nalö miaŋgöreŋök könahiba ambazip jöpaköm neŋgiba mala korök.
Jöpaköm neŋgiba urusihimŋaŋgö dop qeljiŋe keu jit areŋi ala keunini kewö jim teköyök: Jisös Kraistnöŋ nam köl neŋgiiga Anutunöŋ neŋgömeiga nanŋi nahönböraturupŋi akin.
Wölböt Nahönŋi neŋgöra melaiiga eta Anutugö kalem möriamŋaŋgö kukösumŋi buŋabuŋaŋambuk köleŋda söŋgöröŋi qahö öne neŋgiyök. Nini mönö kalem möriamŋi miaŋgöra Anutu möpöseim waŋgimakin.
Anutugö kalem möriamŋaŋgö köweŋi mi keta bölökŋi. Miaŋgö dop Jisösnöŋ sepŋi mokoba miaŋön sohopnini meyök. Mi meyöhaŋgöra Anutunöŋ ölöp siŋgisöndoknini mosöta saŋgoŋ neŋgimakza.
Yaŋön kalem möriamŋi mi köweŋeyök keleŋmaleleŋ mokoiga qaknine öŋgöyök. Mötkutukutuŋi öŋgöŋgöŋi pakpak miaŋgö dop kewö möt asarim neŋgiyök:
Anutunöŋ mutuk nanŋi uruŋe keu areŋ jöhöba möri ölöwahiga tölapŋe ahöi öne mala kotketmö, Kraistnöŋ Anutugö keu jitŋaŋgö dop wuataŋgöba eta neŋgöreŋ indeliga eka mörin.
Anutunöŋ mutuhök kalem möriam areŋaŋgö könaŋi kewö mötmöriyök, “Anutu nöŋön areŋ mi wuataŋgöba mala malbiga nalöŋi törörök kam kuŋguiga miaŋgöreŋ ölŋambuk aiga kewö asuhuma: Körek Suep mirigö jakeŋi jakeŋi miaŋgöreŋ me gölmenöŋ ahuba maljei, nöŋön mönö mi pakpak mindiriba jöhöm eŋgimam aka Kraist kuŋgum waŋgibiga körek yeŋgö bohonŋini mohot aka malma.”
Anutunöŋ mutuhök nanŋi uruŋaŋgö dop keu jöhöi ahözawi, mönö areŋ miaŋgö dop kuŋgukuŋgu keuŋi jiiga yuai pakpak asuhumakza. Nanŋi areŋi miaŋgö dop qeljiŋe Juda könagesö nini nanŋi buŋaŋi aka malbingöra jim teköba al neŋgiyök. Miaŋgö dop nini tosatŋan Kraistpuk qekötahöinga meköm neŋgiiga buŋaŋi börösamot ewö aŋgön köla memba maljin.
Juda könagesö neŋön Kraistnöŋ galöm köl neŋgimapkö mamböta qeljiŋe jörömqöröm ak waŋgiba mala korini, yaŋön nini Anutugö kukösumŋi buŋabuŋaŋambuk möpöseiba malbingöra aka möwölöhöm neŋgiyök.
Kian kantri eŋgöreŋök tosatŋan mewöyök Kraistpuk toroqeba qekötahöget. Amötqeqegö Ölöwak Buŋaŋi jigetka keu ölŋi mi möta uruŋini meleŋget. Uŋa Töröŋi yaŋön Anutu buŋaŋaŋgö muŋgem aiwesökŋi akza. Uŋa mi melaii etmapkö keu jöhöyöhi, yaŋön mönö mi uruŋine ali geyök. Kraist möt narim waŋgigetka Anutunöŋ aiwesökŋi kömbönaŋi mi mekötahöm eŋgiiga malje.
Anutunöŋ könagesöurupŋi Suep Buŋa neŋgimamgö keu jöhöyöhi, mi membingö aiwesökŋi Uŋa Töröŋi mi mutuk al neŋgiyök. Uŋa Töröŋi urunine ali maljawaŋgöra mönö kewö möt köhöizin: Anutunöŋ lök sohopnini memba buŋaurupŋi ahinga biaŋ gölmenöhök neŋguaŋgiriga Suepnöŋ öŋgöba oyaeŋkoyaeŋ akin. Miaŋgöra mönö Anutugö kukösumŋi buŋabuŋaŋambuk möpöseimakin. Mewö.
Mewö oyaeŋkoyaeŋ akingöra aka nöŋön Efesus eŋgöra köulukömakzal. Eŋön Kembu Jisös pöndaŋ möt nariba ambazip sarakŋi pakpak uruŋinan jöpaköm eŋgimakzei, tosatŋan miaŋgö buzup keuŋi jigetka möral.
Miaŋgöra buzup keu mi mörali, nöŋön mewöyök eŋgöra aka Anutu möpöseiba mala qahö mosöral. Qahö. Nöŋön köuluköba miaŋgöreŋ mötmörim eŋgimakzal.
Mötmörim eŋgiba Kembunini Jisös Kraistkö Anutuŋi mi kewö köuluköm waŋgimakzal, “O Iwi kukösum Toŋi, gi mönö Uŋagi Töröŋi Efesus alaurup eŋgiman. Uŋa mi uruŋine alnöŋga mötkutukutuŋini qainŋi kun asuhuiga Anutugö könaŋi ölöpŋanök indeliga möt yaköme.
Anutu, gi mönö uru jeŋini mem asarinöŋga nangi Buŋagahö könaŋi möt yaköme.” Anutunöŋ nanŋi ambazip sarakŋi neŋgöra Suep Buŋa kukösumŋi buŋabuŋaŋambuk mi neŋgimamgö keu jöhöiga iŋini yuai mi asuhumapkö al mamböta jörömqöröm akŋegöra eŋgoholök. Jörömqöröm aketka Jisösnöŋ kunbuk asuhuiga aködamunŋinambuk akŋei, iŋini oyaeŋkoyaeŋ miaŋgö könaŋi möt sölöŋgömegöra köulukömakzal.
Möt narim waŋgiinga Anutugö kukösum köhöikŋan urunine sehiba nup memakzawi, miaŋön mönö keta bölökŋi teteköŋi qahö akza. Iŋini miaŋgö könaŋi möt kutumegöra köulukömakzal. Ösum-mumuŋi wewelipŋambuk miaŋön silenini kutuba inahöm neŋgimakzawi, Anutunöŋ miaŋgö kukŋi kewö kondel neŋgiyök:
Anutunöŋ kukösumŋi nupnöŋ ala Kraist mem gulim waŋgii kömupnöhök wahörök aka waŋgiriga Suep mire öŋgöba selŋi selŋi liliköba jakeŋi jakeŋi eŋgoŋgiriga Anutunöŋ böröŋi ölŋe dum tatat mutukŋe ali tatza.
Ali jakömbuak dumŋe tata öröyuai pakpakö bohonina kinja. Bem suahö galöm aka yeŋgö nemböŋine jembon pom aka gawman kiap öŋgöŋgöŋi eretŋi kukösumŋinambuk kembu ak neŋgimakzei, Kraistnöŋ mönö mi körek pakpak galöm köl eŋgimakza. Suep mire, gölmenöŋ aka mietkö sutŋire galöm qet pakpak qet eŋgigetka bisizei, Kraistnöŋ mi körek eŋgoŋgita öŋgöza. Gölmegö nalö kewöŋeyök qahöpmö, könaŋgep nalö qainŋi kun asuhuiga mal öŋgöbini, miaŋgöreŋ mewöyök öröyuai pakpak galöm köla mal öŋgöma.
Anutunöŋ uŋa, ömewöröme, ambazip aka öröyuai pakpak mi memba eta Kraistkö bapŋe al neŋgii malinga Kembunini öŋgöŋgöŋi akza. Anutunöŋ Kraist mi urumeleŋ könagesö neŋgiba bohonini kinmapköra kuŋgum waŋgiiga malja.
Yaŋön kötal neŋgiba bohonini aiga neŋön yaŋgö ölŋaŋgö köna börö su-urupŋi akzin. Kraistnöŋ nöröwök aiga qahö dop kölbawakmö, neŋön yaŋgö törömunŋi aka toroqeinga ölŋan asuhum tiŋgiriga dop kölja. Kraistnöŋ mewöŋanök öröyuai pakpakö törömunŋina kun aka toroqeiga körek pakpak mieŋön mönö Anutugö aködamunŋinambuk asuhuba dop köla anakze. Mewö.
Mutuhök köna oŋgita siŋgisöndokŋi siŋgisöndokŋi akeraŋgöra malmal köhömuŋi mala kotket.
Iŋini nalö miaŋgöreŋ gölmegö ahakmeme bölöŋi wuataŋgöget. Ömewöröme yeŋgö Kembuŋinan nalö kewöŋe Suep gölme sutŋire mala qeqetal ambazip uruŋini sölölöhöba galöm köl eŋgimakzawi, mönö yaŋgöreŋ qekötahöba tem köl waŋgiba malget.
Neŋön körek mewöŋanök mutuk yeŋgö sutŋine silebile aka laŋ malin. Uru silegö sihim kömbönaŋnini bölöŋi wuataŋgöba nanine imbi-imbi malin. Mewö laŋ malinga Anutunöŋ neŋgehi qahö dop köliga irimsesewölŋi qaknine ali malin. Qeqetal ambazip tosatŋi yeŋgö dowök Anutugö irimsesewölŋaŋgö buŋaya aka malin.
Mewö malinmö, nalö kewöŋe mewö qahö. Anutunöŋ ak-kömukömuŋi teteköŋi qahö miaŋön mönö jöpaköm neŋgiyök.
Köna oŋgita Anutu qetala miaŋgöra köhömuŋi aka malinmö, Anutunöŋ Kraist mem guliyöhi, nini mewöyök mönö mewöŋanök mem gulim neŋgiiga köhöiba maljin. Yaŋgö kalem möriamŋan mönö amöt qem eŋgiiga kunbuk letotket.
Kraistnöŋ wahöröhi, nini mewöyök mönö mewöŋanök neŋgömindiiga köhömuŋeyök wahörin. Anutunöŋ Kraist Jisös waŋgiriga Suep mire öŋgöyöhi, nini mewöyök mönö mewöŋanök Suep malmalgö jake ahözei, mönö miaŋgöreŋ al neŋgiiga yambuk tosatŋi galöm köl eŋgiba maljin.
Anutunöŋ kewögöra mewö al neŋgiyök: Anutunöŋ kalem möriamŋaŋgö köweŋi teteköŋi qahö miaŋön aukŋe asuhui möt asaribingöra mörök. Möt asariba könaŋgep nalöŋi nalöŋi qainŋi kun asuhugetka teteköŋi qahö mal öŋgöbini, nalö miaŋgöreŋ mi neŋgim qarimapköra mörök. Anutunöŋ Kraist Jisös melaiiga kaba urukalemŋi mewö kondel neŋgiyök.
Anutu möt narim waŋgigetka kalem möriamŋan mönö amöt qem eŋgiiga kunbuk letotket. Nanŋini nam köl aŋguba mewö miaŋön qahö letotketmö, Anutunöŋ mi kalemŋa ak eŋgiyök.
Nanŋinak yuai kun ak sorokögeraŋgöra aka qahö letotket. Kunöŋ kun nanŋi sileŋi memba öŋgöbapuköra mönö kalem möriamŋaŋgörök aka mewö ak eŋgiyök.
Nini Anutugö börösöwöya maljin. Kraist Jisösbuk qekötahöinga Anutunöŋ uru dölökŋi miwikŋaiba al neŋgiyök. Anutunöŋ qeljiŋe nup ölöpŋi ölöpŋi möwölöhöba mözözömgöyöhi, neŋön mi memba malbingöra mewö miwikŋaim neŋgiiga maljin. Mewö.
Miaŋgöra aka Efesus iŋini mutuk Juda ambazip qahö ahuba Anutugö könagesö qahö malgeri, mönö mi mötmöriba malme. Tosatŋan eŋgöra kewö jiba jim eŋgimalget, “Nini Anutugö aiwesökninambuk maljinmö, kantri tosatŋi iŋini ambazip omaŋi aiwesökŋini qahö!” Qet mi azi börönöŋ aiwesök silenine yandimakzei, mönö mi mötmöriba jimalget.
Iŋini nalö miaŋgöreŋ uruŋini Kraistpuk qahö jöhöba öne yaigep malget. Kian kantri iŋini Juda könagesö neŋgö kau likepurupnina malget. Anutunöŋ ambazip nanŋaŋgöra möwölöhöm neŋgii maljini, iŋini neŋgö sutnine qetŋini qahö malget. Anutunöŋ Buŋaŋi alaurupŋi eŋgimamgö jiba keu jöhöyöhi, iŋini mi qahöpmahöp möt kutuba tönpin malget. Oyaeŋkoyaeŋ akingö jörömqörömŋini qahö. Anutuŋini qahö tandök gölmenöŋ önewat laŋ malget. Mönö mia mötmöriba malme.
Iŋini mutuk tikep malgetmö, Kraist Jisösbuk qekötahögetka sepŋan saŋgoŋ eŋgiiga nalö kewöŋe amqeba Anutugö kösutŋe kaba malje.
Kraistnöŋ nanŋak luai Tonini akza. Yaŋön Juda könagesö aka kian kantri ambazip kambu yahöt nini mindirim neŋgiiga kutulaŋgömakzin. Sutnine kerök ahöba sel paset köhöikŋi ewö mendeŋ neŋgiyöhi, yaŋön mönö soŋgo mi tumbaköba luluŋniga urumeleŋ könagesö mohot akzin.
Jisösnöŋ nanŋi gölme sileŋan kömuiga mewö miaŋön Juda neŋgöreŋ Köna keu aka miaŋgö jöjöpaŋ keuŋi aka jimkutukutu tosatŋi mi köndeŋnök. Sile kambu yahöt mindirim neŋgiba könagesö dölökŋi mohot akingöra mi köndeŋnök. Miaŋgöra uru dölökŋi miwikŋaiba al neŋgiiga Kraistpuk qekötahöinga sutnine luai qei asuhum neŋgiyök.
Kraistnöŋ kömumba keröknini maripomnöŋ qem kömui erök. Sileŋi mohot miaŋgö sepŋan mönö ambazip kambu yahöt neŋguaŋgiriga ölöp liliŋgöba Anutugö kösutŋe kabin. Mewö mindirim neŋgiiga ölöp böröqeqe akin. Mi ak teköba Kraistkö ölŋi mohot aka maljin.
Kraistnöŋ kaba luai asuhumapkö Buŋaŋi mi kian kantri ambazip Anutu andö qeba tikep malgeri, eŋgöra jim asarim eŋgiyök aka Juda ambazip Anutugö kösutŋe malini, mönö neŋgöra mohot jim asarim neŋgiba malök.
Kraistnöŋ Juda aka kian kantri ambazip nini körek nam köl neŋgiiga Uŋa Töröŋi mohotŋan köna kondel neŋgiiga ölöp amqeba Iwigö jemesoholŋe aŋgotpin.
Miaŋgöra iŋini Juda ambazip qahöpmö, töndup kian ambazip qandakŋi mi qahö toroqeba malje. Anutugö miri gölme toŋi sarakŋi aketka nembuk mohotŋe Anutugö urumeleŋ könagesö akzin.
Kezapqetok ambazip yeŋön mutuhök Anutugö keunöŋ tandö esim kuŋgugetka Kraist Jisösnöŋ nanŋak kaba tandö kömbönaŋnini aka aposol melaim neŋgiba bohonini kiniga Anutugö urumeleŋ jikeya akzin. Iŋini mewöyök tandö miaŋgöreŋ aŋgota naŋgönaŋgö ak aŋguba köhököhöi miwikŋaimakze.
Yaŋön mönö miri mi jömukŋanök mindirim jöhöiga kinakza. Nini Kembubuk qekötahöba kinda kutulaŋgöinga mötnaripninan köhöim qariiga Anutugö urumeleŋ jike kömbukŋi akzin. aka
Iŋini mewöyök Kembugöreŋ qekötahöba urumeleŋ alaurup tosatŋi yembuk kutulaŋgöba mohotŋe kinda uruŋini naŋgöm aŋguba köhököhöi miwikŋaimakze. Mewö kinda Anutugö urumeleŋ jike aketka Uŋa Töröŋi uruŋine ala miaŋön nanŋak jikeŋi miaŋgö uruŋe malja. Mewö.
Könaŋi miaŋgöra aka Pol nöŋön kian kantri ambazip iŋini bauköm eŋgimamgöra nup memba maljal. Mewö malbiga Kraist Jisösgö nupŋi mealaŋgöra kösö mire al niŋgigetka tata simin köla köulukömakzal.
Anutunöŋ kalem möriamŋi kantri tosatŋi eŋgöra mendeŋ eŋgiiga ölöwakŋegö nup niŋgiyöhi, iŋini mi ölŋa möt teköze.
Anutunöŋ keu areŋi tölapŋi indela jiiga möt yaközali, keu miaŋgö könaŋi lök töröpŋanök ohom eŋgial.
Ohom eŋgiali, iŋini kulem mi oyoŋda ölöp nöŋgö könani kewö möt asarime: Nöŋön Kraistkö könaŋi tölapŋi mi ölöpŋanök möt kutuzal.
Möpŋaŋgö möpŋeyök ambazipnöŋ könahiba mala kota malgeri, yeŋön nalö miaŋgöreŋ Buŋa tölapŋi miaŋgöra tönpin malget. Mewö mala kotketmö, nalö kewöŋe Uŋa Töröŋan mi Anutugö aposol aka kezapqetok ambazip tök-kutukutuŋi neŋgöra jim indeli mötzin.
Buŋa tölapŋi mi kewö: Kraist Jisösnöŋ Buŋa neŋgimapkö jiba keu jöhöyöhi, iŋini mi Juda nembuk öröröŋ aŋgön köla memba malje. Ölöwak Buŋanöŋ miaŋgö könaŋi mi kian kantri ambazip eŋgöra mewöyök kondel eŋgimakza. Iŋini uruŋini meleŋda ölöp nembuk mohotŋe kötumötuetŋaŋgö Buŋaŋi dop mohot memba malje. Uruŋini Anutubuk jöhöba mohotŋe Kraistkö ölŋi aka nembuk kambu mohot kinjin.
Yaŋgö kukösumŋan mönö nöŋgö uruni sölölöhöiga uruni meleŋbiga Anutunöŋ kalem möriamŋi söŋgöröŋi qahö niŋgiyök. Mi niŋgiiga köna asuhuiga Ölöwak Buŋagö nup meme azia ahal.
Nöŋön Anutugö könagesö sarakŋi pakpak eŋgö nembö bapŋine eretŋi kötökŋi maljal. Mewö maljalmö, Anutunöŋ töndup kalemŋi öŋgöŋgöŋi kewöŋi niŋgiyök: Nöŋön Kraistkö oyaeŋkoyaeŋ Buŋaŋi mi kian kantri ambazip eŋgöra jim asarimamgö simbawoŋ mötzal. Oyaeŋkoyaeŋ miaŋgö könaŋi mi körek esiba möt kutum teköbinaŋgö dop qahö.
Anutunöŋ möpŋaŋgö möpŋe yuai pakpak miwikŋaiba Buŋaŋi tölapŋi közamböriga ambazipnöŋ mala kota malgetka nalö miaŋgöreŋ tönpin malget. Miaŋgöra nöŋön Anutugö Buŋa areŋ tölapŋi mi galöm köla malbiga ölŋambuk ahakza. Nöŋön miaŋgö könaŋi aukŋe jibiga ambazip körekŋan möt sölöŋgömegöra simbawoŋ mötzal.
Anutunöŋ mötkutukutuŋi qainŋi kun könaŋi könaŋi indel neŋgiiga nalö kewöŋe urumeleŋ zioz kambu sutnine eraum möringa aukŋe ahum sehimakza. Anutunöŋ urusihimŋan kewö mörakza: Bem suahö galöm aka pom garata öŋgöŋgöŋi eretŋi Suep gölme sutŋire öröyuai pakpak galöm kölakzei, yeŋön mewöyök Anutugö mötkutukutuŋi mi kezap ala mötmegöra mörakza.
Yeŋön mi mötmegöra Anutunöŋ Buŋa areŋi mi möpŋaŋgö möpŋeyök nalö qahöpŋe uruŋan jim köhöiba ali ahöyök. Miaŋgö dop Kembunini Kraist Jisös melaiiga ölŋi miwikŋaiiga könagesöurupŋi aka mindiriba kinjin.
Kraistpuk qekötahöba kinda möt narim waŋgiinga Anutugö naŋguŋan mewö taliga ölöp yaŋgö jemesoholŋe aŋgotpingöra awösamkakak kinjin.
Miaŋgöra kewö ulet eŋgizal: Nöŋön kösö mire tata eŋön ölöwakŋegöra aka köŋjiliŋ möta malakzali, miaŋgöra uruŋinan mönö kude etma. Iŋini nöŋgö sihimbölöni miaŋgöra aka ölöp aködamunŋinambuk akŋe. Mewö.
Könaŋi miaŋgöra nöŋön Iwinini simin köl waŋgiba köulukömakzal.
Yaŋönök mönö iwinini mutukŋi akza. Yaŋgö dop Suep aka gölmegö könagesö pakpak neŋön iwi qet memba qerakzin.
Kewö köulukömakzal, “Anutu, gi mönö Uŋagi Töröŋi al eŋginöŋga uruŋinan köhöimakŋa. Göhö Buŋagi kukösumŋi buŋabuŋaŋambuk mi teteköŋi qahö köwege ahözawi, gi mönö kukösumgi miaŋgö dop mem köhöim eŋgimakŋan.
Mem köhöim eŋginöŋga ölöp Kraist möt narim waŋgigetka uruŋine dumŋi memba malma. Mewö maliga kesötŋini Kraistkö urukalemnöŋ möndömgöba mendawölget geiga töndangöba kinme.
Urukalemŋan nam köl eŋgiiga könagesö sarakŋi pakpak yembuk ölöp Kraistkö urukalemŋaŋgö könaŋi möt kutume. Jöpaköm neŋgimakzawi, urukalem miaŋgö dopŋi kewö: Göraŋi likeplikep teteköŋi qahö an bibihiza. Köröpŋi enduyaŋgö enduŋe angaiza. Köröpŋi euyaŋgö euŋe öŋgöza. Mewöyök dutŋe emuyaŋgö emuŋe geba ahöza.
Kraistkö urukalemŋan mönö gölmegö mötmötninaŋgö dopŋi oŋgitza. Mi möt kömumegöra kewö köulukömakzal: Anutu, gi mönö aködamungi pakpakö dop mötmöt Buŋagan uruŋini kokolak qeba musulumgöm eŋgiman.”
Anutu mewö köuluköba kewögöra möpöseimakzal: Nini mötmötnini oŋgita yuaigöra köuluköba qesibinak me jemeleŋ imut ala mötmöribinak ewö, yaŋön mönö yuai mi ölöp köhöiba neŋgima. Anutu kukösumŋan urunine nup memakzawi, yaŋön mönö miaŋgö dop köuluk aka mötmöt dopnini oŋgit teköba amqeba yuai pakpak ölöp ak neŋgimakŋa. Miaŋgöra möpöseim waŋgimakin.
Urumeleŋ könagesö neŋön tokoba Kraist Jisösgöra aka Anutugö qetbuŋaŋi möpöseininga aködamunŋambuk aka ahöma. Mi gwöt isik ahöm köhöiba teteköŋi qahö ahöba öŋgömei, nalö miaŋgöreŋ mönö mewöŋanök aködamunŋambuk aka ahöma. Keu mi ölŋa.
Nöŋön Kembubuk qekötahöba kinda nupŋi mealaŋgöra kösö miri azia akzal. Keu mi jim teköba uruŋini keu kewö jiba kuŋguzal: Anutunöŋ ahakmeme aködamunŋambuk aka memba malmegöra eŋgoholöhi, miaŋgö dop iŋini mönö malmal qainŋi kun malme.
Mönö uruŋini memba et ala keu bapŋe anda guŋbönjönjöŋ qakŋe ambazip ak eŋgiba malme. Lömböt mökösöŋda malme. Mönö lolongöba bölöŋaŋgö kitipŋi kude mememö, qaqaeŋgiba jöpaköm aŋguba malme.
Uŋa Töröŋan uruŋini qezaköba luaigö kösönöŋ jöhöba mindirim eŋgimakzawi, iŋini mönö uru jöhöjöhö mi sutŋine ahömapköra kapaŋ köla kinme.
Anutunöŋ eŋgoholöhi, miaŋgöreŋ mönö öröröŋ oyaeŋkoyaeŋ akingö jörömqörömŋini mohot miyök al eŋgiiga al mamböta malje. Miaŋgö dop iŋini mewöŋanök Kraistkö öl kembaŋi mohot aketka Uŋa Töröŋi mohotnöŋ mönö inahöm eŋgiiga malme.
Kembunini mohotnöŋ galöm köl eŋgiiga öröröŋ möt narim waŋgigetka o melun mohot miyöhök mem eŋgigetka mohot aka malje.
Anutunini mohotnöŋ körek iwi ak neŋgimakza. Yaŋön yuai pakpak körek neŋgoŋgita Kembu öŋgöŋgöŋi ak neŋgimakza. Mewö aka jitŋi tem kölbingöra körek kuŋguba inahöm neŋgiba urunini dop malmal tatat ak neŋgimakza.
Miaŋgö dop öröröŋ Kraistkö ölŋi mohot maljinmö, Kraistnöŋ kalem möriamŋi mokoba sihimŋaŋgö dop neŋgiyök. Nup memegö mötmöt kalem könaŋi könaŋi mi mohot mohot neŋgöra dopnine mendeŋ neŋgiiga maljin.
Miaŋgö keuŋi mi kewö jigetka Buŋa Kimbinöŋ ahöza, “Yaŋön euyaŋgöreŋ öŋgöba kinda kösö ambazip gwötpuk eŋgömeiga buŋaurupŋi aketka kalemŋi kalemŋi mi ambazip neŋgöra neŋgiyök.”
“Euyaŋgöreŋ öŋgöyök,” Anutunöŋ keu mi mönö denöwögöra jiyök? Miaŋgö könaŋi kewö: Kraistnöŋ mutuk Suepnöhök erök. Mönö gölme dutŋe emuyaŋgöreŋ geyök.
Eröhi, yaŋön mönö mewöyök liliŋgöba eu öŋgöyök. Öŋgöba Suep mirigö jakeŋi pakpak eŋgoŋgita qakŋe euyaŋgöreŋ öŋgöba malja. Miaŋgöreŋ mala Suep gölmegö öröyuaiŋiri pakpak mi ösumŋan kokolak qeba jömuk dop köl teköba malja.
Kraistnöŋ ambazip neŋgöra mötmöt kalemŋi könaŋi könaŋi kewö mendeŋ neŋgiyök: Nupŋi mendeŋ neŋgiiga tosatŋan melaimelai ambazip bohonŋi (aposol) aket. Tosatŋan kezapqetok ambazip (profet) aket. Tosatŋan urukuŋgukuŋgu ambazip (ewanjelis) aket. Tosatŋan lama galöm (pasto) aka kusum neŋgineŋgi böhi qaqazu aket.
Kraistkö ölŋi mi urumeleŋ ambazip. Neŋön yeŋgö uruŋini naŋgöinga köhököhöi miwikŋaibingöra nupŋi mewö mendeŋda kuŋgum neŋgiyök. Könagesö sarakŋi neŋön körek urugö nupŋi membingö jöjöröm teköba malbingöra aka mewö inahöm neŋgiyök.
Mewöŋa mewö nup murutŋi murutŋi memba mala Anutu möt nariba könaŋgep Nahönŋi möt yaköm soroköba miaŋgöreŋ qezaköm aŋguba mohot aka kinbin. Anutugö mötmötŋi aka aködamun yuaiŋi pakpak mi mönö körekŋanök Kraistköreŋ ahöza. Neŋön Kraistkö köweŋeyök mötmöt ösumŋi öröinga musulumgöm neŋgiiga qarim sehiba köhöiba malinga aködamunŋi köl neŋgii körek asuhui malbin.
Toroqeba namande tandök malbinbuköra Kraistnöŋ urunini kuŋguba nanŋi ewö aködamuninambuk akingöra inahöm neŋgimakza. Namande tandök malinga qewöloŋ ambazipnöŋ areŋ i me wai ala möndöba tutuhum neŋgigetka tala et neŋguyöhi, iŋini mönö miaŋgö dop aka laŋ malbepuk. Luhutnöŋ lilikqilik qeiga köwetnöŋ kunduriga sirinöŋ gödöwöröt laŋ waŋgiriga an qem kam qem aka simbiŋsambaŋ ahakza. Miaŋgö dop gölme ambazipnöŋ silenöŋ alal aka unji memba tilipmötmöt miwikŋaiba ambazip laŋ kusum eŋgigetka jaŋjuŋ ahakze.
Miaŋgö dop laŋ kude malmemö, keu ölŋanök töp jiba jöpaköm aŋguba malme. Mewö mala Kraistnöŋ nöröpnini akzawi, kesötŋini mönö yaŋgöreŋ möndömgöget geiga töndangöba yuai pakpak miaŋgöreŋ qarim köhöiba aködamunŋinambuk aka malme.
Kraistnöŋ nöröpnini aka ölŋi jömuhök galöm köl neŋgiiga ginimuramŋi körekŋan mönö ölŋaŋgö köna böröŋi mindiriba jöhöm neŋgigetka kutulaŋgömakzin. Ösum mohot mohot ahöm neŋgizawaŋgö dop mönö nupnini memba kötöngöba jöpaköm aŋguinga ölŋi miaŋön köhöiba qarimakza. Mewö.
Mewö akzinaŋgöra nöŋön Kembugö jitŋe memba galöm meme keu kewö jibi möt yaköme: Urumeleŋgö kopa ambazip uru mötmötŋini sohoiga nesak ewö aka öne omaŋi laŋ malakzei, iŋini yeŋgö tandök bölöŋi kude toroqeba aka memba malme.
Urumeleŋgö kopa ambazip yeŋgö urumötmötŋinan söŋauiga Anutubuk malmalgöra siksauk aka sohoze. Mötmöt bölöŋan uruŋini gwözöŋda duhuyöhaŋgöra aka gukmaulem aka tönpin malje. Miaŋgöra Anutugöreŋ malmal köhöikŋe qahö qekötahömakzemö, nanŋinök laŋ töhön malje.
Galömŋini qahö mem aŋgugetka uruŋini gwözöŋ teköiga gamu taŋgeŋ malje. Uruŋini kaiseronöŋ jöhöba qewöloŋ yuaigöra laŋ söŋgaiba tölöhomakze. Yuai membagun membingö nepaqepalok köpösöŋgömakze.
Yeŋön mewö ahakzemö, iŋini Kraistpuk malmalgö könaŋi mi mewö qahö kusum eŋgiget mötket.
Iŋini keu ölŋaŋgö Toŋi Jisösbuk qekötahögetka miaŋgö dop könaŋi kusum eŋgigetka ölŋi kewö möt yaköget:
Mutuk ahakmemeŋini walŋi wuataŋgögetka sihim kömbönaŋini bölöŋan isimkakalek ak eŋgiiga ayuhum aŋgubingö aket. Köna kusum eŋgiget mötkeri, miaŋgö dop mönö uruŋini walŋi meteköm gila andö qeme.
Urumötmötŋini mem guliget kölöŋaiba malmegöra köna kusum eŋgiget.
Anutunöŋ nini nanŋi kaisoŋgolomŋaŋgö dop sarakŋi aka mal köhöibingöra miwikŋaim neŋgiyök. Uru dölökŋaŋgö malmal solanŋi wuataŋgöbingöra mönö al neŋgiyök. Miaŋgöra uru dölökŋi miyöhök mönö bök kölget geiga malme. Köna mi mönö mewö kusum eŋgigetka möt yaköget.
Köna mewö ahöiga nini Kraistkö ölŋi mohot miaŋgö uruŋe darumun ewö mindiriba ala-ala aka maljin. Miaŋgöra muneŋ mi mönö meteköm gilget geiga sutŋine keu ölŋanök pakpak eraum möta malme.
Tembula kukpiriŋnöŋ akŋe ewö, mönö töndup siŋgisöndok kude akŋe. Irimŋini seholimawi, keuŋini mi mönö zilaŋ wehön jeŋan qahö teköba geiga jim tekögetka solanima.
Mewö Bölöŋaŋgö Toŋan sutŋine kaŋgotpapuköra qeapköba nalö kun kude waŋgiba zilaŋ yakörime.
Kunŋan yoŋgorö meme malöhi, yaŋön mewö kunbuk kude akŋa. Mewö qahöpmö, mönö nanŋi böröŋan nup kapaŋ köla memba malma. Nup memba nanŋi nene inapŋi miwikŋaiba ölöp amqeba ambazip wanapŋi naŋgöm eŋgimakŋa.
Keu lösö kun jitŋineyök kude etmapmö, keu ambazip uruŋini naŋgöba mem köhöimawi, mönö miyöhök jiba malme. Ambazip keuŋini möta uruŋini ahözawaŋgö dop qambaŋgöra osizei, mönö miaŋgö dop goro eŋgigetka keu nahömŋi möta ölöwakeak.
Anutunöŋ buŋaurupŋi sohopnini meiga Suepnöŋ öŋgöbini, nalö miaŋgöra aiwesökŋi kömbönaŋi mekötahöm eŋgiiga uruŋine geba Anutugö muŋgemŋi akza. Miaŋgöra Anutugö muŋgemŋi Uŋa Töröŋi mi mönö wösöbirik kude qem waŋgime.
Iŋini mönö urukömbuk, urukondum aka urusiŋgok pakpak mi qeköba gilget köröwen tatma. Urukönöpnöŋ kude jula eŋgohoiga uruŋinan auba yom qeta jim aŋgubepuk. Mewöyök andöqeqe keu töhöreŋ mi kude jime. Aŋgöjörak könaŋi könaŋi uruŋini tölöhobapuköra mi mönö körek andö qegetka tikep ahöma.
Tikep ahömapmö, ala-ala ak aŋguba mököliba guŋbönjönjöŋ qakŋe ak aŋguba malme. Kraistpuk qekötahögetka Anutunöŋ siŋgisöndokŋini mosöta saŋgoŋ eŋgiyöhi, iŋini mönö miaŋgö dop toroqeba köpösihitŋini mosöt aŋguba malme. Mewö.
Anutugö wölböt nahönböraturupŋi akzeaŋgöra silikŋini mönö kapaŋ köla Anutunöŋ ahakzawaŋgö dop aka wuataŋgöba malme.
Kraistnöŋ jöpaköm neŋgiba malmalŋi neŋgöra aka köleŋda mosörök. Jöwöwöl ohogetka köwakŋan öŋgözapma, Anutunöŋ miaŋgö dop Kraist malmalŋaŋgö kalemŋi mi möt aŋgön köli wörönŋi umköhöwakŋambuk ewö aka yaŋgö jeŋe pukpuköiga söŋgaiyök. Iŋini mönö mewöyök urukalemnöŋ kinda Kraistkö dop jöpaköm aŋguba aka memba malme.
Serowilin, qewöloŋ aŋgöjörakŋambuk könaŋi könaŋi me yuai membagun membingö nepaqepalok (gridi) silikŋi mi Anutugö jeŋe qahö dop kölja. Miaŋgöra Anutugö ambazip sarakŋi akzeaŋgö dop yuai mewöŋaŋgö keuŋi kun mi sutŋine kude misiriba jigetka mötme. Saumbaŋ!
Aŋgögönahitnöŋ lösö keu imbiloŋloŋambuk aka uruqahö keu sinŋi sinŋi mi kude jime. Miaŋön uruŋini tölöhoiga qahö dop kölja. Miaŋgöra mi mönö mosöt teköba möpömöpösei keu jim sehiba malme.
Keu kötŋi ki mönö möt kömume: Kunŋan serowilin me qewöloŋ aŋgöjörakŋambuk me membagun membingö nepaqepalok köpösöŋgömakzawi, yaŋön mönö Anutugö bemtohoŋi buŋa qem aŋgumamgö osima. Ahakmeme miaŋön bem muneŋi me tandö lopioŋ möpöseim eŋgimakzeaŋgö tandökŋi akza. Mewö akzawaŋön mönö Kraist aka Anutu yetkö bemtohoŋ uruŋe aŋgotpingö osima.
Anutunöŋ siŋgisöndok mewöŋaŋgöra aka tembula irimsesewölŋi qeqetal ambazip yeŋgö qakŋine ali öŋgömakza. Miaŋgöra kunŋan keu omaŋi mewöŋi jiba kelök ala tutuhuba tilipköm eŋgibapuk.
Miaŋgöra ambazip mewöŋi mönö andö eŋguba yembuk köisirik kude malme.
Mutuk söŋaupuk malgetmö, nalö kewöŋe Kembubuk qekötahöba kinda yaŋgö asakŋambuk malje. Ahakmemeŋini mönö asakŋaŋgö buŋaya akzeaŋgö dop aka memba malme.
Asakŋaŋgö buŋa akzeaŋgö töhötmöriam ölŋi mi kewö: Iŋini ahakmeme ölöpŋi wuataŋgögetka Anutunöŋ keuŋini jim teköi solanime aka keu öl töhönŋanök jiba malme.
Wani yuai Kembugö jeŋe dop kölmawi, miaŋgö könaŋi mönö jaruba kewöta möt asarime.
Söŋaupkö ahakmeme gilipitŋi (ambetakŋi) aka memakzei, yembuk mönö köisirik kude toroqeba malme. Yeŋgö bölöŋamŋini mi mönö indela asakŋe ala jim eŋgime.
Tosatŋan siŋgisöndok tölapŋe ahakzei, mi mönö aukŋe jibingö gamuŋambuk akapuk.
Anutugö asakŋan siŋgisöndokŋini pakpak mem asariiga könaŋamŋini ölŋan mönö aukŋeyök asuhuma.
Asakŋaŋgö Toŋan mönö tölapŋaŋgö yuaiŋi pakpak indeliga asakŋe aukŋeyök ahöma. Miaŋgöra keu kun kewö jigetka ahöza, “Gaun ahözani, gi mönö imbigi mötnöŋ. Mönö köhömuŋeyök guliba wahötnöŋga Kraistnöŋ mem asarim gihima.”
Keu miaŋgö dop ahakmemeŋini mönö mötkutukutu qakŋe aka memba malme. Morop aka tönpin malbepuköra mönö ölöpŋanök galöm mem aŋguba malme.
Kewöŋe nalö bölizawaŋgöra aka urugö nup membingö köna kun ahumawi, nalö mi mönö kude mösöhöba ayuhumemö, ambazip qöhöröŋine anda ösöŋ qambaŋ köl eŋgime.
Miaŋgöra uruqahö ewö laŋ kude malmemö, Kembugö jitsihitŋi mi ölöpŋanök möt asariba kinme.
Wain o köhöikŋi nemba eŋololoŋ akepuk. Nanŋini imbi-imbi malgetka mötmötŋini bölöŋan asuhugetka söŋaup malmalnöŋ titeköba geba ayuhubepuk. Miaŋgöra eŋololoŋ akepukmö, Uŋan Töröŋan mönö uruŋini kokolak qemapköra kapaŋ köla kinme.
Mönö Buŋa keu eraum möta Sumbara (sam), möpömöpösei liŋet (omsa) aka urugö liŋet tosatŋi mi urukönömŋinan köla Kembu möpöseimakŋe.
Mewö me mewö asuhuiga miaŋgöra mönö Kembunini Jisös Kraistkö qetŋi qeta Iwi Anutu sundan saiwap jim waŋgiba malme. Mewö.
Kraistkö jitŋi oŋgitpepuköra keŋgötŋini möta mönö sutŋine keu bapŋe anan ak aŋguba malme.
Kraistkö ölŋi mi urumeleŋ könagesö. Yaŋön miaŋgö nöröpŋi aka Amötqeqe Toŋi akza. Miaŋgö dop azinöŋ mewöyök anömŋaŋgö nöröpŋi akza. Miaŋgöra ambi iŋini mönö Kembugö keu bapŋe anangö dop nanŋini apurupŋini göda qem eŋgiba keuŋini bapŋe anda malme.
<range>
Urumeleŋ könagesö neŋön Kraistkö keu bapŋe kinjini, miaŋgö dop ambi eŋön mewöyök mönö apurupŋinaŋgö keu pakpak wuataŋgöba malme.
Kraistnöŋ nanŋi könagesöŋi jöpaköm neŋgiba neŋgöra aka malmalŋi tököba köleŋnöhi, miaŋgö tandök azi eŋön mönö mewöyök anömurupŋini jöpaköba urukalem ak eŋgiba malme.
Kraistnöŋ könagesöŋi Buŋa keuŋan tök kutuba ambi buŋaŋi sarakŋi akingöra o ewö miaŋön saŋgoŋda mösoloŋanim neŋgiyök.
Yaŋön nini ölulup sorok akingöra möta uru sönuetnini mösoloŋaniba töwöt boromŋi kun qahö akingöra kapaŋ kölakza. Könagesö sarakŋi köpösihitkö keunini qahö akingöra mörakza. Kraistnöŋ kaba neŋguaŋgiriga asakmararaŋe eu aŋgoringa jihilalomŋan neŋguiga ambi buŋaŋi ewö nini nanŋi jemesoholŋe al neŋgiiga aködamuninambuk kinbin.
Azi iŋini mewöyök mönö Kraistkö tandökŋi mewöŋi wuataŋgöba anömurupŋini jöpaköm eŋgiba malme. Anömŋi jöpakömakzawaŋön mönö nanŋi köyan köl aŋgumakza. Miaŋgöra nanŋini sileŋini köyan köl aŋgumakzeaŋgö tandök mönö anömurupŋini köyan köl eŋgigetka dop kölma.
Kunŋan kun nanŋi sileŋi nalö kunöŋ kazik qahö ak waŋgiyökmö, körek neŋön silenini gumohoba köyan kölakzin. Kraistnöŋ mewöyök könagesöurupŋi nini sileŋi ewö keuŋan gumohoba köyan köl neŋgimakza.
Urumeleŋ könagesö neŋön Kraistkö ölŋi akzin. Neŋön Kraist ölŋaŋgö törömunŋi aka maljin. Miaŋgöra gumohom neŋgimakza.
Buŋa keu kun kewö ahöza, “Miaŋgöra azinöŋ mönö iwinamŋi etkömosöta anömŋambuk qekötahöba yahöt yetkön silemohot aka malmahot.”
Keu mi söpsöp keu tölapŋi. Mi Kraist aka urumeleŋ könagesö neŋgö uru jöhöjöhöninaŋgöra jiba ohozal. Keu areŋ miaŋgö könaŋi mi tölapŋi aka dutŋi gegeŋi.
Mewö akzapmö, eŋgöra keu mi kewö jizal: Iŋini mohot mohotŋan mönö mewöyök anömurupŋini nanŋini köyan köl aŋgumakzeaŋgö dop jöpaköm eŋgiba malme. Anöm eŋön mönö mewöyök apurupŋini göda qem eŋgiba malme. Mewö.
Nahönbörat eŋgöreŋ ahakmeme diŋdiŋi mi kewö: Iŋini mönö Kembubuk qekötahöba iwinamyahötŋini yetkö jitŋiri tem köla wuataŋgöba malme.
Anutunöŋ jöjöpaŋ keu 1-2-3 mieŋgö teteköŋe töwa likepŋi neŋgimamgö qahö jii ahözapmö, jöjöpaŋ keu jaŋgö 4 mi törömunŋambuk. Mutuk kewö jiza, “Iwinamyahötki mönö göda qem etkiba malman.” Keu mi tem kölinga Anutunöŋ töwa likepŋi neŋgimamgö keuŋi kewö jöhöi ohoget ahöza,
“Göda qem etkinöŋga Anutunöŋ töhötmöriam gihiiga toroqeba gölmenöŋ nalö köröpŋi malman.”
Nahönböraturupŋinan irimsesewöl akepuköra iwi eŋön mönö urukanjam kude ak eŋgiba malme. Mewö qahöpmö, Kembugö Köna keu tem kölmegöra kusum eŋgiba miaŋgö dop mindiŋgöm eŋgigetka qarime. Mewö.
Welenqeqe iŋini mönö gölme qakŋe galömurupŋini yeŋgö keuŋini Kraistkö keu ewö tem köla jöraŋtauat kude ahakŋe. Keuŋini oŋgitpepuköra sömbuŋini möta jönömŋinambuk undui malme. Urugeŋmoŋ kude aka böŋ kinda aka memba malme.
Köŋdöwoŋ aketka ambazipnöŋ eŋgek sorimegöra qahöpmö, uruŋini nupnöŋ ala memba Anutugö jitsihitŋi wuataŋgöba Kraistkö welenqeqe tandök ahakŋe.
Gölme ambazip welen qem eŋgiba mewö miaŋön Kembugö welenŋi qemakzin. Mewö möta nupŋini mönö Kembugö jeŋe dop kölmawaŋgö dop uruölöwakpuk memba malme.
Keu ki mönö mötme: Eŋgö sutŋine tosatŋan nup toŋi malje aka tosatŋan toŋini töwa qahö öne welen qem eŋgiba etqeqeŋi malje. Mi töndup denike yeŋön nup ölöpŋi mi me mi memakzei, Anutunöŋ mönö miaŋgö töwaŋi al eŋgiiga buŋa qem aŋgume. Keu mia mönö mötmöriba malme.
Tourup aka welenqeqe eŋgö Kembuŋini mohot yaŋön Suep mire malja. Yaŋön ambazip tosatŋi qahö eŋgek soriba tosatŋi qahö qepureim eŋgimakzapmö, dop mohotnöŋ kewöta keunini jim teköm neŋgima. Galöm iŋini mi möt kutuzeaŋgöra mönö welenqeqe alaurupŋini simin titit ölöpŋi dop mohot ak eŋgiba öröm könöpkönöp memtöröp qemtöröp mosöta malme. Mewö.
Kimbini tekömamgö aiga keu kewö ohozal: Iŋini Kembubuk qekötahöba kingetka kukösumŋi ketaŋan mönö inahöba töngum eŋgiiga köhöimakŋe.
Bölöŋaŋgö Toŋan silenöŋ alalgö mötmöt areŋ könaŋi könaŋi alakzawi, iŋini mi mesohol köla kin köhöimegöra mönö Anutugö wahijamba pakpak memba kölget gem aŋgum teköiga malme.
Nini gölme ambazip sep busuŋinambuk yembuk bim qahö aumakzinmö, bem suahö galöm aka iwiluhut bölöŋi bölöŋi tuarenjoŋ ak eŋgibingöra kinjin. Bem suahö galöm bölöŋi Suep gölme sutŋire jakömbuak dumŋine kinda kembu ahakzei, mönö mi qetal eŋgimakzin. Mewöyök pom böhi öŋgöŋgöŋi eretŋi sutnine panamangö öme tohoŋgö azi ipŋi mala öröyuai pakpak galöm kölakzei, neŋön mönö yembuk yarö gilakzin.
Miaŋgöra tuarenjoŋ ak eŋgibingöra mönö Anutugö jurujamba lökŋanök memba kölget gem aŋguiga kinme. Mewö kingetka kerökŋinan nalö bölöŋe eŋgubingö gangömakŋei, nalö miaŋgöreŋ mönö ölöp amqeba yarö gila tötal eŋgime aka yarö mi teköiga ölöp miri gölmeŋine kanjam köla kinme.
Wahijambaŋini mönö kewö löŋgöt aŋgume: Keu ölŋanök jijigö irimuŋgaŋi mönö anjöŋine jöhöba kinme. Ahakmeme solan sorokŋi mi töptöpŋine göwaŋgöwaŋ (kapa maluku) ewö köla sel jöhöm aŋguba kinme.
Köna esu böŋtöŋök löŋgöta ölöp töndangöba tiba anakzin. Miaŋgö dop iŋini mönö luaigö Buŋaŋi jim sehibingö jöjörögetka miaŋön bohon köl eŋgima.
Jurujamba miembuk toroqeba saiwa bohonŋi qetŋi mötnarip mi mönö buŋa qem aŋguba sundan teŋgöba kinakŋe. Bölöŋaŋgö Toŋan neŋgeriba qönsihim neŋgimamgöra möta timbi liŋgipŋi mulahakzawi, miaŋgö esapesap könöpŋi pakpak mönö suman miaŋön qeapköba aŋgön köl aŋgumakŋe.
Anutugö Amötqeqe Toŋi i mönö buŋa qem aŋgume. Buŋa qem aŋguba kunbuk letotmei, dom-amöt miaŋön mönö nöröpŋini ain irikmarik ewö turuba aŋgön köl eŋgimakŋa. Uŋa Töröŋan bimgö sou ketaŋi neŋgizawi, mi Anutugöreŋ Buŋa keu. Mi mewöyök mönö buŋa qem aŋguba urukönömŋine ala bimŋini miaŋön qemakŋe.
Wahöjambaŋini pakpak mi löŋgöt aŋguba mönö nalö dop Anutu köuluköba qesiba malme. Uŋa Töröŋan eŋguasöta inahöm eŋgimakzawaŋgö dop mönö uletnöŋ sahöt waŋgimakŋe. Mönö pöndaŋ uruguliguli mala sundan Anutugö ambazip sarakŋi pakpak yeŋgöra aka kapaŋ köla köulukömakŋe.
Nöŋgöra mewöyök kewö köulukömakŋe, “Anutu, gi mönö keu kötŋi diŋdiŋi Pol waŋginöŋga göhö Ölöwak Buŋagi tölapŋi mi keu jitŋan jimawaŋgö dop jim asariba awösamkakahök kinda uru kuŋgum eŋgimakŋa.”
Nöŋön Ölöwak Buŋa miaŋgöra aka Anutugö jitŋememe azi bohonŋi akzalmö, nupŋi memakzalaŋgöra aka nalö kewöŋe kösö mire tatzal. Miaŋgöra Buŋa keu mi Anutugö jeŋe dop kölmawaŋgö dop awösamkakahök jiba malmamgöra mönö köuluköba malme. Mewö.
Wölböt alani Tikikus yaŋön nöŋgö kösohotni alma. Yaŋön Kembubuk qekötahöba nupŋi memburik-qemburikŋi qahö memakza. Kiaŋgöreŋ denöwö aka memba tarakzali, mi pakpak jiiga iŋini mewöyök mi mötme.
Neŋön denöwö maljin tatzin, iŋini kösohot mi mötmegöra Tikikus melaim waŋgibiga Efesus eŋgöreŋ kama. Yaŋön kaba urukölalep eŋgiiga ölöp bönjöŋ malme.
Iwi Anutu aka Kembu Jisös Kraist yetkön mönö urumeleŋ alaurup eŋgöreŋ luai qeba urukalem ak eŋgiba mötnaripŋini mem köhöimakŋa.
Ambazip Kembunini Jisös Kraist nalö teteköŋi qahö jöpaköba malmei, Anutugö kalem möriamŋan mönö körek embuk ahöba ahöm öŋgöma. Mewö.
Pol Timoti netkön Kraist Jisös welenŋi qeba maljit. Urumeleŋ könagesö sarakŋi pakpak Kraist Jisösbuk qekötahöba kinda Filipai sitinöŋ maljei, niri embuk aka eŋgö bohonŋini (bisop, pasto) aka Buŋa nup meme ambazip tosatŋi (dikon) embuk keu eraum mötpingöra möta kimbi ki ohozal.
Anutu Iwinini aka Kembu Jisös Kraist yetkön kalem möriam eŋgiyohotka luainöŋ malmegöra mötzal.
Nöŋön mötmörim eŋgimakzalaŋgö dop Anutu möpöseimakzal.
Nalö dop körek pakpak eŋgöra Anutu köulukömakzali, mi mönö sösöŋgai qakŋe köulukömakzal.
Nöŋön Anutu kewögöra möpöseimakzal: Iŋini Ölöwak Buŋanöŋ qekötahögeri, nalö mutukŋi miaŋgöreŋök könahiba nömbuk bim qeba kötöngöm niŋgiba mala kota malje.
Anutunöŋ uruŋine nup ölöpŋi könahiba memba maljawi, mi mönö toroqeba meiga Kraist Jisösnöŋ kunbuk asuhumapkö nalöŋe teköma. Mewö möt narim köhöiba Anutu möpöseimakzal.
O sepŋini nembi, wölböt alaurupni akzeaŋgöra körek iŋini mewö mötmörim eŋgibiga ölöpŋanök dop kölja. Anutunöŋ nup niŋgiiga kösö mire tarakzal me awörök nöŋön Ölöwak Buŋagöra bim qeba eŋololoŋ keu qeapköba keu ölŋan jalöŋi memba köhöimapköra lilikömakzal. Mewö me mewö ahakzali, körek eŋön mönö nömbuk kingetka kalem möriam miyöknöŋ dop köl eŋgiiga nupni naŋgögetka mohotŋe simbawoŋ akzin.
Kraist Jisösnöŋ iŋini jöpaköba inahöm eŋgimakzawi, nöŋön mi möta miaŋgö qakŋe kinda körek eŋgöra ak niŋgiiga eŋgekŋamgö kapaŋ köla maljal. Mewö jibiga keu ölŋi jizali, mi Anutu nanŋak ölöp naŋgöm niŋgiba jima.
Nöŋön eŋgöra kewö köulukömakzal: Anutu, gi mönö Filipai alaurup inahöm eŋginöŋga toroqeba köhöiba jöpaköm aŋgugetka urukalemŋinan qarim sehima. Mewö aiga ölöp köna ölŋi ek kutuba eŋololoŋ keu mosöta malme.
Mewö mala ölöp keu kewöta köna ölöp sorokŋi möwölöhöba sarakŋi aka köpösihitkö keuŋini qahö mal öŋgöme. Kraistnöŋ liliŋgöba kamawi, nalö miaŋgöreŋ lömbötninan teköma.
Jisös Kraistnöŋ ahakmeme solanŋi nam köliga miaŋgö ölŋi asuhumakŋa. Ölŋi miaŋön uruŋini kokolak qeiga ambazipnöŋ mewö eŋgeka Anutu möpöseigetka qetbuŋaŋan sehimapköra köulukömakzal. Keu mi ölŋa.
O urumeleŋ alaurupni, eŋön nöŋgö könani möt kutumegöra kewö möta ohozal: Yuai bölöŋi nöŋgöreŋ asuhuyöhi, miaŋgö buzupŋan sehiiga Ölöwak Buŋaninan ambazip dop köl eŋgiiga nupninan töhötmöriamŋambuk akza.
Ni Kraistköra aka kösönöŋ gwaröhöm niŋgigetka Rom kiaŋgöreŋ tatzali, keu mi yarö azi pakpak sisa-kiŋgö jakömbuak miri galöm memakzei, yeŋön mötze aka mewöyök ambazip tosatŋi gwötpuk yeŋgö kezapŋine geiga möt teköze.
Toroqeba ölŋi kewö asuhuyök: Urumeleŋ alaurupninan kösö mire tatpi Kembunöŋ bauköm niŋgimakzawaŋgö keuŋi mötket. Mi möta sehisehiŋan Kembubuk qekötahöba kinda köhöiba kapaŋ köla awösamkakak aket. Mewö aka Anutugöreŋ keu keŋgötŋi qahö jim sehigetka toroqeba anakza.
Tosatŋan nöŋgöra mötket öŋgöiga urusihim sarakŋe kinda Kraistkö könaŋi jim asarimakzemö, tosatŋan nöŋgöra aka uruŋinan mututqutut möta andö nuŋguba aŋgururuk akingö mötze.
Alaurupni ölŋi yeŋön nöŋgö könani kewö mötze: Anutunöŋ kuŋgum niŋgiiga awörök nöŋön Ölöwak Buŋagöra bim qeba eŋololoŋ keu qeapkömakzal. Mewö möta jöpaköm niŋgiba naŋgöm niŋgimakze.
Andöqeqe ambazip yeŋön nanŋinaŋgörök mötmöriba töwagöra möndögetka uruŋinan tölöhoiga Kraistkö könaŋi mewö jim asarimakze. Mewö aka kösö mire tatzali, nalö kewöŋe aŋgösirip toroqeba ak niŋgibingö mötze.
Mewö mötzemö, mi muat. Kraistkö könaŋi mi yuaigöra möndöba silebile aka me Anutu törörök tem köla jim asarigetka mötpi dop kölja. Mewö me mewö ahakzei, urunan mönö miaŋgöra ölöwahiga ölŋa söŋgaizala söŋgaimakŋam.
Söŋgaibiga nöŋgöra köulukögetka Jisös Kraistkö Uŋa Töröŋan naŋgöm niŋgiiga ölöp pösat niŋgigetka etmamgö tandök mötzal. Mewö asuhumapköra möta miaŋgöra mewöyök söŋgaimakzal.
Yuai kun aka gamu miwikŋaibileŋbuköra mönö jörömqöröm aka maljal. Gamu qahöpmö, nalö dop Kraist möpöseiba malali, miaŋgö dop nalö kewöŋe mewöyök asuhumapköra mötzal. Silenan kömuma me malmawi, mi töndup mönö awösamkakak pakpak qakŋe Kraist möpöseibiga qetbuŋaŋan qarimakŋa.
Malmam ewö, malmalni mönö Kraistkö qetbuŋaŋan qarimapköra aka malmam. Nuŋguget kömumbileŋak ewö, miaŋön mönö mem ölöwak niŋgiiga oyaeŋkoyaeŋ akŋam.
Mewö akileŋakmö, gölmenöŋ silebuk malmam ewö, mönö urugö nup membiga toroqeba ölŋambuk ahakŋa. Mi mötmöriba nanaŋgöra malmal me kömuwa möwölöhöbileŋak, mi ölöp qahö mötzal.
Malmal aka kömup sutŋire paŋpaŋgöba maljal. Kraistpuk eu malbileŋak, miaŋön mönö yuai pakpak oŋgita möriam ketaŋi ak niŋgibawak. Miaŋgöra gölme mosötmamgö sihimŋi möta maljal.
Mewö maljalmö, silebuk qeköriba malmam ewö, miaŋön mönö iŋini bauköm eŋgibiga ölŋi eŋgöreŋ asuhuma. Kömumbileŋak, miaŋön mönö iŋini qahö bauköm eŋgibawak.
Mewö möt narim köhöiba miaŋgöra nehorigetka toroqeba mala körek iŋini bauköm eŋgiba malmamgö mötzal. Bauköm eŋgibiga mötnaripŋinaŋgö ölŋan mönö qarim köhöiiga ölöp önöŋi qahö söŋgaiba malme.
Mewöyök Kraistnöŋ nehoriiga kunbuk eŋgöreŋ kabiga iŋini ölöp nöŋgöra aka Kraist Jisös önöŋi qahö möpöseim waŋgiba malme. Mewö.
Ahakmemeŋini mi mönö Kraistkö Ölöwak Buŋaŋan aködamunŋambuk akŋawaŋgö dop aka memba malme. Mewö malgetka eŋgöreŋ kaba eŋgekŋami me qahö kaba sikep mala keu buzupŋini mötpi könaŋini kewö ahöi dop kölma: Iŋini mindimindiri areŋ mohotkö keu jöhöba urumohot aka kinme. Mewö kinda Ölöwak Buŋagö keu ölŋan sömböleibapuköra öröröŋ jöhöba bim qeba malme.
Mewöyök tosatŋan tuarenjoŋ ak eŋgimakŋei, eŋön mönö keu jitŋini könaŋi könaŋi miaŋgöra kude töwöratigetka uruŋinan kude etma. Könaŋamŋini mewö mötpi dop kölma. Anutunöŋ kukösum eŋgiiga tuarenjoŋ ambazip yeŋön könaŋamŋini eka kewö möt asarime: Nanŋini et eŋguiga ayuhugetka Anutunöŋ meköm neŋgiiga oyaeŋkoyaeŋ aka malbin.
Anutunöŋ areŋi al eŋgiyöhi, mi kewö: Iŋini Kraist möt narim waŋgiba likepŋi söŋgaiba likepŋi yaŋgöra aka sihimbölö möta malme.
Nöŋön mötnaripkö bim mutuk embuk mala qeali, neket aka nalö kewöŋe toroqeba qemakzalaŋgö keu buzupŋi ki mötzei, iŋini mönö bim miyöhök nömbuk tönguba qeba malje, mi mötzal. Mewö.
Iŋini Kraistpuk qekötahöba kinjeaŋgöra mönö uruŋini naŋgöm aŋgubingö qambaŋ miwikŋaime. Urukalemŋini miaŋön mönö urukölalep ak aŋgumakŋe. Uŋa Töröŋambuk ösupköba kinda waikŋini memba ak kömum aŋgumakŋe.
Mewö akzeaŋgöra mönö mötmöt mohot wuataŋgöba öröröŋ jöpaköm aŋguba luainöŋ malme. Urusihimŋini mönö mötmöt areŋ mohot akingöra jöhöme. Keu mewö jöhöba urumohot aketka ölŋi asuhui möta nöŋön eŋgöra önöŋi qahö söŋgaiba malmam.
Öröyuai nanŋinaŋgörök öröbingö sihimŋan mönö kude nam köl eŋgima. Nanŋini qetbuŋaŋinan qarimapköra mönö sileŋini kude memba öŋgömemö, uruŋini memba et ala tosatŋi yeŋgöra mötketka öŋgömakŋa.
Iŋini mohot mohot mönö nanŋini uruŋinanök ölöwakŋapköra kude mötmörimemö, tosatŋi yeŋgö uruŋinan ölöwakŋapköra mewöyök kapaŋ köla mötmörim yaköme.
Kraist Jisösnöŋ gölmenöŋ maliga imbi mötmöt ahöm waŋgiyöhi, miyöhök mönö eŋgöreŋ ahöi mi wuataŋgöba malme.
Anutugö kaisoŋgolom tandökŋi ahöm waŋgii malökmö, töndup Anutugö dop malöhaŋgöreŋ qahö möndöba aiweliköba malök.
Mewö qahöpmö, nanŋak amqeba Anutugö asakmararaŋi mosöta eta meleŋda azi tandök asuhuba welenqeqegö kaisoŋgolomŋi memba malök. Mönö gölme azi nanini tandök aka malök.
Mewö mala uruŋi memba et al aŋguba Iwiŋaŋgö keu jitŋi nalö dop tem köla malök. Mewö maliga gamu qem waŋgiba “Maripomnöŋ qebin,” jigetmö, nalö miaŋgöreŋ mewöyök tem köl teköyök.
Mewö tem köla malöhaŋgöra aka Anutunöŋ waŋgiriga euyaŋgöreŋ öŋgöba tariga qetbuŋa waŋgiyöhi, miaŋön qet tosatŋi pakpak eŋgoŋgita aködamunŋambuk akza.
Anutunöŋ qetbuŋa öŋgöŋgöŋi mi kewögöra waŋgiyök: Ambazip körek pakpak neŋön mönö qet miaŋgöra aka nalö kunöŋ simin köla möpöseim waŋgibin. Tosatŋan Suep mire euyaŋgöreŋ malje. Tosatŋan gölmenöŋ ki maljin. Tosatŋan kömumba uŋem mire me senjom mire malje. Neŋön mönö körekmakörek mindiriba sipköba simin köl waŋgibin.
Körek nini simin köl waŋgiba numbu nesilam dop Iwi Anutu aukŋe göda qebingöra qetŋi jim miwikŋaiba kewö jibin, “Jisös Kraistnöŋ mönö Kembu ak neŋgiza.” Mewö.
Miaŋgöra wölböt alaurupni, iŋini mönö Kraistkö söpsöpŋi wuataŋgöba miaŋgöreŋ kude sörauba etme. Nalö dop Anutugö keu tem köla letota malgeri, miaŋgö dop silik urumeleŋ ambazip eŋgöreŋ dop köljawi, mi mönö kapaŋ köla wuataŋgöba urugö nup memba malme. Nöŋön embuk malali, nalö miaŋgöreŋ Buŋa keu ölöpŋanök köl guliba zeŋ kinda malget. Eŋgömosöta sikep maljalaŋgöreŋ mönö mewöŋanök Anutugö jeŋe sömbuŋinambuk möta jönömŋini unduiga pöndaŋ nup mi mem soroköba malme.
Anutunöŋ nanŋak mönö iŋini sundan sölölöhöba nam köl eŋgiba nanŋi areŋaŋgö dop uruŋini kuŋgumakza. Mewö urusihimŋini Anutu dop köl waŋgimawaŋgö dop ahuiga inahöm eŋgiiga nupŋi megetka ölŋi asuhumakŋa.
Galömurupŋini yembuk keu mekömpötak kude aka malme. Jimoŋgot aka urunöŋ ihururuk laŋ kude ahakŋemö, areŋini pakpak mönö uruyahöt ziakpiak mosöta töp memba malme.
Ahakmemeŋinan mönö köpösihitkö keuŋi qahö sarakŋi aka memba malme. Ambazip goŋgoŋi misimkaulup merak gölmenöŋ maljei, iŋini mönö yeŋgö sutŋine Anutugö nahönbörat solan sorokŋi malme. Seŋgelau suepnöŋ eu asarizei, iŋini mönö mewöŋanök gölmenöŋ silik ölöpŋi aka miaŋön ambazip asarim eŋgiba malme.
Mewö mala malmal köhöikŋaŋgö Buŋa keuŋi töp memba ambazip eŋgibingö jöjöröba malme. Mewö malgetka Kraistnöŋ liliŋgöba kamawi, nalö miaŋgöreŋ nöŋgö könaŋamnan aukŋe kewö asuhuma, “Mönahot azinöŋ aoŋgitnöŋ luhut almamgöra ösumŋi qezaköba anakzawi, nöŋön miaŋgö dop urugö nupköra sile qeba mem köhöiba malal. Mi öne töhöntöhön qahö memba malalmö, ölŋi asuhuyök.” Könaŋamni mewö asuhuiga ölöp nani sileni eŋgöra aka möpöseimam.
Nöŋön malmalni köleŋda tököba eŋgiba Anutugö nupŋi tem köla memba malal. Mewö malbi iŋini uruŋini meleŋda Anutu möt narigetka miaŋgö ölŋi asuhumakza. Miaŋgöra Rom gawman yeŋön keuni jim teköba sömbup ewö nuŋguba jöwöwöl ohoho ewö ak niŋgibeak. Silenaŋgö sepni mewö mokobileŋak ewö, mi mönö o ewö öne töhön qahö gebawak. Eŋgö mötnarip nupŋinaŋgö ölŋaŋgöra aka mi mönö aködamunŋambuk ahiga dop kölbawak. Miaŋgöra nuŋguget kömumbileŋakmö, urunan mönö töndup söŋgaimakzal aka körek embuk mohotŋe söŋgaimakin.
Mewöŋanök iŋini tok mönö söŋgaime aka nömbuk köiraŋ ala söŋgaiba malbin. Mewö.
Kembu Jisösnöŋ nöŋgöra möri dop kölma ewö, mönö zilaŋ Timoti melaimamgö möta jörömqöröm akzal. Eŋgöreŋ kaba denöwö maljei, mi möta liliŋgöba kaba jii möta nöŋgö imbinan mewöyök ölöwak soroköbawak.
Mötnaripŋine köhöize me löwörizei, yaŋön nanŋök eŋgöra waimanjat mewö möta nöŋgö qöhöröŋne kinja. Tosatŋan ki maljei, yeŋön mönö “Nanŋini manjatŋina,” jiba qahöpmahöp kötöngöm eŋgibingö mörakze.
Yeŋön körek nanŋinaŋgö yuaigöra möta mi köl öröba mem qaribingöra jaram timakzemö, Kraist Jisösgö nupŋan ölŋambuk ahakŋapköra qahö kapaŋ kölakze. Mönö qemasolokep laŋ malje.
Laŋ maljemö, Timotinöŋ könaŋi ölöpŋi kondelöhi, mi nanŋinak möt yaköze. Nahönöŋ nanŋi iwiŋi welen qem waŋgimakzawi, yaŋön mönö miaŋgö dop ni Ölöwak Buŋa nupkö bauköm niŋgiba malök.
Miaŋgöra Rom gawman yeŋön nöŋgö keu denöwö ak niŋgibingö jöhömei, mi mötagun mönö ölöp Timoti melaibiga zilaŋ eŋgöreŋ kamapkö jörömqöröm akzal.
Nanak mewöŋanök Kembubuk kinda nalö kude köriiga eŋgöreŋ kamamgö awösamkakak mewö möt narizal.
Nöŋön yuai jaruba osiba malbiga eŋön neŋakni Epafroditus melaigetka kaba naŋgöba bauköm niŋgiyök. Yaŋön nöŋgö qöhöröŋne nup memba bim qeba malökmö, toroqeba jöhöm waŋgibileŋak, miaŋön qahö dop kölbawak. Mewö mötmöriba urumeleŋ alani i nalö kewöŋeyök melaibiga eŋgöreŋ liliŋgöba kama.
Yaŋön körek iŋini eŋgekŋamgö kapaŋ köla malja. Kawöl yöhöi ahöyöhi, iŋini keu mi mötket eŋgöreŋ lömböriiga möta miaŋgöra urueret malja.
Yaŋön ölŋa kawölbuk ahöba kömupkö jitŋe ahöyökmö, Anutunöŋ ak kömum waŋgiiga ölöwahök. Anutunöŋ Epafroditus iyök qahö ak kömum waŋgiyökmö, ni mewöyök nehoriba mem amqem niŋgiyök. Yaŋön kömumbawak ewö, nöŋgö wösöbiriknan mönö sehii qaknöŋ qaknöŋ öŋgöi malbileŋak.
Iŋini Epafroditus eka kunbuk söŋgaigetka nöŋgö wösöbiriknan mewöyök amqemapköra mötzal. Miaŋgöra nalö kewöŋeyök zilaŋ melaibiga eŋgöreŋ kama.
Iŋini Kembugö ambazipköra önöŋi qahö söŋgaimakzei, sösöŋgai miaŋgö qakŋe mönö yaŋön kaiga köl öröm waŋgime aka nup meme ambazip mewöŋi mi mönö göda qem eŋgiba malme.
Yaŋön Kraistkö nupköra aka kömupkö jitŋeyök öŋgöba kömum taköyök. Iŋini ni naŋgöba bauköm niŋgibingö mötketmö, mi osigeraŋgöra yaŋön eŋgö salupŋine mewö ak niŋgimamgöra kaba malmalŋi mosöta ayuhum taköyök. Mewö.
O urumeleŋ alaurupni, keu kötŋi kewö toroqeba jimam: Mönö Kembubuk qekötahöba söŋgaiba malme. Keu mi dumŋe kunbuk ohom eŋgimamgöra qahö ölan nöhöza. Ambazip tosatŋan tilipköm eŋgibepuköra mi ohom eŋgibiga ölöp dop kölja.
Zioz nup meme ambazip bölöŋi yeŋgöra mönö galömŋini memba malme. Yeŋön urumeleŋgö kopa ambazip sutŋine liliköba uruŋini kuŋguba kewö jimakze, “Anutugö buŋaŋi akŋegöra mönö aiwesökŋi sileŋine yandime.” Mewö kapaŋ köla keuyök jiba kiam ewö kohop köla “Könagesö walŋi akzin,” jiba öne töhön jimakze.
Yeŋön Anutugö jeŋe qahö diŋgize. Sileŋine aiwesök miyök yandim eŋgigetmö, ölŋan mönö neŋgöreŋ kewö asuhuyök: Anutugö Buŋa keuŋan urunini mesiŋnöhi, neŋön mönö yaŋgö urumeleŋ könagesö ölbölŋi aka maljin. Anutugö qetŋe silenine aiwesök al neŋgigeri, neŋön miaŋgö qakŋe qahö kinda tönguba möt narimakzinmö, Kraist Jisösnöŋ amöt qem neŋgiyöhi, miaŋgöra mönö silenini mem öŋgömakzin. Anutugö Uŋa Töröŋan inahöm neŋgiiga amqeba Anutugö waikŋi memba möpöseimakzin.
Tosatŋan sileŋinaŋgö yuainöŋ tönguba Anutugö buŋaŋi akingö möt narizei, nöŋön mönö i eŋgoŋgitzal. Miaŋgöra ölöpŋanök korua ewö terereŋgöba gingini memba wahöta aiweliköbileŋak.
Nöŋgö aködamuni kewö: Nöŋön Israel ambazip kambu uruŋe jitŋememe kun akzal. Isik bömöni qetŋi Benjamin. Iwinamni Hibru ambaziwa. Nöŋön yetköreŋök ahuba Hibru azi ölŋi akzal. Asuhuba ahöbiga wehön 8 aiga miaŋgöreŋ sileni yandiget. Farisi aka malalaŋgöra Mosesgöreŋ Köna keu mi törörök wuataŋgömamgö kapaŋ köla malal.
Farisi mala urunan uturuŋgöba könöwiiga urumeleŋ könagesö mi ölŋa sesewerowero ak eŋgiba malal. Mosesgöreŋ Köna keu tem köla wuataŋgöba diŋdiŋi akinak ewö, nöŋön mönö miaŋgö dop köpösihitkö keuŋi qahö solanŋi malal.
Yuai mi mötpi öŋgöiga miaŋgöreŋ tönguba möt nariba malalmö, uruni meleŋda mi pakpak mosöta zueŋ jizal. Nalö kewöŋe Kraistnöŋ amöt qem niŋgii letorali, miaŋgöra mönö mötpi öŋgömakza.
Kembuni Kraist Jisös möt kutuba oyaeŋkoyaeŋ akŋami, mi möt kewötpiga bohonŋi öŋgöŋgöŋi ewö akza. Miaŋgöra malmalni walŋaŋgö aködamun yuaini pakpak mi Kraist toroqeba miaŋgöreŋ mosöta zueŋ jizal. Kraist miwikŋaiba nöŋgöreŋ yuai pakpak mi mötpiga nesak irip töhön ewö aiga qepureiba andöne gilal.
Tosatŋan “Mosesgöreŋ Köna keu tem köl teköba mewö miaŋön naninak diŋdiŋi akin,” jizemö, nöŋön dop miaŋgöreŋ solanŋi kunbuk qahö maljal. Nalö kewöŋe Kraist möt naribiga Anutunöŋ mewö miaŋön keuni jim teköi solaniba maljal. Mötnarip qakŋe malbiga Anutunöŋ ak kömum niŋgiba jim kutuiga siŋgisöndoknaŋgö keuŋan kömuiga maljal. Kraistpuk qekötahöba kinda malbiga Anutunöŋ nöŋgö könaŋamni mewö miwikŋaimapköra kapaŋ kölakzal.
Nöŋön Kraist kewö möt kutumamgöra kapaŋ kölakzal: Sihimbölö möröhaŋgöreŋ yambuk toroqemamgö jöjörözal. Sihimbölö möta kömuyöhi, nöŋön tandök miyöhök kömumba mewö miaŋön yaŋgö tandök ewö akŋamgö jöjörözal. Kömumba wahöröhi, yaŋgö ösumŋi miaŋön mönö tilimgöm niŋgiiga köhöimamgö mötzal.
Kömumbiga Anutunöŋ mem gulim niŋgii kömupnöhök wahötmamgö jörömqöröm akzal. Mewö.
Nanaŋgöra kewö qahö jizal, “Anutunöŋ tohot alöhi, miaŋgöreŋ lök kaŋgota urumeleŋgö aködamunŋi pakpak miwikŋaiba maljal.” Mewö qahö aka maljalmö, Kraist Jisösnöŋ luhut ala nömeyöhaŋgöra mönö oyaeŋkoyaeŋi buŋa qem aŋgumamgöra kapaŋ kölakzal.
O urumeleŋ alaurupni, Anutugö tohot miaŋgöreŋ qahö aŋgot teközali, mi mötzal. Mohot kewöya möta ahakzal: Yuai köteköba andö qeali, mi ölum nuŋguiga Anutunöŋ yuai mesoholne ali ahözawi, mönö miaŋgöreŋ göröken ösumnan anmamgö awöweŋgömakzal.
Anutunöŋ euyaŋgöreŋ öŋgömamgö nohola tohotŋi mewö al niŋgiyök. Miaŋgöra Kraist Jisösnöŋ amöt qem niŋgiyöhaŋgöra nöŋön esapesapnöŋ köhöiba luhut ala Anutugö tohotnöŋ aŋgotpiga yaŋön ila jalö nöröpne köl niŋgima. Mi memamgöra awöweŋgöba tohot miaŋgöreŋ göröken diŋdiŋanök uraköba ösumni qezaköba kiŋkiŋgömakzal.
Miaŋgöra urugö aködamuninambuk akzini, Anutunöŋ nini körek mötmöt mohotkö qakŋe Kraist möt kutuba malbingö mötza. Keu kungöra mötmöt imbi murutŋi kun ahöm eŋgibawak ewö, Anutunöŋ mönö keu miaŋgöra denöwö mötketka dop köljawi, mi mewöyök jim indel eŋgima.
Mewö qahöpmö, eŋgöreŋ waimanjat bohonŋi mi kewö aiga dop kölma: Nini nalö köröpŋi me töröpŋi urunini meleŋda Anutugö könanöŋ mala korini, mönö ahakmemegö köna mohot miyök toroqeba aninga dop kölma.
O urumeleŋ alaurupni, nöŋön ahakmemeni ahakzali, iŋini mönö ni neka nöŋgö silikni mi wuataŋgöba malme. Neŋön silik ölöpŋi kondel eŋgiinga tosatŋan miaŋgö dop tiba öröm eŋgimakzei, iŋini mönö yeŋgöreŋ uba eŋgek kutuba malme.
Ambazip keleŋmaleleŋ yeŋön ahakmemeŋinan Kraist kerök ak waŋgiba nanŋini imbi-imbi laŋ malje. Maripomnöŋ kömuyöhi, miaŋgö könaŋi tim koyoŋaniba malje. Keu mi nalö gwötpuk jaŋjuŋ akepuköra jibi mötketmö, nalö kewöŋe mi sahöta imbilni eriga jizal.
Sileŋinaŋgö sihim kömbönaŋini bölöŋan bemŋini akza. Yuai gamuŋambuk ahakzei, miaŋgöra mötket öŋgöiga aködamunŋina aiga söŋgöröqök akze. Urumötmötŋini gölmegö yuainöŋ jöhögetka gwaröhöm eŋgii laŋ mala teteköŋe könöp sianöŋ geme.
Yeŋön emu gememö, tosatŋi neŋgö mindimindiri tohoŋnini mi Suepnöŋ eu ahöza. Gölmenöŋ kianŋi aka kusukŋanök mala Kembu Jisös Kraist Amötqeqe Toninan kunbuk asuhuba neŋguaŋgitmapköra mambörakzin.
Yaŋön neŋgöreŋ gölme silenini etqeqeŋi ki meleŋniga nanŋi Suep sile asakmararaŋambukö tandök akŋa. Kukösum mewöŋi mi Kraist ahöm waŋgiza. Yaŋön kukösum mewöŋi miaŋön ambazip aka gölme Suepkö öröyuai pakpak mi ölöp köhöiba memba et al neŋgiiga yaŋgö nembö bapŋe aninga galöm köl neŋgiiga malbin. Mewö.
O wölböt alaurupni, mewö asuhumapköra Kembunöŋ mönö bauköm eŋgiiga böŋ qeba köhöiba kinme. Nöŋön eŋgöra ak niŋgiiga eŋgekŋamgöra kapaŋ kölakzal. Iŋini sösöŋgai ak niŋgiget. Sutŋine nup mealaŋgö ölŋi asuhui kondelgetka Anutunöŋ miaŋgö töwa neŋgimawi, miaŋgöra mönö söŋgöröqök aka söŋgaimakzal.
Jitŋememe ambi yahöt Yuodia Sintike, etkön jula aŋgururuk aka maljahot, mewö möral. Miaŋgöra nöŋön uruŋiri kewö kuŋguzal: Iŋiri Kembubuk mohot kinjahot, miaŋgöra mönö urumohot aka malmahot.
O neŋakni ölŋi, nupkö könjöŋi mohotŋe bisiba maliri, gi mewöyök kewö qesim gihizal: Ambi yahöt mietkön urumohot akŋahotköra mönö bauköm etkiman. Yetkön nömbuk Ölöwak Buŋa köhöiba sehimapköra bim qeba malohot. Yetkön Klemen aka neŋakurupni tosatŋi yeŋgö qöhöröŋine mohotŋe bim qeba malohot. Tosatŋi yeŋgö qetŋini mi malmal köhöikŋaŋgö buk papianöŋ eu ahöza.
Nalö dop mönö Kembubuk kinda söŋgaiba malme. Söŋgaime! keu mi dumŋe kunbuk jizal.
Iŋini mönö guŋbönjönjöŋ qakŋe ambazip ak eŋgigetka körekŋan tandökŋini mi mötme. Kembunöŋ lök kamamgö dopdowiza.
Yuai kungöra mönö köŋjiliŋ kude möta malmemö, yuai pakpak miaŋgöreŋ qeqesiŋini mönö Anutugöra jigetka mötma. Mewö me mewö asuhumawi, mönö Anutu köuluköba uleta saiwap jiba malme.
Anutunöŋ uruluai eŋgizawi, nini miaŋgö könaŋi möt kutubingö osimakzin. Mi mötkutukutunini pakpak oŋgita qainŋi kun akza. Kraist Jisösbuk kingetka Anutunöŋ mönö uruŋini aka keu mötmötŋini sel jöhöba kölközizip mem eŋgiiga malme.
O urumeleŋ alaurupni, keuni jim tekömamgö aka qambaŋ keu kewö jizal: Aŋgöjörak keu kude mötmörimemö, yuai pakpak göda qeinga aködamunŋambuk akzawi, uruŋini mönö miaŋgöreŋ jöhöba malme. Keu ölŋi, keu diŋdiŋi aka sarakŋi mia mönö mötmöriba malme. Keu ehöehölöŋi sihimninan mörakzini, miaŋön mönö uruŋini kokolak qeiga kinme. Keu ewebibiŋambuk möpömöpösei ahumawaŋgö dop akzawi, uruŋini mönö miaŋgöreŋ qekötahöba malme.
Nöŋgö ahakmemeni eka Buŋa keuni möta uru könömŋine ala buŋa qem aŋgugeri, iŋini mönö mi köl guliba aka memba malme. Mewö malgetka luai Toŋi Anutu yaŋön embuk kinma. Mewö.
Nöŋön Kembubuk qekötahöba kinda eŋgöra uruölöwak ketaŋi mötzal. Iŋini mutuhök ni köyan köla moneŋ niŋgibingö sihim möta malgetmö, denöwö akingö köna jaruba osiget. Nalö köröpŋi osiba malgetka Kembunöŋ nalö kewöŋe uruŋini mem guliiga amqeba kunbuk bauköm niŋgiget.
Silenaŋgö lömbötnöŋ tata osibileŋak, miaŋgöra keu ki qahö jizal. Nöŋgöreŋ yuai ahözawi, nöŋön mönö miambuk uruluainöŋ bönjöŋ malmamgö mötzal.
Ni jaram tiba luainöŋ malal aka malmal pomŋi siyoŋsayoŋi qahö mala luainöŋ malal. Miri dop nalö dop uruni bönjöŋ köli malmamgö mötzal. Nem timbireŋ akileŋak me bödi (buörö) tatpileŋak, miaŋgöra mönö uruni qahö memba et al aŋgumakzal. Yuaini keleŋmaleleŋ me boromŋi ahöm niŋgibawak, mi muat. Mönö ölöp bönjöŋ malmam.
I me wai kun asuhubawak, Kraistnöŋ mem köhöim niŋgiiga yuai kunŋan kun mönö qahö memba et al niŋgiiga ölöp malmam.
Töndup köŋjiliŋni miaŋgö uruŋeyök alabauk aka mem amqem niŋgigetka dop kölök.
Filipai iŋini mewöyök nöŋgö könani möt kömuze. Nöŋön könahiba liliköba Ölöwak Buŋa nup memba embuk Masedonia prowinsnöŋ mala eŋgömosörali, nalö miaŋgöreŋök könahiba mötnarip könagesö tosatŋan ni silegö yuaiŋinan qahö naŋgöm niŋgiget. Nöŋön urugö Buŋa eŋgibiga buŋa qem aŋgugetmö, silegö likepŋi kun qahö meleŋ niŋgiget. Filipai urumeleŋ könagesö iŋini mohotŋan mönö nömbuk jöhöjöhö aka malmalni naŋgögetka naluk moneŋini buŋa qem aŋguba malal.
Nöŋön yuaigöra osiba malali, iŋini mi nöŋgöra algetka Tesalonaika sitinöŋ kayök. Indim mohot qahöpmö, indim yahöt silenaŋgö yuaigöra osiali, mi algetka nöŋgöreŋ kayök.
Eŋgö inap kalemŋinaŋgöra köpösöŋgöbileŋak, miaŋgöra keu ki qahö ohozal. Anutunöŋ eŋgö alabaukŋinaŋgö likepŋi meleŋ eŋgimakŋawi, nöŋön mönö ölŋi mi eŋgöreŋ sehimapköra mötzal.
Eŋön nalö kewöŋe yuai algeri, mi buŋa qem aŋguba nöŋgöreŋ yuai pakpak miaŋön mönö dopni oŋgita gwötpuk ahöm niŋgiza. Epafroditus yaŋön eŋgö alabauk kalemŋini memba kaba niŋgiiga möriamnambuk aka maljal. Iŋini naluk kötinŋini algetka yaŋön memba kayöhi, Anutunöŋ miaŋgö sihimŋi möri ölöp dop kölja. Anutunöŋ eŋgö nalukŋini möt aŋgön köli wörönŋi ölöpŋi umköhöwakŋambuk aka yaŋgö jeŋe pukpuköiga söŋgaimakza.
Nöŋgö Anutunan töhötmöriam pakpakö Toŋi akza. Yaŋgö köweŋe yuai pakpak mi teteköŋi qahö ahöza. Miaŋgöra iŋini Kraist Jisösbuk qekötahöba kinda yuaigöra osizei, mi pakpak mönö ahöm waŋgizawaŋgö dop eŋgimakŋa.
Miaŋgöra Anutu Iwinini mönö nalö dop möpöseimakin. Mewö ahinga Anutugö qetbuŋaŋan nalö teteköŋi qahö sehimakŋa. Keu mi ölŋa.
Nöŋön yaizökzökni alaurup sarakŋi Kraist Jisösbuk mohot kinjei, körek eŋgöra albi kaza. Neŋakurup nömbuk ki maljei, yeŋön yaizökzökŋini algetka eŋgöreŋ kaza.
Anutugöreŋ ambazip sarakŋi tosatŋi pakpak ki maljei, yeŋön yaizökzökŋini algetka eŋgöreŋ kaza. Yeŋgöreŋök tosatŋan sisa kiŋgö jakömbuak mire nup memakzei, yeŋön mönö mewö möta kapaŋ köla jize.
Kembu Jisös Kraistkö kalem möriamŋan mönö embuk ahöm öŋgöba uŋaŋini kötuetkömakŋa.
Anutunöŋ Pol ni melaim niŋgiiga jitŋaŋgö dop Kraist Jisösgö aposol akzal. Urumeleŋ alanini Timoti yaŋön nömbuk tatza.
O urumeleŋ alaurupnini sarakŋi Kolosi taonöŋ mala Kraistpuk qekötahögetka mötnaripŋinan qahö sörauiga zeŋ kinjei, nöŋön embuk keu eraum mötpingöra kimbi ki ohozal. Anutu Iwininan mönö kalem möriam eŋgiiga luainöŋ malme.
Iŋini Kraist Jisös pöndaŋ möt nariba ambazip sarakŋi pakpak uru könömŋinan jöpaköm eŋgimakzei, miaŋgö keu buzupŋi jiget mörin. Miaŋgöra eŋgöra köulukömakzini, miaŋgöreŋ mönö nalö dop Anutu, Kembunini Jisös Kraistkö Iwiŋi möpöseimakzin.
<range>
Ölöwak Buŋagö keu ölŋan mutuk eŋgöreŋ kaiga jigetka jörömqörömninaŋgö könaŋi lök möta möt asariget. Möt asariba Anutunöŋ eŋgöra yuai ali Suep mire kahaimök ahözawi, iŋini mi buŋa qem aŋgubingö al mamböta jörömqöröm akze. Jörömqöröm miaŋön nam köl eŋgiiga amqeba Anutu möt nariba uru jöpaköm aŋguba maljei, mönö miaŋgöra möpöseim waŋgimakzin.
Ölöwak Buŋa keu miaŋön sehiba gölmeŋi gölmeŋi dop köla ölŋambuk aka qarimakza. Miaŋgö dop eŋgöreŋ kaiga iŋini Anutugö kalem möriamŋaŋgö könaŋi ölŋi möta möt asariget. Mi mutuhök möt asarigeri, wehön miaŋgöreŋök könahiba eŋgö sutŋine mewöŋanök ölŋambuk aka kötuetköm eŋgimakza.
Wölböt neŋaknini Epafras yaŋön Kolosi eŋgöra Ölöwak Buŋa mi kusum eŋgiiga mötket. Epafras yaŋön neŋgö salupnine kinda Kraistkö nupŋi pöndaŋ kapaŋ köla memakza.
Uŋa Töröŋan sölölöhöm eŋgiiga jöpaköm aŋgumakzei, Epafrasnöŋ eŋgö könaŋamŋini mewö eka nini jii mörin.
Miaŋgöra buzup keu mi mörini, neŋön mewöyök nalö miaŋgöreŋök könahiba eŋgöra Anutu köuluköba mala kotzin. Eŋön Anutugö jitsihitŋi möt yakögetka mötmöt miaŋön uruŋini kokolak qemapköra ulet waŋgimakzin. Miaŋön kokolak qem eŋgiiga Uŋa Töröŋan mönö sölölöhöba mötmöt eŋgimakŋa. Mewö miaŋön mönö ölöp Anutugö sihimŋi pakpak diŋdiŋanök möt kutuba malme.
Eŋgöra kewö köulukömakzin: Mötkutukutu miaŋön nam köl eŋgiiga mewö ölöp malmalŋini Kembugö jeŋe dop kölmawaŋgö dop malme. Jitsihitŋi ahözawaŋgö dop ahakmemeŋini pakpak aka memba malme. Mewö ölöp nup ölöpŋi könaŋi könaŋi pöndaŋ megetka miaŋgö ölŋi asuhumakŋa. Mötkutukutuŋini mewö köl guligetka ölöp köhöimakŋe aka Anutugö könaŋi toroqeba möt yaköm soroköba malme.
Anutugö kukösumŋi mi aködamunŋambuk. Miaŋgö dop nanŋi ösum-mumuŋi pakpak al eŋgiiga eŋgualöŋda mem köhöim eŋgimakŋapköra köulukömakzin. Anutunöŋ mewö mem köhöim eŋgiiga ölöp köhöiba nalö dop kapaŋ köla urubönjöŋnöŋ kinda lömböt möta mökösöŋda söŋgaiba malme.
Söŋgaiba mala Iwigö saiwap jiba malmegöra köulukömakzal. Iwininan alaurupŋi sarakŋi neŋgöra buŋa yuaiŋi areŋgöba ali asakmararaŋaŋgö uruŋe ahöza. Yaŋön iŋini mewöyök letotqetot mem eŋgiiga buŋaŋi mi buŋa qem aŋgumeaŋgö dop akze.
Pandamanöŋ galöm köl neŋgiyöhi, Iwinöŋ miaŋgöreŋök meköba neŋguaŋgita kaba wölböt Nahönŋaŋgö bemtohoŋ uruŋe al neŋgiyök.
Nahönŋi yaŋön sohopnini memba siŋgisöndoknini saŋgoŋda mosötmapkö mörakza. Miaŋgöra mönö saiwap jim waŋgimakzin. Keu mi ölŋa.
Kraistnöŋ Anutu qahö ehekŋi yaŋgö imutŋi akza. Möpŋaŋgö möpŋe malmal pakpak qahö asuhuiga Kraistnöŋ mönö mutuhök Iwiŋambuk azi bohonŋa malök. Mewö Iwi Anutu bauköm waŋgiiga öröyuai pakpak miwikŋaim eŋgiyotka ahuget.
Nahönŋan Anutu bauköm waŋgiiga öröyuai pakpak miwikŋaim eŋgiyohot. Yuai tosatŋi Suep mirigö jakeŋi jakeŋi miaŋgöreŋ ahögetka qahö eŋgehakzini aka yuai tosatŋi gölmenöŋ ahögetka eŋgehakzini, mi Kraistnöŋ jiiga letotket. Yuai pakpak mi galöm köl eŋgimegöra uŋa suahö galömŋi galömŋi miwikŋaim eŋgiiga Suep gölme sutŋire jakömbuakŋine kinda jimkutukutuŋini alakze. Yeŋgö nemböŋine pom jembonŋini öŋgöŋgöŋi eretŋi mi al eŋgiiga jakeŋine kukösumŋinambuk kinda tosatŋi kembu ak eŋgimakze. Nahönŋan yuai pakpak asuhumapkö bömön jalöŋi aiga Anutunöŋ miwikŋaim eŋgiyöhi, mi mönö Kraist aködamun miwikŋaim waŋgimegöra al eŋgii ahöze.
Kraistnöŋ mutuhök maligun öröyuai pakpak miaŋgö andöŋe asuhuget. Yaŋön mönö yuai pakpak mindiriba nam köl eŋgiiga kutulaŋgöba yaŋgöreŋ töndangöba kinje.
Kraistnöŋ bömön jalönini akza. Öröyuai pakpak neŋgö öröm neŋgineŋgi bohonina aka malmapköra kömupnöhök wahörök. Kömugeri, yeŋgö sutŋineyök jitŋememeŋina aka guliba wahörök. Mewö mutukŋamnini aiga nini könagesö walŋaŋgö zioz dölök-kunŋi asuhuba kinjin. Miaŋgöra urugö, silegö, yuai pakpakö nöröp bohonini aiga urumeleŋ könagesö neŋön yaŋgö öl kembaŋi akzin.
Anutunöŋ Nahönŋi nanŋaŋgö dop köröndöŋ aka malmapkö möt teköi dop kölök. Miaŋgöra nanŋi mötmötŋi aka aködamun yuaiŋi pakpak mi körek pakpak Kraistpuk qekötahöba kinjawaŋgöra körö-ölöwak möta malja.
Öröyuai pakpak gölmenöŋ aka Suepnöŋ Anutubuk kazik ahakzei, Anutunöŋ mi pakpak töwaŋini ala eŋguaŋgiriga nanŋambuk qekötahöba urumohot akŋegöra möta kewö jim teköi dop kölök, “Mönö nani Nahöni melaibi geba maripomnöŋ kömumba sepŋi mokoba luaigö nam köli asuhuma.”
Iŋini mewöyök mutuk ahakmemeŋini bölöŋi ahöyöhaŋgöra aka uruŋinan Anutubuk urumohot qahö aka kerök möt waŋgiba tikep malget.
Mutuk mewö malgetmö, nalö kewöŋe Anutunöŋ nanŋambuk urumohot aka kinmegöra Nahönŋi melaiiga gölme silebuk kömumba köl könjörat mem eŋgiyök. Mewö kingetka qewöloŋini saŋgoŋda mala eŋguaŋgita nanŋi jeŋe sarakŋi köpösihitkö keuŋini qahö al eŋgii aŋgotmegöra al mamböta jörömqöröm ahakze.
Jörömqöröm ahakzemö, mala anjaŋbanjaŋ köla et eŋgubapuköra mönö Kraist pöndaŋ möt nariba kinme. Anutunöŋ Ölöwak Buŋaŋan tandö kuŋguyöhi, iŋini miaŋgö keuŋi mötket. Uruŋinan miaŋgöreŋ naŋgöba töndangöba kin köhöiba malme ewö, mönö oyaeŋkoyaeŋ akŋe. Nini Ölöwak Buŋaŋi mi jim sehimakzin. Anutunöŋ ambazip miwikŋaim eŋgiiga Suep bapŋe mal anjei, yeŋgö sutŋine mi liliköba jim asariba maljin. Pol nöŋön mewöyök Ölöwak Buŋagö nupŋi mi memba maljal. Mewö.
Kraistkö ölŋi mi urumeleŋ könagesö neŋön akzin. Kraistnöŋ neŋgöra aka köŋjiliŋ möriga kitipŋi ahöba urumeleŋ könagesö qaknine öŋgömakzawi, mia Kraistkö ölŋi bauköm eŋgimamgöra aka silenan meköba möta malakzal. Mewö aiga eŋgöra aka sihimbölö möta malali, miaŋgöra nalö kewöŋe söŋgaimakzal.
Anutunöŋ kuŋgum niŋgiiga urumeleŋ könagesöŋi könagesöŋi welenŋini qeba nup memba maljal. Anutunöŋ kalem möriamŋi ambazip mendeŋ neŋgimamgö areŋ alöhi, miaŋgö dop Buŋa keuŋi körek jim sehim tekömamgöra jiyök. Eŋön ölöwaka köhöimegöra nup al niŋgiyök.
Anutunöŋ Buŋa keu mi möpŋaŋgö möpŋeyök asamböriga ambazip julkösöŋ aka kömugetka gwölönarökŋi wahöta kömugetka mewö mewö aka mala kota tönpin malget. Malgetka nalöŋi nalöŋi tölapŋe ahöyökmö, nalö kewöŋe könagesöŋi könagesöŋi sarakŋi neŋgöra indel neŋgiiga mötzin.
Anutunöŋ kalem möriamŋaŋgö areŋi kewö jiba ali ahöza, “Nöŋön keuni tölapŋi mi nani könagesöurupni eŋgöra indelbi mötmegöra mötzal. Yeŋön mi möt yaköba anda jim sehigetka Buŋani tölapŋaŋgö aködamunŋan mönö kian kantriŋi kantriŋi yeŋgö sutŋine qariba qetbuŋaŋambuk akŋa.” Keu kötŋi tölapŋi mi kewö: Kraistnöŋ eŋgö uruŋine malja ewö, mönö asakmararaŋe aŋgotpingö jörömqörömŋi al eŋgimakŋa.
Neŋön Anutugö areŋ miaŋgö dop Kraistkö könaŋi ambazip pakpak eŋgöra jim asariba maljin. Yeŋön körek Kraistpuk qekötahöba kin köhöiba aködamunŋinambuk akŋegöra kusum eŋgimakzin. Mewö eŋguaŋgiringa Anutugö jemesoholŋe aŋgotmegöra mötzin. Miaŋgöra mötkutukutunini pakpak qezaköba qambaŋ keuŋi keuŋi eŋgimakzin.
Nöŋön miaŋgöra aum-mörimakzal. Kraistnöŋ kukösumŋaŋgö qakŋe sölölöhöba inahöm niŋgimakzawi, nöŋön mönö miaŋgö dop bim qeba malakzal. Mewö.
Nöŋön Kolosi eŋgöra aka bim qeba maljal. Mewöyök Laodisia sitinöŋ maljei aka urumeleŋ alaurup tosatŋan silenaŋgö jemesoholni qahö nekeri, mönö körek yeŋgöra köuluköba gwötpuk aum-mörimakzal. Nöŋön iŋini miaŋgö könaŋi mötmegöra mötzal.
Kewö köulukömakzal: Anutu, gi mönö uruŋini naŋgöm eŋginöŋga öröröŋ jöhöba jöpaköm aŋguba mohotŋe urugö aködamunŋini pakpak miwikŋaime. Mi miwikŋaiba ölöp köhöiba yuai pakpak möt kutum teköme. Mewö aka ölöp Anutugö Buŋa tölapŋi, Kraistkö könaŋi mi körek möt asarim teköme.
Anutunöŋ mötmötŋi aka mötkutukutuŋi mi körek Kraistköreŋ ala asamböriga ahöza. Anutu mötkutukutuŋaŋgö köweŋi mi guli dötnam ewö köwe tölapŋe ahöiga Kraistnöŋ miaŋgö kiŋi moröŋi akza. Kraist tem köla mewö miaŋön ölöp mötkutukutuŋi miwikŋaibin.
Kunŋan mondoqondoroŋ ala kelök keu jiba uruŋini kuŋguba tilipköm eŋgibapuköra Kraistköra keu mi jizal.
Silenan eŋgö kösutŋine qahö maljalmö, urumötmötnan mönö embuk kinja. Iŋini köhöiba Kraist möt nariba tem köla sutŋine areŋinaŋgö dop bönjöŋ maljei, eŋgöra mewö möta mötmöriba söŋgaimakzal. Mewö.
Miaŋgöra iŋini Kraist Jisös möt aŋgön kölgetka Kembuŋini aka kinjawi, mönö yambuk qekötahömakzeaŋgö dop ahakmemeŋini aka memba malme.
Keu kusum eŋgigeri, miaŋgö dop mönö kesötŋini Kraistköreŋ möndömgöba mendawöla yambuk qekötahöba kinda uruŋini naŋgöm aŋguba mötnaripkö köhököhöiŋi toroqeba miwikŋaiba malme. Saiwapŋini mönö o saksaköba erakzawaŋgö dop jiba möpöseiba malme.
Ambösakon yeŋön gölmegö mötkutukutu kusum eŋgigetka köna walŋi miwikŋaiba tosatŋan mi wuataŋgömakze. Mewöyök bem suahö galöm Suep gölme sutŋire mala mietkö öröyuaiŋiri pakpak galöm köl eŋgimakzei, tosatŋan Kraist oŋgita yeŋgöreŋ qekötahöba keu kusum eŋgimakze. Mewö ahakzei, yeŋgöreŋök kunŋan eŋgömemba tilipqilip omaŋi miaŋgö kösöŋan jöhöm eŋgiiga eta böhi mieŋgö buŋaya akepuk.
Anutugö mötmötŋi aka aködamun yuaiŋi pakpak mi körekmakörek Kraistköreŋ ahöiga gölme sile memba asuhuyök. Miaŋgöra böhi takapulakaŋi mewöŋi yeŋgöra mönö galömŋini mem aŋguba malme.
Kraistnöŋ uŋa suahö galöm aka pom jembon pakpak mieŋgö nöröp bohonŋini akza. Kraistpuk qekötahögetka yaŋön Anutugö mötmötŋi aka aködamun yuaiŋi pakpak mi ölöp dopŋine eŋgiiga malje.
Mewö mala Kraistpuk qekötahögetka yaŋön aiwesökŋi ölŋi mi eŋgöreŋ mewöyök yandim eŋgiiga malje. Aiwesök mi börönöŋ silenine yandimakzeaŋgö dop qahöpmö, Kraistnöŋ sile yandiyandi qainŋi kun ak eŋgiyök. Mi kewö: Yaŋön silegö ahakmeme walŋan galöm köl eŋgibapuköra mönö sihim kömbönaŋini bölöŋi jöhöiga malje.
Kraistkö qamötŋi lömnöŋ algeri, eŋgö uru walŋan mönö mewö tandöktandök kömumba o melun miaŋgöreŋ kömup lömnöŋ geyök. Mewö geyökmö, Anutunöŋ Kraist mem guliiga kömupnöhök wahöröhi, yaŋgö kukösumŋan mönö iŋini mewöŋanök inahöba o melun miaŋgöreŋ nam köl eŋgiiga guliget. Iŋini Anutugö kukösumŋi mi möt aŋgön köla möt narim waŋgigeraŋgöra aka Kraistkö qöhöröŋe guliba köhöiba malje.
Mutuk kunöŋ eŋgö sihim kömbönaŋini bölöŋi mi qahö jöhöiga uru walŋinan galöm köl eŋgiiga malget. Siŋgisöndok akeraŋgöra aka uru köhömuŋi malgetmö, Kraistpuk qekötahögetka Anutunöŋ yaŋgö qöhöröŋe mem gulim eŋgiyök. Siŋgisöndoknini mönö körek saŋgoŋ teköiga köhöiba maljin.
Bölöŋamnini aka mieŋgö likepŋaŋgö jimkutukutuŋi mi Suep mire löpöt kimbinöŋ ohogetka ahöyök. Kraistnöŋ löpöt mi körek pakpak kutuba qeapköyök. Löpöt miaŋön Anutubuk kinda andönine qeba tuarenjoŋ ak neŋgiba ahöyöhi, yaŋön mi köteköba maripomnöŋ kösököi teköyök.
Maripomnöŋ kömumba bem suahö galöm aka uŋa pom Suep gölme sutŋire öröyuai pakpak galöm kölakzei, Kraistnöŋ mieŋgö kukösumŋini luak jaugem jitŋi ewö qeapköba tölököba tözamgöm teköyök. Mewö kazikurupŋi kösö gwarö memba gamu qem eŋgiyök. Mewö aka eŋguaŋgita köiraŋ ala renduŋ köliga qenjarökŋe kagetka luhut al eŋgiyöhaŋgö könaŋi mi aukŋe asuhuiga eket.
Kraistnöŋ luhut al eŋgiyöhi, miaŋgöra iŋini mönö Kraistpuk kinda ewebibiŋinambuk saitiŋgit malme. Mewö malgetka eŋgö sutŋine kunŋan wani oŋi aka ölŋi ohoba nemakzei, miaŋgöra öne dönqizizin ala jim kutum eŋgibapuk. Yambu (yara) dop kendon kömbukŋi kun aka köiŋ dop köiŋ dölökŋi kotzawaŋgö söŋgaipŋi mi alakze me qahö, miaŋgöra öne jim bölim eŋgibepuk. Sabat kendon mi Sondagienöŋ me silim kunöŋ tarakzei, miaŋgöra öne mesoholŋine qeba jim eŋgibepuköra mönö galömŋini mem aŋguba malme.
Soŋgo mewöŋi mieŋgöra mönö kezap kude alme. Mi söpsöp yuaiyök akze. Ölŋan dopdowiba imutŋi gilakzawi, miaŋgö dop ölŋi mi Kraist. Nenegö me kendon tatatkö keuŋi mi Kraistkö söpsöpŋi aka eretŋi akza. Kraistnöŋ lök kaiga mala öne köna söpsöpŋi walŋe qekötahöbepuk.
Tosatŋi yeŋgö sihimŋini mi nanŋini urunini memba et ala Suep garata waikŋini memba bem ewö möpöseim eŋgibingöra ahöza. Mewöyök jeŋini meleŋni imutimutŋini eka mieŋgöra söŋgöröqök ahakze. Mewö nanŋine gölmegö mötmötŋan kuŋgum eŋgiiga sileŋini öne töhön memba öŋgöba tiwokmawok ahakze. Yeŋgöreŋök kunŋan tilipköm eŋgiba Kraistköreŋök utum eŋgibapuk. Mewö mötnaripkö aoŋgitnöŋ luhut qahö ala töwaŋini qahö membepuk. Miaŋgöra mönö galömŋini mem aŋguba malme.
Yeŋön Kraist nöröpnini akzawi, yambuk qekötahöba kinkinŋini mosöta laŋ malje. Kraistnöŋ nöröpnini aka nanŋi ölŋi körek nini galöm köl neŋgiiga ölöp mösölatim aŋguba maljin. Sihit toroqeqeŋi aka ginimuramŋi mieŋön mönö ölŋaŋgö köna böröurupŋi mindiriba jöhöm neŋgigetka kutulaŋgöba mohot akzin. Mewö aka Anutunöŋ nam köl neŋgimakzawaŋgö dop qarim köhöimakzin.
Iŋini Kraistköreŋ qekötahögetka uru walŋinan kömuiga bem suahö galöm yeŋgö kösö gwarönöhök lök lolohoget. Mieŋön Suep gölme sutŋire mala yuaiŋiri pakpak galöm köl eŋgimakzemö, iŋini qahö galöm köl eŋgigetka malje. Miaŋgöra böhi takapulakaŋi mewöŋan jimkutukutu laŋ al eŋgimakzei, mi mönö wuanöŋgöra öne wuataŋgömakze? Suepkö buŋaya akzemö, töndup gölmegö keuya wuataŋgögetka siksauk ahakza.
Soŋgoŋini kewö alakze, “Mi kude göjupköba meman. Kun mi kude yöhösöröman. Yuai mi kude misiriman.”
Gölme ambazipnöŋ nanŋini nöröpŋinan mewö jim kutuba tosatŋi kusum eŋgimakzemö, Anutunöŋ mewö qahö. Yaŋön yuai pakpak mi lökŋanök aka membingöra jiiga nupŋini eŋgigetka qahöwakŋegöra ali ahöze.
Mi töndup tosatŋan bem suahö galöm aka garata waikŋini memba bem ewö möpöseim eŋgimegöra kapaŋ kölakze. Mi kapaŋ köla “Nanini urunini memba eta aljin,” jiba miaŋgöreŋ möndöba silegö sihim kömbönaŋini bölöŋan galöm köl eŋgibapuköra soŋgoŋi soŋgoŋi ala sileŋini qeba qölsihim aŋgumakze. Mewö aka jimkutukutuŋini alakzei, mi mönö mötkutukutu qakŋe alalŋaŋgö tandök aiga gwötpukŋan mi möta mötket öŋgömakza. Öŋgömakzapmö, mi töndup mewö silegö sihim kömbönaŋini bölöŋi aŋgön kölbingö osiba mi laŋ wuataŋgömakze. Miaŋgöra jimkutukutuŋini mieŋön mönö yuai omaŋi kötökŋi akze. Mewö.
Kraistnöŋ euyaŋgöreŋ öŋgöba Anutugö böröŋi ölŋaŋgö jakömbuak jakeŋi memba qetbuŋaŋambuk tatza. Anutunöŋ Kraist mem gulim waŋgiyöhi, miaŋgö tandök iŋini mewöyök mem gulim eŋgiiga köhömuŋeyök wahöta malje. Miaŋgöra iŋini Suep mire eu öröyuai ahözawi, uruŋini mönö miaŋgöreŋ jöhöba malme.
Gölmegö öröyuaigöreŋ qahöpmö, euyaŋgöreŋ öröyuai ahözawi, uruŋini mönö miaŋgöreŋ jöhöm köhöiba malme.
Eŋgö uruŋini walŋan mönö kömuiga Anutugöreŋ tönguba malje. Mewö Anutugö aumŋe anda malmal köhöikŋaŋgö könaŋi miwikŋaiget. Kraistnöŋ Suep malmal tölapŋe maljawi, eŋgö urumalmalŋinan mönö miaŋgö dop asa-asambötŋe ahöza. Miaŋgöra uruŋini mönö Kraistpuk jöhöba malme.
Kraist malmal köhöikŋaŋgö Toninan kunbuk kaiga asakmararaŋan asuhumawi, nalö miaŋgöreŋ iŋini mönö mewöyök asuhugetka eŋguaŋgiriga yambuk Anutugö asakmararaŋe aŋgotme.
Gölmegö sihim kömbönaŋini bölöŋi könaŋi könaŋi mi uruŋine kinda yayaseŋseŋ mem eŋgimakzei, mieŋgö nöröpŋini mönö körek tözamgöm teköme. Bau kiam tandök serowilin aka qewöloŋ aŋgöjörakŋambuk mi mönö andö qeme. Urusilegö sihim kömbönaŋi bölöŋi mi mosöta urukönöp bölöŋi mi mönö qömbökögetka bököma. Yuai membagun membingö nepaqepalok köpösöŋgömakzei, miaŋön tandö lopioŋ waikŋini memba möpöseim eŋgizeaŋgö tandökŋi akza.
Mi akeraŋgöra aka Anutugö irimŋan seholiiga urukazikŋi qakŋine ali öŋgömakza.
Sihim kömbönaŋini bölöŋi mewöŋan mönö mutuk nanŋini malmalŋini mewöyök galöm köliga köna bölöŋi mi tiba wuataŋgöba maljema.
Mewö malgetmö, nalö kewöŋe iŋini mewöyök yuai kewöŋi pakpak mi mönö gilget anma: Urusiŋgok möta urukönöpnöŋ jula eŋgohoiga uruŋinan auba urubölö mötzemö, mi uzeta gilget anma. Mewöyök uruqeqe keu töhöreŋ aka keu aŋgöjörakŋambuk jiba uruŋini tölöhozei, mi mönö körek andö qeba mosötme.
Iŋini uru walŋi aka miaŋgö ahakmeme aŋgöjörakŋambuk mi köteköba mem kömumba malje ewö, keu muneŋi mönö kude eraum mötme.
Iŋini uru walŋi köteköba kunbuk letota uru dölökŋi löŋgöta malje. Miwimiwikŋai Toninan nanŋi könaŋi möt teköm waŋgibingöra söpsöp alöhi, yaŋön mönö miaŋgö dop uru dölökŋi mi letot waŋgiiga toroqeba kölöŋaimakza.
Miaŋgöra nini Juda me kantri tosatŋaŋgö ambazip maljini, mi mönö dop mohot akza. Anutugö aiwesökŋi silenine yandiget me qahö, mi töndup Anutugö jeŋe dop mohot akzin. Taon ambazip mötmötninambuk me qandam (bus kanaka) mala nanŋini keuŋine irohowaroho jiba gukmaulem maljei, mi töndup Kraistnöŋ urunine kiniga mohot akzin. Nanini nupnini memakzin me toninaŋgö welenŋini töwaŋi qahö qemakzini, miaŋön yuai korembeŋi akzapmö, ölbölŋi mi Kraist. Yaŋön kutulaŋgöba körek neŋgoŋgita öŋgöba Kiŋ Kembunini bohonŋi mohot akza.
Anutunöŋ möwölöhöm eŋgiiga uru dölökŋi wuataŋgöba Anutugö wölböt alaurupŋi sarakŋi akze. Miaŋgöra iŋini mönö sutŋine ak kömumba ala ak aŋguba malme. Uruŋini memba et ala tosatŋi guŋbönjönjöŋ qakŋe ak eŋgiba lömböt möta mökösöŋda malme. Silik miaŋön mönö malukuŋini aiga kölget geiga mi töp memba malme.
Mönö lolongöba bölöŋaŋgö kitipŋi kude mememö, mönö qaqaeŋgim aŋguba malme. Köyan köl aŋgugetka sutŋine keu köpösihit ahuiga kunŋan alaŋi jim waŋgimamgö mötzawi, mi mönö mosöt aŋgume. Kembunöŋ siŋgisöndokŋini saŋgoŋda mosöröhi, iŋini mönö sutŋine mewöŋanök ak aŋgumakŋe.
Mewö aka urukalemgö malukuŋini mi kölget geiga miaŋgö qakŋe mönö urukalem aka jöpaköm aŋgugetka qetpuk akŋa. Urukalem miaŋön mönö aködamun tosatŋi pakpaköra jizali, mi köyamgöba mindiriba bohonŋina kinja.
Kraistnöŋ iŋini luainöŋ silemohot malmegöra eŋgoholök. Miaŋgöra yaŋgö luaiŋan mönö uruŋine ahöba ölöpŋaŋgö injup lökuatŋi ak eŋgiiga urubönjöŋnöŋ jim möpöseip aka malme.
Kraistköreŋ Buŋa keu miaŋön mönö uruŋine kinda sutŋine gwötpuk asuhum sehima. Mönö mötkutukutu keu pakpak jiba kusum aŋguba qambaŋ qem aŋgumakŋe. Uŋa Töröŋan sölölöhöm eŋgimakzawaŋgö dop mönö Buŋa Liŋet Sumbara (Sam), möpömöpösei liŋet (omsa) aka urugö liŋet tosatŋi mi urukönömŋinan Anutu möpöseiba kölakŋe.
Ahakmeme mi me mi jitnöŋ me siliknöŋ aka memei, mi pakpak mönö Kembu Jisösgö qetŋe ahakŋe. Mewö aketka Kraistnöŋ nam köl eŋgiiga Iwi Anutu pipsimbawoŋ jim waŋgiba malme. Mewö.
Ambi iŋini mönö apurupŋini yeŋgö keu bapŋe anda malme. Kembugö buŋaya akzeaŋgöra mönö mewö aketka dop kölma.
Azi iŋini mönö anömurupŋini urukalemnöŋ jöpaköm eŋgiba urupik wösökömbuk qakŋe kude ak eŋgiba malme.
Nahönbörat iŋini Kembubuk qekötahöba kinda iwinamyahötŋini yetkö jitŋiri wuataŋgögetka Kembunöŋ eŋgehiga dop kölma. Miaŋgöra iŋini mönö keuŋini jimeaŋgö dop pakpak tem köl eŋgiba malme.
Iwiurup eŋgö nahönböraturupŋinan awösamkakakŋini mosötpepuköra mönö kude eŋgum ureim ak eŋgiba malme.
Welenqeqe iŋini mönö gölme qakŋe galömurupŋini yeŋgö keuŋini pakpak tem köla ahakŋe. Köŋdöwoŋ aketka ambazipnöŋ eŋgek sorimegöra qahöpmö, geŋmoŋ mosöta Kembugö jitŋi oŋgitpinbukö sömbuŋini möta uruŋini nupnöŋ ala memba malme.
Yuai aka memakŋei, uruŋini mönö miaŋgöreŋ jöhöba kewö mötmörime: Gölme ambaziwök qahöpmö, Kembu nanŋi mönö welen qeba malje.
Kembu Kraist welenŋi qeba malgetka yaŋön töwaŋini Suep mire ali ahözawi, mi mönö eŋgiiga buŋaŋini akŋa. Mönö mewö mötmöriba malme.
Kunŋan nupŋi mem sohomawi, Anutunöŋ mewöŋanök mem sohosohoŋaŋgö likepŋi meleŋ waŋgima. Anutunöŋ tosatŋi qahö eŋgek soriba tosatŋi qahö qepureim eŋgimakzapmö, körek nini dop mohotnöŋ kewöt neŋgiba keunini jim teköma.
Galömurup eŋgöreŋ Kembu ketaŋi mi Suep mire malja, mi möt kutuzeaŋgöra mönö welenqeqeurupŋini titit diŋdiŋi aka dop mohot ak eŋgiba malme. Mewö.
Köuluk nup mönö kapaŋ köla memba malme. Miaŋgöreŋ mönö uruguliguli mala jim möpöseip aka malme.
Möpöseip akŋei, miaŋgöreŋ mönö neŋgö mohotŋe kewö köuluköba malme, “Anutu, gi mönö Pol neŋakurupŋi köna mem eŋginöŋga ölöp Kraistkö Buŋa keu tölapŋi mi jim asarigetka sehima.” Nöŋön mönö Buŋa nup miaŋgöra aka kösö gwarönöŋ tatzal.
Nöŋön Buŋa keu Anutugö sihimŋaŋgö dop jibi asarimegöra mönö köulukŋinan töngum niŋgiba malme.
Ambazip urumeleŋ qahö aka yaigep maljei, i mönö mötkutukutu qakŋe ak eŋgiba malme. Urugö nup membingö köna kun ahumawi, nalö mi mönö kude mösöhöba ayuhumemö, ambazip qöhöröŋine anda ösöŋ qambaŋ köl eŋgime.
Keu eraum mötmei, mi mönö nalö dop howeŋambuk mindiriba jigetka nahömŋambuk ahakŋa. Jigetka mohot mohot nahömŋini ahuiga körek yeŋgöra keu denöwö meleŋ eŋgimei, mi mönö ölöp möt yaköba miaŋgö dop jimakŋe. Mewö.
Wölböt alani Tikikus yaŋön Kembubuk qekötahöba kinda nömbuk nupŋi törörök memba neŋakni akza. Yaŋön eŋgöreŋ kaba denöwö aka malakzali, miaŋgö kösohotŋi körek jii mötme.
Denöwö aka memba tata maljini, iŋini mönö kösohot mi mötmegöra melaim waŋgibiga eŋgöreŋ kama. Yaŋön kaba ölöp urukölalep ak eŋgima.
Mewöyök wölböt alanini Onesimus Kolosi eŋgöreŋök kaba Kembugö keuŋi pöndaŋ wuataŋgöba mem yakömakzawi, nöŋön i melaibiga liliŋgöba kama. Azi yahöt mietkön kaba kiaŋgöreŋ yuai pakpak denöwö asuhui maljini, miaŋgö kösohotŋi ölöp jim teköyohotka mötme. Mewö.
Aristarkus nömbuk kösö mire tatzawi aka Barnabasgö numbutŋi Mak yetkön yaizökzökŋiri jiba alohotka eŋgöreŋ kaza. Maköra lök keuni kewö jim kutubiga mötket: Eŋgöreŋ kaba kaŋgotma ewö, mönö ölöp köl öröba ala ak waŋgime.
Josua qetŋi kun Jastus qetzei, yaŋön mewöyök yaizökzökŋi jiba ali eŋgöreŋ kaza. Neŋakurupnan nömbuk Anutugö bemtohoŋaŋgö nup memba maljei, yeŋgö sutŋine azi karöbut mieŋönök Juda azia malje. Yeŋön mönö urukölalep ak niŋgimalget.
Nanŋine azi Epafras Kraist Jisös welenŋi qemakzawi, yaŋön mönö yaizökzökŋi jiba aliga eŋgöreŋ kaza. Yaŋön nalö dop eŋgöra aka köulukömakza. Keu pakpak Anutugö jitŋaŋgö dop akzawi, iŋini miaŋgöreŋ töndangöba kin köhöiba aködamunŋinambuk aka malmegöra aum-mörimakza.
Nöŋön yaŋgö könaŋi möta kewö naŋgöba jizal: Yaŋön iŋini bauköm eŋgimamgöra nup gwötpuk memakza. Mewöyök Laodisia aka Hierapolis taon yahöt miaŋgöreŋ möt nariba maljei, yeŋgöra aka wani awamŋi nup memba aum-mörimakza.
Wölböt doktanini Luk aka Demas yetkön mewöyök yaizökzökŋini jiba alohotka eŋgöreŋ kaza.
Nöŋön yaizökzökŋini jiba ohozali, mi mönö urumeleŋ alaurup Laodisia taonöŋ maljei, yeŋgöra jiget mötme. Mewöyök Nimfa aka yaŋgö mire könagesö tokomakzei, mönö yeŋgöra jiget mötme.
Kimbi ki oyoŋ eŋgigetka mötket teköiga miaŋgö andöŋe mi mönö algetka Laodisia urumeleŋ könagesö yeŋgöreŋ aniga oyoŋme. Laodisia yeŋgöra kimbi kun ohobiga anöhi, mi alget eŋgöreŋ kaiga iŋini mi mewöyök oyoŋme.
Arkipus azi mi mönö kewö jigetka mötma, “Kembunöŋ Buŋa nup memangö jim kutuba köiputki tariga maljani, göŋön mönö mi mötmöriba körek mem teköman.”
Pol nöŋön yaizökzökni jiba nane börönan qetni kewö ohozal: Pol. Iŋini mönö kösö gwarö azi ni mötmörim niŋgiba malme. Kalem möriamnöŋ mönö embuk ahöma. Mewö.
Pol, Sailas, Timoti neŋön Tesalonaika urumeleŋ könagesö embuk keu eraum mötpingöra kimbi ki ohozin. Iŋini Iwi Anutu aka Kembu Jisös Kraist yetpuk qekötahöba kingetka yetkön mönö kalem möriam eŋgiyohotka luainöŋ malme.
Neŋön qösösök mötmörim eŋgiba körek eŋgöra “Anutu pipsaiwap!” jiba möpöseimakzin aka köuluk nup memba miaŋgöreŋ nalö dop qetŋini qerakzin.
Iŋini Jisös Kraist jöpaköba möt narigetka urukalemŋan nam köl eŋgiiga nupŋi köhöiba memakze aka Kembuninan liliŋgöba kamapkö jörömqöröm aka kapaŋ köla mambörakze. Neŋön mi pakpak Anutu Iwininaŋgö jemesoholŋe ölöp mötmörimakzin.
Urumeleŋ alaurupnini, Anutunöŋ jöpaköm eŋgiba iŋini nanŋaŋgöra kewö möwölöhöm eŋgiyöhi, mi mötzin.
Neŋön Jisösgö Ölöwak Buŋaŋi memba eŋgöreŋ kaba sutŋine denöwö aka malini, iŋini mi mötze. Neŋön Buŋa mi keu töhönök qahö jiin mötketmö, Uŋa Töröŋan mönö sölölöhöm neŋgii awösamkakak kinda ösum-mumuŋambuk uruŋini kuŋguba malin.
Mewö malinga iŋini köŋjiliŋ ketaŋaŋgö uruŋe mala Buŋa keu möt aŋgön kölget. Mi aŋgö kölgetka Uŋa Töröŋan sösöŋgai eŋgiiga Kembu aka neŋgö siliknini wuataŋgöba malje. Mi denöwö asuhuyöhi, neŋön mi ölöp mötzin.
Mewö andönine kaba mala Masedonia Akaia prowins yahöt miaŋgöreŋ Jisös möt narizei, körek pakpak yeŋgöra silik ölöpŋi kondel eŋgimakze.
Mi kewö: Iŋini Kembugöreŋ keu möta aŋgön köla jiba malgetka tosatŋan mi aŋgötömual ewö toroqeba jim sehigetka anök. Anda mala Masedonia aka Akaia prowins yahöt mi dop köl teköyök. Mi dop köl teköyökmö, miyök qahö. Iŋini Anutu möt nariba nupŋi megeri, miaŋgö ölŋan mönö gölme dop anda kaba sehiiga gwötpukŋan uruŋini meleŋget. Mi kilik-kalukŋi qahö. Miaŋgöra nini miaŋgö keuŋi kun qahö toroqeba jibin.
Nini eŋgöreŋ kainga denöwö asuhuyöhi, miaŋgö kösohotŋi mi miri tosatŋi yeŋön jigetka aŋgötömual ewö mörakzin. Iŋini tandö lopioŋ aka bem muneŋi andö eŋguba Anutu ölbölŋi aka malmal Toŋi yaŋgöreŋ meleŋda nupŋi memba malje.
Anutunöŋ Nahönŋi mem gulii kömupnöhök wahöröhi, iŋini yaŋön Suep mireyök eta asuhumapköra mambörakze. Anutugö irimsesewölŋan könaŋgep aukŋe asuhuiga Jisösnöŋ mönö eta jeŋberereŋ kanjamŋambuk miaŋgöreŋök meköm neŋgima. Mewö.
O urumeleŋ alaurupnini, nini eŋgöreŋ kaba nup meini, miaŋön mönö qahö pömsöm qeyökmö, ölŋi ölöp asuhuyök. Nanŋinak mi mewöyök ölöp mötze.
Qahö pömsöm qeyökmö, mutuk Filipai sitinöŋ nup meinga öröm ureim ak neŋgigetka sihimbölö mörini, mi mötze. Sihimbölö mi mötagun eŋgöreŋ kainga tosatŋan tuarenjoŋ köhöikŋi ak neŋgigetmö, mi töndup Anutunöŋ awösamkakak neŋgii kinda Ölöwak Buŋaŋi jim asarim eŋgiba malin.
Neŋgö könanini kewö: Urukuŋgukuŋgu keunini mi isimkakalek qakŋe qahö jimakzin. Naninak jaŋjuŋ ahinga uruninan tölöhobawak, mewö mi qahö jimakzin.
Mewö qahöpmö, Anutunöŋ Ölöwak Buŋa jim sehibingöra neŋgeka urunini kewöri dop köliga möt narim neŋgiba Buŋaŋi neŋgiyöhi, miaŋgö dop mönö keuŋi memba jim asarimakzin. Anutunöŋ urunini esapköba kewörakza. Miaŋgöra neŋön yuai pakpak Anutugö jeŋe dop kölbingöra ahakzin. Mi ambazip sihimŋini wuataŋgöbingöra aka qahö.
Neŋön nalö kungen ambazip kelewele keu kelök ak eŋgibingöra qahö anda kaini, mi mötze. Nini nepaqepalok dogonini esuhuba moneŋ yuai neŋgimegö möndömöndö keu siŋginŋi qahö jiin. Anutunöŋ könaŋamnini mi ölöp jim naŋgöma.
Eŋön me ambazip tosatŋan qetbuŋa neŋgimegöra qahö kapaŋ köla malin.
Kraistkö aposolurupŋi akzinaŋgöra ölöp uruŋini kewö kuŋgubinak, “Iŋini mönö naŋgöm neŋgigetka sutŋine urugö nup membin.” Mewö jiinga dop kölbawakmö, neŋön eŋgö sutŋine mököqököli aka malin. Nahönbörat namŋinan juzu eŋgiba köyan köl eŋgimakzawi, miaŋgö dop mönö nanini memba et al aŋguba ösöŋ ak eŋgiba malin.
Neŋön iwinam ewö mökökölim ak eŋgiba malinaŋgöra Anutugöreŋ Ölöwak Buŋa eŋgiin aka toroqeba nanine malmalnini mewöyök köleŋ eŋgibingö jöjöröba malin. Iŋini ölŋa wölböt nahönböraturupnini aket.
O urumeleŋ alaurupnini, neŋön eŋgöra aka nup memba silenini qeba malini, mönö mi mötmörime. Naŋgöm neŋgimegö lömbötŋan eŋgöreŋök kungö qakŋe öŋgöbapuköra suŋgem asak nanine böröninan nup memba Anutugö Ölöwak Buŋaŋi jim asarim eŋgiba malin. Mi mönö ölum eŋgubapuk.
Jisös möt narizei, neŋön eŋgö keuŋini pakpak diŋdiŋanök kewöta sarakŋi köpösihitkö keunini qahö malin. Iŋini mi eka möta naŋgöba jim naŋgömeaŋgö dop akze. Anutunöŋ mewöyök mi jim naŋgöba dangunu ewö kinja.
Iwinöŋ nanŋi nahönböraturupŋi ösöŋ ak eŋgimakzawi, miaŋgö dop neŋön iŋini mohot mohot ak eŋgiba malin. Mi mewöŋanök ölöp mötze.
Neŋön urugö naŋgönaŋgö keu jiba urukölalep ak eŋgiba malin. Anutunöŋ iŋini nanŋe bemtohoŋnöŋ aŋgota asakmararaŋe asarimegöra eŋgoholök. Miaŋgöra neŋön uruŋini kuŋguba keu kewö jim tuariba malin, “Ahakmemeŋini mönö Anutugö jeŋe dop kölmawaŋgö dop sarak sorokŋi aka memba malme.”
Miaŋgöra neŋön mewöyök sundan Anutu kewögöra möpöseimakzin: Anutugö Buŋa keu eŋgiini, mi gölme ambazipkö keu ewö qahö buŋa qem aŋgugetmö, ölŋa Anutugö keu jitkö dowa möta mi aŋgön kölget. Mi möt narigetka miaŋön mönö kölöŋaim eŋgiiga letorakze.
Juda ambazip Judia prowinsnöŋ uruŋini meleŋgetka Juda tosatŋan aŋgösirip ak eŋgigetka sihimbölö mötket. Yeŋön mi möta töndup Kraist Jisösbuk qekötahöba kinda Anutugö urumeleŋ könagesöŋi aket. Urumeleŋ alaurupnini, eŋgö sutŋine mönö mewöŋanök asuhuyök: Nanŋini Grik ambazipnöŋ Juda yeŋgö tandök ewö ak eŋgigetka iŋini sihimbölö öröröŋ möta Anutugö könagesöŋi aket.
Juda yeŋön kezapqetok ambazip eŋguget kömugetka Kembu Jisös mewöyök qegetka kömui nini sesewerowero ak neŋgiba malget. Yeŋön Anutugö jeŋe qahö dop köla ambazip pakpak kerök ak neŋgimakze.
Neŋön kian kantri eŋön uruŋini meleŋda letotmegöra Buŋa jibinbukö aŋgön köl neŋgimakze. Mewö siŋgisöndok sundan aka qerakögetka qakŋine öŋgömakza. Siŋgisöndokŋini qerakögetka dopŋi Anutugö jeŋe kokolak qeiga irimsesewölŋi toroqeba aŋgön kölmamgö osiba nalö kewöŋe kondeli qakŋine lök öŋgöza. Mewö.
O urumeleŋ alaurupnini, neŋön nalö kewöŋe nalö töröpŋi deŋda maljin. Sileninan deŋda maljinmö, uruninan jöhöba mohotŋe maljin. Miaŋgöra eŋgö jesöŋgöröŋini ekingöra mönö kapaŋ köla awöweŋgöba maljin.
Miaŋgöra eŋgöreŋ kabingö möta malin. Pol nöŋön sömaŋ mohot-töp qahöpmö, indimŋi yahöt kamamgö esapköyalmö, Satanöŋ jöhöm neŋgiiga osiin.
Iŋini nanine ila jalö soroknini ewö kinje. Kembunini Jisösnöŋ liliŋgöba kaiga yaŋgö jemesoholŋe aŋgota kinbini, miaŋgöreŋ eŋgeka “Urugö nup önewat qahö memba malin,” mewö jibingö mötzin. Neŋön keu mi iŋini aka tosatŋi yeŋgöra aka awamŋanök jibingö jörömqöröm akzin. Miaŋgöra eŋgöra önöŋi qahö söŋgaiba silenini memba öŋgömakzin.
Neŋön eŋgöra aka qetbuŋa miwikŋaininga sösöŋgai ak neŋgimakze. Mewö.
Iŋini denöwö aka maljei, mi mötpingö mötkurumkurum ketaŋi ak bibihiba toroqeba öne malbingö osiin. Miaŋgöra nanirök Atens sitinöŋ malbitkö keu jöhöba
alaniri Timoti melaiziga eŋgöreŋ kayök. Yaŋön Anutugö nup memba netpuk Kraistkö Ölöwak Buŋa jim sehimakza. Yaŋön uru naŋgönaŋgö keu eŋgiba mötnaripŋini mem köhöimapköra kayök.
Anutunöŋ areŋnini jim teköiga tosatŋan aŋgösirip ak eŋgimakze, mi nanŋinak ölöp mötze. Eŋgöreŋök kunŋan köŋjiliŋ uruŋe koŋgwarak aka löwöribapuköra jiinga kayök.
Neŋön Tesalonaika embuk mala nalö miaŋgöreŋ eŋgöra qeljiŋe keu kewö jiin, “Kembugö jitsihitŋi tem kölinga ambazipnöŋ sesewerowero ak neŋgigetka wahöjaliŋ miwikŋaibin.” Mewö jiinga miaŋgö dop ölŋa asuhuyöhi, mi ölöp mötze.
Mewö asuhuiga esapesap Toŋan esapköm eŋgii löwöriba etketka nupninaŋgö ölŋan eta pömsöm qebapuk. Miaŋgöra denöwö möt nariba maljei, mi mötpingö mötkurumkurum ketaŋi ahin lömbörii kunbuk öne malmamgö osiba Timoti melaibiga qesiba mötmamgöra kayök. Mewö.
Mötkurumkurum aka malinmö, Timotinöŋ anda eŋgömosöta liliŋgöba kaba buŋaŋini ölöpŋi memba kaba kewö jiyök: Iŋini Kembu ölöp möt nariba urukalem ak aŋgumakze aka nalö dop neŋgöra mötmöriba ölöwahakze. Neŋön eŋgekingö sihimŋi möringa eŋön mewöyök nini neŋgekingö kapaŋ kölakze.
O urumeleŋ alaurupnini, neŋön sesewerowero köŋjiliŋ könaŋi könaŋi möringa nalö miaŋgöreŋ kaba möt narizeaŋgö kösohotŋi ölöpŋi jii mötziga keu miaŋön mönö ölŋa urukölalep ak neŋgiyök. Miaŋgöra nalö kewöŋe eŋgöra aka amqeba luainöŋ ölöwaka maljin.
Iŋini Kembubuk qekötahöba böŋ qeba kinmeaŋgöra neŋön mönö ölŋa köhöiba maljin.
Eŋgöra aka Anutugö jemesoholŋe önöŋi qahö söŋgaimakzini, sösöŋgai pakpak miaŋgöra mönö denöwö Anutu möpöseiba saiwap jiinga dopŋe akawak?
Neŋön suŋgem asak urunini qezaköba kapaŋ köla kewö köulukömakzin, ‘Anutu, mönö bauköm neŋginöŋga Tesalonaika anda jesöŋgöröŋini eka mutulaŋgöba mötnaripŋinaŋgö yuaigöra osizei, mönö mi eŋgibin. Keu mi ölŋa.’
Mewö köuluköinga Anutu Iwinini nanŋi aka Kembunini Jisös yetkön mönö köna mesat neŋgiyohotka ölöp eŋgöreŋ kabin.
Toroqeba kewö köulukömakzin, ‘Nini urukalem önöŋi qahö ak eŋgimakzini, Kembu göŋön mönö urukalemgi toroqeba kondel eŋginöŋga sutŋine sehiiga kondel aŋgumakŋe aka ambazip pakpak kondel eŋgimakŋe.
Kembu, göŋön mönö uruŋini mem köhöimakŋan. Kembunini Jisös göŋön könaŋgep könagesögi sarakŋi pakpak yembuk kunbuk kamani, nalö miaŋgöreŋ Tesalonaika yeŋön sarakŋi köpösihitkö keuŋi qahö Iwinini Anutugö jeŋe kinme.’ Mewö köulukömakzin.
Urumeleŋ alaurupnini, keu kun kewö: Ahakmemeŋini Anutugö jeŋe aket dop kölmawaŋgö könaŋi kusum eŋgiinga mi lök köl guliba wuataŋgömakzemö, mi toroqeba gwötpuk ahakŋegöra uruŋini kuŋguzin. Neŋön qambaŋ keu mi Kembu Jisösgö qetŋe eŋgizin.
Neŋön Kembu Jisösgö kukösum qakŋe kinda jöjöpaŋ keuŋi jim kutum eŋgiini, iŋini keu mohot mohot mi lök möt teköze.
Anutunöŋ eŋgöra jitsihitŋi kewö mötza: Iŋini mönö sero yoŋgorö andö qeba sarakŋi aka tök-kutukutuŋi aka malme.
Anutugöreŋ köna diŋdiŋi mi mönö kewö möt kutume: Uru sileŋinaŋgö sihim kömbönaŋini galöm köla sarakŋi (mala nanŋini anömŋini nanŋik nanŋik memba) malgetka aködamunŋambuk akŋa.
Urumeleŋgö kopa yeŋön Anutugö könaŋi qahö möt kutuba uruŋini könöp jeiga ambi laŋ memakze. Miaŋgö dop kude aka malme.
Mewö qahöpmö, ambi apŋan kungen aniga kunöŋ ölöŋ kaba ambi kude saitköma. Kunöŋ bölöŋi mewöŋi ahiga uruŋiran kömbuhibapuk. Mutuk qambaŋ keu mi jiba galöm mem eŋgiini, miaŋgö dop kunöŋ ambi mem böliiga Kembunöŋ siŋgisöndokŋi pakpakö likepŋi meleŋ waŋgima.
Anutunöŋ nini qewöloŋ malbingöra qahöpmö, malmal sarakŋi malbingöra neŋgoholök.
Miaŋgöra jöjöpaŋ keu mi mosötmawaŋön mönö gölme ambaziwa qahöpmö, Anutu nanŋa andö qema. Anutu Uŋaŋi Töröŋi eŋgimakzawi, ia mönö andö qebepuk.
Sutŋine jöpaköm aŋgumakzei, miaŋgö könaŋi Anutunöŋ kusum eŋgii nanŋinak lök möta malje. Miaŋgöra neŋön urukalem ak aŋgubingö keuŋi kunbuk ohom eŋgibingö qahö osizin.
Masedonia prowins uruŋe urumeleŋ alaurup pakpak uruŋinan jöpaköm eŋgiba maljemö, urumeleŋ alaurupni, mi mönö toroqeba gwötpuk ahakŋegöra uruŋini kuŋguzin.
Mönö ösöŋ mala nanŋini malmal naŋgönaŋgöŋini galöm köla böröŋinan nup memba malme. Mewö aka aködamunŋinambuk akingö kapaŋ köla kinme. Mutuk mewö jim kutum eŋgiinga miaŋgö dop mönö aka memba malme.
Mewö aketka uruŋini qahö meleŋda yaigep kinjei, yeŋön ahakmemeŋini solanŋi ek yaköba göda qem eŋgiba malme. Injarere laŋ mala nene yuaigö uleta kungö qakŋe kude malme. Mewö.
Urumeleŋ alaurupnini! “Tosatŋan uruŋini meleŋda kömumba ahözei, yeŋgöra denöwö asuhubawak?” Iŋini keu mewö jiba miaŋgöra gukmaulem malbepuk. Ambazip uruŋini qahö meleŋda jörömqöröm qahö maljei, yeŋön kömukömuŋi yeŋgöra aka wösöbirik maljemö, eŋön i ewö wösöbirik malbepuköra keu kewö jibin:
Jisösnöŋ kömumba wahöröhi, nini keu mi möt nariba kewö jizin: Anutunöŋ Jisös mem guliyök. Miaŋgöra ambazip yambuk kömumba nöŋ qegeri, Anutunöŋ mönö i mewöyök mem guliba Jisösbuk mohotŋe eŋguaŋgiri aukŋe asuhume. Keu likepŋi möt narizin ewö, likepŋi kun mi mewöyök möt nariinga dop kölma.
Kembunöŋ keu kusum neŋgiiga neŋön yaŋgö jitŋi mi eŋgöra kewö jibin: Tosatŋi neŋön qahö kömumba toroqeba silebuk malinga Kembunöŋ liliŋgöba kamawi, nini nalö miaŋgöreŋ mutuk qahö öŋgöbin. Nini ambazip kömukömuŋi qahö eŋgoŋgitpin. Qahö.
Miaŋgö areŋi kewö: Anutunöŋ tömunŋi qainŋi kun uiga ötöŋi asuhuiga Suep garata bohonŋan jimkutukutuŋi qeriga ambazipnöŋ kourukŋiri mötketka Kembunöŋ nanŋak Suepnöhök etma. Kraistnöŋ eriga i möt narim waŋgiba kömugeri, yeŋön mönö mutuk kömupnöhök wahötme.
Yeŋön mutuk wahötketkun nini qahö kömumba jebuk malbini, Anutunöŋ mönö neŋguaŋgiri könakemba öŋgöbin. Wahötkeri yembuk öröröŋ kousunöŋ öŋgöba Kembubuk aitoŋgöba yambuk Suep mire sundan dop malbin.
Miaŋgöra keu mewöŋi jiba miaŋön mönö uruŋini naŋgöm aŋguba malme. Mewö.
O urumeleŋ alaurupnini, Kraistnöŋ liliŋgöba kamapmö, wani yambunöŋ aka wani nalönöŋ asuhumawi, nini miaŋgö keuŋi ohom eŋgibingöra qahö osizin.
Iŋini nanŋinak keu mi ölöpŋanök kewö möt kömuze: Yoŋgorö memenöŋ suŋgem ölöŋ kaŋgorakzawi, Kembugö kaka nalöŋan mönö miaŋgö dop wölaŋ kam kuŋguma.
Ambazipnöŋ kewö jime, “Merak luai qem neŋgii siyoŋsayoŋi qahö maljin.” Mewö jigetka miaŋgöreŋök köndeŋmöndeŋ asuhuba qakŋine öŋgöma. Ambinöŋ morö memamgö masöŋi qei mörakzawi, mönö miaŋgö dop asuhuiga misiŋgöba anbingö osime.
Yeŋön osimemö, urumeleŋ alaurupnini, eŋön pandaman uruŋe jipjap qahö maljeaŋgöra nalö miaŋön mönö saŋgabaŋga yoŋgorö meme ewö eŋgö qakŋine öŋgömapkö osima.
Körek eŋön mönö asakŋaŋgö ambaziwa akze aka yuai pakpak aukŋe akingö ak eŋgimakza. Nini söŋaupkö ambaziwa qahö akzin aka ömukŋaŋgö yuaiŋi tököba sisit memakzin.
Miaŋgöra tosatŋi i ewö uruninan gaun ahöbapuk. Mewö qahöpmö, nanini galöm köl aŋguba uruguliguli malbin.
Gaun ahözei, yeŋön suŋgem gaun ahömakze. Ambazip o köhöikŋi nemba eŋololoŋ ahakzei, yeŋön mönö söŋaupnöŋ mewö aka malje.
Söŋaup uruŋe mewö ahakzemö, asakŋaŋgö ambazip neŋön mönö nanini galöm köl aŋgumakin. Wahöjambanini mönö opo maluku ewö kewö löŋgöta kinbin: Neŋön mötnarip aka urukalem köl guliba mewö miaŋön töptöpnine göwaŋgöwaŋ kepölaköba (suman ewö köla) sel jöhöm aŋguba kinbin aka Suep mire öŋgöbingö mamböta jörömqöröm aka mewö miaŋön nöröpnini ain irikmarik ewö esuhuba turubin.
Anutunöŋ nini et neŋgui irimsesewölŋi mötpingöra qahö jim teköyökmö, Kembunini Jisös Kraistnöŋ mem letot neŋgii oyaeŋkoyaeŋ buŋa qem aŋgubingöra jim teköiga maljin.
Jisösnöŋ neŋgöra aka kömuyöhaŋgöra malmalnini gölmenöŋ malbini me kömumba nöŋ qeba ahöbini, mi mönö Jisösbuk köhöiba malbin.
Miaŋgöra uru naŋgönaŋgö aka möhamgöm aŋguba köhököhöi miwikŋaiba mutulaŋgömakzei, mi mönö toroqeba memba malme. Mewö.
Urumeleŋ alaurupnini, neŋön kewö jim kutum eŋgizin: Galömŋinan Kembubuk qekötahöba kinda sutŋine nup memba qambaŋ eŋgimakzei, i mönö göda qem eŋgiba malme.
Göda qem eŋgiba nupŋini memakzeaŋgöra mönö ölŋa jöpaköm eŋgiba yeŋgöra mötket öŋgöma. Könagesö sutŋine mönö luai qem aŋguba malme.
Urumeleŋ alaurup, neŋön urukuŋgukuŋgu keu tosatŋi kewö eŋgizin: Tosatŋan nanŋini imbi-imbi wuataŋgöba injarere laŋ maljei, mi mönö jim eŋgiba galöm meme keu eŋgime. Ziriŋziriŋ ambazip yeŋgöra mönö uru naŋgönaŋgö keu jigetka köhöiba awösamkakak akŋe. Ambazip uruŋini löwöriiga maljei, i mönö köyan köl eŋgime. Urukönöp kude akŋemö, ambazip pakpak mönö urubönjöŋ qakŋe ak eŋgime.
Jinöŋ jibi, nuŋgunöŋ guhubi me aknöŋ aki mi kunŋan kude akŋa. Soŋgo mi walöŋbepuköra mönö galöm mem aŋguba malme. Nalö dop yuai ölöpŋi ölöpŋi mi kapaŋ köla ak aŋgumakŋe aka ambazip tosatŋi pakpak ak eŋgiba malme.
Mönö nalö dop sösöŋgai aka malme.
Sundan dop Anutu köuluköba malme.
Mewö me mewö asuhumawi, miaŋgöreŋ mönö Anutu möpöseiba malme. Kraist Jisösbuk qekötahöba kinjei, Anutunöŋ eŋgöra jitsihitŋi mewö mörakza.
Uŋa Töröŋaŋgö bölamŋi mönö kude qömbököme.
Anutugöreŋ kezapqetok keu jimakzei, miaŋgö jijiwilitŋi mönö kude akŋe.
Keu pakpak mönö kewöta esapköme. Esapkögetka keu ölöpŋi asuhumawi, mi mönö aŋgön köla malme.
Keu aka ahakmeme bölöŋi könaŋi könaŋi mi mönö andö qeba malme.
Nöŋön eŋgöra kewö köulukömakzal, ‘Luaigö bemŋi Anutu, gi nangak mönö lökŋanök tök kutum eŋginöŋga sarakŋi aka malme. Göŋön mönö uruŋini, uŋaŋini aka sileŋini mi lökŋanök sel jöhöm eŋginöŋga köpösihitkö keuŋi qahö aka malme. Mewö nalö dop malgetka Kembunini Jisös Kraistnöŋ liliŋgöba kaba mewö miwikŋaim eŋgima. Keu mi ölŋa.’
Eŋgoholjawi, yaŋön keuŋi pöndaŋ wuataŋgömakza. Miaŋgöra mönö köuluk miaŋgö dop ak eŋgim teköma.
Urumeleŋ alaurupnini, eŋön mönö neŋgöra aka Anutu köuluköba malme.
Urumeleŋ alaurup pakpak sutŋine mönö aŋgum aŋguba numbuŋini yöhötim nemba malme.
Nöŋön Kembugö qetŋe jim kutum eŋgiba jöjöpaŋ keunöŋ jöhöba kewö ohozal: Kimbi ki mönö urumeleŋ alaurup pakpak yeŋgöra algetka oyoŋ eŋgigetka mötme.
Kembunini Jisös Kraistkö kalem möriamŋan mönö embuk ahöma. Mewö.
Pol, Sailas aka Timoti neŋön Tesalonaika urumeleŋ könagesö embuk keu eraum mötpingöra kimbi ohozin. Eŋön Iwinini Anutu aka Kembu Jisös Kraist yetpuk qekötahöba kinje.
Iwi Anutu aka Kembu Jisös Kraist yetkön mönö kalem möriam eŋgiyohotka luainöŋ malme. Mewö.
Urumeleŋ alaurupnini, eŋgö mötnaripŋinan gwötpuk köhöiiga körek pakpak urukalem ak aŋgumakzei, silik miaŋön mohot mohot eŋgö uruŋine sehimakza. Miaŋgöra neŋön eŋgöra nalö dop “Anutu saiwap!” jiba möpöseim waŋgimakzini, mi ölöpŋanök dop kölja. Buŋa keu köl guligeraŋgöra saiwap jimakzini, mi mönö nupnina.
Sesewerowero aŋgösirip könaŋi könaŋi ak eŋgigetka mörakzei, mi pakpak kapaŋ köla mökösöŋda böŋ qeba kingetka mötnaripŋinan qahö sörauba löwöriza. Naninak mewöyök miaŋgö kösohotŋi mi Anutugö könagesöŋi könagesöŋi yeŋgö jeŋine jiba eŋgöra aka silenini möpöseimakzin.
Anutunöŋ keu diŋdiŋanök kewöta jim tekömakzawi, aŋgösirip mötmötŋinan mönö miaŋgö aiwesökŋi akza. Anutugö bemtohoŋ uruŋe kaŋgota maljeaŋgöra sihimbölö mötketka eŋgehiga Suep mire öŋgömeaŋgö dop sarak sorokŋi akŋegöra kapaŋ kölakza. Miaŋgöra köŋjiliŋ qahö aŋgön köliga nalö kewöŋe qakŋine öŋgömakza.
Anutunöŋ diŋdiŋi akzawaŋgöra kinda kahasililiŋ ak eŋgimakzei, i mönö kahasililiŋ miyöhök meleŋniga qakŋine öŋgöma.
Qakŋine öŋgömapmö, kahasililiŋ möta maljei, eŋön mönö oyaeŋkoyaeŋ akŋe. Kembu Jisösnöŋ garataurupŋi kukösumŋinambuk eŋguaŋgita yembuk Suepnöhök eta asuhumei, nalö miaŋgöreŋ mönö nembuk mohotŋe luhut meme.
Jisösnöŋ könöp bölam uruŋe etma. Mewö eta ambazip Anutu qahö möt waŋgiba Kembunini Jisösgö Ölöwak Buŋaŋi qahö tem kölakzei, i mönö likepŋi meleŋ eŋgiiga sihimbölö kewö möta malme:
Kembunöŋ mönö “Yapmakek!” jiba jemesoholŋeyök közöl eŋgiiga Anutugö kukösumŋi asakmararaŋambuknöŋ qahö öŋgömemö, yaigepŋe mala könöp siagö sihimbölöŋi teteköŋi qahö möta malme.
Kembunöŋ liliŋgöba kamawi, nalö miaŋgöreŋ kambu-urupŋi sarakŋi neŋön mönö yaŋgö asakmararaŋi eka miaŋgö dop letota “Owe, Jisös Kembunini owe!” jibin. Möt narim waŋgiini, körek neŋön mewö welipköinga ambazip omaŋan neŋgeka Yei! jiba auruba kinme. Neŋön Jisösgö könaŋi naŋgöba jiinga eŋön mewöyök mi möt nariba uruŋini meleŋgeraŋgöra mönö letota jihilalomŋinambuk asariba nembuk mohotŋe kinme.
Mewö asuhumapköra neŋön nalö dop eŋgöra kewö köulukömakzin, “Anutunini, nangak eŋgohola miaŋgö dop mönö nam köl eŋginöŋga sarak sorokŋi aka malme. Mönö kukösumgi ala inahöm eŋginöŋga yuai ölöpŋi pakpak aka membingö sihimŋini körek asuhum teköma. Mewö mötnaripkö nupŋini megetka ölŋi körek asuhuma.”
Mewö köuluköinga Kembunini Jisös möpöseigetka qetŋan eŋgöra aka sutŋine aködamunŋambuk akŋa. Nanine Anutu aka Kembu Jisös Kraist yetkön kalem möriam eŋgiyohot maljeaŋgö dop mönö nanŋinak mewöyök aködamunŋinambuk akŋe. Mewö.
Urumeleŋ alaurupnini, Kembunini Jisös Kraistnöŋ liliŋgöba kaba neŋguaŋgiriga yaŋgöreŋ eu tokobini, iŋini keu mi mötzemö, neŋön kewö qesiba qambaŋ eŋgizin:
Kembugö kaka nalöŋan lök kam kuŋguzawaŋgö tandök tötbörömŋinan mönö miaŋgöreŋök kaiga siksauk möta tatpepuk. Keu mi denöwö asuhuyök? Uŋa kunöŋ azi kun alburup qeiga imutimut eka kezapqetok keu jim siŋgiyök me kunöŋ “Uruŋini kuŋgumam,” jiba keu jim siŋgiiga asuhuyök? Tosatŋan kewö jibepuk, “Pol alaurup yeŋön keu mi kimbinöŋ ohoba alget kayök.” Keu omaŋi miaŋgöra mönö öne töhön töwöratiba jönömŋini undui malbepuk.
Kunŋan kun mewö me mewö tilipköm eŋgibapuköra mönö galömŋini mem aŋguba malme. Mi kewögöra: Mutuk aiwesök yahöt kewö asuhuyohotka Kembunöŋ miaŋgö andöŋe kama: Ambazip keleŋmaleleŋ yeŋön Kembu iwilele aka andö qeme aka Iwilele Toŋan nanŋak mewöyök aukŋe asuhuma. Anutunöŋ i jim teköiga könöp sianöŋ gema. Aiwesök yahöt mi mutuk asuhuyohotka miaŋgö andöŋe nalö ketaŋan kama.
Tuarenjoŋ Toŋi yaŋön jakbak-öraŋböraŋ aka nanŋi sileŋi mem öŋgöm teköma. Ambazipnöŋ yuaigö waikŋi memba möpöseimakzei me qetŋi bem qetzei, yaŋön mönö mi pakpak eŋgoŋgita sileŋi memba öŋgöba malma. Mewö mala Anutugö jöwöwöl jikenöŋ öŋgöba jakömbuak dumŋi ala “Anutu akzal,” jiba kantri pakpak galöm köl neŋgiba malma.
Nöŋön Tesalonaika embuk malali, nalö miaŋgöreŋ keu mi lök jibi mötket. Iŋini mi ölum eŋgubapuk.
Iwilele Toŋan zilaŋzilaŋ asuhumapkö osima. Wani yuainöŋ könaŋi aŋgön kölakzawi, eŋön mi nalö kewöŋe mötze. Nalöŋi törörök kam kuŋgumawi, miaŋgöreŋök mönö asuhuma.
Nalö kewöŋe Iwilele Toŋaŋgö ösumŋi tölapŋan lök asuhuba ambazip sölölöhöm eŋgimakza. Aukŋe asuhubapukö könaŋi aŋgön köljawaŋön mi mosöri köna ahumapköra mamböta malja.
Mamböri könaŋi asuhuiga miaŋgöreŋök mönö amqeba asuhuma. Satanöŋ Iwilele Toŋi sölölöhöba nam köl waŋgii aŋgöletot muneŋi aka aiwesök kimbi könaŋi könaŋi meiga eka malme. Mi eka malmemö, Kembu Jisösnöŋ asakmararaŋambuk asuhuba auyohotka i numbu ösumŋan qeba yaijapaleleŋ mem waŋgima.
<range>
Ambazip Anutunöŋ amöt qem eŋgimapköra tököba keu ölŋi buŋa qem aŋgubingö qahö ak eŋgiiga laŋ mala könöp sianöŋ gemei, yeŋön Iwilele Toŋaŋgö aŋgöletotŋi eketka kölgorom könaŋi könaŋi eŋgiiga jaŋjuŋ ahakŋe.
Miaŋgöra Anutunöŋ mötmöt jaŋjuŋ kawikŋambuk ali asuhuiga ambazipnöŋ mi kukösumŋinambuk jim sehigetka sesegilgil yeŋön keu kelökŋi gwahöta muneŋi möt narime.
Könaŋamŋinan aukŋe asuhumapköra Anutunöŋ jaŋjuŋ al eŋgii qaköme. Ambazip keu ölŋi qahö möt nariba urusihimŋini ahakmeme goŋgoŋe ala qakögeri, Anutunöŋ mönö körek yeŋgö keuŋini jim teköiga könöp sianöŋ geme. Mewö.
Yeŋgöreŋ mewö asuhumapmö, Kembugö wölböt alaurup, eŋgöra mönö nalö dop “Anutu saiwap!” jiba möpöseininga dop kölja. Mi nupnina. Anutunöŋ iŋini könakönahiŋeyök Suepkö buŋaya aka letotmegöra möwölöhöm eŋgiyök. Miaŋgö dop keu ölŋi möt narigetka Uŋa Töröŋan mem sarahim eŋgiiga malje.
Mewö malmegöra Ölöwak Buŋa al neŋgii jim asariinga miaŋön iŋini eŋgoholök. Mewö toroqeba mala Kembunini Jisös Kraistkö asakmararaŋnöŋ öŋgöba aködamunŋinambuk akŋe.
Miaŋgöra urumeleŋ alaurup, koŋgwarak mönö kude aka malme. Neŋön keu kusum eŋgiba jitninan jiin me kimbinöŋ ohoinga mötkeri, keu kötŋi mi mönö qekötahöba wuataŋgöba malme. Mewö.
Kembunini Jisös Kraist nanŋak aka Anutu Iwinini yetkön jöpaköm neŋgiba kalem möriam qakŋe oyaeŋkoyaeŋ akingö jörömqörömŋi neŋgiyohotka miaŋgöra mamböta urukölalep teteköŋi qahö möta maljin.
Yetkön mönö uruŋini naŋgöba nup ölöpŋi pakpak memba keu ölöpŋi pakpak jiba malmei, miaŋgöreŋ mönö mem köhöim eŋgiiga malme. Mewö.
Keu teteköŋi kun ki: Kembugö keuŋan sehiba eŋgö sutŋine aködamunŋambuk ahöhi, miaŋgö dop mönö zilaŋ miri tosatŋe mewöŋanök anda jim sehiinga ölŋambuk ahuba anma. Miaŋgöra urumeleŋ alaurup, eŋön mönö neŋgöra aka Anutu köuluköba malme.
Ambazip sesegilgilŋan Anutu qahö möt narimakze. Miaŋgöra misimkaulup ambazip goŋgoŋi aka bölöŋi meme yeŋön kahasililiŋ ak neŋgibepuköra mönö Anutugö köuluköba malgetka sel jöhöm neŋgima.
Sesegilgil yeŋön bölizemö, Kembu keuŋi pöndaŋ wuataŋgömakzawaŋön mönö mem köhöim eŋgiba bölöŋeyök sel jöhöm eŋgima.
Keu jim kutum eŋgiini, eŋön mi nalö kewöŋe aka könaŋgep tem köla malmei, mi möta uruyahötŋi qahö akzin. Neŋön Kembubuk qekötahöba kinda mewö mötzin.
Kembunöŋ mönö uruŋini möŋaiba Anutubuk jöhöiga urukalemŋi möt yaköba Kraist ewö kapaŋ köla mökösöŋda malme. Mewö.
Urumeleŋ alaurup, iŋini nanŋini imbi-imbi wuataŋgöba laŋlaŋ malbepuköra kusum eŋgiinmö, tosatŋan keu bapŋe qahö anda önewat laŋ malje. Miaŋgöra nini Kembu Jisös Kraistkö qetŋe kewö jim kutum eŋgizin: Iŋini mönö urumeleŋ alaurup mewöŋi pakpak mi eŋgömosöta misiŋgöba tikep malme.
Neŋön eŋgö sutŋine nanini imbi-imbi laŋ qahöpmö, keu bapŋe malin. Miaŋgöra neŋgö köna lasupnini wuataŋgömegö könaŋi mi nanŋinak ölöp mötze.
Nini injarere qahö malin aka eŋgöreŋök kungö nene yuai mi öne qahö nemba malin. Qahö! Naŋgöm neŋgimegö lömbötŋan eŋgöreŋök kungö qakŋe öŋgöbapuköra mönö suŋgem asak nup sundansundan memba silenini qeba malin.
Anutunöŋ nupŋi membingö kukösumŋi neŋgii maljinaŋgöra ölöp naŋgöm neŋgimegö keunöŋ uruŋini kuŋgum eŋgibinakmö, neŋgö köna lasupnini wuataŋgömegö silik ölöpŋi kondel eŋgibingö mötzin.
Embuk malini, nalö miaŋgöreŋ lök kewö jim kutum eŋgiin: Nup memamgö töközawaŋön mönö nene mewöyök kude nema.
Eŋgö sutŋine tosatŋan keu bapŋe qahö anda nanŋini imbi-imbi wuataŋgöba laŋ malje. Yeŋön nup ölŋi qahö memakzemö, nup meme tandöktandök öne laŋ memba inöŋ wainöŋ möndöba tosatŋi yeŋgöreŋ yuai mem sohoba qewöloŋ silekmalek laŋ malakze. Eŋgöreŋ keu kun mi mewö kaiga mörin.
Neŋön ambazip mewöŋi mi Kembu Jisös Kraistkö qetŋe jim kutuba uruŋini kewö kuŋgum eŋgizin: Iŋini mönö an qekötahöm kam qekötahöm mosöta zeŋ mala nup megetka ölŋi asuhuiga nanŋini nene yakaŋini nemba malme.
O urumeleŋ alaurupnini, eŋön nup ölöpŋi ölöpŋi memba miaŋgöreŋ mönö taŋqaŋ kude akŋe.
Neŋön kimbi ki ohoba jim kutum eŋgizini, kunŋan mi qahö tem kölma ewö, iŋini mönö uruŋi meleŋmapköra gamu qem waŋgiba ehöröŋ köla yambuk keukeu jiba köisirik kude tata malme.
Mewö mala kerök qahöpmö, ala ewö ak waŋgiba qambaŋ köl waŋgiba malme. Mewö.
Kembu luai Toŋan nanŋak mönö nalö dop ahakmeme pakpak miaŋgöreŋ luai qem eŋgiiga bönjöŋ malme. Kembunöŋ mönö körek embuk malma.
Pol nanak yaizökzökni nani börönan ohozal. Kimbi pakpak ohomakzali, miaŋgöreŋ nani yaizökzök qet kimbi ki nanak alakzal. Qetni kewö ohozal: Pol
Kembunini Jisös Kraistkö kalem möriamŋan mönö körek embuk ahöma. Mewö.
Anutu, Amötqeqe Tonini aka Kraist Jisösnöŋ galöm köl neŋgimapkö jörömqöröm al mamböt ak waŋgizini, yetkön Pol nöŋgöra jim kutuba kuŋguba melaim niŋgiyohotka aposol maljal. Kraist Jisösgö jitŋememe mewöŋi aka göbuk keu eraum mötpitköra kimbi ki ohozal.
O Timoti! Gi urugi meleŋda Jisös möt nariba mötnaripkö nahön sorokni aka maljan. Iwi Anutu aka Kembunini Kraist Jisös, yetkön mönö ak kömumba kalem möriam gihiyohotka luainöŋ malman.
Masedonia prowinsnöŋ anmamgö ahali, nalö miaŋgöreŋ kewö jim kutum gihial, ‘Gi mönö Efesus sitinöŋ toroqeba mala urumeleŋ kambu bauköm eŋgimakŋan. Tosatŋan mötnaripkö keu kembaŋi tosatŋi kusum sohomakzei, mi toroqeba akepuköra galöm mem aŋguba malme.’ Mewö jim kutum eŋgiba malmangöra jial.
Tosatŋan bem sambanŋi sambanŋi aka ambösakon yeŋgö qet areŋi areŋi mi teteköŋi qahö eraum mötketka supapköiga aŋgururuk aka keu qeqesi omaŋi asuhui mötmörimakze. Yeŋön uruŋini miaŋgöreŋ ala sohobepuk. Keu sinŋi sinŋi jiji mewöŋi mi qahöpmahöp bauköm eŋgimapmö, Anutugö malmal areŋi mi kewö ahöza, ‘Kunŋan Jisös möt nariba uruŋi meleŋniga yaŋön mönö i amöt qem waŋgiiga letotma.’ Merak mewö ak eŋgimangöra kunbuk uruwahöt keu jim gihizal.
Jim kutum gihizali, miaŋgö tohotŋi mi urujöpak. Nöŋön urukalem ahumapköra bim qeba kewö jim tuarim eŋgiba malmangö kuŋgum gihizal: Yeŋön uruŋinan sarakŋi ahömapköra galöm köl aŋgugetka mötmöt bölöŋan mi qahö gwözöŋma. Qahö gwözöŋniga Anutunöŋ saŋep alakzawi, mi urukezapŋinan ölöp möta malme. Mewö mala Kraist törörök möt narigetka Anutunöŋ mönö urukalemŋi uruŋine ali ölöp ahumakŋa. Urujöpak miaŋön sutŋine ahumapkö kapaŋ kölakzal.
Tosatŋan Anutugö malmal areŋi mi siŋgiba jaŋjuŋ aka oyoŋdewedewet keu omaŋi omaŋi laŋ jimakze.
Yeŋön Anutugö Köna keugö böhi malbingö mötzemö, nanŋinak keugö könaŋi qahö möt asariba mesohol kölayök jimakze. Öne ambazip jeŋine awösamkakak kinda keu laŋlaŋ köhöiba jiba bim qemakze.
Anutugö Köna keu miaŋön mönö ölöp sorokŋi akza. Mi könaŋaŋgö dop törörök kusum aŋguba wuataŋgöinga ölöp möhamgöm neŋgimakza, mi mötzin.
Anutu Köna keuŋaŋgö könaŋi mönö kewö möt yaköme: Mi ambazip solanŋi diŋdiŋi yeŋgöra aka qahöpmö, Anutunöŋ mi ambazip goŋgoŋi mindiŋgöm eŋgimapköra aka ali ahöza. Tosatŋan goŋgiba kewö ahakze: Iwilele jaubatbat aka keu qeba yaŋgiseŋ qakŋe aum jesöksök ahakze. Aŋgöjörak aka siŋgisöndokŋinambuk mala töndup Anutu nesampurek ak waŋgigetka uruŋini tölöhoba nönöŋgan malje. Iwinamŋini aka tosatŋi eŋguget kömumakze.
Serowilin ahakze. Sodom taonöŋ akeri, miaŋgö dop köna oŋgita azi nanŋirök aka ambi nanŋirök amimakze. Ambazip mem bölim eŋgimegöra qeraköba jöhömakze. Keu muneŋ jimakze. Keu jiba jöjöpaŋ keunöŋ jöhöba töndup tilipkömakze. Anutunöŋ ahakmeme diŋdiŋi akingöra Ölöwak Buŋa neŋgiyöhi, mi iŋi waiŋi aka memba miaŋön qetalakze. Anutugö Köna keu miaŋön ambazip mötnaripkö köna diŋdiŋi siŋgimakzei, mönö i mindiŋgöm eŋgimapköra aka ahöza.
Anutu, oyaeŋkoyaeŋ Toŋi yaŋön mötnaripkö köna diŋdiŋi mi Buŋa keunöŋ ali ahöza. Nöŋön Ölöwak Buŋaŋi aködamunŋambuk jim sehimamgö möt narim niŋgiba Buŋa keuŋi mi al niŋgiyök. Mewö.
Kraist Jisösnöŋ uruni kewöriga nupŋi pöndaŋ memamaŋgö dop nehi dop köliga nupŋi niŋgiiga memakzal. Nup memamgöra kukösum niŋgiba mala kotzawi, miaŋgöra Kembunini möpöseiba maljal.
Nöŋön mutuk Jisös mepaiköba alaurupŋi ilita sesewerowero könöpuk ak eŋgiba malal. Mewö malalmö, yuai mi Jisös qahö möt nariba silebile tönpin mala laŋ aka memba malal. Siŋgisöndok mewö aka malalaŋgöra mönö ak kömum niŋgiiga kölöŋaiba letoral.
Kembuninan kalem möriamŋi niŋgiba keleŋmaleleŋ mokoiga nöŋgö qakne öŋgöyök. Mewö öŋgöiga mötnaripnan asuhuiga urujöpakö kondotkondot Toŋi Kraist Jisös miwikŋaial. Yambuk qekötahöba kinda urukalemŋi buŋa qem aŋguba ambazip tosatŋi urunan jöpaköm eŋgimakzal.
Nöŋön ambazip tosatŋi pakpak eŋgoŋgita siŋgisöndokö ambazip yeŋgö sutŋine ketaŋamŋini aka malal. Mewö malalmö, Kraist Jisösnöŋ siŋgisöndok ambazip amöt qem neŋgimamgöra aka gölmenöŋ erök. Keu kötŋi mi nöŋgöreŋ ölŋambuk ahök. Miaŋgöra keu kötŋi miaŋön mönö pöwöwöm köhöikŋi akza. Mi ambazip körekmakörek möt nariba aŋgön kölbinaŋgö dop akza.
Siŋgisöndokö ambazip yeŋgö ketaŋamŋini aka malalmö, Kraist Jisösnöŋ ni kewögöra ak kömum niŋgiyök: Yaŋön nömbuk uruluai qakŋe amöt qem niŋgiba Anutugö uru tandökŋi aukŋe asuhumapkö möt köhöiyök. Nöŋgö könane ambazip tosatŋan Jisös möt narimei, tandökŋi mi yeŋgöra kondel eŋgimamgö mörök. Mi kondel eŋgiiga ölöp amqeba uruŋini meleŋda malmal köhöikŋaŋgö buŋaya akŋe.
Ak kömum niŋgiyöhaŋgöra aka Anutu möpöseimakzal. Yaŋön Kiŋ Kembu teteköŋi qahö aka malma. Anutu mohotŋan qahö göröŋ qeiga kaisoŋgolomŋi qahö ehakzin. Nöŋön yaŋgö qetbuŋaŋi nalö dop möpöseibiga teteköŋi qahö aködamunŋambuk aka ahöma. Keu mi ölŋa.
O mötnaripkö nahöni Timoti! Mutuk kezapqetok keu tosatŋi göhöra jigeri, keu miaŋön kötöngöm gihiiga ölöp aködamungabuk aka malman. Keu miaŋgö dop kewö jim kutum gihizal: Göŋön mönö malmal sarakŋi malmangöra bim köhöikŋi qeba malman.
Bim qeba miaŋgöreŋ mötnaripki sörörauba sohobapuköra mönö töp meman. Urugi köyan köl aŋgunöŋga mötmöt bölöŋan qahö gwözöŋniga Anutunöŋ urukezapnöŋ saŋep alakzawi, mi ölöp möta malman. Ambazip tosatŋan uru köyankölkölŋini mosöta laŋ malgetka mötnaripŋinan löwöriba köhömuŋi aka pömsöm qeyök. Waŋgenöŋ köwet töromnöŋ kuŋguba jömgözawi, mönö miaŋgö dop kumkanjaŋ aka böliget.
Mötnaripŋinan pömsöm qeyöhi, yeŋgö sutŋine azi yahöt qetŋiri Himeneus aka Aleksander maljahot. Nanak mindiŋgöm etkimamgö osiba uruŋiri meleŋmahotköra i Satangö böröŋe al etkial. Al etkibiga Satangö kukösumŋi ahakmemeŋiraŋgö dop möta uruŋiran sihimbölögöra löwöriiga meleŋda mepaqepaik kunbuk qahö akahorak. Mewö.
Yuai bohonŋi mi köuluk nup. Nöŋön miaŋgö uruwahöt keuŋi jiba uruŋini kewö kuŋguzal: Iŋini mönö ambazip körek pakpak eŋgöra köuluköba kapaŋ köla uleta Anutu qesim waŋgiba saiwap jiba malme.
Kiŋ azi kembu aka gawmangö galöm ambazip könaŋi könaŋi yeŋgöra aka köuluköba malme. Mewö kötöngöm eŋgigetka diŋdiŋanök galöm köl neŋgigetka luai qakŋe guŋbönjönjöŋ malbin. Mewö mala Anutugö jitŋi wuataŋgöba ahakmeme diŋdiŋi aka memba malinga aködamunŋambuk ahakŋa.
Köuluk nup mewöŋi miaŋön ölöp sorokŋi akza. Mi Anutu, Amötqeqe Toninaŋgö jemesoholŋe ölöp dop kölja.
Yaŋön ambazip körekŋan Buŋa keu ölŋi möt kutuba uruŋini meleŋgetka amöt qem eŋgii letotmegöra jitsihitŋi mörakza.
Anutu mohok-kun ahöza aka ambazip Anutubuk mindirim neŋgimapköra azi mohok-kun mewöyök ahöza. Azi mohot Jisös Kraist yaŋön mönö mi köhöiiga tosatŋan mi osimakze.
Yaŋön siŋgisöndok ambazip pakpak neŋgö sohopnini memapköra malmalŋi köleŋda mosörök. Buŋa keu mi Anutunöŋ nalö ali tosatŋan nalö törörök miaŋgöreŋ könahiba naŋgöba jim asarigetka neŋgöreŋ kayök.
Miaŋgöra aka Anutunöŋ aposol akŋamgö kuŋguba melaim niŋgiiga kantri dop lilikömakzal. Ambazip Jisös möt narimegöra Buŋa keu ölbölŋi jim asariba kusum eŋgiba uruŋini kuŋgum eŋgimakzal. Könani mewö jiba muneŋ kun qahöpmö, keu ölŋa mewö jizal. Mewö.
Miaŋgöra jitsihitnan kewö jizal: Azi eŋön mönö pöndaŋ miri dop tokoba köuluk nup töp memba malme. Yom kazik aka aŋgururuk mosötketka uruŋinan sarahiiga ölöp böröŋini mem wahöta Anutu köulukömakŋe.
Ambi eŋgö qambaŋ keuŋini kewö jizal: Eŋön mönö kinisöröŋini löŋgöta sileŋini törörök turuba malme. Opo sörö sorokŋi aködamunŋambuk mi mosötme. Nöröp jupŋini qeba gawasu könaŋi könaŋi kude ala minjiŋda öŋböŋ meme. Kösasorom me goul miaŋön kude meŋölöm aŋgume aka löŋgölöŋgöt söŋgöröŋi ketaŋi miaŋön memba aiwelikqaiwelik kude akŋe.
Aködamunŋini ölŋi mi ahakmeme ölöpŋi. Ambi Anutugö jitŋi oŋgitpinbukö keŋgötŋini möta qetŋi jim aumakzei, eŋön mönö nup ölöpŋi ölöpŋi jegep kinda memakŋe.
Azinöŋ kusum eŋgigetka ambi eŋön mönö uruŋini memba et al aŋguba Buŋa keu ösöŋ möta nesilam qakŋe takpararak aka jitnöŋ söhöp kude meleŋmemö, mi urukönömŋine ala malme.
Ambi eŋön azi galöm köla kusum eŋgimegöra nöŋön ‘Oŋ!’ qahö jizalmö, tokogetka ösöŋ keu bök tatme.
Anutunöŋ mutuk Adam miwikŋaiba yaŋgö andöŋe Iw (Ewa) miwikŋaiyök.
Mokoleŋnöŋ Adam qahö tilipköyökmö, ambi mi tilipköm waŋgiiga keu oŋgita siŋgisöndok ahök.
Töndup ambi yeŋön nup areŋini wuataŋgöba morö memba Kraist möt nariba ahakmeme sarakŋi wuataŋgöba urumeleŋ alaurupŋini urunöŋ jöpaköm eŋgiba ösöŋ malme ewö, Anutunöŋ mönö ölöp amöt qem eŋgiiga letota Suepnöŋ öŋgöme. Mewö.
Kunŋan urumeleŋ könagesögö uru galöm pasto akŋamgö ak waŋgizawi, yaŋön mönö nup sorokŋi aködamunŋambuk miwikŋaima. Keu mi öl töhönŋa.
Miaŋgöra urumeleŋ könagesögö uru galöm nupköra mönö azi kewöŋi möwölöhöba kuŋgugetka dop kölma: Kungö sileŋö köpösihitkö keuŋi qahö, ambi mohot-kungö apŋi, kekpurikŋi qahö, ahakmemeŋi törörök galöm köl aŋguiga göda qem waŋgimakze. Yaŋgöreŋ kamei, i ölöp köl öröba köyan köl eŋgiba mötmöt törörök kusum eŋgimakza.
Kunöŋ o köhöikŋi nemba bim laŋ qeba aŋgururuk aka moneŋ membagun memamgö köpösöŋgömakzawi, i qahöpmö, kunŋan ölöp ambazip mutulaŋgöba mökölim eŋgiba guŋbönjönjöŋ ak eŋgimakzawi, mönö azi mi kuŋgume.
Kunöŋ nanŋi anöm-moröurupŋi ölöp galöm köla goro eŋgiiga nahönböraturupŋan göda qem waŋgiba keuŋi pakpak tem köla maljei, mönö ia kuŋgugetka kinma.
Galöm azi kunŋan nanŋi saiwaurupŋi galöm köl eŋgimamgö qötötaŋgöza ewö, yaŋön Anutugö urumeleŋ könagesöurupŋi mönö denöwö köyan köl eŋgibawak? Mi mönö osibawak.
Azi kunŋan nalö köröpŋi uruŋi meleŋda zeŋ kinjawi, yaŋön ölöp kutukutulaŋ galöm nup memeŋina aka malma. Kunŋan nalö töröpŋi uruŋi meleŋda an köl kam köl aka tiwokmawok aka töptöpŋe qeba sileŋi memba öŋgöbapuk. Bölöŋaŋgö Toŋan kezapjupjup aiga Anutunöŋ keuŋi jim teköba közöl waŋgii erök. Miaŋgö dop eŋgö galömŋinan sileŋi memba öŋgöiga Anutunöŋ i Satan ewö jim teköiga etpapuk.
Galöm kunŋan urumeleŋgö kopa yeŋgö sutŋine qetbuŋa ölöpŋi qahö bisibawak ewö, ambazipnöŋ i laŋ jim böligetka Bölöŋaŋgö Toŋan mötöp simbaŋi ali miaŋön töteköi qeiga etpapuk. Mewö.
Buŋa nup ambazip yeŋön mewöyök ambazipnöŋ göda qem eŋgimeaŋgö dop taŋörakŋini qahö aka malme. Tosatŋan keu jöl yahötyahöt jiba wain o gwötpuk nemba möndömöndö qakŋe injarere mala moneŋ yuaigöra kapaŋ kölakzei, i mönö kude kuŋgum eŋgigetka kinme.
I qahöpmö, ambazipnöŋ mötnaripkö keu ölŋi asa-asambötŋi Anutunöŋ indelöhi, mi nöm tik memba miaŋgöreŋ qekötahöba uruŋinan tölöhobapuköra galöm mem aŋguba sarakŋi maljei, mönö ia kuŋgum eŋgime.
I mewöyök mönö mutuk kewöt eŋgigetka keu jizalaŋgö dop köhöiba kingetka dop kölma ewö, mönö ölöp kuŋgum eŋgigetka kinda Buŋa nupkö ambazipŋini aka malme.
Yeŋgö ambiurupŋinan mewöyök ambazipnöŋ göda qem eŋgimeaŋgö dop taŋörakŋini qahö aka andöqeqe keu jitnöŋ yöhösaŋ qahö jiba malmemö, kekpurikŋini qahö mala yuai pakpak memburik-qemburikŋini qahö memba malme.
Buŋa nup azinöŋ mönö ambi mohot-kungö apŋi aka nanŋi anöm-morö aka welenqeqeurupŋi ölöp galöm köl eŋgimakŋa.
Buŋa nup ambazip nupŋini ölöpŋanök memakzei, ambazipnöŋ i göda qem eŋgigetka qetbuŋa ölöpŋi miwikŋaime. Mi miwikŋaiba ölöp awösamkakak kinda ambazip uruŋini kuŋguba Jisös Kraist möt naribingö keu mi köhöiba jimakŋe. Mewö.
O Timoti, nöŋön zilaŋ göhöreŋ kaba gekŋamgö jörömqöröm al mamböt akzalmö, töndup kimbi ki göhöra ohozal.
Nalöni qeköriiga kabileŋbuköra mutuk kimbi ki kewögöra ohobi kaza: Gi Anutugö urumeleŋ könagesöurupŋi denöwö galöm köl eŋginöŋga ahakmemeŋinan diŋgiba ölöwakŋawi, mönö qambaŋ keu mi oyoŋda mötman. Anutugö könagesöurupŋi neŋön Anutugö mindimindiri zioz selŋi akzin. Malmal Toŋi yaŋgöreŋ qekötahöinga mindirim neŋgiiga miri dop tokoba keu ölŋi jim sehimakzin. Keu ölŋan böliba ösumŋi etpapuköra miaŋgö wötŋi aka tandöŋi akzin.
Anutunöŋ amötqeqegö könaŋi asa-asambötŋi indelöhi, neŋön Buŋa keu mi möt asariba kewö jim miwikŋaimakzin: Buŋa Toŋi yaŋön nanŋak gölme azia aka sutnine asuhuyök. Asuhuiga keu jakeŋe albingö keuŋi laŋ jarum bibihigetka Uŋa Töröŋan könaŋi solanŋi aukŋe kondelök. Mi kondela meiga Kembu aka wahöta Suep garata galöm köl eŋgiiga aködamunŋi uba eket. Mi eketka Anutunöŋ waŋgiri Suepnöŋ öŋgöba Anutubuk tata galöm köl neŋgimakza. Galöm köl neŋgiiga Buŋa keuŋi mi kantriŋi kantriŋi liliköba jim asarigetka gwötpuk yeŋön gölme dop möt narim waŋgimakze. Mewö jim miwikŋaininga ölŋa aködamunŋambuk akza. Mewö.
Anutugö Uŋaŋan keu kewö jim asariiga törörök möt yaközin: Gölmegö nalöŋan tekömamgö akŋawi, nalö miaŋgöreŋ ambazip keleŋmaleleŋ yeŋön mötnarip mosöta Kembu andö qeba ömewöröme yeŋgö böröŋine geme. Mewö gegetka ömenöŋ sölölöhöba kusum eŋgimakzei, mönö yeŋgöreŋ mötmöt wuataŋgöba eŋololoŋ aka siksauk malme.
Siksauk mi kewö asuhuma: Tosatŋan urumeleŋ silesile aketka Satanöŋ aiwesökŋi uruŋine ain könöpŋambuknöŋ qekötahöba urukezapŋini gwözöŋniga köhömuŋi aiga keu muneŋi laŋ jim sohomakze.
Yeŋön ambazip kewö kusum sohom eŋgimakze, ‘Urumeleŋ ambazip eŋön mönö awanöm aŋgömeme kude akŋe aka nene tosatŋi kude nemba malme.’ Mewö kusum sohom eŋgimakzemö, Anutunöŋ nene pakpak mi nembingöra miwikŋaiyök. Mi ambazip Anutu möt nariba keu ölŋi möt yaközini, yaŋön mi kötuetköiga ölöp saiwap jiba nembingöra al neŋgiyök.
Anutunöŋ yuai pakpak miwikŋaiyöhi, mieŋön mönö ölöpŋi akze. Mi andö qebinaŋgö dop qahöpmö, yuai al neŋgimawi, mi ölöp saiwap jiba buŋa qem aŋgubin.
Yuai ambazip jeŋine dönqizinŋambuk akawak ewö, mi mönö ölöp Anutugö keu jiba köuluköinga ösumŋan walöŋda dom-amöt qeiga sawölŋi akŋa. Mewö.
Göŋön urumeleŋ ambazip mewö kusum eŋgiba mala Kraist Jisösgöreŋ Buŋa nup meme azi ölöpŋi aka malman. Göŋön Buŋa keu wuataŋgöba mala kotzani, mi tosatŋi kusum eŋgiba nangak mewöŋanök keu ölöpŋi mi aka mötnaripkö qambaŋ keu pakpak oyoŋda mötmöriba miaŋön urugi gumohom aŋguba malman.
Gölme ambazipnöŋ bem samban keuŋi oyoŋdewedewet jigetka Anutugö Buŋa keunöŋ böbölohot akŋamgö akzawi, mi mönö yaköriba andö qeman. Mi andö qeba Kraist ewö aka malmangöra urugö kölguliguli aka malman.
Anutunöŋ malmal nalö kewöŋe gölmenöŋ maljini, mi kötuetköm neŋgiiga könaŋgep oyaeŋkoyaeŋ malbingö jöhöjöhö alök. Mönahot aŋgolat mi boromdökŋanök sile guliguligöra bauköm neŋgiba eretŋi akzapmö, urugö kölguliguliŋi mi tandönini bohonŋi akza. Miaŋgöra urugö likepŋi pöndaŋ köl guliba malnöŋga miaŋön mönö yuai pakpak miaŋgöreŋ bohon köla naŋgöm gihimakŋa.
Keu jizali, mi ambazip körekŋanök möt aŋgön kölbinaŋgö dop pöwöwöm köhöikŋi akza. Keu pöwöwöm köhöikŋi kun mi kewö,
“Anutu malmal Toŋi yaŋön ambazip körek pakpak amöt qem neŋgimamgö mötza. Urunini meleŋda möt narim waŋgimakin ewö, mönö ölŋa amöt qem neŋgimakŋa. Mewö möt narizin. Nini tosatŋan mewö asuhumapköra jörömqöröm mewöŋi Anutu al waŋgiba kinda nupŋi memba silenini qeba aum-mörimakzin.”
Ambazip keu miaŋgö dop aka memegöra jim kutuba kusum eŋgiba malman.
O Timoti, kunöŋ sepgwölö maljanaŋgöra memba et al gihibapuköra mönö mötnarip ambazip sutŋine silik ölöpŋi kewö kondel eŋgiba malman: Keu ölöpŋanök jiba ahakmeme diŋdiŋi wuataŋgöba ambazip törörök jöpaköm eŋgiba malman. Mötnaripkö kölguliguli pöndaŋ memba Anutugö nupŋi mem sorokönöŋga miaŋgöra möt narim gihiba malme. Mewö sarakŋanök aka menöŋga ambazipnöŋ ölöp göda qem gihigetka malman.
Mönö pöndaŋ Urumeleŋgö Buŋa Kimbi mi jegep oyoŋda kapaŋ köla jim asariba könagesö uruŋini miaŋön kuŋguba kusum eŋgiba malman. Nalö sutŋi kiaŋgöreŋ mewö aka malnöŋga nöŋön kabiga dop kölma.
Jitŋememe yeŋön böröŋini göhö qake ala köulukögetka Anutugö kezapqetok keu göhöra asuhuiga Anutunöŋ nup memegö mötmöt kalem gihiiga uruge ahözawi, mi kude köyatimanmö, miaŋgö qakŋe nup memba malman.
Kude köyatimanmö, Buŋa Kimbi oyoŋda jim asariba kusum eŋgiba malman. Yuai karöbut mi mönö kapaŋ köla jegep köl guliba malman. Taŋqaŋ qahö akŋan ewö, urugahö töhötmöriamŋan mönö qariiga köhöiba awösamkakak akŋani, mi körekŋan ek kutume.
O Timoti, mönö nangi uru silegi galöm köl aŋguba urumeleŋ nup törörök kusum eŋgimangöra galöm mem aŋguba malman. Mewö aka malman ewö, mönö nangi oyaeŋkoyaeŋ ak aŋguman aka keugi mörakzei, mi mohotŋe oyaeŋkoyaeŋ ak eŋginöŋga Suepnöŋ öŋgöme. Mewö.
Azi namŋi mi köhöikŋanök kude mindiŋgöba jim waŋgimanmö, iwigi ewö qambaŋ keu ösöŋ jinöŋga mötma. Azi sepgwölö mi darumungi ewö ak eŋgiba malman.
Ambi namŋi mi namurupki ewö qambaŋ eŋgiman. Ambi seram mi nenurupki ewö ahakmeme sarakŋi wuataŋgöba göda qem eŋgiba malman.
Malö tinitosolomŋini qahö mi mönö gödaqeqe qakŋe ak eŋgiba malman.
Malö kungö isimoröurupŋi malje ewö, yeŋön mönö mutukŋi aka bohon köla i galöm köl waŋgime. Anutunöŋ jim kutum neŋgiyöhi, yeŋön mönö miaŋgö dop nanŋini saiwaurupŋini köyan köl eŋgibingö könaŋi mötme. Iwinamurupŋinan mutuk nalö köröpŋi köyan köl eŋgiba malgetka yeŋön miaŋgö kitipŋi meleŋda tosaŋini meköm eŋgigetka Anutugö jeŋe dop kölma.
Malö ambi ölŋi, tinitosolomŋi qahö nanŋök maljawi, yaŋön mönö jörömqörömŋi Anutu al waŋgiba i sundan dop suŋgem asak qesiba köuluköm waŋgimakza.
Yaŋön mewö maljapmö, ambi malö tosatŋan uruŋinan könöwiiga sihim kömbönaŋinaŋgö dop yuai laŋlaŋgöra böröjaŋ suhumakzei, yeŋön gölmenöŋ silebuk maljemö, töndup köhömuŋi akze.
Miaŋgöra malö yeŋön sileŋine köpösihitkö keuŋi qahö ahöi malmegöra mönö mewöyök jim tuarim eŋgiba malman.
Kunŋan nanŋi tinitosolomurupŋi qahö köyan köla eŋgömosöri garömisiŋ maljei, yaŋgö ahakmemeŋan mönö bölim teköza. Yaŋön Kembu möt narizawaŋgö keuŋi mi silikŋan qaŋ köla urumeleŋgö kopa tandök oŋgita böliqöliba malja.
Urumeleŋ könagesö eŋön malö tosatŋi kutukutulaŋ aka köyan köl eŋgimakzei, malö kunŋan yeŋgö areŋnöŋ kaŋgotmapköra qeqesi alma ewö, ambi mi mönö kewötme. Kewötketka kewö asuhuiga iyök mönö qet areŋ miaŋgöreŋ toroqeba ohoba alme: Kunöŋ yambuŋi (yaraŋi) 60 oŋgita azi mohotkö anömŋa malök.
Mewö maliga tosatŋan könaŋaŋgöra kewö naŋgöba jimakze: Yaŋön nup ölöpŋi ölöpŋi memba mala morö galöm köla goro eŋgiiga qariget. Ambazip kianŋi miriŋe köl öröba köyan köl eŋgiiga Kraistkö alaurupŋi sarakŋan kagetka uziŋini saŋgoŋda esuhuba yaka taweŋ eŋgiba malök. Wahöjaliŋ uruŋe malgeri, mi mem ölöwaka nup ölöpŋi pakpak memamgöra uruŋi pöndaŋ jöhöba jegep kinda malök. Malö mewöŋi mönö areŋ papianöŋ ohoba köyan köla malme.
Malö ambi namŋi qahö, yeŋgö qetŋini mönö qet areŋ papia miaŋgöreŋ kude alman. Mi albanak ewö, yeŋgö sihim kömbönaŋinan könöp jeiga azi kunbuk membingö mötmötŋini ahum köhöiiga Kraist silekmalek ak waŋgiba zioz nup mosötpepuk.
Mi mosöta mutuk Kraist tem kölbingöra jöjöpaŋ keuŋini aukŋe jim jöhögeri, mi qegetka pömsöm qeiga Kraistnöŋ keuŋini jim teköba gamu qem eŋgiiga önewat laŋ malbepuk.
Önewat laŋ mala toroqeba kewö bölibepuk: Miriŋi miriŋi laŋ liliköba nalö ayuhumegö könaŋi möt aŋgön kölbepuk. Toroqeba böliba luasö keu laŋ jiba keu bapŋe qahö anda nanŋini imbi-imbi wuataŋgöba nup meme tandöktandök lilikqilik akepuk. Inöŋ wainöŋ laŋ möndöba nup ölŋi qahö memba tosatŋi yeŋgöreŋ yuai mem sohobepuk. Keu tosatŋi yeŋgöreŋ yuaia qahöpmö, töndup mi öne laŋ jim sehibepuk.
Mewö akepuköra sihimni kewö möta jizal: Malö ambi namŋi qahö yeŋön mönö azi memba morö memba nup miriŋini galöm köla malgetka dop kölma. Mewö aketka tuarenjoŋninan jim bölim neŋgimamgö könaŋi jaruba mi qahö miwikŋaima.
Malö tosatŋan galöm qahö mem aŋguba lök Kraist andö qeba eta Satangö könaŋe wuataŋgöba malje.
Urumeleŋ könagesö neŋön mönö malö ambi ölŋi, tinitosolomŋini qahö maljei, mi köyan köl eŋgibingöra ahakzin. Miaŋgöra mötnarip ambi kungö tinitosolomurupŋan malöya akzei, yaŋön mönö mi köyan köl eŋgiba malma. Miaŋgö lömbötŋan mönö zioz kambu eŋgö qakŋine kude öŋgöma. Mewö.
Jitŋememeurup urumeleŋ könagesö ölöp galöm köl eŋgimakzei, eŋön mönö miaŋgö likepŋi meleŋda gödaqeqe öŋgöŋgöŋi kondel eŋgiba malme. Yeŋgöreŋök tosatŋan Buŋa keu jim asariba kusum eŋgimakzei, miaŋgöra mönö kötönŋini toroqeget öŋgöi eŋgiba malme.
Buŋa Kimbigö keu kunŋan miaŋgö könaŋi kewö jiza, “Wit padigö kötŋi aka kamböŋi mendeŋbingöra bulmakau aziŋi waŋgitketka padi kambu qakŋe tiba tözözamgömakzawi, yaŋgö numbuŋi mönö kude muzupköme. Mewö gumohom waŋgigetka ölöp nene kitipŋi neiga dop kölma.” (Miaŋgö dop kiamnöŋ böröjaŋ memba sömbup meköi qegetka kitipŋi waŋgiget neiga dop kölma.) Keu kun kewö ahöza, “Kunöŋ nup meiga tosatŋan töwaŋi waŋgigetka dop kölma.”
Jitŋememe kungö sileŋe keu laŋ ala jim waŋgigetka yahöt me karöbutŋan mi qahö naŋgöbeak ewö, i mönö keu jakeŋe kude alman.
Denike yeŋön siŋgisöndok ahakzei, göŋön mönö i aukŋe tembula jim eŋginöŋga körek pakpak keugi mi möta siŋgisöndok akinbukö keŋgötŋini möta galömŋini mem aŋgumakŋe.
O Timoti, keu ohoba jim kutum gihizali, mi mönö tem köla wuataŋgöba malman. Azi me ambi kun kude ek soriba tosatŋi kude qepureim eŋgiman. Miaŋgöra kungö keuŋi mi qeljiŋe laŋ kude jöhöman. Ambazip körek pakpak mönö öröröŋ kewöta ak eŋgiman. Mewö akŋangö keuŋi mi mönö Anutu, Kraist Jisös aka Suep garataurup sarakŋi yeŋgö jemesoholŋine jiba mi jöjöpaŋ keunöŋ jöhönöŋga mötpi dop kölma.
Tosatŋi yeŋgö siŋgisöndokŋinan göhö qake öŋgögetka gamu miwikŋaibanbuk. Miaŋgöra kunŋan “Kembugö nup memam,” me “Urumeleŋ kambu toroqemam,” jizawi, yaŋgö könaŋamŋi mutuk qahö kewöta börögi zilaŋzilaŋ yaŋgö qakŋe kude ala kötuetköm waŋgiman. Nangak sarakŋi malmangöra mönö galöm köl aŋguba malman.
O Timoti, gi nalö tosatŋi kawöl ahum gihiiga “Yaiŋmaiŋ!” qeta ahakzan. Miaŋgöra mönö oyök kude nemanmö, wain o tosatŋi mewöyök nenöŋga kömöŋgoki bauköiga amqema.
Keu kun kewö: Ambazip tosatŋan siŋgisöndok aketka zilaŋ aukŋe asuhugetka ambazipnöŋ eka qeljiŋe jim tekögetka nalö kewöŋe gamuŋinambuk kinje. Mewö kinjemö, tosatŋan siŋgisöndok aka tölapköba mala könaŋgep Anutugö jeŋe aŋgotketka aukŋe asuhui jim teköm eŋgima.
Ambazip nup ölöpŋi aködamunŋambuk memakzei, nup miaŋön mewöyök nalö kewöŋe aukŋeyök ahöza. Nup ölöpŋi tosatŋi aukŋe qahö ahöbeak ewö, mi mönö mewöyök tölapŋe ahöbingö osiba könaŋgep asuhugetka ekin. Mewö.
Welenqeqeurupŋini pakpak toŋinaŋgö mötöp bisiba nup töwaŋini qahö memakzei, eŋön mönö tourupŋini iwilele laŋ kude ak eŋgimemö, gödaqeqe pakpak kondel eŋgibingö dop eŋgeka malme. Eŋön mönö tosatŋan Anutugö qetŋi mepaiköba jibepuköra kapaŋ köla kinme. Anutugö Buŋa keuŋi ambazip kusum eŋgiinga mi eŋgö ahakmemeŋinaŋgöra aka andö qegetka bölibapuk.
Tourupŋini tosatŋan urumeleŋ alaurupŋini akzei, miaŋgöra mönö gödaqeqeŋini mötket eretŋi akapuk. Mewö qahöpmö, tourupŋini welen qem eŋgigetka nupŋini ölöwahakzawi, yeŋön Kraist möt narigetka wölböt ala ak eŋgigetka miaŋgöra mönö kapaŋ köla tourupŋinaŋgö keu bapŋe anda uruŋini nupnöŋ ala ölöpŋanök memba malme. Mönö mewö jim kutuba kusum eŋgiba malman. Mewö.
Kembunini Jisös Kraistnöŋ urugö kölguliguli akingöra Buŋa keuŋi neŋgiyöhi, neŋön mönö miaŋgö dop ambazip ölöwakŋegöra kusum eŋgimakzin. Kunŋan Buŋa keu ölŋi qiwitipköba keu kembaŋi murutŋi ambazip kusum eŋgimakzawi, yaŋön mönö kopa akza.
Yaŋön sileŋi mem öŋgömakzapmö, keugö könaŋi qahö möt kutuza. Qahö möt kutuba mötnaripkö keu kembaŋi kembaŋi jim meleŋqeleŋda jitnakölik ahumapkö köpösöŋgömakza. Mewö möta tosatŋi yembuk möndömkösök aketka ölŋi kewö asuhuma: Likeplikep urunöŋ mututqutut aŋgururuk ak aŋguba uruqeqe keu töhöreŋ jiba mem bölim aŋgubepukö sömbu mötmöt akze.
Mewö aka mötmötŋini sohoi kahapmahap aka malmal ölŋaŋgö könaŋi siŋgiba kewö mötmörimakze, ‘Urunöŋ kölguliguli ahinga miaŋön döpnini aiga miaŋgöreŋ tiba moneŋ inap miwikŋaibin.’ Mewö mötmöriba tokoba sundan dop jitnakölik eraumakze.
Mewö ahakzemö, neŋön Anutu Buŋaŋaŋgö kölguliguli aka moneŋ inap ahöm neŋgizawi, miaŋön uru luai qem aŋgumakzin. Uŋa Töröŋan döpnini aka mem bönjöŋ ak neŋgimakzawaŋgöra mönö ölŋa oyaeŋkoyaeŋ ketaŋi miwikŋaiba simbawoŋ maljin.
Miaŋgö könaŋi kewö: Nini mutuk böröninan yuai kun qahö memba öne töhön gölmenöŋ asuhuin. Könaŋgep mewöyök börötak kömumba gölme ki mosöta anbin.
Mewö anbinmö, nalö kewöŋe nene aka opo maluku ahöm neŋgiiga miambuk mönö mem bönjöŋ aka luai qem aŋgumakin.
Mewö akinmö, ambazip moneŋ inap ketaŋi miwikŋaibingö mötzei, yeŋön mönö esapesapnöŋ simba ewö tötekögetka eta eŋgumakza. Eta eŋguiga sihim kömbönaŋini bölöŋi bölöŋi mi gwötpuk ahuba uru eŋololoŋ mem eŋgigetka kezapjupjup ahakŋe. Sihim kömbönaŋini goŋgoŋi mieŋön mönö öröm jöhöm eŋgigetka ulupköba köndeŋmöndeŋ miwikŋaiba ayuhume.
Moneŋ inapkö sihim kömbönaŋi miaŋön mönö yuai bölöŋi pakpakö jalöŋi akza. Gwötpuk yeŋön moneŋ inapkö urukönöp möta lilikqilik aka jaŋjuŋ aketka mötnaripŋinan pömsöm qeiga laŋ malje. Urukönöp möt bibihigetka miaŋön mönö wösöŋini qösöŋniga sihimbölö gwötpuk möta malje. Mewö.
Gwötpukŋan mewö maljemö, Anutugöreŋ azi gi mönö yuai mewöŋi mi qizingöba andö qeba malmal kewöŋi malmangöra kapaŋ köla malman: Ahakmeme diŋdiŋi wuataŋgöba Anutugö malmal köhöikŋi köl guliba malman. Mötnaripkö kölguliguli pöndaŋ memba ambazip ölŋa jöpaköm eŋgiba malman. Mönö kapaŋ köla köhöiba kinda ambazip guŋbönjönjöŋ qakŋe ek eŋgiba malman.
Mönahot aŋgolat azinöŋ aoŋgit miaŋgöreŋ luhut almapköra ösumŋi pakpak qezaköba anjawi, gi mönö miaŋgö dop mötnarip köl guliba aoŋgit aködamunŋambuk miaŋgöreŋ köhöiba pöndaŋ bim qeba malman. Anutunöŋ malmal köhöikŋe aŋgotmangöra goholöhi, gi mönö malmal mi buŋa qem aŋguba qekötahöba malman. Malmal köhöikŋaŋgö buŋaya akzani, göŋön keu mi ölöpŋanök jim miwikŋainöŋga gwötpukŋan mi möta ölöp naŋgöba jimakze.
Anutu yuai pakpak mem gulimakzawi, gi mönö yaŋgö jeŋe könaŋamgi jim miwikŋainöŋ aka Kraist Jisösgö jeŋe mi mewöyök jim miwikŋainöŋga mörök. Jisösnöŋ premiö Pontius Pailötkö jemesoholŋe könaŋamŋi jiba keu ölöpŋi jim miwikŋaiyöhi, mönö Kraist yaŋgö jeŋe kewö jim kutum gihizal:
Gi mönö Buŋa keu köl guliba pöndaŋ tem köla wuataŋgöba malman. Mewö malnöŋga kunŋan siŋgiba bölimanaŋgöra aka keu jim gihimamgö osima. Kembunini Jisös Kraistnöŋ kunbuk asuhumawi, nalö sutŋi kiaŋgöreŋ mönö urugö nup mewö memba malman.
Anutunöŋ oyaeŋkoyaeŋ Toŋi aka nalöŋi ali kam kuŋguiga miaŋgöreŋ Jisös Kraist melaiiga aukŋe asuhuiga ekin. Anutunöŋ nanŋök Öŋgöŋgöŋamnini aiga körekŋan yaŋgö nembö bapŋe kinjin. Yaŋön kiŋ kembu yeŋgö Kembuŋini aka pom jembon yeŋgö bohonŋini akza.
Anutu, oyaeŋkoyaeŋ Toŋi yaŋön mohot nalö kunöŋ qahö kömuma. Yaŋön asakmararaŋ mire euyaŋgöreŋ maliga körek neŋön naninak miaŋgöreŋ öŋgöbingö qaközin. Gölmegö kunŋan i jeŋan qahö uba ehök aka ekŋamgö osiza. Yaŋgö qetbuŋaŋi möpöseininga kukösum Toŋi aködamunŋambuk aka nalö teteköŋi qahö yuai pakpak galöm köla malma. Keu mi ölŋa.
Ambazip pomŋi nalö kewöŋe gölmenöŋ öŋgöŋgöŋi maljei, göŋön mönö i kewö jim kutum eŋgiba malman: Sukinapnöŋ nalö kungen qahöwak teköma. Miaŋgöra yeŋön mönö uruŋini miaŋgöreŋ kude ala malme. Sukinap qakŋe kinda aiweliköba söŋgöröqök akze ewö, jörömqörömŋinan mönö pömsöm qema. Uruŋini gölmegö ainemalukunöŋ kude almemö, Anutunöŋ yuai pakpak miaŋgöreŋ köyan köl eŋgimapköra al mambötketka dop kölma. Anutubuk qekötahöba kingetka ölöp yuai könaŋi könaŋi malmal söŋgaibingöra keleŋmaleleŋ neŋgimakza.
Kewö jim kutum eŋgiba malman: Yeŋön mönö nup ölöpŋi ölöpŋi jegep kinda memba mewö miaŋön aködamunŋinambuk akŋe. Anutugö jeŋe aködamunŋinambuk aka amqeba jöjöröba tosatŋi bauköm eŋgiba kalem sehiba mendeŋda malme.
Mewö Anutugö jeŋe qetbuŋaŋinambuk aka malmalgö guli dötnam ölŋi miwikŋaiba mem sehimakŋe. Guli dötnam mewöŋi mi malmalgö tandö wötŋi köhöikŋi akza. Mi mem sehiba galöm köla ölöp könaŋgep tandö wötŋi miaŋgöreŋ naŋgöba kinda malmal ölbölŋi buŋa qem aŋguba malme.
O Timoti, Anutunöŋ möt narim gihiba nup memegö mötmöt kalem uruge alöhi, mi mönö nupnöŋ ala sohobapuköra galöm memba malman. Gölmegö keu oyoŋdewedewet omaŋi aka aŋgururuk supapköba jigetka sohomakzawi, mi mönö mosöta andö qeba malman. Tosatŋan “Mötkutukutu eraum mötpin,” jiba keu sinŋi sinŋi jim sehigetka anakza. Mötkutukutu ölŋi mi mewö jim sohomakze.
Tosatŋan mötmöt sohosohoŋi buŋa qem aŋguba jim miwikŋaiba jaŋjuŋ aketka mötnaripŋinan sörörauba löwöriba sohoyök. Anutugö kalem möriamŋan mönö embuk ahöma.
Anutunöŋ jitsihitŋi jim kutuba Pol ni kuŋgum niŋgiiga Kraist Jisösgö aposol akzal. Kraist Jisösbuk qekötahöba kininga malmal köhöikŋi neŋgimapkö keu jöhöyöhi, miaŋgö Buŋa keuŋi jim asarimamgöra melaim niŋgiiga maljal.
Timoti göŋön mötnaripkö wölböt nahöni akzan. Nöŋön göbuk keu eraum mötpitköra kimbi ki ohozal. Iwi Anutu aka Kembunini Kraist Jisös, yetkön mönö ak kömumba kalem möriam gihiyohotka luainöŋ malman.
Nöŋgö ambösakonan Anutu welenŋi qeba malgetka nöŋön toroqeba nupŋi membiga Anutunöŋ “Dop kölja,” jiiga urukezapnan mewö mörakzal. Uruni sarakŋi aiga Anutu möpöseimakzal. Möpöseiba suŋgem asak köuluköba gi qösösök mötmörim gihimakzal.
Gömosötpiga sahötnöŋga imbilgi eröhi, nöŋön mi mötmöriba gekŋamgö awöweŋgöba kapaŋ kölakzal. Geka köisirik tatziga sösöŋgainöŋ uruni kokolak qemapköra mötzal.
Göŋön geŋmoŋ qahö ölŋa Jisös möt nariba maljani, keu mi urukönömne ahöiga mötmörimakzal. Mutuk abugi Lois aka namgi Yunis yetkön uruŋiri meleŋnohotka mötnaripŋiran ahuyök. Yetkö andöŋire göŋön mewöyök aka maljani, mewö möt narim köhöizal.
Miaŋgöra ikmaok malbanbuköra keu kewö köl gulim gihizal: Nöŋön mutuk böröni nöröpke ala köuluköbiga Anutunöŋ nup memegö mötmöt kalem gihiiga uruge ahözawi, mi mönö mem gulinöŋga könöp bölam ewö köhöiba jeba qahö iliŋ alma.
Keu ki mötmörinöŋ anök: Anutunöŋ Uŋa Töröŋi mi ziriŋziriŋ aka qarösömbu mötpingöra qahöpmö, nanŋi kukösumgö Uŋaŋi neŋgiiga ölöp uruninan jöpaköm aŋguba ahakmemenini törörök galöm köl aŋguba kinbin.
Miaŋgöra Kembuninaŋgö keuŋi naŋgöba jim sehimamgö taŋqaŋ kude akŋan. Mewö qahöpmö, mönö ni ewö aka malman. Nöŋön Kembugö nupŋi memba malbiga miaŋgöra kösö mire al niŋgigetka tatzalmö, töndup nöŋgöra aka gamu kude möta malman. Mönö köhöiba ni ewö awösamkakak kinda urugö nup memba malman. Ölöwak Buŋagöra aka aŋgösirip ak gihibeak ewö, mönö miaŋgö sihimbölöŋi möta mökösöŋda bisiba malman. Anutunöŋ kukösum gihimakzawaŋgö dop mi ölöp nömbuk mohotŋe kapaŋ köla bisiba malbit.
Anutunöŋ möpŋaŋgö möpŋe Suep gölme qahö miwikŋaim etkiba nalö miaŋgöreŋ neŋgöra mötmöriba areŋ kewö alök: Anutunöŋ Kraist Jisösgöra aka kalem möriam neŋgima. Areŋ mi ali ahöiga mala kota malgetka nini ahuin. Ahuinga Anutunöŋ nini yaŋgö buŋaŋi aka sarakŋi malbingöra neŋgohola amöt qem neŋgiyök. Naninak yuai ölöpŋi ahinaŋgöra aka qahö möwölöhöm neŋgiba neŋgoholökmö, nanŋi areŋ walŋi mi wuataŋgöba kinda neŋgoholök.
Areŋ walŋi miaŋgö ölŋi mi nalö kewöŋe aukŋe asuhuyök. Amötqeqe Toninan asuhuba Anutugö kalem möriamŋi mokom neŋgiyök. Kraist Jisösnöŋ asuhuba kömupkö ösumŋi qeba tulumgöi eriga Ölöwak Buŋaŋi indeliga asariyök. Buŋa keu mi möt nariba ölöp malmal kömbönaŋi miwikŋaiba teteköŋi qahö köhöiba mala nalö kunöŋ qahö kömum köhöibin.
Anutunöŋ ni Ölöwak Buŋa jim asariba ambazip kusum eŋgimamgöra kuŋgum niŋgiiga melaimelai azi aposol akzal.
Aposol akzalaŋgöra aka nupŋi köhöiba membiga aŋgösiripŋi bisiba sihimbölö mörakzal. Suep Azi möt narim waŋgimakzali, nöŋön yaŋgö könaŋi ölöp möt yaközal. Miaŋgöra awösamkakak kinda gamuni qahö mörakzal. Qahö! Anutunöŋ möt narim niŋgiba Buŋa nupŋi al niŋgiyöhaŋgö dop ni galöm köl niŋgimapkö köhöiba malma. Mewö maliga nupŋan qahö sohoba eriga mal öŋgöba nalö ketaŋe aŋgotpin. Mewö möt narim köhöizal.
Mötnaripkö keu urunini möhamgömapkö köhöizawi, nöŋön keu ölŋi mi kusum gihiba silik ölöpŋi kondel gihiba malal. Mi mönö uru könömge ala wuataŋgöba malman. Nini Kraist Jisösbuk mohot kininga jöpaköm neŋgimakzawi, göŋön mönö urukalem miaŋgö uruŋe malman.
Anutunöŋ geka möt narim gihiba yuai ölöpŋi pakpak gihiiga buŋagi akzawi, miaŋön loloŋqaloŋ aka sohobapuköra mönö mi galöm memba malman. Uŋa Töröŋan urunine kinda maljawi, mönö yaŋgö kukösum qakŋe yuai ölŋi mi galöm kölnöŋga kahaimök ahöma.
Eisia prowinsgö neŋakurupni yeŋön körek nömosöta andö nuŋguget, mi mötzan. Azi qetŋiri Figelus aka Hermogenes yetkön yeŋgö sutŋine maljahot.
Tosatŋan nömosötketmö, Onesiforus yaŋön qahö. Miaŋgöra Kembu, gi mönö Onesiforusgö saiwaurupŋi ak kömum eŋginöŋga malme. Azi miaŋön mönö nöŋgö tapepnaŋgöra (muŋgamuŋga) sisit gamu qahö ak niŋgimakzapmö, nalö gwötpuk miaŋgöreŋ körö-ölöwak qem niŋgiiga imbini bönjöŋ kölök.
Onesiforusnöŋ Rom sitinöŋ ki kaŋgota nalö miaŋgöreŋök nöŋgöra kapaŋ köla jaruba mala miwikŋaim niŋgiyök.
Yaŋön mutuk Efesus sitinöŋ denöwö baukbauk ketaŋi ketaŋi aka mem amqem niŋgiba malöhi, mi nangak ölöp möt kömuzan. Miaŋgöra nalö ketaŋe Kembugö qöhöröŋe aŋgoringa Onesiforusnöŋ ak-kömukömugö töwaŋi miwikŋaimapköra köuluközal. Mewö.
O mötnarip nahöni Timoti, gi mönö Kraist Jisösbuk qekötahöba kalem möriam uruŋe böŋ qeba köhöiba kinman.
Nöŋön Buŋa keu kusum gihibiga gwötpukŋan neka naŋgöba jiget mötnöŋi, mi ambazip möt narim eŋgieŋgigö dop akzei, mönö yeŋgö buŋaya ahömapköra al eŋgiman. Mewö al eŋginöŋga ahöi ölöp ambazip tosatŋi toroqeba kusum eŋgimeaŋgö dop akŋe.
O Timoti, gi mönö Kraist Jisösbuk kinda yarö aziŋi aködamunŋambuk aka kapaŋ köla köhöikŋanök bim qeba malman. Aŋgösirip ak gihimei, miaŋgö sihimbölöŋi mönö möta mökösöŋda bisiba malman.
Yarö azigö tandökŋi kewö: Suahö galöm bohonŋinan azi eŋgömeiga yarö kambugö areŋnöŋ aŋgota anda kaba nup töp memba maljei, yeŋön mönö körek galömŋinan jim kutumakzawaŋgö dop tem köla akingö jöjöröba kinje. Mewö kinda nanŋini malmalgö naŋgönaŋgögöra yuai kun qahö memba malje. Uru deŋqeŋ qahö malje.
Miaŋgö dopkeuŋi kun kewö: Mönahot aŋgolat azinöŋ aoŋgitnöŋ aŋgota jimkutukutu galömgö keuŋi oŋgita ösumŋan laŋ anjawi, yaŋön mönö aködamunŋambuk qahö akŋa. Yaŋgö nöröpŋe luhut alalgö ila kun qahö kölgetka gema. Miaŋgöra gi mönö diŋdiŋanök anman.
Mewöŋanök kölkömöt azinöŋ nup lömbötŋi meiga ölŋi asuhuiga mutuk anda jeŋi qeba neiga dop kölma. Tosatŋan löwörigeri, yeŋön yaŋgö andöŋe kame. Gi mönö miaŋgö dop köhöiba nup memba malman.
Keu ohozali, mi oyoŋnöŋ lömböriiga Kembunöŋ mönö mötkutukutu gihiiga mi pakpak ölöp möt asariman. Miaŋgöra mi mönö uru könömge ala mötmöriba malman.
Mönö Jisös Kraist mötmöriba malman. Nöŋön Ölöwak Buŋa jim asarimakzali, Jisösnöŋ keu miaŋgö dop kiŋ Deiwidkö gwölönarökŋa ahuba Amötqeqe Toŋi aiga Anutunöŋ mem gulii kömupnöhök wahörök.
Nöŋön Ölöwak Buŋa keu kapaŋ köla jim asariba aŋgösiripkö sihimbölöŋi mötpiga kegwek-kahasililiŋ azi ewö kösö gwarö mem niŋgigetka tatzal. Mewö tatzalmö, Anutugö Buŋa keuŋi mi mönö qahö jöhöba gwaröhöget.
Könaŋi miaŋgöra aka nöŋön sihimbölö pakpak möta mökösöŋda köhöiba kinjal. Anutunöŋ ambazip nanŋaŋgöra möwölöhöm eŋgiyöhi, nöŋön mönö yeŋgöra aka kapaŋ köla bim qeba maljal. Kraist Jisösnöŋ amöt qem eŋgii yeŋön mewöyök letota oyaeŋkoyaeŋ akŋegöra mötzal. Uruŋini meleŋda malme ewö, mönö Suepkö asakmararaŋnöŋ öŋgöba teteköŋi qahö köhöiba mala mal öŋgöme.
Keu ki mönö pöwöwöm köhöikŋi akza, “Nini urunini walŋan yambuk mohotŋe kömui maljin ewö, mönö mewöŋanök yambuk köhöiba malbin.
Yambuk mohotŋe sihimbölö möta mökösöŋda maljin ewö, mönö mewöŋanök yaŋgö bemtohoŋ uruŋe yambuk galömkölköl akin. Nini i qaŋ köljin ewö, yaŋön mönö mewöŋanök qaŋ köl neŋgiba neŋgehöröŋ kölma.
Nini andö qem waŋgiinga likepŋi meleŋ neŋgimapkö keu jöhöi ahözawi, yaŋön mi qeapkömamgö osima. Mindiŋqindiŋ aka nanŋi könaŋi utekömamgö qötötaŋgömakza. Miaŋgöra peksek aka keunini pöndaŋ qahö wuataŋgöbin ewö, yaŋön mönö töndup (misila) keuŋi pöndaŋ wuataŋgöba miaŋgö dop ak neŋgima.” Mewö.
O Timoti, keu ki ölum eŋgubapuköra mi mönö jim gulim eŋgiba Anutugö jemesoholŋe kewö jim kutum eŋgiba malman: Mötnaripkö keu imbiŋi imbiŋi mi mönö meleŋqeleŋda möndömkösök kude akŋe. Jitnakölik mönö qahöpmahöp bauköm neŋgimakzapmö, tosatŋan goranora keu mewöŋi möta eŋololoŋ aketka mötnaripŋinan sohoi ayuhubepuk.
Göŋön mönö Buŋa nupkö esapesap könaŋi könaŋi mi luhut alnöŋga Anutunöŋ geka “Dop köljan,” jimapköra kapaŋ köla kinman. Gi Kraistkö nupköra gamu kude möta malmanmö, Buŋa keu ölŋi mönö törörök mendeŋda uruŋini kuŋgum eŋgiba malman.
Gölmegö keu oyoŋdewedewet omaŋi omaŋi mi mönö yaköriba andö qeman. Tosatŋan mi sehiba jiba mala mewö miaŋön gölmegö aŋgöjörakŋe qekötahöba Anutu toroqeba nönöŋgan aka kahapmahap ahakze.
Uzi köhöikŋi (qetŋi kensö) miaŋön busu siribuk qem qariba yöhöba anakzawi, yeŋön miaŋgö dop keu omaŋi jiba miaŋön ambazip mem bölim eŋgimakze. Yeŋgö kambunöŋ azi yahöt qetŋiri Himeneus aka Filetus maljahot.
Yetkön keu ölŋaŋgö könaŋi mosöta jaŋjuŋ aka keu sinŋi kewö jimakzahot, “Urumeleŋ ambazip neŋön lök guliba wahöta maljin. Miaŋgöra könaŋgep kömupnöhök kunbuk qahö guliba wahötpin.” Mewö jiba tosatŋi eŋololoŋ mem eŋgiyohotka mötnaripŋinan bölimakza.
Mewö bölimakzapmö, Anutunöŋ tandö pöwöwöm köhöikŋi kuŋguyöhi, miaŋön mönö töndup qahö uruba kinja. Miaŋgö muŋgemŋi mi kewö ohoget ahöza, “Kembunöŋ nanŋi buŋaŋi akzei, mi ölöp möt kutum eŋgiza.” Muŋgemŋi kun kewö, “Ambazip Kembugö qetŋi memba qetzei, yeŋön körek mönö ahakmeme bölöŋi qem yaköriba malme.”
Miri ketaŋi miaŋgöreŋ jout, kimbut, alnene, umnene könaŋi könaŋi ahöza. Tosatŋan ipnöŋ aka gwaköm gölmenöŋ memeŋi, mi nalö dop memba nupnöŋ alakzin. Tosatŋan goul aka silwönöŋ memeŋa. Aködamunŋinambuk mewöŋi mi sösöŋgai nalöŋeyök nupnöŋ alakzin.
Miaŋgö dop kunŋan keu omaŋi mosöta nanŋi köl könjörat mem aŋguzawi, yaŋön mönö kimbut goulnöŋ memeŋi kun ewö akŋa. Toŋan i memba nup aködamunŋambuknöŋ ali memakŋa. Mi meiga töhötmöriamŋambuk aiga Ketaŋamŋan yaŋgöra söŋgaimakŋa. Anutunöŋ mem sarahim waŋgiiga titiŋgitŋi kinda nup ölöpŋi pakpak memamgö jöjöröba kinma.
Sepguli malmalgö sihim kömbönaŋi bölöŋan galöm ak gihibapuköra mönö galöm mem aŋguba malman. (Nupkahö ölŋan etpapuköra mi jizal.) Esapesapnöŋ öröm gihimakzei, mi mönö qizingöba andö qeba malmal kewöŋi malmangöra kapaŋ köla malman: Ambazip uru sarakŋaŋgö qakŋe Kembu bauköm eŋgimapköra qerakzei, yembuk mönö ahakmeme diŋdiŋi wuataŋgöba Anutu törörök möt nariba ölŋa jöpaköm aŋguba luainöŋ malme.
Tosatŋan kezapjupjup keu jiba oyoŋdewedewet ala jitnakölik aketka goranora aŋgururuk asuhumakza, mi ölŋa mötzan. Miaŋgöra mi mönö yaköriba andö qeba malman.
Kembugö nup meme azi akzawaŋön mönö aŋgururuk akŋawaŋgö dop qahöpmö, ambazip körek guŋbönjönjöŋ qakŋe ak eŋgiba amqeba kusum eŋgiba malma. Aŋgösirip ak waŋgigetka mi köhöiba mökösöŋda malma.
Tosatŋan tuarenjoŋ ak waŋgigetka i ölöp uruluai qakŋe mutulaŋgöba mindiŋgöm eŋgimakŋa. Mewö ak eŋgiiga Anutunöŋ uru mölöwörim eŋgiiga ölöp Buŋa keu möt kutuba uruŋini meleŋbeak.
Tuarenjoŋ ambazip yeŋön Bölöŋi Toŋaŋgö mötöp simbanöŋ tötekögetka gwaröhöm eŋgii jitŋi tem köla ahakze. Mewö aka imbiŋini möta urumötmötŋini ahuiga yaŋgö kösönöhök lolohoba etpeak. Mewö.
Keu kötŋi ki mönö möt kutuba malman: Jisös kaka nalöŋan töriiga ambazip könaŋamŋinan böliiga teteköŋe malmal kanjamŋambuk kewö asuhuma:
Ambazipnöŋ nanŋinaŋgörök mötmöriba moneŋ yuai giriŋjabak membagun membingö nepaqepalok (gridi) köpösöŋgömakŋe. Sileŋini möpöseiba korua ewö ginginŋini töröreiba söŋgöröqök mala uruqeqe keu töhöreŋ laŋ jimakŋe. Iwinamŋini yeŋgö jitŋini qahö tem köla yuai ölöpŋaŋgöra saiwap qahö jiba nemsep-pamsep (nem-hölölök) ahakŋe. Anutugö nesampurek nönöŋgan ahakŋe.
“Nanŋi lömböra,” jiba wösö mötmöt qahö ahakŋe. Tosatŋi yeŋgö siŋgisöndokŋini qahö mosöta miaŋgö urubölöŋi bisimakŋe. Andöqeqe keu yöhösaŋ jiba nanŋini qahö galöm köl aŋguba ambazip lapköba öröm ureim ak eŋgimakŋe. Ahakmeme ölöpŋi tököba miaŋgö ölan eŋgöhömakŋa.
Mamalolo aka nanŋini imbi-imbi wuataŋgöba jaubatbat ahakŋe. Söŋgöröqök mala jakbak-öraŋböraŋnöŋ uruŋini uwutapköiga urukönöp ahakŋe. Silegö sihim sösöŋgaiŋinaŋgöra gwötpuk ak eŋgiiga Anutugöra mötket eretŋi aiga göragöra ahakŋe.
Anutugö Buŋa nup bahösapsap bisiba silebile memba Sonda areŋ laŋ wuataŋgöba möndömakzemö, ahakmemeŋinan Anutugö kukösumŋi mi je köndat qeba qaŋ kölakze. Ambazip mewöŋi mi mönö jabö ala qizingöba andö eŋguba malman.
Yeŋgöreŋök tosatŋan laŋ liliköba ambazip miriŋine öŋgöba kelök keunöŋ uruqeqe mem eŋgiba kezapŋini kumbaumakze. Kumbaugetka ambi tosatŋan löwöriba yeŋgöreŋ qekötahömakze. Ambi siŋgisöndokŋinaŋgö gamugöra et eŋguiga sihim kömbönaŋini könaŋi könaŋi mieŋön yeyaseŋseŋ mem eŋgigetka siksauk akzei, yeŋön i bawian mönera aka köpeim eŋgigetka keu mötöpŋine et eŋgumakza.
Ambi mewöŋi mieŋön möt lömböriba sundan keu kusum eŋgimegö möndöba mörakzemö, Buŋa keu ölŋaŋgö könaŋi mi nalö dop möt kutubingö osimakze.
Ijipt kantrigö tirip qözölqözöl azi qetŋiri Janes aka Jambres yetkön Moses tuarenjoŋ ak waŋgiyohot. Takapulaka ambazip yeŋön mietkö dop Buŋa ölŋaŋgö tuarenjoŋ ahakze. Ambazip mewöŋi yeŋgö mötmötŋinan sohoiga kahapmahap akzei, mieŋön Anutunöŋ mötnaripŋini esapköi et eŋguiga Kembubuk kinkinŋinan söröreima.
Nalö töröpŋi sileŋini memba öŋgömemö, nupŋinaŋgö ölŋi mi nalö qahö köriiga pömsöm qema. Ijipt azi yetkö könaŋamŋiran aukŋe asuhuyöhi, yeŋgö uruqahöpŋinaŋgö könaŋan mönö miaŋgö dop aukŋe asuhui ambazip körekŋan ek asarime. Mewö.
Yeŋgöreŋ mewö asuhumapmö, nöŋön malmalnaŋgö tohotŋi murutŋi kuŋguba areŋ alal. Ambazip Buŋa keu kusum eŋgiba ahakmemeni aka memba malali, göŋön mi lök eka möt kömuzan. Malmalnaŋgö tohotŋi wuataŋgöba mötnaripkö kölguliguli pöndaŋ memba sihimbölö mökösöŋda malali, miaŋgö kösohotŋi jiba jigetka möt sölöŋgözan. Urumeleŋ alaurup urunan jöpaköm eŋgiba malal. Tuarenjoŋ aŋgösirip ak niŋgigetka miaŋgöreŋ kapaŋ köla köhöiba kinda malal.
Sesewerowero kahasililiŋ könaŋi könaŋi ak niŋgiba malgeri, mi mötzan. Antiokia, Aikoniam aka Listra taon karöbut miaŋgöreŋ sihimbölö nöŋgö qakne öŋgöiga wahöjaliŋ mörali, mi yuai kanjamŋambuk ahök. Iwinaŋgö jitŋi! Aŋgösirip mökösöŋda bisiba malalmö, Kembunöŋ mi pakpak miaŋgöreŋök meköm niŋgiyök.
Keu ki mötnöŋ: Ambazip Kraist Jisösbuk mohot kinda malmal köhöikŋi mala miaŋgö kölguliguliŋi akingö mötzei, yeŋön körek sesewerowero miwikŋaime. Ni aŋgösirip ak niŋgiget ewö, tosatŋi iŋini mewöyök ak eŋgime.
Tirip qözölqözöl ambazip bölöŋi Buŋa nup silesile memba öŋömböböp akzei, yeŋön toroqeba bölimqölimakŋe. Yeŋön ambazip tosatŋi tilipköm eŋgiba nanŋini mewöyök tilipköm aŋguba malme.
Yeŋön mewö malmemö, Timoti gi Buŋa keu ölŋi möta uru könömge ala möt narim köhöizani, mönö miaŋgöreŋ toroqeba böŋ qeba kin köhöiba malman. Denike yeŋön kusum gihigeri, göŋön yeŋgö könaŋamŋini möt kutuzan. I möt narim eŋgizanaŋgöra mönö Buŋa keu töp memba kude sörörauba mosötman.
Urumeleŋgö Buŋa Kimbi Töröŋi mi morökötkeyök möt sölöŋgöba mala kotzan. Göŋön mönö mi oyoŋda mötmörinöŋga mötkutukutugi asariiga miaŋgö qakŋe kinda Amötqeqe Toŋaŋgö könaŋi möt asariman. Mi möt asariba Kraist Jisös möt narim waŋginöŋga amöt qem gihiiga toroqeba letota malman.
Anutunöŋ Buŋa Kimbigö keuŋi pakpak mi ambazip tosatŋi sölölöhöm eŋgii ohogetka kewö mem ölöwak neŋgimapköra aka ahöza: Mi oyoŋninga Anutunöŋ urunine sölölöhöba köna ölŋi kusum neŋgiba bölöŋamninaŋgöra tembula jim neŋgiba mindiŋgöm neŋgimakza aka malmal solanŋi malbingöra goro neŋgiba köl gulim neŋgimakza.
Anutugö ambazip neŋön mi oyoŋda köl guliba Anutu jitŋaŋgö dop köhöiba aködamuninambuk aka nup ölöpŋi pakpak membingö jöjöröba malbin. Mewö.
Kiŋ Kembunini Kraist Jisösnöŋ asuhuba jebuk malbini me kömumba ahöbini, neŋgö keunini kewöta jim teköba tosatŋi nini bemtohoŋe ala galöm köl neŋgima. Nöŋön Jisös mi aka Anutu yetkö jemesoholŋire kinda gi urugö nup memangöra jim kutum gihizal. Mi wuataŋgömangö jiba keu mi jöjöpaŋ keunöŋ jöhönöŋga mötpi dop kölma.
Kewö jim kutum gihizal: Göŋön Buŋa keu jiba ambazip uru kuŋgum eŋgiba malman. Mötmegö nalöŋini dop köl eŋgiza me qahö dop köl eŋgiza, mönö töndup kapaŋ köla wahöta keu jim asariba malman. Ambazip bölöŋamŋinaŋgöra jim eŋgiba mindiŋqindiŋ aka galöm meme keu jiba uruwahöt keu eŋgiba malman. Keu mötme me qahö mötmea kun, mi töndup mönö mökösöŋda kinda köna ölŋi nalö dop kusum eŋgiba malman.
Neŋön mötnaripkö keu nalö kewöŋe ambazip ölöwakŋegöra kusum eŋgimakzinmö, nalö murutŋi kun kam kuŋguiga miaŋgöreŋ mötnaripkö keu kembaŋi kun mötpepuköra tököba kezapŋini gwözöŋ akŋe. Keu murutŋi murutŋi mötpingö kezapŋini köröpŋi köröpŋi aka aziŋa azi sesegilgil öröm eŋgigetka kaba ambazip keu i me wai mötpingö sihimŋi mötzei, miaŋgö dop kusum eŋgigetka malme.
Mewö mala Buŋa keu ölŋi mötpinbuköra nönöŋgan aka kezapŋini gwözöŋda bem sambanŋi sambanŋi laŋ jiji jimakzeaŋgöreŋ göröken meleŋda mi kezap ala möta malme.
Malmal mewö me mewö uteköba asuhumawi, Timoti gi mönö töndup böŋ qeba zeŋ kinda ahakmemegi törörök galöm köl aŋguba malman. Aŋgösirip ak gihimei, miaŋgö sihimbölöŋi mönö mökösöŋda bisiba malman. Urukuŋgukuŋgu (ewanjelis) azigö nup areŋ mi körek dop köla mem teköman.
Nalö köröpŋi bauköm gihimamgö osimamaŋgöra mewö jizal. Tandö lopioŋ möpöseibingöra sömbup qeba jakenöŋ ala ohogetka köwaknöŋ öŋgözapma. Miaŋgö dop nöŋön malmalni Anutugöra ala köleŋda nupŋi memba malalaŋgöra gawman yeŋön keuni jöhöba nuŋgugetka nani sepni mokomamgö dopdowizal. Gölme ki mosötmami, miaŋgö nalöŋan lök kam kuŋgumamgö dopdowiiga mötzal.
Mönahot aŋgolat azinöŋ ösumtiti aoŋgit nalöŋe luhut almamgöra ösumŋi pakpak qezaköba tiba anjawi, nöŋön miaŋgö dop mötnarip köl guliba aoŋgit aködamunŋambuk ak teközal. Kraist möt narimamgö keu jim jöhöyali, mi qahö köyatiba qaŋ kölalmö, miaŋgö bimŋi mönö pöndaŋ köhöiba qeba malal.
Kembunöŋ jimtekötekö Toŋi diŋdiŋi aka malmalni kewöta solanŋi aka malali, miaŋgö ila soromŋi mi jim teköm niŋgiiga nöŋgö mamböt ahöza. Kembunöŋ liliŋgöba kamawi, nalö miaŋgöreŋ mi niŋgiba imbine köli geiga qetbuŋanambuk akŋam. Mi nöŋgörök qahö niŋgimapmö, ambazip jöpaköm waŋgiba kunbuk asuhumapkö al mambörakzei, mi yeŋgö imbiŋine mewöyök köli gem eŋgima. Mewö.
Nalö kewöŋe gölmegö ahakmeme aka memakzei, neŋakni Demas yaŋön uruŋi miaŋgöreŋ jöhöba nömosöta Tesalonaika sitinöŋ anök. Neŋakni Kresens yaŋön Galesia prowinsnöŋ anök. Taitusnöŋ Dalmesia gölmenöŋ anök. Miaŋgöra gi mönö zilaŋ nöŋgöreŋ kamamgö kapaŋ kölman.
<range>
Luk yaŋön nanŋök nömbuk maljit. Maknöŋ welen qem niŋgimapköra gwötpuk möta yaŋgöra osizal. Miaŋgöra Mak waŋgita mohotŋe kamahot.
Neŋakni Tikikus melaim waŋgibiga Efesus sitinöŋ anök.
Troas taonöŋ mala malukuni azi qetŋi Karpus yaŋgö mire mosörali, mönö mi memba kaman. Mewöyök kulem lama sileŋe ohoba lipiŋgeri, nöŋgöreŋ lama sile mi mönö kapaŋ köla meman aka miaŋgö andöŋe buk tosatŋi mi mohotŋe memba kaman.
Aleksander, silwö kopö ohom qeköqekötahö azi mötzani, yaŋön bölöŋi könaŋi könaŋi gwötpuk ak niŋgiba malök. Kembunöŋ ahakmemeŋi kewöta miaŋgö dop likepŋi meleŋ waŋgiiga qakŋe öŋgöi sihimbölö mötmawi, mi mötzal.
Yaŋön keuninaŋgöra gwötpuk tuarenjoŋ ak neŋgiba malök. Miaŋgöra gi mewöyök mönö yaŋgöra galöm mem aŋguba malman.
Indim mutukŋi kutukutulaŋ keu jake bohonŋe al niŋgigetka keuni likepŋi jibiga kunŋan kun qahö kaba ni naŋgöm niŋgiba jiyökmö, alaurup pakpak yeŋön buratiba nömosötket. Anutunöŋ siŋgisöndokŋini miaŋgö likepŋi qakŋine albapuköra köuluközal.
Yeŋön nömosötketmö, Kembunöŋ bauköm niŋgiyök. Nöŋön Buŋa keu jiba ambazip uru kuŋgum eŋgiba nup mi körek mem tekömamgöra aka mem köhöim niŋgiyök. Kantri pakpak yeŋön Buŋa mi mötmegöra möta bauköm niŋgiba laion sömbup kalŋi yeŋgö numbuŋine gil niŋgibepukö aŋgön köla jitŋineyök meköm niŋgiiga eral.
Kembunöŋ bölöŋi könaŋi könaŋi mem niŋgibepuköra meköm niŋgiiga ölöp Suep bemtohoŋaŋgö uruŋe eu öŋgömam. Kembugö qetŋi mönö sundan möpöseininga nalö teteköŋi qahö aködamunŋambuk aka ahöba öŋgöma. Keu mi ölŋa.
Gi mönö nöŋgö yaizökzökni Prisila aka apŋi Aqila yetköra aka Onesiforusgö saiwaurupŋi yeŋgöra jinöŋ mötme.
Neŋakni Erastus mosötpiga Korint sitinöŋ malja. Trofimus i Miletus sitinöŋ mosötpiga kawöl yöhöi ahöza.
Miaŋgöra kömunjaŋ kie uru nalö qahö kaiga mönö bapŋe kiaŋgöreŋ nöŋgöreŋ kamamgö kapaŋ kölman. Azi qetŋini Yubulus, Pudens, Linus, Klodia aka urumeleŋ alaurup pakpak yeŋön yaizökzökŋini jiba algetka göhöreŋ kaza.
O Timoti, Kembunöŋ uŋagi kötuetköba göbuk kinma. Anutugö kalem möriamŋan mönö embuk ahöma. Mewö.
Anutunöŋ ambazip möwölöhöm eŋgiyöhi, eŋgö mötnaripŋinan asuhuba qarimapköra aka Jisös Kraistnöŋ Pol ni melaim niŋgiiga yaŋgö aposolŋi akzal. Nöŋön Anutu welenŋi qeba keu ölŋi kusum eŋgimakzal. Keu ölŋi mi möt kutuba köl gulime ewö, eŋgö malmalŋinan mönö uteköba letorakŋa. Miaŋgöra kimbi ki ohozal.
Anutunöŋ keu muneŋi jimawaŋgö dop qahö yaŋön möpŋaŋgö möpŋe malmal köhöikŋi neŋgimamgö jim jöhöba miaŋgö andöŋe yuai pakpak miwikŋaiyök. Eŋön keu ölŋi möt kutuba möt narigetka miaŋön mönö nam köl eŋgiiga malmal köhöikŋe aŋgotpiŋgöra al mamböta jörömqöröm ahakze.
Anutu, Amötqeqe Toninan oyaeŋkoyaeŋgö keuŋi jim jöhöba miaŋgö nalöŋi diŋdiŋi ali kam kuŋguiga miaŋgöreŋ Buŋa keuŋi indela mi jim sehibingö jimkutukutuŋi alök. Miaŋgö dop mi jim asarigetka Anutunöŋ nöŋön mi jim sehimamgö möt narim niŋgiba kuŋgum niŋgiyök.
O mötnarip nahön sorokni Taitus! Nöŋön bauköm gihibi urugi meleŋda alabaukni aka mohotŋe Kembu möt nariba maljit. Iwi Anutu aka nanini Amötqeqe Tonini Jisös Kraist yetkön mönö kalem möriam gihiyohotka luainöŋ malman.
Köwet jölanŋi Krit (Crete) miaŋgöreŋ mohotŋe misin nup memba kembaŋe gömosötmamgö aka kewö jim kutum gihial, “Uruŋini meleŋget yeŋön iliŋgösöŋ laŋ maljei, i mönö areŋgöm eŋgiba (pasto aka) jitŋe memeŋini miri taon dop kuŋguba kusum eŋginöŋga areŋinambuk zioz nup memba malme.” Mewö jiba deŋnit.
Uruŋini meleŋgeri, yeŋgö sutŋineyök azi kewöŋi möwölöhöman: Kungö sileŋe pinjitkö keuŋi qahö, anömŋi mohok-kun memba mali nahönböraturupŋan uruŋini meleŋda Anutu möt nariba yaŋgiseŋ kezapjupjup silikö keu sileŋine qahö ala jim eŋgimakze.
Urumeleŋ könagesögö ketaŋamŋini pasto (bisop) yaŋön Anutugö könagesö galöm köl eŋgimakŋawi, miaŋgöra mönö azi kewöŋi kuŋguman: Kungö sileŋe pinjitkö keuŋi qahö, jakbak-öraŋböraŋ qahö aka urupik qahö. O köhöikŋi qahö nemba bim laŋ qahö qeba möndömöndö qakŋe injarere mala moneŋ yuaigöra qahö kapaŋ kölakza.
Yaŋgöreŋ kamei, i ölöp köl öröba köyan köl eŋgiba keu ahakmeme ölöpŋaŋgö sihimŋi möta uruŋi miaŋgöreŋ ala malma. Kilik-kaluk kekpurikŋi qahö, keu pakpak diŋdiŋanök kewöta sarakŋi töröŋi qainŋi kun aka nanŋi ahakmemeŋi törörök galöm köl aŋgumakŋa.
Buŋa keu kusum neŋgigetka tandö söran ewö malmal töngumamgöra ahözawi, pastonöŋ mi mönö töp memba miaŋgöreŋ qekötahöba kinma. Mewö kinda ölöp Buŋa Kimbigö dop mötnaripkö keu kembaŋi kembaŋi ambazip kusum eŋgiba miaŋön uruŋini kuŋgumakŋa aka tosatŋan Buŋa keu möwöramgöba qetalakŋei, yeŋgö keuŋini goŋgoŋi ölöp qeapköba mindiŋgömakŋa. Mewö.
Ambazip gwötpukŋan keu qetala kezapjupjup aka sesekŋai ewö keu sinŋi sinŋi jiba ambazip tilipköm eŋgimakze. Anutugö aiwesökŋi sileŋine yandigeri, yeŋgö kambunöhök ambazip jesöŋgöŋan mewö ahakze.
Ambazip mewö mieŋgö keuŋini mönö qömbököme. Yeŋön Buŋa keu kusum eŋgibingö möndöba moneŋ yuaiŋini öröbingö möta kösawöraŋ keu laŋ jigetka gamuŋambuk ahakza. Mewö aka saiwa tosatŋi lök körekŋanök mem sohom eŋgigetka eŋololoŋ aket.
Krit nanŋine kezapqetok azi kunŋan aiakaŋinaŋgöra kewö jiba ohoyök, “Krit ambazipnöŋ mönö nalö dop keu muneŋ jiba injarere qölzöm mala ubibi kömböt ewö lilikqilik aka bau numbu nemakze.”
Yeŋgöra keu mewö naŋgöba jiyöhi, miaŋön mönö ölŋa. Miaŋgöra kawölŋinan qahöwahi mötnaripŋinan asuhuba ölŋambuk akŋapköra i mönö köhöikŋanök tereŋgöba jim eŋgimakŋan.
Mötnaripŋinan ölŋambuk aiga Juda neŋgö bem sambanini aka ambazip keu ölŋi siŋgiba jimkutukutu alakzei, keu mewö miaŋgö kezap kude alme.
Urunini meleŋniŋga Uŋa Töröŋan köl könjörat ak neŋgiiga sarakŋi akzini, neŋgöra nene kungö dönqizizinŋi qahö ahöza. Neŋön nene pakpak ölöp nembinaŋgö dop akzapmö, qewöloŋ ambazip keu ölŋaŋgö yaŋgiseŋ ahakzei, yeŋön i me wai aketka uruŋinan töndup tölohomakza. Uruŋinan kölköljiŋjiŋambuk aiga uruŋinaŋgö kezapŋan duhui mönö bau jegömöl tandök malje.
Yeŋön “Anutugö könaŋi möt yaközin,” jitŋinan mewö jigetka aiakaŋinan mi qaŋ köla qeapkömakze. Mewö aka Anutugö keuŋi qetalgetka imbiloŋloŋ möt eŋgiiga ahakmeme ölöpŋi kun memeaŋgö dop qahö akze. Mewö.
Göŋön mewö qahö maljanaŋgöra mönö mötnaripkö keu kembaŋi kembaŋi mi Buŋa Kimbigö dop kewö kusum eŋgimakŋan:
Azi namŋi yeŋön mönö kilik-kalukŋini qahö malgetka göda qem eŋgibinaŋgö dop akŋe. Nanŋini ahakmemeŋini törörök galöm köl aŋgugetka mötnaripŋinaŋgö kawölŋinan qahöwahi ölŋi urukalem asuhumakŋa. Ölŋi asuhui ambazip törörök jöpaköm eŋgiba malme aka kapaŋ köla böŋ qeba kinme. Mewö malmegöra kusum eŋgimakŋan.
Ambi namŋi yeŋön mewöyök Anutugöreŋ ambi sarakŋi yeŋgö dop ahakmemeŋini aka memba malme. Andöqeqe keu yöhösaŋ kude ahakŋe. Wain o gwötpuk nemegö mötöp simbaŋe kude aŋgota qaköme. Urumeleŋ ahakmemegö silikŋi ölöpŋi kondela tosatŋi kusum eŋgimakŋe.
Mewö aka mala ambi nembö bapŋine maljei, yeŋgöra ölöp goro eŋgiba malgetka yeŋön mewöyök apmoröurupŋini urukönömŋinan jöpaköm eŋgiba malme.
Jöpaköm eŋgiba nanŋini ahakmemeŋini törörök galöm köl aŋguba sarakŋi aka mirigö nupŋini nem qerak aka nöŋgöp törön qakŋe memba apmoröurupŋini köyan köl eŋgiba apurupŋinaŋgö keu bapŋe anda kötöngöm eŋgimakŋe. Mewö kusum eŋgigetka aka memba malgetka tosatŋan Anutugö Buŋa keu mi mepaiköba ilitnöŋ albingö osime. Mewö.
Azi gwabö yeŋgö uruŋini mewöyök kewö kuŋgum eŋgimakŋan: Yeŋön mönö ölöpŋaŋgö oyankasak mala nanŋini ahakmemeŋini törörök galöm köl aŋgumakŋe.
Uruŋini mewö kuŋgum eŋgiba nangak ahakmeme pakpak miaŋgöreŋ silik ölöpŋi kondel eŋgiba malman. Mönö geŋmoŋ qahö böŋ qeba kinda taŋörakŋi qahö kusum eŋgimakŋan.
Keu mötsihimŋambuk jiba malnöŋga ambazipnöŋ mepaiköba memba et al gihibingö osime. Mewö jiba malnöŋga tuarenjoŋurupninan keu bölöŋi jim neŋgibingö keu jaruba ölŋi qahö miwikŋaiba gamuŋini mötme. Mewö kusum eŋgimakŋan.
Welenqeqeurup mi kewö kusum eŋgimakŋan: Yeŋön ketaŋamŋini yeŋgö keuŋini pakpak tem köla keu bapŋe anda malme. Sösöŋgai ak eŋgibingö kapaŋ köla kinme. Keu jimei, mi nesilam qakŋan kude meleŋ eŋgimakŋe.
Ketaŋamŋinaŋgö mireyök yuai mohot-hök yahöt-hök mi ölöŋ kude memakŋemö, ketaŋamŋinan eŋgeka möt narim eŋgimakŋapköra mönö kapaŋ köla kinme. Nupŋini pakpak mönö geŋmoŋi qahö pöndaŋ memba malme. Mewö mala Anutu Amötqeqe Toninaŋgö Buŋa keu kusum eŋgimakzei, mi kötön kölgetka ölŋi ahui nahömŋambuk ahakŋa. Mewö.
Malmal sarakŋaŋgö nam köipitŋi kewö: Anutunöŋ ambazip körek amöt qem neŋgimapköra aka kalem möriamŋi indeli gölme dop asuhuyök.
Kalem möriam miaŋön mönö kopa aŋgöjörak malmalgöra “Qahö,” jibingö köna kondela gölmegö sihim kömbönaŋi bölöŋi qömbököbingöra köl kusuba mindiŋgöm neŋgimakza. Ahakmemenini törörök galöm köl aŋguba keu pakpak diŋdiŋanök kewöta malbingöra köl gulim neŋgimakza. Mewö miaŋön Anutugö malmal köhöikŋi mi nalö kewöŋe köl guliba gölmenöŋ malbin.
Mewö malinga Jisös Kraistnöŋ kunbuk kamawi, nini nalö miaŋgöreŋ Anutu qetbuŋaŋambuk aka Amötqeqe Tonini yetkö asakmararaŋiri asuhuiga ekin. Nini oyaeŋkoyaeŋ nalöŋi mi kam kuŋgumapköra jörömqöröm al mamböt aka maljin.
Jisös Kraistnöŋ mönö neŋgöra aka nanŋi malmalŋi köleŋda mosörök. Nini ahakmeme bölöŋi könaŋi könaŋi miaŋgöreŋök meköm neŋgiba sohopnini memamgö möta köl könjörat ak neŋgiba nanŋi buŋaŋi sarakŋi akingöra aka malmalŋi köleŋda mosörök. Mi mosöta qewöloŋnini saŋgoŋniga nanŋi könagesöŋi aka ölöp nup ölöpŋi ölöpŋi membingö urukönöp aka jöjörömakin.
Miaŋgö keuŋi mönö kusum eŋgiba ambazip uruŋini naŋgöba köna siŋgimei, mi kukösum pakpakö qakŋe tembula jim eŋgimakŋan. Mewö aknöŋga kunŋan jijiwilit ak gihibapuköra galöm mem aŋguba malman. Mewö.
Kusum eŋgiba keu ki mönö köl gulim eŋginöŋga ölöp urukönömŋine ala mötmörime: Urumeleŋ könagesö yeŋön mönö kiap gawman aka ketaŋamŋini tosatŋi yeŋgö keu bapŋine anda keuŋini tem köla malme. Mindimindiri nup ölöpŋi memegöra jigetka mi pakpak mönö jöjöröba memakŋe.
Uruqeqe keu töhöreŋ mi kungöra kude jim waŋgime. Aŋgururuk kude akŋemö, ala ak aŋguba urumohot malmegöra kinme. Ambazip pakpak mi guŋbönjönjöŋ pakpak ak eŋgiba uruluai qakŋe mutulaŋgöm aŋguba malme. Mewö.
Nini mewöyök mutuk uruqahö mala qeqetal aka jaŋjuŋ malin. Sihim kömbönaŋnini bölöŋi könaŋi könaŋi mieŋgö mötöp simbaŋe qaköinga galöm köl neŋgigetka silegö sihim sösöŋgaiŋi laŋ jarubingöra malin. Körögisigisi qakŋe kegwek-kahasililiŋ aka miaŋgöreŋ malmalnini ayuhuba malin. Tosatŋan imbiloŋloŋ möta kazik ak neŋgigetka sutnine urukerök ak aŋguba malin.
Mewö malinmö, Anutu Amötqeqe Toninan ahakmemeŋi ölöpŋi köleŋda indeliga urukalemŋan asuhum tiŋgiriga kötala uruŋan jöpaköm neŋgiyök.
Jöpaköm neŋgiba bohonini jöhöba amöt qem neŋgiyök. Naninak diŋdiŋi mala nup ölöpŋi ölöpŋi memba malbinahi, miaŋgöra aka qahö neŋgehoriyök. Miaŋgöra qahöpmö, nanŋi ak-kömukömuŋan mönö nam köl waŋgiiga siŋgisöndoknini saŋgoŋniga ahuahu dölökŋi ahuinga Uŋaŋi Töröŋi urunine aliga kölöŋaim neŋgiyök.
Anutunöŋ amöt qem neŋgiba Amötqeqe Tonini Jisös Kraistköra jiiga Uŋa Töröŋi melaiba keleŋmaleleŋ mokoiga urunine geiga maljin.
Anutugö kalem möriamŋan nam köl waŋgiiga keunini jim teköi solanibingöra aka Uŋa Töröŋan urunine geiga kölöŋainin. Kölöŋaiba kinda oyaeŋkoyaeŋ malmal teteköŋi qahö malbingö jörömqöröm al mamböt akzini, mi ölöp buŋa qem aŋgubin. Mewö.
Keu ohozali, miaŋön öl töhönŋa. Göŋön mönö keu kewö kapaŋ köla jim tuarim eŋgiba malman: Ambazip Anutu möt narizei, yeŋön mönö jegep aka kinda uruŋini pöndaŋ nup ölöpŋi ölöpŋi memegöra ala malme. Mewö akŋei, miaŋön mönö ambazip bauköm eŋgiiga nupŋinaŋgö ölŋi eka “Qetpuk!” jiba malme.
Tosatŋan uruqahö keu aka ambösakon yeŋgö qet areŋi areŋi eraum mötketka goranora aŋgururuk asuhumakzawi, göŋön mönö mi yaköriba andö qeman. Mewöyök Mosesnöŋ Köna keu neŋgiyöhi, tosatŋan keu mohot mohot miaŋgöra möndömkösök aketka supapköiga sohomakza. Jitnakölik mewöŋi mi yuai omaŋi töhön aka qahöpmahöp bauköm eŋgimakza. Miaŋgöra mi mönö andö qeba mosötman.
Kunŋan keu mewö jim öröba miaŋön urujujul mem eŋgimakzawi, i mönö galöm meme keu jim waŋginöŋga qahö tem köliga kunbuk jim waŋginöŋga yahöt aiga töndup yaŋgiseŋ akŋa ewö, i mönö közölnöŋga urumeleŋ kambu mosöta yaigepŋe malma.
Yaŋgö könaŋi kewö ahöi möt yaközan: Yaŋön köna siŋgiba öŋömböböp köla loloŋqaloŋ aka siŋgisöndok ahakmeme ahakza. Siŋgisöndokŋi miaŋön mönö könaŋi kondeli sohom teköi Anutunöŋ keuŋi jim teköi könöp siagö buŋaya akŋa. Mewö.
Ni kömunjaŋ kie uru nalö ki siti qetŋi Nikopolis Grik miaŋgöreŋ mösöhöba malmamgö mötzal. Miaŋgöra Artemas me Tikikus salupke malmapköra melaibi göhöreŋ kaŋgotmawi, nalö miaŋgöreŋ mönö nalö kude qem körimanmö, zilaŋ mosöta Nikopolis kaba miwikŋaim niŋgiman.
Köna keugö mötmöt azi (loya) qetŋi Zenas aka Apolos yetkön yuai kungöra osiba mözöqözöröŋ aka Krit miaŋgöreŋ qaköba tatpahotpuk. Miaŋgöra mönö kapaŋ köla öröyuai tosatŋan dopŋire naŋgöm etkinöŋga ölöp toroqeba anmahot.
Alaurupninan mönö nup ölöpŋi ölöpŋi memegö könaŋi möt soroköba pöndaŋ jegep aka zeŋ kinda uruŋini miaŋgöreŋ ala malme. Mewö aketka tosatŋan lömböt keta bölökŋi saŋgabaŋga miwikŋaimei, i ölöp naŋgöm eŋgimakŋe. Mötnaripkö ölŋi mewö ahuiga malmal gilipitŋi (ambetakŋi) önewat qahö malme.
Nömbuk ki maljei, yeŋön körek yaizökzökŋini jigetka göhöreŋ kaza. Göŋön alaurupnini Krit miaŋgöreŋ Kembu möt nariba uruŋinan jöpaköm neŋgimakzei, yeŋgöra mönö nöŋgö yaizökzökni jinöŋga mötme. Kalem möriamnöŋ mönö körek embuk ahöma.
O wölböt alani aka neŋakni Filemon! Pol nöŋön Jisös Kraistkö nupŋi memakzalaŋgöra aka gwaröhöm niŋgigetka kösö mire tatzal. Urumeleŋ alani Timoti yaŋön nömbuk tariga nöŋön göbuk keu eraum mötpitköra kimbi ki ohozal.
Mewöyök ambi ketaŋi urumeleŋ nenini Apia aka Arkipus urumeleŋgö bimqeqe azinini aka urumeleŋ könagesö göhö mire tokomakzei, nöŋön kimbi ki eŋgöra ohozal.
Anutu Iwinini aka Kembu Jisös Kraist yetkön kalem möriam eŋgiyohotka luainöŋ malme.
Nöŋön nalö dop köuluköba gi mötmörim gihimakzalaŋgö dop kewögöra Anutuni saiwap jim waŋgimakzal:
Gi Kembu Jisös möt nariba jöpaköm waŋgiba Anutugö ambazip sarakŋi pakpak jöpaköba urukalem ak eŋgiba maljan.
Saiwap jiba kewö köulukömakzal: Mötnaripkan mönö köhöiba pöwöwöm aiga ölöp qöhöröŋnine kinda nembuk mötnaripkö keuŋi jim sehiba malman. Mewö Kraistpuk qekötahöba kininga kalem ölöpŋi ölöpŋi neŋgimakzawi, gi miaŋgö könaŋi körekŋanök möt sölöŋgöman.
O urumeleŋ alani, gi ambazip sarakŋi körö-ölöwak qem eŋginöŋga amgöba malje. Urukalemgi miaŋgöra nöŋön gwötpuk söŋgaibiga miaŋön uruni naŋgömakza.
Mewö malnöŋga Kraistpuk qekötahöziga ölöp awösamkakak aka kukösum qakŋe kinda yuai akŋangö jim kutum gihibileŋak.
Mi töndup Anutunöŋ uruŋan jöpaköm netkizawaŋgöra aka ölöp jimkutukutuni mosöta ulet miyök ulet gihimam. Gi Pol nöŋgö silikni mötzan. Nöŋön azi namŋi akzal aka Kraist Jisösgö nupköra aka nalö kewöŋe kösö miri azia mewöyök akzal.
Ni kösö miri kiaŋgöreŋ alagi qetŋi Onesimus aitoŋgöba bauköm waŋgibiga uruŋi meleŋda mötnaripkö nahöni ahök. Miaŋgöra merak yaŋgö numbu jit memba yaŋgöra aka ulet gihizal.
Yaŋön mutuk welen qeba laŋ möndöba injarere mala qemasolokep ak gihiba malökmö, nalö kewöŋe letota gi aka ni ölöpŋanök bauköm netkiiga ölŋi asuhumakŋawaŋgö dop akza.
Yaŋön nani wölböt nahöni akza aiga nani wölbötni ewö melaim waŋgibi liliŋgöba göhöreŋ kaza.
Nöŋön Ölöwak Buŋagöra aka kösö mire tatzal. Miaŋgöra Onesimus jöhöbi nömbuk mala göhö salupke bauköm niŋgimapkö mötzal.
Mewö mötzalmö, bauköm niŋgimapkö qahö kuŋgum gihizal. Sihimgan jiiga bauköm niŋginöŋga dop köljapmö, göŋön welenqeqegi niŋgiman me aŋgön kölman, miaŋgöra Oŋ! qahö jinöŋga nanök jöhöm waŋgimamgö osizal.
Onesimusnöŋ kewögöra aka gömosörök me? Yaŋön nalö töröptökŋi yaigep mala kunbuk liliŋgöba kaba göbuk nalö teteköŋi qahö malma.
Mutuk welenqeqe omaŋi aka malökmö, nalö kewöŋe mi oŋgita azi qainŋi kun akza. Uruŋi meleŋda mönö wölböt alanina akza. Nöŋön yaŋgöra gwötpuk ak niŋgiiga göŋön azi mi eknöŋga Kembugö buŋaŋi aiga yaŋgöra mewö ni noŋgita önöŋi qahö ak gihimakŋa.
Göŋön nömbuk ala-ala aka maljit mötnöŋga nöŋön kabi köl öröm niŋgibanak ewö, mönö Onesimusnöŋ kaiga mewö köl öröm waŋgiman.
Yuai kun ak bölim gihiyök me yaŋgöreŋ tosa kun göhöreŋ ahöza ewö, mia mönö nöŋgö tosaya jinöŋ ahöma.
Ni Pol mönö nani börönan kewö ohozal, “Nöŋön mi mekömam.” Nöŋön bauköm gihibi urugi meleŋnöŋga tosagi ketaŋi mi mekömangöra nangi mewöŋanök nöŋgö buŋaya jim teköm aŋgunöŋga dop kölbawak. Miaŋgöra ölöp kewö jibileŋak: Onesimusgö tosaŋi mi mönö jinöŋga nange tosaya ahöma.
O urumeleŋ alani, Kembugö Buŋa gihiali, mi mönö meleŋda bauköm niŋgimangö ak niŋgiza. Kraist qekötahözani, miaŋgö dop mönö Onesimus köl örönöŋga nöŋgö urunan amgöba ölöwakŋa.
Keuni tem kölmani, mi möt nariba keuni ohoba könaŋamgi kewö ahöi mötzal: Keu jizali, mi mönö oŋgita qetpuk ak soroköman. Mewö.
Keu kun ki: Eŋön köulukögetka Kembunöŋ ni meleŋ niŋgii eŋgöreŋ kamamgö al mamböta jörömqöröm akzal. Miaŋgöra mönö miri uruŋi kun nöŋgöra mem kelötman.
Alani Epafras yaŋön Jisös Kraistkö nupköra aka nömbuk kösö mire tata yaizökzökŋi ali göhöreŋ kaza.
Neŋakurupni nup mohotŋe memakzini Mak, Aristarkus, Demas aka Luk yeŋön mewöyök yaizökzökŋini algetka göhöreŋ kaza.
Kembu Jisös Kraistkö kalem möriamnöŋ mönö uŋaŋini kötuetköba embuk ahöma. Mewö.
Anutunöŋ mönö möpŋaŋgö möpŋeyök könahiba köna murutŋi murutŋi wuataŋgöba keuŋi indelmamgö mörök. Mewö möta keuŋi nalö gwötpuk kezapqetok ambazip yeŋgö uruŋine aliga aukŋe jigetka ambösakonurupninan möta mala kotket.
Mewö mala kotketmö, nalö teteköŋe malinga kewöŋe mönö Nahönŋi melaiiga keuŋi indela aukŋe jiiga mörin. Nahönŋi yaŋön Iwiŋi bauköiga Suep gölme aka mietkö öröyuaiŋiri pakpak miwikŋaiyo-hotka Nahönŋan nalö teteköŋe yuai pakpakö Toŋi akŋapkö jim teköi malja.
Anutugö kaisoŋgolomŋan Nahönŋi ahöm waŋgiiga eta kondelök. Anutugö asakmararaŋan mönö i kuŋguiga biliksik aliga imutimut ewö ehin. Siŋgisöndoknini köl könjörat teköbagun mönö Suep mire öŋgöba dumŋi memba Öŋgöŋgöŋamninaŋgö böröŋi ölŋe tatza. Miaŋgöreŋ tata Suep gölmegö öröyuai pakpak mi keuŋi kukösumŋambuknöŋ bisiba galöm köla malja.
Anutunöŋ Nahönŋi qet waŋgiiga miaŋön mönö Suep garata yeŋgö qetŋini oŋgita aködamunŋambuk akzawi, miaŋgö dop Nahönŋan Suep garata eŋgoŋgita ketaŋamŋini aiga nembö bapŋe malje.
Anutunöŋ nalö kunöŋ Suep garataurupŋi yeŋgöreŋök kungöra keu kewö qahö jiyök, “Göŋön nöŋgö Nahöni aknöŋga nöŋön merak göhö Iwigi akzal.” Mewöyök keu kun kewö jii ahöza, “Nöŋön yaŋgö Iwiŋi akiga yaŋön nöŋgö Nahöni akŋa.”
Keu mi dumŋe kunbuk Nahönŋi mutukŋi jim teköiga gölmenöŋ etmamgö ahöhi, nalö miaŋgöreŋ mönö qeljiŋe kewö jiyök, “O Suep garataurupni, iŋini mönö körek pakpak yaŋgö waikŋi memba möpöseiba malme.”
Suep garata yeŋgöra keu kewö jii ahöza, “Anutunöŋ mönö garataurupŋi mem letot eŋgiiga luhut ewö aka anda kame. Welenqeqeurupŋan mönö letota könöp bölam ewö aka anda kame.”
Yeŋgöra mewö jiyökmö, Nahönŋaŋgöra keu kun kewö jii ahöza, “O Kembu, göŋön mönö jakömbuak dum tatatke nalö teteköŋi qahö tat öŋgöman. Öröpki kukösum-ŋambuk miaŋön qindiŋaim neŋginöŋga ahakmeme diŋdiŋan mönö bemtohoŋgahö muŋgemŋi aka ahöm öŋgöma.
Göŋön ahakmeme solanŋaŋgöra ak gihiiga ahakmeme goŋgoŋaŋgöra irimgi seholiiga kazik aka mala kotnöŋ. Miaŋgöra göhö bemgi Anutu yaŋön mönö al gihiiga alaurupki eŋgoŋgita sösöŋgai kelöknöŋ gömirii maljan.”
Nahönŋaŋgö keuŋi kun mi kewö, “O Kembu, göŋön könakönahiŋe gölmegö tandöŋi kuŋgunöŋga Suepkö jakeŋi jakeŋi mieŋön mönö göhö börösöwögi akze.
Suep gölme pakpak mieŋön opo maluku ewö walŋi aka ayapkömemö, göŋön mönö köhöiba kin öŋgöman.
Möki köpeimakzini, göŋön mönö miaŋgö dop suep ehekŋi mi opo sörö jöhözin ewö köpeim eŋginöŋga letotme. Yuai pakpak utekömapmö, göŋön mönö tandök mohot miyök aka yambugi (yaragi) teteköŋi qahö mal öŋgöman.”
Anutunöŋ nalö kunöŋ Suep garataurupŋi yeŋgöreŋök kungöra keu kewö qahö jiyök, “Göŋön mönö kaba böröni ölŋe tatnöŋga nöŋön mönö tuarenjoŋurupki nalö sutŋi kiaŋgöreŋ tim tötal eŋgibiga et eŋguiga göhö könagahö döpŋi aketka köiraŋ albin.”
Nahönŋaŋgöra keuŋi keuŋi mewö jiyökmö, Suep garata i mönö niŋia akze? Körek yeŋön Anutugö welenqeqe uŋaurupŋi akze. Mewö aka ambazip oyaeŋkoyaeŋ buŋa qem aŋgumei, i bauköm eŋgimegöra melaim eŋgii malje. Mewö.
Miaŋgöra Buŋa keu mörini, mi mönö törörök möt asaribingö kapaŋ köla kezap alme. Gölmenöŋ malmalgö iŋi me waiŋi kunŋan neŋguaŋgiri laŋ anda kaba liklak malbin ewö, mönö Jisösgö amötqeqe nupŋi oŋgita öne mala ayuhubinbuk.
Keu mi kewö jim tuarimam: Mutuk Suep garata yeŋön Buŋa keu jigetka ambazip jöhöm eŋgii malget. Mewö mala denike yeŋön Köna keu qahö tem köla selŋi walöŋgeri, Anutunöŋ mönö körek yeŋgö keuŋini diŋdiŋanök jim teköba likepŋi meleŋ eŋgii lömböt qakŋine öŋgöi mala kotket.
Yeŋön lömböt miwikŋaigetka neŋön mewöŋanök akzin ewö, lömbötköra mönö denöwö ölöŋ kölbinak? Amötqeqe nup ketaŋi mi nesampurek qakŋe nönöŋgan akin ewö, mönö lömbötnöhök ölöŋ kölbingö osibin. Kembunöŋ könahiba amötqeqegö könaŋi indeliga tosatŋan keu mi jitŋeyök möta naŋgöba jim köhöigetka sehiba dop köl neŋgiyök.
Mi naŋgöba jim köhöigetka Anutunöŋ yembuk mohotŋe kinda keuŋini naŋgöba jiiga aŋgöletot aiwesök könaŋi könaŋi mi kukösumŋinambuk asuhugetka Uŋa Töröŋi mokoba jitsihitŋaŋgö dop mendeŋniga dop köl neŋgiyök. Mewö.
Suep gölme dölökŋi asuhumegö keuŋi jimakzini, Anutunöŋ nini miaŋgöreŋ Suep garata nembö bapŋine malbingö areŋi qahö ala jim kutuyök.
Mewö qahöpmö, keu mi kunŋan naŋgöba jiiga Buŋa Kimbigö kembaŋi kunöŋ kewö ahöza, “Gölme azinöŋ mönö niŋia aiga i mötmörim waŋgimakzan? Suep gölmegö azi ölŋan mönö niŋia aiga i köyan kölakzan?
Göŋön i memba et al waŋginöŋga nalö töröpŋi Suep garata yeŋgö nembö bapŋine eta eretŋi aka malök. Mali waŋgitnöŋga asakmararaŋnöŋ öŋgöiga kösasorom ila jalö waŋginöŋga aködamunŋambuk aka qetbuŋaŋambuk malja. Mewö mala öröyuai pakpak galöm köla malja.
Börösöwögi pakpak mönö yaŋgö jimkutukutuŋaŋgö bapŋe malmegöra memba et al eŋginöŋga malme.” Keu miaŋgö dop yuai pakpak mi yaŋgö kukösum bapŋe malmegöra memba et al eŋgiba miaŋgöreŋ yuai kun qahö mosöriga yaŋgö keuŋaŋgö bapŋe qahö ahöbawak. Areŋ mewö alökmö, nalö kewöŋe börösöwöŋi pakpak mi yaŋgö kukösum bapŋe memba et al eŋgii tem kölakzeaŋgö dop qahö eŋgehakzin.
Mewö qahö eŋgehakzinmö, Jisösnöŋ mönö kewö letota mali ehakzin: Kömupkö sihimbölöŋi möröhaŋgöra Anutunöŋ waŋgiri asakmararaŋnöŋ öŋgöiga kösasorom ila jalö waŋgiiga ehinga aködamunŋambuk aka qetbuŋaŋambuk malja. Anutunöŋ kalem möriamŋi kondel neŋgimamgö möta körek neŋgöra aka kömupkö sihimbölöŋi mötmapkö jim teköyök. Miaŋgöra memba et al waŋgiiga nalö töröpŋi Suep garata yeŋgö nembö bapŋine eta eretŋi aka malök. Mewö malökmö, nalö kewöŋe qetbuŋa öŋgöŋgöŋi memba malja.
Anutunöŋ mönö öröyuai pakpakö könaŋi akza. Yaŋön körek nini nanŋi möpöseim waŋgibingöra aka miwikŋaim neŋgiiga maljin. Yaŋön ambazip sehisehiŋi neŋguaŋgiri asak-mararaŋnöŋ öŋgöbingöra mötza. Mewö möta amötqeqeninaŋgö Toŋi mi qahö aŋgön köliga sihimbölö möta mewö miaŋön nupŋi mi mem teköi asakmararaŋi pakpak miwikŋaimapkö möri dop kölök.
Kunöŋ mem sarahim neŋgimakzawi aka ambazip sarakŋi ahakzini, körek neŋgö kondotkondot Toninan mönö mohot akza. Miaŋgöra Jisösnöŋ qetnini “Alaurupni,” mewö qetmamgö gamuŋi qahö mötza.
Könaninaŋgöra Buŋa keu kun kewö jii ahöza, “Nöŋön mönö göhö qetki mi nani alaurupni yeŋgöra qet asarim eŋgiba urumeleŋ könagesö sutŋine kinda möpöseim gihimakŋam.”
Mewöyök miaŋgö Buŋa keuŋi kun kewö jii ahöza, “Nöŋön mönö mötnaripni Anutugöreŋ ala malmam.” Dumŋe kunbuk miaŋgö Buŋa keuŋi kun mi kewö jii ahöza, “Mötnöŋ, ni aka Anutunöŋ nahönbörat niŋgiyöhi, neŋön mönö ki maljin.”
Kunöŋ mem kömum neŋgimamgö kukŋi memba maljawi, Jisösnöŋ mönö i tulumgöi gemapköra aka kömumba miaŋön luhut alök. “Bölöŋaŋgö Toŋi tulumgömam,” jiba ambazip sep busuni-nambuk maljini, miaŋgöra yaŋön mönö mewöyök nembuk tandök mohot miyöhök gölme azia ahök.
Ambazip malmalŋini gölmenöŋ maljeaŋgö dop kömumbingö keŋgötŋinan jöhöm eŋgii mala kotkeri, mi mönö körek pösat eŋgii solanimegöra aka gölme azia ahök.
Suep garata köyan köl eŋgimapköra gölme azia qahö ahökmö, Abrahamgö gwölönarökurupŋi nini möt aŋgön köla bauköm neŋgimakŋapköra mönö mewö ahök.
Könaŋi miaŋgöra aka yaŋön öröyuai pakpak miaŋgöreŋ alaurupŋi nembuk tandök mohot miyöhök ahök. Jike nup galömnini bohonŋi aka nupŋi nömtik memba ak kömum neŋgiba malmapköra mönö nembuk tandök mohot ahök. Tandök mohot akagun mönö ölöp jitŋememenini aka jike galöm bohonŋaŋgö nupŋi memakza. Mi memamgöra siŋgisöndokninaŋgö töwaŋi ala Anutugö jeŋe mi köl könjörarök.
Gölme azia aiga esapköm waŋgigetka nanŋak sihimbölö möta malöhi, miaŋgöra ambazip esapköm neŋgimakzei, nini mönö ölöp bauköm neŋgimakŋa. Mewö.
Miaŋgöra urumeleŋ alaurupnini sarakŋi, Suep Toŋan eŋgoholi nembuk kambu mohot maljei, eŋön mönö urumötmötŋini pöndaŋ Jisösgöreŋ ala malme. Anutunöŋ i melaiiga aposol aka jike nup galömnini bohonŋi akzawi, yaŋgöra mewö jim miwikŋaimakzin.
Mosesnöŋ Anutugö könagesöŋi pakpak mi memburikŋi qahöpmö, pöndaŋ galöm köl eŋgiba malök. Miaŋgö dop Jisösnöŋ mewöyök kun kuŋgum waŋgiyöhi, yaŋgö keuŋi (misila) törörök wuataŋgöba memburikŋi qahöpmö, pöndaŋ nömtik memba malök.
Miri aka azi miri meyöhi, mi kewöt etkiinga mitimqeqe azigö qetbuŋaŋan mönö mirigö qetbuŋaŋi gwötpuk oŋgitza. Miaŋgö dop Moses aka Jisös kewöt etkiinga Jisösgö asakmararaŋi öŋgöŋgöŋan mönö Moses gwötpuk oŋgitza. Könaŋi mewö eka miwikŋaimakzin.
Miri pakpak mi kungö börösöwöya akzemö, yuai pakpak mi mönö Anutugö börösöwöŋi akza.
Mosesnöŋ Anutugö könagesöŋi pakpak mi memburikŋi qahöpmö, pöndaŋ welen qem eŋgiba malök. Mewö mala Anutunöŋ könaŋgep azi kungöra jiyöhi, mönö keu miaŋgö söpsöpŋi mi qeljiŋe indela dangunuŋa kinök.
Mewö kinökmö, Kraistnöŋ mönö Anutugö Nahönŋi aka Iwiŋaŋgö keuŋi (misila) nömtik memba könagesöŋi pöndaŋ galöm köl neŋgiba malja. Anutugö könagesöŋi mi neŋön akzin. Oyaeŋkoyaeŋ akingö jörömqöröm aka miaŋgöreŋ qekötahöba silenini memba öŋgöba awösamkakak kin köhöim teköbin ewö, mönö Anutugö urumeleŋ könagesöŋi aka malbin. Mewö.
Miaŋgöra iŋini mönö Uŋa Töröŋan keu kewö jimakzawaŋgö dop akŋe, “Dölkewöŋe Anutunöŋ eŋgohola keuŋi saŋep ali mötze ewö,
uruŋini mönö mötmöt bölöŋan kude gwözöŋme. Eŋgö ambösakonurupŋinan gölme qararaŋkölkölŋe kaba nalö kunöŋ Anutu qetala esapköm waŋgiba karim akeri, iŋini mönö miaŋgö dop Anutu qetala akepuk.
Yeŋön gölme qararaŋkölkölŋe kaba Anutu ni esapköm niŋgiba malget. Aŋgöletot aka memba malali, iŋini mi yambu (yara) 40 miaŋgö dop eka mala mi töndup ni qahö möt narim niŋgigetka urunan böliiga malal.
Miaŋgöra ambazip kambu nalö miaŋgöreŋ gölmenöŋ malgeri, yeŋgöra aka irimni seholiiga kewö jial, ‘Yeŋön mönö sundan uruŋinan kahapmahap aka jaŋjuŋ anakze. Malmalgö köna kusum eŋgiba malalmö, mi qahö möt kutuget. Qahö!’
Mewö jiba irimsesewöl qakŋe keuni jim kutuba jöjöpaŋ keunan mi jöhöba kewö jial, ‘Luhut memba malmegö areŋ al eŋgialmö, yeŋön mönö oyaeŋkoyaeŋ miaŋgöreŋ qahö aŋgotme.’”
O urumeleŋ alaurupni, iŋini mönö kewögöra galöm mem aŋguba malme: Eŋgöreŋök kungö uruŋan goŋgiiga mötnaripŋan sörauba eri Anutu malmal Toŋi andö qeba malbapuk.
Mewö qahöpmö, siŋgisöndokö isimkakalekŋan tilipköm eŋgii miaŋön eŋgöreŋök kungö uruŋi gwözöŋbapuköra mönö silim dop sutŋine uru kuŋgum aŋguba malme. “Merak” keu mi jimakzini, miaŋgö dop mönö jölöŋgöm aŋguba malme.
Nini Kraist möt aŋgön köla yambuk kambu mohot aka maljin. Mutuk urunini meleŋda uruyahöt yaköriba awösamkakak miwikŋaiba malini, mewö gölmenöŋ malbinaŋgö dop kapaŋ köla köhöiba kinbin ewö, mönö oyaeŋkoyaeŋ akin.
Buŋa keu mi kunbuk jiba kewö ohozal, “Merak Anutunöŋ eŋgohola keuŋi saŋep ali mötze ewö, uruŋini mönö kude gwözöŋme. Eŋgö ambösakonurupŋinan Anutu qetala karim akeri, iŋini mönö Anutu miaŋgö dop qetala akepuk.”
Ambazip denike yeŋön Buŋa keu möta Anutu qetala karim aket? Mosesnöŋ könagesö eŋguaŋgiri Ijipt mosöta kageri, yeŋön mönö körek mewö aket.
Ambazip denike yeŋgöra aka yambu (yara) 40 miaŋgö dop irimŋi seholiiga kazik ak eŋgii malget? Ambazip siŋgisöndok aketka mem kömum eŋgii sileŋinan gölme qararaŋkölkölŋe eta kölgeri, yeŋgöreŋ mönö mewö asuhuyök.
Luainöŋ luhut memba malmegö areŋ ala nanŋini gölmeŋine kude aŋgotmegö keuŋi jim kutuba jöjöpaŋ keuŋan jöhöyöhi, keu mi mönö dagöra jiyök? Ambazip keuŋi qetala yaŋgiseŋ malgeri, mi mönö yeŋgöra aka jiyök.
Keu miaŋgö könaŋi mi kewö ek asarizin: Yeŋön Anutu qahö möt nariba yaŋgiseŋ akeraŋgöra aka nanŋini gölmeŋine aŋgotpingö osiget. Mewö.
Anutugöreŋ aŋgota luainöŋ luhut memba malbingö keu jöhöyöhi, keu miaŋön mönö pöwöwöm köhöikŋi ahöm neŋgiza. Miaŋgöra eŋgöreŋök kunŋan löwöriba nanŋi Suep köna ananŋi mi kembaŋe kutui mewö miwikŋaim waŋgibinbuk. Miaŋgöra mönö sutnine galöm mem aŋgubin.
Gölme qararaŋkölkölŋe kagetka Ölöwak Buŋa jim asarim neŋgiget ewö jiget mötketmö, keu mi mönö silesile mötketka uruŋine qahö geyök. Miaŋgöra mötnaripŋini qahö qiwikŋaiiga tönpin öne malgetka qahö bauköm eŋgiba pömsöm qeyök.
Urunini meleŋda möt nariba maljini, neŋön mönö Anutugöreŋ aŋgota luhut memba oyaeŋkoyaeŋ malbin, mi mötzin. Anutunöŋ miaŋgö Buŋa keuŋi mi kewö jii ahöza, “Mewö jiba irimsesewöl qakŋe keuni jim kutuba jöjöpaŋ keunan mi jöhöba kewö jial, ‘Luhut memba malmegö areŋ al eŋgialmö, yeŋön mönö oyaeŋko-yaeŋ miaŋgöreŋ qahö aŋgotme.’” Anutunöŋ Suep gölme miwikŋaim etkii nalö miaŋgöreŋök könahiba oyaeŋkoyaeŋ miriŋan lök memteköteköŋi ahözapmö, töndup keu mewö jiyök.
Anutunöŋ silim 7:ŋaŋgö keuŋi jiiga Buŋa Kimbigö kembaŋi kunöŋ kewö ahöza, “Sömaŋi 7 aiga Anutunöŋ nupŋi pakpak mem teköyöhaŋgö luhut memba kendon tarök.”
Anutunöŋ Buŋa keu mi toroqeba kewö jii ahöza, “Luhut memba malmegö areŋ al eŋgialmö, yeŋön mönö oyaeŋkoyaeŋ miaŋgöreŋ qahö aŋgotme.”
Ambazip tosatŋan Anutugö oyaeŋkoyaeŋ miwikŋaiba luhut memba malmei, keu miaŋön mönö pöwöwöm köhöikŋi ahöm neŋgiza. Ölöwak Buŋa mutuk könagesö jim asarim eŋgigeri, yeŋön mönö qeqetalŋinaŋgöra aka oyaeŋkoyaeŋnöŋ qahö aŋgota luhut qahö meget.
Luhut qahö megeraŋgöra aka Anutunöŋ mönö kunbuk nalö kun ala qetŋi Nalö dölkewöŋi qerök. Nalö köröpŋi teköiga nalö miaŋgö Buŋa keuŋi dölki jiba ohozali, mi mönö Deiwidköreŋ indeli kewö jiyök, “Dölkewöŋe Anutunöŋ eŋgohola keuŋi saŋep ali mötze ewö, uruŋini mönö kude gwözöŋme.”
Mewö jiiga Josuanöŋ eŋguaŋgiri oyaeŋkoyaeŋnöŋ aŋgota luhut membeak ewö, Anutunöŋ mönö nalö kungö keuŋi mi könaŋgep qahö jibawak.
Mi qahö jibawakmö, Anutunöŋ mönö ölŋa könagesö luhut meme neŋgii oyaeŋkoyaeŋ miwikŋaibin. Keu miaŋön mönö pöwöwöm köhöikŋi ahöm neŋgiza.
Miaŋgö könaŋi kewö: Anutunöŋ nanŋi nupŋi meyöhaŋgö luhut memba kendon taröhi, miaŋgö dop kunöŋ Anutugö oyaeŋkoyaeŋnöŋ aŋgota luhut memawi, yaŋön mönö nanŋi nupŋi meyöhaŋgö luhutŋi mi mewöŋanök memba oyaeŋkoyaeŋ malma.
Miaŋgöra nini mönö Anutugö oyaeŋkoyaeŋnöŋ aŋgota luhut memeŋi miwikŋaibingö kapaŋ kölbin. Eŋgöreŋök kunöŋ et qeba könagesö walŋi yeŋgö qeqetal tandökŋini miyöhök wuataŋgöbapuköra mönö kapaŋ kölbin.
Anutugö keuŋi mi memguliguligö könaŋi aka kukösum-ŋambuk akza. Bimgö sou ketaŋi mi likep likep jitŋirambuk akzapmö, Anutu keuŋaŋgö jitŋan mönö sou ketaŋi pakpak eŋgoŋgita jit kötök aiga jitŋi bahöbahö mi mauŋambuk akzahot. Keu miaŋön mönö uru uŋanini kutuba ömenöŋ me Anutugö Uŋaŋan inahöm neŋgimakzawi, mi undeŋda kuŋgum neŋgimakza. Sile kitip toroqeqenini aka sihitninaŋgö digonŋi mi mewöyök kewöta (keunini asa-asambötŋi miwikŋaiba) ölöpŋi aka bölöŋi mendeŋ etkimakza. Urukönömnini aka mötkutukutu areŋnini mi kewöta keunini jim tekömakza.
Anutunöŋ yuai pakpak miwikŋaii ahözawi, miaŋgöreŋök yuai kun mi asa-asambötŋe qahö ahöiga ölöpŋanök ehakza. Yuai kun esuhuinga Anutunöŋ esunini mi ölöp luluŋda ehi yaŋgö jemesoholŋe aukŋeyök ahöza. Ahakmemeninaŋgö kösohot pakpak mi mönö yaŋgöra jim asaribinaŋgö dop akzin. Mewö.
Jisösnöŋ jike nup galöm bohonŋi öŋgöŋgöŋi ak neŋgiza-waŋgöra aka neŋön “Möt narim waŋgizin,” jiba jim miwik-ŋaimakzini, miaŋgöreŋ mönö köhöiba kinbin. Jisös Anutugö Nahönŋan mönö Suep jakeŋi jakeŋi eŋgoŋgita öŋgöba tatza.
Urumötmötnini tosatŋan lölöwöröŋi aketka jike nup galöm tosatŋan miaŋgöra wösömötmöt qahö ak neŋgimakzemö, nanine jike nup galömninan mönö qainŋi kun kewö akza: Yaŋön mönö nini ewö ahakmeme pakpak miaŋgöreŋ nembuk tandök mohot esapköm waŋgiba malgetmö, mi töndup siŋgisöndok kun qahö ahök.
Jike galömninan mönö eu kalem möriamgö dum tatatŋe tata ak kömum neŋgimamgö mörakza. Miaŋgöra mönö awösamkakak qakŋe kinda yaŋgö kösutŋe anbin. Yaŋgö kösutŋe aninga kalem möriamgöra osizini, miaŋgö nalö diŋdiŋe mönö bauköm neŋgiiga mi ölöp miwikŋaibin. Mewö.
Gölmegö jike nup galöm bohonŋi pakpak mi ambazip sutŋineyök möwölöhöm eŋgiba nup kewö memegöra kuŋgum eŋgimakzin: Yaŋön ambazip jitŋememenini aka Anutubuk urumohot aka malbingö nupŋi memba siŋgisöndok ahinaŋgö sömbup kalemŋi kalemŋi mi Anutugöra ala miaŋön jöwöwöl ohomakza.
Nanŋi urumöt-mötŋi tosatŋan mewöyök lölö-wöröŋi akza. Miaŋgöra ambazip gukmaulem qakŋe jaŋjuŋ ahakzei, mi ölöp wösömötmöt qakŋe ak neŋgimakza.
Lölöwöröŋi akza-waŋgöra mönö nanŋi siŋgisön-dokŋi aka könagesöurupŋi yeŋgö siŋgisöndokŋini mewöyök köl könjöratmapköra sömbupnöŋ jöwöwöl ohomakza.
Kunŋan qetbuŋa mi nanŋaŋgöra qahö buŋa qem aŋgumapmö, Anutu-nöŋ Aron oholöhi, miaŋgö dop mönö i mewöyök oholja.
Miaŋgö dop Kraistnöŋ mewöyök nanŋak jike nup galöm bohonŋi akŋapkö qetbuŋaŋi mi nanŋaŋgöra qahö buŋa qem aŋguyökmö, Anutunöŋ kewö jim kutum waŋgiyök, “Göŋön nöŋgö Nahöni aknöŋga nöŋön mönö merak göhö Iwigi akzal.” Keu miaŋgö dop jike nup galöm bohonini ahök.
Keu miyöhök jii Buŋa Kimbigö kembaŋi kunöŋ kewö ahöza, “Göŋön mönö Melkizedek ewö jike nup galöm aka nalö teteköŋi qahö mal öŋgöman.”
Jisösnöŋ silebuk gölmenöŋ mala miaŋgöreŋ mönö nalöŋi nalöŋi köuluköba köhöikŋanök qeriga imbilŋan eri Anutu kömupnöhök mekömapkö köhöiyöhi, i qesim waŋgiba malök. Qesim waŋgiba mala Anutu göda qeba keuŋaŋgö bapŋe al aŋguba malöhaŋgöra Anutunöŋ köulukŋi mörök.
Nahönŋi ahökmö, Anutunöŋ mi töndup sihimbölö qahö jöhöi qakŋe öŋgöi möta miaŋgöreŋ temkölkölgö könaŋi miwikŋaiba möt soroköyök.
Mi möta aködamunŋi pakpak miwikŋaibagun mönö oyaeŋkoyaeŋ teteköŋi qahö malbingö kondotkondot Toŋi ahök. Miaŋgöra ambazip yaŋgö jitŋi tem köla maljei, mi pakpak mönö ölöp kondot eŋgiiga oyaeŋkoyaeŋ akŋe.
Toŋi mi aiga Anutunöŋ i Melkizedek ewö jike nup galöm bohonŋi akŋapkö jim teköba al waŋgiyök. Mewö.
Keu mi ölöp toroqeba gwötpuk jim qaribinakmö, eŋön keu möta wuataŋgöbingö taŋqaŋ aka gaunjeje akze. Miaŋgöra mi jim asarim eŋgibingö osikosi akzin.
Iŋini nalö köröpŋi könagesö walŋi mala ölöp nalö kewöŋe lök böhi qaqazu akŋeaŋgö dop akeakmö, nanŋinak Anutugö keu kötŋi mutukŋi mi kunŋan dumŋe kunbuk kusum eŋgimapköra osimakze. Iŋini mönö qaköba Buŋa keu mi juzu ewö nembingö mötze. Nene köhöikŋi ewö mi nembingö osimakze.
Kunŋan mi juzu ewö nemba maljawi, yaŋön mönö toroqeba morösepsep ewö akza. Anutugö jeŋe solanŋi akingö keu kusum eŋgiinmö, yaŋön miaŋgö könaŋi qahö möt kutuba tönpin malja.
Morösepsep ewö maljapmö, nene köhöikŋi mi ambazip mötmötŋinan qariyöhi, mönö yeŋön nemegöra aka ahöza. Ambazip Buŋa keu sundan köl guliba malgetka urumötmötŋinan lök möŋaiiga ölöp amqeba silik pakpak kewöta ölöpŋi aka bölöŋi mendeŋ etkiba ölöpŋi wuataŋgömakze. Nene köhöikŋi mi yeŋgöra aka ahöza.
Miaŋgöra Kraist könaŋaŋgö keu kötŋi mutukŋi lök möta miaŋgöreŋ mönö kude qaköbin. Mewö qahöpmö, mönö toroqeba qariba aködamuninambuk akingö kapaŋ köla malbin. Mötnaripkö tandöŋi lök kuŋguba mi mönö dumŋe kunbuk könahiba kuŋgubinbuk. Tandö mi uruŋine kewö kuŋguin: Ahakmemenini köhömuŋi mosöta urunini meleŋda Anutu möt narim waŋgiin.
Urunini meleŋninga mötnaripkö keu kembaŋi kembaŋi kewö kusum neŋgigetka mörin: Siŋgisöndoknini köl könjöratmegöra o melun aka amötqeqe könaŋi könaŋi mieŋgö könaŋini kusum neŋgiget. Böröŋini qaknine alalgö könaŋi kusum neŋgiget. Guliba kömupnöhök wahötpingö könaŋi kusum neŋgiget. Anutunöŋ keunini jim teköi teteköŋi qahö köhöikŋi ahömapkö könaŋi kusum neŋgiget.
Mötnaripkö tandöŋi mewö kuŋgubagun mönö toroqeba möt qaribingö mötzin. Anutunöŋ ösum-mumu neŋgimakzawaŋgö dop mönö aködamunini pakpak miwikŋaibingö kapaŋ köla kinbin.
Mewö kinbingö möta miaŋgöreŋ qaköba etpinbuköra aka kinjin. Ambazip kewöŋi mi uruŋini meleŋmegöra eŋguaŋgitpingö osimakzin: Tosatŋan uruŋini nalö kunöŋ asariiga Anutunöŋ Suep kalemŋi eŋgii möta söŋgaigetka Uŋa Töröŋan ösupköm eŋgii malget.
Anutu Buŋa keuŋaŋgö nahömŋi mötketka oyaeŋkoyaeŋ nalö könaŋgepŋaŋgö kukösumŋan mönö uruŋine gei mötket.
Mi pakpak mötagun mönö mötnaripŋini mosöta Anutu andö qeget. Ambazip mi uruŋini kunbuk meleŋmegöra eŋguaŋgitpingö osimakzin. Yeŋön Anutugö Nahönŋi ilita dumŋe kunbuk maripomnöŋ qeqe ewö memba et ala aukŋe gamu qem waŋgimakze. Mewö miaŋön mönö nanŋini geŋmororoŋ ak aŋgumakze.
Mi söpsöp keu kiaŋgö dop: Kienöŋ nalö gwötpuk yöhöba gölme qakŋe eta uruŋe geba gölme mem kelöriga nup toŋaŋgö welenqeqeurupŋan nene kömötketka Anutunöŋ gölme kötuetköiga ölŋi asuhui kölkömöt toŋi yeŋön mi memba köweŋine alakze.
Mewö alakzemö, koururuk aka siriuret wahiŋambuk miaŋön gölmenöŋ asuhuba wahörakzawi, gölme miaŋön mönö nesakŋi akza. Toŋi yeŋön mi saitköbingö mötze aka kapaŋ köla mambötketka ölŋi qahö asuhui eka teteköŋe mönö kuŋgugetka jema.
O wölböt alaurupni, neŋön söpsöp keu mewö jizinmö, mi töndup iŋini uruŋini meleŋda malmeaŋgöra mönö uruyahöt qahö akzin. Eŋgö uruŋine Buŋa keugö ölŋan mönö asuhum qarimapköra möta awösamkakak kinjin. Anutunöŋ ölŋi mi eka mönö meköm eŋgii letota Suepnöŋ öŋgöme.
Anutunöŋ mönö ekbonep qakŋe goŋgoŋi qahö akza. Iŋini Anutugö ambazip sarakŋi bauköm eŋgiba mala kota toroqeba bauköm eŋgiba nup memba malakze. Mewö urukalemŋini Anutu kondel waŋgigetka qetbuŋaŋan qarimakzawi, yaŋön nupŋini aka urukalemŋini miaŋgöra mönö qahö ölum qeiga kitipŋi meleŋ eŋgima.
Nini oyaeŋkoyaeŋ akingö jörömqöröm aka miaŋgöreŋ awösamkakak uruyahöt qahö kinmegö sihimnini möta kewö awöweŋgömakzin: Iŋini nanŋök nanŋök Anutugö urukönöp ahakzei, miyöhök mönö toroqeba kondela malme. Aködamun-ŋinambuk akingö kapaŋ köla gölmenöŋ mal tekömeaŋgö dop miaŋgöreŋ mönö kude löwörime.
Qölzöm akepuköra mönö awöweŋgömakzin. Anutunöŋ oyaeŋkoyaeŋ yuai neŋgimamgö keu jöhöyöhi, tosatŋan Anutu möt nariba sihimbölöŋini möta mökösöŋda mewö miaŋön mi buŋa qem aŋgumakze. Iŋini yeŋgö silikŋini wuataŋgömegöra mötzin. Mewö.
Anutunöŋ Abraham jöhöjöhö keu waŋgiba mi nanŋi qetŋi qeta jöjöpaŋ keuŋan jim köhöiyök. Kunöŋ Anutu oŋgita öŋgöŋgöŋi malbawak, ölöp yaŋgö qetŋi qetpawakmö, mewöŋi kun qahö maliga miaŋgöra mönö nanŋi qetŋi qeta jöjöpaŋ keuŋi jiiga köhöiyök.
Jöhöjöhö keuŋi mi Abrahamgöra kewö jiba jiyök, “Nöŋön mönö ölŋa kötuetköm gihimam. Mönö ölŋa gwölönarök gihibiga sehime.”
Mewö jiiga Abraham yuai waŋgimapkö keu jöhöi ahöyöhi, yaŋön mi ölŋambuk akŋapkö kapaŋ köla mamböta mala ölŋi buŋa qem aŋguyök.
Ambazipnöŋ ketaŋamŋinaŋgö qetŋi qeta jöjöpaŋ keu jiget mörakze. Jöjöpaŋ keuŋinan keu jizei, mi mem köhöiiga qeapköbingö osigetka keu jijiŋinan teköza.
Miaŋgö dop Anutunöŋ keuŋi Abrahamgö gwölönarökurupŋi neŋön mötpingöra jöhöba jiyök. Keu areŋi mi kunöŋ qeapköba utekömamgö osizawi, gwölönarökurupŋi neŋön jöhöjöhö keu miaŋgö könaŋi mi törörök möt yaköbingö mörök. Miaŋgöra jöhöjöhö keuŋi jiiga mutukŋi aiga keu mi kunbuk jöjöpaŋ keuŋan jim köhöiiga indimŋi yahöt ahök.
Anutunöŋ keu mi jiba miaŋgö muneŋ jimamgö osiyök. Yaŋön keu utekutekŋi qahö mi jibagun jim köhöiyöhi, miaŋön mönö urunini naŋgömapköra mörök. Miaŋgöra mi jibagun jim köhöiyök. Neŋön gölmegö ahakmeme bölöŋeyök ölöŋ köla Anutugöreŋ aŋgota oyaeŋkoyaeŋ neŋgimapkö jörömqöröm neŋgiyöhi, mi mönö töp memba mamböta maljin.
Oyaeŋkoyaeŋ akingö al mamböta miaŋgö uruyahötŋi kun qahö ahakzin. Jörömqörömnini miaŋön uruninaŋgö kösö mendanŋi tandök ewö aka nini Jisösbuk jöhöm neŋgimakza. Jörömqörömninaŋgö kösö mendanŋi köröpŋi miaŋön mönö neŋgöreŋök könahiba Suep jikegö uruŋe öŋgöba jike oleŋi yahötkö sutŋire opo sel ahözawi, mi mewöyök kutuba toroqeba Jisös jakömbuak dum kömbukŋe tatzawaŋgöreŋ anja.
Jisösnöŋ mönö jitŋememenini aka mutuk euyaŋgöreŋ öŋgöba jakömbuak dumŋi memba nalö teteköŋi qahö tat öŋgöma. Mewö Melkizedek ewö jike nup galömnini bohonŋi aka malja. Mewö.
Melkizedek azi mi miri qetŋi Salem miaŋgö kiŋ kembuŋi aka Anutu öŋgöŋgöŋaŋgö jike nup galömŋa malök. Mewö maliga Abrahamnöŋ kiŋ kembuŋi kembuŋi bim qeba luhut al eŋgiba liliŋgöba miriŋe kayöhi, nalö miaŋgöreŋ kaba Abraham miwikŋaiba kötuetköm waŋgiyök.
Kötuetköm waŋgiiga sukinapŋi pakpak mendeŋda ten mieŋgöreŋök mohot mohot (1/10) memba nalukŋa al waŋgiyök. Melkizedek qet miaŋgö könaŋi mi “ahakmeme solanŋaŋgö kiŋ kembuŋi.” Qetŋaŋgö dop mutuk “ahakmeme solanŋaŋgö kiŋ kembuŋi” ahök aka toroqeba mewöyök “Salemgö kiŋ kembuŋi” malök. Salemgö kiŋ kembu qet miaŋgö könaŋi mi “luaigö kiŋ kembu”.
Melkizedeknöŋ iwinamŋi aka saiwaurupŋi qahö, ahuahu nalöŋi qahö aka kömukömuŋi qahö. Mewö jike nup galöm bohonŋi aka nalö teteköŋi qahö mal öŋgöma. Yaŋön Anutugö Nahönŋaŋgö tandök ewö akza.
Bömönjalönini Abrahamgö gödaqeqe silikŋan Melkizedekö könaŋi kondeli mi kewö ek asarime: Abraham nanŋak sukinap yuai aködamunŋambuk kalöpköba memba kayöhi, mieŋgöreŋök börö yahöt (10) pakpak kewöta bahöŋi mohot memba Anutugö nalukŋa al waŋgii miaŋgöra Melkizedeknöŋ mönö ölŋa öŋgöŋgöŋi ketaŋi qainŋi kun akza.
Anutunöŋ Köna keuŋan keu kewö jim kutum neŋgii ahöza, “Liwaigö gwölönarökurup al eŋgigetka jike nup meme azi (Liwait) aketka könagesö eŋön mönö sukinapŋini börö yahöt (10) pakpak kewöta mieŋgöreŋök bahöŋi mohot memba Anutugö naluha al eŋgimakŋe.” Yeŋön iŋini ewö Abrahamgö gwölönarökurupŋi akzemö, mi töndup nanŋini könagesöurupŋini eŋgö böröŋineyök naluknini mi buŋa qem aŋgumakŋe.
Jimkutukutu keu mewö ahözapmö, Melkizedeknöŋ Liwaigö gwölönarökŋi kun qahö akza. Mi töndup Abrahamnöŋ Anutugö jöhöjöhö keu möt aŋgön köla mala sukinapŋi kewöta tenöhök mohot memba Anutugö nalukŋa alöhi, mi mönö buŋa qem aŋguba kötuetköm waŋgiyök.
Ketaŋamninaŋgö nembö bapŋine maljini, yeŋön mönö kötuetköm neŋgigetka maljin. Keu mi qaŋ kölbingö osimakzin.
Könagesö neŋön tenöhök mohot memba Anutugö naluha alakzini, mi gölmegö jike nup meme (Liwait) ambazipnöŋ buŋa qem aŋgumakze. Yeŋön gölmenöŋ mala kömumakzemö, Suep mire euyaŋgöreŋ kungöra naŋgöba jigetka köhöiba mal öŋgömawi, yaŋön mönö mi buŋa qem aŋgumakza.
Abrahamnöŋ sukinapŋi kewöta börö yahöt (10) pakpak mieŋgöreŋök bahöŋi mohot memba Anutugö nalukŋa alöhi, yaŋön mi gwölönarökŋi Liwaigöra mewöyök qeljiŋe alök. Mewö jiinga ölöp dop kölbawak. Nalö kewöŋe tenöhök mohot memba Anutugö nalukŋa alakzini, mi bömönini Liwaigö gwölönarökurupŋan buŋa qem aŋgumakze.
Liwaigö salupŋe mewöyök naluk alöhi, miaŋgö könaŋi kewö: Liwainöŋ amböŋaŋgö körö uruŋe tariga Melkizedeknöŋ mönö nalö miaŋgöreŋ kaba Abraham miwikŋaiyök. Mewö.
Anutunöŋ Köna keuŋan Israel ambazip jim kutum neŋgiiga miaŋgö dop Liwai kambunöhök azi kuŋgum eŋgiinga jike nup galömnina aket. Nup mi megetka mewö miaŋön aködamunini pakpak miwikŋaibinak ewö, nini mönö jike nup galöm qainŋi kungöra qahö osibinak. Nup miaŋgö ölŋan qahö dop kölöhaŋgöra aka Jisösnöŋ mönö Melkizedek ewö asuhuyök. Ambazipnöŋ i Arongö areŋaŋgö dop qahö kuŋgugetka asuhuyök.
Jike nup galöm nupŋaŋgö könaŋan uteközawi, nalö miaŋgöreŋ köna keuninan mönö mewöŋanök uteköza.
Jike nup galöm qainŋi kun keu mi Kembuninaŋgöra jizinmö, yaŋön Liwai kambunöhök qahöpmö, mönö kambu kunöhök asuhuyök. Kambu miaŋgö azi kunŋan mönö jöwöwöl jikegö altanöŋ kinda nup qahö memba malök.
Kembuninan Juda kambunöhök asuhuyöhi, keu mi aukŋe ahöza. Mosesnöŋ Juda kambu yeŋön jike nup galöm kölmegö keu kun qahö jiyök.
Miaŋgöra jike nup galöm kun Melkizedekö tandök ewö asuhuzawi, miaŋön mönö keu jizinaŋgö ölŋi mi aukŋeyök kondeliga dopŋe akza.
Yaŋön gölme ambazipnöŋ Köna keu wuataŋgöba kambuŋaŋgö dop jim kutugeraŋgöra aka jike nup galöm qahö ahökmö, malmal köhöikŋi qahö ayapkömawi, miaŋgö kukösumŋan mönö nam köl waŋgiiga jike nup galöm ahök.
Kunöŋ yaŋgö könaŋi naŋgöba jiiga Buŋa Kimbinöŋ kewö ahöza, “Göŋön Melkizedek ewö jike nup galöm aka nalö teteköŋi qahö mal öŋgöman.”
Anutunöŋ mewö jiba jimkutukutu mutukŋi mi qeapköyök. Keu miaŋgö kukösumŋan qahöwahiga bauköm neŋgimapkö osimakzawi, miaŋgöra mi qeapköyök.
Köna keunöŋ ambazip aködamunini miwikŋaibingö qahö bauköm neŋgiyök. Qahö. Miaŋgöra keu areŋ mutukŋi qeköba salupŋe jörömqöröm qetpuk sorok neŋgiza. Nini jörömqöröm miaŋgö qakŋe kinda ölöp Anutugö kösutŋe anda köulukömakin.
Anutunöŋ jike nup galöm dölökŋaŋgö keuŋi jiba mi jöjöpaŋ keuŋan jim köhöiyök. Mewö ahökmö, jike nup galöm tosatŋi yeŋgö keuŋini mi jöjöpaŋ keunöŋ qahö jim köhöigetka töndup mewö aket.
Tosatŋan jike nup galöm öne aketmö, Anutunöŋ Jisös kuŋguba keuŋi mi jöjöpaŋ keuŋan jim köhöiba yaŋgöra kewö jiyök, “‘Gi mönö jike nup galöm aka nalö teteköŋi qahö mal öŋgöman.’ Kembunöŋ keuŋi mi jöjöpaŋ keuŋan jim köhöiba uruŋan mi qahö uteköma.”
Jöjöpaŋ keu miaŋgöra aka Jisösnöŋ mönö jöhöjöhö areŋ dölökŋaŋgö ölŋi asuhumapkö galömŋi akza. Mewö Anutu aka ambazip sutnine nup memba malja. Jöhöjöhö areŋ miaŋön walŋi oŋgita qetpuk sorok akza.
Jike nup galöm tosatŋi mi mönöwök gwötpuk malget. Kömumba nupŋini toroqeba membingö osigeri, miaŋgöra mi mönö gwötpuk malget.
Yeŋön gwötpuk malgetmö, Jisösnöŋ nalö teteköŋi qahö mal öŋgömawi, miaŋgöra jikegö galöm nup mi mönö teteköŋi qahö memba mal öŋgöma.
Nup mi memba maljawaŋgöra Jisösnöŋ ambazip yaŋgöreŋ kagetka eŋguaŋgiri Anutugö kösutŋe anakzei, mi ölöp köhöiba amöt qem eŋgii keuŋinan kömumakza. Nalö dop yeŋgöra aka Anutu köulukömak-ŋapköra maljawi, miaŋgöra mönö ölöp amöt qem neŋgim tekömakza.
Jike nup galöm bohonŋi mewöŋan mönö ölöp dop köl neŋgiza. Yaŋön töröŋi köpösihitkö keuŋi qahö aka sarakŋi akza. Anutunöŋ Jisös siŋgisöndok ambazip neŋgöreŋök tiriŋ kutuba waŋgiri Suep jakeŋi pakpak kutuba euyaŋgöreŋ öŋgöba qainŋi kun akza.
Jike nup galöm tosatŋan sömaŋi sömaŋi mutuk nanŋini siŋgisöndokŋinaŋgöra aka miaŋgö andöŋe könagesö yeŋgö siŋgisöndokŋinaŋgöra aka sömbupnöŋ jöwöwöl ohoba maljema. Jisösnöŋ nanŋi sileŋi köleŋniga jöwöwöl ohoho ewö ak waŋgigetka mewö miaŋön könagesö neŋgö siŋgisöndoknini mi indim mohot miaŋgöreŋök lök köl könjörari dop köl teköza. Miaŋgöra Jisösnöŋ mi jike nup galöm tosatŋi ewö nalö dop ahakŋapkö qahö osiza.
Anutunöŋ Köna keuŋi Moses waŋgiiga miaŋgö dop ambazipnöŋ azi mi kuŋgum eŋgigetka jike nup galöm bohonŋi ahakze. Gölme azi yeŋön kukösumŋini qahö maljemö, Anutunöŋ oyaeŋkoyaeŋ akingö keuŋi mi könaŋgep neŋgiba mi jöjöpaŋ keuŋan jim köhöiyöhi, miaŋgö dop Nahönŋi kuŋguiga bohonini akza. Bohonini yaŋön mönö aködamunŋi körek pakpak lök miwikŋaiba nalö teteköŋi qahö köhöikŋi mal öŋgöba malma. Mewö.
Keu jizini, miaŋgö keu kötŋi bohonŋi mi kewö: Nini mönö jike nup galöm bohoninambuk akzin. Bohonini yaŋön mönö Suep mire öŋgöba Öŋgöŋgöŋamnini yaŋgö jakömbuak dum tatat qöhöröŋe böröŋi ölŋe tatza.
Opo seri jike ölŋi mi Suepnöŋ ahöza. Mi gölme azinöŋ memeŋi qahöpmö, Kembunöŋ nanŋak mi meyök. Jike nup galöm bohonini yaŋön mönö opo seri jikegö oleŋi töröŋi kötökŋi miaŋgöreŋ mala Anutu welenŋi qemamgö nupŋi memakza.
Gölmegö jike nup galöm bohonŋi pakpak mi naluk kalem Anutugöra ala sömbupnöŋ jöwöwöl ohoba malmegöra kuŋgum eŋgimakzin. Miaŋgö dop jike nup galöm bohonini Jisösnöŋ mewöŋanök nanŋi Anutugö nalukŋa al waŋgiyök.
Mosesgö Köna keugö dop naluk kalem Anutugöra alakingöra azi lök kuŋgum eŋgigetka malje. Miaŋgöra jike nup galöm bohonini miaŋön gölmenöŋ malbawak ewö, yaŋön mönö gölmegö jike nup galömŋi akŋamgö osibawak.
Gölmegö jike nup galöm yeŋön gölmegö jöwöwöl jikenöŋ Anutu welenŋi qebingö nupŋi memakze. Jike miaŋön mönö Suep jike kömbukŋaŋgö söpsöpŋi aka imutŋi akza. Mosesnöŋ jike kömbukŋi opo serinöŋ memamgö ahöhi, nalö miaŋgöreŋ Anutunöŋ Suep jikeŋaŋgö areŋi mi indelök. Indel teköba galöm meme keuŋi kewö jii mörök, “Mötnöŋ, kunduŋe malnöŋga areŋ kondel gihiali, yuai pakpak mönö miaŋgö dop törörök wuataŋgöba memam.” Miaŋgö dop opo serinöŋ jöwöwöl jike meiga miaŋön mönö Suep jikegö korembiŋi ahök.
Anutunöŋ oyaeŋkoyaeŋ akingö jöhöjöhö keu dölökŋi neŋgiiga miaŋön jöhöjöhö keu walŋi oŋgita ölöp sorokŋi akza. Jöhöjöhö keu miaŋön areŋ dölökŋaŋgö tandöŋi akza. Jöhöjöhö areŋ dölökŋi miaŋön mönö areŋ walŋi oŋgita qetbuŋaŋambuk akza. Qetbuŋa miaŋgö dop Jisösnöŋ jöhöjöhö areŋ dölökŋaŋgö nupŋi ölöp sorokŋi mi buŋa qem aŋguba Anutu aka ambazip sutnine kinda bauköm neŋgimakza. Nupŋi miaŋön mönö gölmegö jike nup memeŋi mi gwötpuk oŋgita aködamunŋambuk akza.
Jöhöjöhö areŋ mutukŋan keuŋi qahö aka dop kölbawak ewö, jöhöjöhö areŋ könaŋgepŋan asuhumapköra öne qahö mamböt-pinak.
Mewömö, ambazipnöŋ töndup böligetka Anutunöŋ könaŋini miwikŋaiba jim eŋgiba kewö jiyök, “Kembu nöŋön kewö jizal: Mötket! Nalö kun kam kuŋgumawi, miaŋgöreŋ Israel kambu aka Juda kambu embuk jöhöjöhö areŋ dölökŋi akŋam.
Nöŋön ambösakonurupŋini böröŋine memba Ijipt kantrinöhök eŋguaŋgitpiga yaigep kagetka yembuk jöhöjöhö areŋ ahalmö, yeŋön nöŋgö jöhöjöhö areŋ mi qahö qekötahöba tem kölget. Miaŋgöra nöŋön mewöŋanök i andö eŋguyal. Kembu nöŋön mewö jizal. Jöhöjöhö areŋ dölökŋi akŋami, mi Buŋa keu walŋaŋgö dop qahö.
Mewö qahöpmö, nalö miaŋön kam kuŋguiga Kembu nöŋön mönö Israel könagesö yembuk jöhöjöhö areŋ dölökŋi kewö aka jimam: Nöŋön mönö nani Köna keuni pakpak mi yeŋgö mötmötŋine ala uruŋine kimbi ewö ohobi ahöma. Mewö aka yeŋgö Anutuŋini akiga yeŋön mönö nöŋgö könagesöni aka malme.
Nalö miaŋgöreŋ ketaŋi moröŋi mi körekmakörek nöŋgö könani möt yaköba malme. Miaŋgöra böhi kunöŋ Kembugö könaŋi mötmegöra sutŋine qahö kusum eŋgiba malma. Datŋan munŋaŋgöra kewö qahö jima, ‘Gi mönö Kembu möt yaköman.’
Kewögöra ni möt yaköm niŋgiba malme: Nöŋön ahakmemeŋini bölöŋi mi saŋgoŋda mosötmam. Siŋgisöndokŋinaŋgöra mönö ölum nuŋgui mi qahö toroqeba mötmörimam.”
Anutunöŋ jöhöjöhgöra “Dölökŋi” jiba mewö miaŋön jöhöjöhö areŋ mutukŋaŋgöra “Mönö walŋi ahök,” jiiga könaŋi mewö asuhuyök. Keu areŋ kunöŋ nalö köröpŋi ahöba walŋi akzawi, miaŋön mönö ayapkömamgö dop akza. Mewö.
Anutunöŋ jöhöjöhö areŋ mutukŋi aka miaŋgöreŋ mewöyök waikŋi memba möpöseibingö areŋi mi jim kutui wuataŋgöget. Mi wuataŋgöba gölmenöŋ opo seri jike megetka ahöyök.
Anutugö opo seri jike kömbukŋi mi kewö meget: Jike oleŋi mutukŋi miaŋgöreŋ lambegö dum tatatŋi aka beret kömbukŋi mi Anutugö jemesoholŋe tebolnöŋ buŋaŋa alget tarök. Jike uruŋi miaŋgö qetŋi mi jike oleŋi kömbukŋi.
Miaŋgö andöŋe jike uru qetŋi jike oleŋi töröŋi kötökŋi mi ahöyök. Jike oleŋi yahöt mietkö sutŋire opo sel kinök.
Jike oleŋi töröŋi kötökŋi miaŋgöreŋ jiniŋ ohohogö altaŋi aka jöhöjöhö areŋgö bokisŋi mi ahöyohot. Altaŋi mi goulnöŋ memeŋi aiga bokis sileŋi mi körek goulnöŋ turuturuŋi ahök. Paura qetŋi mana mi goul kumbutnöŋ ala bokis miaŋgö uruŋe galöm kölget. Mewöyök Arongö öröpŋi sötŋi jujulŋi aka Anutunöŋ jöhöjöhö areŋi kötnöŋ ohoi ilaŋi mi bokis miaŋgö uruŋe galöm kölget. Bokis uruŋe yuai karöbut mi mewö ahöget.
Bokis qakŋe imut yahöt goulnöŋ memeŋi mi Anutunöŋ dowe mali asakmararaŋaŋgö söpsöpŋi aka kinohot. Imut yahöt mi ginginŋiri kötula bokis önunŋi turuba kinohot. Bokis önunŋi mi Anutugö köl könjörat dumŋi ahök. Keu mohot mohot mi nalö kewöŋe nanŋök nanŋök törörök eraum mötpinaŋgö dop qahö.
Anutugö opo seri jike kömbukŋaŋgö yuai pakpak mi mönö mewö areŋgögetka ahöiga jike nup galöm yeŋön nalö dop jike oleŋi mutukŋi miaŋgöreŋ öŋgöba Anutu welenŋi qeba nupŋini memba malget.
Mewö malgetmö, jike nup galöm bohonŋi yaŋönök (yara) yambu dop indimŋi mohot miaŋgöreŋ jike oleŋi töröŋi kötökŋi miaŋgöreŋ öŋgöba malök. Sep memba miaŋgöreŋ öŋgöba nanŋaŋgöra aka könagesö yeŋön gukmaulem qakŋe siŋgisöndok akeri, mönö miaŋgöra aka jöwöwöl ohoba sepŋi mokoi erök.
Mewö areŋgöba aketka Uŋa Töröŋan söpsöp mi kondela miaŋön ambazip kewö kusum neŋgiba malök: Jike oleŋi mutukŋan toroqeba kinjawi, nalö miaŋgöreŋ Anutunöŋ jike oleŋi töröŋi kötökŋaŋgö könaŋi mi aukŋe qahö indeliga malget.
Keu mi nalö kewöŋaŋgö söpsöpŋi akza. Könaŋi kewö: Ambazipnöŋ kalemŋi kalemŋi naluk ala jöwöwöl memba kagetka ohomakzemö, uruŋinan töndup luai miwikŋaibingö osimakze. Uruŋinan siŋgisön-dok akeraŋgöra aka tölöhoi jöwöwöl memba kaba Anutugö jike kömbukŋe öŋgöba köulukömakzemö, miaŋön mönö siŋgisöndok-ŋini köl könjöratpingö osimakze.
Nene kalem aka o kalem memba kaba an köl kam köl aketka o melun könaŋi könaŋi mem eŋgimakzemö, mewö silegö jimkutukutuŋi miyök wuataŋgömakze. Yuai mi mutuk dop köli aka malgetmö, Anutugö areŋ dölökŋaŋgö nalöŋan kam kuŋguiga miaŋgöreŋök könahiba qahö toroqeba dop kölma. Mewö.
Kraistnöŋ kaba oyaeŋkoyaeŋ neŋgimakzawaŋgö jike nup galöm bohonŋi ahöhi, yaŋön gölmegö opo seri jike kömbukŋi azinöŋ memeŋi miaŋgöreŋ qahö öŋgöyökmö, mönö Suepkö jike kömbukŋe öŋgöyök. Jike kömbukŋi miaŋön öŋgöŋgöŋi akza. Aködamunŋan mönö asakmararaŋambuk.
Miaŋgöreŋ öŋgöba uruŋi mutukŋi kutuba meme (noniŋ) aka bulmakau moröŋi mieŋgö sepŋini qahö memba anökmö, nanŋi sepŋi mokoiga miaŋön nam köl waŋgiiga Suepkö jike oleŋi töröŋi kötökŋi miaŋgöreŋ öŋgöyök. Miaŋgöreŋ nalö mohotkö dop öŋgöiga dop köl teköza. Sohopnini mewö memba oyaeŋkoyaeŋ akingö kondoriga nalö teteköŋi qahö dop köla ahöm öŋgöma.
Mutuk meme (noniŋ) aka bulmakau aziŋi eŋguba sepŋini memba kaba bulmakau ambi seramŋi miaŋön jöwöwöl ohoba miaŋgö bupgahajöŋi mewöyök memba kaba ambazip kölköl-jiŋjiŋinambuk miaŋön qewösahöba eŋgömirigetka dop köl eŋgiyök. Mewö amöt qem eŋgigetka miaŋön sileŋini saŋgoŋda mem sarahim eŋgii malget.
Mewö aket ewö, Kraistkö sepŋan mönö amötqeqe tandök mi gwötpuk oŋgita kewö ak neŋgimakza: Sepŋan mönö urunini tölöhoi saŋgoŋda kömup köhöikŋaŋgö buŋa akingö ahakmemenini mi köl könjörarakza. Mewö ak neŋgiiga malmal Toŋi Anutu welenŋi qebingö nupŋi mi amqeba memba malbin. Uŋa Töröŋan mala kota teteköŋi qahö mal öŋgömawi, yaŋön mönö Kraist bauköm waŋgiiga köpösihitŋi qahö malökmö, neŋgöra aka nanŋi köleŋ aŋguba Anutugö jöwöwöl lamaŋi ahök.
Könaŋi kewögöra Kraistnöŋ jöhöjöhö areŋ dölökŋaŋgö galöm bohonŋi akza: Anutunöŋ ambazip oyaeŋkoyaeŋ aka nalö teteköŋi qahö mewö malbingö keu jöhöba eŋgoholöhi, mieŋön Anutugö Buŋaŋi mi buŋa qem aŋgumegöra mötza. Miaŋgöra Kraist aliga Anutu aka ambazip sutnine urumohot akingö nupŋi memba malja. Jöhöjöhö areŋ mutukŋaŋgö nalöŋe ambazipnöŋ köna oŋgita siŋgisöndok aketka miaŋön jöhöm eŋgii malgeri, Kraistnöŋ i mieŋgöreŋök pösat eŋgimamgöra aka kömumba sohopŋini meyök.
Kunŋan öröyuaiŋi pakpak malmalŋi tekömawi, miaŋgöreŋ alaŋaŋgö buŋaŋi akŋapkö jim kutui keu ahözawi, alaŋan buŋa mi zilaŋ qahö mema. Zilaŋ qahöpmö, keu toŋan kömui könaŋan aukŋe asuhui eketka miaŋgöreŋ mi ölöp buŋa qema.
Jebuk maliga nalö miaŋgöreŋ keuŋi miaŋön ölŋambuk qahö akŋapmö, keu toŋan kömuigun keuŋan mönö kukŋambuk akŋa.
Keu miaŋgö dop jöhöjöhö areŋ mutukŋi mi mewöyök sep qahö öne ölŋambuk qahö ahök.
Ölŋambuk kewö ahök: Mosesnöŋ Köna keugö jöjöpaŋ keu pakpak mi könagesö körek yeŋgöra oyoŋdagun mönö bulmakau moröŋi aka meme (noniŋ) eŋguiga sepŋinan erök. Eri mi memba obuk mindiriba lama jupŋi pisikŋi gugakgugak memba soŋgorep suŋe jöhöba sepnöŋ kundumgöba qewösahöi Köna keu Kimbi lama sileŋe ohoba lipiŋgögeri, mi miriyök. Mi miribagun könagesö pakpak sutŋine liliköba sep onöŋ kundumgöba giliga miaŋön qewösahöi eŋgömiriyök.
Mewö eŋgömiriba kewö jiyök, “Anutunöŋ keuŋi tem kölmegöra jim kutum eŋgiba embuk jöhöjöhö akzawi, mönö miaŋgö sepŋa ki.”
Mewöŋanök opo seri jike kömbukŋi mi tok sepnöŋ kundumgöba giliga miaŋön kundumgöba miriyök. Amötqeqe nup memegö aködamun yuaiŋi pakpak mi mewöyök kundumgöba gili miriyök.
Köna keunöŋ jim kutuzawaŋgö dop i me wai pakpak mi mönö sepnöŋ saŋgoŋninga sarakŋi ahakza. Kunöŋ sep qahö mokoza ewö, Anutunöŋ mönö siŋgisöndoknini qahö mosötma. Mewö.
Suep jike kömbukŋaŋgö söpsöp imutŋi imutŋi mi gölmenöŋ jöwöwöl ohoho aka mewö miaŋön amöt eŋgugetka sarakŋi aketka dop köljapmö, Suepkö öröyuaigöra mi qahö dop kölja. Miaŋgöra Kraistnöŋ jöwöwöl ohoho qainŋi kun aka miaŋön Suep jikegö öröyuaiŋi pakpak mi mönö amöt eŋguiga sarakŋi aketka dop kölök. Jöwöwöl ohoho qainŋi kun miaŋön mönö gölmegö jöwöwöl ohohoŋi oŋgita aködamunŋambuk akza.
Miaŋgö könaŋi kewö: Kraistnöŋ jöwöwöl jike oleŋi töröŋi kötökŋi azinöŋ memeŋi miaŋgöreŋ qahö öŋgöyök. Mi Anutugö jike ölŋaŋgö söpsöpŋi miyök ahök. Kraistnöŋ mönö Suep miri ölŋi miaŋgöreŋ öŋgöba nalö kewöŋe bauköm neŋgimakŋapköra jitŋememenini aka Anutugö jemesoholŋe asuhumakza.
Jike nup galöm bohonŋan yambu (yara) dop sömbup sepŋini memba jöwöwöl jike oleŋi töröŋi kötökŋi miaŋgöreŋ öŋgöba malök. Kraistnöŋ miaŋgö dop qahö ahakza. Yaŋön Suep mire indimŋi gwötpuk qahö öŋgöyök. Anutugö jöwöwöl lamaŋi aiga yambu (yara) dop qemakŋegöra aka eu qahö öŋgöyök.
Indimŋi mohotŋan qahö dop kölbawak ewö, yaŋön mönö Anutunöŋ Suep gölme miwikŋaim etkiyöhi, nalö miaŋgöreŋök könahiba sihimbölöŋi bölöŋi möri indimŋi sehisehiŋi akawak. Mewö qahöpmö, gölmegö nalöŋan tekömamgö aiga nalö kewöŋe indim mohot miyök siŋgisöndok köl könjöratmapköra aka asuhuyök. Asuhuba nanŋi jöwöwöl ohoho ewö ak waŋgimegöra al aŋguyök.
Gölme ambazip neŋgö areŋnini kewö ahöza: Nini nalö kunöŋ kömumbin aka miaŋgö andöŋe Anutunöŋ keunini kewöta jim teköm neŋgima.
Areŋ miaŋgö dop Kraistnöŋ mewöŋanök ambazip sehisehiŋi neŋgö siŋgisöndoknini köl könjöratmapköra indim mohotkö dop kaba nanŋi jöwöwöl ohoho ewö ak waŋgimegöra al aŋguyök. Yaŋön nalö kunöŋ liliŋgöba kama. Siŋgisöndoköra aka kunbuk qahö kamapmö, ambazip asuhumapkö mambörakzini, mönö nini oyaeŋkoyaeŋ neŋgiba neŋguaŋgitmapköra aka asuhuma. Mewö.
Köna keu walŋi miaŋön oyaeŋkoyaeŋ akingö könaŋi ölŋi qahö akzapmö, oyaeŋkoyaeŋ asuhumawaŋgö imutimutŋi miyök ahöza. Köna keugö könaŋi mewö ahözawaŋgöra aka ambazip Anutu möpöseibingöra jike kömbukŋe nalö dop öŋgömakzei, yeŋön mönö letota aködamunŋinambuk akingö osimakze. Yeŋön nalö teteköŋi qahö naluk kalem waŋgita ala jöwöwöl ohoho miyök yambu (yara) dop toroqeba aka malgetmö, miaŋön qahö dop kölök.
Miaŋön dop kölbawak ewö, jöwöwöl ohoho mi ölöp mosötpeak. Jike kömbukŋe Anutu waikŋi memba möpöseigeri, yeŋön indim mohot amöt eŋgugetka sarakŋi ak teköbeak, mewö mönö siŋgisön-dokŋinaŋgö gamuŋi mi qahö toroqeba mötpeakmö, mi toroqeba mötket. Miaŋgöra sömbup kalem mi toroqeba nalukŋina almalget.
Yambu (yara) dop jöwöwöl ohoba malgeri, miaŋön mönö toroqeba siŋgisöndokŋinaŋgö gamuŋi mi jim gulim eŋgii malget.
Bulmakau aziŋi aka meme (noniŋ) yeŋgö sepŋinan mönö siŋgisöndok köl könjöratmapkö osiza. Mi esapkögetmö, qaköba mala kotket.
Miaŋgöra Kraistnöŋ gölmenöŋ eta asuhuyöhi, nalö miaŋgöreŋ kewö jiyök, “Anutu, göŋön naluk kalemgöra aka jöwöwöl ohome-göra qahö köpösöŋgöba malnöŋmö, gölmenöŋ malmalgö sileŋi mi mözözömgöba niŋginöŋ.
Jöwöwöl ohoba siŋgisöndokŋinaŋgöra aka naluk kalemŋi kalemŋi ala malgeri, mi eka miaŋgöra qahö söŋgaiba malnöŋ.
Nalö miaŋgöreŋ kewö jial, ‘Anutu, mötnöŋ, nöŋön ki kazal. Nöŋgö könani mi papia lipiŋlipiŋi miaŋgöreŋ ohogetka ahöza. Miaŋgö dop mönö göhö sihimgahö dop aka memba malmam.’”
Mutuk kewö jiyök, “Naluk kalem ala jöwöwöl ohoba siŋgisöndokŋinan solanimapköra yuai könaŋi könaŋi aka malgeri, miaŋgöra mönö sihimgan qahö asuhui möta malnöŋ. Mi eka miaŋgöra qahö söŋgaiba malnöŋ.” Yuai mi Köna keu walŋaŋgö dop toroqeba ahakzemö, mi töndup mewö jiyök.
Miaŋgö andöŋe keu kewö jiyök, “Anutu mötnöŋ, nöŋön mönö ki kaba göhö jitsihitkahö dop aka memba malmam.” Mewö jiba Anutu waikŋi memba möpöseibingö könaŋi mutukŋi mi qeapköba köna dölökŋi kuŋguyök.
Anutugö jitsihitŋan nam köl waŋgiiga sileŋan jöwöwöl ohoho ewö aket teköi miaŋgöra mönö tök kutum neŋgii sarakŋi ak teközin. Indim mohotkö dop sileŋi köleŋniga miaŋön nalö dop mönö söp köla ahöm öŋgöma.
Nalöŋi nalöŋi jike nup galöm pakpak mieŋön kinda jike nupŋini memakze. Sundan dop jöwöwöl ohoho miyöhök dumŋe kunbuk ahakzemö, mieŋön siŋgisöndokŋini köl könjöratpingö osimakze.
Mieŋön osimakzemö, Suepkö jike nup galöm bohonŋan mönö indim mohotkö dop siŋgisöndoköra aka sileŋi köleŋniga nalö teteköŋi qahö dop köla ahöm öŋgöma. Jöwöwöl ohoho ewö ak waŋgigetka Suep jikenöŋ öŋgöba Anutugö böröŋi ölŋe tatza.
Miaŋgöreŋ tata nalö sutŋi kiaŋgöreŋ Anutunöŋ tuarenjoŋurupŋi tötali et eŋguiga Kraist könaŋaŋgö döpŋi aketka köiraŋ kölbingö mamböta malja.
Indim mohotkö dop kömupnöŋ al aŋgui jöwöwöl ohoho ewö ak waŋgigetka miaŋön dop köl teköi ölöp ambazip tök kutum neŋgii sarakŋi akingö dop akzin. Mewö ölöp mem letot neŋgiiga aködamunini pakpak miwikŋaiba nalö teteköŋi qahö mewö mal öŋgöbin.
Uŋa Töröŋan mewöyök keu mi naŋgöba jiiga mötzin. Mutuk keu kewö jii ahöza:
“Kembu nöŋön kewö jizal: Nalö tosatŋan tekögetka miaŋgöreŋ mönö jöhöjöhö areŋ yembuk akŋami, mi kewö: Nöŋön Köna keuni pakpak mi mönö uru könömŋine ala mötmötŋine kimbi ewö ohomam.”
Mewö jiba kewö toroqeyök, “Nöŋön mönö yeŋgö siŋgisöndok-ŋini aka ahakmemeŋini iwilelebuk akeri, miaŋgöra ölum nuŋgui mi qahö toroqeba mötmöriba malmam.”
Keu miaŋgö dop Anutunöŋ mi mosöri keuninan kömuyöhi, siŋgisöndok mieŋgöra jöwöwöl ohobinaŋgö dop qahö akzin. Mewö.
Miaŋgöra urumeleŋ alaurupnini, Jisösgö sepŋan saŋgoŋ neŋgiiga mönö ölöp Anutugö jike oleŋi töröŋi kötökŋi miaŋgöreŋ öŋgöbin. Mewö möt narim köhöiba uruyahöt qahö ahakzin.
Jisösnöŋ köna anangö köna dölökŋi mesariga nanŋak malmal köhöikŋaŋgö könaŋi ak neŋgiza. Köna mi nanŋi sileŋi köleŋda mewö miaŋön mesari ahöza. Köna mi tiba Anutugö jikeŋaŋgö opo selŋi kutuba jike oleŋi töröŋi kötökŋi miaŋgöreŋ öŋgöbin. Jisösgö sileŋan nam köl neŋgiiga opo selŋi mi ölöp kutubin.
Jisösnöŋ jike nup galöm öŋgöŋgöŋi ak neŋgimakza. Yaŋön Anutugö könagesöŋi pakpak galöm köl neŋgiba malja.
Mewö maljawaŋgöra neŋön mönö geŋmoŋ mosöta uruyahöt körek yaköriba pöndaŋök mötnarip qakŋe kinda Anutugö kösutŋe anda köuluköba malbin. Sepŋan qewösahöi neŋgömiriba uru tölöhopnini saŋgoŋniga sarakŋi aka malbin. Uruninan qahö toroqeba jim neŋgiiga mönö awösamkakak malbin. O sarakŋi ariinga mem tuarim neŋgiiga mewö mönö Anutubuk qekötahöba malbin.
Anutunöŋ oyaeŋkoyaeŋ akingö keu jöhöba neŋgiyöhi, yaŋön mönö keuŋi pöndaŋ wuataŋgöba nembuk kinja. Mewö kinjawaŋgöra aka mewö akingö mamböta jörömqörömŋi jim miwikŋaimakzin. Miaŋgöreŋ mönö koŋgwarak mosöta zeŋ kin köhöiba malbin.
Urukalem aka ahakmeme ölöpŋi akingöra mönö uru kuŋgum aka naŋgöm aŋguba malbin. Mewö malbingöra mönö pöndaŋ galöm mem aŋguba malbin.
Tosatŋan nanŋini urumeleŋ könagesögö totokoŋini mosörakzei, neŋön mönö silik miaŋgö dop kude aka malbin. Mewö qahöpmö, Kembu kamawaŋgö aiwesökŋi eka nalöŋan dopdowimapkö mötzini, miaŋgö dop mönö kapaŋ köla köhöiba uru kuŋgum aŋguba malbin.
Buŋa keu ölŋi mötagun nanini imbi-imbi qakŋe siŋgisöndok laŋ akin ewö, siŋgisöndoknini miaŋgöra mönö naluk jöwöwöl kun albingö osibin. Jöwöwöl ohoho kun mi qahö bauköm neŋgima.
Mi qahö bauköm neŋgimapmö, Anutunöŋ keunini mi jim teköba likepŋi meleŋni qaknine öŋgömapkö mamböringa jönömninan undui keŋgötnini möta malbin. Anutugö könöpŋan tuarenjoŋ-urupŋi eŋgohomawi, miaŋgö kukŋi miyök asuhumapköra mönö mamböta malbin.
Kunŋan Mosesgö Köna keu andö qezawi, i mönö keu jakeŋe algetka yahöt karöbutŋan keuŋi naŋgöba jigetka keuŋambuk akŋa ewö, i mönö kude ak kömum waŋgigetka kömupkö buŋaya akŋa.
Mewö akŋapmö, ambazip kun kewöŋaŋgö keuŋaŋgöra mönö denöwö mötmörize? Kunöŋ Anutu Nahönŋaŋgö keuŋi könaŋan tökötahöba gilakza. Jöhöjöhö areŋ dölökŋaŋgö sepŋan lök tök kutum waŋgii sarakŋi ahökmö, sep mi yuai omaŋi ewö memba et alakza aka kalem möriam Toŋi Uŋa Töröŋi mi ilita mepaqepaik ak waŋgimakza. Kunŋan mewö aiga Anutunöŋ keuŋi kewöta likepŋi dawikö dop waŋgii dop kölbawak? Köna keu qetala kömupkö buŋaya akingö dop akzinmö, Anutunöŋ ambazip mewöŋaŋgö likepŋi mi mönö könöpuk ak waŋgii qakŋe öŋgöi sihimbölö önöŋi qahö möta malma. Wani sihimbölönöŋ mönö dop köl waŋgibawak? Yaŋgö könaŋaŋgöra mönö denöwö mötmörize?
Keu kun kewö ahöza, “Jinöŋ jibi, nuŋgunöŋ guhubi, aknöŋ aki mi nöŋgö nuwa. Nöŋön mönö ambazip keuŋinaŋgö likepŋi meleŋmam.” Toroqeba keu kun kewö jii ahöza, “Kembunöŋ könagesöurupŋi eŋgö keuŋini kewöta jim teköma.” Kun daŋön mewö jiyöhi, neŋön i möt waŋgizin.
Anutu malmal Toŋaŋgö jeŋe kinda et neŋgui böröŋan neŋgumawi, miaŋön mönö kanjamŋambuk kötökŋi akŋa. Mewö.
Löwöribepuköra kewö jizal: Anutugö asakŋan kaiga buŋa qem aŋguba asarigeri, mönö nalö mutukŋi mi mötmöriba malme. Nalö miaŋgöreŋ mötnaripkö bim qeba sihimbölö gwötpuk miwikŋaiba mi töndup aum-möriba aoŋgit aka kin köhöiget. Mi mönö kude ölum eŋguma.
Nalö tosatŋe gamu qem eŋgiget köŋjiliŋ mötketka qenjaröknöŋ eŋgehiba malget. Nalö tosatŋe alaurupŋini tandök mewöyök ak eŋgigetka yeŋgö qöhöröŋine kinget.
Tosatŋi kösö mire alget tatkeri, mönö i eŋgeka sihimbölöŋini mohotŋe möta malget. Sukinapŋini kiom qeba megeri, mi mönö sösöŋgai qakŋe möt aŋgön köla malget. Suepkö ainemaluku qainŋi kun qahö ayapkömawi, mi ahöm eŋgizawaŋgö möta miaŋgöra urukölalep möta malget.
Miaŋgöra awösamkakakŋini mönö nalö kewöŋe kude gila mosötme. Mi kude mosötketka Anutunöŋ mönö miaŋgö töwaŋi ketaŋi eŋgima.
Anutunöŋ yuai eŋgimapkö keu jöhöi ahözawi, eŋön mi buŋa qem aŋgumegöra kinje. Miaŋgöra Anutugö jitsihitŋi wuataŋgöba lömböt möta mökösöŋda kapaŋ köla malme ewö, Suepkö buŋaŋi miaŋön mönö eŋgö buŋa akŋa.
Kewögöra mönö kin köhöiba malme: Nalö töröptökŋi miyök mönö toroqeba mamböringa “Kunbuk kamawaŋön mönö kam kuŋguma. Nalöŋi qahö qem körii öŋgömapmö, nalöŋaŋgö dop törörök kama.
Törörök kamapmö, nöŋgö alanan ahakmeme diŋdiŋi wuataŋgömakzawi, yaŋgö mötnaripŋan mönö nam köl waŋgii mal köhöim öŋgöma. Kunbuk eleŋda mötnaripŋi mosötma ewö, mi qahö dop köli urunan mönö yaŋgöra qahö söŋgaima.”
Keu mewö ahözapmö, neŋön ambazip uruŋini kunbuk eleŋda mötnaripŋini mosöta könöp siagö buŋaya akŋei, mönö yeŋgö kambunöŋ qahö kinjin. Mewö qahöpmö, mötnaripnini mi mönö galöm kölinga Anutunöŋ amöt qem neŋgii mala Suep mire öŋgöbinaŋgö dop akzin. Mewö.
Mötnaripkö könaŋi kewö: Yuaigö jörömqöröm akzini, mi asuhumapköra mönö köhöiba uruyahötŋi qahö möt narizin. Yuai qahö ehekŋi miaŋgö dop aka memba ölŋi ekingö mamböta awösamkakak kinjin.
Möpŋaŋgö möpŋeyök könahiba ambazip mötnaripŋinan nam köl eŋgiiga uruŋini meleŋgetka Anutunöŋ eŋgehi dop köliga jim ölöwak eŋgiiga malget.
Mötnaripninan nam köl neŋgiiga yuai pakpakö könaŋi kewö möt asarimakzin: Anutunöŋ keuŋi jim kutuba miaŋön Suep gölmegö öröyuaiŋi pakpak miwikŋaiyök. Miaŋgöra nalö kewöŋe yuai ehakzini, mi yuai ehekŋi miaŋgöreŋök qahö letota asuhuyök.
Kein (Kain) Abel yetkön Anutugöra jöwöwöl ohoyohotka Abelnöŋ uruŋi meleŋniga mötnaripŋan nam köl waŋgii törörök tem köliga köwakŋan diŋdiŋi öŋgöyök. Mewö öŋgöiga Anutunöŋ jöwöwölŋi ehi dop köli jim ölöwahök. Jim ölöwaka Abelnöŋ solanŋi ahöhi, Anutunöŋ keuŋi mi naŋgöba jiiga mötnaripŋan nam köl waŋgii mörök. Mewö möta mala kömuyökmö, mi töndup nalö kewöŋe ahakmemeŋi möringa keu miaŋön mönö toroqeba urunini kuŋguba naŋgöm neŋgimakza.
Azi qetŋi Enok yaŋön mönöwök uruŋi meleŋniga Anutunöŋ keuŋi naŋgöba jim ölöwahiga möta yaŋgö jeŋe dop köla malök. Mewö mala mali mötnaripŋan Anutu nam köl waŋgiiga waŋgiri jebuk öŋgöyök. “Anutunöŋ waŋgiri öŋgöiga toroqeba miwik-ŋaibingö osiget.” Buŋa Kimbi miaŋgö dop Enok mötnaripŋan aŋgön köl waŋgiiga qahö kömuyök.
Uruŋi Anutugöreŋ meleŋjawaŋön mönö keu kewö möt narima: Anutunöŋ malja aka Anutunöŋ ambazip yaŋgö jeŋe dop kölbingö jaruzei, mi töwa qem eŋgima. Keu yahöt mi möt nariba ölöp Anutugö kösutŋe kamapmö, qahö möt narim waŋgiba öne yaŋgö jeŋe dop kölbingöra mönö osibin.
Anutunöŋ Noagöra yuai asuhumapkö galöm meme keuŋi indelök. Indeli Noanöŋ möt asariba sömbuŋi qainŋi kun möta ölŋi qahö ehiga mötnaripŋan nam köl waŋgiiga tem köla waŋge meyök. Anutunöŋ nanŋi aka saiwaurupŋi aŋgön köl eŋgimapköra möta waŋge mi meyök. Noa mötnaripŋan nam köl waŋgiiga waŋge meyöhi, ahakmeme miaŋön mönö gölme ambazip könaŋamŋini goŋgoŋi indeli Anutunöŋ keuŋini jim teköiga ayuhuget. Uruŋini qahö meleŋda ayuhugetmö, Noagö mötnaripŋan nam köl waŋgiiga Anutugö jeŋe solanŋi akingö kalemŋi mi buŋa qem aŋguyök. Ambazip Anutu möt narim waŋgiinga keunini jim teköi solanimakzini, Noanöŋ mönö miaŋgö dop solanŋi ahök. Mewö.
Anutunöŋ Abraham gölme yaŋgö buŋa akŋapkö jiyöhi, mönö miaŋgöreŋ anmapkö oholök. Oholi mötnaripŋan nam köl waŋgiiga keu mi tem kölök. Denikeaŋgöreŋ anda aŋgotpawak mi qahö mörökmö, mi töndup nanŋi gölmeŋi mosöta anök.
Anda Anutunöŋ gölme yaŋgö buŋa akŋapkö jim jöhöi ahöyöhi, mönö miaŋgöreŋ aŋgorök. Aŋgota kian aka ambazip ahakmemeŋini qahö mörökmö, mötnaripŋan nam köl waŋgiyö-haŋgöra mönö töndup opo koumŋi kuŋguba ali miaŋgöreŋ ahöba malget. Isimoröŋi Aisak Jeikob yetkön mewöyök Anutunöŋ gölme eŋgimapkö jöhöjöhö keuŋi miyök buŋa qem aŋguba gölme miaŋgöreŋ toroqeba opo koumŋini kuŋguba ala ahöba malget.
Suep siti tandöŋan qahö gisahömawi, Abrahamnöŋ mi ekŋamgö mamböta malök. Anutunöŋ siti miaŋgö areŋi ala imutŋi memba miri tandöŋini esiba meiga pöwöwöm köhöikŋi ahöm öŋgömawi, mönö miaŋgöreŋ aŋgotmamgö al mamböta opo koumnöŋ malök.
Mewö mala lök azi namŋi aiga mötnaripŋan nam köl waŋgiiga köhöiba iwi ahök. Abrahamgö anömŋi Sara yaŋön köpin malökmö, mi töndup gölöm ala morö meyök. Anutunöŋ Abrahamgö könagesöŋi ketaŋi akŋapkö keu jöhöm waŋgiyöhi, yaŋgöra aka keuŋan ölŋambuk akŋapkö möt nariba malök. Mötnaripŋi miaŋön mönö nam köl waŋgiiga nahönŋa asuhui ehök.
Azi mohot miaŋgö mötnaripŋan nam köl waŋgiiga lök kömukömugö dop ahökmö, mi töndup yaŋgöreŋök könagesö keta bölökŋi asuhuget. Seŋgelau suepnöŋ asarigetka jaŋgöŋini oyoŋbingö osizini, me sak köwet jitŋe ahözei, gwölönarökurupŋan mönö miaŋgö dop sehiba asuhuget.
Ambazip kösohotŋini lök jizini, mi körek uruŋini meleŋda Anutu möt narim waŋgiba mala kömuget. Anutunöŋ gölme eŋgimapkö keu jöhöm eŋgii malgetmö, gölme miaŋgöreŋ qahö aŋgotket. Mewö qahöpmö, gölmeŋini mi köröwen kinda uba eka waikŋi memba söŋgaiget. Eka öne söŋgaiba kewö jim miwikŋaiba jiget, “Gölmenöŋ mönö kiana aka qandak maljin.”
Ambazip nanŋine miri gölmeŋine aŋgotpingö jaram timakzei, yeŋön mönö keu mewö jimakze.
Gölme mosötkeri, miaŋgö mötmöriba keuŋi jibeak ewö, yeŋön mönö ölöp liliŋgöba miaŋgöreŋ angetka uruŋinan teköbawak.
Mönö ölöp liliŋgöbeakmö, yeŋön miaŋgöra qahö mötmöriba malget. Miaŋgöra qahöpmö, kantri qainŋi kun Suepnöŋ ahözawi, mönö miaŋgöreŋ aŋgotpingö awöweŋgöba malget. Anutunöŋ yeŋgöra siti kun meiga ahözawi, miaŋgöra qetŋi “Nanine Anutu!” qetketka mi möta söŋgaiba yeŋgöra aka gamu kun qahö mörakza.
Anutunöŋ Abraham esapesapnöŋ al waŋgiiga mötnaripŋan nam köl waŋgiiga Aisak Anutu kalema waŋgiyök. Anutunöŋ Aisaköra gölme waŋgimamgö jiiga Abrahamnöŋ jöhöjöhö keu mi buŋa qem aŋguyökmö, töndup nahönŋi mohok-kun mi mosöta miaŋön jöwöwöl ohomamgö ahök.
Anutunöŋ Abrahamgöra keu kewö jii mörök, “Aisaknöŋ mönö gwölönarökurupki nam köl eŋgiiga asuhuba göhö qetki bisiba malme.” Keu mi mörökmö, töndup nahönŋi altanöŋ ala mosörök.
Mosöta kewö kewöta mötmöriyök, “Kömumapmö, Anutunöŋ ölöp köhöiba mem gulii kömupnöhök wahötma.” Söpsöp keu mewö jiyöhi, miaŋgö dop nahönŋan dumŋe kunbuk kömupnöhök ewö wahöri waŋgirök.
Mötnaripŋan Aisak nam köl waŋgiiga nahönyahötŋi Jeikob aka Iso (Esau) mi kötuetköm etkiyök. Anutugö kötumötuetŋi miaŋön mönö nalö könaŋgepŋe mewöyök dop köl etkii qakŋire öŋgömakŋapköra köuluköyök.
Jeikobnöŋ kömumamgö ahöhi, nalö miaŋgöreŋ mötnaripŋan nam köl waŋgiiga nahönŋi Josefgö nahönyahötŋi yahöt mi kötuetköm etkiba öröpŋaŋgö kitipŋe nariba Anutu waikŋi memba möpöseiyök.
Josefgö kömupŋan dopdowiyöhi, nalö miaŋgöreŋ möt-naripŋan nam köl waŋgiiga Israel könagesö Ijipt mosöta kageri, miaŋgö kösohotŋi mi jim guliba jiyök. Mewö jiba könaŋgep qamötŋi denike löm kölmegö keuŋi mi jim kutum eŋgiyök. Mewö.
Mötnaripŋiran Mosesgö iwinamŋi nam köl etkiiga Mosesnöŋ asuhuyöhi, i nalö miaŋgöreŋök könahiba köiŋ karöbutkö dop asambörohot. Morö mi eksihimŋambuk tandökŋi kun ahöhi, mi eka kiŋ kembugö jimkutukutuŋi oŋgitpitpuköra keŋgötŋiri qahö möta moröŋiri asamböta galöm kölohot.
Mosesnöŋ qariiga qetŋi farao kiŋ böratŋaŋgö nahönŋi qetketka mötnaripŋan nam köl waŋgiiga qet mi bisimamgö tököba farao kiŋgö miriŋi mosöta angaiyök.
Ölöp toroqeba Ijipt yembuk siŋgisöndokö sösöŋgaiŋi miwikŋaiba mi nalö töröpŋi laŋ söŋgaibawakmö, malmalŋi mi andö qeyök. Mi andö qeba Anutugö urumeleŋ könagesö yembuk toroqei kahasililiŋ ak eŋgigetka mi mohotŋe möta aum-möribingö möri öŋgöŋgöŋi ahök.
Anutunöŋ töwa waŋgimapköreŋ göröken uba kin köhöiyök. Miaŋgöra Ijipt yeŋön guli dötnamŋinambuk aka siyoŋsayoŋi qahö malgeri, miaŋgö möri yuai eretŋi ahök. Miaŋön yuai eretŋi aiga andö qeba Amötqeqe Toŋambuk toroqeiga yaŋgöra aka mepaqepaik ak waŋgiba malgetmö, mi möri töndup ölŋi aka öŋgöŋgöŋi ahök.
Mötnaripŋan Moses nam köl waŋgiiga Ijipt kiŋ kembuŋinaŋgö irimŋi seholibapuköra keŋgötŋi qahö möta kantriŋi mosöta kayök. Anutu ehekŋi qahö mi ehekö tandök mötmörim waŋgiba malöhi, miaŋgöra mönö kapaŋ köla kin köhöiyök.
Mötnaripŋan nam köl waŋgiiga ak-kömukömu kendon ala miaŋgö areŋi jim kutum eŋgiiga söŋgaiba tatket. Kömupkö garatanöŋ Ijipt uruŋe nahönŋini mutukŋi eŋgugetka Israel yeŋgö nahönurupŋinan kömumbepuköra mönö jim kutum eŋgiiga naŋguŋine sep miriget.
Mötnaripŋinan Israel ambazip nam köl eŋgiiga Köwet Pisikŋi mi gölme örönŋe anangö dop kutuba kaget. Ijipt yarö azi yeŋön mi kutubingö esapkögetmö, mönö onöŋ nemulahöba ayuhuget.
Mötnaripŋinan Israel könagesö nam köl eŋgiiga Jeriko taonöŋ kaba kiripo selŋi silim 7:gö dop liliköba mohotŋe anda kagetka kiripo selŋi selŋi köhöikŋan mönö gororoŋgöba etket.
Mötnaripŋan köna ketaŋi ambi Rahab nam köl waŋgiiga kewö aiga Anutunöŋ ehoriyök: Israel jitŋememe yetkön gölme ek miwikŋaibitköra ölöŋ kayohotka ala aka köl öröm etkiyök. Anutunöŋ mi eka könaŋgep yaŋgiseŋ ambazip eŋgui ayuhugetka Rahab ehorii yembuk mohotŋe qahö kömuyök. Mewö.
Wani keuya kunbuk toroqeba jibileŋak? Gideon, Barak, Samson, Jefta, Deiwid, Samuel aka kezapqetok ambazip tosatŋi yeŋgö kösohotŋini toroqeba jibileŋak ewö, nöŋgö nalönan mönö qahö dop kölbawak.
Mötnaripŋinan tosatŋi nam köl eŋgiiga jakömbuak tohoŋi tohoŋi tulumgöba memba ambazip mindiŋgöm eŋgigetka ahakmeme diŋdiŋi wuataŋgöba malget. Anutunöŋ yuai neŋgimapkö keu jöhöi ahözawi, gwötpukŋan keu miaŋgö dop köuluköba möt narigetka ölŋi asuhui meget. Tosatŋan laion sömbup sutŋine köuluköba möt narigetka Anutunöŋ laion numbuŋini jöhöyök.
Tosatŋan könöp bölam uruŋe köuluköba möt narigetka Anutunöŋ könöp ösumŋi qömbököiga qahö eŋgohoyök. Tosatŋi bimgö sou ketaŋi miaŋön eŋgubingö aketka Anutunöŋ yeŋgö souŋini jitŋi jöhöiga kök alget. Gwötpukŋan lölöwöröŋi aka köuluköba möt narigetka Anutunöŋ ösum eŋgiiga köhöiget. Tosatŋan bim qeba köuluköba möt narigetka Anutunöŋ kuk eŋgiiga suahö köhöikŋi aket. Kian yeŋgö yarö kambuŋinan kagetka tosatŋan köuluköba möt nariba mewö mönö eŋguataŋgögetka unjurata anget.
Ambi tosatŋan kitipŋinan kömui köuluköba möt narigetka Anutunöŋ mem gulim waŋgii kömupnöhök wahöriga kunbuk toroqeba aitoŋgöget. Ambazip tosatŋan kömup andöŋe oyaeŋkoyaeŋ öŋgöŋgöŋi miwikŋaibingöra möta kapaŋ köla kinget. Mewö kingetka ihileknöŋ eŋguba kahasililiŋ könaŋi könaŋi ak eŋgiba kewö jii mötket, “Anutu qaŋ kölnöŋga zilaŋ pösat gihibin.” Mewö jii mötketmö, yeŋön mi tökögetka toroqeba jaŋgauraŋga mem eŋgiba malget.
Tosatŋan Anutu möt narigetka mepaqepaik aka ihilek wahiŋambuknöŋ eŋgugetka sihimbölö könaŋi könaŋi miwikŋaiba malget. Toroqeba tosatŋi gwaröhöba kösö miriŋi miriŋi miaŋgöreŋ al eŋgiget malget.
Tosatŋi kötnöŋ eŋgugetka kömuget. Tosatŋi segenöŋ mitim eŋgigetka yahöt aket. Tosatŋi bimgö sou ketaŋi miaŋön eŋgugetka kömuget. Tosatŋan lama sileŋi aka meme (noniŋ) sileŋi miaŋön opo ewö löŋgöta laŋ anda liliköget. Mewö wanapŋi töhön aketka sesewerowero aka kahasililiŋ laŋ mem eŋgigetka malget.
Suepkö aködamunŋinambuk aka gölmegö ahakmeme bölöŋaŋ-göra mötketka qahö dop köl eŋgiiga miaŋgöreŋ qahö toroqeget. Qahö toroqeba laŋ liliköba gölme qararaŋkölkölŋe anda kaba kunduŋi kunduŋi öŋgöba eta baŋet me gölme titiŋgit uruŋe ahöba malget. Mewö.
Ambazip kösohotŋini jizali, körek mi mötnaripŋinan nam köl eŋgiiga uruŋini meleŋgetka Anutunöŋ eŋgehi dop köliga jim ölöwak eŋgiiga malget. Mewö malgetmö, mi töndup Anutunöŋ oyaeŋkoyaeŋ qainŋi kun neŋgimapkö keu jöhöi ahözawi, miaŋgöreŋ yeŋgöreŋök kunöŋ kun mönö qahö aŋgorök. Qahö!
Anutunöŋ i nanŋinök qahöpmö, mönö nembuk mohotŋe aködamuninambuk ak teköbingöra mötza. Mewö möta miaŋgöra oyaeŋkoyaeŋ qainŋi kun neŋgii miwikŋaibingö keu areŋi ali ahöza. Mewö.
Ambazip kambu keta bölökŋi mewöŋan mötnaripkö könaŋi naŋgöba jiba kousu ewö liliköm neŋgiba kinjei, mi mötzin. Miaŋgöra neŋön mewöŋanök mönö lömbötnini pakpak aka siŋgisöndok awamŋanök köpeim neŋgimakzawi, mi gilin anma. Anutunöŋ nini mötnaripkö bimŋi qeba Satan luhut al waŋgibingö areŋi ali ahöza. Miaŋgöra malmal sutŋi ki malagun kömumbini, sutŋi mi mönö aoŋgit tandök kapaŋ köla bim qeba ösumninan anbin.
Jisösnöŋ mötnaripnini mem letori ahui mem qarii köhöiba aködamunŋambuk ahakzawi, Toŋi mi mönö jeninan uba törörök ehakin. Yaŋön ölöp toroqeba Suep mire mala söŋgaibawakmö, mi mosöta eta miaŋgö salupŋe sihimbölö mörök. Maripomnöŋ kegwek-kahasililiŋ ewö kömumamgö gamu möta qahö tököyökmö, mi qenjaröknöŋ möta mökösöŋda kömuyök. Kömumba Anutugö jakömbuak dum tatatnöŋ öŋgöba böröŋi ölŋe tatza.
Siŋgisöndok ambazip yeŋön mewö tuarenjoŋ ak waŋgigetka sihimbölö möröhi, eŋön mönö i mötmöriba malme. Sörauba löwöriba urueret aka kinda mötnaripŋini aka jörömqörömŋini mosötpepuköra mönö mewö ahakŋe.
Siŋgisöndok akinbuköra aum-möriba bim qeba malgetka miaŋgöreŋ siŋgisöndokö Toŋan mönö sepgwörörök (gulibambam) qahö eŋguyök.
Iwinöŋ nahönböraturupŋi yeŋgöra qambaŋ keu eŋgizawi, Anutunöŋ miaŋgö dop keu kun eŋgöra kewö jiiga mönö mi ölum eŋgui malje, “O nahöni, Kembunöŋ mindiŋgöm gihimakzawi, miaŋgöra mönö mötnöŋga silebile kude akŋa. Keu jim gihiiga miaŋgöreŋ mönö urueret kude aka malman.
Kembunöŋ ambazip jöpaköm eŋgimakzawi, ia mindiŋgöm eŋgimakza. Ambazip morö ewö eŋgömemba köyan köl eŋgimakzawi, mi körek kömbinöŋ eŋgumakza.”
Morö kun iwiŋan qahö mindiŋgöi laŋ malbawak, mewö mönö yaŋgö moröŋi qahö akawak. Miaŋgöra Anutunöŋ iŋini nahön-böratŋi ewö tandök ak eŋgimakza. Miaŋgöra lömböt eŋgii mi mönö mindiŋgöm eŋgimapkö tandök mötmöriba möta mökösöŋda diŋgiba malme.
Anutunöŋ nahönböraturupŋi pakpak mindiŋgöm eŋgimakzawaŋgö dop iŋini qahö mindiŋgöm eŋgibawak ewö, mönö yaŋgö nahönböraturupŋi ölŋi qahö akeak. Mewö mönö iwi qahö wilin morö (bastet) akeak.
Keu mi kunbuk kewö jimam: Gölmegö iwininan mindiŋgöm neŋgigetka yeŋgöra göda qem eŋgiba malin. Silegö iwininan korembiŋi akzemö, uruninaŋgö Iwininan mönö ölŋi aka öŋgöŋgöŋi akza. Miaŋgöra mönö yaŋgö keu bapŋe anda diŋgiba mal köhöininga dop kölma.
Silegö iwininan mönö nanŋini mötmötŋinaŋgö dop kapaŋ köla gölmenöŋ nalö töröpŋi malbingöra aka mindiŋgöm neŋgiba malakze. Yeŋön mewö malakzemö, Anutunöŋ mönö tök kutum neŋgii yaŋgö dop sarakŋi akingöra aka mindiŋgöm neŋgimakza. Mewö aka ölŋa ölöwaka oyaeŋkoyaeŋ akingöra mötza.
Kunöŋ mindiŋgöm neŋgiiga nalö miaŋgöreŋök mönö sösöŋgai tandök qahö ahakzinmö, wösöbirik sihimbölöŋambuk mörakzin. Keu mi ölŋapmö, miaŋgö ölŋan mönö könaŋgep kewö asuhuma: Anutunöŋ ambazip mewö miaŋön köl gulim eŋgimakzawi, yeŋgö ahakmemeŋinan diŋgiiga luai qem eŋgii möta malme. Mewö.
Miaŋgöra “awötŋini teköi böröŋini lömböriba sörörauba kinjawi, mi mönö memba wahöta mindiŋgöme. Tambuŋini jula siminŋini suljawi, mi mönö mem köhöime.” Buŋa keu kun mewö ahöza.
Kekporörökŋambuknöŋ (kerekporikŋambuknöŋ) töwölatiba eta qeiga könaŋan sula bölim teköbapuk. Keu miaŋgö dop alaŋini aŋgösirip kude ak waŋgimemö, mönö ölöwakŋapköra kapaŋ köla malme. Buŋa keu kun kewö ahöza, “Köna tiba anangö könaŋini mönö mem qölöleigetka diŋdiŋi akŋe.” Keu miaŋgö dop mönö uru ölöwak qem aŋguba malme.
Ambazip körek yembuk luainöŋ urumohot malmegöra mönö köhöiba kapaŋ köla malme. Kunŋan malmal sarakŋi qahö miwikŋaimawi, mönö öne Kembu qahö ekŋa. Miaŋgöra Anutunöŋ mem sarahim eŋgimapköra mönö kapaŋ köla kinme.
Kunöŋ Anutugö kalem möriamŋi oŋgita qahö buŋa qem aŋgubapuköra mönö galöm mem aŋguba malme. Nene nupnöŋ siriuret kömbukŋambuk mi jalöŋinambuk qözölmakzin. Miaŋgö dop uru mötökömbukö könaŋi pakpak mi qeapköme. Qahö qeapkögetka miaŋön qariba kota eŋololoŋ mem eŋgii gwötpuk eŋgö uruŋinan tölöhobapuk.
Mewöyök kunöŋ kaisero akapuk me Iso (Esau) ewö aŋgöjörakŋambuk malbapuköra mönö galöm mem aŋguba malme. Isonöŋ morönahön mutukŋi ahöhaŋgö börösamot toŋi ahökmö, keu mi nene indim mohot nemapköra aka qeapköyök. Qeapköiga munŋi Jeikobnöŋ börösamotkö keuŋi mi nene miaŋön bohonŋi memba buŋa qem aŋguyök.
Könaŋgep jöhöjöhö keuŋiraŋgö dop asuhui Iwiŋaŋgö kötumötuetŋan mönö Jeikob qakŋe öŋgöyök, mi mötze. Mewö öŋgöi Isonöŋ kötumötuet mi buŋa qem aŋgumamgö möta uleta sahöri imbilŋan erök. Mewö kapaŋ köla ulerökmö, töndup keu munŋambuk jöhöyohori, mi utekömamgö köna kun qahö miwikŋaiyök. Miaŋgöra morö mutukŋaŋgö kötumötuetŋi mi buŋa qem aŋgumamgö mörökmö, miaŋgöreŋ qaköba osiyök.
Mönöwök Israel könagesö yeŋön Sainai (Sinai) kösutŋe kaba kingetka kunduŋi miaŋön könöp bölamnöŋ jeyök. Jeba köwak-köwak eta panaman meiga raidimbom qeiga Anutunöŋ miaŋgöreŋ yembuk jöhöjöhö areŋ ahök. Sainai (Sinai) kunduŋi miaŋön börönöŋ oseibinaŋgö dop akzapmö, eŋön kunduŋi mewö miaŋgö kösutŋe qahö kaba malje.
Anutunöŋ jöhöjöhö areŋi mi Sainai kunduŋe kewö ahök: Garataurupŋan tömun qainŋi kun ugetka aŋgötömualŋi azöŋda kaiga keu köhöikŋi jiyöhaŋgö kourukŋi mötket. Mi möta keu mewöŋi kunbuk kude jii mötmegöra uletket. Eŋön kunduŋi mewö miaŋgö kösutŋe qahö kaba malje.
Anutunöŋ keu köhöikŋi jiba kewö jim kutum eŋgiyök, “Kunŋan kun ambazip me bau sömbup kunöŋ kunduŋi mi oseima ewö, i mönö kötnöŋ qegetka kömuma.” Mewö jim kutum eŋgiiga keu mi wuataŋgöbingö möt lömböriba osiget. Miaŋgöra keu kunbuk kude jimapköra uletket.
Yuai kanjamŋambuk kötökŋi mi uba eketka Mosesnöŋ kewö jiyök, “Ni mönö keŋgötni möta jönömni undui kinjal.”
Eŋön mewö qahöpmö, mönö uruŋini meleŋda Zaion kunduŋi dopdowiba kaŋgota malje. Anutu malmal Toŋaŋgö sitiŋi qetŋi Jerusalem Suepnöŋ ahözawi, miaŋgöreŋ garataurupŋi ten tausenŋi ten tausenŋi yeŋön kambuŋi kambuŋi köla unduba sösöŋgai ahakzei, eŋön mönö siti mi dopdowiba malje.
Mutuk ahuahu dölökŋi ahuba urumeleŋ könagesö aketka qetŋini malmalgö buknöŋ ohogetka Suepnöŋ ahözawi, eŋön mönö yeŋgö kambuŋini toroqeba malje. Anutunöŋ ambazip körek neŋgö keunini kewöta jim tekömakzawi, eŋön mönö bemnini yambuk toroqeba malje. Anutunöŋ ambazip solanŋi mem letot eŋgiiga aködamunŋinambuk aka kömugeri, eŋön mönö yeŋgö uŋaŋinambuk toroqeba malje.
Eŋön jöhöjöhö areŋ dölökŋaŋgö galömŋi Jisös yaŋgöreŋ kaba yambuk qekötahöba kinje. Yaŋön sepŋan qewösahöi eŋgömirimakzawi, mönö malmal mewöŋe kaŋgota malje. Abelnöŋ sepŋi mokoyökmö, Jisösgö sepŋan Abelgö sepŋi oŋgita keu aködamunŋambukö muŋgemŋi akza.
Mutuk azi kunöŋ gölmenöŋ mala Anutugö keu jitsihitŋi ambazip indel eŋgiiga gwötpukŋan mi mötpingö tökögetka Anutunöŋ likepŋi meleŋni qakŋine öŋgöyök. Yeŋön miaŋgöreŋök kök albingö osiget ewö, neŋön mönö denöwö kök albinak? Nalö kewöŋe alanini kunöŋ Anutugö keu jitsihitŋi Suepnöhök indela jimakzawi, nini i nönöŋgan aka mosötzin ewö, mönö lömbötnöhök kök qahöpmahöp albin. Qeqetalninaŋgö likepŋi mönö ölŋa qaknine öŋgömapkö mötzin. Miaŋgöra kunŋan saŋep qei mötzei, eŋön keu mi mötpingö kezapölök kude akŋe. Kezapölök malbepuköra mönö galöm mem aŋguba malme.
Mönöwök keuŋi jiiga mötketka gölme utuköba memenjaliyökmö, kezapqetok keuŋi kun jiba jöhöiga nalö kewöŋe kewö ahöza, “Nalö kungen dumŋe kunbuk gölme utuköba memenjalimam. Gölmeyök qahöpmö, yuai akiga suepnöŋ mewöyök utuköma.”
Keu mewö ahözapmö, “Nalö kungen mönö dumŋe kunbuk” jizawi, keu miaŋgö könaŋi kewö: Anutunöŋ öröyuai miwikŋaiiga ahözawi, miaŋönök mönö utuköba utekömapmö, Suep mirigö öröyuai qahö utukömawi, miaŋön mönö kin köhöiba ahöm öŋgöma.
Neŋön bemtohoŋ qahö utukömawi, mia buŋa qem aŋguba kinjin. Miaŋgöra mönö “Anutu saiwap!” jiba mewö miaŋön waikŋi memba möpöseiba uru ölöwak mem waŋgimakin. Mi jitŋi oŋgitpinbuköra keŋgötnini möta aka gödaŋi qeba malbin.
Neŋgö Anutuninan mönö könöp bölam ewö akza. Miaŋgöra neŋgohoi sihimbölö mötpinbuköra mönö keŋgöt mötmöt qakŋe göda qem waŋgimakin. Mewö.
Urumeleŋ alaurup nanŋini mönö jöpaköm aŋguba malme.
Kian ambazip sutŋine kamei, mi mönö köyan köl eŋgigetka köisirik miwikŋaimakŋe. Mewö akingö mönö kude ölum eŋgumakŋa. Tosatŋan mewö akeri, miaŋön Suep garata tosatŋi qahö möt asariba mohot köl öröm eŋgigetka miriŋine malget.
Tosatŋan kösö mire maljei, mi mötmörim eŋgimakŋe. Nanŋinak yembuk gwaröhöm eŋgigetka malbeak tandök möta mönö i mötmörim eŋgimakŋe. Tosatŋi ak bölim eŋgigetka miaŋgö sihimbölöŋi mötzei, mi mönö nanŋinak mewö malbeak ewö möta mötmörim eŋgimakŋe.
Ambazip qesabulum aka serowilin akzei, Anutunöŋ i jim teköm eŋgima. Miaŋgöra körek eŋön mönö awanöm malmal göda qegetka sarakŋi aiga awanöm sutŋire tötekqötek töwötŋi kun qahö ahöma.
Anutunöŋ nanŋak keu kun kewö jii ahöza, “Nöŋön mönö nalö kunöŋ qahö gömosöta andö guhumam.” Keu miaŋgöra aka ahakmemeŋinan membagun membingö nepaqepalok kude köpösöŋgömakŋemö, yuai ahöm eŋgizawi, miaŋgöra mönö mötket dop köl eŋgiiga sösöŋgaibuk malme.
Mewö möta ölöp ewebibininambuk saitiŋgit kinda kewö jiba malbin, “Kembunöŋ baukbaukni aiga gölme ambazipnöŋ ayuhum niŋgimeaŋgö dop qahö akze. Miaŋgöra keŋgötni kun qahö möta maljal.”
Galömurupŋinan Anutugö keu jiget mötkeri, i mönö mötmörim eŋgiba malme. Ahakmemeŋini denöwö aka megetka malmalŋinan teköyöhi, mönö mi mötmöriba mötnaripŋinaŋgö silikŋini wuataŋgöba malme.
Jisös Kraist utekutekŋi qahö. Mutuk malöhi, miyök merak malja aka nalö teteköŋi qahö mal öŋgöma.
Kalem möriam toroqeba buŋa qem aŋguinga urunini mem köhöiiga ölöwahakŋapmö, nene nembingö silikŋi mi me mi miaŋön mönö urunini mem köhöimapkö osimakza. Tosatŋan nenegö dönqizizin könaŋi könaŋi wuataŋgögetka ahakmeme miaŋön mönö qahöpmahöp bauköm eŋgiiga pöröpköyök. Miaŋgöra tosatŋan dönqizizin murutŋi murutŋi ambazip kusum eŋgimakzei, eŋön mönö keu mi mosötme. (Silikö keunöŋ mönö jaŋjuŋ kude ak eŋgima.)
Jöwöwöl ohoho alta qainŋi kun mi neŋgöreŋ ahöza. Gölmenöŋ opo seri jikegö nup memakzei, yeŋön jöwöwöl qainŋi kun miaŋgö bahöŋi memba nembingö osimakze. Anutunöŋ yeŋgöra keu mewö qahö jim teköi ahöza.
Gölmegö jike nup galöm bohonŋan kinda ambazip siŋgisöndokŋini köl könjöratmapköra aka sömbup qeba sepŋi memba jike oleŋi töröŋi kötökŋi miaŋgöreŋ öŋgömakzapmö, sömbup ölŋini mi memba miri qandak maljei, miaŋgö sel yaigepŋe anda miaŋgöreŋ ohogetka jeba ayapkömakze.
Miaŋgö dop Jisös mewöyök könagesöurupŋi nanŋi sepŋan mem sarahim eŋgimapköra aka siti selgö naŋgu yaigepŋe qegetka sihimbölö möta kömuyök.
Miaŋgöra miri qandak maljini, neŋön mönö miaŋgö sel yaigepŋe anda Jisösgöreŋ toroqebin. Yaŋgöra aka mepaqepaik ak neŋgimakzei, mönö mi bisiba malbin.
Mi kewögöra: Siti teteköŋi qahö ahöm öŋgömawi, mi gölmenöŋ qahö ahöm neŋgizapmö, siti könaŋgep asuhum neŋgimawi, mi ekingö mönö jaram tiba maljin.
Miaŋgöra mönö qösösök Jisösnöŋ nam köl neŋgiiga Anutugöra möpömöpösei naluk ala malbin. Jisös qetŋi möpöseimakzei, yeŋgö numbu jitŋinaŋgö ölŋan mönö Anutugö nalukŋi akza.
Yuai ahöm eŋgizawi, mi mendeŋ aŋguba mem ölöwak aŋgumakzei, miaŋön mönö Anutugö nalukŋi kun akza. Anutunöŋ naluk mi ehi uruŋan ölöwahiga dop kölakza. Miaŋgöra mewö akŋegöra mönö kude ölum eŋgumakŋa.
Galömurupŋini mönö tem köl eŋgiba kukösumŋini bapŋe anda malme. Nup megeraŋgö kösohotŋini Anutugö jeŋe almei, yeŋön mönö miaŋgö tandök eŋgeka uruŋini galöm kölakze. Yeŋön nupŋini mi urulömböt qakŋe membepuk. Miaŋön iŋini qahö bauköm eŋgibawak. Miaŋgöra mönö keuŋinaŋgö bapŋe anda malgetka sösöŋgai qakŋe nupŋini megetka dop kölma.
Mönö neŋgöra aka Anutu köulukömakŋe. Yuai pakpak miaŋgöreŋ ahakmeme qetbuŋaŋambuk akingö sihimŋi ahöm neŋgiiga Anutunöŋ neŋgeka “Dop kölja,” jiiga urukezapninan möringa ölöwahakza. Keu mi möt yaközin.
Nöŋgöra köulukömakŋegöra mönö kapaŋ köla kewögöra kuŋgum eŋgizal: Iŋini köulukögetka Anutunöŋ nalö qahö mem köriiga ölöwaka ölöp kunbuk eŋgöreŋ kamam.
Jisösnöŋ kömuyöhaŋgöra aka lama galöm qetbuŋaŋambuk aka malja. Sepŋi mokoba miaŋgö muŋgem silimbanŋan Anutugö jöhöjöhö areŋi qekötahöba mem köhöiiga nalö teteköŋi qahö ahöm öŋgöma. Anutunöŋ Kembunini mi mem guliiga kömupnöhök wahöta köhöiba malja.
Anutu luai Toŋan mönö inahöm eŋgiba jitsihitŋaŋgö dop aka memba malmegö aködamunŋi pakpak eŋgimakŋa. Mewö ölöp köhöiba nup ölöpŋi könaŋi könaŋi memba malme. Yaŋön mönö möwölöhöba kuŋgum eŋgiiga Jisös Kraistköreŋ naŋgöba malmal Anutugöreŋ dop köljawi, mewö malme. Kraistkö qetbuŋaŋi mönö nalö dop möpöseininga nalö teteköŋi qahö aködamunŋambuk ahöm öŋgöma. Keu mi ölŋa.
O urumeleŋ alaurupni, nöŋön kewö qesim eŋgizal: Buŋa Kimbi töröpŋi kiyök ohom eŋgizal. Miaŋgöra andö qambaŋ keuni ki mönö kapaŋ köla buŋa qem aŋgume.
Buzup ki mötme: Urumeleŋ alanini Timoti i kösö mireyök pösatketka erök. Ösumok ki kaŋgotma ewö, mönö yambuk kaba eŋgekit.
Yaizökzök keuni albiga galömurupŋini pakpak aka Anutugö ambazip sarakŋi körek yeŋgöra jigetka mötme. Itali alaurupninan yaizökzökŋini algetka eŋgöreŋ kaza.
Anutugö kalem möriamŋan mönö körek embuk ahöm öŋgöba ahöma.
Jeims nöŋön Anutu aka Kembu Jisös Kraistkö nupŋi memba maljal. Israel kambu 12 neŋgöreŋök tosatŋi iŋini Israel mosöta gölmeŋi gölmeŋi deŋda anda maljei, nöŋön embuk keu eraum mötpingöra kimbi ki ohoba jölöŋini jizal.
O urumeleŋ alaurupni! Esapesap könaŋi könaŋi qakŋine öŋgömakzawi, miaŋgöra uruŋinan mönö kude eri simbawoŋ miyök möta söŋgaiba malme.
Esapesapnöŋ qakŋine öŋgöiga mötnarip-ŋinan miaŋgöreŋ köhöimakŋa ewö, mönö kapaŋ köla kin köhöimakŋe. Mi mötzeaŋgöra mönö söŋgaiba malme.
Kapaŋ köla kin köhöimakŋe ewö, miaŋön mönö toroqeba mem letot eŋgiiga ahakmemeŋinaŋgö ölŋi pakpak mi aködamunŋambuk ahumakŋa. Miaŋön ahuiga Anutunöŋ oyaeŋkoyaeŋan uruŋini kokolak qeiga urugö yuai kungöra (meme amgöba) mözöqözöröŋ qahö aka malme.
Eŋgöreŋök kunŋan “Denöwö akŋam,” jiba mötkutukutugöra osizawi, yaŋön mönö Anutu köuluköiga mi waŋgima. Anutunöŋ kalemŋi sakalakŋi amqeba körek neŋgöra neŋgiba sirongen qahö jim neŋgimamgö mörakza. Miaŋgöra mi ölöp waŋgiiga buŋa qem aŋguma.
Köulukömawi, miaŋgöreŋ mönö niŋgimapkö möt nariba uruyahöt qahöpmahöp akŋa. Uruyahöt akzawaŋön mönö köwet sirigö dop öŋgöba eta ahakza. Luhutnöŋ köwet kunduriga laŋlaŋ anda kamakza. Miaŋgö dop akapuköra köulukŋaŋgö uruyahöt kude akŋa.
Uruyahöt ambazip mewöŋi kunöŋ mönö Kembunöŋ yuai waŋgimapkö kude mötmörima.
Yaŋgö uruŋan mönö julkuliga aiakaŋi pakpak miaŋgöreŋ kököloloŋ aka koŋgwarak qeba anqem-kamqem keu jimakza. Mewö.
Urumeleŋ alaurupni, eŋgö sutŋine tosatŋan etqeqeŋi malgetka Anutunöŋ eŋgöra möri öŋgöŋgöŋi akze. Miaŋgöra mönö ölöp nanŋini möpöseim aŋgumakŋe.
Tosatŋan öŋgöŋgöŋi maljemö, moneŋ inapŋinaŋgöra qahö mötket öŋgömakzawaŋgöra aka etqeqeŋi tandök mala mönö nanŋini möpöseim aŋgumakŋe. Yeŋgö malmalŋinan mönö buörö (roro) juraŋi ewö aka soholima. Etqeqeŋi aka öŋgöŋgöŋi neŋön kömumba miaŋgöreŋ öröröŋ akin.
Wehönöŋ kota roro ohotiriiga qararaŋ köla soholiba juraŋan boloŋanimakza. Juraŋan eriga kembaŋaŋgö kaisoŋgolomŋi eksihimŋambuk miaŋön piahimakza. Pomŋi yeŋön sukinapŋini mem sehibingö lilikqilik ahakzemö, mala buörögö (rorogö) dop gororoŋgöme. Mewö.
Anutunöŋ keuŋi kewö jöhöi ahöza, “Ambazip uruŋinan jöpaköm niŋgimakzei, nöŋön i malmal köhöikŋi eŋgiba nöröpŋine goul ila köl eŋgimam.” Keu miaŋgö dop bölöŋaŋgö esapesapnöŋ kungö qakŋe öŋgöiga miaŋgöreŋ kapaŋ köla köhöii teköiga mönö malmal köhöikŋaŋgö ila sorom buŋa qem aŋguba oyaeŋkoyaeŋ akŋa. Yaŋgöra “I-ia simbawoŋ!” jizin.
Bölöŋaŋgö Toŋan Anutu esapköm waŋgimawaŋgö dop qahö aiga Anutunöŋ kun siŋgisöndok akŋapkö qahö esapköm waŋgiza. Miaŋgöra kunŋan esapesap uruŋe mala kewö kude jima, “Anutunöŋ esapköm niŋgiiga siŋgisöndok akŋamgö akzal.”
Anutunöŋ qahöpmö, nanini sihim kömbönaŋnini bölöŋan mönö töpötiŋ (nemban, pöraŋ) ewö öröm neŋgiiga mötöp bitimnöŋ qaköinga siŋgisöndokö esapesapŋi mewö mohot mohot neŋgöreŋ asuhumakze.
Kunŋan sihim kömbönaŋi bölöŋi qahö jöhöba siŋgisöndok kondotza. Kondoriga sihim kömbönaŋan gölömŋi ala siŋgisöndok mi morö ewö meiga ahumakze. Siŋgisöndoknöŋ ahuba qarim teköba kömup köhöikŋi ahum waŋgimakza.
O wölböt alaurupni, sihim kömbönaŋini bölöŋan mönö kude tilipköm eŋgima.
Kalem ölöpŋi aködamunŋinambuk pakpak mi Anutunöŋ ali Suep euyaŋgöreŋök asuhumakza. Köiŋ wehön jeŋiri kota kutuba geyohotka imutimutŋiran körim törim ahakzapmö, asakŋi pakpakö Toŋan mönö nanŋak qahö uteköma. Imutimut me söŋaup kun mi yaŋgöreŋ qahö ahöza.
Anutunöŋ yuai pakpak miwikŋaiyöhi, nini mieŋgö sutŋine yambu dölökŋi jeŋiqeqe aka malbingöra mörök. Miaŋgöra nanŋi sihimŋaŋgö dop keu ölŋaŋgö kötŋi urunine aliga miaŋön ahuahu dölökŋi neŋgii ahuin. Mewö.
O wölböt alaurupni, mönö keu ki mötmöriba kude ölum eŋguma: Iŋini mönö körek keu mötpingö kezap köröpŋi zilaŋ alme. Keu laŋ mi ösumök kude jime. Irimŋinan mönö zilaŋ kude seholima.
Anutunöŋ ahakmeme diŋdiŋi akingö sihimŋi mörakzapmö, irimsesewölnöŋ mia qahö kondorakza. Miaŋgöra mönö irimsesewöl mosöta keu ösöŋ jiba malme.
Qewöloŋ könaŋi könaŋi aka ahakmeme töwötŋambuknöŋ qekötahözei, mia mosötme. Mönö yaŋgiseŋini mosöta Anutugö keu bapŋe anda keu kötŋi uruŋine kömörakzawi, mi möt aŋgön köla malme. Mewö aketka keu miaŋön ölöp amöt qem eŋgiiga letota Suepnöŋ öŋgöme.
Buŋa keu mi öne töhön mötketka ölŋi qahö ahubapuk. Mewö silebile aka tilipköm aŋgubepukmö, keu mi mönö köl guliba malme.
Kunŋan keu öne töhöntöhön möta miaŋgö dop qahö ahakzawi, yaŋön mönö azi kiaŋgö dop akza: Kunŋan jemesoholŋi piliknöŋ uba aŋgehakza.
Uba aŋgeka mosöta kungen anda kaisoŋgolomŋi denöwö, mi ösumok ölum qemakza.
Mi ölöpŋi qahöpmö, kunŋan köna keu aködamunŋambuköra kezap ala ehiba miaŋgöreŋ qekötahöba siŋgisöndokö kösönöhök lolohomakzawi, yaŋgö ahakmemegöra mönö “Esop simbawoŋ!” jibin. Yaŋön keu möta mi qahö ölum qemakzapmö, mi ölŋa tem köla miaŋgö dop ahakza.
Kunŋan urumeleŋgö köl guliguli akŋamgö jiba numbu jitŋi qahö galöm köla nanŋi mewö tilipköm aŋgumakzawi, yaŋgö liŋet köulukŋan mönö yuai omaŋi, ölŋi qahö akza.
Anutu Iwigahö jemesoholŋe Buŋa nup sarakŋi silebileŋi qahö memamgö jiba mönö kewö akŋan: Gwani morö aka malö köŋjiliŋ qakŋe maljei, mönö i anda eŋgeka köyan köl eŋgiba malman aka gölmegö ahakmemeŋaŋgö qewöloŋan urugi tölöhobapuköra galöm mem aŋguba malman. Mewö.
O urumeleŋ alaurupni! Jisös Kraist Kembunini qetbuŋaŋam-buk möt naribingö jize ewö, mönö ambazip tosatŋi kude eŋgek soriba tosatŋi kude qepureim eŋgimemö, dop mohotnöŋ ak eŋgiba malme.
Miaŋgö dopkeuŋi kewö: Azi pomŋi kun, kesötŋi goul binenŋambuk aka opo malukuŋi ekjeritŋambuk, yaŋön kambu miriŋine öŋgöiga azi wanapŋi kun sileötaŋi jujuratŋi töwötŋambuk yaŋön mewöyök öŋgöbawak.
Öŋgöyohotka iŋini azi ipŋi ekjeritŋambuk mi köl öröm waŋgiba kewö jibeak, “Ketaŋamnini, gi ölöp qaikŋe eu anda dum tatat löwötŋi miaŋgöreŋ tatman.” Mewö jiba azi etqeqeŋi mi ehöröŋ köla jime, “Gi ölöp göraŋe anda kinman me köna kutukutunine eta tatman.”
Silik mewöŋan asuhuiga iŋini könagesö sutŋine köŋjabö ala mendeŋ aŋguba qemasolokep aka keuŋinambuk akze. Mötmötŋini bölöŋi wuataŋ-göba jimtekötekö ambazip goŋgoŋi akze.
O wölböt alaurupni, mötket! Anutunöŋ bemtohoŋi ambazip jöpaköm waŋgimakzei, yeŋgö buŋa ahömapkö keuŋi jim köhöiba jöhöyök. Keu miaŋgö dop tosatŋan gölme ambazip jeŋine etqeqeŋi akzemö, Anutunöŋ mi nanŋaŋgöra jim möwölöhöm eŋgiiga mötnaripŋinaŋgöra aka öŋgöŋgöŋi akze. Yeŋön bemtohoŋaŋgö uruŋe aŋgotketka galöm köl eŋgiiga sukinapŋinambuk akŋe.
Ölŋa öŋgöŋgöŋi akzemö, iŋini ambazip wanapŋi eŋgehöröŋ köla eŋgek siriba malje. Ambazip pomŋi yeŋön mönö moneŋ inapŋini qahöpköra kewöta mem et al eŋgigetka etqeqeŋi akze. Yeŋön mönö iŋini örörahöm eŋgigetka keu jakeŋi jakeŋi miaŋgöreŋ aŋgorakze.
Iŋini Kraistkö buŋaŋi aketka qet ölöp sorokŋi mi eŋgiba miaŋgö dop eŋgoholakzemö, pomŋi yeŋön mönö qet mi luasönöŋ ala laŋ jimakze? Gölmegö öŋgöŋgöŋi yeŋön mönö mi pakpak ahakze.
Mewö ahakzemö, eŋön Anutu bemtohoŋaŋgö jöjöpaŋ keu bohonŋi tem köla wuataŋgögetka dop kölma. Anutugöreŋ keuŋi mi Buŋa Kimbinöŋ kewö ahöza: “Nangi jöpaköm aŋgumakzani, miaŋgö dop mönö ambazip tosatŋi mewöŋanök urugan jöpaköm eŋgimakŋan.”
Miaŋön dop kölmapmö, iŋini ambazip tosatŋi eŋgek soriba tosatŋi qepureim eŋgiba dop mohotnöŋ qahö ak eŋgimakze ewö, mönö siŋgisöndok ahakze. Anutugöreŋ jöjöpaŋ keu walöŋgetka yaŋön mönö keuŋini mi miwikŋaiba jim teköm eŋgima.
Kunŋan jöjöpaŋ keu pakpak tem köla wuataŋgöba mieŋgöreŋök mohotnöŋ eta qezawi, yaŋön mönö jöjöpaŋ keu körek pakpak walöŋda keuŋambuk akza.
Miaŋgö könaŋi kewö: Anutu “Sero yoŋgorö kude akŋan,” jiyöhaŋön mönö mewöŋanök jöjöpaŋ keu kewö jiyök, “Ambazip kun kude qenöŋ kömuma.” Gi sero yoŋgorö qahö akzanmö, töndup kun köhömuŋi qezani, miaŋön mönö jöjöpaŋ keu körek walöŋ teköba maljan.
Anutugöreŋ köna keu mi siŋgisöndokö kösönöhök lolohoba malbingöra ahöza. Anutunöŋ köna keu miaŋön kewöt neŋgiba keunini jim teköi solanimegöra mötmöriba keuŋini miaŋgö dop jimakŋe aka ahakmemeŋini urukalem qakŋe ahakŋe.
Kunŋan urukalem qakŋe ambazip qahö ak kömum eŋgiba maliga Anutunöŋ keuŋi kewöta jim teteköŋi ak kömukömu qakŋe qahö ak waŋgima. Kunŋan urukalem kondela malöhi, Anutunöŋ i kewöt waŋgiba ölöp ak kömum waŋgiiga simbawoŋ aka sileŋi memba öŋgöma. Mewö.
O urumeleŋ alaurupni, kunŋan “Jisös möt narizal,” jiba miaŋgö nupŋi qahö meiga mötnaripŋi miaŋön mönö denöwö bauköm waŋgibawak? Keuŋanök möt nariiga Anutunöŋ eka amöt qei letotma me qahö? Mi qahö!
Miaŋgö keuŋi kun kewö: Uruŋini meleŋgeri, eŋgö sutŋine ambazip kunŋan opo kereŋgöra osiba mözöröŋgöba neneŋi wehön kungöra qahö malbawak.
Mewö maliga eŋgöreŋök kunŋan yambuk aitoŋgöba silegö naŋgönaŋgö qahö waŋgiba kewö jii mötpawak, “Gi ölöp anda nene nemba könöp jömöta bönjöŋ tatman.” Keu töhön mi möriga miaŋön mönö denöwö bauköm waŋgibawak? Mi qahö!
Mewöŋanök mötnarip töhönök mi köhömuŋi akza. Mötnaripkö nupŋi ölŋi qahö mezawaŋgö mötnaripŋan mönö qamöt ewö akza.
Kunŋan kewö jibawak, “Göŋön mötnaripuk aknöŋga nöŋön ahakmeme diŋdiŋi wuataŋgömakzal.” Nöŋön miaŋgöra kewö jimam, “Göŋön ‘Anutu möt narizal,’ jiba miaŋgö nupŋi qahö memba öne mötnaripkahö ölŋi mönö denöwö kondel niŋgibanak? Nöŋön ahakmeme aka membi eknöŋga miaŋön mönö ölöp nani mötnaripnaŋgö ölŋi kondel gihima.”
Gi “Anutu mohok akzawi, mi möt narizal,” jizani, mi ölöp! Ömewöröme yeŋön mewöyök mi möt narize. Mi möt narizemö, miaŋön kundut eŋgiiga Anutugöra jönömŋini undumakza.
O uruqahö azi, gi ömewöröme yeŋgö tandök möt narizan me? Mötnaripkö nupŋi qahö menöŋga ölŋi qahö ahui keu mi öne töhöntöhön jinöŋga mötnaripkan mönö yuai omaŋi, ölŋi qahö akza. Miaŋgö könaŋi söpsöp keuni miaŋön kondel gihiza me qahö?
“Qahö!” jibanbuköra söpsöp keu kun jimam. Mötnaripkö bömön jalönini Abraham yaŋön mönö denöwö diŋdiŋi ahök? Yaŋön Anutugö jitŋi tem köla nahönŋi Aisak waŋgita altanöŋ ala miaŋön jöwöwöl ohomamgö ahök. Mewö aka mötnarip qakŋe nup meiga Anutunöŋ mi eka keuŋi jim teköi solaniyök.
Söpsöp keu miaŋgö könaŋi ek asarizan me qahö? Abrahamnöŋ möt nariba keuyök qahö jiyökmö, mötnarip qakŋe kinda miaŋgö silikŋi mewöyök ahiga nam köliga dop kölök. Ahakmeme diŋdiŋi aka memba maliga mötnaripŋan mewö qariba aködamunŋambuk ahök.
Buŋa Kimbinöŋ keu kun kewö ahöza, “Abrahamnöŋ Anutu möt narim waŋgiiga qetŋi Azi Diŋdiŋi jiyök.” Keu mi mönöwök ölŋambuk ahuyöhaŋgö dop mi ohoget aka tosatŋan Abrahamgö qetŋi “Anutugö alaŋa!” mewö qeta jimalget.
Solanŋi akingöra mötnaripkö keu jitninanöhök jiinga qahö dop kölja. Silikninan mötnaripkö ahakmeme ölŋi akin ewö, Anutunöŋ mönö keunini jim teköiga solanibin. Kösohotnan mönö miaŋgö könaŋi kondelja.
Söpsöp keu kun mewöyök jibiga mi kondelma: Israel yeŋön gölme ek kutubingöra azi yahöt melaim etkiget anohotka köna ketaŋi ambi qetŋi Reihab yaŋön etkuaŋgita köyan köl etkiba köna kunöŋ etkumbuliga mosöta anohot. Yaŋön mötnaripkö ahakmeme mewö ahiga Anutunöŋ mi eka keuŋi jim teköi solaniyök. Mewö.
Nöŋön keuni ki kewö jim tekömam: Azi uŋaŋi qahö mi qamötŋi. Miaŋgö dop mötnarip ahakmemeŋi qahö miaŋön mönö köhömuŋi akza. Mewö.
O urumeleŋ alaurupni, eŋgöreŋök gwötpukŋan uruŋini wahöriga (“Tosatŋi yeŋgöreŋ pinjit mindiŋgöbin,” jiba) kusum eŋgieŋgi böhi akingö akepuk. Nini tosatŋi kusum eŋgiba nanini mötmötnini qahö mindiŋgöbin ewö, Anutunöŋ mi ehi qahö dop köliga keunini kewöta köhöikŋanök jim teköba miaŋgö dop likepŋi oŋgita ak neŋgima.
Mi kewögöra jizal: Nini körekŋan köna keu gwötpuk qiwitipkömakzin. Kunŋan nesilamŋi galöm köla keu qahö qiwitipkömakzawi, yaŋön mönö azi aködamunŋambuk sorokŋi akza. Yaŋön ölöp köhöiba malmalŋi pakpak mewöyök galöm köla malma.
Hosnöŋ (beosi) sihimnini tem kölmegöra ain injup numbuŋine ala kösönöŋ öröba miaŋön ölöp ölŋini ketaŋi jömuk mi mindiŋqindiŋ ak eŋgiinga anakze.
Mewöyök waŋge ketaŋi mieŋgö silikŋini mötmörime. Mieŋön ketaŋi aketka luhut köhöik-ŋan naŋgöm eŋgigetka köwet kutuba anakze. Keta bölökŋi akzemö, mi töndup anangö galömŋi pailöt yaŋön waŋge giliŋe tata sihimŋi wuataŋgöba stia lökuatŋi moröŋi miyök meleŋqeleŋ aiga waŋge ketaŋan miaŋgö dop meleŋda anakza.
Nesilamgö könaŋi mi mewöŋanök. Mi sileninaŋgö kitipŋi morörökŋa kun akzapmö, töndup ölöp keu ketaŋi könaŋi könaŋi miaŋön silenini memba öŋgöba jimakzin. Mönö ki mötmörinöŋ anök: Könöp jit-tökŋi moröŋan tereŋda geba ölöp jölöm jitŋe möndöba arökŋi keta bölökŋi jem kutuiga etpawak.
Nesilamninan mewöyök könöp bölam ewö akza. Mi sileni-naŋgö kitipŋi kitipŋi mieŋgö sutŋine tata qewöloŋgö kondotkondot namŋi akza. Mewö aiga könöp siagö Toŋan jönbölanŋan ohotiriba miaŋgöreŋ uwulamgöiga awamŋanök urukönöpnöŋ möndöba jeiga uru pakpak kutumutuba tölöhoiga malmalŋe ahakmemeŋi pakpak mi sanjöp ewö töwima.
Anutunöŋ yuai pakpak miwikŋaiyöhi, mi sömbup könaŋi könaŋi, nei me yuai bapŋinan köla ölölöŋgömakzei me köwetnöŋ maljei, mi ambazipnöŋ mölöwörim eŋgimeaŋgö dop akze. Mi lök köl tutuhuba mölöwörim eŋgigetka mire (köhömgep) akze.
Mewö akzemö, nesilamninan mönö sömbup kalŋi tandök akza. Mi möröm warabe (röbek) miaŋön kokolak qeqeŋi aka aŋamumu ewö öŋöŋgöba neŋgöhöba mem kömum neŋgimamgö jöjörömakza. Ambazip körekŋan mi mölöwöriba jöhöm waŋgi-bingö osimakze.
Nesilamninan Kembu Iwinini möpöseim etkimakzin aka likepŋe ambazip nanŋi kaisoŋgolom ewö miwik-ŋaim eŋgiyöhi, mi sait keunöŋ laŋ qesuahöm eŋgimakzin.
Numbu nesilam mohok miaŋön Anutugö qetŋi möpösei-makzin aka sait keunöŋ tosatŋi qesuahöm eŋgiba jimakzin. O urumeleŋ alaurupni, könaŋamŋinan mewö ahöi qahö dop kölja.
O sawölŋi aka kömbukŋambuk mi o jeŋi mohok miaŋgöreŋök uzumgöba korakzahot me qahö? Mewö qahö.
O urumeleŋ alaurupni, jogaŋ ipŋeyök danam (sam) mi ölöp asuhumakze me qahö? Mewöyök jaunöhök mandarina ölöp asuhumakze me qahö? Miaŋgö dop o sawölŋan köwuk kömbukŋambuknöhök uzumgö-mamgö osimakza. Mönö mi.
Eŋgö sutŋine daŋön mötkutukutubuk aka keu mindiŋgö-mawaŋgö dop akza? Kunöŋ “Mewö akza,” jime ewö, yaŋön mönö uruŋi mötkutukutuŋaŋgö dop memba et ala silikŋan guŋbönjönjöŋ ahakmemeŋi kondeli aukŋe asuhui ehinga dop kölma.
Miaŋön dop kölmapmö, uruŋine mututqutut ahöiga irimsesewöl mötököm-bukŋambuk möta körögisigisi aka nanŋini yuainöŋ qarimapköra köpösöŋgöba andöqeqe ahakze ewö, mötkutukutuŋini miaŋgöra mönö sileŋini öne kude memba öŋgöme. “Keu ölŋi wuataŋgözin,” jiba mönö ölŋi köyatibepuk.
Yeŋgöreŋ mötkutukutu mewöŋi mi gölmegö mötkutukutuya akza. Mi Suepnöhök qahö erakzapmö, ömewöröme yeŋön ambazip sölölöhöm eŋgiget jigetka Uŋa Töröŋan miaŋgöra wösöbirik ahakza.
Denike yeŋgö uruŋine mututqutut ahöiga irimsesewöl möta körögisigisi aka nanŋini yuainöŋ qarimapköra köpösöŋgömakzei, yeŋgö malmalŋine siksauk iliŋgösöŋ ahöiga silik aŋgöjörakŋambuk könaŋi könaŋi wuataŋgömakze.
Mi wuataŋgömakzemö, möt-kutukutu Suepnöhök erakzawi, miaŋgö könaŋi mutukŋi mi ahakmeme sarakŋi. Mötkutukutu sarakŋaŋgö silikŋi tosatŋi mi kewö: Luainöŋ malbingö ak eŋgiiga guŋbönjönjöŋ qakŋe tosatŋi ak eŋgiba keu bapŋe angetka Uŋa Töröŋan uruŋini kokolak qeiga tosatŋi bauköm eŋgibingö sihimŋi gwötpuk mötketka urumöt-mötŋinaŋgö ölŋi ölöpŋi ölöpŋi mi gwötpuk asuhumakze. Geŋmoŋ mosöta ambazip keuŋini bahösapsap qahö kewöta silesile silik qahö malje.
Luaiqeqe ambazipnöŋ luainöŋ malbingö möta miaŋgö kötŋi kömötketka ölŋi ahakmeme diŋdiŋi ahuiga oyaeŋkoyaeŋ malakze. Mewö.
Wani yuainöŋ bim aka aŋgururuk sutŋine kondori ahumakze? Nanŋini sihim kömbönaŋinan mönö wahöta sileŋini dop köliga ölöpŋi bölöŋan awöraŋgöyohotka bim aka aŋgururuk ahumakze.
Iŋini yuai könaŋi könaŋi membingöra sihimŋi köhöikŋi bökbök mörakzemö, mi eŋgö buŋaya qahö ahakza. Yuaigö eksihim möta eröm ota uruŋinan könöp jeiga ambazip eŋgugetka kömumak-zemö, töndup mi qahö memakze. Miaŋgöra yom jiba aŋgururuk aka bim qemakze. Iŋini Anutugöreŋ qahö köuluköba nanŋinak öne membingö mötzeaŋgöra mi qahö buŋa qem aŋgumakze.
Anutugöreŋ köulukömakzemö, töndup mi kewögöra qahö memakze: Uruŋinan qahö diŋgiiga yuai eŋgiiga mi mösöhöba nanŋini sihim kömbönaŋini bölöŋi meköba sileŋinaŋgö sösöŋgai akingöra möta ulerakze. Mi qahö dop köliga Anutunöŋ mi aŋgön kölakza.
O iŋini qesabulum ambazip ewö akze. Awanöm köna diŋdiŋi mosöta serowilin ahakzei, iŋini mönö miaŋgö dop Anutu mosöta urumeleŋgö kopa ambazip yembuk ala-ala aka moneŋ inapnöŋ göröken uruŋini jöhöba malje. Tandök mewöŋi aka miaŋön mönö Anutubuk kerök-kerök ahakze. Mi möt kutuze me qahö? Miaŋgöra kunŋan gölmegö sihim kömbönaŋi bölöŋi mekömamgöra uruŋi alakzawi, yaŋön mönö Anutugö kerökŋa ahakza.
Buŋa Kimbigö keu kun kewö ohoget ahöza, “Uŋaŋi Töröŋi urunine al neŋgii maljawi, Anutunöŋ i sihim kömbönaŋi mieŋön kokolak qem waŋgiiga malja.” Keu mi omaŋa könaŋi qahö mötmöribepuk.
Keu mi omaŋa qahöpmö, iŋini miaŋgö dop sihimŋini törörök Anutugöreŋ alme ewö, yaŋön mönö kalem möriamŋi önöŋi qahö eŋgimakŋa. Miaŋgöra Buŋa Kimbi ki jiba ohoget ahöza: “Anutunöŋ söŋgöröqök ambazip tuarenjoŋ ak eŋgimakzapmö, uruŋini memba et alakzei, ia kalem möriam eŋgimakza.”
Miaŋgö dop iŋini mönö uruŋini kewöta Anutugö keu bapŋe anda malmemö, Bölöŋaŋgö Toŋi tuarenjoŋ ak waŋgigetka eŋgömosöta söröreiba misiŋgöba anma.
Mönö Anutubuk jöhöjöhö aka kösutŋe kagetka yaŋön embuk jöhöjöhö aka kösutŋine kinma. Siŋgisöndok megetka böröŋinan töwiiga Jisösgö sepŋan mi saŋgoŋmapkö köuluköme. Uruŋinan julkuliga an qem kam qem laŋ aketka uruŋinan tölöhoiga köl könjörat eŋgii sarakŋi akŋegöra köulukömakŋe.
Mönö dabökokorokŋini möt kutuba jiŋgeŋ köla wösöbirik möta silata sahötme. Gön köisirikŋini mosöta meleŋda amburereŋ akŋe. Sösöŋgaiŋini mosöta wösöbirik möt aŋgume.
Mönö Kembugö jeŋe memba et al aŋgugetka yaŋön mem wahöt eŋgima. Mewö.
Urumeleŋ alaurup, andönöŋ qeqe keu mönö kude jim aŋguba malme. Kunŋan keu mewö yöhösaŋ jiba urumeleŋ alaŋaŋgö keuŋi jim teközawi, yaŋön mönö Anutugöreŋ köna keu jim teköba memba et alja. Gi Anutugöreŋ köna keu jim teköba göragöra ala mewö miaŋön mi qahö tem kölakzanmö, mi silebile memba timbiqimbilim azia aka maljan.
Anutunöŋ köna keu jim kutum neŋgiba miaŋgö dop mönö keunini kewöta jim teköiga ayuhubin me ak kömum neŋgiiga oyaeŋkoyaeŋ akin. Yaŋönök jimtekötekö Tonini akzapmö, gi mönö nangahöra “Niŋia akzal?” jiba alagi kewöta keuŋi jim tekömakzan? Mewö.
Mönö kezap alget! Tosatŋi iŋini sile memba kewö jimakze, “Nini merak me uran ki mosöta taon mi me mi miaŋgöreŋ anda kölköl-örörö aka moneŋ ketaŋi öröba yambu (yara) mohok malin teköiga miaŋgöreŋ liliŋgöba kabin.” Nöŋön miaŋgöra kewö jibi mötme:
Malmalŋini uran denöwö malmei, iŋini mi qahö möt kutuze. Eŋgö malmalŋinaŋgö könaŋi mi denöwö? Mi köwak kousugö dowa ahözawa, nalö töröptökŋi asuhuba ayapköma.
Miaŋgöra eŋön mönö kewö jigetka dop kölma, “Kembugö jit sihitŋan neŋgöra mewö ahöiga jebuk malbin ewö, mönö mewö mewö aka membin.”
Mewö qahö jimakzemö, öne töhön jakbak-öraŋböraŋ aka nanŋini sileŋini memba öŋgöba möpösei-makze. Ahakmeme pakpak mewöŋi miaŋön mönö bölöŋi akza.
Keuni jim tekömamgöra kewö jizal: Kunŋan silik ölöpŋi aka memawaŋgö dop aka miaŋgö könaŋi möt kutubagun mi qahö aka memawi, yaŋön mönö siŋgisöndok akza. Mewö.
O ambazip sukinapŋinambuk, iŋini kezap ala keuni ki mötket: Kahasililiŋ sihimbölö qakŋine öŋgömawi, miaŋgöra mönö amburereŋ aka silata sahötme.
Moneŋ sukinapŋinan mönö gisahöba gororoŋgöza. Kezaploŋloŋ jijilukut yeŋön opo malukuŋini yöhöqöhötiba nemakze.
Iŋini nalö teteköŋi kewöŋe goul, silwö aka yuai tosatŋi qaknöŋ qaknöŋ qezaköget ahözawi, mi kahawet muetmuetnöŋ turum teköba törom (rust) memba ahöza. Törom kahawet miaŋön dangunu ewö ahöba könaŋini nalö teteköŋe kewö kondelma: Iŋini malmalŋini moneŋ inapnöŋ jöhöba mösöhögetka pömsöm qeiga ayuhume. Törom kahawet miaŋön mönö könöp bölam ewö sile busuŋini mewöyök mem bölima.
Ki mötmöriget: Nup meme ambazip nupŋine barö memba siri uret qözöla malgeri, iŋini yeŋgö töwaŋini ekbonep möta aŋgön kölget. Iŋini yeŋgöreŋ sahöt irikurukŋini mötze me qahö? Silatŋini miaŋön mönö Kembu Anutu, kukösum pakpakö Toŋaŋgö kezapŋe gem teköiga mötza.
Iŋini gölmenöŋ ki yuai könaŋi könaŋi sesegilgil buŋa qem aŋguba siyoŋsayoŋ qahö mala silegö sösöŋgai algetka nahömŋini dop köl eŋgiiga malget. Gölmegö kelök möriamŋan jöhöm eŋgiiga laŋ mala nem qarip ketaŋi aka malje. Anutunöŋ keuŋini jim teköiga eŋguget kömumeaŋgö nalöŋinan kam kuŋgumawi, mönö nalö miaŋgöra jöjöröba kelökŋinambuk aka malje.
Ambazip qewöloŋini qahö iŋini qahö tuarenjoŋ ak eŋgigetka töndup keuŋini jim teköba laŋ eŋguget kömumba malget. Mewö.
O urumeleŋ alaurupni, iŋini Kembunöŋ kaŋgotmapköra mamböta nalö sutŋe kiaŋgöreŋ mönö mökösöŋda lömböt bisiba kinme. Mewö kinda kölkömöt azigö tandökŋi mötmörime: Yaŋön nene gölmenöŋ kömöta kinda ölŋi söŋgöröŋi öŋgöŋgöŋi asuhumapköra kapaŋ köla mambörakza. Kapaŋ köla mamböta mali maliga kie bedu nalöŋan kaiga kunbuk mamböriga kömunjaŋ kie uru nalöŋan kam kuŋgumakza.
Eŋön mewöŋanök mönö mökösöŋda lömböt bisiba kinme. Kembunöŋ kunbuk kamawaŋgö nalöŋan törizawaŋgöra aka mönö uruŋini qezaköba böŋ qeba kinme.
O urumeleŋ alaurupni, Anutunöŋ keuŋini jim teköi lömböt miwikŋaibepuköra mönö nanŋini sutŋine jimoŋgot kude aka uruŋinan irikuruk kude jim aŋgumakŋe. Mötket, jimtekötekö Toŋan mönö dopdowiba naŋgunöŋ kinja. Mewö.
Urumeleŋ alaurupni, kezapqetok ambazip yeŋön mönöwök Kembugö qetŋe Buŋa keu jigetka kahasililiŋ mem eŋgigetka möta töndup mökösöŋda lömböt bisiba kapaŋ köla malget. Eŋön mönö yeŋgö tandökŋini mötmöriba köna lasupŋini wuataŋgöba malme.
Tosatŋan kapaŋ köla lömböt bisiba mala luhut algeri, nini yeŋgöra “I-ia simbawoŋ!” jizin. Azi qetŋi Job (Hiobe) yaŋön kahasililiŋ möta töndup kapaŋ köla luhut alöhi, mi mötze. Luhut aliga teteköŋe miaŋgöreŋ Kembunöŋ ak kömukömu Toŋi aka neŋgehorimakzawi, yaŋön mönö oyaeŋkoyaeŋi waŋgiiga malök. Mönö mi mötmörime. Mewö.
O urumeleŋ alaurupni! Keu kötŋi mutukŋi kun ki jimam. Iŋini keu mi me mi jimei, mi jöjöpaŋ keunöŋ kewö kude jim köhöime, “Keuni ölŋi qahö akza ewö, Suep Toŋan ölöp lömböt ali qakne öŋgöma me gölme toŋan mereŋ mumbaköiga gölmenöŋ turum niŋgima.” Keu mi me jöjöpaŋ keu tosatŋi mewöŋi miaŋön mönö keuŋini kude jim köhöime. Mewö qahöpmö, oŋ-keugöra möta “Oŋ!” miyök jime aka qahöp-keugöra “Qahö!” jime. Pötagororoŋ keu jigetka Anutunöŋ keuŋini jim teköba likepŋi meleŋni qakŋine öŋgöma. Mewö.
Mötnarip ambazip eŋgöreŋök kunŋan qemjem-mamje-ŋambuk malja ewö, yaŋön mönö Anutu köuluköma. Kunŋan sösöŋgainöŋ malja ewö, yaŋön mönö liŋet köla Anutu möpöseima.
Eŋgöreŋök kunŋan kawöl yöhöi malja ewö, yaŋön mönö mötnarip könagesögö jitŋememe öröm eŋgiiga kaba Kembugö qetŋe kelöknöŋ sileŋe miriba yaŋgöra köuluköme.
Mötnarip qakŋe köulukögetka Kembunöŋ kawöl ambazip mi amöt qem waŋgii ölöwaka kunbuk wahötma. Siŋgisöndok aka kawöl miwikŋaiyök ewö, Anutunöŋ mönö siŋgisöndokŋi mi saŋgoŋda mosötma.
Mewö aiga Anutunöŋ amöt qem eŋgii ölöwakŋegöra mönö siŋgisöndokŋini jim miwikŋaim aŋguba bauköm aŋguba Anutugö köulukömakŋe. Ambazip solanŋi kunŋan uruŋi qezaköba Anutu köulukömawi, miaŋgö ölŋan mönö wewelipŋambuk asuhuma.
Miaŋgö söpsöpŋi kun mi kezapqetok azi qetŋi Elaija (Elia). Yaŋön gölme azi naninaŋgö dowa malök. Yaŋön kie qahö kamapköra uruŋi qezaköba kapaŋ köla köuluköiga kienöŋ yambu (yara) karöbut aka köiŋ 6 miaŋgö uruŋe gölmenöŋ qahö erök.
Nalö mi teköiga kunbuk köuluköiga suep injaŋ köla kie yöhöba bedu meiga nene kunbuk töŋgöniba asuhuyök. Mewö.
Urumeleŋ alaurupni, eŋgöreŋök kunöŋ keu ölŋaŋgö könaŋi qiwitipköba jaŋjuŋ aniga kunŋan i miwikŋaiba köna ölŋe kunbuk waŋgita alma ewö,
miaŋgöra mönö kewö mötmörime: Siŋgisöndok ambazip kunŋan jaŋjuŋ könaŋe aniga alaŋan i miaŋgöreŋök waŋgiriga uruŋi löwörii kunbuk meleŋmawi, yaŋön mönö qahö kömum köhöima. Alaŋan i könöp sianöŋ gebapuköra aŋgön köl waŋgiiga Anutunöŋ siŋgisöndokŋi sehisehiŋi mi saŋgoŋda köl turuma. Mewö.
Anutunöŋ ambazip nanŋaŋgöra möwölöhöm neŋgiiga neŋgöreŋök iŋini tosatŋan Israel mosöta prowins qetŋini Pontus, Galesia, Kapadosia, Eisia aka Bitinia miaŋgöreŋ deŋda anda malje. Pitö nöŋön Jisös Kraistkö melaimelai azi aposol aka embuk keu eraum mötpingöra kimbi ki ohozal.
Iwi Anutunöŋ qeljiŋe möpŋaŋgö möpŋe mötmöt areŋ ali ahöiga miaŋgö dop Uŋa Töröŋan iŋini mem sarahim eŋgiiga Anutugö buŋaŋi aket. Anutunöŋ iŋini Jisös Kraistkö jitŋi tem kölmegöra möwölöhöm eŋgiiga Kraistkö sepŋan qewösahöi eŋgömiriba saŋgoŋ eŋgimakza. Anutugö kalem möriamŋan mönö uruŋini dop sehiiga luainöŋ malme. Mewö.
Neŋön Kembunini Jisös Kraistkö Iwiŋi Anutu i kewögöra möpöseimakin: Anutunöŋ ak kömukömu ketaŋi neŋgiba neŋgömeiga ahuahu dölökŋi ahuin. Ahuahu dölökŋi ahuba Jisös Kraistnöŋ guliba kömupnöhök wahöröhi, neŋön miaŋgö dop guliba wahöta oyaeŋkoyaeŋ akingö jörömqöröm aka maljin.
Oyaeŋ-koyaeŋ buŋa qem aŋgubingöra jörömqöröm aka al mambörakzin. Anutunöŋ oyaeŋkoyaeŋ mi urumeleŋ alaurupŋi neŋgimapköra Suep mire ali ahöza. Miaŋgöreŋ ahöba qahö sahaha kahawet memba töwiba gisahöba ayapköma.
Mötnarip köl gulime ewö, Anutugö ösumŋan sel jöhöba kölközizip eŋgiiga Suepkö buŋaya malgetka Jisösnöŋ ölöp eŋguaŋgiriga Suepnöŋ öŋgöba oyaeŋko-yaeŋ akŋe. Anutunöŋ Amötqeqe Toŋaŋgö könaŋi nalö teteköŋe mewö indel teköiga ambazip jim asarim eŋgibingöra aka ahöza.
Oyaeŋkoyaeŋ akingöra söŋgaiba maljemö, gölmenöŋ malinga Anutunöŋ esapesap Toŋi qahö jöhöiga lömböt aŋgösirip könaŋi könaŋi asuhugetka sihimbölö miwikŋaiba möta malje. Nalö töröpŋi mewö malmemö, mi töndup sösöŋgai aka malje.
Anutunöŋ esapesap qahö jöhöiga qakŋine öŋgöba mötnaripŋinaŋgö tandökŋi kewörakza. Köt ölŋi köhöikŋi goul miaŋgö söŋgöröŋan mönö guli dötnam oŋgitzapmö, töndup nalö kunöŋ ayapköm teköma. Nalö töröpŋaŋgöra aka ambazipnöŋ goul mia kun könöpnöŋ delasi ohoba ölŋan gizikörörök ahöbapuköra kewöta esapkömakze. Miaŋgö dop iŋini ölŋa törörök möt nariba kin köhöimakze me qahö, esapesapnöŋ mönö miaŋgö könaŋi kondelakze. Anutunöŋ uruŋini ölŋi kewöriga goul kewögöra oŋgitmapköra mötza: Mötnaripŋinan pöwöwöm köhöikŋi aiga söŋgöröŋi öŋgöŋgöŋan goul silwö gwötpuk oŋgita nalö teteköŋi qahö bauköm eŋgii dop kölma. Mewö eŋgehi dop kölma ewö, Jisös Kraistnöŋ kunbuk asuhumawaŋgö nalöŋe mönö möpöseim eŋgiiga Anutugö jeŋe qetbuŋa miwikŋaiba aködamunŋinambuk akŋe.
Iŋini Kraist qahö eka töndup jöpaköm waŋgiba malje. Nalö kewöŋe Kraist qahö eka töndup möt narim waŋgimakze. Mewö aka sösöŋgai sorokŋi aködamunŋambuk söŋgaimakze. Sösöŋgaiŋini miaŋön mönö jitnöŋ jijigö dop qahö akza.
Iŋini Jisös möt narigetka amöt qem eŋgiiga letotket. Mötnaripŋinaŋgö tohotŋi mi Suep mire eu ahöza. Anutunöŋ uŋaŋini eŋgömeiga eŋön euyaŋgöreŋ öŋgöba tohot mi zilaŋ misirimegö möta sösöŋgai ahakze. Mewö.
Kezapqetok ambazip yeŋön amötqeqegö könaŋi jaruba Anutu köuluköba qeqesi ala möt kewöta mala kotket. Mewö mala Anutunöŋ kalem möriam eŋgimapkö möt asariba miaŋgö kezapqetok keuŋi mi qeljiŋe jiba mala kotket.
Kraistkö Uŋa Töröŋan kezapqetok ambazip sölölöhöm eŋgiba asuhumapkö keuŋi indela saŋep ala kewö jii mötket, “Kraistnöŋ sihimbölö möta miaŋgö andöŋe asakmararaŋ aködamunŋambuk miwikŋaiba asariba malma.” Mewö jiiga möta Amötqeqe Toŋan wani nalönöŋ aka dendenöwö asuhumawi, miaŋgö könaŋi jaruba qeqesi ala möt kewöta malget. Mewö mala söpsöp keuŋi keuŋi qeljiŋe naŋgöba jiba mala kotket.
Amötqeqe Toŋaŋgö könaŋi jaruba qeqesi ala möt kewöta malgetka Uŋa Töröŋan mötmöt kewö indel eŋgiba jiyök, “Iŋini mönö nanŋini welenŋina kude qem aŋgumemö, ambazip könaŋgep ahuba keuŋini oyoŋmei, mönö i bauköm eŋgiba malme.” Mewö jiba kezapqetok keu eŋgiyöhi, nini tosatŋan mi nalö kewöŋe liliköba jim asarim eŋgiinga mötket. Kraistnöŋ Uŋa Töröŋi Suepnöhök melaiiga eta ambazip sölölöhöba inahöm eŋgiiga Ölöwak Buŋa jiba uru kuŋgum eŋgiba malgeri, yeŋön Buŋa keu miyöhök jiba malget. Kezapqetok keu miaŋgö ölŋi asuhuiga Suep garataurupninan mewöyök mi uba eka könaŋi möt asaribingö awöweŋgöba malje. Mewö.
Buŋa keuŋi mewö ahözawaŋgöra eŋön mönö uruŋini Anutugö nupköra ala opoŋini öröget yöhöiga mem kurukŋini memba kinme. Mönö böŋ qeba nanŋini ahakmemeŋini galöm köl aŋguba malme. Jisös Kraistnöŋ kunbuk asuhuba miaŋgö nalöŋe kalem möriam eŋgimawi, mönö miaŋgöra al mamböta jöröm-qörömŋini pakpak miaŋgöreŋ ala malme.
Anutugö nahönbörat-urupŋan keuŋi tem kölakzei, eŋön mönö miaŋgö dop köna sarakŋi wuataŋgöba malme. Mutuk gukmaulem tönpin malgetka nanŋini sihim kömbönaŋini bölöŋan yeyaseŋseŋ mem eŋgigetka laŋlaŋ malget. Mewö malgetmö, nalö kewöŋe ahakmemeŋini mönö sihim mieŋgö dop kude toroqeba aka memba malme. Laŋ siksauk malbepuköra mönö galömŋini mem aŋguba malme.
Laŋ siksauk qahöpmö, Anutu sarakŋan eŋgoholiga eŋön mönö mewöyök yaŋgö dop ahakmemeŋini pakpak miaŋgöreŋ sarakŋi aka malme.
Buŋa Kimbigö keu kun kewö ohoget ahöza, “Nöŋön töröŋi sarakŋi maljalaŋgöra nöŋgö buŋani eŋön mönö sarakŋi aka malme.”
Anutugöra “Iwinini!” jiba ösumŋi köl örömakzini, yaŋön iwi ölöpŋaŋgö dop ambazip tosatŋi qahö neŋgek soriba tosatŋi qahö qepureim eŋgimakza. Körek neŋgö ahakmemenini mönö dop mohotnöŋ kewöta mohot mohot neŋgö keunini jim teköma. Miaŋgöra Anutu töröŋaŋgö buŋaya akze ewö, mönö gölmenöŋ kusukŋi malmeaŋgö dop sarakŋi aka malme. Jitŋinanök qahöpmö, ahakmemeŋinan mönö Anutugö jitŋi oŋgitpinpuköra sömbuŋini möta malme.
Mewöyök Anutunöŋ sohopŋini meyöhaŋgö könaŋi mötagun mönö sarakŋi aka malme. Ambösakonurupninan tandö lopioŋ mötmöt laŋ wuataŋgöba ahakmeme omaŋi kondel neŋgigeri, Anutunöŋ iŋini yeŋgö dop toroqeba laŋ malbepuköra bohonŋini öŋgöŋgöŋi gila sohopŋini meyök. Bohonŋi mi silwö goul oŋgita gilöhi, mi mötze. Gölmegö moneŋ inap ayapkömawaŋgö dop akzawi, yuai mewöŋi miaŋön bohonŋini qahö meyök.
Miaŋön qahöpmö, Kraistkö sepŋi söŋgöröŋi öŋgöŋgöŋi miaŋön mönö bohonŋini meyök. Kraistnöŋ lama moröŋi solanŋi uzi poretŋi qahö tandök aiga jöwöwöl ohohogö tandök qegetka sepŋi mokoyök. Miaŋgöra mönö sarakŋi aka malme.
Anutunöŋ mutuhök Suep gölme qahö miwikŋaim etkiba nalö miaŋgöreŋök Kraist möwölöhöba sohopnini memapkö nup areŋ mi lök qeljiŋe ala areŋgöyök. Mi areŋgöiga ahöi mala kota malgetmö, nalö teteköŋe kiaŋgöreŋ iŋini ölöwakŋegöra aka indeli aukŋe asuhuyök.
Kraistnöŋ nam köl eŋgiiga ölöp Anutu möt narim waŋgimakze. Anutunöŋ Kraist mem gulim waŋgii kömupnöhök wahöriga asakmararaŋ al waŋgii malja. Mewö maljawaŋgöra aka iŋini Anutu möt nariba kinda yuai pakpak jiyöhi, miaŋgö dop ahakŋapkö jörömqöröm ak waŋgimakze.
Jörömqöröm ak waŋgiba keu ölŋi tem kölgetka Kraistkö sepŋan köl könjörat mem eŋgiiga malme. Mewö mala ölöp urumeleŋ alaurupŋini geŋmoŋi qahö jöpaköm eŋgiba malme. Urukönömŋini pakpak miaŋön mönö kapaŋ köla törörök urukalem ak aŋguba malme.
Malmal köhöikŋaŋgö keuŋi miaŋön mönö nam köl eŋgiiga ahuahu dölökŋi ahuget. Gölmegö keu kusukŋi kunŋan qahö nam köl eŋgiiga Iwi ketaŋaŋgö nahönböraturupŋi aket. Anutugö keuŋan mönö qahö ayapkömapmö, teteköŋi qahö zeŋ ahöm öŋgöma.
Keu miaŋgö könaŋi mi Buŋa Kimbinöŋ kewö ohoget ahöza: “Ambazip pakpak iŋini mönö gwözözak luplup tandök akze. Aködamunŋini pakpak mi juraŋi asakasak-ŋinambuk tandök akza. Gwözözak luplupnöŋ mönö soholiba gororoŋgögetka juraŋinan buratiba teköqeköba etme.
Mewö etmemö, Kembugö Buŋa keu malmal köhöikŋi neŋgimakzawi, miaŋön mönö teteköŋi qahö ahöm köhöiba ahöm öŋgöma.” Buŋa keu miaŋön Ölöwak Buŋaya aiga tosatŋan mi jim asarim eŋgigetka mötze. Mewö.
Buŋa keu mötzeaŋgöra mönö bölöŋamŋini pakpak köteköba gilme. Geŋmoŋ köŋbiŋ pakpak mosötme. Ahakmeme silesile mi sisitŋi memba tököme. Körögisigisi aka andöqeqe keu yöhösaŋ ahakzei, mi pakpak mönö qekögetka et teköma.
Morösepsep geŋmoŋini qahö yeŋön juzu nembingörök möta awöweŋgömakze. Eŋön mönö miaŋgö dop Buŋa keu qahö möwöramgögeri, mi urukönömŋine albingö awöweŋgöba malme. Mewö mala möt-naripŋini köl guligetka qarim köhöiiga letota mala oyaeŋkoyaeŋ akŋe.
Buŋa Kimbigö keu kun kewö ahöza, “Nene kun nepöleköba nahömŋi mötkeri, miaŋgö dop Kembu ölöpŋi yambuk qekötahöba nahömŋi mötket.” Keu miaŋgö dop Kembugö nahömŋi mötze ewö, mönö Buŋa keunöŋ qarim köhöiba malme.
Kraistkö söpsöp keuya jimam: Kraistnöŋ wahöta Anutugö tandö kömbönaŋi aka malmal köhöikŋaŋgö wötŋi akza. Iŋini mönö yaŋgöreŋ kaba kunbuk letotme. Ambazipnöŋ tandö kungöra “Köt omaŋi,” jiba andö qeba mosötketmö, Anutunöŋ i Amötqeqe Toŋi akŋapköra möwölöhöba yaŋgöra möri bohonŋi öŋgöŋgöŋi ketaŋi akza.
Kraistköreŋ kaba guliba nanŋinak mewöyök köt jamönjiŋ malmalŋinambuk ewö akŋe. Mewö aka mal köhöigetka Suepkö mitimqeqe yaŋön eŋgömemba uruŋini möhamgöiga köhököhöi miwikŋaiba urugö malmalgö jöwöwöl jike ölŋi akŋe. Uŋa Töröŋan uruŋine mala sölölöhöba mem letot eŋgiiga jöwöwöl jike miaŋgö jike nup galöm sarakŋi aka kinme. Uŋa Töröŋan nam köla inahöm eŋgiiga tem köla Anutugö waikŋi memba möpöseim waŋgiba malme. Mewö malgetka Anutunöŋ eŋgeka Jisös Kraistköra aka ahakmemeŋini mewöŋaŋgö sihimŋi möta malma.
Buŋa Kimbinöŋ keu kun kewö ahöza: “Eket, Anutunöŋ mönö köt tandö kun möwölöhöba Zaion kunduŋe Israel kambu uruŋine kömötpiga tandö kömbönaŋi guli damandaŋ (milyön Kina) ewö akŋa. Denike yeŋön tandö pöwöwöm köhöikŋi mi möt narim waŋgimakŋei, yeŋön mönö yaŋgöra aka gamu qahö möta malme.”
Möt narim waŋgiba maljei, eŋgö jemesoholŋine mi tandö kömbönaŋi aködamunŋambuk akzapmö, tosatŋan uruŋini qahö meleŋda maljei, yeŋgö jeŋine mi Buŋa keu kiaŋgö dop ahöza: “Miri meme yeŋön ‘Köt omaŋi,’ jiba tandö kun andö qeba mosötkeri, tandö miaŋön mönö tandö kömbönaŋi ahök. Könaŋgep tandökŋi ain ewö miwikŋaiget. Tandö pöwöwöm köhöikŋi mewöŋan tiŋgitpawak ewö, mirinöŋ mönö gororoŋgöba eta kölbawak.”
aka Buŋa keu kun kewö ahöza, “Ambazipnöŋ köt jamönjiŋ miaŋgöreŋ tötaŋgöba eŋguiga miaŋön mönö eŋgum mizit ak eŋgima.” Yeŋön Buŋa keu qahö tem köla nanŋini imbi wuataŋgö-makzeaŋgöra aka tötaŋgöba erakze. Anutunöŋ mewö areŋgöm eŋgiyöhaŋgö dop erakze.
Yeŋön mewö erakzemö, eŋön ambazip kambu qainŋi kun kewö akze: Anutunöŋ iŋini nanŋaŋgöra möwölöhöm eŋgiiga qainŋi kun akze. Anutunöŋ söŋaupnöhök eŋgoholiga asakŋi wewelip-ŋambuk miaŋgöreŋ aŋgota jike nup galöm kambu sarakŋi akze. Aŋgöletot aködamunŋambuk memba malöhi, miaŋgö Buŋa keuŋi mi jim asaribingöra eŋgoholök. Eŋgoholiga Anutugö buŋa könagesöŋi mala Kiŋ Kembugö jembonurupŋi aka nupŋi liliköba memakze.
Mutuk Buŋa Kimbigö keu kungö dop “simbisembel laŋ malgetmö,” nalö kewöŋe uru jöhöm aŋguba kutulaŋgöba “Anutugö urumeleŋ könagesö kambu” aka malje. Mutuk Anutugö ak kömukömugöra “gukmaulem malgetmö,” nalö kewöŋe “eŋgehoriiga kalem möriamŋi ölöp möt kutuba malje.” Mewö.
O wölböt alaurupni, Suepkö buŋaya aka gölmenöŋ ki kusuk kiana maljei, nöŋön eŋgö uruŋini kewö kuŋgumam: Silegö sihim kömbönaŋini bölöŋan galöm köl eŋgibapuköra mönö nanŋini aŋgön köl aŋgume. Sihim murutŋi murutŋi mieŋön mönö uruŋini mem bölimegöra bim qemakze.
Uruŋini qahö meleŋgeri, yeŋgö sutŋine ahakmemeŋini ölöpŋanök aka memba malme. Tosatŋan iŋini bölöŋi meme ambazip ewö keunöŋ jim bölim eŋgimakzei, yeŋön ahakmemeŋini ölöpŋi eka könaŋamŋini törörök möt asarigetka mötmötŋinan uteköma. Mötmötŋinan uteköiga nanŋini siŋgisöndokŋini aka möt sohosohoŋini ek kutuba uruŋini meleŋda Kraist asuhumawaŋgö nalöŋe eŋgöra aka Anutu möpöseim waŋgime.
Anutunöŋ malmal areŋgöiga ambazip tosatŋan galöm köl neŋgimakze. Kembugö qetŋi bisize ewö, eŋön mönö körek yeŋgö keu bapŋe anda malme. Kiŋ aka ministö yeŋön bohonŋini akzei, iŋini mönö yeŋgö jitŋini tem köla malme.
Kiap aka gawönö yeŋgö jitŋini mewöyök tem köla malme. Yeŋön ambazip bölöŋi akzei, yeŋgö keuŋini kewöta likepŋi meleŋ eŋgimakzemö, ölöpŋi ahakzei, yeŋgö qetŋini möpöseimakze. Anutunöŋ miaŋgöra aka gawman ambazip al eŋgiiga malje.
Anutugö jit sihitŋan mönö kewö ahöza: Kezapjupjup ambazip gukmaulem kinda eŋgöra uruqahö keu omaŋi omaŋi jimakzei, iŋini mönö ahakmeme ölöpŋi aka memba miaŋön yeŋgö numbuŋini muhungögetka ölöŋ malme.
Anutunöŋ bölöŋaŋgö kösö gwaröŋeyök pösat eŋgiiga lolohogeri, iŋini mönö miaŋgö dop ahakmeme solanŋi aka memba malme. Mewö malmemö, bölöŋamŋini turumegöra “Kösö gwarönini qahö solanŋi (fri) maljin,” jiba miaŋgöreŋ möndöba nanŋini imbiŋini kude wuataŋgöme. Mewö qahöpmö, Anutugö jitŋi tem köla welenŋi qemakzei, mönö miaŋgö dop gwarö qahö malme.
Ambazip körek mönö göda qem eŋgiba malme. Urumeleŋ alaurupŋini mi urukönömŋinan jöpaköm eŋgiba malme. Anutugö keuŋi oŋgitpinbuköra mönö sömbuŋini möta malme. Kiŋ aka ministöurupŋini yeŋgöra mönö mötket öŋgöiga göda qem eŋgiba malme. Mewö.
Welenqeqeurup iŋini mönö ketaŋamŋinaŋgö keu bapŋe anda göda pakpak kondel eŋgiba malme. Urubönjöŋnöŋ galöm ölöpŋi ak eŋgimakzei, yeŋgörök qahöpmö, öröm ureim ak eŋgimakzei, mi mewöyök törörök göda qem eŋgiba malme.
Denike yeŋön Anutugö jitŋaŋgö dop ambazip göda qem eŋgiba malgetka töndup könaŋi qahöpmö, öne kahasililiŋ ak eŋgigetka sihimbölö möta kapaŋ köla mökösöŋmakzei, Anutunöŋ mi eka likepŋi meleŋda kötuetköm eŋgiiga simbawoŋ akze.
Bölöŋi aketka kömbinöŋ eŋgugetka mi möta mökösöŋda kinme ewö, nanŋinaŋgöra mönö denöwö aka mötket öŋgöbawak? Dopŋine eŋgugetka qetbuŋaŋi-nambuk qahö akŋe. Mewö qahöpmö, ahakmeme ölöpŋi akeraŋgöra aka sihimbölö miwikŋaiba mökösöŋda malme ewö, Anutunöŋ mönö miaŋgö likepŋi meleŋda kötuetköm eŋgiiga simbawoŋ akze.
Kraistnöŋ mewöŋanök eŋgöra aka sihimbölö möta silik ölöpŋi kondel eŋgiyök. Miaŋgöra iŋini mönö yaŋgö köna tamböŋi mötöteiba sihimbölö möta mökösöŋda malmegöra eŋgoholök. Mewö mala simbawoŋ akŋe.
Buŋa Kimbigö keu kun kewö ahöza, “Yaŋön siŋgisöndok kun qahö ahök aka yaŋgö numbu jitŋeyök muneŋ keu kun qahö erök.” Iŋini keu miaŋgö dop aketka dop kölma.
Ambazipnöŋ uruqeqe keu töhöreŋ Kraist gwötpuk jim waŋgigetka kitipŋi kun qahö meleŋnök. Sihimbölö ak waŋgigetka möta kitipŋi mekömamgö qahö töröpköm eŋgiyök. Mewö qahöpmö, Anutunöŋ keu diŋdiŋanök jim tekömakzawi, mönö i möt nariba keuŋi yaŋgö böröŋe ala jim tekömapkö mambörök.
Kraistnöŋ neŋgöra kapaŋ köla siŋgisöndok andö qeba ahakmeme solanŋi wuataŋgöba malbingöra aka sihimbölö mörök. Mi möri Buŋa Kimbigö dop “sileŋi qegetka uzi asuhuyöhaŋgöra aka Anutunöŋ iŋini mem ölöwak eŋgiyök.” Ölöwakŋegöra mönö “nanŋak siŋgisöndoknini memba sileŋe aŋguba” maripomnöŋ öŋgöba kömuyök. Miaŋgöra iŋini mönö Kraistkö dop sihimbölö möta mökösöŋgögetka ölöwakŋa. Siŋgisöndokö esapesapnöŋ öröm neŋgiiga miaŋgöreŋ mönö qamöt tandök aka köhömuŋi malbin.
Mutuk iŋini “lama ewö jaŋjuŋ anda kaba laŋlaŋ malget.” Mewö malgetmö, nalö kewöŋe uruŋinaŋgö galömŋaŋgöreŋ liliŋgöba kaba malje. Yaŋön iŋini lama ewö sel jöhöba köyan köl eŋgimakza. Mewö.
Anutu welen qebingö keuŋi lök jizalmö, ambi iŋini mönö mewöŋanök apurupŋini yeŋgö keu bapŋe anda malme. Mewö malgetka apurup tosatŋan Buŋa keu qahö tem köla maljei, yeŋön mönö mewöŋanök anömurupŋini yeŋgö ahakmemeŋini eka uruŋini meleŋbeak. Uruŋini meleŋda malmalŋini Kraistkö böröŋe almegöra Buŋa keu jitŋinanök qahö jimemö, Kraistkö könaŋi mönö silikŋinan kondel eŋgigetka ek asaribeak.
Ahakmeme sarakŋi diŋdiŋi aka memba Anutugö jitŋi oŋgitpepuköra keŋgötŋini mötketka azinöŋ mewö eŋgek yakögetka Kraistpuk qekötahöba malbingö sihimŋini ahubawak.
Silegö aködamunŋinanök mönö kude mem öŋgömakŋe. Nöröp sawaŋini qeba gawasu könaŋi könaŋi kude ala minjiŋda öŋböŋ kude memba malme. Kösasorom goul yuainöŋ sileŋini kude meŋölöm aŋgume. Sileötaŋ qetpuk sorok aködamunŋambuk mi kude mem aŋgume.
Mewö qahöpmö, aködamunŋini ölŋi mi mönö töp megetka uruŋine ahöma. Uŋaŋinan luainöŋ bönjöŋ malgetka aködamunŋini ölŋi miaŋön tölapŋe ahöba mönö nalö kunöŋ qahö ayapköma. Urubönjöŋ malgetka Anutunöŋ eŋgeka möri öŋgömakŋa.
Mönöwök ambi sarakŋi yeŋön Anutubuk kinda jörömqöröm ak waŋgiba yuai pakpaköra mamböta malgeri, yeŋön mewöyök uruŋinaŋgö aködamunŋinan meŋölöm aŋguba apurupŋini yeŋgö keu bapŋe anda malget. Mönö ambi mieŋgö dop aka malme.
Saranöŋ apŋi Abraham tem köl waŋgiba “Azi kembuni!” jiba ohola malök. Iŋini mewöyök zeŋ kinda nup ölöpŋi ölöpŋi memba awösamkakak kinda yuai kungöra jönömŋini qahö undui apurupŋinambuk malme ewö, mönö Saragö dop ambi aköda-munŋinambuk aka malme.
Ambi yeŋön ösumŋini eretŋi akzemö, töndup malmalgö kalem möriamŋi mi azibuk öröröŋ buŋa qem aŋguba malje. Ösumŋini eretŋi akzeaŋgöra azi mohot mohot iŋini mönö anömurupŋini törörök köyan köla lolongöm eŋgiba malme. Anutunöŋ azi eŋgö köulukŋini qepureibapuköra mönö göda qem eŋgiba malme. Mewö.
Keuni tekömawaŋgö qambaŋi kewö jizal: Iŋini mönö körek urumohot aka urumeleŋ alaurupŋini urubönjöŋnöŋ jöpaköm aŋguba malme. Guŋbönjönjöŋ mala nanŋini memba et al aŋguba uruŋinan jöhöm aŋguba mohotŋe kinme.
Jinöŋ jibi nuŋgunöŋ guhubi aknöŋ aki mi kude ahakŋe. Uruqeqe keu töhöreŋ jim eŋgigetka kitipŋi kude meköme. Mewö qahöpmö, keu bölöŋaŋgö likepŋi meleŋda mönö kötuetköba uruölöwak eŋgiba malme. Mewö aka malgetka Anutunöŋ likepŋi meleŋniga kötumötuetŋi buŋa qem aŋgumegöra eŋgoholök. Mewö aka mala Kembu asuhumawi, nalö miaŋgöreŋ mönö oyaeŋkoyaeŋ akŋe.
Mewö akŋegö keuŋi mi Buŋa Kimbinöŋ kewö ohoget ahöza: “Kunöŋ malmal nahömŋambuk malmamgö ak waŋgiiga wehön ölöpŋi ölöpŋi eka malmamgö mötzawi, yaŋön mönö nesilamŋi keu bölöŋi jibapuköra jöhöba malma. Numbu suŋeyök geŋmoŋ keu asuhubapuköra mönö galöm mem aŋguba malma.
Ahakmeme bölöŋi mönö andö qeba nup ölöpŋi ölöpŋi memba malma. Luainöŋ malmalgö jaruba mi buŋa qem aŋgumamgö kapaŋ köla kinma.
Mi kewögöra: Kembugö jeŋan ambazip solanŋi eŋgek galöm aka köulukŋinaŋgöra kezap alakzapmö, goŋgoŋi mi qahö mesohol köla eŋgehakza.” Keu mewö ahöza.
Iŋini nup ölöpŋi membingö urukönöp aka malme ewö, ambazip sehisehiŋan mönö nupŋini geŋmororoŋ memba mem bölim eŋgibingö qahö mötme.
Mi qahö mötmemö, töndup ahakmeme solanŋi akeraŋgöra aka sihimbölö mötpeak ewö, iŋini mönö töndup Anutunöŋ kötuetköm eŋgiiga oyaeŋkoyaeŋ akŋe. Kahasililiŋ mem eŋgibepuköra mönö öne töwöratiba keŋgötŋini möta uruŋini eri möt bölöbölöŋinan eŋgubapuk.
Uruŋinan kude etmapmö, uruŋini mönö Kembu Kraistköreŋ jöhöba könaŋi sarakŋi pöndaŋ mötmörigetka öŋgöi malme. Nalö dop jöjöröba Kraistkö könaŋi ambazip jim asarim eŋgiba malme. Oyaeŋkoyaeŋ akingö jörömqöröm akzei, ambazipnöŋ miaŋgö könaŋaŋgöra qesim eŋgigetka mönö körek yeŋgöra keu meleŋ eŋgiba malme. Mönö guŋbönjönjöŋ qakŋe ambazip göda qem eŋgiba uru kuŋgum eŋgiba malme.
Keuŋini mewö galöm kölgetka Anutunöŋ eŋgeka “Dop kölja,” jiiga urukezapŋinan mewö mötmegöra kinme. Kraistpuk qekötahöba kinda ahakmeme ölöpŋi aketka uruqeqe keu töhöreŋ laŋ jim eŋgimakzei, yeŋön mönö nanŋini keu bölöŋaŋgöra aka gamu miwikŋaime.
Nup ölöpŋi ölöpŋi memba malgetka ambazip tosatŋan töndup kahasililiŋ ak eŋgigetka Anutugöra sihimbölö mötketka dop kölja. Yuai bölöŋi aka memba miaŋön sihimbölö miwikŋaigetka gamuŋambuk akza.
Kraistnöŋ mewöyök nalö kunöŋ siŋgisöndoköra aka kömuyök. Nini goŋgoŋi ahinga Diŋdiŋi yaŋön neŋguaŋgiriga Anutugöreŋ aŋgotpingöra aka sihimbölö mörök. Gölme azia aiga sileŋi mem kömugetmö, Uŋa Töröŋan mem gulim waŋgiiga wahöta malja.
Uŋa Töröŋan waŋgiriga neŋgömosöta kömupkö senjom mire geba uŋa kösö gwarönöŋ malgeri, mönö yeŋgöra Buŋa keuŋi jim asarim eŋgiyök.
Mönöwök Noagö nalönöŋ waŋge ketaŋi megetka Anutunöŋ uruŋini meleŋmegöra kapaŋ köla mökösöŋda mambörökmö, ambazipnöŋ keu qahö tem köla ayuhuba kömupkö kösö gwarönöŋ geget. Ambazip saiwa morörökŋi 8 mewöŋan Anutugö jitŋi tem kölgetka o aliga gölme turuba waŋge siriiga göulunöhök gouŋini köla bohonŋini jöhöyök.
Yuai mewö asuhuyöhi, mi o melungö söpsöpŋi akza. Jisös Kraistnöŋ kömupnöhök wahöta maljawaŋgöra aka nalö kewöŋe o neŋgömirigetka Kraistkö ösumŋan neŋgualöŋda bohonini jöhömakza. O mi silegö töwötŋi saŋgoŋmapköra aka qahö al neŋgizemö, o melungö ölŋi mi kewö: Nini Anutubuk malbingö jöhöjöhö aka jöjöpaŋ keunöŋ jöhöba kewö köulukö-makzin, “Anutu, gi mönö qewöloŋi saŋgoŋnöŋga uruŋan sarakŋi aiga göhö jege dop kölma.”
Jisös Kraistnöŋ Suep mire eu öŋgöba Anutugö böröŋi ölŋe buŋabuŋaŋambuk tatza. Anutunöŋ kukösum waŋgiiga tata Suep garata aka Suepkö bem suahö könaŋi könaŋi ösum-mumuŋinan neŋgek galöm aka kuŋgum neŋgimakzei, mi tok galöm köl eŋgiiga keuŋi bapŋe malje. Mewö.
Kraistnöŋ sileŋe sihimbölö mörök. Miaŋgöra iŋini mewöyök sileŋine sihimbölö mötpingö jöjöröba malme. Yambuk mötmöt mohot kewö memba mötmörime: Kunöŋ siŋgisöndok ahakzawi, yaŋön mönö nanŋi sileŋaŋgö sihimŋaŋgöra ak waŋgimakza. Kunöŋ Kraistköra aka sihimbölö mörakzawi, yaŋgö sihim kömbönaŋi bölöŋan mönö sörörauba eri siŋgisöndok tököba qahö akŋamgö kapaŋ köla malma. Urumötmöt miaŋön mönö wötŋini mem eŋgiiga miaŋgöreŋ töndangöba aködamunŋinambuk aka malme.
Urumötmöt miaŋgöreŋ töndangöba kinda uru silegö sihim kömbönaŋi bölöŋi jöhöba galöm köla malme. Nalö kewöŋeyök könahiba gölmenöŋ toroqeba mal öŋgömei, miaŋgöreŋ mönö Anutugö jit sihitŋi tem köla wuataŋgöba malme.
Iŋini nalö mala kotkeri, miaŋgöreŋ aŋgöjörak ambazip uruŋini qahö meleŋda ahakmeme bölöŋi laŋ akingö mötzei, mönö yeŋgö dop kewö laŋ malget: Serowilin aka sihim kömbönaŋini bölöŋi laŋ wuataŋgöba malget. O jawat, gojak dauŋ yuai mi otoŋomboraŋ memba kanjam köla negetka nöröpŋini sohoi eŋololoŋ malget. Közölömbuaŋ ala liŋet unduba ambi kenam mem bölim eŋgiba kezapjupjup aket. Tandö lopioŋ liliköba simin köl eŋgiba yuai kanjamŋambuk aket. Mewö aketmö, nalö kewöŋe ahakmeme mewöŋi mi qahö toroqeba ahakze.
Aŋgöjörak ambazipnöŋ söŋaup malmalgö sömuk piliŋ-piliŋgöba ahözawi, miaŋgöreŋ öröba luhuba gemakze. Iŋini yembuk kude öröba gegetka eka auruba uruqeqe keu töhöreŋ jim eŋgimakze.
Mewö ahakzemö, Anutugö jeŋe aŋgotketka qesim eŋgiiga könaŋamŋini aukŋe indela jim asarigetka möndömöndöŋini kesalma. Anutunöŋ ambazip maljini aka kömukömuŋi mönö körek neŋgö keunini kewöta jim tekömamgö jöjöröza.
Sileninan kömumba keuninan miaŋgöreŋ qahö teköma. Miaŋgöra Ölöwak Buŋa mi kömupkö senjom mire maljei, mieŋön mewöyök mötmegöra Kembunöŋ mutuk jim asariyök. Mi kewögöra: Anutunöŋ ahakmemeŋini kewöta ambazip tosatŋi neŋgö dowa jim teköm eŋgiiga silebuk malgeraŋgö likepŋi miwikŋaimemö, tosatŋan uruŋini meleŋda uŋaŋinan guliba malmal köhöikŋaŋgö buŋaya aket. Anutunöŋ nanŋak mal köhöimakzawi, miaŋgö dop körekŋan malmal köhöikŋi mal öŋgömegöra möt köhöimakza. Tosatŋan Buŋa keu mi uruŋini kuŋgum eŋgimegöra jiget. Mewö.
Yuai pakpakö nalöŋan mönö tekömamgö dopdowiza. Miaŋgöra iŋini köuluköbingöra mönö ikmaok kude malmemö, nanŋini ahakmemeŋini galöm köl aŋguba zeŋ kinda köuluk nup memba malme.
Buŋa Kimbigö keu kun kewö ahöza, “Ambazip uruninan jöpaköm eŋgiba siŋgisöndokŋini sehisehiŋi kölaleiba gamuŋini turumakzin.” Miaŋgöra alaurup sutŋine mönö törörök jöpaköm aŋguba malme.
Iŋini mönö alaurupŋini köl öröba miriŋine köisirik tata uruŋinan jimoŋgot ihururukŋi qahö köyan köl aŋguba malme.
Anutunöŋ kalem möriam könaŋi könaŋi miaŋgö Toŋi akza. Yaŋön nup memegö mötmöt kalem murutŋi murutŋi mendeŋ eŋgii malje. Iŋini mohot mohot mönö mötmöt kalemŋini ölöpŋanök galöm köla miaŋön könagesöurupŋini welen qem eŋgiba malme. Mi buŋa qem aŋgugeraŋgö dop nupnöŋ ala kambu sutŋine bauköm aŋguba malme.
Nup memegö mötmöt kalem yahöt mi kewö: Denike yeŋön Buŋa keu jim asarimakzei, yeŋön mi mönö Anutunöŋ sölölöhöm eŋgimakzawaŋgö dop jiba malme. Denike yeŋön alaurup welenŋini qeba naŋgöm eŋgimakzei, yeŋön mönö Anutunöŋ inahöba ösum eŋgimakzawaŋgö dop alabauk ak eŋgiba malme. Jisös Kraistkö buŋa akzeaŋgöra yuai pakpak miaŋgöreŋ mönö Anutu möpöseigetka qetbuŋaŋan aködamunŋambuk aka ahöma. Yaŋön asakmararaŋ Toŋi aka kukösum Toŋi mi nalöŋi nalöŋi mala kota malja aka teteköŋi qahö mal öŋgöma. Keu mi ölŋa.
O wölböt alaurupni, sihimbölö qakŋine öŋgöi mötketka könöpŋan eŋgohotiriba esapköm eŋgimakzawi, miaŋgöra mönö kude auruba malme. Yuai asuhum eŋgimakzawi, mi upnina, mewö mötmöribepuk. Mi gölmenöŋ maljinaŋgö dop asuhumakza.
Kude aurumemö, Kraistnöŋ ölöpŋi aiga kahasililiŋ ak waŋgigetka möröhi, iŋini mönö sihimbölö miaŋgö kitipŋi mötzeaŋgö dop sösöŋgai aka malme. Yambuk mewö malgetka liliŋgöba kaiga asakmararaŋan asuhuiga nalö miaŋgöreŋ mewöyök söŋgaiba oyaeŋkoyaeŋ akŋe.
Ambazipnöŋ eŋgeka uruŋini Kraistköreŋ meleŋgeraŋgöra aka uruqeqe keu töhöreŋ jim eŋgi-makze ewö, eŋön mönö simbawoŋ akze. Mewö jim eŋgimakze-aŋgöra aka Anutugö Uŋa Töröŋi asakmararaŋambuk yaŋön mönö qakŋine köla ösumŋan turum eŋgiba kötuetköm eŋgimakza.
Eŋgöreŋök kunŋan yuai bölöŋi ahöhaŋgöra sihimbölö miwikŋaiba mötpapuk. Kunöŋ kegwek-kahasililiŋ aka ambazip eŋguba yuai yoŋgorö meyöhi me tosatŋi yeŋgöreŋ keu jim supapköba nup meme tandöktandök möndöba laŋ lilikqilik aka lömböt miwikŋaimakzawi, yaŋön mönö sihimbölöŋi dopŋe mötza.
Kunŋan Kraistkö alaŋi akzawaŋgöra aŋgösirip miwikŋaiba sihimbölö mötza ewö, yaŋön mönö miaŋgö gamumamusumŋi kun öne kude mötma. Gamu qahöpmö, Kraistkö qetŋi bisizawaŋgöra mönö Anutu möpöseiba malma.
Anutunöŋ ambazip keunini kewötmapkö nalöŋan kam kuŋguiga nanŋi urumeleŋ könagesöurupŋi neŋgö keunini mi mutuk jim teköma. Mutuk neŋgö keunini jim teköma ewö, ambazip Anutugö Ölöwök Buŋa qahö tem kölgetka lömböt qakŋine öŋgöiga teteköŋe mönö denöwö asuhum eŋgibawakto?
Buŋa Kimbinöŋ keu kun kewö ahöza: “Solanŋi yeŋön Suep mire öŋgöbingö kupuk-kapak akŋe ewö, siŋgisöndok ambazip aŋgöjörakŋinambuk yeŋgö keuŋini mönö denöwö asuhubawakto?”
Miaŋgöra alaurup Anutugö jitŋi tem köla aŋgösirip miwikŋaiba sihimbölö mörakzei, eŋön mönö uŋaŋini miwimiwikŋai Toŋaŋgö böröŋe alme. Toŋi yaŋön keu jiyöhaŋgö dop alaurupŋi sel jöhöba kölközizip aka köyan köl eŋgimakza. Uŋaŋini yaŋgö böröŋe ala mönö jegep kinda nup ölöpŋi ölöpŋi pöndaŋ memba malme. Mewö.
Nöŋön urumeleŋ könagesögö jitŋememe kun aka Kraistnöŋ sihimbölö möröhi, miaŋgö keuŋi naŋgöba jimakzal. Könaŋgep liliŋgöba kaiga asakmararaŋan asuhuiga qetbuŋa niŋgii miwik-ŋaimamgö mötzal. Eŋgö sutŋine nöŋgö jitŋememe alaurupni akzei, nöŋön eŋgö uruŋini kewö kuŋgum eŋgizal:
Anutunöŋ möt narim eŋgiba lama kambuŋi böröŋine alöhi, eŋön mönö i köyan köl eŋgiba malme. Nup mi ölan qakŋe qahöpmö, Anutugö jitŋaŋgö dop urusihimŋini nupnöŋ ala mi amqeba urukönöp qakŋe zeŋ memba kinme. Möndömöndö qakŋe injarere mala moneŋ yuaigöra kude kapaŋ kölma malme.
Lama kambu bapŋine kaba kinjei, i mönö azi kembu tandök kude galöm köl eŋgime. “Zioz galöm akzin,” jiba töptöpŋine kude qeba miwidimgöm aŋgumemö, ahakmemegö silik ölöpŋi mi lama kambu kondel eŋgiba malme.
Ahakmeme ölöpŋi aka malgetka lama galöm bohonŋan kunbuk asuhumawi, nalö miaŋgöreŋ mönö sorom jölŋine uta ila jalö aködamunŋambuk nöröpŋine köl eŋgigetka buŋa qem aŋgume. Aködamun miaŋön mönö nalö kunöŋ qahö tahöliba piahima. Mewö.
Sepguli iŋini mewöyök galömurup yeŋgö keuŋini bapŋe anda malme. “Anutunöŋ söŋgöröqök ambazip tuarenjoŋ ak eŋgimak-zapmö, nanŋini memba et al aŋgumakzei, yeŋgöra mönö kalem möriamŋi eŋgimakza.” Miaŋgöra iŋini mönö körekmakörek sutŋine nanŋini memba et al aŋguba malme. Tandök miaŋön mönö maluku ewö kölget gem eŋgiiga malme.
Miaŋgöra mönö nanŋini memba et al aŋguba Anutu böröŋi kukösumŋambuk miaŋgö bapŋe angetka nalöŋan kam kuŋguiga ölöp memba öŋgöba al eŋgima.
Buŋa keu kun kewö ahöza, “Yaŋön iŋini köyan köl eŋgimakzawaŋgöra waimanjatŋini pakpak mönö yaŋgö böröŋe ala mosötme.”
Ahakmemeŋini galöm köl aŋguba zeŋ kinda pöndaŋ uru guliguli malme. Bölöŋaŋgö Toŋan laŋ liliköba ambazip tuarenjoŋ aka jarum neŋgimakza. Kunŋan sipkömturuk aiga yaŋön mönö laion sömbup ewö gwahöt neŋgimamgö jöjöröza. (Laionöŋ görörök qeriga silatŋi mötketka bönŋini wahörakza.)
Iŋini sihimbölö mörakzei, eŋgö urumeleŋ alaurupŋinan mönö mewöŋanök gölme dop kahasililiŋ miyöhök möta mökösöŋda malje. Mi mötmöriba keŋgötŋini yaköriba mötnaripnöŋ töndangöba kinda laion mi köhöikŋanök tuarenjoŋ ak waŋgiba malme.
Iŋini nalö töröpŋi sihimbölö möta malgetka mösöhöba naŋgöm eŋgiba töngum eŋgiiga ölöp kin köhöiba malme. Mewö Kraistpuk kingetkun aködamunŋi tököm eŋgiiga asakmararaŋe öŋgöba teteköŋi qahö asariba malme. Anutu, kalem möriam pakpakö Toŋi akzawaŋön mönö iŋini mewö aka malmegöra eŋgoholök.
Yaŋön kukösum Toŋi mala kota malja aka nalö teteköŋi qahö mal öŋgöba malma. Keu mi ölŋa.
Anutugö kalem möriamŋan mönö ak kömukömu öl töhönŋi akza. Nöŋön keu mi köhöiba naŋgöba jiba eŋön kalem möriam miaŋgöreŋ tönguba kin köhöiba malmegöra jim kutum eŋgizal. Miaŋgöra kimbi töröpŋi ki jibiga neŋakni Sailasnöŋ ohom eŋgiyök. Yaŋön nömbuk pöndaŋ kinda urumeleŋ neŋakni akza. Yaŋgöra mewö mötmörizal.
Anutunöŋ urumeleŋ könagesö iŋini ewö nanŋaŋgöra möwölöhöm eŋgiiga Babilon siti bölöŋi miaŋgöreŋ maljei, mieŋön mönö yaizökzökŋini algetka eŋgöreŋ kaza. Mötnaripkö nahöni Mak yaŋön mewöyök yaizökzökŋi alja.
Iŋini sutŋine urukalem-ŋinaŋgö waikŋini memba aŋgum aŋguba nemböŋini susuhuba malme. Alaurup Kraistpuk qekötahöba kinjei, luainöŋ mönö körek embuk ahöma. Mewö.
Saimon Pitö nöŋön embuk keu eraum mötpingöra kimbi ki ohozal. Jisös Kraistnöŋ melaim niŋgiiga aposol aka welenŋi qeba malakzal. Bem Anutuninan Amötqeqe Toŋi Jisös Kraist melaiiga eri yaŋgöra aka keunini jim teköi solaniinga mötnaripninan ahuyök. Iŋini mötnarip miyök buŋa qem aŋgugetka bohonŋi öŋgöŋgöŋi aiga nini ewö simbawoŋ malje.
Iŋini Anutu aka Kembunini Jisös möt kutum etkizei, yetkön mönö kalem möriamŋi keleŋmaleleŋ eŋgiyohotka luainöŋ malme. Mewö.
Anutunöŋ asakmararaŋ Toŋi aködamunŋambuk akza. Miaŋgö dop nini sarakŋi aka malbingöra neŋgoholök. Mewö könaŋi möt yaköinga kalem neŋgimakzawaŋgö könaŋi asuhuyök. Nini malmal köhöikŋi mala urugö köl guliguli pitirik akingöra yuai osimakini, yaŋgö bem ösumŋan mönö mi pakpak neŋgiiga buŋanina ahakŋa.
Asakmararaŋ Toŋi yaŋön urunine nupŋi nupŋi wewelip-ŋambuk memba kalemŋi pakpak neŋgimamgö mörakza. Anutunöŋ jöhöjöhö keuŋi neŋgiyöhi, miaŋgö söŋgöröŋan mönö öŋgöŋgöŋi akza. Iŋini mutuk gölmegö sihim kömbönaŋini bölöŋi laŋ wuataŋgöba aŋgöjörak uruŋe malgetmö, Anutunöŋ iŋini miaŋgö-reŋök meköba bohonŋini jöhöyök. Mewö aiga kopa malmal söröreiba andö qemegöra amötqeqe areŋi ali ahöza. Mötmöt ahakmeme aködamunŋambuk Anutugöreŋ ahözawi, yaŋön iŋini miaŋgö dop letota kölöŋaimegöra kapaŋ kölakza. Iŋini jöhöjöhö keuŋi keta bölökŋi miaŋgöreŋ qekötahöze ewö, yaŋön mönö inahöm eŋgiiga kunbuk letota Suepkö aködamunŋi miwikŋaiba buŋa qem aŋguba malme. Aködamunŋi miaŋön ölöp tönjonjoŋgöba dop köl eŋgima.
Anutugöreŋ jöhöjöhö keu mewö ahözawaŋgöra aka iŋini mönö mötnaripkö ölŋi ahum eŋgiiga kondela malme. Mewö malmegöra mönö kapaŋ köla zeŋ kinda bim qeba malme. Ölŋi ahum eŋgimawi, mewö ölöp Anutugö könaŋi toroqeba möt kutume.
Mötkutukutuŋinan qariiga ölöp ahakmemeŋini toroqeba galöm köl aŋgumakŋe. Galöm köl aŋguaŋguŋinan qariiga ölöp kin köhöiba lömböt mökösöŋda bisiba malme. Kin köhököhöiŋinan qariiga ölöp kunbuk Anutugö jitŋaŋgö dop urugö köl guliguli aka malme.
Urugö köl guliguliŋinan ahum qariiga ölöp urukalemŋinan sehiiga urumeleŋ alaurup ala-ala aka köyan köl aŋguba malme. Urukalemŋinan sehiiga ölöp ambazip pakpak jöpaköm eŋgiba malme.
Iŋini Anutugö aködamun mewöŋi buŋa qem aŋguba mem sehiba malme ewö, mönö gilipitŋi (ambetakŋi) kude malme. Mewö qahöpmö, aködamunŋi miaŋön mönö nam köl eŋgiiga amqeba Kembunini Jisös Kraistkö könaŋi möt kutuba ölöp nupŋi jegep kinda megetka ölŋi ahumakŋa.
Ölöp ahumakŋapmö, denike yeŋgöreŋ Anutugö aködamun mewöŋi qahö ahöm eŋgiza ewö, yeŋgö mötkutukutuŋinan mönö töröpŋi aiga bau jegömöl ewö kiŋkuŋ kaŋkuŋ akze. Anutunöŋ siŋgisöndokŋini walŋi saŋgoŋni sarakŋi akeri, mi ölum eŋgui ikmaok malje.
O urumeleŋ alaurupni, Anutunöŋ möwölöhöm eŋgiba eŋgoholöhi, iŋini miaŋgöreŋ tim töndangöba kinme ewö, mönö nalö kunöŋ qahö tala kaman kölme. Miaŋgöra eŋön mönö miaŋgöreŋ köhöikŋanök töndangöba kinbingö kapaŋ köla malme.
Mewö aka malgetka Anutunöŋ eŋgehi dop köli köl öröm eŋgiiga Suep miri naŋguŋan lökŋanök taliga ölöpŋanök uruŋe öŋgöme. Kembunini Jisös Kraistnöŋ Amötqeqe aka bemtohoŋ Toŋi akza. Yaŋgö bemtohoŋ uruŋe öŋgögetka nalö teteköŋi qahö galöm köl eŋgiiga oyaeŋkoyaeŋ aka malme.
Buŋa keu ölŋan köna mewö kondel eŋgizawi, iŋini mi lök buŋa qem aŋguba miaŋgöreŋ böŋ qeba kin köhöize. Miaŋgöra keu areŋ jizali, mi ölöp möt asarizemö, nöŋön töndup miaŋgöra nalö dop jim gulim eŋgimamgö mötzal.
Mewö möta sile kiaŋgö sepö koumnöŋ malmamaŋgö dop keu areŋ mi ölum eŋgubapuköra mötmötŋini jim guliba kuŋgum eŋgimamgö mötpi dop kölja.
Nöŋön sileni kusukŋi ki sepö koumni ewö luluŋda zilaŋ kömumba uŋem mire öŋgömami, mewö möt yaközal. Kembunini Jisös Kraistnöŋ mewöyök buzup keu mewöŋanök jii möral.
Keu areŋ kusum eŋgiali, miaŋön urukönömŋine ahöiga nöŋön nöŋ qeba kömup mire anbiga miaŋgö andöŋe mewöyök mi ölöp nalö dop mötmöriba malme. Nöŋön miaŋgöra köhöiba kapaŋ kölakzal. Mewö.
Kembunini Jisös Kraistnöŋ qetbuŋaŋi öŋgöŋgöŋi memba nup kukösumŋambuk memba malöhi, neŋön mi nanine jeninan uba eka malin. Mewö mala miaŋgö dop kukösumŋaŋgö könaŋi aka liliŋgöba kamawaŋgö keuŋi mi jim asarim eŋgiba malin. Mi bem samban kösohot ewö qahö jimbureŋ ahin. Girabu mötmöt ewö mi laŋ qahö wuataŋgöba malin.
Nöŋön Jisösgö qetbuŋaŋi öŋgöŋgöŋi mi naninak kewö asuhuiga ehin: Asakmararaŋ Toŋi öŋgöŋgöŋi yaŋön keu jiiga qet kewö asuhuiga mörök: “Azi ki nani wölböt nahöni aiga yaŋgöra urunan ölöwahiga eknahöm ak waŋgizal.” Yaŋön mi möriga Iwi Anutunöŋ asakmararaŋ waŋgiiga aködamunŋi buŋa qem aŋguba malök.
Neŋön yambuk kunduŋi töröŋi miaŋgöreŋ öŋgöba malinga qet miaŋön Suepnöhök asuhuiga mörin.
Kezapqetok ambazip mutuhök Buŋa keu jiba ohogeri, mi nalö kewöŋe möt sölöŋgöba aŋgön kölinga pöwöwöm köhöikŋi ak neŋgiza. Miaŋgöra Buŋa Kimbi walŋaŋgö keuŋi mi mönö törörök kezap ala buŋa qem aŋguba malme. Kiwanöŋ miri söŋsöŋauŋe asarimakzawi, kezapqetok keu mieŋön mönö miaŋgö dop jim asarim eŋgimakze. Iŋini miaŋgö asakŋe qekötahöba kinme ewö, mönö ölöp Anutugö köna ölŋi eka söŋaupkö ahakmemeŋi yaköriba mosöta malme. Mewö mal öŋgöba mambötketka miri waŋgaraŋ suruiga söŋangö undiŋi asuhuiga uruŋinan asarima. Kembuninan liliŋgöba kamawaŋgö undiŋan mönö mem asarim eŋgii eka Anutugö yuai pakpak ek asarim teköme.
Keu nöröpŋi mutukŋi ki mönö möt asarigetka kude ölum eŋguma: Gölme ambazip kunŋan Buŋa Kimbigö kezapqetok keuŋi mi nanŋi mötmöt qakŋe jim asarimamgö osimakŋa.
Mi kewögöra osimakŋa: Gölme ambazip kungö jit sihitŋan nalö kunöŋ qahö nam köliga kezapqetok keu asuhui jiget. Mewö qahöpmö, Uŋa Töröŋan kezapqetok ambazip uruŋine sölölöhöm eŋgiiga Anutugö jitŋeyök keu memba mönö mia jiget. Mewö.
Kezapqetok ambazip takapulakaŋi mi mewöyök Israel könagesö sutŋine asuhuget. Miaŋgö dop eŋgö sutŋine böhi sohoboho mewöyök asuhume. Asuhuba kinda mötnaripŋini ayuhumapkö eŋololoŋ keu kembaŋi kembaŋi mi tölapköba memba sutŋine kame. Ketaŋamninan sohopŋini meyöhi, Kembu mi mewöyök qaŋ köl waŋgiba mewö miaŋön nanŋini köndeŋ aŋguba wölaŋ ayuhume.
Mewömö, mi töndup ambazip sehisehiŋan mönö yeŋgöreŋ serowilin silikŋini wuataŋgöba nanŋini imbi-imbi malme. Mewö malmeaŋgöra ambazip mötmötŋini qötömötötaŋ aketka urumeleŋgö köna ölŋan mötmötŋine gamuŋambuk ahakŋa.
Böhi takapulakaŋi mieŋön mönö yuai membagun membingö köpösöŋgöba nepaqepalok aka kösohot könaŋi könaŋi jimbureŋ (zöm mindiriwa) aka laŋ jim sehiba malme. Mewö malgetka eŋön mi möta amqeba moneŋ yuai tokogetka laŋ örömgöjup memgöjup aka malme. Anutunöŋ ambazip mewöŋi yeŋgö keuŋini lök möpŋaŋgö möpŋe jim teköiga likepŋi meleŋniga qakŋine öŋgömapkö ahöza. Anutunöŋ köndeŋmöndeŋ eŋgimamgö taŋqaŋ ikmaok qahö akŋapmö, öl töhönŋa sihimbölö möta malme.
Köndeŋmöndeŋ asuhumapkö galöm meme keu tosatŋi kewö: Suep garata tosatŋan Anutugö jitŋi qetala siŋgisöndok akeri, Anutunöŋ i qahö eŋgehoriyökmö, aköm eŋgiiga könöp mire emuyaŋgöreŋ geget. Yaköriba panaman miri dutŋe ala ain tapepnöŋ (muŋgamuŋga) gwaröhöm eŋgiyök. Gwaröhöba galöm köl eŋgiiga keuŋinaŋgö kitipŋi jim tekömapkö mamböt tatkera tata kotze.
Möpŋaŋgö möpŋe ambazip aŋgöjörakŋinambuk gölmenöŋ malgeri, Anutunöŋ i mewöyök qahö eŋgehoriyökmö, göulu ketaŋi jiiga wahöta eŋguba turum eŋgiyök. Turum eŋgiyökmö, töndup azi Noa miaŋön urumeleŋgö keu jiba ahakmeme diŋdiŋi akŋegö uru kuŋgum eŋgiba malöhi, i aka ambazip 7 mia malmalŋini aŋgön köla sel jöhöm eŋgiyök.
Mewöyök Sodom Gomora taon yahöt mi ayuhumahotkö keuŋini jim teköba könöpnöŋ eŋgohoiga gapŋiranök ahöyohot. Ambazip aŋgöjörakŋinambuk yeŋgöra yuai denöwö asuhumawi, miaŋgö söpsöpŋi ekingöra mi al eŋgii akzahot.
Könöpnöŋ körek eŋgohomamgö ahökmö, töndup azi solanŋi Lot mi mutuk sutŋineyök meköba aŋgön köl waŋgiyök. Iwilele ambazip sero namböŋnamböŋ aka nanŋini imbi-imbi ahakmeme tosatŋi laŋ aket eka yeŋgöra möt böliba uruŋan eri malök.
Azi solanŋi miaŋön yeŋgö sutŋine mala ahakmeme iwilele kanjamŋambuk eka möta malöhi, miaŋgöra mönö wehön dop möt jiŋjiŋgöba malök. Uruŋi sarakŋan mönö sundan böliiga malök.
Galöm meme keu jizali, mieŋön Anutugö könaŋi kewö kondelakze: Kembunöŋ ambazip Anutugö malmal köhöikŋi köl gulimakzini, nini ölöp esapesapnöhök meköba bohonini jöhömamgö mörakza. Mi mörakzapmö, ambazip goŋgoŋi mi keuŋinaŋgö likepŋi meleŋni qakŋine öŋgöiga garataurupŋan galöm köl eŋgigetka malme. Mewö mala öŋgögetka nalö ketaŋan kaiga keuŋini jim teköiga toroqeba sihimbölö möta malme.
Ambazip sileŋinaŋgö sihim kömbönaŋi bölöŋi wuataŋgöba aŋgöjörakŋinambuk aka iwilelenöŋ Anutugö kukösumŋi memba et alakzei, Anutunöŋ mi mönö mutuhök jim teköm eŋgiyöhawa sihimbölö ketaŋi möta malme. Böhi takapulakaŋi mieŋön mönö jakbak-öraŋböraŋ qakŋe nanŋini imbi-imbi mala Suepkö bem suahö asakmararaŋinambuk euyaŋgöreŋ maljei, yeŋgöra sömbu-ŋini qahö mörakze. Mi qahöpmahöpmö, i mewöyök uruqeqe keu töhöreŋ jim eŋgimakze.
Mewö ahakzemö, Suep garata kukö-sumŋinambuk böhi sohoboho mi eŋgoŋgita öŋgöŋgöŋi akzei, mi töndup Suepkö bem suahö ambazip mi Kembugö je mesoholŋe qetala uruqeqe keunöŋ töhöreŋ qahö jim teköm eŋgimakze.
Garata yeŋön mewö qahö ahakzemö, ambazip mieŋön sileŋini memba öŋgöba Buŋa keu qahö möt kutuba mi töndup yeŋgöra uruqeqe keu töhöreŋ laŋ jimakze. Sömbup soŋ ewö mötkutukutuŋini ölŋi qahö asuhuiga sömbup malmalgö sihim yuai korembiŋi miyök mörakze. Sömbup soŋ mi asuhugera ambazipnöŋ laŋ eŋguget kömumakzei, yeŋön mönö miaŋgö dop laŋlaŋ tönpin mala ayuhume. Nanŋini sihim mötmötŋini goŋgoŋmaŋgoŋan mönö köndeŋ eŋgigetka ayuhum teköme.
Tosatŋi öröm ureim ak eŋgigetka kahasililiŋ mötketmö, Anutunöŋ nanŋini keuŋinaŋgö likepŋi meleŋ eŋgiiga sihimbölö miyök qakŋine öŋgöma. Urumeleŋ eŋön urukalem kondel aŋgubingöra tokoba lömbuaŋ algetka takapulaka böhi mieŋön mönö miaŋgöreŋ mewöyök kamakze. Kaba dogoŋini aukŋe kondela bau numbu nemakze. Mewö aka eŋgö sile töwötŋini boromŋi boromŋi gamuŋinambuk ewö akze. Nanŋinak sileŋinaŋgö sihimŋi meköbingöra totoko yuai asakŋe ala sero aukŋe aka laŋlaŋ söŋgaimakze. “Ziozgö lama galöm akzin,” jiba ala eŋgöra qahö mötmöriba tilipköm eŋgibingö sösöŋgai mörakze.
Jeŋini kaisero jeje aka ambi eŋgehakzei, mi serowilinök akingöra mörakze. Sero siŋgisöndok yuai akingö sihimŋi mi qahöpmahöp mosötpingö mörakze. Ambazip koŋgwarak kölakzei, mi öröm eŋgigetka köna jitŋe gegetka örömböknöŋ jölŋini mesiŋmakza. Membagun membingö nepaqepalok köpösöŋgögetka urumötmötŋini köhöikŋi miaŋgöreŋ ahöza. Mewö ahakzeaŋgöra Anutunöŋ saitköm eŋgiiga ayuhume.
Yeŋön köna diŋdiŋi andö qeba kahalalom jaŋjuŋ anda kezapqetok azi Balam Beorgö nahönŋi yaŋgö urukönöp köna wuataŋgömakze. Kerök azi kembu kunöŋ Balam Israel ambazip tilipqilip ak eŋgimapköra töwa waŋgiyöhi, urusihimŋan mönö moneŋ miaŋgöra ak waŋgiyök.
Ak waŋgiyökmö, doŋki kunöŋ bölöŋamŋaŋgöra jim bölim waŋgiyök. Doŋki sömbup keu qahö jijiŋi miaŋön mönö azi jölnöŋ keu jiba kezapqetok azi miaŋgö urusohop ahakmeme mi jöhöm waŋgiiga osiyök.
Ambazip mieŋön mönö o jeŋi jöpjöpköŋi ewö tandök malje. Raidimbom luhutnöŋ kousu omaŋi töhöntöhön muwutapköm eŋgimakzawi, mönö miaŋgö dop öne laŋlaŋ anda kamakze. Anutunöŋ pandaman göjiwinaŋgö uruŋe yeŋgöra miri areŋgöm eŋgiyöhi, mönö emuyaŋgöreŋ dutŋe geba malme.
Yeŋön kezapjupjup keu omaŋi jiba sileŋini memba öŋgöba laŋ tiwok-mawok aka tereŋgömakze. Silegö sihim kömbönaŋini bölöŋi wuataŋgöba sero namböŋnamböŋnöŋ ambazip laŋ öröm eŋgimakze. Jaŋjuŋ maljei, tosatŋan yeŋgö sutŋineyök ölöŋ kölakzei, mönö mi kelök keunöŋ kuŋgum eŋgigetka köna jitŋe gegetka örömböknöŋ jölŋini mesiŋmakza.
Yuai kunöŋ ambazip kun jöhöba galöm köl waŋgimakzawi, miaŋgö kösöŋan mönö i jöhöiga mi töwa qahö öne welen qeba malja. Miaŋgö dop böhi takapulakaŋi mieŋön kelök keu kewö laŋ jimakze, “Iŋini mönö nini toroqem neŋgigetka ölöp kösöŋini qahö solanŋi aka nanŋini imbi-imbinöŋ malme.” Keu mewö jimakzemö, mi töndup nanŋinak aŋgöjörakŋinaŋgö welenqeqeŋi aka miaŋgö kösönöŋ malje.
Yeŋgö könaŋamŋinan kewö goŋgiiga malje: Kembunini Jisös Kraist Amötqeqe Tonini i möt kutuba mewö miaŋön gölmegö ahakmeme aŋgöjörakŋambuk misiŋgöba andö qebagun mönö kunbuk miaŋgö kösönöŋ köpeim aŋguba qaköba tatze. Miaŋgöra könakönahiŋe ölöpölöp malgetmö, teteköŋe böliqölim teköba malje.
Anutunöŋ keunini jim teköi solanibingö könaŋi mutuk qahö möt kutuba tönpin malbeak, miaŋön mönö eretŋi ak eŋgibawak. Mewö akawakmö, Buŋa mi ölŋa jigetka möta könaŋi möt kutugetka buŋaŋina ahök. Uruŋini meleŋda miaŋgö andöŋe jöjöpaŋ keu töröŋi andö qegeri, miaŋön mönö yuai kanjamŋambuk aka gamu qem eŋgimakza.
Andö qeba köpeim aŋguba etkeri, mi uruqesiŋ keu ölbölŋi yahöt mietkö dop akza. Keu jitŋi kun kewö, “Kiamnöŋ loŋnöhaŋgöreŋ liliŋgöba kamakza.” Keu jitŋi kun kewö, “Bau saŋgoŋninga dumge eleŋda sömuk piliŋpiliŋnöŋ luhuba geba lömu aumakza.” Mewö.
O wölböt alaurupni, nöŋön kimbi yahötŋi ki albi eŋgöreŋ kaza. Keu jizali, iŋini mi lök mötzemö, nöŋön keugö ölŋi ahumapköra uruŋini sarakŋi kuŋguba jim gulim eŋgiba kimbi yahöt ki kewögöra ohozal:
Kezapqetok ambazip sarakŋi yeŋön mönöwök Buŋa keu jiba malgeri, miaŋgöra mönö ölum eŋgubapuk. Mewöyök Kembu Amötqeqe Toŋan jimkutukutu neŋgiiga nanŋini melaimelai azi aposolurupŋinan kusum eŋgigeri, mönö mi mötmöriba köl guliba malme. Miaŋgöra nöŋön keu miyöhök ohobiga yahöt akŋa.
Keu mutukŋi kun kewö möt asarime: Kraistnöŋ liliŋgömamgö aiga nalö teteköŋe miaŋgöreŋ mepaqepaik ambazip asuhuba ahakmemeŋinan nanŋini sihim kömbönaŋini bölöŋi wuataŋgöba ilit keu jiba malme.
Tosatŋan liliŋgöba kamawaŋgö keuŋi kewö jiba qeapköba malme: “Kamawaŋgö jöhöjöhö keuŋi mi mönö denikeaŋgöreŋ ahöza? Ambösakoninan mala kota kömugeri, nalö miaŋgöreŋök yuai kunŋan kun qahö meleŋni geyök. Anutunöŋ Suep gölme miwikŋaim etkiiga öröyuai pakpak könahiba ahöyöhi, mi mönö mewöŋanök ahöba kori maljin.”
Mewö jiba keu kötŋi ki ölan qemakze: Anutunöŋ möpŋaŋgö möpŋeyök jim kutuba keuŋaŋgö ösumŋan suep jakeŋi jakeŋi miwikŋaim eŋgiyök. Mewöyök o jim kutum eŋgiiga deŋda angetka miaŋön gölme miwikŋaiiga onöhök asuhum tiŋgirök. Yeŋön keu kötŋi mi mötzemö, mi qahö mötzin tandök möndöba laŋ jiba nönöŋgan ahakze.
Könaŋgep jim kutuiga o göulunöŋ wahöta gölme turuiga ambazip nalö miaŋgöreŋ gölmenöŋ malgeri, mi o nemba kömumjaiget.
Yeŋön onöŋ kömumjaigetmö, suep gölme nalö kewöŋe etkehakzini, mi könöpnöŋ ayuhumawaŋgö dop akza. Anutunöŋ miaŋgö keuŋi lök böŋtöŋ jim kutuiga ahöza. Miaŋgö ölŋi asuhumawaŋgö nalöŋan kam kuŋguiga Anutunöŋ ambazip aŋgöjörakŋinambuk maljei, yeŋgö keuŋini jim teköba köndeŋ eŋgiiga ayuhume.
Mewö asuhumapmö, wölböt alaurupni, naninak ehinga yambu 1000 mi nalö köröpŋi akzapmö, Buŋa keu mohot ki mönö kude ölum eŋguma, “Wehön mohot mi Kembugö je mesoholŋe yambu 1000:gö dop akza aiga yambu 1000 ehiga wehön mohotkö dop akza.”
Kembugö jöhöjöhö keu miaŋön ölŋambuk akŋapmö, miaŋgö nalöŋi mi törörök qahö mötzin. Tosatŋan nalö mi könjörari öŋgömapköra mötmöriba laŋ jimakze. Nanŋak nalöŋi qahö könjörari öŋgömapmö, mökösöŋda ambazip körekŋan urunini meleŋbingöra mambörakza. Kunŋan könöp sianöŋ gebapuköra kapaŋ kölakza.
Keuŋaŋgö ölŋi asuhumapmö, Kembugö kaka nalöŋan mönö yoŋgorö meme azigö tandök kam kuŋguma. Mi ouk-tuknine tiiga osibin. Nalö miaŋgöreŋ suep gölmegö yuai ehekŋi pakpak mi mönö könöwiba jeba gapŋanök ahöma. Wehön köiŋ seŋgelau aka suepkö yuaiŋi pakpak mi julkula ötöŋ bölöbölöŋambuk ayapköba qahöwakŋe. Gölme aka ambazipnöŋ yuai pakpak miaŋgöreŋ memba alget ahözawi, Anutunöŋ mi körek köndeŋmöndeŋda meleŋni gema. Geba jem teköiga yuai kun qahöpmahöp ahöma. Saumbaŋ!
Öröyuai pakpak mi tandök mewö julkula qahöwakŋeaŋgöra eŋön mönö ambazip denöwöŋi aka malgetka dop kölbawak? Miaŋgöra mönö ahakmeme sarakŋi wuataŋgöba Kraist ewö aka malbingö köl guliba malme.
Iŋini Anutugö nalö ketaŋi mi kam kuŋgumapköra mamböta zilaŋ kamapkö nupŋi kapaŋ köla memba malje. Nalö miaŋgöreŋ gölmegö öröyuaiŋi aka wehön köiŋ seŋgelau aka mewöŋi mi könöwiba jeba bolbolgöma. Anutunöŋ suepkö öröyuaiŋi mi körek köndeŋmöndeŋ aliga julkula jem teköma.
Mewö jem tekömapmö, Anutunöŋ yuai asuhumapkö keu jöhöi ahözawi, neŋön miaŋgö dop Suep gölme dölökŋi miwikŋaim etkimapkö mambörakzin. Mi miwikŋaim etkiiga miaŋgöreŋ aŋgota ahakmeme diŋdiŋi wuataŋgöba malbin.
O wölböt alaurupni, eŋön nalö ketaŋi mi kam kuŋgumapkö mamböta malje. Miaŋgöra mönö kewö akingö kapaŋ köla kinme: Uruŋini sarakŋi aiga Anutunöŋ töwöt boromŋinaŋgö keuŋi kun qahö miwikŋaiiga yambuk ösupközeaŋgöra luainöŋ malme.
Mamböta Kembuninaŋgö uru tandökŋaŋgöra kewö mötmöriba malme: Yaŋön iŋini uruŋini meleŋda kunbuk letotmegö nalöŋi mem körim al eŋgiba ösöŋ mamböt eŋgiba malja. Wölböt alanini Pol yaŋön mewöyök keu miyök ohom eŋgiyökmö, Anutunöŋ mötkutukutu öŋgöŋgöŋi waŋgiiga miaŋgö dop keuŋi ohom eŋgiyök.
Miaŋgö keuŋi mi kimbiŋi pakpak miaŋgöreŋ jiba ohomakzapmö, Buŋa Kimbiŋaŋgö uruŋe keuŋi tosatŋi mi lömbötŋambuk. Miaŋgöra tosatŋan mi möt asaribingö jaram tiba lömbörimakze. Gukmaulem ambazip koŋgwarak qeba tötöpinpin laŋ malakzei, yeŋön kimbiŋi kimbiŋi mi laŋ möwöramgömakze. Miaŋgö dop Polgö keuŋi mewöyök meleŋqeleŋ aketka supapköba sohomakza. Mewö möwöramgöba kinda nanŋini mem bölim aŋguba könöp sianöŋ geme.
Yeŋön gememö, wölböt alaurupni, eŋön mewö asuhumapkö keuŋi lök qeljiŋe möta malje. Miaŋgöra mönö nanŋini galöm mem aŋguba malme. Iwilele ambazip köna siŋgiba qiwitipkömakzei, eŋön mönö yeŋgö kelök keuŋinan öröm eŋgii eŋguataŋgöba jiŋjauŋ anbepuk. Malmalgö tandö pöwöwöm köhöikŋi miaŋgöreŋök mewö tala kaman kölbepuk.
Kembunini Jisösgö kalem möriamŋe kinjei, miaŋgöreŋ mönö kunbuk suariba köhöiba malme. Amötqeqe Tonini Kraistkö könaŋi möt kutuzei, mi mönö toroqeba möt yaköm soroköba malme. I möpöseininga qetŋi nalö kewöŋe aködamun-ŋambuk aka könaŋgep teteköŋi qahö mewö ahöm öŋgöma. Keu mi ölŋa.
Nöŋön malmal köhöikŋaŋgö keuŋi jimamgöra kimbi ki ohozal. Mutuhök malmalgö keu Toŋan maliga miaŋgö könaŋe öröyuai pakpak asuhuyök. Yaŋön mala kota gölmenöŋ eriga i jeninan eka böröninan sileŋi misiriinga keuŋi jii möta malin.
Oyaeŋkoyaeŋ malmalgö Toŋan asuhuiga neŋön i eka könaŋi naŋgöba jiba dangunu ewö kinjin. Malmal teteköŋi qahö miaŋgö Toŋan Iwibuk mala kota eta asuhum neŋgiyöhi, neŋön miaŋgö Buŋaŋi jim asariba uruŋini kuŋguzin.
Neŋön Iwi aka yaŋgö Nahönŋi Jisös Kraist yetpuk urunini jöhöba mohot maljin. Iŋini mewöyök uruŋini nembuk jöhöba mohot malbingöra yuai eka mörini, mi jim tuarim eŋgizin.
Sösöŋgainöŋ urunini kokolak qei malbingöra keu ki jim tuariba ohozin. Mewö.
Buŋa keu yaŋgö Nahönŋaŋgöreŋök möta jim tuarim eŋgizini, mi kewö: Anutunöŋ asakŋaŋgö Toŋi akza aka yaŋgöreŋ söŋaup kun qahö ahöza.
“Neŋön yambuk urunini jöhöba mohot maljin,” mewö jitnöŋ jiba töndup aiakaninan jipjap aka söŋaupnöŋ maljin ewö, mönö keu muneŋ jiba ahakmemeninan keu ölŋi qahö wuataŋgömakzin.
Anutunöŋ asakŋaŋgö uruŋe maliga neŋön miaŋgö dop aiakanini asakŋaŋgö uruŋe ahakzin ewö, mönö sutnine urunini jöhöm aŋguba mohok malinga Nahönŋi Jisös Kraistkö sepŋan mönö siŋgisöndoknini pakpak saŋgoŋmakza.
Urunine siŋgisöndok qahö ahöza, mewö jibinak ewö, mönö nanini tilipköm aŋguinga keu ölŋan urunine qahö kinma. Qahö!
Siŋgisöndoknini jim miwikŋaizin ewö, yaŋön mönö uruŋi diŋdiŋaŋgö dop jöhöjöhö keuŋi pöndaŋ wuataŋgöba siŋgisön-doknini mosöta ahakmemenini goŋgoŋi pakpak saŋgoŋmakza.
“Siŋgisöndok qahö ahin,” mewö jibin ewö, mönö keu Toŋi oŋgiringa Anutunöŋ muneŋ jiji azi tandök aiga keuŋan urunine qahö kinma. Mewö.
O (koko) gömokurupni, iŋini siŋgisöndok akepuköra keu ki ohozal. Mi ohozalmö, kunöŋ töndup siŋgisöndok akawak ewö, awörök köiput Toninan mönö ahöm neŋgiza. Jisös Kraist yaŋön Iwigö kösutŋe mala keu pakpak diŋdiŋanök kewöta ak neŋgimakza.
Awörök köiput Tonini yaŋön siŋgisöndokninaŋgö töwaŋi ala köl könjörat neŋgiyök. Mi neŋgö siŋgisöndokörök qahöpmö, mönö gölmeŋi gölmeŋi neŋgöreŋ siŋgisöndok mi mohotŋe köl könjöratmamgöra kömuyök. Mewö.
Anutugö jöjöpaŋ keuŋi tem kölakin ewö, mewö miaŋön i möt waŋgizini, mi ölöp uruyahötŋi qahö möt yaközin.
Kunŋan “Anutu möt waŋgizal,” jiba jöjöpaŋ keuŋi qahö tem köla wuataŋgömakzawi, yaŋön mönö muneŋ jiji ambaziwa aiga keu ölŋan yaŋgö uruŋe qahö kinja.
Qahöpmö, kunöŋ Anutugö keuŋi tem köla wuataŋgömakzawi, Anutugö urukalemŋan mönö ölŋa yaŋgö uruŋi kokolak qei aködamunŋambuk malja. Mewö miaŋön Anutubuk qekötahöba mohok maljini, mi möt yaközin.
Kunŋan “Anutubuk qekötahöba maljal,” jizawi, yaŋön mönö Jisösnöŋ ahakmemeŋi ahök, mönö miaŋgö dop aka memba malma. Mewö qahö aka maliga qahö dop kölja. Mewö.
O wölböt alaurupni, nöŋön jöjöpaŋ keu dölök-kunŋi qahöpmö, jöjöpaŋ keu walŋi könakönahiŋeyök ahöm eŋgizawi, mönö mia ohom eŋgizal. Jöjöpaŋ keu walŋi miaŋgö Buŋa keuŋi mi lök möta mala kotket.
Töndup miaŋgö jimkutukutuŋi dölökŋi mi eŋgöra ohozal. Söŋaupnöŋ ayapkömamgö aiga asakŋi ölŋan lök asarim qarimakzawi, miaŋgöra jöjöpaŋ keu miaŋgö ölŋan mönö Anutugöreŋ aka eŋgöreŋ ahuba ahöza.
Kunŋan jitŋan “Asakŋe maljal,” jizapmö, alaŋi kazik ak waŋgizawi, yaŋön mönö toroqeba söŋaup uruŋe malja.
Kunŋan alaŋi jöpaköm waŋgimakzawi, yaŋön mönö asakŋaŋgö uruŋe pöndaŋ maliga silikŋan tosatŋi siŋgisöndok akŋegöra qahö kondorakza.
Mewömö, kunŋan alaŋi kazik ak waŋgizawi, yaŋön mönö ömuŋe jipjap mala ahakmemeŋi söŋaup uruŋe ahakza. Söŋaupnöŋ jeŋi mem sohoiga jaŋjuŋ aka maljawaŋgöra aka denike anmawi, mi nanŋak qahö möt kutumakza. Qahö.
O nahönböraturupni, Jisösnöŋ kömumba qet ketaŋi memba maljawaŋgöra aka Anutunöŋ eŋgö siŋgisöndokŋini mosöta kösöloŋanim teköyök. Miaŋgöra keu ki eŋgöra ohozal.
O iwiurupni, kunöŋ könakönahiŋeyök mala kotzawi, iŋini i möt waŋgiba mala kotze. Miaŋgöra keu ki eŋgöra ohozal. O gwaböurupni, iŋini bölöŋaŋgö Toŋi luhut al waŋgiba maljei, miaŋgöra keu ki eŋgöra ohozal. Nahönböraturupni, iŋini Iwigö könaŋi möt kutuba maljei, miaŋgöra keu ki eŋgöra ohozal.
Iwiurup, kunöŋ könakönahiŋeyök mala kotzawi, iŋini i möt waŋgiba mala kotze. Miaŋgöra keu ki ohobiga eŋgöreŋ kaza. Azi gwaböurup, iŋini Anutugöreŋ Buŋa keu uruŋine algetka köhöiba kiniga ösum-mumuŋinambuk aka bölöŋaŋgö Toŋi luhut al waŋgiba malje. Miaŋgöra keu ki ohobiga eŋgöreŋ kaza. Mewö.
Iŋini gölmegö ahakmeme bölöŋi aka yuai pakpak miaŋgöreŋ ahözawi, miaŋgöra kude ak eŋgima. Kunŋan uruŋan gölmegö ahakmemegöra ak waŋgiza ewö, Iwigö urukalemŋan mönö yaŋgö uruŋe qahö kinja.
Gölmegö ahakmeme mi kewö: Ambazipnöŋ sileŋinaŋgö sihim kömbönaŋini bölöŋi mörakze. Yuai jeŋinan eka eksihim aka köpösöŋgömakze aka gölmegö malmalŋinaŋgöra piririköba töröraiba sileŋini memba öŋgömakze. Mi aka urukönöp tosatŋi mi Iwigöreŋök qahö kaza. Qahö! Mi mönö gölmegö ahakmeme bölöŋi akza.
Gölmegö ahakmemenöŋ göröŋ qema aka miaŋgö sihimŋi bölöŋi bölöŋi mi mewöyök göröŋ qememö, kunŋan Anutugö jit sihitŋi tem köla wuataŋgömakzawi, yaŋön mönö böŋ qeba nalö teteköŋi qahö mal köhöima. Mewö.
O (koko) gömokurupni, Kraistkö salupŋe kinda tuarenjoŋ ak waŋgimawaŋön nalö teteköŋe asuhumawi, mi lök jigetka mötze. Keu miaŋgö dop nalö kewöŋe Kraistkö tuarenjoŋurupŋi gwötpuk lök asuhuba kinje. Keugö ölŋi mewö asuhuyöhaŋgöra aka nalö teteköŋaŋgö uruŋe lök kaŋgota maljin, mi mötzin. Miaŋgö aiwesökŋi mewö.
Tuarenjoŋ ambazip mieŋön nanine kambunöhök mala neŋgömosöta anget. Uruŋini nembuk muneŋ-muneŋ jöhöba mötnarip könagesö sutnine laŋ mala buratiget. Neŋgöreŋ könagesö ölŋi akeak ewö, mönö nembuk pöndaŋ qekötahöba mohokŋe malbinak. Neŋgömosöta tikep kinjei, silik miaŋön mönö könaŋini kewö kondeliga eka mötzin: Yeŋgöreŋök kunöŋ nembuk ölŋa mohot qahö aka malök.
Yeŋön tikep kinjemö, Kraistnöŋ Uŋaŋi Töröŋi eŋgö uruŋine mokoiga bedu memba inahöm eŋgiiga körek eŋön keu ölŋi möt kutuba malje.
Iŋini keu ölŋi qahö möt kutubepuköra aka keu ki qahö ohom eŋgizal. Mewögöra qahöpmö, iŋini keu ölŋi möt kutuze aka keu ölŋan keu muneŋi kun kondotmamgö osimakza. Miaŋgöra keu ki ohom eŋgizal.
Jisösnöŋ Amötqeqe Toŋi Kraist akzapmö, kun daŋön keu mi qaŋ köljawi, yaŋön mönö isimkakalek ambaziwa akza. Yaŋön Kraistkö salupŋe kinda tuarenjoŋ ak waŋgiba Iwi aka yaŋgö Nahönŋi mi mohokŋe qaŋ köl etkimakza.
Kunŋan Iwigö Nahönŋi qaŋ kölakzawi, yaŋön Iwiŋi qahö öne malja. Kunŋan Nahönŋi jim miwikŋaimakzawi, yaŋön mönö Iwi mewöyök miwikŋaiba yambuk malja.
Iŋini Buŋa keu könakönahiŋeyök möta kotkeri, mi uruŋine köhöiba kinmapköra galömŋini meme. Buŋa keu möta kotkeri, miaŋön uruŋine kinma ewö, iŋini mewöyök mönö böŋ qeba Iwi aka yaŋgö Nahönŋi yetpuk qekötahöba kinme.
Kraistnöŋ jöhöjöhö keu kewö neŋgii ahöza, “Nömbuk kinme ewö, mönö oyaeŋkoyaeŋ malmal eŋgibiga teteköŋi qahö mal köhöime.”
Tosatŋan esapköba jaŋjuŋ mem eŋgimakzei, nöŋön yeŋgöra aka keu mi ohom eŋgizal.
Tosatŋan jaŋjuŋ ahakzemö, Kraistnöŋ Uŋa Töröŋi eŋgö uruŋine mokoiga bedu memba inahöm eŋgimakza. Uŋa yaŋön uruŋine böŋ kini qahö löwörime ewö, eŋön mönö böhi kungöra qahö osime. Mi kewögöra: Yaŋgö Uŋaŋan mönö ahakmemegö keu pakpak kusum eŋgimakŋa. Bedu memba inahöm eŋgimakzawi, miaŋön yuai muneŋi kun qahöpmö, mötmöt ösumŋi öl töhönŋanök akza. Miaŋgöra keu ölŋi kusum eŋgiyöhaŋgö dop mönö keuŋi pakpak tem köla Kraistpuk töp qekötahöba kinme.
O (koko) gömokurupni! Iŋini mönö Kraistpuk töp qekötahöba kinme. Yambuk kinda malinga kunbuk asuhumawi, nalö miaŋgöreŋ qahö közöl neŋgiiga gamu qakŋe qahö mömölaköba anbinmö, ölöp yaŋgö jeŋe awösamkakak qakŋe tamehök kinbin.
Kraistnöŋ solanŋi akzawi, iŋini keu mi möt kutuze ewö, mönö keu ki mewöyök ölöp möt asarime: Ambazip körekŋan ahakmeme solanŋi ahakzei, yeŋön mönö mewöyök Anutugöreŋök ahuba nahönböraturupŋi akze. Mewö.
Mötket! Suep Iwininan neŋgöra “Nani nahönböraturupni,” mewö neŋgohola miaŋön urukalemŋi ketaŋi kondel neŋgimakza. Nini ölŋa Anutugö nahönböraturupŋi akzin. Mi akzinaŋgöra gölme ambazipnöŋ könaŋamnini qahö möt kutuba malje. Anutugö könaŋi qahö möt kutuzeaŋgöra nanine könaŋamninaŋgöra mewöyök tötöpinpin malje.
O wölböt alaurupni, nalö kewöŋe nini Anutugö nahönböraturupŋi aka maljin. Mewö mala könaŋgep denöwö aka malbini, mi aukŋe qahö asuhuyök. Mohok kun mötzini, mi kewö: Yaŋön kunbuk aukŋe asuhuiga kaisoŋgolomŋi ölŋi jeninan ekini, nalö miaŋgöreŋ mönö letota i ewö akin.
Denike yeŋön Kraistköra jörömqöröm mewöŋi ak waŋgizei, yaŋön mönö i köl könjörat mem eŋgiiga yaŋgö tandök ewö sarakŋi aka malme.
Denike yeŋön siŋgisöndok akzei, yeŋön mönö köna keu qeba walöŋmakze. Siŋgisöndok mi iwilele ahakmemeya.
Kraist nanŋak siŋgisöndokŋi kun qahö yaŋön nanine siŋgisöndoknini köl könjöratmamgöra eta asuhuyöhi, mi ölöp mötze.
Denike yeŋön Kraistpuk böŋ qeba kinjei, yeŋön siŋgisöndok qahö aka malje. Kunŋan siŋgisöndok toroqeba ahakzawi, yaŋön Jisös qahö eka könaŋi qahö möt kutuba malja. Mewö.
O (kokourupni) gömökurupni! Kunŋan jaŋjuŋ mem eŋgibapuköra mönö galömŋini mem aŋguba malme. Kraistnöŋ solanŋi akzawi, yaŋgö dop ahakmeme solanŋi törörök wuataŋ-gömakzawaŋön mönö solanŋi akza.
Bölöŋaŋgö Toŋan köna-könahiŋeyök siŋgisöndok aka kota malja. Miaŋgö dop denike yeŋön siŋgisöndok ahakzei, yeŋön mönö Bölöŋi Toŋaŋgö buŋaya akze. Anutugö Nahönŋan mönö yaŋgö nupŋi yaiŋ memamgöra eta asuhuyök.
Denike yeŋön Anutugöreŋök asuhugeri, yeŋgöreŋök kunŋan malmal qainŋi kun uruŋe ahözawaŋgöra mönö siŋgisöndok qahö toroqeba ahakza. Ahuahu dölökŋi ahuba maljawaŋgöra aka siŋgisöndok toroqeba akŋamgö osimakza.
Denike yeŋön Anutugö nahönböratŋi aka denike yeŋön Bölöŋi Toŋaŋgö nahönböratŋi akzei, mi kewö kewöta möt asaribin: Kunŋan ahakmeme solanŋi qahö wuataŋgömakzawi, yaŋön mönö Anutugö buŋaŋi qahö akza. Mewöŋanök kunŋan alaurupŋi qahö jöpaköm eŋgimakzawi, yaŋön Anutugö buŋaya qahö akza. Miaŋgö aiwesökŋi mewö.
Buŋa keugö kötŋi könakönahiŋeyök möta kota maljini, miaŋgö jöjöpaŋ keuŋi kewö: Nini mönö urunöŋ jöpaköm aŋguba malbin.
Kein (Kain) yaŋön Bölöŋi Toŋaŋgö buŋaya mala munŋi qei kömuyök. Nini mönö i ewö aka malbinbuk. Yaŋön kewögöra munŋi qeyök: Nanŋi ahakmemeŋan bölöŋi ahökmö, munŋaŋ-göreŋan solanŋi ahök. Mönö miaŋgöra qeyök.
O urumeleŋ alaurupni, gölme ambazipnöŋ kazik ak eŋgime ewö, miaŋgöra mönö kude welipköme.
Nini urumeleŋ alaurupnini jöpaköm eŋgimakzinaŋgöra aka keu ki möt asarizin: Nini kömup köhöikŋaŋgö jaböŋi walöŋda malmal köhöikŋe aŋgota maljin. Kunŋan urukalem qahö ahakzawi, yaŋön mönö toroqeba kömup köhöikŋaŋgö uruŋe kinma.
Ambazip alaurupŋini kazik ak eŋgimakzei, körek yeŋön mönö köhömuŋi eŋgueŋgu ambaziwa akze. Malmal köhöikŋi mi eŋgueŋgu ambazip mewöŋi kungö uruŋe qahö ahöza, mi ölöp möt yaköze.
Jisös Kraistnöŋ malmalŋi neŋgöra aka köleŋda mosöta jöpaköm aŋguaŋgugö könaŋi mewö kondel neŋgiiga eka möt kutuzin. Neŋön mönö mewöŋanök malmalnini urumeleŋ alaurup yeŋgöra aka köleŋda mosöringa dop kölma.
Kunŋan gölmegö öröyuaiŋi dopŋe memba maliga alaŋan yuaigöra osiba mözöqözöröŋ aiga ekzapmö, töndup ekbonep aka uruŋi jöhöza ewö, Anutugö urukalemŋan mönö yaŋgö uruŋe denöwö kinbawak?
O (koko) gömokurupni, jöpaköm aŋguaŋgu mi numbu jitninan keu töhönök timbiliba jimakinbukmö, mi mönö ahakmemeninan keu ölŋi wuataŋgöba aka malbin.
Nini keu ölŋaŋgö buŋaya akzin me qahö? Akzin ewö, mönö ölöp urunini bönjöŋ köliga Anutugö jemesoholŋe awösamkakak kinbin. Keu mi nanini kewöt aŋguba kewö möt kutubin:
Uruninan yuai bölöŋaŋgöra aka jim neŋgiza ewö, nini keu ki ölöp möt yaközin: Anutunöŋ kewötkewöt Tonini aka keunini diŋdiŋanök kewötma. Anutugö mötmötŋan mönö nanine mötmötnini oŋgita öŋgöŋgöŋi aiga keu pakpak ölöp möt teköza. Miaŋgöra ölöp urunini bönjöŋ köliga malbin.
O wölböt alaurupni, uruninan qahö jim neŋgiza ewö, nini mönö Anutugö jemesoholŋe awösamkakak aka tamehök kinbin.
Nini Anutugö jöjöpaŋ keuŋi tem köla ahakmemenini dop köl waŋgimakzawaŋgö dop aka memba malakzin. Miaŋgöra yuai kungöra köuluköba qesim waŋgibini, mönö mia neŋgii buŋa qem aŋgubin.
Anutugöreŋ jöjöpaŋ keu yahöt mi kewö: Nini mönö Nahönŋi Jisös Kraistkö qetŋi memba möt nariba urunini meleŋbin aka jöjöpaŋ keu jim kutum neŋgiyöhaŋgö dop jöpaköm aŋguba malbin. Mewö qahö aka malbinak, mi Anutugö jeŋe qahö dop kölbawak.
Denike yeŋön Anutugö jöjöpaŋ keuŋi tem kölakzei, yeŋön mönö Anutubuk qekötahöba malgetka Anutunöŋ yembuk lapingöba kinja. Yaŋön nembuk lapingöba kinjawi, mi Uŋaŋi Töröŋi neŋgiiga urunine saŋep ala maljawaŋgöra möt kutuzin. Mewö.
O wölböt alaurupni, kezapqetok ambazip takapulakaŋi gwötpuk mi gölme dop liliköba maljei, miaŋgöra keu pakpak mi zilaŋ kude memba möt narime. Anutugö Uŋaŋan me öme kunŋan sölölöhöiga asuhuzawi, mi mönö mutuk esapesapnöŋ ala kewötme.
Anutugö Uŋaŋaŋgö könaŋi mi mönö kewö kewöta möt miwikŋaime, “Jisös Kraistnöŋ eta silebuk aka malök,” denike yeŋön keu mi jim miwikŋaimakzei, yeŋön mönö körek Anutugö buŋaya akze.
Kunŋan Jisösgö könaŋi mewö qahö jim miwikŋaimakzawi, yaŋön Anutugö buŋaya qahö akza. Kraist tuarenjoŋaŋgö ömeŋan mönö yaŋgö uruŋi sölölöhöiga keu jimakza. Kunöŋ asuhuba Kraistkö salupŋe kinda tuarenjoŋ ak waŋgimawi, keu mewö jiget mötketka yaŋön lök nalö kewöŋe gölmenöŋ asuhuza.
O (koko) gömokurupni, iŋini Anutugö buŋaya aketka Uŋa Töröŋan uruŋine kinda gölmegö ömewörömeŋi mi eŋgoŋgita luhut al eŋgimakza. Miaŋgöra kezapqetok ambazip takapulakaŋi mi ölöp luhut al eŋgiba malje.
Yeŋön gölmegö buŋaya aketka gölmegö ömeŋan sölölöhöm eŋgimakze. Miaŋgöra gölmegö ahakmemeŋi wuataŋgöba keu jigetka urumeleŋgö kopa ambazip yeŋön keuŋinaŋgöra kezap ala mörakze.
Nini Anutugö buŋaya ahinga Uŋa Töröŋan sölölöhöm neŋgimakza. Anutu möt waŋgizeaŋön mönö neŋgö keuninaŋgöra kezap ala mörakze. Anutugö buŋaya qahö akzei, yeŋön neŋgö keuninaŋgöra kezap qahö ala mörakze. Keu ölŋaŋgö Uŋaŋi aka isimkakalekö ömeŋi yetkö könaŋiri mi mönö mewö kewöta möt kutumakzin. Mewö.
O wölböt alaurupni! Anutunöŋ jöpaköm aŋguaŋgugö jalöŋi akza. (Miaŋgöra urukalem mi o jeŋaŋgö tandök ewö ahöba korakza.) Miaŋgöra nini mönö jöpaköm aŋguba malbin. Mewö aka maljini, körek neŋön mönö Anutu möt waŋgiba yaŋgöreŋök ahuahu dölökŋi ahuba maljin.
Anutunöŋ urujöpakö Toŋi akza. Mewö akzawaŋgöra kunŋan ambazip qahö jöpaköm eŋgimakzawi, yaŋön mönö Anutu qahö möt waŋgiba tönpin malja.
Anutunöŋ urukalemŋi kewö kondeli sutnine asuhuyök: Yaŋön Nahönŋi mohok-kunŋan nam köl neŋgii mal köhöibingöra aka melaiiga gölmenöŋ erök.
Nini Anutu jöpaköm waŋgiinmö, miaŋön urukalemgö könaŋi qahö. Urujöpakö könaŋi mi kewö: Anutunöŋ jöpaköm neŋgiba siŋgisöndoknini köl könjöratmamgöra Nahönŋi melaiiga neŋgöreŋ erök.
O (koko) gömokurupni, Anutunöŋ mewö önöŋi qahö jöpaköm neŋgiyöhaŋgöra neŋön mönö mewöŋanök uruninan jöpaköm aŋgumakin. Urukalem qahö ak aŋguinga qahö dop kölja.
Kunŋan kun Anutu nalö kunöŋ qahö ehökmö, jöpaköm aŋguba maljin ewö, Anutunöŋ mönö urunine lapingöba kiniga urukalemŋan urunini kokolak qeiga aködamuninambuk maljin.
Nini Anutubuk qekötahöba malinga yaŋön urunine lapingöba kinjawi, mi Uŋaŋi Töröŋi neŋgiyöhaŋgöra aka möt kutuba uruyahöt qahö ahakzin.
Iwinöŋ Nahönŋi gölmeŋi gölmeŋi neŋgö Amötqeqe Tonini akŋapköra melaiiga erök. Neŋön mi eka möta naŋgöba jimakzin.
Kunŋan “Jisös Anutugö Nahönŋi akza,” jiba jim miwikŋaimakzawi, Anutunöŋ mönö yaŋgö uruŋe lapingöba kiniga yaŋön Anutubuk qekötahöba malja.
Anutunöŋ uruŋan jöpaköm neŋgimakzawi, nini miaŋgö könaŋi möta miaŋgöreŋ möt narimakzin. Anutunöŋ urujöpakö Toŋi akza. Mewö akzawaŋgöra kunŋan ambazip jöpaköm eŋgiba maljawi, yaŋön mönö Anutubuk qekötahöba kiniga Anutunöŋ yaŋgö uruŋe lapingöba malja.
Mewö malinga köŋgörököm neŋgiiga Anutugö urukalemŋan urunini kokolak qeiga aködamu-ninambuk maljin. Nini Kraistkö tandök ewö gölme kusukŋi kiaŋgöreŋ maljin. Mewö maljinaŋgöra aka Anutugö jimtekötekö nalö ketaŋe Kraistkö jeŋe aŋgota miaŋgöreŋ awösamkakak aka tamehök kinbin.
Anutunöŋ jöpaköm neŋgiiga kinda öne töhön keŋgötnini mötpinbuk. Siŋgisöndok ambazip yeŋön Anutunöŋ siŋgisöndok-ŋinaŋgö likepŋi meleŋ eŋgibapuköra keŋgötŋini mörakzemö, Anutugö urujöpakŋan urunini kokolak qeza ewö, miaŋön mönö keŋgöt mötmöt pakpak yakörim tekömakza. Miaŋgöra kunŋan keŋgötŋi mörakzawi, yaŋön jöpaköm neŋgimakzawaŋgö könaŋi mi törörök qahö möt teköza.
Yaŋön mutuk jöpaköm neŋgiyöhaŋgöra aka nini urukalem ahakzin.
Kunŋan “Anutu jöpaközal,” jizapmö, alaŋi kazik ak waŋgimakzawi, yaŋön mönö muneŋ jiji ambaziwa akza. Miaŋgö könaŋi kewö: Alaŋi eka töndup qahö jöpaköm waŋgiza ewö, yaŋön Anutu qahö eka i mönö denöwö jöpaköm waŋgibawakto?
Kunŋan Anutu jöpaköm waŋgimakzawi, yaŋön mönö alaurupŋi mewöyök jöpaköm eŋgiba malma. Anutunöŋ jöjöpaŋ keuŋi mewö al neŋgiyök. Mewö.
Denike yeŋön Jisös möt nariba “Amötqeqe Tonina akza,” jimakzei, körek yeŋön mönö Anutugöreŋök ahuahu dölökŋi ahuba malje. Denike yeŋön Iwi jöpakömakzei, körek yeŋön mönö yaŋgö Nahönŋi mewöyök jöpaköm waŋgimakze.
“Anutugö nahönbörat-urupŋi jöpaköm eŋgizin,” jiinga keu miaŋgö ölŋi mi nanini kewögöra kewöt aŋguba mötzin: Anutu jöpaköm waŋgiba jöjöpaŋ keuŋi tem köla wuataŋgömakzin ewö, mönö Anutugö nahönbörat-urupŋi mewöyök jöpaköm eŋgimakin. Miaŋgö aiwesökŋi mewö.
Anutu jöpaköm waŋgibingö ölŋi mi temkölköl. Anutugö jöjöpaŋ keuŋi wuataŋgöinga dop kölja. Jöjöpaŋ keuŋi tem kölinga lömbötŋambuk qahö akŋa.
Anutugöreŋök ahuahu dölökŋi ahuini, körek neŋön ölöp yaŋgö jitŋi tem köla gölmegö ahakmeme bölöŋi luhut alakin. Anutunöŋ mötnarip neŋgiiga miaŋgö qakŋe köuluköinga lök gölmegö ahakmeme bölöŋi memba et alök. Luhut albingö köna murutŋi kun qahö ahöza.
Neŋön luhut qahö albinak ewö, denike yeŋön mönö mi akeak? Jisösnöŋ Anutugö Nahönŋa akzawi, mi möt narizawaŋön mönö gölmegö ahakmeme bölöŋi luhut alakza. Mewö.
Jisös Kraistnöŋ Anutugö Nahönŋa akzawi, mi denöwö mötzin? Jisösnöŋ oe geiga Jonöŋ o melun mem waŋgiiga Anutunöŋ nalö miaŋgöreŋ keu mi jiiga mötket aka könaŋgep sepŋi mokomamgö aiga miaŋgöreŋ qet kun Suepnöhök asuhuiga mötket. Keu onöŋ indim mohok asuhuyöhi, miyök qahö. Suep Toŋan keu naŋgöba jiyöhi, miaŋgö aiwesökŋi mi o aka sep, yahöt mi. Toroqeba Uŋa Töröŋan keu mi jimakza. Yaŋön keu ölŋaŋgö Toŋi akzawaŋgöra aka muneŋ jimamgö osimakza.
Naŋgönaŋgö keu karöbut mi mewö mörin ahöza.
Keu karöbut mieŋgö aiwesökŋini mi Uŋa, o aka sep. Keuŋini mi öröröŋ aukŋe möringa dop köl teköza.
Keu jakeŋe kaŋgota naŋgönaŋgö ahakzei, mi ölöp möt aŋgön kölakzinmö, Anutugö naŋgönaŋgö keuŋan mönö ambazip keunini oŋgita pöwöwöm köhöikŋi akza. Anutunöŋ Nahönŋaŋgöra “Nani Nahöna!” qeta könaŋi mewö aukŋe naŋgöba jiyök. Miaŋgöra keu mi andö qebinbuk.
Kunŋan Anutugö Nahönŋi möt narimakzawi, naŋgönaŋgö keu Toŋan mönö nanŋak yaŋgö uruŋe maliga yaŋgö könaŋi ölöp möt yaköza. Kunŋan Anutu qahö möt narimakzawi, yaŋön mönö naŋgönaŋgö keu Toŋi nanŋi memba et aliga muneŋ jiji azia ahakza. Anutunöŋ keu kötŋi Nahönŋaŋgöra naŋgöba jiyöhi, yaŋön keu mi qahö möt narizawaŋgöra mönö Anutu nanŋi andö qeba qetalakza.
Anutunöŋ keuŋi kewö naŋgöba jiyök, “Nöŋön malmal köhöikŋi eŋgimamgö jiali, nani Nahönan mönö malmal kömbönaŋi miaŋgö kondotkondot Toŋi akza.”
Yaŋgö Nahönŋambuk maljawaŋön mönö malmal köhöikŋi buŋa qem aŋguba malja. Anutugö Nahönŋambuk qahö maljawaŋön mönö malmal köhöikŋi mi qahö buŋa qem aŋguba malja. Mewö.
Uruŋini meleŋda Anutu Nahönŋaŋgö qetŋi memba möt narimakzei, nöŋön kimbi ki eŋgöra ohozal. Malmal köhöikŋaŋgö buŋaya akzei, iŋini miaŋgö könaŋi törörök möt kutumegöra ki ohozal.
Nini ölöp awösamkakak aka Anutugö kösutŋe anda köuluköba kinda kewö möt yaközin: Wani yuaigöra yaŋgö jit sihitŋaŋgö dop köuluköm waŋgibini, yaŋön mönö köuluknini mi mötma.
Mi me mi miaŋgöra köuluköinga köuluknini mötmapkö mötzin ewö, mönö keu ki mewöyök möt kutuzin: Wani yuaigöra köuluköm waŋgizini, mi pakpak mönö neŋgö buŋanina akŋa.
Kunŋan alaŋi ehi siŋgisöndok ahiga miaŋön kömup köhöikŋaŋgö buŋaya qahö akŋawi, yaŋön mönö alaŋi miaŋgöra Anutu köuluköiga amöt qem waŋgiiga malmal köhöikŋe aŋgotma. Siŋgisöndok Anutunöŋ mosötmawaŋgö dop akeri, keu ki mönö yeŋgöra jizal. Tosatŋan siŋgisöndok aketka miaŋön kömup köhöikŋaŋgö buŋaya akŋei, yeŋgöra köulukömegöra mi qahö jizal. Qahö.
Ahakmeme bölöŋi pakpak mi siŋgisöndok akza. Köpösihit tosatŋi ahinga miaŋön kömup köhöikŋaŋgö buŋaya qahö akin. Mewö.
Denike yeŋön Anutugöreŋök ahuahu dölökŋi ahugeri, yeŋgöreŋök kunŋan siŋgisöndok qahö toroqeba ahakzawi, mi mötzin. Anutugöreŋök ahuahu dölökŋi ahuba maljawaŋön mönö nanŋi galöm mem aŋguiga Bölöŋaŋgö Toŋan i qahö qeraköba mema.
Nini keu ki mötzin: Nini Anutugö buŋaya akzinmö, gölme dop yeŋön uruŋini qahö meleŋda Bölöŋi Toŋaŋgö kukösum bapŋe malgetka galöm köl eŋgimakza.
Keu ki mewöyök mötzin: Kunöŋ öl töhönŋi akzawi, nini i möt waŋgibingöra Anutunöŋ Nahönŋi melaiiga eta möt-asa-asari neŋgiyök. Kunöŋ öl töhönŋi akzawi, nini yambuk qekötahöba mohok aka maljin. Öl töhönŋi yaŋön mönö Anutugö Nahönŋi Jisös Kraist. Yaŋön Anutu ölbölŋi aka malmal köhöikŋaŋgö kondotkondot Toŋi akza.
O (koko) gömokurupni, tandö lopioŋ aka bem muneŋi tosatŋan köpeiba qeraköm eŋgibepuköra mönö nanŋini galöm mem aŋguba malme. Mewö.
O ambi sorok! Anutunöŋ möwölöhöm gihiiga urumeleŋ könagesöurupki galöm köl eŋgiba kinjan. Nöŋön iŋini keu ölŋaŋgö dop uru könömnan jöpaköm eŋgimakzal. Nanök qahöpmö, ambazip keu ölŋi möt kutuzei, körek yeŋön mönö mewöyök iŋini jöpaköm eŋgiba malje. Nöŋön jitŋememeya akzal aka göbuk keu eraum mötpitköra kaba kimbi ohozal.
Keu ölŋan urunine kinja aka nembuk teteköŋi qahö ahöm öŋgöma. Nöŋön Buŋa keu miaŋgöra aka jöpaköm eŋgizal.
Nini keu ölŋi wuataŋgöba urunöŋ jöpaköm aŋguba maljin ewö, Iwi Anutu aka Iwigö Nahönŋi Jisös Kraist yetkön mönö ak kömumba kalem möriam neŋgiyohotka luainöŋ malbin.
Iwinöŋ urukalemgö jöjöpaŋ keuŋi neŋgiyöhi, miaŋgö dowök göhö könagesöurup tosatŋan keu ölŋaŋgö dop ahakmemeŋini aka memba malje. Nöŋön silikŋini mewöŋi ekiga sösöŋgai ketaŋi ak niŋgimakza. Mewö.
O wölböt alani ambi ketaŋi, nalö kewöŋe jöjöpaŋ keu ohom gihizali, mi keu dölökŋi qahö. Keu könakönahiŋeyök könahiba mörini, nöŋön mönö keu mi kunbuk ohoba kewö qesim gihizal: Nini mönö uruninan jöpaköm aŋguba malbin.
Jöpaköm aŋguba malbingö keuŋi jizali, miaŋgö ölŋi kewö: Nini mönö Anutugö jöjöpaŋ keuŋi pakpak tem köla ahakmemenini ak memba malbin. Körek eŋön jöjöpaŋ keu könakönahiŋeyök möta malgeri, mi kewö: Iŋini mönö uruŋinan jöpaköm aŋguba malme.
Isimkakalek ambazipnöŋ Jisös Kraistköra kewö jim miwik-ŋaimakze: “Amötqeqe Toŋan gölme azi silebuk asuhumamgö osiyök.” Mewö jim miwikŋaiba tilipqilip aketka eŋololoŋ asuhumakza. Ambazip isimkakalek mewöŋi mi Kraistkö salupŋe kinda tuarenjoŋ ak waŋgimakze. Ambazip mewöŋi gwötpukŋan lök gölmeŋi gölmeŋi liliköba laŋ anda kaba malje.
Neŋön urugö nup meinga ölŋi uruŋine asuhuyöhi, miaŋön sohoba pömsöm qebapuköra mötzal. Miaŋgöra isimkakalek ambazipnöŋ eŋololoŋ ak eŋgibepuköra mönö galömŋini mem aŋguba malme. Mewö malgetka uruŋinaŋgö ölŋan qahö sohoiga Kembunöŋ töwaŋini körek eŋgim teköma.
Kraistnöŋ keu kusum neŋgiyöhi, kunŋan mi qahö qekötahözapmö, mi oŋgita keu toroqeiga loloŋqaloŋ jimakzawi, yaŋön Anutuŋi qahö. Denike yeŋön Kraistkö Buŋa keuŋe qekötahözei, yeŋön mönö Iwi aka Nahön yetpuk köhöiba malje.
Kunöŋ Buŋa keu jömukŋi mi qahö memba eŋgöreŋ kazawi, iŋini mönö yaŋgö jölöŋi kude jiba miriŋine kude örögetka öŋgöma.
Kunŋan yaŋgö jölöŋi jimawi, yaŋön mönö bölöŋamŋaŋgö lömbötŋi öröi qakŋe öŋgöiga öröröŋ bisimahot. Mewö.
Nöŋön eŋgöra keu sehisehiŋi ohomamgö sihimŋi mötzalmö, mi papia sinŋe iŋknöŋ ohomamgö qahö möta mosötzal. Eŋgöreŋ kusuk kaba mesohol köla keu eraum mötpingö mamböta jörömqöröm akzal. Aitoŋgöbini, nalö miaŋgöreŋ köisirik tata eraum möta sösöŋgainini körek ahum teköba urunini kokolak qeiga malbingö mötzal.
Anutunöŋ ambi alagi galöm nupköra möwölöhöyöhi, ambi sorok yaŋgö könagesöurupŋan yaizökzökŋini algetka göhöreŋ kaza.
O wölböt alani Gaius! Nöŋön jitŋememe kun aka göbuk keu eraum mötpitköra kaba kimbi ohozal. Nöŋön keu ölŋaŋgö dop urunan jöpaköm gihiba maljal.
O wölböt alani, göhö uŋagan Anutubuk qekötahöba ölöwahi maljani, mi mötzal. Mewöŋanök sile unditundit mala yuai pakpak miaŋgöreŋ töhötmöriam miwikŋaiba malmangöra Anutu köuluközal.
Urumeleŋ alaurup tosatŋan göhöreŋök kaba göhö kösohotki kewö naŋgöba jigetka möral, “Göŋön Anutugö keu ölŋi pöndaŋ wuataŋgöba aka memba maljan.” Mewö jiget mötpiga sösöŋgai ketaŋi ak niŋgiyök.
Nöŋgö (koko) gömokurupnan Anutugöreŋ keu ölŋi wuataŋgöba aka memba maljei, nöŋön keu buzup mewöŋi möta önöŋi qahö söŋgaimakzal. Buzup murutŋi kunöŋ sösöŋgai öŋgöŋgöŋi mi qahö oŋgiri mötzal. Mewö.
O wölböt alani, gi urumeleŋ alaurup welen qem eŋgiba miaŋgöreŋ pöndaŋ kinda malakzan. Yeŋgöreŋök tosatŋan miri liliköba eŋgöreŋ kamakzei, mi köyan köl eŋgimakzan. Möt eŋgizani me qahö, mi töndup ölöpŋanök bauköm eŋgimakzan.
Gi urugan jöpaköm eŋgiba malnöŋi, yeŋgöreŋök tosatŋan ki kaba mötnarip kambugö jeŋine könaŋamgi mewö naŋgöba jiget mörin. Miaŋgöra alaurup mewöŋan eŋgöreŋ kamei, mi mönö bauköm eŋgiba malnöŋga ölöp amqeba nup memba könaŋini toroqeba anme. Nup mewöŋi mi Anutugö jeŋe dop köl waŋgimawaŋgö dop toroqeba memba malman.
Yeŋön Kraistkö buŋaya akzeaŋgöra aka nanŋini miriŋini mosöta liliköba qetbuŋaŋi jim sehimakze. Nup mewö memba urumeleŋgö kopa ambazip yeŋgöreŋök nene yuai kun qahö memakze.
Miaŋgöra Jisösgö alaurup neŋön naninök alaurup mewöŋi köl öröba naŋgöm eŋgiinga dop kölma. Nini nup bahöŋi mi memba miaŋön keu ölŋaŋgö Toŋi mohotŋe welen qem waŋgiinga keuŋi ölŋan sehimakŋa. Mewö.
Nöŋön mötnarip kambu eŋgöra kimbi kun ohoyal. Mi ohoyalmö, Diotrefes jitŋememe azi yaŋön sutŋine galöm bohonŋi malmamgö sihimŋi mötzawi, yaŋön mönö memsepqemsep aka keunaŋgö kezap qahö ala nesampurek ak neŋgimakza.
Miaŋ-göra nöŋön eŋgöreŋ kabileŋak ewö, mönö yaŋgö ahakmemeŋi bölöŋi mi aukŋe jibiga kewö mötme: Yaŋön neŋgöra luasö keu muneŋi andönöŋ qeqe jimakza aiga keu jijiyök qahö ahakza. Qahö! Urumeleŋ alaurupnini miri lilik nup memakzei, yaŋön mi qahö köl öröm eŋgimakza aka alaurup tosatŋan köl öröm eŋgibingö mötzei, yaŋön i aŋgön köl eŋgiba mötnarip kambuŋineyök utal eŋgiiga yaigep erakze.
O wölböt alani! Gi ahakmeme bölöŋi qahöpmö, ahakmeme ölöpŋi mia mönö wuataŋgöba malman. Denike yeŋön ahakmeme ölöpŋi aka memba maljei, yeŋön Anutugö nahön böraturupŋi akze. Denike yeŋön ahakmeme bölöŋi aka memba maljei, yeŋön Anutugö könaŋi qahö möt kutuba sel yaigepŋe malje.
Demitrius azi miaŋgö könaŋi mi ölöpŋi. Alaurup körekŋan mewö jimakze. Keu ölŋaŋgö Toŋan nanŋak mi mewöŋanök naŋgöba jimakza aka neŋön toroqeba yaŋgöra keu öröröŋ jimakzin. Neŋön keu jimakzini, mi keu öl töhönŋi akza, mi mötzan. Mewö.
Nöŋön göhöra keu sehisehiŋi ohomamgö sihimŋi mötzalmö, mi kirifi aka iŋknöŋ ohom gihimamgö dopŋi qahö möta mosötzal.
Nöŋön ösumok göhöreŋ kaba gekŋamgö mamböta jörömqöröm akzal. Aitoŋgöbini, nalö miaŋgöreŋ ölöp mesohol köl aŋguba keukeu eraum mötpin.
Anutunöŋ luai qem gihiiga malman! Mötnarip alaurup ki maljei, yeŋön yaizökzökŋini algetka göhöreŋ kaza. Göŋön mewöŋanök urumeleŋ alaurup göbuk kinjei, mi nanŋik nanŋik yaizökzökŋini jinöŋga mötme!
Juda bisop Jeimsgö munŋi nöŋön Jisös Kraistkö welenŋi qeba urumeleŋ alaurup embuk keu eraum mötpingöra kaba kimbi ohozal. Anutu Iwinöŋ eŋgohola uru könömŋan jöpaköm eŋgii Jisös Kraistnöŋ sel jöhöm eŋgiiga malje.
Anutunöŋ mönö ak kömumba urukalemŋi keleŋmaleleŋ eŋgiiga luainöŋ malme. Mewö.
O wölböt alaurupni! Anutunöŋ amöt qem neŋgiiga letota mohotŋe Suepkö buŋaya akzini, nöŋön miaŋgö keuŋi jim tuariba ohom eŋgimamgö sihimni ketaŋi möta malal. Mala malbi lömböriiga toroqeba mambötmamgö osizal. Miaŋgöra ohoba uruŋini kewö kuŋgum eŋgizal: Anutunöŋ mötnaripkö keu kembaŋi pakpak mi ambazip sarakŋi neŋön memba galöm kölinga qahö utekömapköra ali buŋanina akza. Miaŋgöra böhi takapulakaŋi tosatŋan Buŋa keu loloŋqaloŋ akepuköra mönö böŋ kinda bim qeba malme.
Ambazip tosatŋan möndöba urumeleŋ kambu sutŋine ölöŋ ölölöŋgöba kaŋgotketka könaŋamŋini goŋgoŋi mi aukŋe qahö asuhui malje. Anutunöŋ ambazip mewöŋi yeŋgö keuŋini lök mönöwök jim teköiga ohogetka sihimbölöŋinan qakŋine öŋgö-mamgö akza. Anutuninan keuŋi ala kalem möriamŋaŋgö könaŋi ölŋa indelakzapmö, ambazip aŋgöjörakŋinambuk mieŋön mönö nanŋini sero namböŋnamböŋini turumegöra aka kalem möriamgö keuŋi mi möwököwöramgöba möŋaqöŋaigetka bölimakza. Mewö aka nanine Ketaŋamnini mohot Jisös Kraist Kembu ak neŋgi-makzawi, i qaŋ köla andö qemakze.
Iŋini keu pakpak mi lök nalö köröpŋi möt teköba maljemö, töndup galöm meme keu ki ölum eŋgubapuköra kunbuk kewö jim gulim eŋgimamgö mötzal: Kembunöŋ könagesöurupŋi Ijipt kantrinöhök meköm eŋgiiga kagetmö, könaŋgep tosatŋan nalö kunöŋ qahö möt narim waŋgigetka mi köndeŋmöndeŋ ak eŋgii ayuhuget. Galöm meme keu mi eŋgöra aka kunbuk jizal.
Mewöyök Anutunöŋ Suep garataurupŋi jakömbuak tohoŋini al eŋgiiga malgetmö, yeŋgöreŋök tosatŋan urukönöp aka keu bapŋe qahö anda nanŋini jakömbuak tohoŋini galöm köl eŋgibingö urumohot qahö aka selŋini kösököget. Qeqetal akeraŋgöra aka Anutunöŋ i aköm eŋgiiga jakömbuak miriŋini mosöta etket. Etketka “Nalö ketaŋe keuŋini jim tekömam,” jiba tapepnöŋ (muŋgamuŋga) gwaröhöba pandaman uruŋe al eŋgiiga tata kotkera nalö teteköŋi qahö tat öŋgöme. Galöm meme keu mi eŋgöra aka kunbuk jizal.
Tandök mohot miaŋön Sodom, Gomora aka miri tosatŋi liliköba tatkeri, yeŋgöreŋ asuhuyök. Ambazip mieŋön mewöŋanök serowilin aka silegö sihim kömbönaŋini möwöramgöba tandökŋi kun kewö aket: Azi nanŋirök ambi nanŋirök amimba malget. Mewö malgetka Anutunöŋ likepŋini meleŋ eŋgiiga könöp jitŋi teteköŋi qahö eŋgohoi sihimbölö möta mala kota malme. Mewö mala böhi takapulakaŋi yeŋgö galöm mem aŋgubingö kaisöpsöpnina ahakze.
Ambazip takapulakaŋi mieŋön mönö nalö kewöŋe tandök mohot mewöŋanöhök ahakze. Jeŋini meleŋni imutimutŋini laŋ eka miaŋgöreŋ möndöba wuataŋgöba nanŋini sileŋinaŋgö malmalŋini mem böliba kölköljiŋjiŋ miwikŋaimakze. Mewö miaŋön Anutu jijiwilit aka jimoŋgot jim waŋgiba kukösumŋi memba et alakze. Mewö aka Suepkö bem suahö ambazip asakmararaŋinambuk euyaŋgöreŋ maljei, yeŋgöra uruqeqe keu töhöreŋ jim eŋgimakze.
Mewö ahakzemö, Suep garata bohonŋi qetŋi Maikel yaŋön mewöyök mewö akŋamgö lömböriba osiyök. Maikelnöŋ Mosesgö qamötŋaŋgöra Bölöŋaŋgö Toŋambuk aŋgururuk aka möndöm-kösök ahök. Mi aka öŋgöba erökmö, töndup uruqeqe keu töhöreŋ mi jim teköm waŋgimamgöra awösamkakak qahö miwikŋaiba osiyök. Osiba kewöyök jim waŋgiyök, “Kembunöŋ mönö mindiŋ-göm gihima.”
Maikelnöŋ mewöyök mi osiyökmö, ambazip sohoboho mieŋön mönö sileŋini memba öŋgöba Buŋa keu qahö möt kutumakzemö, töndup miaŋgöra uruqeqe keu töhöreŋ laŋ jimakze. Tönpin mala sömbup soŋ ewö laŋlaŋ malje. Mötkutukutuŋini ölŋi qahö asuhuiga sömbup malmalgö sihimŋini korembiŋi miyök mörakze. Nanŋini sihim mötmötŋini goŋgoŋmaŋgoŋi mieŋön mönö köndeŋ eŋgigetka ayuhume.
Anutunöŋ böhi takapulakaŋi mieŋgö likepŋi meleŋ eŋgiiga sihimbölö ketaŋi mötmeaŋgöra wölziköba Yei! jizal. Ambazip sohoboho mieŋön azi Kein (Kain) yaŋgö könaŋi mötöteiba anakze. Könaŋgep kerök azi kembu kunöŋ azi qetŋi Balam töwa waŋgiiga Israel ambazip tilipköm eŋgiiga jaŋjuŋ anget. Böhi takapulakaŋi mieŋön Balamgö silikŋi wuataŋgöba moneŋ miwikŋaibingöra urukönöp möta yuai iliŋölaŋ ak bibihiba laŋ sohomakze. Azi qetŋi Kora yaŋön Moses aka Aron tuarenjoŋ ak etkiba köndeŋmöndeŋ miwikŋaiiga ayuhuyöhi, böhi mieŋön mönö Kora ewö kezapjupjup aka mala ayuhume.
Urumeleŋ eŋön urukalem kondel aŋgubingöra tokoba lömbuaŋ algetka takapulaka böhi mieŋön mönö miaŋgöreŋ mewöyök kamakze. Kaba dogoŋini aukŋe kondela nanŋinanöhök gumohom aŋguba bau numbu nemakze. Mewö aka eŋgö sile töwötŋini boromŋi boromŋi gamuŋinambuk ewö akze. “Ziozgö lama galöm akzin,” jiba ala eŋgöra qahö mötmöriba kelök keu laŋ jimakze. Kousu omaŋi töhöntöhön kieŋini qahö mewö malgetka luhutnöŋ muwutapköm eŋgiiga laŋlaŋ anda kamakze. Ölŋi ahumapkö nalöŋe ipŋi ipŋi araroŋi ölŋini qahö ewö kinje. Guluŋ sinŋinanök ewö aka mutuk köhömuŋi aka jalöŋini malmal köhöikŋaŋgö könaŋeyök qözöla tala kunbuk kömum köhöigetka yahöt aiga köhömuŋi kötökŋi aka malje.
Yeŋön köwet siri kukŋinambuk ewö laŋ kundutketka ahakmemeŋinan gamuŋambuk mi qölqölsöut gödöwörötŋambuk ewö aukŋe asuhumakza. Seŋgelau tosatŋan könaŋini siŋgiba laŋ erakzei, yeŋön mönö miaŋgö dop jaŋjuŋ qemakze. Seŋgelau mieŋgö dop eta Anutunöŋ yeŋgöra pandaman göjiwinaŋgö uruŋe miri areŋgöm eŋgiyöhi, mönö emuyaŋgöreŋ dutŋe geba nalö teteköŋi qahö tat öŋgöme.
Adamgö sakonŋaŋgö isiŋi qetŋi Enok yaŋön mewöyök ambazip takapulakaŋi mieŋgö kezapqetok keuŋini qeljiŋe kewö jii ahöza: “Mötket, Kembunöŋ Suep suahö ambazip töröŋi tausenŋi tausenŋi jaŋgö öŋgöŋgöŋi ketaŋi mi eŋgömemba eta asuhume.
Asuhugetka körek pakpak neŋgö keunini jim teköma. Ambazip aŋgöjörakŋinambuk yeŋön ahakmeme aŋgöjörakŋambuk wuataŋ-göba siŋgisöndokŋini aŋgöjörakŋinambuk aka kotkeri, mi pakpak kewöta miaŋgö likepŋi meleŋ eŋgiiga körek yeŋgö qakŋine öŋgöma. Pinjit ambazip aŋgöjörakŋinambuk mieŋön keu jenöŋ gege gamuŋambuk miaŋön Anutu jim qetal waŋgiba kotkeri, miaŋgö likepŋi pakpak meleŋ eŋgiiga sihimbölöŋini möta malme.” Enoknöŋ galöm meme keu mewö jiyök.
Böhi sohoboho mieŋön jimoŋgot aka sesekŋai ewö ihururuk laŋ jim aŋgumakze. Nanŋini sihim kömbönaŋini bölöŋi wuataŋ-göba tereŋqereŋda sileŋini memba öŋgöba jakbak-öraŋböraŋ ahakze. Ambazip tosatŋi göda qeba kelök eŋguze ewö, mi yuai meleŋda nanŋine eŋgimegö sihimŋi möta kelewele ahakze. Mewö malje.
Mewö maljemö, wölböt alaurupni, Kembunini Jisös Kraistkö aposolurupŋan böhi takapulakaŋi yeŋgö keuŋini lök qeljiŋe jiget ahöza. Iŋini yeŋgö keuŋini mi ölum eŋgubapuköra galömŋini mem aŋguba malme.
Aposol yeŋön eŋgöra keu kewö jiget, “Jisösgö kaka nalöŋan töriiga nalö teteköŋe miaŋgöreŋ mepaqepaik ambazip asuhume. Yeŋön nanŋini sihim kömbönaŋini bölöŋi wuataŋgöba malmal aŋgöjörakŋambuk malme.” Mewö jiget.
Ambazip takapulakaŋi mieŋön mönö sutŋine urujujul ak eŋgigetka simbisembel akepuk. Uŋa Töröŋan qahö sölölöhöm eŋgiiga gölmegö sihim kömbönaŋi bölöŋan galöm köl eŋgiiga mi wuataŋgömakze.
O wölböt alaurupni, Anutunöŋ mötnarip qainŋi kun eŋgiyöhi, miaŋön mönö tandöŋini bohonŋi öŋgöŋgöŋi ewö akza. Eŋön mönö mötnarip miaŋgö qakŋe kinda naŋgöm aŋguba köhököhöi miwikŋaimakŋe. Uŋa Töröŋan inahöm eŋgimakzawaŋgö dop mönö yaŋgö ösumnöŋ kinda köuluköba malme.
Anutunöŋ jöpaköm eŋgimakzawi, iŋini mönö yaŋgö urukalemŋe böŋ qeba kinme. Kembunini Jisös Kraistnöŋ ak-kömukömu eŋgiba kunbuk asuhuba malmal köhöikŋe aŋgota oyaeŋkoyaeŋ malme. Iŋini mönö nalö mi kam kuŋgumapköra kapaŋ köla mamböta malme.
Ambazip uruŋini meleŋbingö uruyahöt akzei, mi mönö ak kömumba urukalem ak eŋgiba malme.
Tosatŋan könöp bölamnöŋ an taköbingö tandök akzei, i gebepuköra mönö wölaŋ öröba bohonŋini jöhöm eŋgigetka letotpeak. Tosatŋan sihim kömbönaŋini bölöŋan galöm köl eŋgiiga qemasolokep maljei, i mönö ak kömumba jöpaköm eŋgiba malme. Mewö malmemö, nanŋini malmalŋinan bölibapuköra mönö keŋgötŋini möta malme. Qemasolokep yeŋön siŋgisöndokŋi siŋgisöndokŋi aketka miaŋön uruŋini sileŋini kokolak qeiga aukŋe töwiba maljei, yeŋgöra mönö galömŋini mem aŋguba malme. Kölköljiŋjiŋ akepuköra mönö opo söröŋini töwötŋinambuk mi tok sisitŋini memba kude misirime. Mewö.
Mönö Anutu möpöseimakin. Yaŋön iŋini tala et eŋguba-puköra sel jöhöm eŋgimamgö köhöiza. Yaŋön ölöp eŋguaŋgita nanŋi je mesoholŋe al eŋgii aŋgota solanŋi keuŋini qahö kinda asakmararaŋi eka söŋgaiba köiraŋ köla malme.
Anutu mohotŋan Amötqeqe Tonini akza. Kembunini Jisös Kraistnöŋ nam köl neŋgiiga Anutu möpöseim waŋgiinga qetŋi aködamunŋambuk aka ahöma. Yaŋön möpŋaŋgö möpŋeyök könahiba kota Öŋgöŋgö-ŋamnini kukösumŋambuk akza aiga nalö kewöŋe toroqeba yuai pakpak ösum-mumuŋan galöm köla nalö teteköŋi qahö Kembu ak neŋgiba malma. Keu mi ölŋa.
Anutunöŋ yuai könaŋgep zilaŋ asuhumawi, miaŋgö könaŋi nup memeurupŋi neŋgöra kondel neŋgimapkö möta Jisös Kraistköra kondela kezapqetok keu jiba indelök. Indeliga Suep garata kun melaiiga welenqeqeŋi Jon nöŋgöreŋ kaba jiiga möral.
Jisös Kraistnöŋ Anutugöreŋ Buŋa keu naŋgöba jim asariba kondel niŋgiiga Jon nöŋön yuai mi jeni meleŋniga uba ehali, mi pakpak miaŋgö dop toroqeba naŋgöba jim asariba ohozal.
Kunŋan kezapqetok keu ki oyoŋmawi, yaŋön mönö simbawoŋ akza. Jisösgö kaka nalöŋan töriza. Miaŋgöra kimbi kiaŋgöreŋ keu ohoi ahözawi, ambazip mi kezap ala mötmei aka mi möt sölöŋgöba aŋgön kölmei, yeŋön mewöyök simbawoŋ akze. Mewö.
Jon nöŋön Eisia prowinsgö zioz kambu 7 eŋgöra kewö ohozal: Kunöŋ mal köhöizawi, möpŋaŋgö möpŋeyök mala koröhi, aka kunbuk liliŋgömawi, yaŋön mönö kalem möriam eŋgiiga luainöŋ malme. Mewöŋanök Anutugö uŋa bohonŋi 7 yaŋgö jakömbuak dum wösöŋe kinjei, yeŋön mönö kalem möriam eŋgigetka luainöŋ malme.
Jisös Kraistnöŋ Anutugö könaŋi pöndaŋ naŋgöba jim asariba mala mutukŋa kömupnöhök wahörök. Yaŋön gölmegö kiŋ kembu yeŋgö Kembuŋini akza. Yaŋön mönö sepŋan saŋgoŋda siŋgisöndoknineyök pösat neŋgiba jöpaköm neŋgimakza.
Yaŋön nini nanŋi bemtohoŋe ala mem letot neŋgiiga kiŋ ewö akzin. Buŋa nup galömurupŋi (prist) aka nanŋi Iwi Anutuŋaŋgö welenŋi qemakzin. Neŋön yaŋgö qetbuŋaŋi aka kukösumŋi möpöseininga nalö teteköŋi qahö aködamunŋambuk ahöm öŋgöma. Keu mi ölŋa.
Eket, Kraistnöŋ mönö kousu uruŋe eta kama! Kamawi, nalö miaŋgöreŋ nini körekmakörek i jeninan uba ekin. Börö marömŋi qetohogeri, yeŋön mönö mewöyök i ekŋe. Ambazip kambuŋi kambuŋi gölme dop tat anjini, neŋön mönö i eka körekmakörek yaŋgöra aka jiŋgeŋ köla amburereŋ akin. Keu mi ölbölŋa, uruyahötŋi kun qahö.
Kembu Anutu mal köhöizawaŋön kewö jiza, “Nöŋön mutuhök mala (yuai pakpak miwikŋaiba könaŋgep jiba qahöwahiga) qöndökŋa mal öŋgömam. Miaŋgö dop nöŋön kulem namŋi mutukŋi A aka kulem namŋi qöndökŋi Z akzal.” Nöŋön kukösum pakpakö Toŋi möpŋaŋgö möpŋeyök mala kota maljal aka kunbuk liliŋgömam. Mewö.
Jon nöŋön eŋgö urumeleŋ neŋakŋini akzal. Kraistpuk qekötahöbiga nanŋi bemtohoŋe al niŋgiiga ambazipnöŋ sihimbölö ak niŋgigetka wahöjaliŋ mörakzal. Mi embuk möta mökösöŋda kapaŋ köla köhöiba kinjal. Anutugöreŋ Buŋa keu jim sehiba Jisösgö könaŋi naŋgöba jim asariba malalaŋgöra nömemba köwet jölanŋi qetŋi Patmos miaŋgöreŋ al niŋgiget malal.
Kembugö sonda kendon tatat nalö kunöŋ Uŋa Töröŋan nömeiga alburup umumŋan qakne öŋgöiga andöneyök qet ketaŋi kun möral. Qet kourukŋi mi tömun qainŋi kun (biugel) qetzawi, miaŋgö tandöktandök ahöyök.
Qet miaŋön kewö jiyök, “Öröyuai uba ekŋani, miaŋgö keuŋi mönö kimbi köpepnöŋ ohoman. Ohoba alnöŋga zioz kambu 7 yeŋgöreŋ anma. Siti 7 mieŋgö qetŋini kewö: Efesus, Smörna, Pergamum, Taiataira, Sardis, Filadelfia aka Laodisia.”
Keu mewö jiiga ötöŋi mörali, “Mi daŋön?” jiba eka mötmamgöra liliŋgöyal. Liliŋgöba kinda lambegö dum tatat goulnöŋ memeŋi 7 kingetka ehal.
Lambegö dum tatat mieŋgö sutŋine azi kun ekiga kaisoŋgolomŋan gölme azigö tandök ahök. Malukuŋi köröpŋi köla öröiga köna susuŋe eta turuyök. Opo jöhan maŋgihilakŋi goulŋambuk mi örigit ewö töptöpŋe embahöm aŋguba kinök.
Nöröp jupŋan tuat lalamŋi kousu köpköp (snow) ewö ahök. Lama jupŋi saŋgoŋgetka tuarizawi, mönö miaŋgö dop ehal. Jekötŋan könöp bölam ewö jem asariiga kinök.
Köna susuŋan sösönihiba gohotŋi ahök. Ain bras könöpnöŋ ala delasi ohogetka jeiga gögöriŋ tohomakzawi, mönö miaŋgö dop kölköl-bilikbilikŋambuk ahöyök. Keu jii mörali, mi o ketaŋan sianöŋ giliga ötöŋi ketaŋi mörakzini, mönö miaŋgö dop ahöyök.
Böröŋi ölŋan seŋgelau 7 memba kinök. Numbuŋeyök bimgö sou ketaŋi (bainat) jityahötŋi likelike zuluk alalŋan erök. Jemesoholŋan wehön jeŋi körek asarim tekömakzawaŋgö dop asariiga ehal.
Nöŋön i eka uruni duhui yaŋgö könaŋe tala eta kömup tandök ahöyal. Mewö ahöbiga böröŋi ölŋan nöŋgö nöröpne ala kewö jiyök, “Mönö keŋgötki kude mötnöŋ! Nöŋön mutuhök mala (yuai pakpak miwikŋaiba könaŋgep jiba qahöwahiga) qöndökŋa mala öŋgömam.
“Nöŋön malmal Toŋi akzal. Kömumba malalmö, mötnöŋ, nöŋön mönö guliba wahöta malmal köhöikŋi teteköŋi qahö mal öŋgömam. Nöŋön kömupkö kondotkondot Toŋi galöm köla kömupkö uŋem miri Toŋi oŋgita kiŋi moröŋi memba maljal.
Miaŋgöra yuai nalö kewöŋe asuhuzawi aka könaŋgepŋe asuhumawi, nöŋön miaŋgö könaŋi kondelbi ekŋan. Yuai ekŋani, mi mönö papianöŋ ohonöŋga ahöma.
Seŋgelau 7 böröni ölŋe ahözei aka lambegö dum tatat goulnöŋ memeŋi 7 ekzani, mieŋgö könaŋini tölapŋi kewö: Seŋgelau 7 mi zioz kambu 7 mieŋgö garata galömŋinaŋgö söpsöp akze. Lambegö dum tatat goulnöŋ memeŋi 7 mieŋön mönö zioz kambu 7 mieŋgö söpsöp akze.” Mewö.
Jisösnöŋ toroqeba jiyök, “Jon göŋön mönö Efesus sitigö zioz kambu yeŋgö pom garataŋinaŋgöra kimbi kewö ohoman, “Kunöŋ böröŋi ölŋan seŋgelau 7 memba lambegö dum tatat goulnöŋ memeŋi 7 mieŋgö sutŋine anda kaba kinakzawi, yaŋön keu kewö jiza:
Nöŋön göhö ahakmemegahö könaŋi möt kutubi kewö ahöza: Göŋön nöŋgöp ariba nupni köhöikŋanök memba malakzan. Aŋgösirip kapaŋ köla möta mökösöŋda malakzan. Ambazip goŋgoŋi yembuk ala qahöpmahöp aka ölŋa qepureiba közöl eŋgimakzan, mi mötzal. Tosatŋan melaimelai azi aposol qahö aka töndup qetŋini mewö qerakzei, göŋön i esapesapnöŋ ala kewöt eŋginöŋga muneŋ jijiŋinaŋgö könaŋinan aukŋe asuhuyök.
“Tosatŋan nöŋgö qetnaŋgöra aka kahasililiŋ ak gihigetka sihimbölö kapaŋ köla möta mökösöŋda malnöŋ. Ösumeret ölan qahö aka malnöŋmö, yuai pakpak möt kösöŋda kinda malnöŋ, mi mötzal.
Mewö malnöŋmö, urugahö keu kun kewö mötpi qahö dop kölja: Mutuhök urugi meleŋda önöŋi qahö jöpaköm niŋgiba malnöŋmö, urugan mönö sörauiga nalö kewöŋe amöriba maljan.
“Mutuhök urusösöŋgai ketaŋi möta malnöŋmö, miaŋgöreŋök löwöriba eta eta amöriba et qeba maljan. Gi mönö nangi könagi mi mötmöriba möt kutuman. Miaŋgöra mönö urugi meleŋman. Mutuhök urumeleŋgö yuaiŋi aknöŋi, mönö miaŋgö dop kunbuk suariba akŋan. Urugi siŋgisöndok miaŋgöreŋök qahö meleŋman ewö, nöŋön mönö göhöreŋ kaba lambegö dum tatatki qeköbiga urumeleŋ könagesö Efesus miaŋgöreŋ kunbuk qahö ahöma.
Et guhuyökmö, göhöra kewö mötpi ölöwakza: Göŋön Nikolait yeŋgöreŋ ahakmemeŋini tököba uru önön ahakzan. Nöŋön mewöŋanök mi tököba miaŋgöra uru önön ahakzal.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma. “Kunŋan esapesap bölöŋi pakpak oŋgita luhut almawi, nöŋön mönö i waŋgitpiga Anutugö oyaeŋkoyaeŋ nupnöŋ (paradais) euyaŋgöreŋ öŋgöba malmal köhöikŋaŋgö ip aumŋe tata kötŋi nemba malma.” Mewö.
“Smörna sitigö zioz kambu yeŋgö pom garataŋinaŋgöra mönö kimbi kewö ohoman, “Kömumba guliba mal köhöizawaŋön mutuhök mala (yuai pakpak miwikŋaiba könaŋgep jii qahöwahiga) qöndökŋa mal öŋgömawi, yaŋön keu kewö jiza:
Göŋön wahöjaliŋ möta etqeqeŋi akzani, mi mötzalmö, Anutugö jeŋe qetbuŋagan öŋgöŋgöŋi aiga simbawoŋ akzan. Tosatŋan Juda ambazip qahö aka töndup qetŋini mewö qerakzei, yeŋön mepaqepaik aka andö qem gihigetka aŋgösirip mörakzani, mi mötzal. Yeŋön ‘Köuluk miri ölŋi akzin,’ jiba aiakaŋinan Satan möpöseimakze.
“Sihimbölö möta malmanmö, miaŋgöra keŋgötki kude mötman. Mötnöŋ, Bölöŋaŋgö Toŋan esapesapnöŋ al eŋgimamgöra ambazip kuŋgum eŋgiiga eŋgöreŋök tosatŋi eŋgömemba kösö mire al eŋgime. Aŋgösirip ak eŋgimei, iŋini mi silim 10 möta malme. Malbeak me kömumbeak, mönö nömbuk pöndaŋ kingetka nöŋön malmal köhöikŋaŋgö ila jalöŋi eŋgimam.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma. “Kunŋan esapesap bölöŋi pakpak oŋgita luhut almawi, yaŋgö sileŋan kömuiga mohot akŋapmö, kömup yahötŋi qahö kömumba geŋmororoŋ qahö miwikŋaima.” Mewö.
“Pergamum sitigö zioz kambu yeŋgö pom garataŋinaŋgöra mönö kimbi kewö ohoman, “Kunöŋ bimgö sou ketaŋi (bainat) jityahötŋi likelike zuluk alalŋi memba maljawi, yaŋön keu kewö jiza:
Göŋön malmal tatatki denike ala maljani, mi mötzal. Satanöŋ nanŋak jakömbuak dum tatatŋi ali ahözawi, gi mönö miaŋgö kösutŋe malakzan. Töndup nöŋgö qetni memba nömbuk toroqeba qekötahöba kinakzan. Satangö malmal tatatŋi Pergamum siti miaŋgöreŋ ahöiga Antipas yaŋön nöŋgö könaŋamni naŋgöba jiba jembon oŋi nene (qariwe ilikŋi nene) ewö kinökmö, i eŋgö sutŋine miaŋgöreŋ qeget kömuyök. Göŋön ni möt narim niŋgimakzani, keu mi nalö miaŋgöreŋ mewöyök qahö köyatiba qaŋ kölnöŋ.
“Mewömö, urugahö keu moröŋi kun kewö mötpi qahö dop kölja: Göhö könagesö sutŋine tosatŋan kezapqetok azi takapulakaŋi qetŋi Balam yaŋgö jaŋjuŋbuk mala wuataŋgömakze. Kantri tosatŋi yeŋön nene memba tandö lopioŋ yeŋgö naluk kötin buŋa qeba könaŋine algetka ösumŋinan walöŋnöhi, Israel ambazipnöŋ mi qahö nezema. Mutuk qahö negetmö, Balamnöŋ azi qetŋi Balak kewö kusum waŋgiyök, ‘Gi mönö Israel ambazip mi nemegöra tutuhum eŋgiman.’ Mewö kusuba kuŋgum eŋgiba simba ewö utuba alöhi, yeŋön mönö miaŋgöreŋ qaköba amqeba neget aka serowilin laŋ aket. Eŋgöreŋök tosatŋan Balamgö mötmöt mi wuataŋgömakze.
“Mewöŋanök göhö könagesö sutŋine tosatŋan Nikolait yeŋgöreŋ mötmöt muneŋi memba wuataŋgömakze.
Miaŋgöra gi mönö urugi meleŋman. Mewö qahö akŋan ewö, nöŋön mönö zilaŋ göhöreŋ kaba könagesöurupki mewöŋi mi qetal eŋgimam. Numbune bimgö sou ketaŋi (bainat) ahözawi, miaŋön mönö yarö gil eŋgimam.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma. “Kunŋan esapesap bölöŋi pakpak oŋgita luhut almawi, nöŋön mönö nene tölapŋi qetŋi mana aka köt tuatŋi waŋgimam. Yahöt mi waŋgibiga köt tuatŋi miaŋgöreŋ qetŋi dölökŋi ohogetka ahömawi, mi nanŋök oyoŋda mötma. Tosatŋan mi qahö mötme.” Mewö.
“Taiataira sitigö zioz kambu yeŋgö pom garataŋinaŋgöra mönö kimbi kewö ohoman: “Anutugö Nahönŋaŋgö jekötŋan könöp bölam ewö jem asariiga köna susuŋan sösönihiba ain bras ewö kölköl-bilikbilikŋambuk akzawi, yaŋön keu kewö jiza:
Nöŋön göhö ahakmemegahö könaŋi möt kutubi kewö ahöza: Göŋön Anutu jöpaköba möt narim waŋgiba nupŋi memakzan aka aŋgösirip kapaŋ köla möta mökösöŋda malakzan. Könakönahiŋe yuai aka menöŋi, mi mönö nalö kewöŋe mem sehiba aka memakzan.
“Mewö memakzanmö, urugahö keu kun kewö mötpi qahö dop kölja: Göŋön ambi qetŋi Jezebel yambuk urumohot aka i qahöpmahöp qepureim waŋgimakzan. Yaŋön kezapqetok ambia qahö akzapmö, töndup nanŋi qetŋi mewö qerakza. Yaŋön ambazip tutuhuba kewö kusum eŋgimakza: Tandö lopioŋgö naluk kötin neneya buŋa qeba könaŋine algetka ösumŋinan walöŋnöhi, mi mönö ölöp nemba malme. Mewö kusum eŋgiba nup meme alaurupni kuŋgum eŋgiiga löwöriba jaŋjuŋ anda mi nemakze aka serowilin laŋ ahakze.
Nöŋön Jezebel uruŋi meleŋmapköra nalö waŋgialmö, serowilinŋi mosöta uruŋi meleŋmapkö qahö möta töndup malja.
“Miaŋgöra nöŋön ambi mi qeiga kawöl yöhöiga salöknöŋ ahöba sihimbölö mötma. Mewöyök yambuk sero yoŋgorö ahakzei, yeŋön ahakmemeŋini bölöŋi mi qahö mosöta uruŋini meleŋme ewö, nöŋön mönö i mohot eŋgubiga sihimbölö kanjamŋambuk mötme.
Yaŋgö nahönböraturupŋi i mönö eŋgum könjöratpi kömume. Mewö akiga zioz könagesö körek eŋön eŋgeka nöŋgö könani kewö möt yaköme: Nöŋön ambazip urumötmötŋini kewöta jit aka urusihimŋini körek möt kömumba ahakmemeŋinaŋgö dop likepŋi meleŋda körek mohot mohot eŋgö qakŋine öŋgöma. Nöŋönök mönö miaŋgö Toŋi akzal.
“Yeŋgöra mewö asuhumapmö, Taiataira eŋgöreŋök tosatŋan Jezebelgö mötmöt areŋi mi qahö wuataŋgömakze. Mewö qahö aketka eŋgöra mepaqepaik kewö aka jim eŋgimakze, ‘Iŋini mötmöt öŋgöŋgöŋaŋgö könaŋi qahö möt kutuba yaigep malje.’ Mepaqepaik mewö jiba ak eŋgimakzemö, Satangö buŋa mötmötköra qet mewö qerakze. Nöŋön zioz kambu körek eŋgöra kewö jibi mötme: Nöŋön lömböt kun qahö suariba albi eŋgö qakŋine öŋgöma.
Iŋini Buŋa keu memba maljei, mönö miaŋgöreŋ qekötahöba malme. Nöŋön kunbuk liliŋgömamaŋgö dop mönö mia wuataŋgöba malme.
“Kunŋan esapesap bölöŋi pakpak oŋgita luhut ala kömumawaŋgö dop mönö töndup jitni tem köla ahakŋawi, nöŋön i kukösum waŋgibiga kian kantriŋi kantriŋi galöm köl eŋgiba malma.
Iwinan kukösum niŋgiiga mi buŋa qem aŋguba Kembu maljal. Mewöŋanök eŋgöreŋök kunŋan luhut almawi, nöŋön i jakömbuak nupkö ilaŋi aka ain öröpŋi waŋgimam. Mi waŋgibiga miaŋön gölmeŋi gölmeŋi ambazip galöm köl eŋgiba köhöikŋanök mindiŋgöm eŋgiba malma. Gwaköm kimbut öröpnöŋ qeba qesiŋjei, yaŋön mönö miaŋgö dop qeqetal ambazip öröp pöwöwöm köhöikŋi miaŋön eŋguba köndeŋda mendeŋ eŋgiiga qeqelaŋlaŋ malme.
Mewöyök söŋangö undi seŋgelau waŋgimam.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma.” Mewö.
Jisösnöŋ toroqeba kewö jiyök, “Sardis sitigö zioz kambu yeŋgö pom garataŋinaŋgöra mönö kimbi kewö ohoman, “Kunöŋ Anutugö uŋa bohonŋi 7 aka seŋgelau 7 mi böröŋe ahöi memba maljawi, yaŋön keu kewö jiza: Nöŋön göhö ahakmemegahö könaŋi möt kutubi kewö ahöza: Göŋön ambazip jeŋine guliba maljanaŋgö qetŋi bisimakzanmö, Anutugö jeŋe köhömuŋi akzan.
Miaŋgöra mönö imbigi möta wahötman. Göhö ahakmemegan nöŋgö Anutunaŋgö jeŋe aködamunŋambuk qahö akza. Göhö könaŋamgi kewöta mewö miwikŋaial. Göhö könagesö uruŋe urumeleŋ ambazip tosatŋi kunbuk maljemö, yeŋön mewöyök kömum taköbingö akze. Miaŋgöra göŋön mönö mem köhöim eŋgiba malman.
“Anutugö yuai gihigetka buŋa qem aŋguba mötnöŋi, mi mönö urukönömge jöhöba mötmöriman. Buŋa mi mönö tem köla urugi meleŋman. Guliguli qahö malman ewö, nöŋön mönö yoŋgorö meme ewö ölöŋ kaba asuhumam. Kamamaŋgö aua nalöŋi qahö mötnöŋga keunan mönö zilaŋ qake öŋgöiga lömböt miwikŋaiman.
Mewömö, Sardis zioz kambu eŋgö sutŋine ambazip awamdökŋi eŋön opo söröŋini ölöpŋanök galöm kölgetka töwötŋambuk qahö akze. Miaŋgöra yeŋön ölöp maluku tuatŋan sileŋine löŋgöta nömbuk anda kaba malme. Yeŋön mönö mewö aka malmeaŋgö dop akze.
“Kunŋan esapesap bölöŋi pakpak oŋgita luhut almawi, yaŋgöra mönö maluku tuat lalamŋi waŋgigetka köla malma. Yaŋgö qetŋi malmal köhöikŋaŋgö buk papianöŋ ohoget ahözawi, nöŋön mi qahö kutumam. Iwinaŋgö jemesoholŋe aŋgoriga Suep garataurupŋan eketka qetŋi ölöp aukŋe jim miwikŋaim eŋgimam.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma.” Mewö.
“Filadelfia sitigö zioz kambu yeŋgö pom garataŋinaŋgöra mönö kimbi kewö ohoman, “Kunöŋ Azi Töröŋi aka Ölbölŋi aka kiŋ Deiwidkö ki moröŋi memba galöm köla maljawi, yaŋön keu kewö jiza: Yaŋön naŋgu metaliga kunŋan mi köla kiŋi memamgö osima. Yaŋön mi köla jöhöiga kunŋan mi musulmamgö osima.
Nöŋön göhö ahakmemegahö könaŋi ölöp möt kutuzal. Alani mötnöŋ, göhö ösumgan eretŋi akzawi, mi mötzal. Eretŋi akzapmö, göŋön mönö nöŋgö Buŋa keuni tem köla könani wuataŋgöba qetni qahö qaŋ köla malnöŋ. Miaŋgöra nöŋön naŋgu kun wösöge metalbiga kunŋan mi kölmamgö osima.
“Mötnöŋ, kambu kun yeŋön ‘Köuluk mirininambuk akzin,’ jiba aiakaŋinan Satan möpöseimakze. Juda ambazip qahö aka töndup qetŋini mewö qeta muneŋ jimakze. Nöŋön ambazip mi kuŋgum eŋgibiga göhö könaŋamgi möt asarime. Mi möt asariba kaba göhö könage sipköba eta jöpaköm gihimakzali, mi aukŋe jim miwikŋaime.
Nöŋön kapaŋ köla lömböt möta mökösöŋda kin köhöimangö jiali, göŋön nöŋgö jimkutukutuni mi aŋgön köla wuataŋgöba malnöŋ. Miaŋgöra nöŋön mewöyök gi kewö aŋgön köl gihimam: Wahöjaliŋ nalö tandökŋi kun kaba kantriŋi kantriŋi dop köla gölmenöŋ mal anjei, mi esapesapnöŋ al eŋgima. Nalö miaŋön kam kuŋguiga nöŋön gi wahöjaliŋ miaŋgöreŋök meköba bohongi jöhömam.
“Nöŋön mönö zilaŋ liliŋgöba kamam. Kunŋan utum gihiba ila jalö memeŋe luhut al gihibapuköra mönö urugö inap ahöm gihizawi, mi mönö töp memba malnöŋga qahö sohoba kahaimök ahöma.
Kunŋan esapesap bölöŋi pakpak oŋgita luhut almawi, nöŋön mönö i waŋgita nöŋgö Anutunaŋgö möpömöpösei jike (tempöl) uruŋe kuŋgubiga tandöŋi akŋa aka nalö kunöŋ mi kunbuk qahö mosötma. Miaŋgöreŋ maliga sileŋe nani Anutunaŋgö qetŋi, Anutugö sitiŋaŋgö qetŋi aka nani qetni dölökŋi qet karöbut mi ohomam. Anutunan Jerusalem sitiŋi dölökŋi mi nanŋi mire euyaŋgöreŋ ali ahözawi, miaŋön Suepnöhök eta gölmenöŋ asuhuma.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma.” Mewö.
“Laodisia sitigö zioz kambu yeŋgö pom garataŋinaŋgöra mönö kimbi kewö ohoman, “Kun qetŋi Amen. Yaŋön Anutugö keuŋi pöndaŋ naŋgöba Dangunu ölbölŋi akza. Anutu bauköiga yuai pakpak miwikŋaiyohotka galöm kölakzawi, yaŋön keu kewö jiza:
Nöŋön göhö ahakmemegahö könaŋi möt kutubi kewö akza: Urugi qahö amöriza aka nöŋgö könöp bölamnan uruge qahö jemakza. O urugan amöribawak me könöwibawak, miaŋön mötpi dop kölbawakmö, jöŋaŋe malnöŋga qahö dop kölja.
“Kun me kun dop kölbawakmö, urugan borom kun könöpkönöp aiga könöpkan qahö jezawi me uruamöt qahö akzani, mi qahö dop kölja. Könöp aka amöt sutŋire uruyahötnöŋ laŋ maljanaŋgöra mönö numbuneyök söwötköm gihibi geman.
Nangi silegi mem öŋgöba kewö jimakzan: Nöŋön azi kindiŋbirik qetbuŋanambuk akzal. Sukinap mem sehiba dopne miwikŋaizal. Siyoŋsayoŋi qahö mala yuai kungöra qahö osizal. Mewö jimakzanmö, könaŋamgi ölŋi qahö möt kutuzani, mi kewö: Göŋön mönö kumkanjam aka tapötkokorok (dabökokorok) malnöŋga tosatŋan wösömötmöt ak gihimakze. Wanapŋi mala jegi gömöliiga tiktauk sile aukŋe malakzan.
“Miaŋgöra qambaŋ keu kewö gihizal: Göŋön nöŋgöreŋök yuai karöbut ki söŋgöröŋi meman: Azi kindiŋbirik qetbuŋagabuk akŋangöra mönö goul könöpnöŋ delasi ohoba gödöwörötŋi mendeŋget sösönihiba eta qahöwahöhi, mi mönö bohonŋi meman. Sile aukŋe malakzani, miaŋgö gamuŋi közambötmangöra mönö maluku tuatŋi bohonŋi memba löŋgötman. Jegi gömölizawi, miaŋgöra mönö jepisik kelök mi bohonŋi memba jegi törörök umangöra miriman.
Nöŋön wölböt alaurupni jöpaköm eŋgimakzali, mi körek bölöŋamŋinaŋgöra tembula jim eŋgiba mindiŋqindiŋ ak eŋgimakzal. Ölöwakŋegöra mewö ahakzal. Miaŋgöra gi mönö jaulalaŋ mosöta urugi meleŋda siŋgisöndoki andö qeba malman.
“Mötnöŋ, nöŋön naŋgunöŋ qeba kinjal. Kunŋan nöŋgö keu imbini möta uru naŋguŋi musulmawi, nöŋön mönö yaŋgö miri uruŋe öŋgöba yambuk tatpi yaŋön nömbuk köisirik tata mohotŋe nene nembit.
“Nöŋön esapesap bölöŋi pakpak oŋgita luhut ala Iwinan noaŋgiri yaŋgö jakömbuak dumŋe eta qöhöröŋe tatzal. Miaŋgö dop kunŋan esapesap bölöŋi pakpak oŋgita luhut almawi, nöŋön mönö i waŋgitpiga nöŋgö jakömbuak dumne eta qöhöröŋne tatma.
“Eŋgöreŋök kunŋan kezapŋambuknöŋ malja ewö, Uŋa Töröŋan zioz kambuŋi kambuŋi neŋgöra keu jimakzawi, yaŋön mönö mi kezap ala möt kutuma.” Mewö.
Miaŋgö andöŋe jemeleŋ kunbuk asuhuiga Suep miri naŋguŋi kun aŋaŋiiga ehal. Ekiga imbi mutuk tömun qainŋi kun (biugel) ewö keu jiiga mörali, yaŋön mönö suariba kewö jiyök, “Gi mönö kewö kotnöŋga andöŋe yuai asuhumawi, mi kondel gihimam.”
Mewö jiiga miaŋgöreŋök Uŋa Töröŋan nömeiga alburupŋan qakne öŋgöiga yuai kewö ehal: Suep miri uruŋe jakömbuak dum ahöiga kunŋan miaŋgöreŋ tarök.
Taröhi, yaŋgö jemesoholŋaŋgö asakŋan mönö eröknam me jamönjiŋ qetŋi jaspö aka wale bönbönŋi me köt qetŋi karnilian miaŋgö dop gilikbilikŋambuk asariba ahöyök. Kiam nesilam kun kulem mundaŋi mumunene kamböŋi me jamönjiŋ qetŋi emerald ewö miaŋön jakömbuak dum mi lökŋanök liliköba töŋgönŋi göröhiba ahöyök.
Jakömbuak dum tosatŋi 24 mieŋön dum bohonŋi mi liliköba tatketka mieŋgö qakŋine Anutugö jitŋememeurup 24 tatket. Yeŋön malukuŋini tuat lalamŋanök öluŋ geiga nöröpŋine goul ila jalö kunduta tatket.
Dum bohonŋi miaŋgöreŋök wöl bilikbilik jesöŋgö asariiga giŋgururuŋ asuhuiga imbi wölpöndaŋgö ötöŋ kourukŋi ewö möral. Dum bohonŋaŋgö wösöŋe tos kiwa asakŋi 7 jeba asariba kinget. Kiwa 7 mi Anutugöreŋ uŋa bohonŋi 7 akze.
Mewöŋanök jakömbuak jake wösöŋe yuai gilikbilikŋambuk köwet ewö ehal. Mi kirin jöhanŋi jöhanŋi kölköl-bilikbilikŋinambuk meleŋda asarimakzei, mönö miaŋgö dop asariyök. Jake bibiŋe dum liliköba bem jembon 4 kinget. Andöŋini aka wösöŋini mi jeŋinanök dop köliga kinget.
Bem jembon mutukŋan laion sömbup ewö ahök. Alaŋan bulmakau aziŋi ewö ahök. Alaŋiri kungö kaisoŋgolomŋi mi azi jesöŋgöröŋaŋgö tandök ahök. Alaŋini 4:ŋan tukapkap bölbölgömakzawaŋgö tandökŋa ahök.
Bem jembon 4 mohot mohot yeŋgö ginginŋini 6 pakpak ahöm eŋgiyök. Sileŋini lökŋanök aka ginginŋini bapŋe mewöyök jekötŋinanök dop köl eŋgiiga kinget. Kinda suŋgem silim liŋet kewö qörörök kölakze, “Kembu Anutu kukösum pakpakö Toŋi göŋön mönö töröŋi aka töröŋi aka töröŋanök akzan. Malmal Toŋi göŋön mönö möpŋaŋgö möpŋeyök mala kota maljan aka kunbuk liliŋgöba asuhuba mal öŋgöman.”
Bem jembon 4 mieŋön mönö mewö möpömöpösei liŋet kölakze. Kunöŋ jakömbuak dumnöŋ kinda nalö teteköŋi qahö mal öŋgöba malmawi, i aködamun qetbuŋa al waŋgiba saiwap jimakze.
Mewö ahakzeaŋgö dop Anutugö jitŋememe 24 mieŋön eta kun jakömbuak dumnöŋ tatzawi, yaŋgö jeŋe simin köla sipkömakze. Kunöŋ nalö teteköŋi qahö mal öŋgöba malmawi, yaŋgö waikŋi memba möpöseim waŋgimakze. Möpöseim waŋgiba ila jalöŋini qeköba jakömbuak dum wösöŋe ala kewö jimakze,
“O Kembu Anutunini, göŋön öröyuai pakpak miwikŋaim eŋginöŋ. Göhö jitsihitkan nam köl eŋgiiga letota malmal miwikŋaiba malje. Miaŋgöra aködamun qetbuŋa mi al gihiba saiwap jim gihimakzin. Göŋön mohotŋan mönö möpöqöpösei pakpak aŋgön kölmanaŋgö dop akzan.” Mewö.
Miaŋgö andöŋe kimbi köpep kun ekiga jakömbuak dumnöŋ tatzawaŋgö böröŋi ölŋe ahöyök. Kimbi miaŋgö sinŋi mi likeplikep lökŋanök kulemöhök ohoba köpeiba sapönöŋ ala muŋgem supap (sil) 7:nöŋ köla mekötahögetka ahöyök.
Mewöyök Suep garata ösum-mumuŋambuk kun ekiga köhöikŋanök qeta buzup keu kewö qesiba jiyök, “Daŋön sarak sorokŋi aka ölöp kimbi köpep kiaŋgö muŋgem supapŋi (sil) munjurata kötulmawaŋgö dop akza?”
Mewö jiyökmö, Suepnöŋ, gölmenöŋ aka kömupkö uŋem miri miaŋgöreŋ körekmakörek eŋgegetka kunŋan kun mi mutula kulemŋi ekŋawaŋgö dop qahö ahök.
Kunŋan kun sarak sorokŋi aka kimbi mi mutula kulemŋi ekŋawaŋgö dop qahö miwikŋaigeri, miaŋgöra nöŋön gwötpuk sahöt bölial.
Sahöt bölibiga Anutugö jitŋememe yeŋgöreŋök kunŋan nöŋgöra keu kewö jiyök, “Mönö kude sahötnöŋ. Mötnöŋ, Juda kambunöhök Deiwidkö gwölönarökŋi kun ahuba laion sömbup ewö aka Bölöŋaŋgö Toŋi luhut ala malja. Yaŋön mönö ölöp köhöiba kimbi köpep kiaŋgö muŋgem supapŋi (sil) 7 mi munjurata kötulma.”
Mewö jiiga Lama moröŋi ekiga jakömbuak dum bibiŋe bem jembon 4 mieŋgö sutŋine kiniga Anutugö jitŋememe yeŋön liliköm waŋgiget. Lama moröŋi miaŋön mönö qeget kömuyöhaŋgö tandökŋa kinök. Ilikŋi 7 aka jekötŋi 7. Anutunöŋ uŋaurupŋi bohonŋi 7 melaim eŋgiiga gölmegö ambazip pakpak yeŋgöreŋ anda maljei, jekötŋi 7 mi mönö yeŋgö söpsöpŋina akze.
Lama moröŋi mi ekiga kaba kimbi köpep supapŋambuk mi jakömbuak dumnöŋ tatzawaŋgö böröŋi ölŋeyök meyök.
Mi meiga bem jembon 4 aka Anutugö jitŋememe 24 mieŋön mönö miaŋgöreŋök Lama moröŋaŋgö wösöŋe sipköba eta simin kölget. Yeŋön mohot mohot kulele aka goul qambi memba kinget. Ambazip sarakŋan köulukögetka Anutugöreŋ öŋgömakzawi, miaŋön mönö jiniŋ ohohogö dop aiga wörönŋi umköhöwakŋambuknöŋ öŋgöba pukpukömakza. Wörön mewöŋan mönö goul qambiŋini kokolak qeiga kinget.
Simin köla liŋet dölökŋi kewö köla jiget, “Göŋön qainŋi kun akzan. Gi guhugetka kömumba sepki mokoba miaŋön ambazip bohonŋi memba eŋgömenöŋ. Ambazip mi bem isikŋinaŋgö dop, keu jöl jijiŋinaŋgö dop, kambuŋinaŋgö dop aka kantriŋinaŋgö dop. Göŋön mönö mieŋgöreŋök tosatŋi eŋgömenöŋga Anutugö buŋaya akze. Miaŋgöra göŋön mönö sarak sorokŋi aka kimbi köpep supapŋambuk memba muŋgem supapŋi (sil) mutulmanaŋgö dop akzan.
Yeŋön Anutugö buŋaya aketka kusum eŋgiba kuŋgum eŋginöŋga bemtohoŋgahö kiŋ kembu kambu aka jike nup galömurupŋi akze. Yeŋön Anutuninaŋgö nupŋi memba mala gölme dop ambazip galöm köl eŋgiba mal öŋgöme.”
Liŋet mewö köla jigetka möta toroqeba uba Suep garata jaŋgöŋini tausenŋi tausenŋi aka milyönŋi milyönŋi mi eŋgeka liŋet kourukŋini möral. Yeŋön jakömbuak dum kösutŋe kinda bem jembon 4 aka Anutugö jitŋememe 24 mi liliköm eŋgiba liŋet kölget.
Liŋet köhöikŋanök qeta kewö kölget, “O Lama moröŋi qeget kömuyöhi, yaŋön mönö sarak sorokŋi aiga Anutunöŋ ösum-mumu aka töhötmöriam waŋgiiga dopŋe akza. Mötkutukutu öŋgöŋgöŋi aka kukösum pakpak buŋa qeiga dopŋe akza. Sarak sorokŋi aiga ölöp qetbuŋa pakpak waŋgiinga asakmararaŋ buŋa qeiga möpöseim waŋgizin.”
Mewö köla möpöseigetka liŋet kambu kun kewö möral: Anutunöŋ malmalbuk miwikŋaim eŋgiyöhi, mieŋön mönö körekmakörek liŋet kölgetka möral. Suepnöŋ maljei, gölmenöŋ maljei, kömupkö uŋem mire aka köwet qakŋe maljei, mieŋön mönö körek numbuŋini mindiriba liŋet kewö kölget, “Jakömbuak dumŋe tatzawi aka Lama moröŋi neŋön iŋiri möpöseim etkizin. Kötuet Toŋi etkö qetbuŋaŋiri jim qarimakzin. Nalö dop asakmararaŋ etkiinga kukösum Toŋi mi teteköŋi qahö mal öŋgömahot.”
Mewö kölgetka bem jembon 4 mieŋön “Keu mi ölŋa,” jiget. Jigetka Anutugö jitŋememe yeŋön eta dapköba simin köla Anutu waikŋi memba möpöseim waŋgiget. Mewö.
Mewö möta yuai kewö asuhui ehal: Lama moröŋan kimbi köpep supapŋambukö muŋgem supapŋi (sil) 7 mieŋgöreŋök mutukŋi munjurata kötulök. Kötuliga bem jembon 4 yeŋgöreŋök kunŋan keu kewö jiyök, “Mönö asuhuba kanöŋ!” Keuŋi mi wölpöndaŋ tandök ewö köhöikŋanök qeri möral.
Mewö jiiga möta miaŋgöreŋök hos tuatŋi kun asuhuiga ehal. Hos miaŋgö qakŋe azi kun timbiŋambuk tari tosatŋan ila jalö waŋgigetka nöröpŋe kölök. Mi köla yarönöŋ luhut ala malöhaŋön mönö kunbuk hos qakŋe yarönöŋ luhut almamgöra anök. Mewö.
Lama moröŋan muŋgem supap (sil) yahötŋi munjurata kötuliga bem jembon yeŋgöreŋök yahötŋi yaŋön keu kewö jii möral, “Mönö asuhuba kanöŋ!”
Mewö jiiga miaŋgöreŋök hos kun sileŋi pisikŋi somabölambuk asuhuiga ehal. Azi kun hos miaŋgö qakŋe taröhi, Anutunöŋ mönö i yom karim gili luai qahöwakŋapkö kukösumŋi waŋgiyök. Mi waŋgiiga gölmenöŋ aum aŋgöhöba kömumegöra kuŋguiga ambazip uru mem wahöt eŋgimawaŋgö kukösumŋi miwikŋaiyök. Mi miwikŋaiiga bimgö sou keta bölökŋi waŋgigetka memba anök. Mewö.
Lama moröŋan muŋgem supap (sil) karöbutŋi munjurata kötuliga bem jembon yeŋgöreŋök karöbutŋi yaŋön keu kewö jii möral, “Mönö asuhuba kanöŋ!” Mewö jiiga miaŋgöreŋök hos injaŋi kun asuhuiga ehal. Azi kun hos miaŋgö qakŋe taröhi, yaŋön inapkö lömbötŋi kewötpingö dop ipŋi (skeil) mi böröŋan memba tarök.
Mewö tariga bem jembon 4 yeŋgö sutŋineyök kunöŋ keu jiiga kourukŋi tandök ewö kewö möral, “Silim mohotkö töwaŋi (Kina 5) miaŋön ölöp 1 kilogram wit flaua me 3 kilogram bali flaua mi bohonŋi meman. Töndup nenegö oil ip aka wain kösö nup mi mönö kude mem bölime.” Mewö.
Lama moröŋan muŋgem supap (sil) 4:ŋi munjurata kötuliga bem jembon 4:ŋan keu jiiga kourukŋi kewö möral, “Mönö asuhuba kanöŋ.”
Mewö jiiga miaŋgöreŋök hos kun sileŋi gohotgohot aka kaukauŋambuha asuhuiga ehal. Hos miaŋgö qakŋe taröhaŋgö qetŋi mi kömupkö kondotkondot Toŋi. Yaŋgö kösutŋe kömupkö uŋem miri Toŋan mewöŋanök i wuataŋgöba kayök. Gölme mendeŋgetka bahöŋi 4 ahöiga mieŋgöreŋök kungö ambazipŋi mi galöm köl eŋgibitkö kukösumŋi mi Anutunöŋ etkiyök. Kukösum mi etkiiga ösumŋiran gölmegö ambazip bahöŋi mi kewö mem kömum eŋgiyohot: Tosatŋan sou ketaŋan (bainat) auba kömuget. Tosatŋan bödinöŋ kömuget. Kawöl kanjamŋambuknöŋ tosatŋi eŋgömeiga kömuget aka tosatŋi mi gölmegö sömbup kalŋi mieŋön eŋgöhögetka kömuget. Mewö.
Lama moröŋan muŋgem supap (sil) 5:ŋi munjurata kötuliga miaŋgöreŋök Anutugö ambazip tosatŋi eŋgugetka kömugeri, yeŋgö uŋaŋini eŋgehal. Yeŋön Anutugö Buŋa keuŋi aŋgö köla naŋgöba jim sehiba malgeraŋgöra eŋgugetka kömumba alta bapŋe ahöget.
Euyaŋgöreŋ ahöba köhöikŋanök kewö qetket, “O Kembu kukösum Toŋi, göŋön diŋdiŋi aka ölbölŋi akzan. Miaŋgöra mönö nalö dawik mambörin teköiga miaŋgöreŋ gölmegö ambazipŋi kewöt eŋgiba keuŋini jim teköman? Neŋön gi welen qem gihiinga neŋgugetka sepninaŋgö kitipŋi mi mönö wani nalönöŋ meleŋnöŋga qakŋine öŋgöma?”
Mewö jigetmö, maluku tuatŋi köröpŋi mi mohot mohot yeŋgöra köl eŋgiget geiga Anutugö jimkutukutu kewö eŋgigetka mötket, “Iŋini mönö toroqeba nalö töröptökŋi mamböta malme. Mötnarip alaurupŋinan toroqeba urugö nup memba malgetka iŋini ewö mewöŋanök eŋgugetka kömume. Yeŋön kömugetka jaŋgö alali, miaŋön dopŋe aiga nalö miaŋgöreŋök mönö eŋgugeri, yeŋgö keuŋini jim tekömam.” Mewö.
Lama moröŋan muŋgem supap (sil) 6:ŋi munjurata kötulöhi, mi uba ehal. Mi munjurata kötulöhi, nalö miaŋgöreŋ kenöŋ tandökŋi sohosohoŋi gilök. Wehön jeŋan böuktutuk ala injaŋ köla wösöbirikö malukuŋi sanjöp ewö (meme jupŋan memeŋaŋgö tandök) aiga söŋauyök. Köiŋ jeŋan meleŋda lökŋanök pisihiba sep ewö ahök.
Mewö aiga seŋgelau suepnöŋ ahözei, mieŋön mönö gölmenöŋ etket. Newaŋ kötŋi gohoriba tatketka luhut köhöikŋan qeba utuköba mumburatiiga erakzei, mönö miaŋgö dop buratiba gölmenöŋ tata pilpil etket.
Mewö etketka suep ehakzini, miaŋön mönö ayapköyök. Kimbi köpep köpeigetka öröba anakzawaŋgö dop mönö wölakzak öröba anda ayapköyök. Mi ayapköiga kunduŋi pakpak aka köwetkö gölme jölanŋi jölanŋi mi mönö körek ahöahöŋineyök zilaŋ kök ala sömuniget.
Mewö asuhuiga gölmegö kiŋ kembuŋi kembuŋi, azi jembonŋi jembonŋi aka suahö galömŋi galömŋi mieŋön mönö ölöŋ köla asambötket. Ambazip kindiŋbirik qetbuŋaŋinambuk, ambazip kukösumŋinambuk mi mönö körek kök ala asambötket. Nanŋini nupŋini memakzei aka toŋinaŋgö welenŋini öne qemakzei, mi mönö körek pakpak baŋet, köt kinimŋi aka kunduŋaŋgö sem siaŋi jaruba miaŋgöreŋ asambötketka eŋgehal.
Miaŋgöreŋ asamböta kunduŋi Toŋi aka sem sia Toŋi eŋgohola kewö uletket, “Iŋini mönö kunduŋi jim tekögetka buaköba kaba turum neŋgiget. Jakömbuak dumŋe tatzawaŋön jemesohol köl neŋgibapuköra aka Lama moröŋaŋgö irimsesewölŋan neŋgubapuköra mönö jim tekögetka közamböt neŋgiget.” Mewö uletket.
Yetkön irimsesewölŋiri aukŋe kondeljahori, miaŋgö nalöŋi ketaŋan mönö kam kuŋguba ahöza. Mi kunŋan kun mesohol köla kinmawaŋgö dop qahö. Mewö.
Miaŋgö andöŋe Suep garata 4 eŋgekiga gölmegö waŋgömŋi 4 miaŋgöreŋ kinget. Yeŋön gölmegö luhut Toŋi bohonŋi 4 mi jöhöm eŋgiba aŋgön kölget. Luhutnöŋ gölme qakŋe me köwet qakŋe laŋ gilbapuköra me ip kunŋan qebapuköra mönö Toŋi 4 mi böröŋinan memba jöhöba kinget.
Anutunöŋ Suep garata 4 mi gölme aka köwet köndeŋ eŋgibingö kukösumŋi eŋgiiga gölme waŋgömŋine kinget. Mewö kingetka eŋgehiga Suep garata kunöŋ wehön kotkotŋeyök asuhuba wahöri ehal. Yaŋön malmalgö Toŋi Anutugö muŋgem asö öröpŋi galöm köla kaba Suep garata 4 yeŋgöra köhöikŋanök qerök.
Qeta keu kewö jiyök, “Iŋini mönö gölme me köwet mi zilaŋzilaŋ kude köndeŋ etkime aka ip mi kude ayuhum eŋgime. Mi qahöpmö, mönö mambötketka mutuk zilaŋök Anutuninaŋgö muŋgem asöŋi mi nupŋi memakzei, yeŋgö mesoholŋine mekötahöm eŋgibin. Mi mutuk kösöba mekötahöm eŋgiingun andöŋe mi ölöp köndeŋda ayuhume.”
Mewö jiiga Anutugö muŋgem asöŋi mi Israel ambazip tosatŋi yeŋgö mesoholŋine kösöm eŋgiget. Kunöŋ yeŋgö jaŋgöŋini jiiga kewö möral: Israel ambazip kambu 12 pakpak mieŋgöreŋök mindiriba ambazip 144.000 mi kösöm eŋgiget.
Israel kambu mohot mohot mieŋgöreŋök 12.000 mewö mewö kösöm eŋgiget. Juda kambugö 12.000, Ruben kambugö 12.000, Gad kambugö 12.000,
Aser kambugö 12.000, Naftali kambugö 12.000, Manase kambugö 12.000,
Simeon kambugö 12.000, Liwai kambugö 12.000, Isakar kambugö 12.000,
Zebulun kambugö 12.000, Josef kambugö 12.000 aka Benjamin kambugö 12.000. Mewö mewö asö köla mekötahöm eŋgigetka mindiriba 144.000 ahök. Mewö.
Miaŋgö andöŋe kambu jitŋi buburatiŋi jaŋgöŋini kude oyoŋoyoŋgö dop mi ehal. Ambazip mi kambuŋinaŋgö dop, bem isikŋinaŋgö dop, kantriŋinaŋgö dop aka keu jöl jijiŋinaŋgö dop tokoba jakömbuak dum aka Lama moröŋi yetkö wösöŋire kinget. Miaŋgöreŋ kinda maluku köröpŋi tuatŋi köteköm aŋguget geiga böröŋinan nip sinŋaŋgö böröŋi memba kinget.
Mi memba kinda köhöikŋanök qeta kewö jiget, “Anutuninan jakömbuak dumŋe tatzawi aka Lama moröŋi yetkön mönö mem letot neŋgiyohotka oyaeŋkoyaeŋ akzin.”
Mewö qeta jigetka Suep garata pakpak yeŋön jakömbuak dum kösutŋe areŋnöŋ kinda Anutugö jitŋememe aka bem jembon 4 mi liliköm eŋgiget. Mewö kinda jakömbuak dum wösöŋe bamgöba eta simin köla Anutu waikŋi memba möpöseim waŋgiget.
Anutu möpöseim waŋgiba kewö jiget, “Keu mi ölŋa! Anutu gi mönö kötuet, asakmararaŋ aka mötkutukutu öŋgöŋgöŋaŋgö Toŋi akzan. Neŋön gi möpöseim gihiba qetbuŋagi jim qarimakzin. Anutunini, göŋön ösum-mumu aka kukösum Toŋi akzan. Neŋön nalö dop mewö jim köhöininga Toŋi mi teteköŋi qahö mal öŋgöba malman. Keu mi ölŋa!”
Mewö möpöseiba jigetka Anutugö jitŋememe yeŋgöreŋök kunŋan kewö jiba qesim niŋgiyök, “Ambazip maluku köröpŋi tuatŋi löŋgöta kinjei, mi daŋön? Mi mönö denikeyök kaba mewö tokoba kinje?”
Qesim niŋgiiga kewö meleŋ waŋgial, “O ketaŋamni, mi nöŋön qahö mötpiga nangok mötzan.” Mewö meleŋ waŋgibiga jitŋememe yaŋön kewö jii möral, “Kahasililiŋ keta bölökŋaŋgö sutŋeyök kotkeri, yeŋön mönö mia akze. Lama moröŋaŋgö sepŋan mönö opo malukuŋini saŋgoŋni tuariiga malget.
Mewö malgeraŋgöra aka Anutugö jakömbuak dumŋi mesohol köla suŋgem silim möpömöpösei jikeŋe (tempöl) mala Anutugö nupŋi memba malme. Mewö malgetka jakömbuak dumŋe tatzawaŋön mönö opo koumŋi möröreŋgöba köl turum eŋgiiga malme.
“Mewö malgetka nalö kunöŋ nenegö me ogö qahö kömume. Wehönöŋ me yuai könöpŋambuk kunöŋ mönö qahö eŋgohotirima.
Kewögöra oyaeŋkoyaeŋ malme: Lama moröŋan jakömbuak jake bibiŋe tata galöm köl eŋgiba eŋguaŋgiriga malmal köhöikŋaŋgö o töwatŋaŋgö jeŋe anakŋe. Anutu nanŋak jeŋineyök imbilŋini pakpak kutuiga teköma.” Mewö.
Lama moröŋan muŋgem supap (sil) 7:ŋi munjurata mutuliga Suep miri miaŋgöreŋ kouruk pakpak göröŋ ala 30 minitkö dop nöŋ qeba ahöyök.
Mewö asuhuiga Suep garata 7 Anutugö wösöŋe kinjei, mi eŋgekiga kunöŋ tömun qainŋi kun (biugel) 7 mi böröŋine ala eŋgiyök.
Mi eŋgekiga Suep garata kun asuhuba jiniŋ ohohogö goul qambiŋi memba kaba alta kösutŋe kinök. Ambazip sarakŋi pakpak Anutugö köulukögetka yaŋön jiniŋ altanöŋ ohoiga wörönŋi umköhöwakŋambuk mi köulukŋinambuk toroqeba pukpuköba mohotŋe öŋgöba Anutugöreŋ anakza. Goul alta mi jakömbuak dum wösöŋe kinjawi, yaŋön mönö miaŋgö kösutŋe kiniga tosatŋan jiniŋ mi gwötpuk ohomapköra waŋgiget.
Yaŋön jiniŋ mi ohoiga miaŋgö köwakŋan mönö Anutugö ambazip sarakŋi yeŋgö köulukŋinambuk toroqeba Suep garata yaŋgö böröŋeyök wahöta Anutugö jemesoholŋe öŋgöget.
Suep garata miaŋön jiniŋ qambi mi memba altanöhök könöp jitŋi mei jeiga qambi miaŋgöreŋ uiga kokolak qeiga gölmenöŋ gili geyök. Gili geiga miaŋgöreŋök wölpöndaŋgö göjuŋi göjuŋi asuhuba giŋgururuŋ qerök. Wölbilik ösumŋinambuk asuhugetka kenöŋi kenöŋi nalöŋi nalöŋi meyök. Mewö.
Suep garata 7 tömunŋini qainŋi kun (biugel) megeri, yeŋön mi ubingö jöjöröget.
Garata mutukŋan wahöta tömunŋi qainŋi kun uyök. Mi uiga ais kötŋi aka könöp bölamŋi mi kie ewö asuhuba sepuk toroqegetka kunöŋ mi mokoiga mohotŋe gölmenöŋ erök. Miaŋön könöpŋambuk eta gölme qeiga gölmegö bahöŋi karöbutŋan jem teköyök. Arökŋaŋgö ipŋi mieŋgö bahöŋi karöbutŋan jem teköget aka gwözözak sinŋi görökŋi mi körek jeba jem teköyök.
Garata yahötŋi yaŋön wahöta tömunŋi qainŋi kun uyök. Mi uiga kunöŋ kunduŋi ketaŋi könöp jejeŋi tandök ewö (wolkeno) yuai mi giliga köwetnöŋ geyök. Geba köwet meiga köwetkö bahöŋi karöbut mieŋgöreŋök kunŋan meleŋda sep ahök.
Mewöŋanök Anutunöŋ köwetkö yuaiŋi pakpak miwikŋaiiga maljei, miaŋgö bahöŋi karöbut mieŋgöreŋök kun mi kömuget aka waŋge pakpak mieŋgö bahöŋi karöbut mieŋgö likepŋini kun mi jömgöba ayuhuget.
Garata karöbutŋan wahöta tömunŋi qainŋi kun (biugel) uyök. Mi uiga seŋgelau ketaŋi kiwa bölamŋi ewö tandök jeba suepnöhök teköba erök. Eta köla gölmegö o töwatŋi eŋguba mieŋgö bahöŋi karöbut mieŋgöreŋök kun aka o jeŋi pakpak mi dop köl eŋgiyök.
Seŋgelau miaŋgö qetŋi mi röbek kömbukŋambuk. Röbek miaŋön eriga oŋi oŋi mieŋgö bahöŋi karöbutŋi mi meleŋda kömbukŋinambuk aket. Kömbukŋinambuk akeraŋgöra aka ambazip gwötpukŋan mi nemba kömuget.
Garata 4:ŋi yaŋön wahöta tömunŋi qainŋi kun uyök. Mi uiga kunöŋ wehön jeŋi aka köiŋ jeŋi mietkö asakŋiraŋgö bahöŋiri karöbutŋi mi etkuiga bahösapsap ömuŋ köla söŋauyohot. Mewöŋanök seŋgelau bahöŋini karöbutŋi eŋguiga meleŋda söŋauget. Miaŋgöra silim nalöŋaŋgö bahöŋi karöbutŋan söŋauba pandaman ahök. Mewöŋanök suŋgemgö asakŋan töriiga bahöŋi karöbutŋan söŋauyök.
Mewö aiga eu uba tukapkap kun eka mötpiga könakembaŋe eu bölbölgöba suep bibiŋe kutuba kaba köhöikŋanök qeta kewö jiyök, “O ambazip gölmenöŋ maljei, Suep garata karöbut yeŋön mönö toroqeba tömunŋini qainŋi kun ubingö dop akze. Tömun karöbut mieŋgö kourukŋini mötketka lömböt kanjamŋambuk karöbut asuhumei, miaŋgöra mönö wölziköba yei! yei! yei! jiba sahötzal.” Mewö.
Suep garata 5:ŋi yaŋön tömunŋi qainŋi kun (biugel) uiga ekiga suepnöhök seŋgelau kun teköba gölmenöŋ erök. Eriga kunöŋ ömewöröme yeŋgö löm dutŋi qahö miaŋgö ki moröŋi mi seŋgelau Toŋi mi waŋgiyök.
Mi waŋgiiga öme löm dutŋi qahö miaŋgö önunŋi musuliga miaŋgöreŋök köwak ketaŋi söŋgok imarurubuk jeba köwak wahörakzawi, mönö miaŋgö dop kundumgöba wahöta wehön jeŋi esuhuba luhut köwaknöhök dop köl teköyök.
Köwak miaŋgö uruŋeyök gawötŋi gawötŋi mosöta gölmenöŋ kaŋgotketka Anutunöŋ kukösum eŋgiyök. Kukösum mi skorpion (omeqaqa) yeŋgöreŋ kukösum tandök ewö ahök.
Mi eŋgiiga Anutunöŋ kewö jim kutum eŋgiyök, “Iŋini mönö gölmegö yuai görökŋi gwözözak me ip mewöŋi mi kude ayuhum eŋgimemö, ambazip mesoholŋine Anutugö muŋgem asöŋini qahö miyök mönö mem bölim eŋgime.” Mewö jim kutum eŋgiyök.
Anutunöŋ gawöt mi kukösum eŋgiiga ambazip eŋgöhögetka köiŋ 5:gö dop sihimbölö önöŋi qahö mötket. Sihimbölö mi skorpion (omeqaqa) azi yöhöiga sihimŋi mötzawi, mönö miaŋgö dop. Sihimbölö mewö mötketmö, Anutunöŋ aŋgön köl eŋgiiga mem kömum eŋgimeaŋgö kukösumŋi mi gawöt yeŋön qahö memba öne eŋgöhöget.
Ambazip eŋgöhögeri, yeŋön nalö miaŋgöreŋ kömumbingö jarumemö, kömup mi qahö miwikŋaiba kömumbingö osime. Kömumbingö möta qemjeŋ qememö, kömupkö kondotkondot Toŋan mönö kungen anma.
Gawöt eŋgekiga mieŋön hos yarögöra aködamunŋinambuk jöjörömakzei, mönö mieŋgö dop aket. Nöröpŋine yuai mundaŋi goul ewö kölgeri, mi ila jalö tandöktandök ahök. Jemesoholŋinan ambazip jemesohol tandök ewö aket.
Gawöt mieŋgö nöröp jupŋini mi gwala ambi yeŋgö nöröp jup ewö aket. Gawöt jitŋinan laion sömbupkö jitŋi ewö aket.
Göwaŋgöwaŋini (töptöp maluku) mi ain suman ewö tandök aket. Ginginŋini qegetka ötöŋ asuhui mörali, mi kewö: Hos sehisehiŋi yeŋön yarögö kareŋi kareŋi öröba luhuba bimnöŋ angetka giŋgururuŋ asuhumakzawi, mönö miaŋgö dop.
Dagiŋini mi skorpion (omeqaqa, aŋamumu) ewö jitŋinambuk aket. Mieŋön ambazip köiŋ 5:gö dop sihimbölö mötmegöra eŋgöhögeri, miaŋgö kukösumŋan mönö gawöt dagiŋine ahöm eŋgiyök.
Gawöt mieŋgö kiŋ kembuŋini mi ömewöröme yeŋgö löm dutŋi qahö miaŋgö garataŋi qetŋi Ayuayuhu Toŋi. Mi Hibru keunöŋ Abadon aka Grik keunöŋ Apolion.
Yei wölzik mutukŋi kanjamŋambuk mi mewö teköyök. Mötket, miaŋgö andöŋe yei wölzik yahöt kanjamŋirambuk mi mönö toroqeba könaŋgep asuhumahot. Mewö.
Suep garata 6:ŋi yaŋön tömunŋi qainŋi kun (biugel) uyök. Mi uiga Anutugö wösöŋe goul alta ahözawi, miaŋgö ilikŋi 4 mieŋgöreŋök kouruk kun kaiga möral.
Kouruk miaŋön Suep garata 6:ŋi tömunŋambuk yaŋgöra kewö jiyök, “Anutunöŋ garata 4 jöhöba gwaröhöm eŋgiba o töwatŋi ketaŋi qetŋi Yufreitis miaŋgö qöhöröŋe al eŋgiyöhi, mi mönö pösat eŋgiman.”
Anutunöŋ garata 4 mi jöhöm eŋgiba gwarönöŋ tatmegö (yara) yambuŋini, köiŋini, silimŋini aka auaŋini mi törörök areŋgöm eŋgiiga tatket. Yeŋön nalöŋini mi kam kuŋguiga miaŋgöreŋök ambazip kantriŋi kantriŋi mieŋgö bahöŋi karöbutŋi mi eŋgubingö jöjöröba tata nalöŋinaŋgöra mambötket. Miaŋgöra Suep garata 6:ŋan altanöhök kouruk möta miaŋgöreŋök anda garata 4 mi pösat eŋgiyök.
Pösat eŋgiiga yarö kambu keta bölökŋi mi hosŋinambuk asuhuba kaget. Nöŋön jaŋgöŋini mötpiga 200 milyön ahök.
Jemeleŋ miaŋgöreŋ azi hos qakŋe tata kageri, mieŋgö kaisoŋgolomŋini ekiga kewö tandök aket: Göwaŋgöwaŋini (töptöpkö ain sumanŋini) mi könöp jit pisikŋi, asoŋi injaŋkölkölŋambuk aka gohotŋi salfa könöp köt ewö. Hos mieŋgö kaisoŋgolomŋini eŋgekiga nöröpŋini laion sömbupkö nöröp ewö aketka numbuŋineyök könöp, köwak aka köt könöpŋambuk qetŋi salfa mi eta kayök.
Hos yeŋgö numbuŋineyök könöp, köwak aka könöp köt qetŋi salfa eröhi, miaŋön mönö ambazipŋi ambazipŋi eŋguyök. Hos mieŋgö kukösumŋini mi numbuŋine aka dagiŋine ahöyök. Dagiŋini mi mokoleŋ ewö aketka dagiŋinaŋgö kitipŋi mi jitŋinambuk. Kitipŋi jitŋinambuk mieŋön mönö ambazip ihilek ewö eŋgohotirimakze. Lömböt kanjamŋinambuk karöbut mi mönö gölmegö ambazip pakpak yeŋgö bahöŋini karöbutŋi mi eŋguiga kömuget.
<range>
Lömböt kanjamŋinambuk mieŋön ambazip tosatŋi qahö eŋguget kömumba toroqeba malgeri, yeŋön mönö töndup uruŋini qahö meleŋget. Nanŋini böröŋinan yuai memba waikŋini memba möpöseigeri, miaŋgöra qahö möt bölim aŋguget. Ömewöröme aka tandö lopioŋ waikŋini memba möpöseim eŋgieŋgi mi qahö mosötket. Tandö lopioŋ tosatŋi mi goul, silwö me brons ainöŋ memeŋa. Tosatŋi mi köt urasiba me ip söhöba memeŋa. Miaŋgöra tandö lopioŋ mieŋön yuai eka mötpingö me anda kabingö osimakze. Töndup ambazipnöŋ mi qahö mosötket.
Mewöyök ambazip eŋguget kömukömu me sait qarösoŋgo amötqeqe mi qahö mosötket. Mi toroqeba aka memba serowilin aket aka yuai laŋ yoŋgorö memba malget. Miaŋgöra uruŋini qahö meleŋget. Mewö.
Miaŋgö andöŋe Suep garata kukösumŋi oŋgotoŋgotŋi kun ekiga Suepnöhök kousunöŋ esuhum waŋgiiga erök. Nöröpŋi kiam nesilamŋan kutuba liliköba ahöyök. Jemesoholŋi wehön jeŋi ewö aiga könaŋi yahöt mi tandö könöp bölamŋirambuk yahöt ewö jeba kinök.
Böröŋan kimbi köpep moröŋi meiga kötukötulŋi ahök. Könaŋi ölŋi köwetnöŋ ala qaniŋi mi gölmenöŋ ala kinök.
Mewö kinda laion sömbupnöŋ görörökömakzawi, qetŋi mönö miaŋgö dop köhöikŋanök qerök. Qeriga wölpöndaŋgö giŋgururuŋ 7 mieŋön mönö meleŋda görörököba keuŋini qetketka möral.
Wölpöndaŋgö giŋgururuŋ 7 mieŋön qeta keuŋini jigetka mörali, nöŋön mi mönö miaŋgöreŋök papianöŋ ohomamgö ahal. Kimbi ohomamgö ahalmö, kouruk kun Suepnöhök mötpiga keu kewö jiyök, “Wölpöndaŋgö giŋgururuŋ 7 keu jizei, mi mönö nangohok ölöŋ mötnöŋ ahöma. Mi kude ohoman.”
Suep garata könaŋi köwet aka gölme qakŋire tiba kini ehali, yaŋön böröŋi ölŋi memba wahöta Suepnöŋ göröken alök.
Jöjöpaŋ keu jimamgöra böröŋi mewö ala mi jim köhöiba alök. Kunöŋ Suep, gölme, köwet aka yuai pakpak mieŋgöreŋ ahözawi, mi miwikŋaiba kinda nalö dop teteköŋi qahö köhöiba mal öŋgömawi, mönö yaŋgö qetŋe jöjöpaŋ keu kewö jiyök, “Anutunöŋ mönö nalö kunbuk qahö qekörii öŋgöma.
Mewö qahöpmö, Suep garata 7:ŋan tömunŋi qainŋi kun (biugel) uiga kourukŋi mötmei, nalö miaŋgöreŋök Anutugö keu areŋ asa-asambötŋan mönö ölŋambuk akŋa. Kezapqetok ambazip Anutugö nupŋi memba mala kotketka yeŋgöra Buŋa keuŋi ölöpŋi jim indel eŋgiiga möta kota malgeri, Buŋa keu miaŋgö dop mi mönö zilaŋ ölŋambuk akŋa.”
Miaŋgö andöŋe kouruk kun mutuk Suepnöhök mötpiga keu jiyöhi, miaŋön mönö dumŋe kunbuk keu jiiga kewö möral, “Suep garatanöŋ köwet aka gölme qakŋire tiba kinda kimbi köpep meiga böröŋe kötukötulŋi ahözawi, mi mönö anda meman.”
Mewö möta Suep garatagöreŋ anda kimbi köpep moröŋi mi niŋgimapkö qesial. Qesibiga nöŋgöra kewö jiyök, “Mi mönö memba nenöŋ! Nenöŋga gölömge geba meleŋniga kömbuk usukömapmö, numbuge mi mönö moroŋ oŋaŋgö nahömŋi ewö asuhuma.”
Mewö jiiga kimbi köpep moröŋi mi yaŋgö böröŋeyök memba neal. Nembiga numbune moroŋ oŋaŋgö nahömŋi ewö ahökmö, gwahötpi gölömne geiga meleŋniga kömbuk usuköyök.
Mewö aiga nöŋön keu kewö möral, “Gi mönö dumŋe kunbuk Anutugö kezapqetok keuŋi keuŋi jim sehiba malman. Kantriŋi kantriŋi aka bem isikŋi isikŋi keu tandök jijiŋinaŋgö dop maljei, mönö yeŋgö aka yeŋgö kiŋ kembuŋini mieŋgö kezapqetok keuŋini mi qeljiŋe jiba malman.” Mewö.
Mewö jii möta kinbiga Suep garata miaŋön dop alalgö öröpŋi jehot ewö mi niŋgiba kewö jim kutum niŋgiyök, “Gi mönö wahöta anda Anutugö jöwöwöl jike aka miaŋgö jöwöwöl altaŋi mi dop öröp (rula mesa) miaŋön dopŋi ala oyoŋman. Mewöyök miaŋgöreŋ öŋgöba Anutu möpöseiba köulukŋini alakzei, mönö mi kewöta jaŋgöŋini oyoŋman.
Jöwöwöl jike dopŋi ala miaŋgöreŋ sombem yaigepŋi mi mönö oŋgita mosötman. Mi kian kantri yeŋgöra al eŋgigetka ahöiga yeŋön siti töröŋi mi köiŋ 42 miaŋgö dop tiba anda kamakŋe. Miaŋgöra sombem yaigepŋaŋgö dopŋi mi kude oyoŋman.
Nöŋön jitŋememe yahötni melaim etkiba keuni naŋgöba jimahotkö kukösumŋi al etkibiga asuhumahot. Asuhuba wösöbirikö maluku sanjöp ewö mem aŋguba liliköba (gölme gwakötak ariba) silim 1260 nalö miaŋgö dop kezapqetok keu nup memba malmahot.”
Oil ip yahöt aka lambe dum tatatŋi yahöt gölmegö Kembugö wösöŋe kinjahori, mi mönö meleŋda eta asuhuba dangunu ewö kinda nöŋgö könani naŋgöba jiba malmahot.
Kunöŋ me kunŋan etkum mizit ak etkimamgö mötza ewö, könöp bölamnöŋ mönö numbuŋireyök eta kerökurupŋiri eŋgohoiga ayuhumakŋe. Kunöŋ me kunŋan etkumamgö mötza ewö, i mönö köna mewöŋanök miaŋön qeyohot kömuma.
Suepkö kousuŋi jöhöbitkö kukösumŋi mi yetköreŋ ahöiga kezapqetok keu jim sehimahori, nalö miaŋgö dop kie qahö yöhöma. Kukösumŋiran o jeŋi pakpak mewöŋanök dop köliga miaŋön ölöp o pakpak meleŋ eŋgigetka sep akŋe. Mewöŋanök kukösumŋiran öŋgöŋgöŋi ahözawaŋgöra aka sihimŋiran jimawaŋgö dop ölöp jigetka lömböt kanjamŋinambuk könaŋi könaŋi asuhuba gölme mem böliba ambazip eŋgumakŋe.
Anutugö keuŋi naŋgöba jim teköyohotka ömewöröme yeŋgö löm dutŋi qahö miaŋgöreŋök jemnemba kunöŋ wahöta bim qem etkiba luhut ala etkuiga kömumahot.
Kömuyohotka qamötŋiri siti qetbuŋaŋambukö köna namŋe etkömosötketka laŋ ahömahot. Siti miaŋgö qetŋi tölapŋi mi Sodom aka Ijipt qerakze. Kembuŋiri Jisös i mönö mewöyök miaŋgöreŋ maripomnöŋ qegetka kömuyök.
Qamötŋiran laŋ ahöyohotka ambazip pakpak mi etkehakŋe. Gölmenöŋ löm köl etkibingö jiba jöhöme. Mewö öne laŋ ahöyohotka ambazip kantriŋi kantriŋi, kambuŋi kambuŋi, bem isikŋi isikŋi keu tandökŋini nanŋik nanŋik jimakzei, yeŋön mönö qamötŋiri mi silim karöbut aka bahöŋi kun miaŋgö dop uba etkehiget.
Kezapqetok azi yahöt yetkön ambazip gölme qakŋe maljei, mi uru kuŋgum eŋgiyohotka miaŋgöra sihimbölö önöŋi qahö miwikŋaiba malget. Miaŋgöra kömuyohotka qamötŋiri etkekŋei, miaŋgöreŋ mönö köiraŋ ala saureŋ unduba nem söŋgaip pati ala nanŋini kalem könaŋi könaŋi aŋgubingö alget anda kama.
Silimŋi karöbut aka bahöŋi kun mi teköiga Anutunöŋ söŋgörö ösum söŋgöröŋire ui geiga guliba wahöta köŋgep kinohot. Wahöta kinohotka ambazipnöŋ etkeka töwöratiba jönömŋini unduiga sömbuŋini mötket.
Köŋgep kinohotka Suepnöhök qet köhöikŋi kun kewö qeta jii mörohot, “Iŋiri mönö kewö korohot.” Mewö jii möta kousu uruŋe wahöta Suepnöŋ öŋgöyohotka kerökurupŋiran öne etkeka nemböŋini teköiga kinget.
Könaŋiran gölme mosöta öŋgöyohotka nalö miaŋgöreŋök kenöŋ tandökŋi sohosohoŋi gila siti bahöŋi 10% (bahöŋi tenöhök mohot) miaŋgö dop kusuba köndeŋmöndeŋnök. Köndeŋmöndeŋda ambazip 7.000 miaŋgö dop eŋgui kömuget. Ambazip qahö kömugeri, mieŋön mi eka töwöratiba sömbuŋini möta Suepkö bemŋi Anutu i ösumŋaŋgö möpöseim waŋgigetka qetbuŋaŋambuk ahök.
Wölzik yei qet kanjamŋambuk yahötŋan mewö teköyökmö, mötket, wölzik yei qet karöbutŋaŋgö ölŋan mönö zilaŋ asuhuba qakŋine öŋgöma. Mewö.
Suep garata 7:ŋi yaŋön tömunŋi qainŋi kun (biugel) uyök. Mi uiga Suepnöŋ keu köhöikŋanök eraum mötketka kourukŋini mötpi kewö jiget, “Ayop, nanine Kembunini aka yaŋgö Amötqeqe Toŋi Kraist yetkön mönö gölme pakpak galöm köl eŋgibitkö kukösumŋi mi lökŋanök buŋa qem aŋgum teközahot. Yaŋön mönö nalöŋi nalöŋi galöm köl eŋgiba malma, ee-aa-ee. Galömkölkölŋan mönö nalö kunöŋ qahö teköma, ee-aa-ee.”
Mewö jiget mötpiga Anutugö jitŋememe 24 Anutugö jemesoholŋe jakömbuak dumŋine tatzei, yeŋön mönö eta bamgöba sipköba Anutugö waikŋi memba möpöseim waŋgiget.
Möpöseim waŋgiba kewö jiget, “O Kembu Anutu kukösum pakpakö Toŋi, göŋön mönö mala kotnöŋ aka mal köhöizan. Göŋön kukösumgi öŋgöŋgöŋi memba könahiba gölme pakpak galöm köl eŋgiba kiŋ kembuŋina aka malman. Miaŋgöra neŋön mönö möpöseiba saiwap jim gihizin.
Kian kantriŋi kantriŋi yeŋön irimŋini seholiiga kazik ak gihiba malgetmö, göhö kazik nalögan mönö dölkewöŋe kam kuŋguba ahöza. Göŋön nalö kewöŋe kömukömuŋi yeŋgö keuŋini kewöta jim teköm eŋgiman aka nangi ambazipurupki töwaŋini eŋgiman. Kezapqetok ambazip aka ambazip sarakŋi tosatŋi göhö nupki memba malgeri aka öŋgöŋgöŋi eretŋi göhö qetki ayuhubapukö keŋgötŋini möta malgeri, i mönö töwaŋini eŋgiman. Mewöyök tosatŋan ambazip eŋguba kantri köndeŋda malgeri, mi mönö köndeŋ eŋgiman.” Mewö möpöseiba jiget.
Miaŋgö andöŋe Suepnöŋ aŋaŋiiga Anutugö möpömöpösei jikegö (tempöl) naŋguŋan tali ekiga jike uruŋe Anutugöreŋ jöhöjöhö areŋ bokis aködamunŋambuk miaŋön ehekŋi ahöyök. Suepnöŋ aŋaŋiiga nalö miaŋgöreŋök wölbilik aliga wölpöndaŋ aka giŋgururuŋ qeriga möral. Kourukŋi kourukŋi mi mötpiga kenöŋ memba kie römbum giliga ais kötŋi ketaŋi ketaŋi etket. Mewö.
Suepnöŋ aiwesök ketaŋi wewelipŋambuk kun kewö asuhuiga ehal: Ambi kun wehön jeŋan malukuŋi aiga köiŋnöŋ köna tamböŋi bapŋe asariiga seŋgelau 12 mi ila jalö ewö nöröpŋe kölgetka gömgöm-bilikbilikŋinambuk tatket.
Köröŋambuk (gölömŋambuk) mala morö memeŋaŋgö nalöŋan dopdowiiga lömböriiga masö qeiga sihimbölö möta qet gigilahöyök.
Miaŋgö andöŋe aiwesök kun Suepnöŋ kewö asuhuiga ehal: Sekak namŋi ilikŋambuk (dragon), mundaŋi pisikŋi pötpöt, nöröpŋi 7 aka ilikŋi 10. Nöröpŋi 7 miaŋgöreŋ ila jalö 7 kölgetka tarök.
Sekak namŋi miaŋön dagiŋan suep qeapköba seŋgelau mieŋgöreŋök bahöŋi karöbutŋi öröba gili gölmenöŋ etket. Etketka ambi nanŋi morö memamgö ahöhi, yaŋgö wösöŋe kinök. Mewö kinda moröŋi memawi, mi mönö miaŋgöreŋök gwahötmamgöra mörök.
Ambi miaŋön morö nahön azia meyök. Yaŋön kantriŋi kantriŋi pakpak ain öröpnöŋ galöm köl eŋgiba malma. Ambinöŋ morö meyöhi, garatanöŋ mi mönö miaŋgöreŋök zilaŋ memba anda Anutugö jakömbuak dum qöhöröŋe alök.
Miaŋgöreŋ aliga ambinöŋ nanŋök mosöta kök ala anök. Anutunöŋ ambi mi silim 1260 miaŋgö dop gölme qararaŋkölkölŋe köyan köl waŋgiget malmapköra miri gölme kun möhamgöiga miaŋgöreŋ kök ala anök.
Suep uruŋe yarö juliga kewö auget: Suep garata bohonŋi Maikel aka yaŋgö garataurupŋi yeŋön sekak namŋi tuarenjoŋ aka i aka yaŋgö garataurupŋi yembuk auget.
Auba sekak namŋi aka yaŋgö garataurupŋi yeŋgö ösumŋini qahö dop köliga luhut qahö al eŋgiba miriŋini mosöta Suep uruŋe toroqeba malbingö osiget.
Osigetka sekak namŋi ilikŋambuk mi mönö közöla Suepnöhök wuataŋgöget. Sekak namŋi miaŋön möpŋaŋgö möpŋeyök mokoleŋ aka Iw (Ewa) isim waŋgiyök. Qetŋi alaŋi Bölöŋaŋgö Toŋi aka Satan. Yaŋön kantriŋi kantriŋi pakpak kuŋgum eŋgiiga jaŋjuŋ anda malgeri, mi aka yaŋgö garataurupŋi mi mönö yambuk Suepnöhök közöla aköm eŋgigetka gölmenöŋ etket.
Etketka Suepnöŋ qet ketaŋi kunöŋ kewö jii möral, “Keu silenöŋ alal Toŋan suŋgem asak Anutuninaŋgö wösöŋe kinda urumeleŋ alaurupnini jim eŋgiba malöhi, mi mönö yaköriba aköm waŋgigetka yaigep eriga köiraŋ köljin. Nanine Anutuninan mönö nalö kewöŋe ambazip amöt qem eŋgiba kukösumŋi qakŋe galöm köl eŋgiiga bemtohoŋaŋgö ölŋan lök asuhuza. Amötqeqe Toŋaŋgö ösum-mumuŋan lök asuhum teköza.
Yaŋön mötnarip alaurupnini keunöŋ al eŋgiba malökmö, Toŋi mi mönö kewö luhut al waŋgiget: Lama moröŋaŋgö sepŋan i amöt qem eŋgiiga köhöiba Buŋa keu ölbölŋi naŋgöba jim sehiba malget. Mewö mala jöjöröba sileŋini tököba böŋ kinda bim qeba luhut alget.
“Miaŋgöra Suep mire maljei, eŋön mönö körek pakpak söŋgaiba köiraŋ ala malme. Mewö malmemö, gölmenöŋ aka köwetnöŋ maljei, iŋini mönö lömböt kanjamŋambuk bisimei, miaŋgöra mönö Yei! jiba sahötzal. Bölöŋaŋgö Toŋan luhuba eta tiba eŋgöreŋ kaba nup meme nalöŋi töröptökŋi ahöi mötzawaŋgöra mönö kazik ketaŋi ahakza.”
Sekak namŋi ilikŋambuk yaköriba aköm waŋgigetka gölmenöŋ eröhi, mi ek asariba ambi morö nahön meyöhi, mi kazik ak waŋgiba wuataŋgöyök.
Wuataŋgöyökmö, ambinöŋ kök aliga Anutunöŋ tukapkap ketaŋaŋgö ginginŋi yahöt waŋgiiga miaŋön bölbölgöba ösumŋan anök. Anutunöŋ gölme qararaŋkölkölŋe yaŋgöra miri gölme kun möhamgöyöhi, mönö miaŋgöreŋ anök. Miaŋgöreŋ anda asamböta maliga (yara) yambu 3 aka bahöŋi kun mi köyan köl waŋgigetka mokoleŋnöŋ i qahö miwikŋaiba qelanjima.
Ambinöŋ bölbölgöba aniga mokoleŋgö irimŋi teköiga numbuŋeyök ambigö andöŋe o gwaulu suaiiga o töwatŋi ahök. O miaŋön ambi mi yöhösaŋda memba jöhöm waŋgimapköra möta mewö söwötköba loŋnök.
Mewö loŋnökmö, gölmenöŋ ambi mi bauköm waŋgiba tiŋgiriga löm ahök. Sekak namŋan numbuŋeyök o suaiiga o töwatŋi ahöhi, miaŋön mönö löm miaŋgöreŋ geba jöpköba qahöwahök.
Mewö asuhuiga sekak namŋaŋgö irimŋi mönö ambi miaŋgöra aka seholiiga mosöta ambi miaŋgö gwölönarökurupŋi tosatŋi qetala yarö gil eŋgimamgöra anök. Gwölönarökurupŋi mieŋön Anutugö jöjöpaŋ keu tem köla Jisösgö Buŋa keu töp naŋgöba jim sehimakzei, mönö yembuk karim aubingö anök.
Aubingö anda köwet sakŋe aŋgota kinök. Mewö.
Miaŋgö andöŋe jemnemba kun ilikŋi 10 aka nöröpŋi 7 mi köwetnöhök koriga ehal. Ilikŋi 10 miaŋgöreŋ ila jalö 10 kölgetka tatket aiga nöröpŋi mohot mohot miaŋgöreŋ qet mepaqepaikŋinambuk ohogetka ahöyök.
Jemnemba mi ekiga kewö ahök: Kaisoŋgolomŋi mi lepad taigögö tandök ewö ahök. Köna böröŋaŋgö sölöpŋi mi beö sömbupkö sölöp ewö ahök. Numbuŋi mi laion sömbupkö numbuŋi ewö tandök. Sekak namŋan mönö ösumŋi, jakömbuak dumŋi aka ambazip galöm köl eŋgimapkö kukösumŋi öŋgöŋgöŋi mi jemnemba waŋgiyök.
Waŋgiiga nöröpŋi kun mi uzi köhöikŋi kunöŋ mei kömumawaŋgö dop ahökmö, uziŋan misiriiga löpötŋanök tarök. Gölmegö ambazip körek pakpak yeŋön auruba jemnemba mi andöŋe wuataŋgöba anget.
Wuataŋgöba anda sekak namŋaŋgö waikŋi memba möpöseiba malget. Kukösum mewöŋi mi jemnemba waŋgiyöhaŋgöra i aka jemnembagö waikŋi mewöŋanök memba möpöseiba kewö jiget, “Daŋön jemnembagö dop akawak? Daŋön i tuarenjoŋ ak waŋgiba yambuk aumamgö köhöibawak?”
Mewö jigetka Satanöŋ jemnembagö numbuŋi sölölöhöiga köhöiba jakbak-öraŋböraŋ qakŋe mepaqepaik keuŋi laŋlaŋ jiba malök. Anutunöŋ Satan qahö aŋgön köliga ilitmamgö kukösumŋi mi köiŋ 42 miaŋgö dop ahöm waŋgimapköra jim teköyök.
Mi jim teköiga numbuŋan aŋaŋiiga Anutu ilita malök. Anutugö qetŋi, Suep miriŋi aka Suep uruŋe maljei, mi pakpak mönö mepaqepaik ak eŋgiba malök.
Mewö maliga Satanöŋ ambazip sarakŋi tuarenjoŋ ak eŋgimamgö kukösumŋi waŋgiiga yembuk bim auba luhut al eŋgiyök. Luhut al eŋgiiga Satanöŋ ambazip isikŋini pakpak kambuŋinaŋgö dop, keu tandökŋinaŋgö dop aka kantriŋinaŋgö dop mi mönö jemnembagö böröŋe al eŋgiyök.
Ambazip körekmakörek gölmenöŋ maljei, yeŋön mönö jemnembagö waikŋi memba möpöseiba malme. Anutugö ambazip solanŋi qetŋini Suep mire papianöŋ ohoget ahözawi, yeŋönök mönö jemnemba mi qahö möpöseime. Möpŋaŋgö möpŋe Anutunöŋ Suep gölme miwikŋaim etkiyöhi, nalö miaŋgöreŋök könahiba qetŋini mi malmal köhöikŋaŋgö papia miaŋgöreŋ ohoba mala kotket. Malmal papia mi Lama moröŋi qeget kömuyöhi, mönö yaŋgö buŋaŋi ahöiga galöm kölakza.
“Kunŋan kezapŋambuknöŋ malja ewö, yaŋön mönö keu ki kezap ala möt kutuma!
Kun kösö mire anmawaŋgö dop akzawi, yaŋön mönö miaŋgöreŋ anma. Kun bimgö sou ketaŋan ugetka kömumawaŋgö dop akzawi, yaŋön mönö mewö kömuma. Miaŋgöra ambazip sarakŋi, eŋön mönö kapaŋ köla lömböt memba mökösöŋda pöndaŋ möt nariba malme.” Mewö.
Kunbuk ekiga jemnemba kun gölme uruŋeyök korök. Mi ilikŋi yahöt Lama moröŋaŋgö ilikŋi ewöya aka keuŋi mi sekak namŋi ilikŋambuknöŋ jiyöhi, mönö mewöŋanök jiba malök.
Yaŋön kota alaŋi mutukŋaŋgö jitŋememeŋi aka kukösumŋi pakpak memba miaŋön yuai pakpak alaŋaŋgö jeŋe ahök. Mewö aka gölme ambazip kuŋguba sölölöhöm eŋgiiga auruba alaŋi mutukŋaŋgö waikŋi memba möpöseiget. Jemnemba mutukŋi mi uzi köhöikŋan mei kömumamgö ahökmö, misiriiga löpötŋanök tarök.
Jemnemba yahötŋi yaŋön aŋgöletot ketaŋi tandökŋi könaŋi könaŋi meyök. Kun meyöhi, mi könöp bölamnöŋ suepnöhök eta gölmenöŋ kaba jeiga ambazipnöŋ mi jeŋinan eket.
Anutunöŋ Satan qahö aŋgön köliga kukösum waŋgiiga jemnemba mutukŋaŋgö jitŋememeŋi aka yaŋgö jeŋe aŋgöletot könaŋi könaŋi memba malök. Miaŋön mönö gölmegö ambazip tilipköm eŋgiiga jaŋjuŋ aka sohoget. Sohogetka kewö kuŋguba jim kutum eŋgiyök, “Iŋini mönö jemnemba mutukŋaŋgö imutŋi söhöba kuŋguget kiniga göda qem waŋgiba malme. Jemnemba mutukŋi mi bimgö sou ketaŋan (bainat) qegetka uzi mei kömumamgö dop ahökmö, töndup guliba maljawi, mönö yaŋgö imutŋi kuŋgume.”
Mewö aketka Satanöŋ kukösum jemnemba könaŋgepŋi waŋgiiga tandö lopioŋ mi mem gulim waŋgiiga könahiba söŋgörö-ösum alök. Mewöyök jemnemba mutukŋaŋgö imutŋi mem letoriga azi keu jiba ambazip kuŋgum eŋgiiga kewö asuhuyök: Denike yeŋön tandö lopioŋ miaŋgö waikŋi qahö memba möpöseigeri, i mönö körek eŋgugetka kömuget.
Jemnemba könaŋgepŋan ambazip körek pakpak kewö kuŋgum eŋgiba jiyök, “Iŋini mönö jemnemba mutukŋaŋgö muŋgem supapŋi mi jemesoholŋine me böröŋini ölŋe mekötahöme.” Mewö jiiga nanŋini nupŋini memakzei aka toŋinaŋgö welenŋini öne qemakzei, ambazip pomŋi aka wanapŋi, ketaŋi aka moröŋi yeŋön mönö körekmakörek muŋgem supapŋi mi memba sileŋine mekötahöba kösöget.
Denike yeŋön jemnembagö qetŋi me qetŋaŋgö jaŋgöŋi sileŋine qahö memba malgeri, yeŋön mönö nene yuai stuanöŋ me maketnöŋ söŋgöröŋi membingö aka albingö osiget.
Keu ki möt asaribingö mötkutukutuŋi kewö: Kunŋan mötkutukutuŋambuk maljawi, yaŋön mönö jemnembagö jaŋgöŋi oyoŋma. Jaŋgöŋi mi gölme azigö jaŋgöŋi akza. Supap jaŋgöŋi mi 666. Mewö.
Miaŋgö andöŋe uba Lama moröŋan Zaion kunduŋe kini ehal. Yambuk könagesöurupŋi jaŋgöŋini 144.000 mi mohotŋe kingetka Lama moröŋaŋgö qetŋi aka yaŋgö iwiŋaŋgö qetŋi mi körek yeŋgö mesoholŋine ohohoŋa ahöi eŋgehal.
Miaŋgöreŋök mötpiga Suepnöhök kouruk kun o ketaŋaŋgö sia qetŋi ewö asuhuyök. Mi wölpöndaŋ giŋgururuŋ ketaŋanök qetzawaŋgö kourukŋi miaŋgö tandök ewö ahök. Kourukŋi mi gita kulele gwötpuk qegetka kourukŋi asuhumakzawaŋgö dop möral.
Anutunöŋ ambazip 144.000 mi gölmenöhök söŋgöröŋini memba eŋgömeyöhi, yeŋön mönö Anutugö jakömbuak dum wösöŋe kaŋgota bem jembon 4 aka jitŋe meme bohonŋi 24 mieŋgö jemesoholŋine kinda liŋet dölökŋi kölget. Körek yeŋön nanŋini liŋetŋini mi kölgetka yaigep yeŋön mi kusum aŋguba mötpingö osiget.
Yeŋön ambazip qainŋi kun aka mala kotket. Qahö tölohoba sarakŋi malbingöra nanŋini galöm köl aŋguba ambi yembuk töwöt qahö miwikŋaiba malget. Lama moröŋan denike denike anakzawi, yeŋön mönö i wuataŋgöba miaŋgöreŋ anakze. Anutunöŋ i ambazip sutŋineyök bohonŋini memba meköba eŋgömeiga Anutu aka Lama moröŋi yetkö yambuŋiri dölökŋi akze.
Yeŋgö jitŋineyök muneŋ keu kun qahö miwikŋaigetka keuŋini qahö sarakŋi mala kotket. Mewö.
Miaŋgö andöŋe Suep garata kun ekiga suep kutuba könakemba bölbölgöyök. Yaŋön Ölöwak Buŋa koŋkoŋ memba kaba gölme ambazip yeŋgöra jim asarimamgöra kayök. Ambazip mi kambuŋinaŋgö dop, bem isikŋinaŋgö dop, keu tandökŋi jijiŋinaŋgö dop aka kantriŋinaŋgö dop gölme dop köla tat anjei, mönö körek yeŋgöra jim sehimamgöra kayök.
Kaba köhöikŋanök silata kewö qerök, “Anutunöŋ ambazip kewöta jim teköm eŋgimawaŋgö nalöŋan mönö töriba dopdowiza. Miaŋgöra iŋini mönö Anutugö jitŋi oŋgitpinbuköra keŋgötŋini möta möpöseiba qetbuŋaŋi mem sehime! Kunöŋ suep, gölme, köwet aka o jeŋi miwikŋaim eŋgiyöhi, mönö yaŋgö waikŋi memba möpöseiba malme.”
Mewö qeriga yaŋgö könaŋe Suep garata alaŋi kun mutukŋi wuataŋgöba kaba kewö qerök, “Babilon siti ketaŋi mi meleŋni geiga ahöza. Babilon ambi qetbuŋaŋambuk miaŋön mönö serowilin aka miaŋön kantri pakpak mem tölohom eŋgiiga dop köl eŋgiyök. Yaŋön wain o ewö nemegöra eŋgiiga uruŋini sohoiga kahalalom aka malget. Mewö aka malöhaŋgöra Anutugö irimŋi seholiiga kazik aka jiiga siti qetbuŋaŋambuk mi mönö köndeŋgetka meleŋni gei ahöza.” Mewö.
Mewö qeriga yaŋgö könaŋe Suep garata karöbutŋi kun etkuataŋgöba bölbölgöba kaba köhöikŋanök silata kewö qerök, “Kunŋan jemnemba aka yaŋgö imutŋaŋgö waikŋi memba möpöseiba muŋgem supapŋi aŋgön köla mesoholŋe me böröŋe mekötahöba kösöza ewö,
yaŋön mönö mewöŋanök Anutugö irimsesewölŋi mi wain o köhöikŋi ewö nemba mötma. Anutunöŋ wain o mi o töhönŋambuk qahö mindiriba wain köhöikŋi töhönök irimsesewölŋaŋgö qambinöŋ mokoi tatzawi, yaŋön mönö mi nema. Mi nemba Suep garata töröŋi aka Lama moröŋi yeŋgö wösöŋine kiniga salfa kötkö könöp bölamŋan koasikpuk ohoiga sihimbölö önöŋi qahö möta malma.
“Miaŋön eŋgohoiga sihimbölö önöŋi qahö möta malmei, miaŋgö köwakŋan mönö nalö dop teteköŋi qahö wahöta öŋgömakŋa. Ambazip jemnemba aka yaŋgö imutŋaŋgö waikŋi memba möpöseimakzei, yeŋön mönö suŋgem asak senjom möta malme. Kunŋan muŋgem supapŋi aŋgön köla sileŋe kösözawi, yaŋön mönö sileŋan unduiga qemjeŋ qeba luhut memamgö osiba malma.”
Miaŋgöra ambazip sarakŋi Anutugö jöjöpaŋ keuŋi tem köla wuataŋgömakzei, eŋön mönö kapaŋ köla lömböt memba mökösöŋda Jisös pöndaŋ möt nariba malme.
Miaŋgö andöŋe Suepnöhök keu kun mötpiga kewö jiyök, “Gi mönö kimbi kewö ohoman: Ambazip Kembubuk qekötahöba kinda nalö kewöŋeyök könahiba kömumei, yeŋön mönö oyaeŋkoyaeŋ akŋe. Uŋa Töröŋan keu kitipŋi mi meköba ‘Keu mi ölŋa,’ jiza. Yeŋön nup köhöikŋi memba qemjem-mamjeŋ möta kaba malget teköiga nupŋinaŋgö ölŋi asuhuiga Suep Toŋan kösohotŋini möri dop köli miaŋgöra sösöŋgai eŋgii tata luhut memba öŋsöŋ malme.” Mewö.
Mewö jiiga uba kousu tuatŋi ekiga miaŋgö qakŋe kun kaisoŋgolomŋi gölme azigö tandök ewö miaŋön tarök. Ila jalö goulnöŋ memeŋi mi nöröpŋe tariga böröŋan sou kapeŋkapeŋgöŋi jitŋambuk mi memba tarök.
Mi ekiga Suep garata kunŋan möpömöpösei jikenöhök (tempöl) aukŋe kaŋgota kousu qakŋe tatzawi, yaŋgöra keu kewö jiba köhöikŋanök qerök, “Gölmenöŋ möriam ölŋi lök öliiga ölŋi memegö nalöŋan mönö akza. Miaŋgöra göŋön mönö sougi kapeŋkapeŋgöŋi memba nupnöŋ anda miaŋön gölmegö möriam ölŋi mi kutum tokoman.”
Kousu qakŋe tatzawi, yaŋgöra mewö qeriga souŋi kapeŋkapeŋgöŋan gölmenöŋ gila nupkö möriam ölŋi kutum tokoyök.
Mi tokoiga Suep garata kunŋan Suepkö möpömöpösei jikenöhök (tempöl) aukŋe kaŋgorök. Yaŋön mewöyök sou kapeŋkapeŋgöŋi jitŋambuk kun memba kaŋgorök.
Kaŋgoriga Suep garata karöbutŋi kun Suepkö altagö könöp galömŋi aka alta mi mosöta kaŋgorök. Kaŋgota köhöikŋanök qeta Suep garata sou kapeŋkapeŋgöŋi jitŋambuk memba kinöhi, yaŋgöra kewö jiyök, “Göŋön sougi kapeŋkapeŋgöŋi jitŋambuk mi mönö memba nupnöŋ anda miaŋön gölmegö wain kaŋgeŋi kaŋgeŋi mi yandiman. Kaŋgeŋ mieŋgö kötŋi lök ölim yaköba tatze!”
Mewö jiiga souŋi kapeŋkapeŋgöŋi gölmenöŋ gila gölmegö wain kösö ölŋi mi köteköm tokoba Anutugö wain jout ketaŋi miaŋgöreŋ tözöhölmegöra gilök. Wain jout mi Anutugö irimsesewölŋaŋgö kaisöpsöpŋi akza.
Wain bagem ölŋi mi siti yaigepŋe könanöŋ tiba tözöhölgetka sepŋan wain jout ketaŋaŋgö numbuŋe kota qöl tandök ewö laŋlaŋ wahöta kota o töwatŋi ahök. Sep miaŋgö diginŋi mi wan mita aka bahöŋi kun ahök. Hosnöŋ miaŋgöreŋ tiba aniga numbuŋe koriga hos injutŋaŋgö kösöŋan samuruyök. Diginŋi mewö aiga köröpŋi 300 kilomita miaŋgö dop ahök. Mewö.
Miaŋgö andöŋe suep uruŋe uba aŋgöletot ketaŋi kun asuhuiga eka kewö welipköyal: Suep garata 7 mi lömböt kanjamŋinambuk (plague) 7 memba kinget. Ambazip siŋgisöndokŋinaŋgöra Anutugö irimŋi seholiiga jim teköba likepŋi meleŋni lömböt kanjamŋinambuk qakŋine öŋgöi mötketka uruŋan amöriiga keuŋinan kömuma. Miaŋgöra qetŋini lömböt kanjamŋinambuk qöndökŋi 7 qetket.
Mi eka yuai gilikbilikŋambuk köwet ewö ekiga könöp bölamŋambuk loloŋqaloŋ ahöyök. Miaŋgö qöhöröŋe Anutugö ambazip kingetka eŋgehal. Yeŋön luhut ala jemnembagö keuŋi qahö tem köla imutŋaŋgö waikŋi qahö memba qetŋaŋgö jaŋgöŋi sileŋine qahö aŋgön köla malget. Anutunöŋ i mohot mohot kulele eŋgiiga memba kinget.
Miaŋgöreŋ kinda Anutugö nup meme azi Mosesgö liŋetŋi aka Lama moröŋaŋgö saureŋ liŋetŋi mi kewö kölget, “O Kembu Anutu kukösum pakpakö Toŋi, göŋön aŋgöletot ketaŋi ketaŋi welipŋinambuk ahakzan. Göŋön kantriŋi kantriŋi mi kiŋ kembu ak eŋginöŋga ahakmemegahö könaŋi mi diŋdiŋi aka öl töhönŋi akza. Miaŋgöra Anutu qainŋi kun aka maljan.
O Kembu, göhöreŋ ahakmemegi diŋdiŋi mi mönö aukŋe asuhuiga mötzin. Miaŋgöra kantri pakpak yeŋön kaba göhö waiki memba möpöseim gihimakze. Göŋön nangok töröŋi akzan. Miaŋgöra aka daŋön mönö göhöra keŋgötŋi qahö mötpawak? Körek neŋön göhö qetbuŋagi mem sehiba möpöseimakzin.”
Miaŋgö andöŋe uba yuai kewö ehal: Suepkö möpömöpösei jikegö (tempöl) naŋguŋan taliga miaŋgö uruŋe Anutu dangunuŋaŋgö opo seri jikeŋan kini ehal.
Möpömöpösei jike miaŋgöreŋök Suep garata 7 lömböt kanjamŋinambuk 7 memba kingeri, yeŋön mönö eta aukŋe kaget. Malukuŋini tuat lalamŋi bilikbilikŋinambuk löŋgötketka opo jöhan maŋgihilakŋi goulŋambuk mi örigit ewö töptöpŋe embahöm aŋguba kinget.
Yeŋön kagetka bem jembon 4 mieŋgöreŋök kunŋan goul qambi 7 eŋgiiga Anutugö irimsesewölŋan qambi mi numbuŋe kotket. Anutu irimŋi seholizawi, yaŋön mala kota malja aka teteköŋi qahö mal öŋgöma.
Qambi mi eŋgiiga Anutunöŋ asakmararaŋi aka kukösumŋi kondeliga miaŋgöra köwak pukpuköba möpömöpösei jike (tempöl) kokolak qeiga kunŋan kun Suep jike mi öŋgö-öŋgögö dop qahö ahök. Suep garata 7 yeŋön mutuk qambiŋini mokogetka lömböt kanjamŋinambuk 7 asuhuba ölŋinambuk akŋei, miaŋgö andöŋe ölöp kunbuk öŋgöme. Mewö.
Möpömöpösei jike (tempöl) uruŋeyök qet ketaŋi kun asuhuiga Suep garata 7 mieŋgöra keu kewö jim kutuiga möral, “Iŋini anda Anutugö irimsesewölŋan qambi 7 numbuŋe kota ahözawi, mieŋgö ölŋi mönö gölmenöŋ mokome.”
Suep garata mutukŋan mosöta anda qambiŋaŋgö ölŋi mi gölmenöŋ mokoyök. Mokoiga uzi imbiloŋloŋambuk sihimbölöŋini tandökŋi sohosohoŋi mi qeqetal ambazip yeŋgö sileŋine asuhuget. Ambazip jemnembagö muŋgem supapŋi sileŋine memba imutŋaŋgö waikŋi memba möpöseigeri, mönö yeŋgö sileŋine asuhuget.
Yahötŋi yaŋön mosöta anda qambiŋaŋgö ölŋi mi köwetnöŋ mokoyök. Mokoiga köwetnöŋ meleŋda sep ahök. Mönö azi qeqeŋaŋgö sepŋi ewö ahök. Mewö aiga köwet uruŋe yuai pakpak malmalŋinambuk maljei, mi mönö lökŋanök kömum teköget.
Suep garata karöbutŋan qambiŋaŋgö ölŋi mi o töwatŋi aka o jeŋi miaŋgöreŋ mokoiga meleŋda sep aka dop kölök.
Mewö aiga Suep garata o galöm kölakzawaŋön keu kewö jiiga möral, “O Anutu töröŋi, göŋön keu kewöta kewö jim tekönöŋga lömböt ki asuhuzawaŋgöra diŋdiŋi akzan. Mönö solanŋi mala kota maljan.
Yeŋön göhöreŋ ambazip sarakŋi aka kezapqetok ambazip eŋguba malgetka sepŋinan mokoyök. Göŋön i eŋgugeraŋgö likepŋi meleŋda sep eŋginöŋga negeri, mi mönö dopŋe alnöŋga qakŋine öŋgöyök. Miaŋgöra Anutu göŋön mönö diŋdiŋanök akzan.”
O galöm kölakzawaŋön mewö jiiga keu kun altanöhök kewö kaiga möral, “Keu mi ölŋa! O Kembu Anutu kukösum pakpakö Toŋi, göŋön mönö ambazip keuŋini kewöta diŋdiŋanök jim teköm eŋgimakzan.”
Suep garata 4:ŋan qambiŋaŋgö ölŋi mi wehön jeŋe mokoiga miaŋön wehön ösum waŋgiiga könöpŋi kötökŋi aka ambazip könöp ewö eŋgohoyök.
Wehön jeŋi könöpŋambuk miaŋön eŋgohoiga sileŋini dölatiyök. Anutunöŋ lömböt kanjamŋinambuk mieŋgö Toŋi aka ali qakŋine öŋgöyöhi, ambazipnöŋ mi möta miaŋgöra Anutugö qetŋi jim qesuahöm waŋgiba malget. Mewö malgetmö, Anutu möpöseiba qetbuŋaŋi mem sehimegöra mönö uruŋini qahö meleŋgetmö, toroqeba yaŋgiseŋ aka malget.
Suep garata 5:ŋan qambiŋaŋgö ölŋi mi jemnembagö jakömbuak dumnöŋ mokoyök. Miaŋgöreŋ mokoiga söŋaup ketaŋan jemnembagö ömetohoŋi (kingdom) mi dop köla pandaman meyök. Pandaman meiga ambazip irimŋini seholiiga nesilamŋini jitŋinan yöhötigetka tiŋgirök.
Ambazipnöŋ sihimbölö aka uzi nömböŋinaŋgö sihimbölöŋi ketaŋi möta miaŋgöra Suepkö Anutuŋi mi jim qesuahöm waŋgiba malget. Mewö malgetmö, ahakmemeŋini bölöŋi aka memba malgeri, mi qahö kewöta mosöta uruŋini qahö meleŋget.
Suep garata 6:ŋan qambiŋaŋgö ölŋi mi o töwatŋi ketaŋi qetŋi Yufreitis miaŋgöreŋ mokoiga jöpköyök. Wehön kotkotŋeyök kiŋ kembuŋi kembuŋi kabingö möta jöjöröba malgeri, yeŋön o jöpköiga kunbuk qahö paŋpaŋgögetmö, kutuba kamegö könaŋi mönö asuhuyök.
Miaŋgöreŋök uba öme bölöŋi karöbut tandökŋini kaŋ ewö mi eŋgekiga sekak namŋi ilikŋambuk, jemnemba aka kezapqetok azi takapulakaŋi yeŋgö numbuŋineyök kota etket.
Ömewöröme mieŋön eta anda aŋgöletotŋi könaŋi könaŋi ahakze. Mewö aka gölmeŋi gölmeŋi pakpak liliköba kiŋ kembuŋini eŋgeka Anutu tuarenjoŋ akŋegöra uruŋini kuŋguba kewö jiget, “Mönö mindirim aŋguba Anutu kukösum pakpakö Toŋaŋgö nalö ketaŋe mohotŋe bim aubin.”
Jisösnöŋ jiza, “Kezap alget! Nöŋön mönö yoŋgorö meme ewö ölöŋ kamam! Kunŋan uruguliguli malmawi, yaŋön mönö simbawoŋ akza. Sile aukŋe laŋ anda kaiga gamuŋi ekepuköra sile esuŋi galöm kölakzawaŋön mönö oyaeŋkoyaeŋ akŋa.”
Öme welenqeqe yeŋön kiŋ kembuŋi kembuŋi mi kuŋguba eŋguaŋgita gölme köröŋi qetŋi Hibru keunöŋ Armagedon jizei, miaŋgöreŋ qezaköba al eŋgigetka eŋgehal. Mewö.
Suep garata 7:ŋan qambiŋaŋgö ölŋi mi könakemba mokoyök. Mokoiga möpömöpösei jike (tempöl) uruŋaŋgö jakömbuak dumŋeyök qet ketaŋi kun asuhuba keu kewö kaiga jiyök, “Mi lök mokogetka asuhum teköza.”
Mewö jiiga miaŋgöreŋök wölbilik aiga wölpöndaŋ giliga giŋgururuŋ qeta ahöiga kenöŋ jitŋi buburatiŋi kun meyök. Iw (Ewa) Adam yetkö nalönöhök könahiba gölmenöŋ mala korini, nalö miaŋgöreŋ kenöŋ mewöŋi kun qahö gilgilŋa. Miaŋgö dop tandökŋi sohosohoŋi giliga bölöŋi kötökŋi ahök.
Mewö asuhuiga siti ketaŋi Babilon miaŋön jula bahöŋi karöbut aket aiga kantriŋi kantriŋi pakpak mieŋgö sitiŋini mi mewöŋanök ayuhuba meleŋni geget. Anutunöŋ siti qetbuŋaŋambuk Babilon mieŋgö bölöŋamŋini qahö ölum qeiga likepŋamŋini meleŋ eŋgiyök. Anutunöŋ urukönöp aka irimsesewölŋan qambi kokolak qeba taröhi, mi mönö mokom eŋgiiga qakŋine öŋgöiga wain o ewö neget.
Köwetnöŋ gölme jölanŋi pakpak ahögeri, mi mönö kök ala sömuniget aiga kunduŋi kunduŋi kingeri, mi mönö mewöŋanök ayapköba qahöwaket.
Mewö asuhuiga ais kötŋi ketaŋi lömbötŋini 45 kilogram mieŋön suepnöhök ambazip qakŋine erök. Lömböt kanjamŋambuk mi tandökŋi sohosohoŋi ahök. Kie kötŋi tandökŋi mewö miaŋön eta eŋguiga ambazipnöŋ miaŋgöra Anutu jim qesuahöm waŋgiget. Mewö.
Suep garata 7 qambi 7 mi memba kingeri, yeŋgöreŋök kunŋan kaba nöŋgöra keu kewö jiyök, “Gi mönö kanöŋga köna ketaŋaŋgö ambi qetbuŋaŋambuk o gwötpuk mieŋgö qakŋine tatzawi, mi kondel gihimam. Anutunöŋ keuŋi kewöta likepŋi meleŋni qakŋe öŋgöi malja.
Gölmegö kiŋ kembuŋi kembuŋi yeŋön yambuk serowilin aka malget. Könagesöŋinan gölmenöŋ maljei, yeŋön mönö mewöyök ambi miaŋgö serowilinŋaŋgöra aka uruŋini wahöta sohoiga kahalalom aket. Wain o nemba eŋololoŋ ahakzei, mönö miaŋgö dop könahiba sero yoŋgorö aka mala kahapmahap aket.”
Mewö jiiga Uŋa Töröŋan nömeiga alburupŋan qakne öŋgöiga Suep garata miaŋön noaŋgiriga gölme qararaŋkölkölŋe aŋgoral. Miaŋgöreŋ aŋgota ambi kun jemnemba pisikŋi pötpöt yaŋgö qakŋe tariga ehal. Jemnembagö sileŋe mepaqepaik qetŋi qetŋi ohogetka kokolak qeiga nöröpŋi 7 aka ilikŋi 10 mewö kinök.
Ambi miaŋön opo sörö pisikŋi gugakgugak aka pisikŋi pötpöt mi löŋgöta tarök. Aködamunŋi goul, jamönjiŋ ölŋinambuk aka kösasorom tosatŋi miaŋön meŋölöm aŋguiga tandökŋan kölköl-bilikbilikŋambuk ahök. Böröŋe goul qambi memba taröhi, mi serowilin aka malöhaŋgö aŋgöjörakŋi imbiloŋloŋambuknöŋ kokolak qeqeŋa.
Ambi miaŋgö mesoholŋe qetŋi tölapŋi mi kewö ohogetka ahöyök, “Babilon qetbuŋanambuk, gölmegö köna ketaŋi ambazip aka aŋgöjörak imbiloŋloŋambukö namŋini.”
Qetŋi mewö ahöiga Anutugö ambazip sarakŋan Jisösgö könaŋi naŋgöba böŋ qeba kinda jiba malgeri, mi eŋguba sepŋini nemba miaŋgöra kahalalom ahöi ehal. Mi eka aurum tililiŋgöyal.
Aurum tililiŋgöbiga Suep garatanöŋ nöŋgöra keu kewö jii möral, “Gi mönö denöwögöra aurum tililiŋgözan? Nöŋön ölöp ambi kiaŋgö könaŋi tölapŋi indel gihimam aka jemnemba nöröpŋi 7 aka ilikŋi 10 ambi mi bisimakzawi, yaŋgö könaŋi tölapŋi mi mewöyök indela jim miwikŋaim gihimam.
Jegi meleŋniga jemnemba ekzani, yaŋön mutuk malökmö, nalö kewöŋe jebuk qahö malja. Yaŋön ömewöröme yeŋgö löm dutŋi qahö miaŋgöreŋök guliba wahötmapmö, Kraistnöŋ kaköm waŋgiiga könöp sianöŋ gema. Anutunöŋ Suep gölme miwikŋaim etkiyöhi, nalö miaŋgöreŋök könahiba gölmenöŋ mala kotketka qetŋini malmal köhöikŋaŋgö papianöŋ qahö ohoget ahözawi, ambazip mieŋön mönö jemnemba eka aurume. Jebuk malökmö, nalö kewöŋe jebuk qahö malja aka könaŋgep kunbuk guliba asuhumawi, miaŋgöra mönö aurume.
“Nini keu ki möt asaribingöra möringa mötkutukutuŋan kewö ahöza: Nöröpŋi 7 mi ambinöŋ kunduŋi 7:gö qakŋine tatzawi, mönö kunduŋi mieŋgö söpsöpŋi akze.
Nöröpŋi 7 mi mewöyök kiŋ kembu 7 mieŋgö kaisöpsöpŋi akze. Yeŋgöreŋök 5 lök kömumba etketka 6:ŋi yaŋön mala ambazip galöm köl eŋgimakza. Qöndökŋan biaŋ asuhumawaŋgö dop akza. Yaŋön asuhumawi, miaŋgöreŋ mönö nalö töröpŋi kukösum qakŋe kinmawaŋgö dop akŋa.
Jemnemba malökmö, nalö kewöŋe qahö toroqeba maljawi, yaŋön 7 yeŋgöreŋök kun akza. Yaŋön kunbuk guliba nanŋak kiŋ kembu jaŋgöŋi 8 akŋa. Mewö akŋapmö, Kraistnöŋ köndeŋ waŋgiiga ayuhuba könöp sianöŋ gema.
“Ilikŋi 10 eŋgekzani, mi mönö kiŋ kembu 10 mieŋgö kaisöpsöpŋini akze. Yeŋön qahö könahiba ambazip galöm köl eŋgimakzemö, Anutunöŋ könaŋgep kukösum eŋgiiga kiŋ kembu ewö akŋe. Mewö aka jemnembabuk aua mohotkö dop ambazip galöm köl eŋgiba malme.
Kiŋ kembu 10 mieŋön mötmöt areŋ mohot miyök wuataŋgöba jemnemba naŋgöba kukösumŋini i waŋgigetka malma.
Ösumŋini mewö mindiriba Lama moröŋi tuarenjoŋ aka bim aumemö, Lama moröŋan mönö luhut al eŋgiiga etme. Yaŋön kiŋ yeŋgö Kiŋini aka azi kembu yeŋgö Kembuŋini akza. Yaŋön neŋgohola möwölöhöm neŋgiiga yambuk pöndaŋ kinda malbini, neŋön mönö mohotŋe luhut al eŋgiba köiraŋ kölbin.”
Suep garatanöŋ keuŋi mewö jiba toroqeba kewö jii möral, “Köna ketaŋaŋgö ambi ketaŋan o gwötpuk mieŋgö qakŋine tariga eŋgek teközani, o mi ambazip kantriŋi kantriŋi mieŋgö kaisöpsöpŋini akze. Yeŋön kambuŋini aka bem isikŋinaŋgö dop likeplikep tat angetka sileŋini könaŋi könaŋi aiga keuŋini tandökŋi murutŋi murutŋi jimakze.
Jegi meleŋniga ilikŋi 10 eŋgekzani, yeŋön mönö ösumŋini jemnembabuk mindiriba köna ketaŋaŋgö ambi mi kazik ak waŋgigetka kewö asuhuma: Yeŋön öröyuaiŋi pakpak kiom qegetka piromŋi aiga opo söröŋi köteköm tekögetka sile aukŋeyök aiga busuŋi nemba sihitŋi könöpnöŋ ohogetka jem teköma.
“Mewö asuhumawi, mi Anutunöŋ kiŋ kembu mieŋgö uruŋini kuŋguba sölölöhöm eŋgiiga urumohot aka mindiriba akŋe. Anutugö mötmöt areŋi mönö mewö wuataŋgöme. Miaŋgö dop kukösumŋini jemnemba waŋgigetka ambazip galöm köl eŋgiba malma. Mewö maliga Anutugö keuŋan ölŋambuk akŋawi, nalö miaŋgöreŋ teköma.
Ambi tari ekzani, mi siti qetbuŋaŋambuk toŋan gölmegö kiŋ kembuŋi kembuŋi galöm köl eŋgimakzawi, mönö kiŋ miaŋgö söpsöpŋi akza.” Mewö.
Miaŋgö andöŋe Suep garata kun kukösumŋi öŋgöŋgöŋi ekiga Suepnöhök asuhuba eriga asakmararaŋan gölme mem asariyök.
Eta köhöikŋanök silata kewö qerök, “Babilon siti ketaŋi mi köndeŋget. Mi ölŋa köndeŋgetka gororoŋgoyök. Ambazip qahöwaketka öme wöröme könaŋi könaŋi yeŋönök mönö tokoba miriŋini miaŋgöreŋ megetka yeŋgö gölmeŋini bohonŋi ahök. Neiŋi neiŋi dönqizinŋinambuk aka imbiloŋloŋinambuk mieŋönök mönö miaŋgöreŋ tokoba aipŋini laŋ ala öŋsöŋ malje.
“Anutunöŋ mi kewögöra jiiga köndeŋget: Kantri pakpak yeŋön ambi miaŋgö serowilinŋaŋgöra aka uruŋini wahöriga eŋololoŋ aketka Anutugö irimŋi seholiyök. Irimsesewölŋi mi qakŋine öŋgöiga wain o nemakzeaŋgö tandök mötket. Gölmegö kiŋ kembuŋi kembuŋi yeŋön ambi miambuk sero namböŋnamböŋ aka malget. Kölköl-örörö ambazipnöŋ gölme dop miaŋgöreŋök kaba sukinap aködamunŋinambuk bohonŋi memapköra algetka önöŋi qahö öröba siyoŋsayoŋi qahö malök. Yaŋgö örömgöjup memgöjupŋaŋgöra aka yeŋön pomŋi kindiŋbirik aka öŋgöŋgöŋi aket.”
Miaŋgö andöŋe Suepnöhök kunöŋ keu jiiga kewö möral, “Nöŋgö könagesöurupni, iŋini mönö siti mi mosöta yaigep etket. Ambi miaŋön siŋgisöndok ahakzawi, miaŋön mönö eŋgualöŋni yambuk kinda uruŋini tölohobepuk. Anutunöŋ likepŋi meleŋ eŋgiiga lömböt kanjamŋinambuk qakŋine öŋgömei, lömböt mewöŋi kunöŋ mönö nanŋini qakŋine öŋgöiga mewöyök sihimbölö mötpepuk. Miaŋgöra yembuk mönö kude mindiriba malme.
Ambi miaŋön siŋgisöndokŋi aka qaknöŋ qaknöŋ aliga öŋgöba lök suep misirim teköza. Kegwek-kahasililiŋ aka malgeri, Anutunöŋ mi mönö nanŋi mötmötnöŋ ala miaŋgöra qahö ölum qema.
Ahakmeme goŋgoŋi tosatŋi ak eŋgiba malgeri, iŋini mönö miaŋgö dop meleŋda ak eŋgime. Bölöŋi aka memba malgeri, iŋini mönö miaŋgö likepŋi sömaŋi yahötkö dop meleŋ eŋgigetka qakŋine öŋgöma. Siŋgisöndokö qambiŋi nemegöra mokoba malgeri, nanŋini qambi miaŋgöreŋök mönö sömaŋ yahötkö dop uba meleŋda wain o kömbukŋi kötökŋi mi eŋgöra mokoget neme.
Ambi miaŋön sukinap aködamunŋinambuk önöŋi qahö öröba qetbuŋa öŋgöŋgöŋi miwikŋaiba siyoŋsayoŋi qahö malök. Miaŋgö likepŋi mönö nanŋi ihileknöŋ ohotiriba ip özöpaŋnöŋ sihimbölö önöŋi qahö ak waŋgigetka jiŋgeŋ köla wösöbirik malma. Nanŋi uruŋe kewö mötmöriba laŋ jimakza, ‘Nöŋön qin ambi kembugö jakömbuak dum tatatŋe tatzal. Malö qahö akzal aka nalö kunöŋ jiŋgeŋ qahö kölmam.’
Mewö laŋ jimakzawaŋgöra aka Anutunöŋ likepŋi meleŋ waŋgiiga nalö mohotkö uruŋe yaŋgö qakŋe öŋgöma. Kembu Anutunöŋ keuŋi kewöta jim teköm waŋgiyöhi, yaŋgö kukŋan mönö öŋgöŋgöŋi akza. Miaŋgöra lömböt kanjamŋinambuk könaŋi könaŋi mieŋön mönö zilaŋ kewö asuhum waŋgime: Tinitosolomŋan kömugetka jiŋgeŋ köla bödi tariga nanŋi könöpnöŋ ohogetka jema.”
Könöpnöŋ ohogetka jeiga köwak wahötmawi, kantriŋi kantriŋi pakpak mieŋgö kiŋ kembuŋinan mi eka mönö amburereŋ aka sahötme. Kiŋ kembu mieŋön yambuk serowilin aka malget. Sukinapŋi aködamunŋinambuk önöŋi qahö miaŋgö nem söŋgaipŋi yambuk ala söŋgaiba malgeri, yeŋön mönö yaŋgöra aka jiŋgeŋ kölme.
Jiŋgeŋ köla ihileknöŋ ohotirigetka ip özöpaŋnöŋ sihimbölö önöŋi qahö mötzawi, miaŋgöra mönö töwöratiba tikep kinda kewö sahöta jime, “O Babilon siti qetbuŋaŋambuk, lömböt qakŋine öŋgöyöhaŋgöra mönö Yei! Yei! jiba sahötzin. O siti kukösumŋini ketaŋi, Suep Toŋan likepŋi meleŋ eŋgiiga ösumok aua mohotkö uruŋe qakŋine öŋgöiga sihimbölö ketaŋi mötze. Yei Yei! jiba sahötzin!”
Kantriŋi kantriŋi mieŋgö kölköl-örörö ambazip yeŋön mewöyök amburereŋ akŋe. Kunŋan toroqeba yeŋgö inapŋini bohonŋi qahö memakŋawaŋgöra mönö jiŋgeŋ köla sahötme.
Aködamunŋini goul, silwö, jamönjiŋ ölŋinambuk aka sorom kötŋi mi Babilon yeŋön me tosatŋan qahö bohonŋi meme. Opoŋini tuat lalamŋi, pisikŋi gugakgugak, pisikŋi pötpöt aka opo qetŋi silk mi qahö bohonŋi meme. Ip qetpuk könaŋi könaŋi mieŋgö kembaŋini aka börösöwöŋini könaŋi könaŋi mi qahö toroqeba bohonŋi meme. Aködamunŋini elefant sihitŋan memeŋi, mi öne ahöme. Dum tebol yuaiŋini ip söŋgöröŋini ketaŋi in, qönqön, mihinik, naŋim aka yuari miaŋön memeŋi, mi öne ahöme. Börösöwö ain gohotŋi brons aka ain injaŋan memeŋi aka köt qetŋi mabol miaŋön memeŋi mi mönö öne ahöme.
Babilon yeŋön kömusönönik (sinamon) aka gipŋi tosatŋi mi qahö bohonŋi meme. Silegö sanda qetŋi mör, jiniŋ samburup aka sile ömön tosatŋi mi qahö bohonŋi meme. Wanafu, berat, wölömjikjik aka wörönŋi asuhumapkö yuai tosatŋi mi qahö bohonŋi meme. Mewöyök wain o, oil ipkö oilŋi, wit kötŋi aka flaua neneŋi mi qahö bohonŋi meme. Bulmakau, lama, hos aka hos kare mi qahö bohonŋi meme. Mutuk welenqeqe ambazip bohonŋini memba nupnöŋ al eŋgigetka sile me urumötmötŋinan böliba ayuhuyök. Mewö qahö toroqeba ahakŋe.
Kölköl-örörö ambazip yeŋön Babilon ambi miaŋgöra kewö jime, “Ip ölŋi nemamgö sihimŋi möta eröm ota malnöŋi, mi mönö qahöwaketka öne maljan. Töhötmöriamgi aka sukinapki aködamunŋinambuk mi mönö körek pakpak gömosöta ayapkögetka tömtömimba maljan. Mi mönö nalö kungen kunbuk miwikŋaimanaŋgö dop qahö.”
Kölköl-örörö ambazip sukinapŋini mewö mewö bohonŋi memegöra ala siti miaŋgöreŋök moneŋ goul (guli dötnam) öröba qetbuŋaŋinambuk aket. Yeŋön tikep kingetka tosatŋan ihileknöŋ ohotirigetka ip özöpaŋnöŋ sihimbölö önöŋi qahö möröhi, miaŋgöra mönö auruba sahöta jiŋgeŋ kölme.
Jiŋgeŋ köla kewö jime, “O siti ketaŋi, lömböt qakŋine öŋgöyöhaŋgöra mönö yei! yei! qeta jiŋgeŋ köljin. Yeŋön opoŋini tuat lalamŋi, pisikŋi gugakgugak aka pisikŋi pötpöt mi löŋgötket. Aködamunŋini goul, jamönjiŋ ölŋinambuk aka kösasorom tosatŋan meŋölöm aŋgugetka tandökŋinan kölkölbilikŋinambuk aket.
Mewö aketmö, sukinapŋini mewöŋi önöŋi qahö mi mönö ösumok aua mohotkö uruŋe ayuhuba ayapköba qahöwaket.” Mewö jiget. Waŋge pailot pakpak aka ambazip waŋgenöŋ anda kamakzei, yeŋön mewöŋanök körek Babilon siti ohoget jeiga köwakŋi mi tikep kinda ekŋe. Mewöyök waŋge ambazip opo seri möröreŋgögetka luhutnöŋ naŋgöi anakzei aka köwetnöŋ nup tosatŋi memba malmalŋini naŋgömakzei, mieŋön mönö körek pakpak mi tikep kinda ekŋe.
Ambi ketaŋi qetbuŋaŋambuk ohoget jeiga könöp bölamŋaŋgö köwakŋi wahötmawi, mi tikep kinda eka amburereŋ aka kewö jime, “Siti qetbuŋaŋambuk kiaŋgö alaŋi mönö nalö kunöŋ qahö ahöyök.”
Mewö jiba sömsöm urata kau ariba qeta jiŋgeŋ köla unduba sahöta kewö jiget, “O siti ketaŋi, aua mohotkö uruŋe yuaiŋi pakpak mönö ayuhuba ayapköba qahöwahök. Ambazip waŋgeŋinambuk pakpak köwetnöŋ anda kaba sukinapŋini bohonŋi memegöra ala miaŋgöreŋök moneŋ goul (guli dötnam) sehisehiŋi örögetka siti miaŋön qetbuŋaŋambuk ahök. Lömböt qakŋine öŋgözawaŋgöra mönö yei! yei! jiba sahötzin.” Mewö jiget.
Yeŋön ahakmeme goŋgoŋi tosatŋi ak eŋgiba malgeri, Anutunöŋ mönö miaŋgö keuŋi jim teköba likepŋi meleŋniga qakŋine öŋgöiga sihimbölö ketaŋi mörakze. Miaŋgöra Suep mire maljei, iŋini mönö yaŋgöra aka köiraŋ kölme. Anutugö ambazip sarakŋi, aposolurupŋi aka kezapqetok ambazip iŋini mönö söŋgaiba saureŋ qeba malme.
Miaŋgö andöŋe Suep garata ösumŋi öŋgöŋgöŋi kunöŋ kaba köt keta bölökŋi memba wahöta köwetnöŋ gili geiga kewö jiyök, “Anutunöŋ siti ketaŋi qetbuŋaŋambuk mi mönö kiaŋgö dop könöpuk köndeŋda meleŋni geba qahöwak teköma. Qahöwak teköiga könaŋgep nalö kunöŋ qahö miwikŋaimeaŋgö dop akŋa.
Iŋini siti miaŋgöreŋ kömam köla gita kulele qeba awölop tömun uba liŋet köla undumalgeri, miaŋgö kourukŋi mönö nalö kunöŋ kunbuk qahö mötme. Babilon eŋgöreŋ ambazip mötmöt nupŋini könaŋi könaŋi memba malgeri, mi mönö teköyök. Dokta didiman, qaqazu klak aka mewöŋi mi miaŋgöreŋ kunbuk qahöpmahöp miwikŋaim eŋgime. Wit padi kötŋi jamönjiŋ yahötkö sutŋire möjöjahögetka (mill) kourukŋi asuhuyöhi, miaŋgö isikusukŋan mönö qahöwahiga sitinöŋ mönö göröŋ qeba ahöma.
“Mutuk sitiŋinaŋgö miriŋi pakpak mi kiwaŋinambuk asarigetmö, asakŋi miaŋön mönö bököiga pandaman ahöma. Azigö andöurupŋinan ambigö mam bohonŋi bau aŋguba börum megetka ambigö sepkitipurupŋan köiraŋ ala nem jöwösök aka sösöŋgai almalgeri, oköiraŋ mewöŋaŋgö kourukŋi mi mönö kunbuk mötmeaŋgö dop qahö. Babilon eŋgö kölköl-örörö ambazip mi kantriŋi kantriŋi miaŋgöreŋ möt eŋgigetka qetbuŋaŋinambuk aka malget. Yeŋgöreŋ qarösoŋgo amötqeqe ambazip mi gölme dop ambazip uruŋini mem sohogetka jaŋjuŋ aka malget.” Suep garatanöŋ mewö jiyök.
Babilon mi kewögöra ayuhuyök: Kezapqetok ambazip aka Anutugö ambazip sarakŋi mi mönö yeŋgö sutŋine töndup taköwölaŋ aka eŋguget kömugetka sepŋinan erök. Yeŋgöreŋ sep aka gölmenöŋ ambazip tosatŋi eŋgugetka kömumalgeri, körek yeŋgö sepŋinaŋgö kitipŋan mönö yeŋgö qakŋine öŋgöi malget. Könaŋamŋini mewö miwikŋaigetka ahöyök. Mewö
Miaŋgö andöŋe Suepnöhök keu kun mötpiga kambu ketaŋi yeŋön köhöikŋanök saureŋ liŋet köla qetzei, mönö miaŋgö tandöktandök asuhui kewö jiget, “Anutu möpöseizin aleluya! Anutunöŋ amöt neŋguba neŋgömeiga yaŋgö buŋaŋi akzin. Anutuninan kukösum Toŋi aiga möpöseim waŋgiinga qetbuŋaŋambuk akza.
Anutunöŋ mönö keu ölŋaŋgö dop ambazip keuŋini kewöta diŋdiŋanök jim teköm neŋgimakza. Köna ketaŋi ambi serowilin aka mewö miaŋön ambazip gölme dop mem bölim eŋgiba malöhi, Anutunöŋ mönö yaŋgö keuŋi kewöta jim teköyök. Ambi miaŋön Anutugö nup meme ambazip eŋguiga sepŋinan eröhi, miaŋgö likepŋi mönö meleŋ waŋgiiga qakŋe öŋgöiga sihimbölö möta malja. Miaŋgöra Anutu möpöseim waŋgizin.”
Mewö jiba kunbuk qeta kewö jiget, “Ambi mi ohoget jeiga köwakŋan mönö nalö dop teteköŋi qahö wahöta öŋgömakŋa. Miaŋgöra Anutu möpöseim waŋgimakzin, aleluya!”
Mewö qeta jigetka Anutugö jitŋememe bohonŋi 24 aka bem jembon 4 mieŋön mönö bamgöba simin köla Anutu, jakömbuak dumŋe tatzawaŋgö waikŋi memba möpöseiba kewö qetket, “Keu mi ölŋa, aleluya!”
Mewö qetketka jakömbuak dumnöhök keu kun kewö asuhuyök, “Anutugö nup meme ambazip ketaŋi moröŋi jitŋi oŋgitpinbuköra keŋgötŋini mörakzei, iŋini mönö körek pakpak Anutunini möpöseiba malme.”
Keu mi asuhuiga keu kun mörali, mi kiaŋgö tandöktandök: Kambu ketaŋi yeŋön liŋet köla qet qerakzei aka o sianöŋ toŋgala kiniga ötöŋi asuhumakzawi aka wölpöndandaŋ ketaŋan qeiga giŋgururuŋ asuhumakzawi, keu mi mönö miaŋgö tandöktandök ewö asuhuiga kewö jiget, “Kembu Anutunini, kukösum pakpakö Toŋan mönö könahiba gölme dop galöm köl eŋgiba kiŋ Kembuŋina aka malma. Miaŋgöra Anutu möpöseizin, aleluya!
Lama moröŋaŋgö ambi buŋaŋan mönö marengö möta nanŋi mözözömgöba jöjöröm aŋguiga amqeiga ambi memegö nalöŋan mönö kam kuŋguiga maljin. Miaŋgöra neŋön mönö köiraŋ köla söŋgaiba Anutu möpöseim waŋgiinga qetbuŋaŋan sehimakŋa.
Anutunöŋ maluku tuat lalamŋi asakmararaŋambuk mi eŋgiiga löŋgötket.” (Maluku tuat lalamŋi mi ambazip sarakŋi yeŋgö ahakmeme solanŋaŋgö kaisöpsöpŋi, mönö miaŋgöreŋ löŋgöt aŋguget.)
Kambu ketaŋaŋgö tandöktandök mewö qeta jigetka Suep garata qambiŋambuk miaŋön mönö toroqeba kewö jii möral, “Keu ki mönö ohoman: Anutunöŋ ambazip eŋgoholiga Lama moröŋaŋgö maren (ambi memegö) lömbuaŋnöŋ kaŋgotmei, yeŋön mönö simbawoŋ akze.” Mewö jiba dumŋe kunbuk nöŋgöra kewö jiyök, “Keu mi mönö Anutugö keu öl töhönŋi akza.”
Suep garatanöŋ mewö jiiga nöŋön miaŋgöreŋök yaŋgö waikŋi memba möpöseim waŋgimamgö möta yaŋgö könaŋe simin köla sipköyalmö, nöŋgöra kewö jiyök, “Aek! Mewö kude akŋan. Gi aka göhö urumeleŋ alaurupkan Jisösgö könaŋi naŋgöba jiba malgetka welen qem eŋgimakzini, nöŋön mönö yeŋgöreŋök kun akzal. Jisösnöŋ Buŋa keu ölŋi indelöhi, miaŋgö ösumŋan mönö kezapqetok ambazip inahöm eŋgiiga Uŋa Töröŋaŋgö keuŋi möta jim sehiget. Miaŋgöra mönö Anutugöra sipköba waikŋi memba möpöseiba malman.” Mewö.
Nöŋön Suep aŋaŋiiga hos tuatŋi kun ekiga kayök. Qakŋe tariga kayöhaŋgö qetŋi mi Pöndaŋ Kinkin (Jembon oŋi nene) aka Azi Ölbölŋi. Qetŋi mewö qerakzei, yaŋön keu diŋdiŋi wuataŋgöba keu kewöta jim teköba miaŋgö dop bim qemakza.
Jeŋan könöp bölam tandök jeiga nöröpŋe ila jalö gwötpuk kölgetka qetŋi aukŋe ohohoŋa kayök. Qetŋi nanŋök mötzapmö, kunöŋ kun mi qahö mötza.
Malukuŋi sepnöŋ kusakusaholŋi mi löŋgöta kayök. Qetŋi qerakzei, mi Anutugöreŋ keu.
I wuataŋgöba kageri, mi Suep mirigö yarö azi kambuŋi kambuŋi. Yeŋön hosŋini tuatŋi eŋgömemba qakŋine tata malukuŋini tuat lalamŋi sarakŋi löŋgöta kaget.
Suahöŋinaŋgö numbuŋeyök bimgö sou ketaŋi (bainat) jitŋi zuluk alalŋambuk kunöŋ kayök. Mi kantriŋi kantriŋi eŋguba luhut al eŋgimapköra aka kayök. Yaŋön galömkölkölgö ain öröpŋan kantri dop qindiŋaiba galöm köl eŋgiba malma. Yaŋön Anutu kukösum pakpakö Toŋaŋgö wain joutŋi ketaŋi tözöhölma. Wain jout mi Anutugö irimsesewölŋi urupikŋambukö kaisöpsöpŋi akza.
Malukuŋe qetŋi kun ohogetka marömŋe kewö kinök, “Kiŋ yeŋgö Kiŋini aka azi kembu yeŋgö Kembuŋini.” Mewö.
Miaŋgö andöŋe Suep garata kun ekiga wehön jeŋe kinök. Euyaŋgöreŋ kinda köhöikŋanök qeta neiŋi neiŋi suep bibiŋi kutuba könakemba bölbölgöba anakzei, mönö körek mi eŋgohola kewö jiyök, “Iŋini mönö kame-e! Anutunöŋ közölömbuaŋ ketaŋi mözözömgöyöhi, mönö miaŋgöreŋ tokome.
Kaba tokoba kiŋ kembu, suahö galöm aka yarö azi yeŋgö busuŋini neme. Hos aka hos qakŋine tarakzei, mönö yeŋgö busuŋini neme. Ambazip körek yeŋgö busuŋini mönö kaba neme. Ambazip öŋgöŋgöŋi eretŋi, nanŋini nupŋini memakzei aka toŋinaŋgö welenŋini öne qemakzei, mönö körek mieŋgö busuŋini neme.”
Miaŋgö andöŋe jemnemba aka gölmeŋi gölmeŋi yeŋgö kiŋ kembuŋini mieŋön mönö yarö kambuŋini eŋguaŋgita kaba tokogetka eŋgehal. Kunöŋ hos qakŋe tata yarö kambuŋi yembuk kinöhi, mönö i tuarenjoŋ ak eŋgiba bim aubingöra tokogetka eŋgehal.
Augetka jemnemba memba jöhöget. Kezapqetok azi takapulakaŋi jemnembagö jitŋememba aŋgöletot aka malöhi, i mewöyök jemnembabuk memba jöhöget. Kezapqetok azi takapulakaŋan aŋgöletot aka miaŋön ambazip tosatŋi kewöŋi mi tilipköm eŋgiiga jaŋjuŋ aka malget: Ambazip jemnembagö supapŋi memba aŋgön kölgeri aka tosatŋan imutŋaŋgö waikŋi memba möpöseiba malgeri, mi mönö tilipköm eŋgiba malök. Etkömemba jöhöba gwölögwölö aköm etkigetka löm salfa kötkö könöp bölamŋan koasikpuk jemakzawi, mönö miaŋgö sianöŋ geyohot.
Geyohotka hos qakŋe taröhaŋgö numbuŋeyök bimgö sou ketaŋi (bainat) kayöhi, miaŋön mönö kiŋ kembu aka yarö azi pakpak mi eŋguiga kömuget. Kömugetka nei pakpak yeŋön kaŋgota busuŋini uba nemba nem timbireŋ aket. Mewö.
Miaŋgö andöŋe Suep garata kun ekiga Suepnöhök erök. Yaŋön ömewöröme yeŋgö löm dutŋi qahö miaŋgö ki moröŋi aka tapep (muŋgamuŋga) ketaŋi kun mi böröŋan memba erök.
Garata miaŋön eta sekak namŋi ilikŋambuk (dragon) mi memba (yara) yambu 1.000 tatmawaŋgöra jöhöyök. Sekak namŋi mi möpŋaŋgö möpŋeyök mokoleŋ aka mala korök. Qetŋi alaŋi mi Bölöŋaŋgö Toŋi aka Satan.
Yambu 1.000:gö uruŋe toroqeba ambazip kantri dop kuŋguba gölme dop jaŋjuŋ akŋegöra tilipköm eŋgibapuköra jöhöyök. Jöhöba gili ömewöröme yeŋgö löm dutŋi qahö miaŋgöreŋ geiga önunŋi köla sapö ala muŋgem supapnöŋ (sil) qekötahöba ki namŋi misii geiga uruŋe tarök. Mewö tari Suep garatanöŋ kewö jiyök, “Yambu 1.000 teköiga miaŋgö andöŋe Anutunöŋ jii kunbuk pösatketka nalö töröpŋi nupŋi memba malma.” Mewö jiyök.
Miaŋgö andöŋe jakömbuak dumŋi dumŋi ehal. Anutunöŋ tosatŋi kukösum eŋgiiga ambazip keuŋini jim tekömei, yeŋön mönö dumŋi dumŋi miaŋgöreŋ eta tatket. Mewöyök ambazip Jisösgö könaŋi naŋgöba jigeraŋgöra aka Anutugö Buŋa keugöra aka jölŋini yandigetka kömugeri, mönö yeŋgö uŋaŋini eŋgehal. Mewöyök ambazip jemnemba aka yaŋgö imutŋaŋgö waikŋi qahö memba möpöseigeri aka yaŋgö supapŋi mi mesoholŋine me böröŋine qahö memba aŋgön kölgeri, mönö yeŋgö uŋaŋini eŋgehal. Uŋaŋini mi eŋgekiga mönö guliba wahötket. Wahöta Kraistpuk (yara) yambu 1.000:gö dop yuai pakpak galöm köla malget.
Kömugeri, yeŋgöreŋök tosatŋan kömupnöhök wahötwahöt mutukŋi miaŋgö nalöŋe qahö guliget. Qahöpmö, (yara) yambu 1.000 mi mambötket teköiga miaŋgö andöŋe mönö guliba wahötme.
Denike yeŋön kömupnöhök wahötwahöt mutukŋaŋgö nalöŋe gulimei, yeŋön mönö oyaeŋkoyaeŋ aka töröŋi sarakŋi akze. Nalö miaŋgöreŋ gulibagun mönö indimŋi yahöt qahö kömume. Kömup yahötŋaŋgö kukösumŋan mönö yeŋgö qakŋine qahö öŋgöi kömumbingö osime. Yeŋön mönö Anutu aka Kraist yetkö jike nup galömurupŋiri akŋe. Mi aka Kraistpuk (yara) yambu 1.000 mi yuai pakpak galöm köla mal öŋgöme. Mewö.
(Yara) yambu 1.000 mi teköiga Satan kösö mireyök (kopurumŋeyök) pösatketka etma.
Eta anda ambazip kantri dop tilipköm eŋgimamgöra gölme dop liliköma. Gölme göraŋi likeplikep eu emu anda kaba (uruŋini moŋgosohowa) siksauk ak eŋgiba kantri qetŋiri Gog aka Magog mi tok dop köla anma. Anutu tuarenjoŋ aka bim qemegöra kuŋgum eŋgiiga tokogetka jaŋgöŋinan köwetkö sak kösakö dop akŋa.
Tokoba kaba kutuba Israel gölme dop köl teköba anda Anutugö könagesö yeŋgö selŋini aka Anutugö wölböt sitiŋi (Jerusalem) mi liliköba tatme. Mewö tatmemö, Anutunöŋ könöp bölam aliga suepnöhök eta jem kutum eŋgim teköma.
Jem kutum eŋgim teköiga Bölöŋaŋgö Toŋi tilipköm eŋgiiga jaŋjuŋ akeri, garata yeŋön i aköm waŋgigetka löm salfa kötkö könöp bölamŋan koasikpuk jemakzawi, mönö miaŋgö sianöŋ geyök. Mutuk jemnemba aka kezapqetok azi takapulakaŋi mewöyök aköm etkigetka miaŋgöreŋ geba maljahot. Miaŋgöreŋ suŋgem asak ihileknöŋ ohotirim eŋgigetka teteköŋi qahö sihimbölö önöŋi qahö möta mal öŋgöme. Mewö.
Miaŋgö andöŋe jakömbuak dum ketaŋi tuatŋi aka miaŋgöreŋ tatzawi, i ehal. Ekiga suep gölme mi yaŋgö jemesoholŋeyök qahöwaka angaiyohot. Angaiba kunbuk etkekinaŋgö dop qahö ahot.
Angaiyohotka ambazip kömukömuŋi öŋgöŋgöŋi eretŋi eŋgekiga jakömbuak dum wösöŋe kingetka Anutunöŋ buk papiaŋi papiaŋi kötulök. Papia alaŋi kun qetŋi malmal köhöikŋaŋgö qet areŋ papia mi mewöyök kötulök. Kötula ambazip kömukömuŋi yeŋgö keuŋini kewöriga ahakmemeŋinaŋgö kösohotŋi buk papianöŋ ohogetka ahöyöhi, yaŋön mönö miaŋgö dop oyoŋda ambazip jim teköm eŋgiyök.
Köwetnöŋ kömumba geba malgeri, mi köwet Toŋan meleŋ eŋgiiga Anutugö jeŋe kaŋgotket. Kömupkö kondotkondot Toŋaŋgö böröŋe malgeri, mi Toŋi miaŋön köleŋda al eŋgiyök. Kömumba kömupkö uŋem mire geba malgeri, mi miaŋgö Toŋan meleŋ eŋgiiga Anutugö jeŋe kaŋgotket. Mewö kaŋgota asuhugetka Anutunöŋ keuŋini mohot mohot kewöta ahakmemeŋinaŋgö dop jim teköm eŋgiyök.
Jim teköm eŋgiiga kömupkö kondotkondot Toŋi aka kömupkö uŋem miri Toŋi mi aköm etkigetka löm könöp koasikpuk jemakzawi, mönö miaŋgö sianöŋ geyohot. Könöp sia miaŋgöreŋ gegeri, miaŋön mönö kömup indimŋi yahöt akza.
Anutunöŋ kungö qetŋi malmal köhöikŋaŋgö qet papianöŋ qahö ohogetka ahöi miwikŋaiyöhi, i mönö aköm waŋgii löm könöp koasikpuk jemakzawi, miaŋgö sianöŋ geyök. Mewö.
Suep gölme mutukŋi yetkön mewö qahöwaka ayapköyohotka köwetnöŋ mewöyök qahö toroqeba ahöyök. Miaŋgö andöŋe Suep gölme dölökŋi etkehal.
Jerusalem dölökŋi, siti töröŋi mi Suepnöhök Anutugö mireyök eriga ehal. Siti mi möhamgöm tekögetka eksihimŋambuk kewö ahök: Ambi maren waŋgigetka maluku eksihimŋambuk löŋgöta azi buŋaŋambuk aitoŋgömapköra meŋölöm aŋguba jöjöröba aködamunŋambuk kinjawi, siti miaŋön mönö miaŋgö dop aiga ehal.
Mi eka kinda jakömbuak dumnöhök keu kun asuhui mötpiga köhöikŋanök qeta kewö jiyök, “Eknöŋ, Anutugö mirinöŋ mönö ambazip sutŋine eta ahöza. Anutunöŋ sutŋine maliga yambuk malgetka nanŋak bem Anutuŋini aka yembuk mal öŋgöma.
Yembuk mala je imbilŋini mi lökŋanök kutum teköma. Yuai pakpak mutuk ahöyöhi, miaŋön mönö qahöwak teköyök. Miaŋgöra kunbuk qahö kömugetka jiŋgeŋkölköl qahö akŋe aka toroqeba sihimbölö kun qahö mötme. Yuai kungöra qahö osiba sahötme.”
Jakömbuak dumŋe tatzawaŋön kewö jiyök, “Mötnöŋ, nöŋön jibiga öröyuai pakpak mönö kölöŋaiba dölökŋi akŋa.” Mewö jiba jiyök, “Keu mi öl töhönŋi uruyahötŋi qahö, miaŋgöra mi mönö papianöŋ ohoman.”
Toroqeba kewö jii möral, “Mi mönö jibiga asuhum teköza. Nöŋön mutuhök mala (yuai pakpak miwikŋaiba könaŋgep jibi qahöwahiga) qöndökŋa mal öŋgöba malmam. Miaŋgö dop nöŋön kulem namŋi mutukŋi A aka kulem namŋi teteköŋi Z akzal. Kunŋan ogöra mötzawi, nöŋön mönö malmal köhöikŋaŋgö o jeŋeyök o mi kalema waŋgibiga miaŋgöreŋök söŋgöröŋi qahö um nemba malma.
Kunŋan lömböt pakpak oŋgita luhut almawi, nöŋön mönö yaŋgö Anutuŋi aka yuai pakpak mi waŋgibiga buŋaŋi aiga nöŋgö nahönböratni aka qetni bisiba malma.
“Mewö malmapmö, tosatŋan ambazip jeŋine ziriŋziriŋ aka böŋ qahö kinda mötnaripŋini mosötketka uruŋinan tölohozawi, yeŋgö miriŋinan mönö löm salfa kötkö könöp bölamŋan koasikpuk jemakzawi, miaŋgöreŋ ahöma. Yeŋgöreŋ toroqeba ambazip kewöŋi yeŋön mewöyök miaŋgöreŋ geba malme: Ambazip eŋguget kömugetka kaisero qarösoŋgo amötqeqe aka tandö lopioŋ waikŋini memba möpöseiba muneŋ keu jimakzei, nöŋön mönö i aköm eŋgibiga sia miaŋgöreŋ geba malme. Mi kömup indimŋi yahöt akŋa.” Jakömbuak dumŋeyök keu mewö kaiga möral. Mewö.
Lömböt kanjamŋinambuk qöndökŋi 7 miaŋön qambi 7 kokolak qegetka Suep garata 7 mieŋön mi memba kingeri, yeŋgöreŋök kunŋan kaba nöŋgöra kewö jiyök, “Mönö kanöŋga Lama moröŋaŋgö ambi buŋaŋi anömŋi akŋamgö akzawi, mi kondel gihimam.”
Mewö jiiga Uŋa Töröŋan nömeiga alburupŋan qakne öŋgöiga Suep garata miaŋön noaŋgiriga kunduŋi köröpŋi qetbuŋaŋambuk kunöŋ öŋgöit. Miaŋgöreŋ öŋgöba siti töröŋi Jerusalem Suepnöhök Anutugö mireyök eröhi, mi kondel niŋgiiga kewö ehal:
Anutugö asakmararaŋan miaŋgöreŋ asariiga kölköl-bilikbilikŋan goul aka jamönjiŋ ölŋinambuk söŋgöröŋini öŋgöŋgöŋi mieŋgö tandök ahök. Jamönjiŋ ölŋambuk qetŋi jaspö mi kirin jöhanŋi jöhanŋi kölköl-bilikbilikŋinambuk meleŋda asarimakzei, mönö miaŋgö dop tuatŋi ahöyök.
Kiripoŋi öŋgöŋgöŋi mi aködamunŋambuk. Kiripoŋaŋgö naŋguŋi 12 kingetka kösutŋine Suep garata 12 dop köla kinget. Israel könagesögö kambuŋi 12 mieŋgö qetŋini mi naŋgu mieŋgö sileŋine ohogetka kinök.
Naŋgu 12 mi likeplikep eu emu kewö kinget: Wehön kotkotŋe karöbut, gegeŋe karöbut, Not likepŋe karöbut aka Saut likepŋe karöbut.
Siti kiripo mi jamönjiŋ tandö welipŋinambuk 12 mieŋgö qakŋine megetka kinök. Lama moröŋaŋgö aposolurupŋi 12 yeŋgö qetŋini 12 mi tandö 12 miaŋgöreŋ ohogetka kinök.
Suep garata nömbuk keu jiyöhi, yaŋön siti, miaŋgö kiripoŋi aka naŋguŋi 12 mieŋgö dopŋini dop ala mötmamgöra jöjöröba dop alalgö goul öröpŋi (rula mesa) memba kinök.
Siti mi areŋgöba megetka waŋgömŋi 4 ahök. Likeplikep eu emu köröpŋi mi öröröŋ. Köröpŋi mohot mohot mi goul öröpŋi miaŋön dop ala 2400 kilomita miaŋgö dop ahöi miwikŋaiyök. Andipŋi mi mewöyök öröröŋ ahöyök.
Suep garatanöŋ mewöyök siti kiripoŋi mi gölme azigö dopnöŋ dop ala 60 mita ahöi miwikŋaiyök.
Siti kiripoŋi mi jamönjiŋ ölŋambuk qetŋi jaspö miaŋön memeŋa. Siti nanŋak mi goul töhönöhök megetka asakmararaŋan mönö kirin tuatŋaŋgö dop asakasakŋambuk asariyök.
Siti kiripoŋaŋgö tandöŋi mi jamönjiŋ söŋgöröŋini öŋgöŋgöŋi könaŋi könaŋi miaŋön meŋölöm eŋgigetka aködamunŋinambuk kewö aketka eŋgehal: Tandö mutukŋi mi jamönjiŋ ölŋambuk qetŋi jaspö mundaŋi injaŋi tandöktandök. Tandö yahötŋi mi jamönjiŋ asoŋi qetŋi safaiö, karöbutŋi mi jamönjiŋ töŋgöntöŋgön qetŋi ageit. Tandö 4:ŋi mi jamönjiŋ görökŋi qetŋi emerald.
Tandö 5:ŋi mi jamönjiŋ pisikpisik qetŋi sardoniks. Tandö 6:ŋi mi jamönjiŋ pisikŋi qetŋi karnilian, 7:ŋi mi jamönjiŋ qetŋi krisolait (qortz), mundaŋi goul kirin ewö. Tandöŋi 8:ŋi mi jamönjiŋ asoŋasoŋ qetŋi beril, 9:ŋi mi jamönjiŋ gohotŋi qetŋi topaz. Tandö 10:ŋi mi jamönjiŋ qetŋi kalsedoni (krisopreis) mundaŋi kaukau, 11:ŋi mi jamönjiŋ gohotgohot qetŋi jeisint (turqois). Tandö 12:ŋi mi jamönjiŋ pisikŋi gugakgugak qetŋi ametist.
Siti kiripo naŋgu 12 mi sorom kötŋi welipŋinambuk 12 miaŋön memeŋa. Naŋgu mohot mohot mi sorom kötŋi mohot mohot miaŋön urasiba memeŋa. Sitinöŋ köna ahözawi, mi goul töhönöhök megetka kirin tuatŋi ewö asariyök.
Siti pakpak yeŋön Kembu Anutu kukösum pakpakö Toŋi aka Lama moröŋi törörök etkeka uruŋini lök meleŋda waikŋiri memba möpöseimakze. Miaŋgöra jöwöwöl jike (tempöl) kungöra qahö osimakze. Mi qahö ehal.
Anutugö asakmararaŋan siti mem asarim eŋgiiga Lama moröŋan kiwaŋini akza. Miaŋgöra wehön köiŋ asarimahotköra qahö osimakze.
Yaŋön kiwaŋini aiga kantriŋi kantriŋi yeŋön mönö yaŋgö asakŋe anda kaba malme. Gölmegö kiŋ kembuŋi kembuŋi yeŋön buŋaŋini aködamunŋinambuk mi eŋguaŋgita siti miaŋgöreŋ alme.
Siti söŋaupŋi qahö, miaŋgöra kiripo naŋguŋi mi nalö kunöŋ qahö kölmemö, sundan dop tala kinme.
Kantriŋi kantriŋi yeŋön uruŋini meleŋda aködamunŋinaŋgö buŋaŋinaŋgöra aiweliköba qetbuŋaŋinambuk aka malgeri, mi mönö eŋguaŋgita siti miaŋgöreŋ alme.
Ambazip qetŋini malmal köhöikŋaŋgö qet areŋ papianöŋ ohogetka ahözawi, yeŋönök mönö siti miaŋgöreŋ öŋgöme. Lama moröŋan qet areŋ papia mi galöm kölakza. Kunŋan uruŋi tölohozawi me aŋgöjörak imbiloŋloŋambuk aka muneŋ keu jimakzawi, yaŋön mönö miaŋgöreŋ öŋgömamgö osima. Mewö.
Miaŋgö andöŋe Suep garata miaŋön malmal köhöikŋaŋgö o jeŋi kondel niŋgiiga Anutu aka Lama moröŋi yetkö jakömbuak dumnöhök uzumgöba kaba o töwatŋi ahök. Miaŋgö oŋi mi kirin jöhanŋi jöhanŋi kölköl-bilikbilikŋinambuk meleŋda asarimakzei, mönö miaŋgö dop tuat lalamŋi ahök.
O töwatŋi miaŋön sitigö köna namŋi bohonŋe eta bibiŋi mötöteiba kutuba kayök. O töwatŋaŋgö göraŋe likelike miaŋgöreŋ malmal köhöikŋaŋgö ipŋi mi kinök. Ip miaŋgö ölŋan mönö (yara) yambu dop sömaŋi 12, mi köiŋ mohot mohotkö dop söhöba asuhumakze. Ip miaŋgö sinŋan mönö ambazip kantri dop ölöwakŋegöra aka kinje.
Kunŋan kun qahö toroqeba alaŋi saitköba qesuahöma. Anutu aka Lama moröŋi yetkö jakömbuak dumŋiran mönö siti miaŋgöreŋ ahöiga Lama moröŋaŋgö nup meme ambazipurupŋan welen qem waŋgimakze.
Welen qem waŋgiba jemesoholŋi eka Anutugö qetŋi mesoholŋine kösöba mekötahögetka ahöma.
Miri qahö toroqeba söŋauma. Kembu Anutunöŋ mem asarim eŋgimakzawaŋgöra kiwa asakŋaŋgöra me wehön asakŋaŋgöra qahö osime. Mewö oyaeŋkoyaeŋ mala nalö dop teteköŋi qahö kiŋ kembu ewö galömkölköl nup memba mal öŋgöme.
Mi ekiga Suep garatanöŋ nöŋgöra kewö jiyök, “Buŋa keu mötzani, miaŋön mönö öl töhönŋi uruyahötŋi qahö akza. Kembu Anutunöŋ kezapqetok ambazip sölölöhöm eŋgimakzawi, yaŋön mönö Suep garataŋi ni melaim niŋgiiga asuhum gihiba malal. Yuai pakpak zilaŋ asuhumeaŋgö dop akzawi, mötnarip ambazipurupŋan mi mötmegöra mi asuhuba kondel gihial.” Mewö.
Jisösnöŋ jiza, “Mötket, nöŋön mönö zilaŋ liliŋgöba kamam. Tosatŋan buk kiaŋgö kezapqetok keuŋi buŋa qeba qekötahömakzei, yeŋön mönö simbawoŋ akze.”
Jon nöŋön Buŋa keu ki möta jeni meleŋniga imutŋi ehal. Mi möta ek teköba Suep garatanöŋ imut ki kondel niŋgiyöhi, nöŋön yaŋgö waikŋi memba möpöseimamgö möta gölmenöŋ eta könaŋe simin kölal.
Simin kölalmö, nöŋgöra kewö jiyök, “Aek! Mewö kude aknöŋ. Nöŋön gi aka kezapqetok alaurupki aka ambazip buk kiaŋgö Buŋa keuŋi buŋa qeba qekötahömakzei, mönö körek eŋgö qöhöröŋine kinda mohotŋe Anutu welen qem waŋgimakzin. Nia qahöpmö, mönö Anutu waikŋi memba möpöseimakŋan.”
Mewö jiba nöŋgöra kewö jiyök, “Nalö töriza. Miaŋgöra buk kiaŋgö kezapqetok keuŋan tölapŋe ahöbapuköra mi papianöŋ ohomanmö, mi mönö muŋgem supapnöŋ (sil) kude qekötahöman.
Bölöŋi memakzawaŋön mönö toroqeba mewö memba böliqölima. Tölohoba maljawaŋön mönö toroqeba tölohoba aŋgöjörakŋambuk aka malma. Ahakmeme diŋdiŋi ahakzawaŋön mönö toroqeba diŋdiŋanök aka memba malma. Sarakŋi ahakzawaŋön mönö toroqeba sarakŋi kötökŋi aka malma.” Suep garatanöŋ mewö jiyök.
Jisösnöŋ jiza, “Mötket, nöŋön mönö zilaŋ liliŋgöba kamam. Kamami, miaŋgöreŋ mönö töwaŋini memba kamam. Ahakmemeŋini aka memba malgeri, mönö mi kewöta miaŋgö dop töwaŋini mohot mohot al eŋgimam.
“Nöŋön könakönahiŋe mutukŋi mala (yuai pakpak miwikŋaiba könaŋgep jibi qahöwahiga) teteköŋe qöndökŋa mal öŋgöba malmam. Miaŋgö dop nöŋön A aka Z, kulem namŋi mutukŋi aka teteköŋi akzal.
“Nöŋön ambazip malukuŋini galöm kölakzei, yeŋgöra kiripo naŋguŋi öröbiga ölöp siti uruŋe öŋgögetka qahö aŋgön köl eŋgibiga malmal köhöikŋaŋgö ip ölŋi neme. Miaŋgöra opo malukuŋini galöm köla saŋgoŋmakzei, ambazip mieŋön mönö simbawoŋ aka oyaeŋkoyaeŋ akze.
“Yeŋön oyaeŋkoyaeŋ akŋemö, tosatŋi yeŋgöra naŋgu köl jöhöbiga yaigep malmei, mi ambazip kewöŋi: Kiam ewö kaisero aka qarösoŋgo amötqeqe ahakze. Serowilin aka ambazip eŋguget kömumakze. Tandö lopioŋ waikŋini memba möpöseimakze aka isimkakalekö sihimŋi möta mi ahakze. Ambazip mewöŋi pakpak mi mönö kiripo yaigepŋe (luhutŋe) malme.
“Jisös nöŋön garatani melaibiga liliköba urumeleŋ könagesö eŋgöra kezapqetok keu ki naŋgöba jiiga mötme. Nöŋön kiŋ Deiwidkö bömönjalöŋi aka undumŋi akzal. Nöŋön söŋangö undiŋi asakmararaŋnambuk aka asarimakzal.” Jisösnöŋ mewö jiyök.
Uŋa Töröŋi aka ambi buŋa yetkön kewö jimakzahot, “Jisös, gi mönö kanöŋ.” Mewö jiyohotka mötmei, iŋini mönö mewöŋanök kewö jime, “Jisös, gi mönö kanöŋ.” Kunŋan ogöra mötzawi, yaŋön mönö kama. Kunŋan malmal köhöikŋaŋgö ogöra sihimŋi mötzawi, yaŋön mönö kaba mi kalema möt aŋgön kölma. Mewö.
Nöŋön buk kiaŋgö kezapqetok keuŋi mötmei, körek eŋgöra galöm meme keu kewö jizal: Kunŋan kezapqetok keu kiambuk keu kun toroqeba jimawi, lömböt kanjamŋinambuk asuhumapkö keuŋi buk kiaŋgöreŋ ohoyali, Anutunöŋ mi mönö yaŋgö qakŋe ali öŋgöme.
Kunŋan buk kiaŋgö kezapqetok keuŋi miaŋgöreŋök keu kun qekömawi, Anutunöŋ mönö i aŋgön köliga malmal köhöikŋaŋgö ip ölŋi qahö nemba siti töröŋe qahö öŋgöma. Miaŋgö keuŋi Anutunöŋ jöhöiga buk kiaŋgöreŋ ohoyalmö, keu miaŋön mönö yaŋgöreŋ ölŋambuk qahö akŋa.
Buŋa keu ki naŋgöba jizawaŋön kewö jiza, “Keu mi ölŋa. Nöŋön mönö zilaŋ liliŋgöba kamam.” Mewö jiiga nöŋön kewö jizal, “Keu mi ölŋa. O Kembu Jisös, gi mönö kanöŋ.”
Kembu Jisösgö kalem möriamŋan mönö körek embuk ahöma. Keu mi ölŋa.










































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































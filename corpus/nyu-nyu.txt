







































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Ntsiku ibodzi Mbuya adawuza Jona mwana wa Amitai aciti:
“Lamuka uyende ku m'zinda ukulu wa Niniva ukaupalizire thangwe ine-pano ndabzibva kale bza kuipa bzawo.”
Ndipo Jona adalamuka aciyenda kuTalisisi kuthawa Mbuya. Iye adapolika ku Jopa, kumweko adakaona xitima ya m’madzi yomwe ikhafuna kuyenda ku Talisisi. Adagula thikiti acipakira kuti ayende ku Talisisiko, Mbuya aciona na maso yawo.
Ndipo Mulungu adatumiza conzi cikulu kwene-kwene, madzi ya nyanza yadabvunduka yacicita mawimbi makulu. Ndipo xitimayo ikhadasala pang'ono kulobzika.
Wakubvukuta xitimayo adabva mantha, aciyamba kukuwa m’bodzi na m’bodzi acimbakumbira thandizo kuna mulungu wace. Ndipo iwo adayamba kuthusa mitolo m’madzi kuti xitimayo ilule. Tsono Jona adabuluka pantsi pa xitimayo acikagona tulo.
Ndipo m'kulu wa xitima adyenda kukam'bvunza Jona kuti: “Ungoneranyi muno? Lamuka, ukumbire mulungu wako! Pinango iye angatibvere ntsisi kuti tisaye kufa.
Iwo adapangana wentse kuti: “Mbatibwereni tione mbani wabweresa tsokali. Iwo adacita tenepoyo acifufudza ndipo adaphata Jona.
Pamwepo adam'bvunza kuti: “Tiwuze tsapanopa kuti thangwe lanyi taona tsokali. Uli kucitanyi muno? Ndiwe wa kuponi? Ndiwe wa m'tundu wanyi?
Ndipo Jona adatawira aciti: “Ndine mu Ebereu, nimbapemba Mulungu Mbuya wa kudzulu, omwe adalenga madzi ya nyanza na pantsi.”
Ndipo wanthuwo adabva mantha kwene-kwene acim'bvunza pomwe kuti: “Wacitiranyi bzimwebzi? Thangwe iwo akhadziwa kale kuti iye akhathawa Mbuya, omwe akhadamutuma.
Pamwepo, iwo adamubvunza aciti: “Tsono unfuna kuti tikucitenyi ife-pano kuti madzi ya nyanzaya yaderekhe?” Thangwe madzi ya nyanzayo yakhambabvunduka yacimbadzala pomwe.
Ndipo Jona adawatawira aciti: “Nditembeni mundithuse m’madzi ya nyanzaya, ndipo iyo ya n’derekha. Nakuti ine nin'dziwa kuti conzici cabwera na thangwe langu”.
Na tenepo wabvukuti akhabvukuta kan'kulumize kuti afike kamangu ku mphepete, tsono alibe kukwanisa thangwe mawimbiyo yakhana mphanvu kwene-kwene,
ndipo pamwepo adayamba kupemba na kukuwa aciti: “Nandi Mbuya! Tiri kukumbirambo kuti muleke kutipha na thangwe la munthuyu. Lekani kutipasa mulandu na thangwe la infa yace, nakuti imwepo Mbuya mwacita bzomwe imwe mwatonga.”
Iwo adam'temba Jona, acimuthusa m'madzi, kucokera pamwepo ndipo mandziyo yadaderekha.
Iwo adabva mantha kwene-kwene na Mbuya, ndipo acimuikhira ntsembe, acikhala pomwe na cikhulupiro.
Ndipo Mbuya adatumiza cintsomba cikulu kwene-kwene, kuti cimumeze Jonayo, iye adakhala ntsiku zitatu m’mimba mwacenemo.
Ndipo Jona adapemba m’mimba mwa cintsombamo kuna Mulungu wace,
aciti: “Pa kubonera kwangu, ine ndidapemba kuna Mbuya, ndipo iye adanditawira, m'kati mwa cidindi ndidakuwa ndipo mudandibva fala langu.
Imwepo mudandithusa panyanza, mphanvu ya madzi icindimiza, mawimbi mang'ono na makulu yacipita na padzulu pangu”.
Ine ndidalewa kuti: “Ndathusidwa imwe muciona, na tenepo nin'dzaiona pomwe nyumba yanu ya kucena.”
Madzi yadandimiza ya cifuna kundipha, m’dima udandigwanankhira, na mabonga yacindiyanga mum'solo.
Ine-pano ndidabuluka pantsi pakuzika pa kuyambira mapiri, mphinga za m’suwo wa infa zidandifungira pa nthawe zentse. Tsono imwepo Mbuya Mulungu mundandipulumusa moyo wangu pa infa.
Pomwe ndikhatsindira moyo, ine ndidakukumbukani imwepo Mbuya. Ndidakupemberani, ndipo mafala yanguyo yadafika m’nyumba mwanu mwa kucena.
Wale omwe ambapemba bzifanikiso bza kusaya basa, ambaphonya cilungamo canu.
Tsono ine nin'dzakupasani ntsembe na kukomedwa kwangu; ndicidzandendemeza cikhulupiriso cangu. Nakuti cipulumuso cimbacokera kuna Mbuya.
Ndipo Mbuya adaciwuza cinstombaco, kuti cimubzukule kunja Jona.
Ndipo Mbuya adamuwuza pomwe Jona kaciwiri kuti:
“Lamuka uyende ku m'zinda ukulu wa Niniva ukaupalizire mafala yomwe ndakuwuzaya.”
Ndipo iye adayenda ku Ninivako, ninga momwe adamuwuzira Mbuya. Tsono Niniva ukhali m'zinda ukulu omwe ukhana m'thantho wa ntsiku zitatu kuti auyambuke na minyendo.
Pomwe Jona adapita mum'zindamo, adafamba ntsiku yentse acimbapaliza acimbalewa kuti: “M'kati mwa ntsiku makumi manai, Niniva in'pfudzidwa.”
Wanthu wentse wa m'Ninivamo, akulu na wana adabvuma Mulungu. Iwo adapangana kuti abzimane kudya, acibvala mausakala kuyambira nkulu mpaka mwana.
Pomwe mambo wa ku Niniva adaibva nkhani imweyo, adalekeza basa lace la umambo, acikabvalambo mausakala, na kukabvunvulikambo pa dotha.
Iye adadziwisa wanthu wentse wa mu m'zindamo mu dzina lace, na la nthena zace Kuti: “Palibe munthu m’bodzi yekha omwe anidya, ayai kumwa cinthu; kudyesa na kumwesa bzifuwo, zingakhale ng'ombe ayai mbuzi.
Tsono wanthu na bzifuwo kubodzi an'dzabvala mausakala acipemba na mphanvu kuna Mulungu, acileka kucita bza kuipa bzawo, na kuleka pomwe kuphana wokha-wokha.
Kodi mbani an'dziwa kuti Mulungu angatibvera ntsisi, acipepa ukali bwace; kuti tisaye kufa?
Thangwe Mulungu adaona, kuti iwo aleka kucita bza kuipa bzawo, aciwabvera ntsisi, acileka kucita bzomwe akhadakumbuka kuti awacitebzo. Ndipo iye alibe kubzicita.
Tsono Jona alibe kukomedwa nabzo bzimwebzo, ndipo iye adakalipa.
Iye adapemba kuna Mbuya aciti: “Nandi Mbuya! Kodi n'psimwebzi lini bzomwe ndikhadalewa kale, pomwe ndikhali kumui?” Ndipopo ine ndikhadathabza, ndicithawa ndicikuyenda ku Talisisi. Nakuti ine-pano ndikhadziwa kale kuti iwepo ndiwe Mulungu wa kudeka m'tima, wa nsisi kwene-kwene, wa kufewa m'tima na wa kupirira pomwe, omwe umbalekerera bza kuipa.
Tsapano, ndiri kukumbirani Mbuya kuti mundiphe. Bziri bwino kuti ine-pano ndife kuposa kukhala na moyo.”
Ndipo Mbuya adamubvunza kuti: “Kodi kukalipa koku n'khwa bwino?”
Ndipo iye adacoka mu m'zindamo aciyenda kukakhala kumabva dzuwa, ndipo kumweko adakonza cikumbi acikhala m'mwemo kuti adzaone n'ciani cingadadzacitika mu m'zindamo.
Mbuya adameresa m'tanga, uciyanga pa ntsodzi pa cikumbi ca Jona, kuti umucitire m'thunzi, umupepese ukali bwace. Pamwepo Jona adakondwa kwene-kwene, thangwe la m'tangayo.
Tsono mwangwana yanzace, Mulungu adatumiza cikonye cicikafukuta m'tagayo, iwo uciwumiratu.
Pomwe kudacena, Mulungu adacita dzuwa kwene-kwene, licimutentha Jona mum'solo mpaka iye acigwa cikomo. Ndipo iye adafunisisa kufa na m'tima wace wentse, acilewa kuti: “Bziri bwino kuti ine-pano ndife kuposa kukhala tenepano uno!”
Pamwepo Mulungu adamubvunza Jona kuti: “Kodi iwepo uli kukalipa na thangwe la m'tangayu?” Jona adatawira aciti: “Bziri bwino inde kukalipako, kuti ndife.”
Tsono Mbuya adalewa kuti: “Iwepo wabvera ntsisi m'tanga, omwe ulibe kuwubonerera na kuwukuza. Iwo udamera ntsiku ibodzi, mangwana yanzace uciwumiratu.
Niniva ni m'zinda ukulu kwene-kwene. Una wanthu bzulu dzana na makumi mawiri, omwe an'dziwa lini kuti boko la didi na la dzere ndiponi, na bzifuwo bzizinji pomwe. Ningaleke tani kuwubvera ntsisi?”




































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Kuyamba kwa Mafala Yabwino yakulewa bza Jezu Krixtu, Mwana wa Mulungu.
Ninga mpolofiti Isaya adanemba kuti:“Mulungu adati, Ndin'dzatuma mtumiki wangu kutsogolo kwako, kuti akakondze njira yomwe iwe udzapitembo.
Fala la munthu wakukuwa mthengo ali kulewa kuti, ‘Kondzani njira yakudzapitira Mbuya, thamulani miseu yomwe adzapitembo.’”
N'cadidi adawoneka Juwau M'batizi kuthengo acilalika, “Sandulikani mtima, mubatizidwe. Mulungu an'dzakulekererani bzakuipa bzanu.”
Akhabwera kwa iye wanthu wakucokera kumbali zentse za Judeya na Jerusalemu. Iwo akhazimbula bzakuipa bzawo, Juwau akhawabatiza mumkulo wa Jorodau.
Iye akhabvala khanda la nchefu, akhamanga mciuno na mceka. Cakudya cace cikhali mabombo na uci bwa mthengo.
Akhalalika aciti: “Pambuyo pangu pakubwera winango wamphambvu kuposa ine. Wakuti ine ndine wakusaya kufunika ngakhale kukotama kutsudzula thambo za xangu zace.
Ine ndakubatizani na madzi, tsono Iye an'dzakubatizani na Mzimu Wakucena.”
Ntsiku zimwezo Jezu adabwera kucokera kuNazalee, mui ubodzi wa Galileya, acibatiziwa na Juwau mumkulo wa Jorodau.
Pakucoka mmadzimo, adawona kudzulu kwakufunguka, ndipo Mzimu Wakucena udabuluka kwa Iye ninga nkhangaiwa.
Kudzulu kudabveka mafala yakuti: “Iwe ndiwe Mwana wangu wa pamtima. Nimbakomedwa nawe kwakukulu.”
Nthawe imweyo Mzimu Wakucena udapitisa Jezu mthengo.
Adakhala kumweko ntsiku makumi manai. Sathani adamuyeza. Bzikhalipombo bzirombo bza mthengo. Tsono anjo zikhamutumikira.
Ataikhidwa kaidi Juwau, Jezu adayenda kuGalileya acilalika Mafala yabwino yakulewa bza Mulungu.
Adati: “Nthawe yakwana. Bwafika Ufumu bwa Mulungu. Sandulikani mtima. Khulupirirani Mafala Yabwino.”
Pakuyenda mmphephete mwa thawale la Galileya, Jezu adawona wanthu awiri, Sirimau na m'bale wace Andereya, akhatheya bwazi mmadzi, thangwe akhali akhongwe.
Adawauza Jezu: “Imwe munditewere, ndikusanduseni akhongwe wa wanthu.”
Adasiyeratu mabwaziyo ndipo adamutewera.
Atafamba pang'ono, adawona Tiyagu na Juwau, wana wa Zebedeu, omwe akhali mmwadiya kukondza mabwazi.
Jezu adawacemera, ndipo adasiya baba wawo Zebedeu mmwadiya pabodzi na anyabasa wace, acitewera.
Adayenda wentse kuKafernau. Yatafika ntsiku ya malinkhuma, Jezu adayenda mnyumba ya mapembero, acipfundzisa.
Wentse adadabwa na bzakupfundzisa bzace thangwe akhapfundzisa na utongi, akhasiyana ninga amisiri wa Mtemo.
Nthawe pang'ono adawoneka mnyumba ya mapemberomo munthu wakuphatidwa na mzimu wakuipa. Adalewa na kukuwa aciti:
“Tina ciani na Imwe, Jezu wa Nazalee? Kodi mwabwera kudzatidzonga? Ndakudziwani kuti ndimwe Wakucena wa Mulungu.”
Ndipo Jezu adalamulira mzimu wakuipayo, aciti, “Khala zii, coka mwa munthuyu.”
Pamwepo mzimu wakuipa ule udamutekenyesa munthuyo kwakukulu ucikuwa kwene-kwene, ndipo udacoka.
Wentse wale adadabwa kwakukulu acimbabvundzana, “Kodi bzimwebzi n'ciani? Cakupfundzisa cipsa cimweci! Ambaitonga mizimu yakuipa na mphambvu, ndipo idamubvera.”
Mwakamkulumize, mbiri yace idamwazika mbali zentse za Galileya.
Pambuyo pace Jezu adacoka kunyumba ya mapembero kule, adayenda kunyumba ya Sirimau na Andereya pabodzi na Tiyagu na Juwau .
Mibzala wa Sirimau akhadagona kwakufesuka, pamwepo wanthu adawuza Jezu bza matendayo.
Jezu adayenda aciwaphata boko aciwamusa, ndipo maferu yadamala. Na tenepo mai ule adawaphikira cakudya.
Maulo, latamira dzuwa, adawabweresa wentse wanthu kwa Jezu wakuduwala na wakuphatidwa na mizimu yakuipa.
Wentse wa mumzindamu adagwezekana pamsuwo.
Jezu adalimbisa azinji omwe akhabonera na matenda yakusiyana-siyana, acicosa mizimu yakuipa, aciiletsa kulewa-lewa thangwe idamuzindikira.
Macibese-bese kukhanati kucena, Jezu adamuka aciyenda kuthengo. Kumweko adakapembera.
Sirimau na andzace adamunyang'ana mbali zentse.
Atamugumana adamuuza kuti: “Wanthu wentse ali kukunyang'anani.”
Tsono Iye adatawira kuti: “Mbatiyendeni tipite kumidzi inango pafupi na pam'pano, ndikalalike mafala kumweko. Thangwe ndibzo ndidabwerera.”
Ndipo adayenda acilalika mnyumba zentse za mapembero kuGalileya kwentseko acicosa mizimu yakuipa.
Munthu winango wa mapere adabwera kwa Jezu. Adagodama acimudandaulira: “Mucifuna, mungakwanise kundilimbisa.”
Jezu adamubvera ntsisi. Adatambalisa boko lace acimukhuya acilewa, “Cadidi, ndafuna, ulimbe!”
Panthawe ibodzi-bodziyo mapere yace yadamala, acicenesewa.
Ndipo Jezu adamuwuza kuti acoke acimucenjeza
kuti, “Uleke kuwuza ali-yentse bzimwebzi, tsono uyende ukabziwonese kwa azibaba wantsembe*, ukapereke ntsembe yomwe adalamula Mozeji ikakhale mboni kuti walimbadi.”
Adandocoka pamwepo, munthuyo adayamba kumbazimbula bzentse na kumwaza nkhani. Na tenepo bzikhafunika lini kuti Jezu awoneke padeca mmizinda mwentse tsono akhakhala kuthengo. Ndipo wanthu akhambayenda kwa Iye kucokera mbuto na mbuto.
Patapita ntsiku pang'ono, Jezu adabwera pomwe kuKafernau. Bzidabveka kuti ali kunyumba.
Azinji adagumana mnyumbamo. Ndipo angakhale na pamsuwo pakhalibe mbuto yakupitira. Jezu, pakulewa mafala ya Mulungu.
Wanthu anai adanyamula bundukutu aciyenda naye.
Alibe kufika pafupi na Jezu thangwe ra mthithi wa wanthu. Adakwira pantsodzi ya nyumba, acinyasula ntsodziyo kulinganiza pakhana Jezu. Ndipo adamubulusa bundukutu ule pamacira.
Pakuwona cikhulupiriro cawo, Jezu adawuza bundukutuyo kuti, “Mwana wangu, bzakuipa bzako bzalekereredwa.”
Tsono pamwepo wakhadakhalambo amisiri wa Mtemo wa Mozeji. Iwo adayamba kubzibvundza mumtima mwawo kuti,
“Kodi Umweyu angalewe tani tenepo? Kunyoza lini Mulungu kumweku? Mbani angalekerere bzakuipa? Ni Mulungu yekha!”
Ndipo Jezu mumzimu adadziwa kuti akhakumbuka bzimwebzi mumtima mwawo, na tenepo adawabvundza kuti, “Thangwe ranyi mun'kumbuka bzimwebzi mmitima mwanu?
Cakupusa n'ciponi, kumuwuza bundukutuyu kuti, ‘Bzakuipa bzako bzalekereredwa,’ ayai, ‘Muka, tenga macira yako, uyende?’
Tsono kuti mudziwe Mwana-wa-Munthu ali nayo mphambvu pantsi pano yakulekerera bzakuipa, wonani.” Ndipo adauza bundukutuyo,
“Iwe, muka, tenga macira yako, uyende kumui.”
Pamaso pawentse, munthu ule adamuka, acitenga macira yace acicoka. Wanthu wentse adadabwa kwene-kwene, acipasa mbiri Mulungu acimbalewa, “Cipo bzimwebzi tikanati kubziwona.”
Jezu adayenda pomwe kugombe. Wanthu azinji adafika kumweko, ndipo Iye adawapfundzisa.
Pakufamba Jezu, adawona Levi, mwana wa Alifeu, akhadakhala pambuto ya basa la msonkho. Adamuuza aciti, “Iwe, unditewere.” Ndipo adamuka acimutewera.
Pomwe Jezu akhadya mnyumba mwa Levi, pakhana wanthu azinji wakupimisa msonkho na wanthu wakuphonya. Akhadya na Jezuyo pabodzi na wakupfundzira wace. Thangwe akhalipo azinji wa iwo omwe akhatewera iye.
Pakhali amisiri wa Mtemo wa Afaliseyu ndipo adawona kuti Jezu an'kudya na wanthu wakuphonya na wanthu wakupimisa msonkho, adabvundza wakupfundzira wace kuti, “Thangwe ranyi an'kudya pabodzi na wakupimisa msonkho na wanthu wakuphonya?”
Jezu adabva bzimwebzo adawatawira kuti, “Wanthu omwe mbakulimba an'nyangana lini mulapi. Wakuduwala ndiye an'nyangana mulapi! Ine ndiribe kubwera kudzacemera wanthu wakulungama, tsono ndabwera kudzacemera wakuphonya.”
Tsapano wakupfundzira wa Juwau M'batizi na Afaliseyu akhabzimana kudya. Wanthu adabwera kwa Jezu acimbabvundza aciti, “Wakupfundzira wa Juwau na wakupfundzira wa Afaliseyu ambabzimana kudya. Thangwe ranyi wakupfundzira wanu ambabzimana lini?”
Jezu adatawira, “Kodi andzace wa mwenekaciro msinda ya malowozi angasale kudya pomwe namwaliyo ali nawo? Bzingacitike lini! Iwo angasale lini kudya pomwe namwaliyo ali nawo.
Tsono in'dzafika nthawe yomwe an'dzawacosera namwaliyo. Nthawe imweyo an'dzabzimana kudya.”
“Palibe angasonere cakubvala ca kale na cigamba cipsa. Thangwe angacita tenepo, cigamba cire cimbanyothokera cicikuza mubo. Ndipo kung'ambika kwace kumbakhala kwakukulu kusiyana kale.
Ndipombo munthu angathire lini vinyu ipsa mmabudu ya khanda la kale. Thangwe angacita tenepo, mabudu yambang'ambika, ndipo vinyu ire imbataika. Mabuduyo nkhumala basa. Tsono bzin'funika kuikha vinyu mmabudu yapsa.”
Pantsiku inango ya malinkhuma, Jezu akhapita mminda ya tirigu. Akhayenda tenepo, wakupfundzira wace adayamba kucosa ngala za tirigu acimbadya.
Pamwepo Afaliseyu adabvundza Jezu kuti, “Thangwe ranyi wakupfundira wanu ali kucita bzomwe bzin'funika lini pantsiku ya malinkhuma?”
Iye adatawira, “Thangwe ranyi mun'cita ninga mulibe kuwerenga bzomwe adacita David na andzace, pomwe wakhana njala?
Iye adapita mnyumba ya Mulungu, panthawe yomwe Abiyatali akhali mkulu wa azibaba wa ntsembe, acikadya mkate wakuperekedwa kwa Mulungu? Na tenepo mkate umweyo ukhali wakuletsedwa kuti winango ali-wentse adye, kupambula azibaba wa ntsembe wokha. Tsono adagawirambo andzace wale omwe akhali naye.”
Ndipo Jezu pakupitiriza fala, adauza Afaliseyuwo kuti, “Mulungu adaikha ntsiku ya malinkhuma kuti ikhale yakuthandiza wanthu. Alibe kulenga wanthu kuti akhale akapolo wa ntsiku ya malinkhuma.
Na tenepo Mwana-wa-Munthu ana mphambvu ngakhale kwa ntsiku ya malinkhuma.”
Jezu adapita pomwe mnyumba yamapemphero. Momwemo mukhana munthu winango wakupunduka boko.
Wanthu winango akhanyangana thangwe ra kupasira mulandu Jezuyo, na tenepo akhanyang'anisa kuti aone angamulimbise munthuyo pa ntsiku ya kupuma.
Jezu adawuza munthu wakupundaka boko ule kuti, “Ima, bwera kutsogolo kuno.”
Ndipo adabvundza wanthu wale kuti, “Kodi pa ntsiku ya malikhuma cin'bvumizidwa n'ciponi? Kucita bzabwino, ayai kucita bzakuipa? Kupulumusa moyo wa munthu, ayai kuudzonga?” Wanthuwo adakhala zii.
Jezu pakuo kuti wakhada wuma ndzelu mtima wace udamuwawa, pakuwona kuti akhali wanthu wamakani tenepo, ndipo adawayang'ana na ukali. Ndipo adamuwuza munthuyo kuti, “Thamula boko lako.” Iye adalithamula, ndipo boko lacero lidakhalambo bwino.
Pamwepo Afaliseyeu wale adacoka adakagumanizana na wanthu wa phati ra Herodi, kuti apangane njira yakuphera Jezu.
Jezu pabodzi na wakupfundzira wace adacoka pompale acienda kugombe la Galileya. Mthithi ukulu wa wanthu udamutewera.
Wanthu wale akhali wa ku Galileya, winango wa ku Judeya na ku Jerusalemu, winango wa ku Idumeya, na wang'ambo wa kumkulo wa Jorodau, ndipombo kucipande ca ku Tiru na Sidoni. Wentsenewo adafika kwa Iye, thangwe wakhabva bzizinji bzomwe Iye akhacita.
Jezu adauza wakupfundzira wace kuti amuikire mwadiya pafupi, akha gopesa kuti wanthu angayambe kum'psinyiza, thangwe ukhali mthithi ukulu
Na kuona kuti akhaciza wanthu azinji, ndipopo wentse omwe akhana matenda akhambagwinyana-gwinyana pakufuna kuti am'khuye.
Pomwe mizimu yakuipa ikamuwona ikhabzigwesa pantsi kutsogolo kwa Iye icimbakuwa kuti, “Imwe ndimwe Mwana wa Mulungu.”
tsono Iye akhambailetsa mwa mphambvu kuti ileke kumuzimbula.
Jezu adakwira ku phiri, ndipo adacemera wanthu omwe Iye akhawafuna, iwo adayenda komwe kukhana Iye.
Pamwepo adasankhula kumi na awiri, aciwacemera dzina la kuti, “Atumiki.” Adawauza kuti, “ndasakhula imwe kuti mumbakhale na ine, ndin'dzakutumani kukalalika,
dicikupasani mphambvu yakuthotha mizimu yakuipa.”
Wanthu kumi na awiri omwe adasankhuliwa mbawa: Sirimau (omwe Jezu adamucemera Pedru),
Tiyagu na m'bale wace Juwau, wana wa Zebedeu (omwewo adawapasa dzina linango lakuti Aboanerje, bziri kulewa kuti “Wakugopswa ninga Wana wa Ciphaliwali”)87,
Andereya, Filipe, Bartolomeyu, Mateyu, Tomasi, Tiyagu (mwana wa Alifeu), Tadeyu, Sirimau (wa phati landale la Azelote,)
ndipombo Judasi Iskaliote (omwe adapereka Jezu.)
Pambuyo pace Jezu adaenda kunyumba, ndipo wanthu azinji adagumana pomwe, na tenepo Iye na wakupfundzira wace alibe kudzaone nthawe ya kuti adye.
Abale wace na kubva bzimwebzi, adabwera kuti adzamutenge, thangwe iwo akhati, “Ali kucita nsala.”
Amisiri winango wa Mtemo, omwe adabwera kucokera ku Jerusalemu, akhalewa kuti, “Munthu omweyu waphatidwa na Belezebu*.”Akhalewa pomwe, “Mphambvu zomwe umweyu ambacosera mizimu yakuipa nzakucokera kwa mkulu wa mizimuyo.”
Na tenepo Jezu adacemera wanthu kuti abwere pafupi, aciwauza na mifanilizo kuti, “Nandi Satana angabzithothe yekha?
Wanthu wa mu umambo uli-wentse angayamba kusandukirana, umambo umwewo bunipitiriza lini .
Ndipo pomwe wanthu wa mbanja libodzi angayamba kugawika, banja limwero limpitiriza lini.
Na tenepo penu mu umambo wa Satana ngwakusandukirana na kupambulana, na tenepoyo bwamala.
“palibe omwe angakwanise kupita mnyumba ya munthu wamphambvu acimubera bzinthu bzace akanati kum'manga. na tenepo ambatoma kum'manga acimubera bwino.
“Ncadidi ndiri kulewa kuti wanthu angakwanise kulekereredwa bzakuipa bzentse, napo bzakulewa bzawo bzentse bzicikhala bzakunyoza Mulungu.
Tsono ali-yentse wakunyoza Mzimu Wakucena, an'dzalekereredwa lini bzakuipa bzace bzimbakhala bza kuyenda na kuyenda thagwe ni kaidi wa bzakuipa bzakusaya kumala .”
Jezu adalewa bzimwebzi pakuwona kuti wanthu wale akhalewa kuti, “Waphatidwa na mzimu wakuipa.”
Mai na abale wace Jezu adabwera kumuiko. Adaima panja, adatuma wanthu kuti akamucemere.
Wanthu azinji akhadakhala acimuzungulira. Ndipo wale adamuuza kuti, “Mai wako na abale wako ali panjapa, ali kukucemera.”
Tsono Iye adati, “Mai wangu! Abale wangu! Waponi pomwe?”
Pamwepo adayang'ana wanthu wale omwe akhadakhala acimuzungulira aciti, “Ine mai wangu na abale wangu mbawa.
Ali-yentse omwe ancita bzomwe Mulungu an'funa, womwewo ndiwo am'bale wangu, na mai wangu.”
Jezu adayamba pomwe kupfundzisa mphephete mwa thawale la Galileya. Wanthu azinji adakatsokhana naye, na tenepo Iye adapakira mmwadiya, Wanthu wentse akhali kunja mphepete mwa thawalero,
ndipo Jezu akhamba wapfundzisa bzizinji mmifananizo. Pakuwapfundzisa adati,
“Tetekerani! Munthu winango adaenda ku kabzala,
Pakubzala mbeu ire inango idagwera munjira, ndipo mbalame zidabwera ziciidya.
inango idagwera pa ntsongolobwe, pomwe pakhalibe mataka mazinji. Idamera kankulumize, thangwe matakayo yakhalibe kufika pantsi.
pomwe dzuwa lidakwira, idapsa iciuma, thangwe ikhalibe mizi
inango idagwera pa minga, pakukula minga ire idapsinyiza mbeu, na tenepo iyo iribe kudzabereka
Ndipo mbeu inango idagwera pa mataka yabwino. Idamera bwino icikula, ndipo icibereka. inango ikhana bzisapo makumi matatu, inango makumi matanthatu, inango dzana.”
Ndipo Jezu adati, “Ule ana makutu yakubva, abve!”
Pomwe Jezu akhali payekha, wakupfundzira khumi na awiri wale pabodzi na anango omwe akhali pabodzi naye adamubvundza bza mifananizo ire
Iye adawatawira kuti, “Imwepo Mulungu adakuzimbulirani cintsintsi ca Umambo wace. Tsono anangowo omwe ali kunja, bzentse ambandobzibvera mmifananizo yokha,
kuti ‘Kuyang'ana ayang'ane, tsono acisaya kuwona cinthu, ndipo kubva abve cadidi, tsono acisaya kubva cinthu, kuti angasandulike mtima, ndipo Mulungu angadzawalekerere.’”
Pambuyo pace Jezu adawabvundza kuti, “Penu imwe muli kubvesesa lini mfananizo uyu, mungabvesese tani mifananizo inango?
Wakubzala mbeu ule ni omwe ambabzala mafala ya Mulungu.
Mbeu zakugwera munjira zire bziri kulewa wanthu omwe ambabva mafala ya Mulungu. Tsono nthawe yomweyo Satana ambabwera, acicosa mafala yale.
Mbeu zakubzalidwa pa ntsongolobwe zire bziri kulewa wanthu omwe ambabva mafala ya Mulungu, nthawe yomweyo acitambira na mpfatso.
Tsono thangwe kuti mafalayo yalibe mizi, wanthuwo ambakhala nthawe ing'ono-ng'ono yokha. ingandofika mphica ayai matsautso thangwe ra mafala yale, nthawe yomweyo wanthuwo ambabwerera mmbuyo.
Mbeu zakubzalidwa pa minga zire bziri kulewa wanthu omwe ambabva mafala ya Mulungu.
Tsono kufuna-funa bza pantsi-pano, kufunisisa nthaka na kusirira bzinthu bzinango bzizinji bzimbapitambo nkhusayisa mphambvu mafala yale, na tenepo yambadzabereka lini bzisapo.
ndipo mbeu zakubzalidwa pa mataka yabwino bziri kulewa wanthu omwe wambabva mafala ya Mulungu, waciyatambira. wacibereka bzisapo, yinango makumi matatu, yinango makumi matanthatu, yinango dzana.”
Tsono Jezu adawabvundza kuti, “Kodi wanthu ambatenga lampalina acigwanankira na mtsuko, ayai kuibisa mfunfuntsi mwa talimba? Ambaikha lini padeca?
Na tenepo ciri-centse cakubisika cin'dzaoneka, pomwe ciri-centse ca kabise-bise bzin'dzazimbuka padeca.
Ule ana makutu yakubva, abve!”
Adawauza pomwe kuti, “Mumbakhale na tcero na mafala yomwe mumbabva. [maphatidwe uncita winango] Mulungu an'dzaphatisambo basa cibodzibodzico pakuweruzambo imwepo, na tenepo kwa imwepo an'dzathimizira.
Pamwepo omwe ana cinthu kale, an'dzamuthimizira cinango. Tsono omwe alibe cinthu, cing'ono comwe anaco an'dzamutengera basi.”
Jezu adalewa pomwe kuti, Umambo bwa Mulungu tingandendemeze na munthu wakubzala mbeu mmunda.
Omwe ambandogona usiku na masikati, nthawe yentseneyo mbeu yomwe adabzala ire idamera icikula, mwenekaciroyo ne kudziwa momwe bziri kucitikira.
Pamwepo mataka yambaberekesa pomwe mbeu ire yokha-yokha. ambayamba ni nyakamera, zicibwera ngala-ngala, pambuyo pace bzisapo mungala-ngala mule bzimbakhuma.
Tsono bzisapo bzingacena, munthu ule ambatenga cisu nkhumbagwata, thangwe nthawe yakubvuna yakwana.”
Jezu adabvunza pomwe, “Kodi Umambo bwa Mulungu tingaundendemeze na ciyani? Ayai tiufananize na ciyani?
Udakhala ninga mbeu ya mtowe. Ingabzaliwa njing'ono kwene-kwene kuposa mbeu zinango pantsi pano.
Tsono akaibzala, imbamera, mbeu ire icikula kuposa miti inango iri yentse. Icicita mithawi mikulu-mikulu, na tenepo mbalame zimbakwanisa kumanga bzitsa munthunzi wace.”
Jezu akhalewa nawo na mifananizo mizinji ninga imwei, pakundendemeza na ndzeru za wanthuwo.
akhalewa lini acisaya kuwapasa mifananizo. Tsono akhati akakhala payekha na wakupfundzira wace, akhambawafokotozera bzentse.
Ntsiku imwe ire, kumaulo kwace, Jezu adauza wakupfundzira wace kuti, “Mbatiyendeni tiyambuke, tiyende nga'mbuire.”
Ndipo iwo adagoneka mbumba ire acitenga mwadiya omwe iye akhali. miyadiya inango ikhaenda naye pabodzi
Tsono padadzayamba condzi camphambvu. Mabimbi yakhayamba kupita mmwadiyamo, na tenepo udayamba kudzala na madzi.
Tsono nthawe yomweyo Jezu akhali mambuyo mwa mwadiyamo, akhadagona acitsamira mtsago. Pamwepo wakupfundzira wale adam'musa, aciti, “Misiri, tinifa mulibe thupo?”
Jezu adamuka, ndipo adalewa kwa mphepoyo, acilamula mabimbi kuti, “Derekha! Khala zii!” Mphepo ire idaleka cadidi, ndipo padadzakhala ziiii
Pamwepo Jezu adawabvundza kuti, “Thangwe ranyi muna mantha? Kodi imwepo mundikhulupilira lini?”
Tsono iwo adakhala na mantha kwene-kwene, acimbabvundzana, “Kodi Umweyu ni munthu wanyi womweyu wakuti condzi na mabimbi bzimbamubvera?”
Jezu na wakupfundzira wace adafika ng'ambu ya Thawale la Galileya, mbali ya Gerasa.
Pomwe iye adandocoka mmwadiya, padabwera munthu winango wakuphatidwa na mzimu wakuipa acicokera ku thenje.
Munthuyo akhambakhala kuthenjeko, ndipo pakhalibe winango wakuti angadakwanisa kum'manga, napo na unyolo
kazinji wanthu akhamba m'manga miyendo na waya, ndipombo kum'manga manja na cingwe, tsono iye akhambabwedza unyolo bule, ndipo waya zakumanga miyendozo akhambagwata. Pakhalibe na m'bodziyo omwe akhakwanisa kumukunda.
Masikati na usiku akhambakhala kuthenjeko na mmapiri, acimbandokuwa na kubzipweteka na minyala.
Pomwe iye adaona Jezu na kutali, adam'thamangira acigodama kutsogolo kwace.
Adakuwa aciti, “Kodi ndakuputani ciyani, imwe Jezu Mwana wa Mulungu Wakudzulu- dzulu? Na dzina la Mulungu ndiri kukumbirani, lekani kundiboneresa.”
akhalewa terepo thangwe Jezu akhadalewa kuti, “Mzimu wakuipawe, coka mwa munthuyu!”
Tsono Jezu adamubvundza munthuyo “Dzina lako ndiwe yani?” Iye adatawira kuti, “Dzina langu ndine ‘Mthithi, ’ tiripo azinji.”
Ndipo adamukumbira Jezu kuti aleke kuicosa kunja kwa mbali ire.
pafupi na pamwepo pakhana kamtunthu komwe kakhana mthithi wa nkhumba, zikhadya
Tsono mizimu yakuipa ire idakumbira Jezu iciti, “ Titumireni tipite mu nkhumba zire.”
Jezu adaibvumiza. Iyo idacoka icipita mwa nkhumbazo. Pamwepo mthithi ule wa nkhumba zomwe zikhakwana bzulu bziwiri zentsenezo zidaguduka zicipolika na kuthamanga zicikabzithusa mthawale, mpaka kufa mwemo.
Amakabusa wazene adathawa, acikauza wanthu mu mzinda na mii. Pamwepo wanthu wale adacoka kuti akaone bzomwe bzidacitika.
Atafika komwe kukhana Jezu, adaona munthu akhana mizimu yakuipa ule akhadakhala pantsi, akhadabvala, nsala ule ukhadamala, Wanthuwo akhabva mantha.
omwe adaona bzentse wale, adawafotokozera bzomwe bzidacitika kwa munthu ule na kwa nkhumba zire.
Pamwepo wanthuwo adamuuza mwakumkakamiza Jezu kuti achoke ku mbali yawo ire.
Pomwe Jezu akhapita mmwadiya, munthu omwe akhana mizimu yakuipa ule adakumbira kuti aende nawo.
Tsono Jezu adalamba acimuuza kuti, “ iwe ndoko kumui kwanu ukalewe bzomwe Mbuya akucitira na ntsisi zace.”
Munthuyo adaenda cadidi aciyamba kumwaza mafala ku mbuto zentse za mizinda khumi,* bzire bzomwe Jezu adam'citira. Pakubva bzimwebzo wanthu wentse adadabwa.
pomwe Jezu adabwerera nga'mbuire na mwadiya, atafika mthithi wa wanthu udagumana mphepete mwa thawale pomwe pakhana iye.
padadzafika munthu winango, dzina lace Jaire, omwe akhali m'bodzi wa akulu wa nyumba yamapemphero, ndipo iye adaona Jezu, adagodama mminyendo mwace,
acimudandaulira kwene-kwene: Aciti, “Ndaphata minyendo, mwana wangu wam'kazi ali pafupi kufa. Penu mungakwanise kukam'sanzika manja kuti alimbe acikhala na moyo.”
Jezu adayenda naye, Wanthu azinji adam'tewera akhambayenda mwa kum'psinyiza.
Tsono pakhana m'kazi winango omwe akhambabonera na matenda yakucoka mulopa kwa magole khumi na mawiri.
Iye akhadayezerewa na alapi azinji, na tenepo akhadadzonga bzentse bzomwe akhanabzo tsono akhalimba lini ndipo dzikhalemwa
M'kaziyo pakubva mbiri ya Jezu; adayenda pamthithi wa wanthu ule, acipapatiza mpaka kukafika na kumbuyo kwa Jezu, acikamkhuya cakubvala cace.
thagwe akhambakumbuka tenepa:“Ningandokukhuya bzakubvala bzace bzokha, nilimba.”
Ncadidi nthawe yomweyo matenda yace yadamala, mwenekaciroyo adabva mthupi mwace kuti walimba.
Pamwepo Jezu adabva kuti mphambvu zinango zacoka. Ndipo adazungunuka aciyang'ana wanthu wale aciwabvundza kuti, “Kodi mbani wandikhuya bzakubvala bzangu?”
Wakupfundzira wace adamutawira, mwekha muli kuwona kuti wanthu ali kukupsinyizani, ncadidi mungabvundze kuti, ‘Mbani wandikhuya?’
Tsono Jezu adayang'ana-yang'ana m'mphepete kuti aone omwe wacita bzomwe bzire.
Na tenepo mkazi ule adabva mantha aciyamba kutetemera, thangwe akhadziwa bzomwe bzikhadacitika kwa iye. Adabwera pafupi, acidzigwesera kutsogolo kwa Jezu, acimufokotozera bzentse mwa cadidi.
Jezu adamuuza kuti, “ Mwana wangu, cikhulupiriro cako cakulimbisa. Ndoko na mtendere. watsudzuka pa matenda yako.”
pomwe Jezu akhalewa-lewa, kudafika wanthu kucokera kunyumba kwa mkulu ule wa nyumba ya mapembero. kudzamuuza kuti, “Mwana wafa. thangwe lanyi mulikuwanesa pomwe Misiriwa.”
Tsono Jezu alibe kubziphatisa basa bzomwe akhalewa wanthuwo.iye Adamuuza mkulu ule kuti, “Leka kugopa, iwe kukhulupirira basi.”
Ndipo alibe kubvumiza kuti winango amutewere iye, kupambula Pedru, na Tiyagu, na Juwau, m'bale wa Tiyaguyo.
Pomwe iwo adafika kunyumba kwa mkulu ule wa nyumba yamapemphero Jezu adaona phiringo la wanthu omwe, ali akhalira acimbakuwa.
Iye adapita, aciwabvundza kuti, “Thangwe ranyi muli kucita phiringu na kukuwa Mwanayu alibe kufa adandogona .”
Pamwepo wanthuwo adayamba kumuseka.iye adawacosa panja wentse, acitenga baba na mai wa mwanayo, na omwe akhali naye wale, acipita kucipinda kukhana mwana ule.
Ndipo adaphata boko la mwanayo acimuuza kuti, “Talita, kumi.” (Ndiko kulewa kuti, “Mtsikana-we, ndiri kukuuza kuti muka.”)
mthawe ibodzi-bodziyo mtsikanayo adamukadi, aciyamba kufamba. iye akhana magole khumi na mawiri. Pamwepo wanthu wale adadabwa kwene-kwene.
Tsono Jezu adawalamula mwa mphambvu kuti bzimwebzi winango ali-yentse aleke kubzidziwa. aciwauza kuti am'pase cakudya mtsikana ule.
Jezu adacoka kumweko, acikafika kumui kwace pabodzi na wakupfunzdzira wace.
Pomwe idafika ntsiku ya malinkhuma, Iye adayamba kupfundzisa mnyumba yamapemphero. Wanthu azinji omwe akhamutetekera adadabwa kwene-kwene acimbalewa kuti, “Kodi mamuna umweyu adabzipfunzdira kuponi bzentsenebzi? Udziwi bumwebu adabuwona kuponi? An'kwanisa tani kucita bzidabwiso tenepayu?
Kodi omweyu ndiye lini misiri wa matabwa ule, mwana wa Maliya? Kodi abale wace ndiwo lini Tiyagu, na Zuze, na Judasi, na Sirimau? Ndiye lini omwe ana mfuma-kazi tinazozi?” Na tenepo alibe kufuna kudzadziwa pomwe bza iye .
Tsono Jezu adawauza kuti, “Mpolofiti ambalemekezedwa kumbuto zinango, kupambula kumui kwawo, pakati pa abale wace, ndipombo kunyumba kwawo.”
Na tenepo angadacita lini bzidabwiso kumweko. Adandosanzika manja kwa wakuduwala ang'ono-ng'ono, aciwalimbisa.
pamwepo iye adadabwa pakuwona kuti wanthu wakumweko alibe kukhulupirira. Pambuyo pace Jezu adayenda ku mii ya mmphepete, acimbapfundzisa wanthu.
Jezu adacemera wakupfundzira wace khumi na awiri aciwatuma awiri-awiri. Aciwapasa mphambvu yakucosera mizimu yakuipa
Aciwalamula kuti, “pakuenda lekani kutenga cinthu ciri-centse, kupambula mpsimbo yokha. Lekani kutenga cakudya, ayai gumbu lakufamba nalo, ayai kobiri mukabudu.
mubvale xango zokha, tsono lekani kunyamula bzakubvala bziwiri.”
Adawauza pomwe kuti, “Mungafika pa mui, mucitambiriwa khalani pamwepo, mmpaka nthawe yanu yakucoka ikwane
Penu kumbuto kwinango wanthu an'kutambirani lini, acilamba kubva mafala yanu, pakucoka kwanu mukunkhumule pfumbi la minyendo yanu. Cimweci cin'dzakhala cizindikiro cakuti wa-na mulandu.”
Tsono wakupfundzira wale adayenda, acimbalalikira wanthu kuti asandulike mtima.
Akhacosa mizimu yakuipa mizinji, ndipombo acimbadzoza mafuta wanthu wakudwala azinji acimbawalimbisa.
Mambo Herodi akhadabzibva bzimwebzi, thangwe mbiri ya Jezu likhadabveka kwentse-kwentse. Wanthu winango akhati, “Juwau M'batizi adamuka kwa wakufa, ndipopa ali kucita bzidabwiso bzentsenebzi.”
Tsono winango akhati, “Ayai, omweyu ni Eliya.” winango akhati, “Uyu ni mpolofiti ninga m'bodzi wa apolofiti wakale.”
Pomwe Herodi adabva bzomwebzo, adati, “Adamuka kwa wakufa ule, ni Juwau omwe ndidagwata khosi.”
Thangwe Herodiyo kale adatuma acikunda wace kuti akam'phate Juwau, akam'mange acithusa m'kaidi. Adacita bzimwebzire thangwe ra Herodiasi, m'kazi wa Filipe, m'bale wace. na kuti Herodi akhadamulowola m'kaziyo.
Ndipo Juwau akhambamuuza kuti, “Nkhuponya Mtemo kupsokhonyola m'kazi wa m'bale wanu.”
ndipo Herodiasi akhambawenga Juwau, na tenepopo akhafuna kuti amuphe. Tsono akhataza,
thangwe Herodi akhambamgopa Juwau, pakudziwa kuti akhali munthu wakulungama acilungama. ndipopo akhamkoya bwino. Akhafuna kumbabva mafala yace, ngakhale kuti akumubva tenepo, akhamala ndzeru naye.
Tsono pa ntsiku yakukondwerera kubadwa kwa Herodi, Herodiasi adawona mphata. Herodi ule adakondza uzokoto, acicemera akulu-akulu wa Boma, na akulu wakutonga acikunda, na atongi wa ku Galileya.
Ndipo mwana wacikazi wa Herodiasi adapita, aciyamba kubzina.herodi na wakucemeredwa wale adakomedwa Kwene-kwene nakubzina kule. Pamwepo mambo adauza mtsikana ule kuti, “Undikumbire ciri-centse comwe un'funa, ine ninkupasa.”
Na tenepo adalumbira aciti, “Ciri-centse comwe undikumbira, ninkupasa, ngakhale cipande ca umambo bwangu.”
Mtsikanayo adacoka acikabvundza mai wace kuti, “Kodi ndikakumbire ciyani?” Mai wace adati “Kakumbire msolo wa Juwau M'batizi.”
Ndipo Mtsikana ule adabwerera mwa kankulumize kwa mambo acimuuza kuti, “nifuna kuti tsapanopa mundipase msolo wa Juwau M'batizi mphande!”
Na tenepo mambo Herodi adabva ntsisi kwene-kwene. Tsono thangwe ra kulumbira komwe akhadacita patsogolo pa wakucemeredwa, mambo akhafuna lini kupfudza cipangano comwe adacita na mtsikana ule.
mwakamkulumize adatuma m'bodzi wa acikunda wace, kuti abwerese msolo wa Juwau. ncikunda ule adayenda ku kaidi, acikagwata msolo wa Juwau.
Adauikha mphande acidzaupereka kwa mtsikana ule, mtsikanayo nkhukauperekambo kwa mai wace.
Wakupfundzira wa Juwau pomwe adabva bzimwebzo, adabwera acidzatenga nkhawa ire acikapendesa mucigwindza kuthenje.
Atumiki adabwerera kwa Jezu acimufotokozera bzentse bzomwe adacita na kupfundzisidwa.
Jezu adawauza kuti “Mbatiyendeni kumbuto imbapita lini wanthu, kuti mukapume pang'ono.” Adalewa terepo thangwe wanthu akhali nyalu-nyalu, nakuti iwo akhalibe phata wa kuti angada'kwanisa kudya
cadidi iwo adapita mmwadiya acienda okha kumbuto komwe kukhalibe wanthu
Tsono wanthu azinji adawaona pakucoka, aciwazindikira. Na tenepo adathamanga na n'gambo ire kucokera ku mizinda yentse, acitoma kufika, Jezu na wakupfundzira wace wale akhanati kufika.
Pamwe Jezu adacoka mmwadiya, adaona mthithi ukulu wa wanthu. Adawabvera ntsisi, thangwe wakhali ninga mabira yakusaya makabusa, na tenepo adayamba kuwapfundzisa bzizinji.
Nthawe ya kumaulo wakupfundzira wace adadzamuuza kuti, “Kuno nkhuthengo, ndipo kwadoka
Auzeni wanthuwa wayende, wakadye m'mii yomwe iri pafupiyi kuti akagule cakudya.”
Tsono Jezu adawauza kuti, “Imwepo apaseni cakudya.” Iwo adati, “tsono kuti wakwane wathuwa, pafunika kuti tikagule mkate wa kobiri za parata zikwanira madzana mawiri kuti tidzawadyese wentsewa!”
Na tenepo Jezu adawabvundza kuti, “Muna mikate mingasi? Ndokoni mukaone.” Adayenda kukaona ndipo adati, “Iripo mikate mixanu na ntsomba ziwiri.”
Ndipo Jezu adawawuza kuti, wentse wakhale pantsi kabugwe-kabugwe pakapinga.
Cadidi wanthu wale wadakhala pantsi, bungwe linango wanthu dzana, linango wanthu makumi maxanu.
Jezu adatenga mikate mixanu ire na ntsomba ziwiri zire, aciyang'ana kudzulu, acitenda Mulungu. Tsapano adayamba kugwata-gwata mikate ire, na ntsomba ziwiri acinjedza-njedza acipereka kwa wakupfundzira wace kuti wagawire wanthu wale.
Wanthu wentse adadya mpaka kukhuta.
Pambuyo pace wakupfundzira wale, wadatewnga mikate yakusala na ntsomba zire acidzaza madengu khumi na mawiri.
wanthu omwe adadya mikate ire kuwerenga amuna okha akhakwana bzulu bzixanu.
Watandomala, Jezu adawauza wakupfundzira wace kuti wapite mmwadiya, watsogole kuyenda n'gambuire ya Betsaida, Iye akhamba ngonekambo nthiti ule wa wanthu kuti wayende kwawo.
pomwe adagonekana nawo, adakwira ku phiri kukapemphera.
pomwe kukhayamba kudoka, mwadiya ule ukhali pakati nakati ya nyadza, Jezu akhali yekha kunja.
Ndipo adaona wakupfundzira wale akhacapa mwakuneseka, thangwe akhayenda kukhacokera condzi.yomweyo ikhali nthawe ya Madandakweca, Jezu adafamba padzulu pa madzi aciyenda kuna iwo acicita ninga an'funa kuwapitirira.
Tsono wakupfundzira wale, pakumuwona acifamba padzulu pa madzi, adakumbuka kuti nciphoko, adayamba kukuwa,
nakuti wentse pakumuona wadakhala na mantha. Tsono nthawe yomweyo Jezu adawauza kuti, “limbikani mtima ndine, lekani kugopa.”
Pamwepo iye adapita mmwadiya momwe iwo akhali, ndipo codzi cidaleka. Iwo adamalidwa ndzeru
thangwe alibe kubvesesa bwino bza kutupisidwa kwa mikate ire.thangwe akhalibe nabzo thupo.
Jezu na wakupfundzira wace adayambuka gombe, acifika ku Genesalee, acitsamisa mwadiya pagombe.
Pomwe iwo adandocoka mmwadiya, mbumba idamuzindikira Jezu.
wadathamangira ku mbuto zentse za mbali ire, aciyamba kumbabwera na wanthu wakuduwala pa macira, kumbuto komwe akhabva kuti Jezu ali uku.
Kuli-kwentse komwe Jezu akhayenda, ku mii na ku mizinda, wanthu akhadzakhazika wakudwala mmisika. Acimukumbira kuti abvumize wakuduwalayo kuphata ayai kondomukhuya bzakubvala bzace. Nakuti wentse omwe akhakhuya, akhalimba.
Afaliseyu winango pabodzi na apfundzisi winango wa Mtemo, omwe adacokera ku Jerusalemu, adasonkhana m'uphepete mwa Jezu.
Iwo wadawona kuti wakupfundzira wace winango wakhambadya cakudya na mmanja mwakuswipa (ndiye kuti wakhalibe kuteweza mtemo wa kusamba mmanja ninga momwe wafalizeyu wakhadayiwuza mbumba kuti yicite.)
Thangwe Afaliseyu na Ajuda wentse ambadya lini alibe kusamba mmanja na tcero, kuti akoye mtemo wa makolo.
Ndipo angacoka ku msika, ambadya lini wakanati kubzitsuka bzetse bzomwe wabweranabzo. Ambakoya pomwe mitemo inango mizinji yomwe makolo yawo yadawasiyira, ninga kutsuka mikhombo, bzikhalango, na bzikasi bza mkuwa [na talimba.]
Na tenepo Afaliseyu na amisiri wa Mtemo wale wadabvundza Jezu kuti, “Thangwe ranyi wakupfundzira wanu ambakoya lini mtemo wa makolo, tsono ambandodya napo alibe kusamba mmanja?”
Jezu adawatawira kuti, “Imwe wanthu wa ciphamaso, ncadidi bzomwe mpolofiti Isaya adalewa pa cipande caimwe, iye adanemba kuti, ‘Wanthuwa ambandondilemekeza na mulomo basi, tsono mitima yawo iri kutali na Ine.
kundipemba kwawo nkhwakusaya basa, thangwe wambapfundzisa mitemo ya wanthu, ninga walikuphundzisa mitemo ya mulungu.’”
Jezu adapitiriza, “Imwe mumbasiya Mtemo wa Mulungu, mucimbakoya mitemo ya wanthu.”
Tsono pakupitiriza mafala, Jezu adati, “Tsono imwe muna njira yanu yakucenjera yakusiyira Mtemo wa Mulungu kuti mukoye mitemo yanu.
Nakuti Mozeji adalewa kuti, ‘Lemekeza Baba wako na mai wako,’ ndipombo kuti, ‘Wakunyoza Baba wace ayai mai wace, aphewe.’
Tsono imwe mumbati, ‘Munthu akawuza Baba wace ayai mai wace kuti, “Bzomwe ndingadakuthandizani nabzo ndabzipereka kuna Mulungu, ”
umweyo anfunika lini pomwe kuwathandiza Baba wace na mai wace.’
Na tenepo mafala ya Mulungu imwe mumbayasandusa yapezi, thangwe ra mtemo wanu omwe mumbasiyirana. Ndipo mumbacita bzinango bzizinji tenepayu.”
Pambuyo pace Jezu adacemera pomwe mthithi wa wanthu ule kuti ubwere, aciti: “Tetekerani mwentsenemwe, ndipo mubvesese.
bzentse bzomwe bzicoka kunja bzicipita mkati mwa munthu bzinimuswipisa lini. Tsono bzomwe bzimbacoka mwa iye ndibzo bzinimuswipisa.”
[“Omwe ana makutu yakubva, abve!”]
Pomwe Jezu adasiya mthithi ule wa wanthu acipita mnyumba, wakupfundzira wace wadamubvundza bza mfananizo ule.
Iye adati: “Kodi na imwembo mulikukhala ninga wanango wale; muli kubvesesa lini? Kodi muli kudziwa lini kuti bzetse bzakucokera kunja, na kupita mwa munthu, bzin'kwanisa lini kumuswipisa?
Thangwe bzin'pita lini mumtima mwace, tsono mmimba, pambuyo pace nkhukabzitaya ku thengo.” (Pakulewa bzimwebzi, Jezu adalamulira kuti bzakudya bzentse wanthu angakwanise kudya.)
Adati pomwe, “Bzomwe dzimbaswipisa munthu nidzire bzincoka mmtima mwace.
Thangwe mkati mwa mitima wa wanthu ndimo mumbacoka ndzeru zakuipa, za ciwerewere, za kuba, za kuphana,
upombo, kusirira, kuipa mtima, cinyengo, bzakunyantsa, kuipidwa, kunyoza, kubzikuza, ndipombo kupusa.
Bzakuipa bzentsenebzi bzimbacokera mkati mwa munthu, ndipo ndibzo bzimbamuswipisa.”
Jezu adanyamuka komweko aciyenda kumbali ya ku Tiru. adapita munyumba inango, ndipo akhafuna lini kuti wanthu wadziwe kuti iye ali kumweko. Tsono alibe kukwanisa kubisika,
Nakuti mkazi winango, omwe mwana wace wacikazi akhabonera na mzimu wakuipa, adabva bza Iye. Adabwera kwa Jezu acigodama kuminyendo kwace.
Mkaziyo akhali wakunja, wa dziko la Siro-Fenisiya. Adakumbira Jezu kuti akacose mzimu wakuipa kwa mwana wace.
Tsono Jezu adamutawira kuti, “ayai, alekeni wana atome adya acikhuta. Mpsabwino lini kutenga cakudya ca wana nkhuthusira tuntsidza.”
Pamwepo mkazi ule adati, “Ncadidi, Mbuya, tsono tuntsidza tumbakhala pafupi na mbuto yakudyera tucimbadya tumisuwa tomwe wana ambataya.”
Pamwepo Jezu adamuuza kuti, “Thangwe la matawiridwe yako, ndoko, mzimu wakuipa wacoka mwa mwana wako.”
pomwe mkazi ule adabwerera kunyumba kwace, adakawona mwana ule adagona pa talimba, mzimu wakuipa ule wacoka.
Jezu adacoka pomwe ku mbali ire ya ku Tiru, acipita na ku Sidoni, kuyenda ku thawale la ku Galileya, adapita na pakati pa Mizinda Khumi.
Wanthu winango wadamubweresera munthu omwe akhali mkhutwi na ubewewe. Wanthuwo adakumbira Jezu kuti amulimbise pakumsandzika manja munthu ule.
Jezu adamucosa munthu ule pa mthithi wa wanthu acienda naye pa mbali. Adapitisa bzala mmakutu mwace, acipsipa mata, nkhukuya lirime lace munthu ule.
Iye adanyang'ana kudzulu, acisisimira, acimuwuza kuti, “Efata!” ndiko kulewa “Funguka!”
makutu ya munthu ule adafunguka, pamwepo lirime lace lidatsudzuka, aciyamba kulewa-lewa bwino
Jezu adalumurira andzace wa munthu ule kuti, “Lekani kukawuza winango ali-yentse bzimwebzi.” Tsono napo iye akhadawaletsa, iwo adayenda acibzizimbula kwene-kwene.
Ndipo wanthu wentse omwe wakhabzibva wakhadabwa kwene-kwene. waciti, “Omweyu ambacita bzentse mbzabwino. Ngakhale mkhutwi ambazilimbisa zicibva, pomwe wakusaya kulewa-lewa ambawacitisa kuti walewe-lewe.”
Ntsiku inango, mthithi ukuru wa wanthu udagumana pomwe.nakuona kuti palibe cakudya, Jezu adacemera wakupfundzira wace aciwawuza kuti,
“Ndiri kuwabvera ntsisi wanthuwa, thangwe akhala nande ntsiku zitatu ndipo alibe cakudya.
Ningawabweza kwawo na njala tenepa, an'dzakomoka pa njira, thangwe winango acokera kutali.”
Wakupfundzira wace adamubvundza kuti, “Wanthu azinji terepayu munthu angawanyang'anire tani cakudya cakukwanira, munthuku muno?”
Jezu adawabvundza kuti, “Muna mikate mingasi?” Iwo wadatawira, “Minomwe.”
Pamwepo Jezu adauza mbumba ire kuti ikhale pantsi. Pambuyo pace adatenga mikate minomwe ire, acitenda Mulungu, adaigwatagwata aciipereka kwa wakupfundzira wace kuti agawire mbumba ire. Wakupfundzira wale wadaigawira mbumba ire.
Akhana tuntsomba pomwe tung'ono-ng'ono. Jezu adatenda Mulungu, acilamula wakupfundzira wace kuti agawire mbumba ire.
Wentse adadya acikhuta. Wadakokhobza bzakusala, acidzaza bzitundu bzinomwe.
Wanthu omwe akhali pamwepo, amuna okha akhali pafupi-fupi bzulu bzinai. Jezu adadzauza mbumba kuti iyende.
Pambuyo pace Iye na wakupfundzira wace adapita mmwadiya aciyenda ku mbali ya Dalammanuta.
Ndipo Afaliseyu wadaenda kuna Jezu, ku katsutsana naye. Iwo adamukumbira kuti awawonese cizindikiro cakudabwisa cakucokera kudzulu. Akhandofuna kumuteyera msampha basi.
Jezu adasisimira mu mtima aciti, “Thangwe ranyi wanthu wa tsapano lino wambafuna kuwona cizindikiro cakudabwisa? Ncadidi ndiri kulewa kuti palibe cizindikiro cidza citika kwa mbumba iyi.”
Na tenepo, adawasiya, acipita pomwe mmwadiya aciyambuka ng'ambu ire.
Pakucoka wakupfundzira wa Jezu akhadayebwa kutenga mkate, tsono mmwadiyamo akhana mkate ubodzi wokha.
Ndipo Jezu adawabebesa aciti, “Bvesesani mucenjere na cakutupisa ca wafaliseyu na ca Herodi.”
Pamwepo wakupfundzira wale adayamba kutsutsana acimbati, “Ali kulewa bzimwebzi thangwe tiribe mkate.”
Jezu adabva bzomwe iwo akhalewa. aciwabvundza kuti, “Thangwe ranyi muli kutsutsana kuti mulibe mkate? Kodi mukhanati kuzindikira ayai kubvesesa? Kodi misolo yanu njakuuma, nandi?
Maso munayo, tsono muniwona lini? Ndipo makutu munayo, tsono mumbabvesesa lini? kodi imwe m'nkubukira lini?
Pale ndidagwata-gwata mikate mixanu kuti ndidyese wanthu bzulu bzixanu, kodi mudadzaza bzitundu bzingasi bza bzakusala?” Wakupfundzira wale adati, “Bzitundu khumi na bziwiri.”
Jezu adawabvundza pomwe kuti, “Kodi pale ndidagwata-gwata mikate minomwe na kudyesa wanthu bzulu bzinai, mudakonkhobza bzitundu bzingasi bza bzakusala?” Iwo adati, “Bzitundu bzinomwe.”
Pamwepo Jezu adati, “Kodi mukanati kubva basi?”
Jezu na wakupfundzira wace adafika ku Betsaida. Kumweko wanthu adabwera na zimola, wacimukumbira kuti amukhuye.
Jezu adam'phata boko, acicoka naye kunja kwa mui. Adaikha mata mmaso mwa munthu ule, acimuikha boko acimubvundza kuti, “Kodi uli kuwona cinthu?”
Munthu ule adakwiza maso acilewa, “Ndiri kuwona wanthu ali kufamba-famba, tsono wali kuwoneka ninga miti.”
Adamuikha pomwe boko mmaso mwace. ndipo adapenya acipora, aciyamba kuwona bwino-bwino
Jezu adamuuza kuti ayende kwawo, acimuwuza kuti, “Uleke kubwerera ku mui ule.”
Jezu na wakupfundzira wace adayenda ku mii ya ku Sesaleya-Filipi. mu njira adabvundza wakupfundzira wace kuti, “Kodi wanthu ambalewa Ine ndine yani?”
Iwo adatawira kuti, “Winango ambalewa ndimwe Juwau M'batizi, winango ndimwe Eliya, winangombo ambalewa ndimwe m'bodzi wa apolofita.”
Pamwepo Jezu adawabvundza kuti, “Kodi imwepo, mumbati ndine yani?” Pedru adamutawira kuti, “Imwe ndimwe[kirixtu] Mpulumusi adalewedwa ule.”
Tsono Jezu adawalamula kuti waleke kuwuza munthu winango ali-yentse bza Iye.
Jezu adayamba kupfundzisa wakupfundzira wace kuti, “Mwana-wa-Munthu bzin'dzafunika kuti aboneresedwe kwene-kwene. Akulu wa Ayuda, na akulu wa azibaba wa ntsembe na amisiri wa Mtemo wacidzamulamba. Iye an'dzaphedwa, tsono zingadzapita ntsiku zitatu an'dzamuka.”
Bzimwebzi adabzilewa padeca Na tenepo Pedru adamutenga aciyenda naye pambali, aciyamba kumutsimula.
Tsono Jezu adaceuka, acinyang'ana wakupfundzira wace winango wale, ndipo adatsimula Pedru. Adati, “Coka kwa ine, iwe Satana! Ndzeru yako ndiyo lini ndzeru ya Mulungu, ni ndzeru ya wanthu.”
Pambuyo pace Jezu adacemera mthithi wa wanthu pabodzi na wakupfundzira wale kuti abwere pafupi na iye, adawauza kuti, “Munthu an'funa kunditewera, abzilambe iye yekha, ndipo anyamule mtanda wace acinditewera.
Thangwe an'funa kupulumusa moyo wace, an'dzautaya, tsono wakutaya moyo wace thangwe ra Ine na Mafala Yabwino, an'dzaupulumusa.
Kodi ndiko kuti munthu ana phindu lanyi acikhala na bzentse bza pantsi pano, iye acitaya moyo wace?
Munthu kuti alombole moyo wace angapereke ciyani?
Nakuti aliwetse wa m'badwe wadzigololo na kuphonya uno, an'cita manyazi na Ine ndipombo na mafala yangu pamaso pa wanthu, napombo ine Mwana-wa-Munthu nin'dzacita naye manyazi pomwe nin'dzabwera pabodzi na anjo zakucena, na mbiri ya Baba wangu.”
Adawauza pomwe kuti, “N'cadidi ndiri kulewa kuti alipo winango pompano omwe an'dzafa lini akanati kuwona kufika kwa Umambo bwa Mulungu na mphambvu.”
Zatapita ntsiku zitanthatu, Jezu adatenga Pedru, Tiyagu na Juwau, acikwira nawo kuphiri litali kwa okha. Ndipo adasandusidwa Jezu pamaso pawo.
Bzakubvala bzace bzidasanduka bzicena, bziciyetima kuti mbe, kuposa momwe wakufula ali-yentse pa dziko angadacenesera.
Nthawe imweyo wakupfundzira wale adawona Eliya na Mozeji, alikuceza na Jezu.
Pedru adauza Jezu kuti, “Misiri, n'bzabwino kuti ife tikhale pano. Timange bzikumbi bzitatu, cibodzi canu, cinango ca Mozeji, na cinango ca Eliya.”
Akhalewa tenepo thangwe iye akhadziwa lini cakulewa sabwa iwo adabva mantha kwene-kwene.
Ndipo padafika mtambo uciwampsinkha. Mumtambomo mudabveka fala kuti:“Uyu ndiye Mwana wangu omwe nimbafuna, mum'bvere.”
Mwa cisututu, wakupfundzira wale pomwe adanyang'ana-nyang'ana, alibe kuwona wina, adandowona Jezu yekha.
Pomwe wakhabuluka m'phiri, Jezu adawaletsa kuti aleke kuwuza winango bzomwe adawona, mpaka Mwana-wa-Munthu amuke kwa wakufa.
Iwo adakoya cintsintsi cire, acimbabvudzana okha-okha kuti:“Kumuka kwa wakufa ndiko kulewa tani?”
Ndipo adambvundza aciti: “Kodi thangwe ranyi amisiri wa Mtemo ambalewa kuti Eliya an'dzakhala wakutoma kubwera?”
Jezu adatawira kuti: “N'cadidi, Eliya an'dzayamba kubwera kuti adzakondze bzentse. Tsono, thangwe ranyi bzakunemba bzimbalewa kuti Mwana-wa-Munthu an'dzaboneresedwa kwene-kwene na kunyozewa?
Tsono Ine ndiri kukuwuzani kuti Eliya adafika kale, ndipo wanthu winango adacita bzentse bzomwe iwo akhafuna ninga momwe Bzakunemba bzidalewera cipande ca iye.”
Pomwe iwo adabwerera kwa wakupfundzira winango wale, adawona mthithi ukulu wa wanthu ukhadawazungulira ndipo Amisiri wa Mtemo akhatsutsana na wakupfundzira wale.
Pomwe wanthu wentsenewo adawona Jezu, adadabwa kwene-kwene, ndipo adam'thamangira kukam'musa.
Iye adawabvundza kuti: “Nandi muli kutsutsana ciani?”
Ndipo m'bodzi wa wanthuwo adatawira kuti: “M'pfundzisi, ndakubwereserani mwana wangu wacimuna thangwe adaphatidwa na mzimu wakuipa wakumutazisa kulewa-lewa.
Ndipo ukandom'phata, umbam'gwesa pantsi, aciyamba kucoka phobvu kumulomo, acimbakukuta mano, mpaka thupi gwa kuuma. Ndipo ndidakumbira wakupfundzira wanu kuti aucose, tsono adatazira.”
Pamwepo Jezu adawatawira kuti, “Hu! Wanthu wakusaya cikhulupiriro! Nin'dzakhala namwe mpaka lini? Ndin'dzapirira namwe mpaka lini? ndibweresereni.”
wadabwera naye. Pakuwona Jezu, mzimu wakuipa udayamba kusukusa mulumbwana ule mwa mphambvu, mpaka iye pantsi khu, nkhumbabvumbvulika, acicoka phobvu kumulomo.
Jezu adabvundza baba wace kuti:“Bzimwebzi bzidamuyamba lini?” Baba wace adati:“Bzidamuyamba ali mwana.
Mzimu umweyu umbakhala ucimbamugwesa kawiri-kawiri. Umbam'gwesa pamoto pinango mmadzi kufuna kumupha. Penu Imwe mungakwanisa, tibvereni ntsisi, tithandizeni.”
Jezu adati:“Uli kuti mungakwanise, bzinthu bzentse n'bzakukwanisika kuna omwe ana cikhulupiriro.”
Pamwepo baba wa mwana adakuwa [acidandaula] aciti, “Ndiri kukhulupirira. Ndithandizeni kusaya cikhulupiriro kwangu.”
Pomwe Jezu adawona kuti wanthu ali kuwanda pambutoyo, adawutsimula mwa ukali mzimu wakuipayo, adati:“Iwe mzimu wakutazisa kulewa-lewa na kubva, ndiri kukuuza kuti ucoke mwa mwanayu, ndipo leka kudzapita pomwe mwa iye.”
Mzimu ule udakuwa ucim'sukusa mwa mphambvu, ucicoka. Mwana ule adakhala ninga wafa, mpaka azinji akhambati, “Wafa.”
Ndipo Jezu adam'phata boko acimuimisa, iye adaima.
Pomwe Jezu adakapita mnyumba, wakupfundzira wace adamubvundza pambali, kuti, “Ife tidatazira tani kuucosa mzimu ule?”
Jezu adatawira kuti, “Mzimu wa mtundu umweyu ungacoke lini pakusaya kucita mpembo [na kubzimana kudya].”
Jezu na wakupfundzira wace adacoka kumbuto ire ndipo adapita na kuGalileya. Iye akhafuna lini kuti wanthu adziwe komwe akhali,
thangwe akhapfundzisa wakupfundzira wace, acimbawati:“Mwana-wa-Munthu an'dzaperekedwa kwa wanthu, ndipo an'dzamupha. Tsono angamupha, Iye an'dzamuka pomwe zingadzapita ntsiku zitatu.”
Tsono iwo alibe kubvesesa bzomwe iye akhalewa, ndipo akhagopa kumubvundza.
Ndipo wadafika kuKafernau. Pomwe iye akhali mnyumba, adawabvundza kuti: “Kodi panjira pale mukhambatsutsana ciani?”
Wakupfundzira wale adakhala cete, thangwe bzomwe wakhatsutsana bzikhali bzakuti mkulu mbani pakati pawo.
Jezu adakhala pantsi, acicemera wakupfundzira khumi na awiri wale, aciwauza kuti:“Penu winango an'funa kukhala wakutoma, an'dzakhala wakumalizira, ndipo wakudzatumikira wentse.”
Pamwepo adatenga mwana m'bodzi, acimukhazika pakati pawo acikumbatira, adawauza kuti,
“Ali-yentse an'tambira mwana ninga uyu thangwe ra Ine, ali kutambira Ine, Ndipo wakutambira Ine, ali kutambira ine na omwe adandituma.”
Juwau adawuza Jezu kuti:“Mpfundzisi, ife tidawona munthu winango acimbacosa mizimu yakuipa pakulewa dzina lanu, ndipo tidamuletsa, thangwe ambafamba lini na ife.”
Tsono Jezu adati:“Lekani kumuletsa, thangwe palibe omwe angacite bzidabwiso mudzina langu patsogolo pace acindinyoza.
Sabwa wakusaya kutsutsana nafe, umweyo ngwakuphatana nafe.
Na tenepo ule omwe an'kupasani mkombo wa madzi mudzina langu, thangwe ra kuti ndimwe wa kwa Krixtu, cadidi ndiri kulewa kuti umweyo cipo angadzasaye kutambira mabaibai.”
“ Penu wina angaphonyese m'bodzi wa ang'onowa wakukhulupirira ine, umweyo bzikhali bwino kuti amangiriridwe cimwala ca nyampheyo mkhosi acikam'thusa panyandza.
Penu boko lako liri kukuphonyesa, ligwate. N'bzabwino kuti ukapite kumoyo wakusaya kumala uli wakugwatika boko, kuposa kuti ukapite una manja yentse mawiri kumoto wakusaya kumala.”
[“Kumweko kuna nkhonye zakuluma zimbafa lini, ndipo moto wacembo umbathima lini.”]
“Penu mwendo wako uli kukuphonyesa, ugwate. N'bzabwino kuti ukapite kumoyo wakusaya kumala uli wakugwatika mwendo, kuposa kuti ukathusidwe kumoto wakusaya kumala una miyendo yentse miwiri.”
[“Kumweko kuna nkhonye zakuluma zimbafa lini, ndipo moto wacembo umbathima lini.”]
“Penu diso lako liri kukuphonyesa, licose. n'bzabwino kuti ukapite muUmambo bwa Mulungu uli na diso libodzi lokha, kuposa kuti akakuthuse kumoto wakusaya kumala una maso yentse mawiri.
Kumweko kuna nkhonye zakuluma zimbafa lini, moto wacembo umbathima lini.
“Thangwe m'bodzi na m'bodzi an'dzalungidwa na moto.
Munyu ngwabwino, tsono ungaterepo wamala goso, umbadzakhala pomwe munyu? Moyo wanu ukhale na munyu, ndipo mukhale na mtendere imwe na andzanu.”
Ndipo Jesu adanyamuka pambuto ire, adayenda kumbali ya kuJudeya, kumbali ya ng'ambo ya mkulo wa Jordani. Ndipo wanthu azinji adadzagumana pomwe na iye. Mwa cizerewezi cace, akhawapfunzisa pomwe.
Ndipo adafika mafaliseu anango, adamubvundza kuti, “Nandi bzakubvumizidwa kuti munthu alambe m'kazi wace?” Akhadam'bvundza tenepo kuti amunyanganire thangwe.
Jezu adawatawira aciti: “Ciani comwe Mozeji adakulamulirani?”
Iwo adati:“Mozeji adabvumiza kuti munthu anembere m'kazi wace tsamba lakulambana patsogolo pace amucose.”
Jezu adati: “Mozeji adakunemberani mtemo umweyo thangwe ra kuuma mitima kwanu.
Koma, pa ciyambi pa bzentse Mulungu, adalenga wanthu, mamuna na m'kazi.
Thangwe race mwamuna an'dzasiya baba na mai, acikaphatana na m'kazi wace,
ndipo awiriwa akhala thupi libodzi. Na tenepo ndiwo lini pomwe awiri, akhala thupi libodzi.
Na tenepo bzomwe Mulungu waphataniza, munthu aleke kubzilekanisa.”
Pomwe adapita mnyumba, wakupfundzira adamubvundza Jezu bza nkhani imweire.
Iye adatawira kuti: “Omwe an'lamba m'kazi wace acikalowola munango, ali kucita upombo kuna mkazi wace.
Bzibodzi-bodzimbo m'kazi angalamba mwamuna wace, acikalowodwa na munango, na iyembo ali kucita upombo.”
Wanthu winango akhambabwera na wana kwa Jezu kuti awakhuye. Tsono wakupfundzira wace akhambawatsimula mwa ukali.
Jezu pomwe adawona bzimwebzire, adakalipa aciwauza kuti, “Alekeni wanawa abwere kwa Ine. Lekani kuwaletsa thangwe Umambo bwa Mulungu n'bwa wale wakulingana na iwowa.
Cadidi ndiri kulewa kuti omwe an'bvuma lini Umambo bwa Mulungu ninga mwana, umweyo an'dzabupita lini.”
Na tenepo adayamba kuwakumbatira wana wale, aciwasandzika boko na kuwadalisa.
Pomwe Jezu akhaguduka, munthu wina adam'thamangira, acimgodama kutsogolo kwace, acimubvundza kuti:“Mpfundzisi wabwino, kodi ningacite tani kuti ndidzatambire moyo wakusaya kumala?”
Jezu adamutawira kuti: “Uli kundicemereranyi wabwino? Wabwino ni m'bodzi yekha, Mulungu basi.
Mitemo umbaidziwa:‘Leka kupha, leka kucita upombo, leka kuba, leka kucita umboni bwakunama, leka kunamiza andzako, lemekeza baba wako na mai wako.’”
Munthu ule adati: “Mpfundzisi, bzentsenebzi nimbabziteweza kuyambira ndiri mwana.”
Jezu adamunyang'ana, na lufoi acimuwuza kuti:“Uli kusaya cinthu cibodzi: ndoko, ukagulise cuma centse. Kobiri zentse ukapase wanthu wakusauka, ndipo un'dzatambira cuma kudzulu. Patsogolo pace ubwere, udzanditewere.”
Pakubva bzimwebzi, nkhope yace idadodoma, ndipo adacoka na kuneseka mumtima thangwe akhali munthu wa nthaka izinji.
Jezu adanyang'ana mbali mwace, aciuza wakupfundzira wace kuti:“N'bzakunesa tani wacuma kukapita muUmambo bwa Mulungu!”
Wakupfundzira wadadabwa na mafalayo. Tsono Jezu adabwerezera, aciti:“Wana wangu, n'bzakunesa tani kukapita muUmambo bwa Mulungu!
N'bzakupusa kuti ngamira ipite pamubo wa ntsingano kuposa kuti munthu wakudala akapite muUmambo bwa Mulungu.”
Pamwepo wakupfundzira adadabwa kwene-kwene acibvundzana kuti:“Kodi angapulumuke mbani?”
Jezu adawanyang'ana aciti:“Kwa wanthu n'bzin'kwanisika lini, tsono kwa Mulungu ntenepo lini, Kwa Mulungu bzentse n'bzakukwanisika.”
Pamwepo Pedru adayamba kuuza iye, kuti:“Onani, ife tidasiya bzinthu bzentse kuti tikutewereni.”
Jezu adatawira:“Cadidi ndiri kukuuzani imwe, kuti omwe an'siya nyumba, abale, mpfumakazi, mai, baba, wana ayai minda thangwe ra Ine, ndipombo thangwe ra Mafala Yabwino,
umweyo pantsi pano an'dzatambira bzentse bzakuwanda kwene-kwene kusiyana na kale: nyumba, abale, mpfumakazi, mai, wana, minda, ndipombo matsautso. Ndipo kutsogolo an'dzatambira moyo wakusaya kumala.
Pamwepo azinji omwe ali wakuyamba an'dzakhala wakumalizira, wakumalizira an'dzakhala wakuyamba.”
Wakhali pa ulendo bwa kuJerusalemu, Jezu akhali patsogolo, wakupfundzira wace akhadabwa. Napombo wanthu omwe akhatewera akhana mantha. Ndipo adawacemera pomwe wakupfundzira khumi na awiriwo pambali, aciwafokotozera bzomwe bzin'dzamucitikira.
Adati:“Tiri paulendo wa kuJerusalemu. Kumweko Mwana-wa-Munthu ali kukaperekedwa kwa akulu wa azibaba wa ntsembe na apfundzisi wa mtemo. Iwo an'kamutonga na kupasa nyathwa kuti aphedwe. Ndipo an'kamupereka kwa wanthu wakunja.
Iwo an'kamusinjirira, acikamupsipira mata, acimuchanga ndipo acimupha. Zingadzapita ntsiku zitatu, Iye an'dzamuka.”
Tiyagu na Juwau, wana wa Zebedeu, adafendera kwa iye aciti:“Mpfundsisi, comwe tinikukumbirani, muticitire.”
Jezu adabvundza kuti: “Mun'funa kuti ndikucitireni ciyani?”
Iwo adati:“Tin'funa kuti pomwe mun'dzakhala mumbiri yanu, mudzatiikhe m'bodzi kuboko lanu ladidi, wina lamadzere.”
Tsono Jezu adati: “Mun'dziwa lini bzomwe muli kukumbira. Kodi imwe mungakwanise kumwera mkombo omwe ine nin'dzamwera? Ndipo imwe mungadzabatizidwe ninga momwe ine nin'dzabatizidwa?”
Iwo adatawira kuti: “Inde, tin'dzakwanisa.” Pamwepo Jezu adati:“Cadidi, mkombo omwe Ine nin'dzamwera, imwe mun'dzaumwerambo, ndipo mun'dzabatizidwa ninga ine.
Tsono Ine ni utongi lini bwangu kuikha munthu kuboko ladidi ayai lamadzere. Mulungu ndiye adakondza mbutozo an'dzapasa ali-yentse omwe iye an'funa.”
Pomwe anango wale khumi adabva bzimwebzi, adakalipira Tiyagu na Juwau.
Ndipo Jezu adawacemera kuti abwere pafupi na iye, adati: “Mun'dziwa kuti atongi wa madziko ambayakunda. Akulu-akulu wawombo ambawonesa mphambvu zawo kwa wanthu wawo.
Tsono pakati pa imwe bzileke kukhala tenepo. Omwe an'funa kukhala mkulu, atumikire andzace.
Ndipo omwe an'funa kukhala wakuyamba, akhale kapolo wa wentse.
Thangwe Mwana-wa-Munthu: alibe kubwera kuti adzatumikiridwe tsono kuti Iye adzatumikire wanthu na kupereka moyo wace kuti alombole azinji.”
Ndipo atafika mumzinda wa Jeriko. Pomwe akhacoka mumzinda ule na wakupfundzira wace, pabodzi na mthithi wa wanthu, adagumana zimola m'bodzi wakukumbira-kumbira akhadakhala mphepete mwa njira. Munthuyo dzina lace akhacemeredwa Batolomeu, mwana wa Timeu.
Pomwe iye adabva kuti ni Jezu wa kuNazalee, adakuwa aciti:“Jezu, Mwana wa David, ndibvereni ntsisi!”
Wanthu azinji akhamutsimula mwa ukali kuti anyamale. Tsono iye adapitiriza kukuwa aciti:“ Mwana wa David, ndibverenimbo ntsisi!”
Jezu adaima, aciwauza kuti:“Mucemereni.” Iwo adamucemera acimuuza kuti: “Limba mtima, lamuka, ali kukucemera.”
Pamwepo iye adathusa kapote wace adamuka, acimoga, aciyenda kuna Jezu.
Jezu adamubvundza kuti: “Un'funa kuti ndikucitire ciyani?” Zimola ule adatawira kuti, “Mpfundzisi, nin'funa kuwona.”
Jezu adamuwuza kuti: “Ndoko, cikhulupiriro cako cakulimbisa.” Nthawe ibodzi-bodziyo adayamba kuwona, ndipo adatewera Jezu panjira.
Pomwe Jezu na wakupfundzira wace akhafendera kuJerusalemu, pafupi na mizinda ya Betefaje na Betaniya ya pafupi na phiri la oliveira, Iye adatuma wakupfundzira wace awiri,
aciti: “Ndokoni m'mui omwe uli kutsogolo kwanu. Mungandopita, mukagumana kabulu kadamangiridwa, komwe kakanati kupakiridwa na munthu ali yentse. Mukakatsudzule mucibwera nako.
Penu Wina an'kubvundzani kuti:‘Thangwe ranyi muli kucita bzimwebzi?’ Tawirani kuti: ‘Mbuya an'kafuna, ndipo patsogolo pace an'dzakabwezera pomwe kuno.’”
Panthawe yomweyo wakupfundzira wale adayenda, acikawona kabulu kadamangirira pafupi na msuwo, kunja mphephete mwa njira, ndipo adakatsudzula.
Anango omwe akhali pamwepo adawabvundza kuti: “Thangwe ranyi muli kutsudzula kabuluka?”
Iwo adawatawira ninga momwe Jezu adawauza. Ndipo adawaleka acitenga.
Wadakatenga kabulu, acibwera nako kuna Jezu ndipo wadatandika bzakubvala bzawo pamsana pakene, ndipo Jezu adapakira.
Wanthu azinji akhambatandika bzakubvala bzawo munjira, anango akhambatandika mithawi ya miti yomwe akhambatcola mminda.
Wanthu omwe akhali patsogolo, na omwe akhali mmbuyo, adakuwa kuti: “‘Ozana!’ Simbani omwe ali kubwera mudzina la Mbuya.
Simbani Umambo bwa baba wathu David, bomwe buli kubwera mudzina la mbuya. Ozana kwa Mulungu wakudzulu!”
Ndipo Jezu adapita muJerusalemu, acikapita muNyumba ya Mulungu. Pakuti yakhali kale maulo, adanyang'ana-nyang'ana bzentse ndipo adacoka aciyenda kuBetaniya pabodzi na wakupfundzira wace khumi na awiri.
Mangwana yace, pomwe iwo akhacoka kuBetaniya, Jezu adabva njala.
Ndipo na patali adawona mkuyu ukhana masamba. Adayenda pafupi kuti pinango angawone nkhuyu. Ndipo adafika, alibe kuwona nkhuyu, adandokawona masamba yokha. Nakuti ikhali lini nyengo ya nkhuyu.
Pamwepo adawuza mutiyo kuti:“Muti iwe, kuyambira lero, cipo winango ali-yentse an'dzadya lini bzisapo bzako.” Ndipo wakupfundzira wace adabva bzimwebzo.
Iwo atafika kuJerusalemu, Jezu adapita muNyumba ya Mulungu, aciyamba kuthotha omwe akhacita malonda mmwemo. Adagwesa meza zakusinthira kobiri na mipando ya wanthu wakugulisa nkhangaiwa.
Akhabvumiza lini ali-yentse agwate na pacinthalo ca Nyumba ya Mulungu adanyamula cinthu.
Ndipo akhawapfundzisa aciti:“Bzidanembedwa kuti: ‘Nyumba yangu in'dzacemeredwa Nyumba ya mapembero kwa madziko yentse.’ Tsono imwe mwaisandusa nkhunde ya mbabva.”
Pakubva bzimwebzi akulu wa azibaba wa ntsembe na apfundzisi wa Mtemo akhanyang'ana njira yakuti amuphe. Tsono akhabva naye mantha thangwe wanthu wentse akhadabwa nabzo bzomwe Iye akhapfundzisa.
Kudayamba kudoka, Jezu na wakupfundzira wace adacoka mumzinda mule.
Macibese, pakuyenda munjira, adawona mkuyu ule wauma na mizi kubodzi.
Pamwepo Pedru pakumbuka bzire, adamuuza kuti:“Mpfundzisi, onani, mkuyu omwe mudatemberera wauma.”
Jezu adawatawira, “Khulupirirani Mulungu.
Cadidi ndiri kukuwuzani kuti penu wina aniuza phiri iri kuti: ‘Coka apa, ukabzithuse kunyandza,’ angalewa na mtima wakusaya kukayika, mucikhulupirira cadidi kuti bzomwe ali kulewabzo bzin'citika, na tenepo bzin'dzacitika ninga bzomwe walewa.
Na tenepo ndiri kukuwuzani kuti ciri centse comwe mungakumbire mwa kupemba, khulupirirani kuti mwatambira ndpo na tenepo mun'dzatambira.
Ndipo mungafuna kupemba, cakutoma mulekerere mwandzanu penu munaye cinthu. Mungaterepo, Baba wanu omwe ali Kudzulu an'dzakulekelerani bzakuipa bzanu.”
“Tsono penu imwe munilekerera lini andzanu, Baba wanu omwe ali Kudzulu an'dzakulekereranimbo lini bzakuipa bzanu.”
Adabwerera pomwe kuJerusalemu. Ndipo pomwe Iye akhandobzifambira mNyumba ya Mulungu, akulu wa azibaba wa ntsembe, na apfundzisi wa mtemo, pabodzi na akulu wa maAjuda adabwera kuna iye acimubvundza kuti:
“Kodi utongi wakuti mumbacite bzimwebzi mudautenga kuponi? Mbani adakupasani utongi umweyu?”
Jezu adawatawira, “Na inembo ndicikupasani mbvundzo ubodzi. Munganditawira, ndipo nin'kuwuzani komwe ndidatenga utongi wakuti nimbacite bzimwebzi.
Kodi ubatizi bwa Juwau bukhali bwa kudzaulu ayai bwa wanthu? Nditawireni.”
Ndipo iwo adabvundzana acimbati, “Tingalewa adazitenga kwa Mulungu, umweyu anilewa kuti:‘Kodi thangwe ranyi tsono mulibe kum'khulupirira?’
Tsono tingalewa kuti adazitenga kwa wanthu...” Iwo akhagopa wanthu, pakuti wanthu wentse wakhatawirira kuti Juwau akhali mpolofita.
Na tenepo adamutawira Jezu kuti:“Tin'dziwa lini.” Iye adawatawira kuti:“Na inembo nin'kuwuzani lini komwe ndidautenga utongi wakuti nimbacite bzimwebzi.”
Patsogolo pace Jezu adawatsikira mathere. Adati, “Mwamuna m'bodzi adalima dimba la uva acimanga litsito kuzungulira dimbalo. Adacera dindi lakupsinyira uva, acimanga gota lakukhalilira dimbalo. Patsogolo pace adapasa alimi anango acipangana nawo kuti akabvuna ambam'pase bzisapo bzace. Ndipo iye adacoka mudzikomo.
Nthawe yakubvuna yatakwana, mwenekaciro adatuma wabasa wace kwa alimi wale kuti akatambire bzisapo bzace.
Tsono iwo adaphata wabasa ule acim'menya ndipo acimubweza alibe cinthu.
Mwenekaciro ule adatuma wabasa winango tsono alimi wale adam'tema mmsolo acimunyazisa.
Ndipo mwenekaciro ule adatuma wabasa winango iwo adamupha. Adacita bzibodzi-bodzi na wabasa azinji, winango adawamenya aciwapweteka, wina adawapha.
“Mwenekaciro ule adasala na mwana wace m'bodzi wapamtima. Ndipo patsogolo pace adadzam'tuma kuna iwo. Adakumbuka kuti, ‘Mwana wangu, an'kamulemekeza.’
Ndipo alimi wale adayamba kuwuzana kuti, ‘Omweyu ndiye nyanthaka wace. Mbatimuphe kuti idzakhale yathu.’
Cadidi adamuphata, acimupha acimuthusa kunja kwa dimbalo.
“Kodi mwenekaciro wa dimba an'dzacita ciyani? An'dzabwera aciwapha alimiwo, dimba lire acipasa anango.
Kodi mulibe kulewenga bzomwe bzakunemba bzimbalewa? Bzimbati, ‘Mwala omwe amisiri wakumanga nyumba adaulamba, ndiwo wadzakhala mwala wakufunika.
Mbuya Mulungu ndiye adacita, ndipo n'cidabwiso kwa ife.’”
Ndipo akulu wa Mayuda adadziwa kuti mathereyo akhayezerera iwo. Ndipopo adafuna kum'manga Jezu, tsono akhagopa mthithi wa wanthu. Ndipo iwo adandocoka acimuleka.
Wanthu wa bungwe la Afaliseyu, na winango wa phati ra Herodi adatumidwa kuti akatape mkanwa Jezu.
Iwo adafika aciti, “Mpfundzisi, tin'dziwa kuti imwe ndimwe wakulungama, ndipo mulibe lubvera. Mumbanyang'ana lini kuti uyu mbani, ndipo mumbapfundzisa njira ya uMulungu cadidi. Kodi kumbvumizidwa kuti timbapime msonkho kwa mambo wa kuRoma, ayai ne?
Timbapimedi ayai tileke?” Tsono Jezu pakudziwa ndzeru zawo zaciphamaso, adati:“Thangwe ranyi mundiyeza utowa? Ndipaseni kobiri ibodzi kuti ndiione.”
Iwo adam'pasa kobiri ire. Ndipo iye adawabvundza kuti, “Kodi nkhopeyi njayani, ndipo dzinali ndayani?” Iwo adatawira,“ Nbza Seza.’
Pamwepo Jezu adawauza kuti, “Ehedi! Perekani bza Seza kwa Seza, bza Mulungu kwa Mulungu.” Pakubva bzimwebzi adadabwa naye.
Pamwepo maSaduseu anango omwe ambati palibe an'dzamuka kwa wakufa, adafendera kwa Jezu. acimbvundza kuti:
“Mpfundzisi, Mozeji adatinembera kuti, ‘Penu munthu akafa, acisiya m'kazi, alibe naye mwana, m'bale wa wakufayo apite nthaka kuti abalire m'bale wace ule omwe adafa.’
Akhalipo wanthu anomwe paubale bwawo. Wakuyamba adalowola, adafa alibe kusiya mwana.
Waciwiri adapita nthaka, na iyembo adafa ne kusiya mwana. Bzibodzi-bodzi, bzidacitika kuna wacitatu.
Mpaka anomwe wentse adafa alibe kusiya wana. Pakumalizira mkaziyo adadzafambo.
Kodi pantsiku yakudzamuka kwa wakufa, mwenekaciro mkaziyo an'dzakhala uponi? Thangwe la kuti abale anomwe wale wentse akhadamulowola.”
Jezu adawatawira kuti, “Ndipopa mumbaphonya thangwe ra kusaya kudziwa bzakunemba ndipo na mphambvu za Mulungu.
Na tenepo pakumuka kwa wakufa, palibe kulowolana. Wentse an'dzakhala ninga anjo za Kudzaulu.
Tsono bzakuti wanthu an'dzamuka kwa wakufa, kodi mulibe kulewenga mulivu la Mozeji, pomwe pali kulewa bza citsamba cakugaka? Mulungu adamuwuza Mozeji kuti, ‘Ine ndine Mulungu wa Abramu, Izaki, na Jakobi.’
Ibzi bziri kulatiza kuti Mulungu ni mulungu lini wa wakufa, ni mulungu wa wamoyo. Imwepo muli kuphonyeka.”
Mdziwi m'bodzi wa mtemo, adabva kutsutsana kwawo. Pomwe adawona kuti Jezu adawatawira bwino Asaduseyu wale, adafendera adabvundza aciti, “Kodi mwa mitemo yentse, ukulu ni uponi?”
Jezu adamutawira kuti, “Mtemo ukulu nguyu, ‘Bvani, Aizirayeri! Mbuya, Mulungu wathu, ndiye Mulungu m'bodzi yekha.
Funa Mbuya, Mulungu wako, na mtima wako wentse, na moyo wako wentse, na ndzeru zako zentse, na mphambvu zako zentse.’
Mtemo waciwiri nguyu, ‘Funa andzako ninga momwe umbabzifunira iwe wekha.’ Palibe mtemo winango ukulu wakuposa mitemo imwei.”
Mdziwi ule wa mtemo* adati, “Mwatawira bwino, mpfundzisi. Ninga mwalewa, ncadidi kuti Mulungu ni m'bodzi yekha ndipo palibe winango.
Ndipombo umufune na mtima wentse, na ndzeru zentse, na mphambvu zentse, ndipombo funa mwandzako ninga umbabzifunira iwe wekha, bzimwebzi mpsabwino kuposa kupereka ntsembe zakutentha na ntsembe zinango zentse.”
Jezu adawona kuti munthuyo adatawira na udziwi. Ndipo adamuwuza kuti, “Iwe uli lini kutali na Umambo bwa Mulungu.” Kuyambira pamwepo pakhalibe winango wakulimba mtima kuti amubvundze.
Pomwe Jezu akhapfundzisa muNyumba ya Mulungu, adabvundza, “Kodi adziwi wa mtemo ambalewa kuti Krixtu ni mwana wa David?
Mwa mzimu wakucena David, adati: ‘Mbuya adawuza Mbuya wangu kuti ‘khala kuboko langu ladidi, mpaka ndiikhe awengi wako pansi pa minyendo yako.”
David caiye, ambacemera krixtu kuti, Mbuya. Angakhale tani mwana wace?” Wanthu azinji akhatetekera na kukomedwa kwene-kwene pakubva mafala yace.
Pomwe Jezu akhawapfundzisa, adati, “Cenjerani nawo adziwi wa mtemo. Ambafuna kuyenda adabvala bzakubvala bzitali nakuti alemekezedwe pamiseu.
Ambafuna mbuto yakutsogolo mnyumba zamapembero, ndipombo mbuto zakulemekezeka pauzokoto.
Ndipo ambawadyera nthaka za amansiwa, acimbacita mapembero matali-matali mwakunamiza. Wanthu omwewo andzapasidwa nyathwa ikulu.”
Ntsiku inango, Jezu akhadakhala pafupi na ntsengwa yakuikhira kobiri za ntsembe muNyumba ya Mulungu. Akhanyang'anisisa momwe wanthu akhaperekera kobiri zawo. Wanthu azinji wakudala akhathusa kobiri zizinji.
Tsono padafika mansiwa m'bodzi, adathusa tukobiri tuwiri twakukwanira quadrante .
Ndipo Jezu adacemera wakupfundzira wace aciwauza kuti, “Ncadidi ndiri kulewa kuti mansiwa wakusaukayu wathusa kuposa wanthu wentsewa omwe ali kuthusa kobiri muntsengwa.
Thangwe winangowa andothusa bzomwe atapa pa bzizinji anabzo. Tsono mkaziyu, mwa kusauka kwace, wathusa bzentse bzomwe akhali nabzo, napo bzomwe bzingadamuthandiza pamoyo wace.”
Pomwe Jezu akhacoka kuNyumba ya Mulungu, m'bodzi wa akupfundzira wace adamuwuza kuti, “Mpfundzisi, onani minyalayi na nyumbazi.”
Jezu adamuwuza kuti, “Kodi muli kuziwona nyumba zikulu-zikuluzi? Pan'dzasala lini mwala padzaulu pamwala undzace: yentse in'dzagumulidwa.”
Jezu adakhala pantsi paphiri la Olivera kutsogolo kwa Nyumba ya Mulungu. Ndipo Pedru, Tiyagu, Juwau na Andereya adamubvundza paokha kuti,
“Tiwuzeni bzimwebzi bzin'dzacitika lini? Tin'dzawona cizindikiro canyi kuti bziri pafupi kucitika?”
Pamwepo Jezu adawawuza kuti, “Cenjerani kuti wina ali-yentse aleke kukupumpsani.
Thangwe azinji an'dzabwera mudzina langu acimbadzalewa kuti, ‘Krixtu ndine.’ Ndipo wan'dzasoceresa wanthu azinji.
Mukadzabva nkhondo ayai ntabva-tabva wa nkhondo, lekani thupo. Bzimwebzi bzin'funika kuti bzidzacitike, tsono cimaliziro cikanati kufika.
Madzindza yakusiyana-siyana yan'dzasandukirana. Madziko yakusiyana-siyana yan'dzamenyana nkhondo. Mbuto zakusiyana-siyana zin'dzatekenyeka, ndipo kun'dzakhala njala. Tsono bzimwebzi bzidzakhala ninga kubvulumukidwa kwa mai wa pathupi.
“Cenjerani! Wanthu an'dzakuperekani kumbuto za kutongera mirandu, ndipo an'dzakuchangani mnyumba zamapemphero. Mun'dzawonekera kwa atongi na kwa azimambo thangwe ra Ine kuti mukandicitire umboni.
Ndipo bzakufunika kuti mafala yabwino ya yambe kulewedwa kwa wanthu wa madzindza yentse.
Ndipo angadzakuphatani acikuperekani pamphala, lekani kudzakhala na thupo kuti, ‘Kodi tikalewe ciyani?’ Mun'kalewa bzomwe Mulungu an'kakuwuzani panthawe yomweyo. Thangwe ndimwe lini mun'dzalewa-lewa. Mzimu Wakucena ndiwo un'dzalewa-lewa.
M'bale an'dzapereka m'bale wace kuti aphedwe. Baba, mwana wace. Wana an'dzasandukira azibaba wawo mpaka kuwaphesa.
Mun'dzawengedwa na wanthu wentse thangwe ra dzina langu. Ndipo omwe an'dzalimbika mpaka pakumalizira, ndiye an'dzapulumuka.”
“Mukawona cakudzonga cidaima pambuto yomwe cin'funika lini kuti cikhale. (Wakulewenga, abvesese!) Pamwepo omwe wali muYudeya adzathawire kumapiri.
Omwe ali pacigota, abuluke athawiretu. Aleke kupita mnyumba kuti akatenge cinthu.
Omwe ali kumunda, aleke kubwerera kunyumba kuti akatenge bzakubvala.
Tsoka kwa akazi omwe an'dzagumanizidwa ana pathupi na wakumamisa wana ntsiku zimwezo.
Mupembe kuti bzimwebzi dzileke kudzakuwonekerani pa nyengo ya mphepo
thangwe pantsiku zimwezo yan'dzawoneka mabvuto yomwe yakanati kuwoneka kucokera paciyambi ca dziko lapantsi mpaka lero, ndipo yan'dzawoneka lini pomwe.
Na tenepo Mbuya angadasaya kuzipunguza ntsikuzo, palibe omwe angadapulumuka. Tsono Mulungu adazipunguza thangwe ra wanthu omwe iye adasankhula.
“Na tenepo, winango angadzakuwuzani kuti, ‘Ali pano Krixtu,’ ayai ‘Uyo ali apo.’ Lekani kudzam'bvera
thangwe kun'dzawoneka wanthu wakunama an'dzalewa kuti, ‘Ndine Krixtu’ pinango kuti, ‘Ndine mpolofiti.’ Wanthuwo acimbadzacita mabasa yamphambvu ndipombo bzinthu bzakudabwisa kuti bzingadzakwanisika adzasocerese napo wakusankhulidwa na Mulungu.
Ndipo imwe khalani na tceru. Ine ndakuwuzani bzentsenebzi bzikhanati kuti bzicitike.”
“Ntsiku zimwezo, mabvutoyo yangadzamala, dzuwa lin'dzathima, mwezi un'dzaleka kugaka.
Nyenyezi zin'dzagwa kucokera kudzaulu, ndipo mphambvu za kudzaulu zin'dzatekenyeka.
Pamwepo an'dzawona Mwana-wa-Muntu ali kubwera mmitambo na mphambvu zikulu na mbiri.
Iye an'dzatuma anjo zace kuti akagumanize wakusankhulidwa wace kucokera kudziko lentse: kudzaulo, kunyantsi, kumabva dzuwa, na madokero”
“Pfundzirani kuna mkuyu. Mukawona kuti mithawi yace yayamba kuswipirira ndipo masamba yali kufundira, mumbadziwe kuti mayindza yafendera.
Na tenepo mungadzawona bziri kucitika, mudzadziwe kuti Mwana-wa-Munthu ali pafupi, ali pamsuwo caipo.
Cadidi ndiri kulewa kuti bzentsenebzi bzin'dzawoneka mbadwe uno ukanati kufa.
Kudzulu na dziko lapantsi bzin'dzamala, tsono mafala yangu yan'dzamala lini cipo.”
“Ndipo ntsiku na nthawe yace, palibe omwe aniidziwa. Anjo za kudzaulu zin'dziwambo lini. Napo Mwana an'dziwambo lini. Aniidziwa ni Baba ekha basi.
Cenjerani! Khalani wakupenya thangwe mun'dziwa lini nthawe in'dzakwana lini.
Bzin'dzakhala ninga mwenekaciro-nyumba omwe adacoka aciyenda ulendo. Ambasiya bzinthu mmanja mwa anyabasa wace, ali-yentse na basa lace, ndipo ambawuza mulindiri kuti akhale wakupenya.
Khalani wakupenya thangwe mun'dziwa lini nthawe yomwe mwenekaciro-nyumba an'dzabwera: penu ni maulo, penu ni pakati pausiku, penu ni congwe wakuyamba, ayai madandakweca.
Kuti angakwanise kudzabwera mwa cisututu, aleke kudzakugumanani mudagona.
Bzomwe ndiri kulewabzi, ndiri kuwuza mwentse ‘Khalani wakupenya.’”
Zikhadasala ntsiku ziwiri kuti ufike msinda wa Phasika na ntsiku yakudya mkate wakusaya cakutupisa. Akulu wa azibaba wa ntsembe na apfundzisi wa Mtemo akhanyang'ana mpata wakuti amphate Jezu mwaciwembo, acimupha.
Tsono akhati:“Bzimwebzi tireke kubzicita panthawe ya cikondwereso kuti mbumba ileke kundzacita phokoso.”
Jezu akhali kuBetaniya akhadakhala paMeza, munyumba ya Sirimau nyamapere, adabwera mkazi mbondzi akhadanyamula ntsupa ya girazi, yamafuta yakununcira yakucokera ku muti wa narido*ya ntsengwa ikulu. Mkaziyo adaswa ntsupa ire, acitsanurira mumsolo mwa Jezu.
Ndipo wanthu winango adaipidwa nabzo waciuzana kuti, “Thangwe ranyi kuyadzonga tenepa mafuta yakununcira?
Angadayagulisa na ntsengwa yakupitirira kobiri zicena za nzayaya madzana matatu, acikapasa wakusauka” Na tenepo wanthuwo adamfufumira.
Tsono Jezu adati, “Mulekeni mkaziyu, muli kumuneseranyi? iye wandicitira basa labwino.
Thangwe wanthu wakusauka munawo nthawe zentse, pomwe mun'funa kuwacitira bza lufoi, mungakwanise kuwacitira. Tsono Ine mun'dzakhala lini nande nthawe zentse.
Omweyu wacita bzomwe angadakwanisa kucita. Wadzozerau thupi langu likanati kuikhidwa kuthenje.
Cadidi ndiri kukuuzani kuti kuli-kwentse padziko lapantsi komwe kungadzalalikidwe mafala Yabwino, bzidzafokotozedwambo bzomwe mkaziyu wacita kuti wanthu wamukumbukire.”
Judasi Iskaliote, m'bodzi wa wakupfundzira khumi na awiri wale, adayenda kwa akulu wa azibaba wa ntsembe kuti akapereke Jezu kuna iwo.
Pomwe iwo adabva bzimwebzi adakomedwa ndipo wadapicira kuti an'dzamupasa kobiri. Pamwepo iye adayamba kunyang'ana mpata kuti apereke Jezu.
Pantsiku yakutoma ya msinda wa mikate yakusaya cakutupisa, ntsiku yomwe wanthu akhambapha mwana wa bira pakucita cikondwereso ca Phasika, wakupfundzira wa Jezu adamubvundza kuti, “Kodi tikakukondzereni kuponi mbuto yakudyera uzokoto wa Phasika?”
Jezu adatuma awiri mwa wakupfundzira wace, aciwauza kuti, “Ndokoni mumzindamu. Mun'gumana na mwamuna adanyamula mtsuko wa madzi. Mum'tewere.
Ndipo komwe an'kapita, mukauze mwenekaciro wa nyumba kuti, ‘Misiri ali kubvundza kuti, kodi n'ciponi cipinda cangu cakuti ndidzadyere uzokoto wa Phasika na wakupfundzira wangu?’
Iye an'kakuwonesani cipinda cikulu capadzaulu momwe akondza bzentse, mukatikondzere momwemo.”
Wakupfundzira wale adayenda acipita mumzinda mule. wadabziwona ninga momwe Jezu adawauzira ndipo wadakondza bza uzokoto bwa Phasika.
Kwatadoka, Jezu adabwera na wakupfundzira wace khumi na awiri wale.
Pomwe wakhadakhala pantsi acimbadya, Jezu adati, “Cadidi ndiri kulewa kuti mbodzi mwa imwe, omwe alikudya nande, an'dzandipereka kwa nyamadulanthaka wangu.”
Wakupfundzira wadabva wacidodoma. m'bodzi na m'bodzi adamubvundza kuti, “kodi ningakhale ine?”
Jezu adawatawira kuti, “Ni m'bodzi wa khumi na awirimwe omwe ali kuikha boko mundiro pabodzi nande.
Cadidi Mwana-wa-Munthu ali kukaphedwa ninga momwe bzidanembedwa. Tsono ana tsoka omwe an'kapereka Mwana-wa-Munthuyo. Bzikhali bwino kwa munthu umweyo angadasaya kubadwa.”
Ndipo pomwe iwo akhambadya, Jezu adatenga m'kate, aciudalisa, adagwata-gwata, acipasa wakupfundzira, ndipo adati, “Phatani, iri ni thupi langu.”
Patsogolo pace adatenga mkombo, acidalisa, adaupereka kwa wakupfundzira, wacimwa wentse.
Ndipo adawauza kuti, “Uyu ni mulopa wangu wa pangano la kulumbira. Mulopa omweyu ndin'dzawutaya thangwe la wanthu azinji.
Cadidi nin'kuuzani kuti, nin'dzamwa lini cakumwa ca muti wauvaci, mpaka ntsiku yomwe nin'dzamwa cipsa mu Umambo bwa Mulungu.”
Ndipo wadaimba nyimbo yakulemekeza Mulungu, adacoka waciyenda kuPhiri la Olivera.
Patsogolo pace Jezu adauza wakupfundzira wace kuti, “Mwentsenemwe usiku buno mun'disiya mucibwerera thangwe bzidanembedwa kuti, ‘Nin'dzapha makabusa ndipo mabira yan'dzabalalika.’
Tsono ndikadzamuka kwa akufa, nin'dzatsogola kuyenda kuGalileya.”
Ndipo Pedru adati, “Napo wentse wakusiyeni acibwerera, ine nibwerera lini cipo.”
Tsono Jezu adamuuza kuti, “Cadidi ndirikukuuza kuti lero usiku buno, congwe akanati kulira kawiri, un'dzandilamba katatu kuti un'ndidziwa lini.”
Pamwepo Pedru adagigimira kuti, “Napo bzicifunika kufa namwe pabodzi, cipo ningadzakulambeni kuti nin'kudziwani lini.” Anangowo wentse wadalewabo bzibodzi-bodzi.
Jezu adayenda na wakupfundzira wace kumbuto ibodzi, ikhacemerewa Gesemani*. Pomwe wadafika, Jezu adauza wakupfundzira wace kuti, “bakakhalani pano, Ine ndikapembe.”
Jezu adatenga Pedru, Tiyagu na Juwau. Iye adayamba kubva mantha makulu acidodoma.
Adawauza kuti, “mzimu wangu ngwakudodoma mpaka kufa. khalani mudapenya pano.”
Adayenda patsogolo pang'ono, adagodama pantsi, acipemba kuti penu n'bzakukwanisika nthawe yakugoswa ire imupitirire.
Adapemba kuti:“Aba, Baba, bzinthu bzentse bzingakwanisike kwa imwe. Mucose mkombo wa matsautsoyu kwa ine, tsono lekani kucita bzomwe ine ninfuna, citani cifuniro canu.”
Atabwerera kuna wakuphunzira wace adawagumana wadagona. Ndipo iye adabvundza Pedru kuti, “Sirimau, uli kugona kodi? Cadidi watazira kukhala udapenya panthawe ibodzi yokha?
Khalani mudapenya mucimbapemba, kuti muleke kuyezedwa na bzakuipa. Cadidi mzimu uli kufuna, tsono thupi lawofoka.”
Adayenda pomwe kapemba na mafala mabodzibodzi yale.
Pomwe adabwerera, adawagumana adagona, thangwe bzikhope bzawo bzikhadalemedwa na tulo. Na tenepo iwo adasaya cakumtawira.
Pomwe adabwerera kacitatu, adati, “Kodi muli kugona na kupuma? Bzakwana. Nthawe ire yakwana, Mwana-wa-Munthu ali kukaperekedwa kwa wanthu wakuipa.
Mukani, mbatiyende. Onani wa kundipereka kwa nyamadulanthaka ule, wafika.”
Jezu akanati kumaliza kulewa-lewa, nthawe yomweyo adafika Judasi, m'bodzi wa wakupfundzira khumi na awiri wale. Adabwera na mthithi wa wanthu akhadanyamula bzisenga na mabonga. Wanthuwo adatumidwa na akulu wa azibaba wa ntsembe na apfundzisi wa Mtemo na akulu wa Ajuda.
Wakudzam'pereka ule akhadawauza cizindikiro ca kuti, “Omwe nin'kapsompsonayo, ngumweyo. Mun'kam'phate mun'ciyenda naye, lekani kamuleka.”
Pomwe Judasi adabwera, adandofika pana Jezu adati, “Misiri!” Ndipo adamumpsompsona.
Ndipo wanthu wale adam'phata Jezu wacimmanga.
Tsono mbodzi mwa wakupfundzira omwe akhali naye pamwepo, adasolola cisenga cace, adapweteka wabasa wa mkulu wa azibaba wa ntsembe, ndipo adam'gwata khutu.
Tsono Jezu adawabvundza wanthu wale kuti, “ mwandibwerera na bzisenga na mabonga kudzandimanga ninga ndine mbava?
Ntsiku zentse ndikhakhala namwe ndicimbapfundzisa muNyumba ya Mulungu, imwe nee kundiphata. Tsono bzimwebzi bzakukwanirisa bzomwe bzidanembedwa.”
Pamwepo wakupfundzira wace wentse wadamsiya wacibwerera.
Mulumbwana m'bodzi akhadafunika ciriya akhatewera Jezu. Wanthu wale akhafuna kuphata,
tsono iye adaikopola nguwo ire, acithawa ali pezi.
Ndipo iwo adatenga Jezu aciyenda naye kunyumba ya mkulu wa azibaba wa ntsembe. Kumweko kukhadagumana wentse akulu wa azibaba wa ntsembe na akulu wa Ajuda, na apfundzisi wa Mtemo.
Pedru akhamutewera Jezu na patali, mpaka iye adakapitambo ku seri kwa nyumba ya mkulu wa azibaba wa ntsembe kule. Adakhala pantsi pabodzi na walindiri aciwotha moto.
Akulu wa azibaba wa ntsembe wale na wentse akulu wa mbuto ikulu ya Majuda akhanyang'ana umboni wakupasa mulandu Jezu kuti amuphe. Tsono alibe kuuwona.
Azinji akhambalewa bzakumnamizira. Tsono umboni bwawo bukhabverana lini.
Winango wadaima waciyamba kumbalewa bzakunama.
waciti, “Munthu uyu ife tidamubva acimbalewa kuti, ‘Ine nin'dzapfudza Nyumba ya Mulunguyi yakumangidwa na wanthu. Ndipo muntsiku zitatu nin'dzamanga inango yakusaya kumangidwa na wanthu.’”
Napo tenepoyo uboni bwawo bukhabverana lini.
Ndipo mkulu wa azibaba wa ntsembe adaima pamaso pawo, acibvundza Jezu kuti, “Kodi ulibe cakutawira? N'bziponi bzomwe wanthuwa wali kukunamizira?”
Jezu adanyamala. Alibe kudzatawira pomwe. Pamwepo mkulu wa azibaba wa ntsembe ule adabvundza pomwe kuti,“Kodi ndiwe Crixtu Mwana wa Mulungu wakusimbiwa?”
Jezu adatawira kuti, “Inde, ndine. Ndipo mun'dzawona Mwana-wa-Munthu adakhala kuboko ladidi la Mulungu wamphambvu zentse. Mun'dzamuwona ali kubwera mmitambo yakudzulu.”
Pamwepo mkulu wa azibaba wa ntsembe ule adang'amba bzakubvala bzace, acilewa, ‘tin'funiranyi pomwe mboni?
Mwabzibvera mwekha kunyoza Mulunguku. Tsono muli kukumbuka tani?” Wentse adalamulira kuti bzin'funika kuti aphedwe.
Winango adayamba kumupsipira mata acimumpsinkha mmaso acimbam'menya na mafayiti, acimbam'bvundza kuti, “Vima!” alindiri wale adayambambo kum'menya na mbama.
Pedru akhali pa nyumba ya pantsi ya mbuto yakutongera mirandu. padafika Mtsikana m'bodzi nyabasa wa mkulu wa azibaba wa ntsembe.
Pomwe adawona Pedru alikuwotha moto, adamuyang'anisisa aciti, “Na iwembo ukhali na Jezu wa kuNazaleyo.”
Tsono Pedru adalamba, adati, “ndinimudziwa lini. bzomwe ulikulewa ndiri kubzidziwa lini.” Ndipo adacoka adaenda mmaseca. Pamwepo congwe adalira.
Ndipo nyabasa ule adamuwona aciyamba pomwe kuuza omwe wakhali pamwepo kuti, “ umweyu ni m'bodzi wawo.”
Tsono Pedru adalamba pomwe. Thawe pan'gono, wanthu omwe wakhali pamwepo wadamuuza Pedru kuti, “Cadidi iwepo ndiwe m'bodzi wawo. Thangwe ndiwembo wa kuGalileya.”
Tsono Pedru adayamba kudzitemberera na kulumbira kuti, “ ndinimudziwa lini munthu omwe muli kulewayo.”
Nthawe yomweyo congwe adalira kaciwiri. Ndipo Pedru adakumbukira mafala yomwe Jezu akhadamuuza yakuti, “Congwe akanati kulira kawiri, iwe un'dzandilamba katatu.” Pamwepo Pedru adayamba kulira.
Macibese-bese, akulu wa azibaba wa ntsembe na akulu wa maJuda na apfundzisi wa Mtemo, pabodzi na wentse wa mbuto ikulu ya mirandu ya maJuda adasonkhana. Adam'manga Jezu acikamupereka kwa Pilatu.
Pilatu adambvundza kuti, “Kodi iwe, ndiwe Mambo wa maJuda?” Jezu adamutawira kuti, “ Mwalewa mwalewa dimwe.”
Akulu wa azibaba wa ntsembe adayamba kumunamizira bzinthu bzizinji.
Pilatu adamubvundza pomwe kuti, “Kodi un'tawira lini? nyang'ana ni bzinthu bzingasi bzomwe ali kukunamizira.”
Tsono Jezu alibe kudzatawira pomwe, na tenepo Pilatu adadabwa kwene-kwene.
Pa nthawe ya cikodwereso ca Phasika, Piratu akhambawatsudzulira mkaidi m'bodzi, omwe iwo akhakumbira.
Pakhana m'bodzi wakucemeredwa Balabasi, omwe akhali mukaidi pabodzi na wanthu winango thangwe ra kusandulikira Boma na kupha wanthu.
Ndipo mthithi wa wanthu udabwera, wadayamba kukumbira Pilatu kuti awacitire bzomwe wakhadazerewera.
Pilatu adawabvundza kuti, “Kodi muli kufuna kuti ndikutsudzulireni Mambo wa majudayu?”
Adalewa terepo thangwe adadziwa kuti akulu wa azibaba wa ntsembewo wadamupereka, thangwe ra njiru.
Tsono akulu wa azibaba wa ntsembewo wakhapasa mphambvu mthithi wa wanthu kuti wakumbire kuwatsudzulira Balabasi pambuto pa Jesu.
Ndipo Pilatu adawabvundza pomwe kuti:“tsono mun'funa kuti ndicite ciyani naye omwe muli kuti ni Mambo wa Majuda?”
Wanthuwo adakuwa pomwe kuti, “M'khomereni pa mtanda!”
Pilatu adawabvundza kuti, “Thangwe ranyi? waphonyanyi?” Tsono iwo wadathimizira kukuwa kuti, “M'khomereni pa mtanda!”
Na tenepo Pilatu, pakufuna kukondweresa mthithi wa wanthuwo, adawatsudzulira Balabasi, acilamula kuti Jezu achangidwe. Patsogolo pace adam'pereka kuti akam'khomere pa mtanda.
Pamwepo acikunda wadapitisa Jezu kumsasa kuseri kwa nyumba ya mkulu wawo, wacikhonceza mthithi wentse wa acikunda andzawo.
Patsogolo pace wadam'bvazika cakubvala cifuira, wacikondza nkhata ya minga wacimuikha mumsolo.
Kutsogolo kwace wadayamba kumbam'musa kuti, “bzipulumuse mambo wa majuda.”
Wacimbamumenya mmsolo na mpsimbo, wacimbam'psipira mata, wacimbanamizira kum'godamira.
Pomwe wadamala kumsinjirira terepoyo, wadamucosa cakubvala cire, wacim'bvazika pomwe cakubvala cace. Patsogolo pace wadam'tenga, aciyenda naye kuti wakam'khomere pa mtanda.
Pa njira wadagumana na Sirimau wa kuKhirene baba wa Alexandre na Rufu akhagwata kucokera ku munda. Ndipo acikunda wale adam'kakamiza kuti anyamule mtanda wa Jezu.
Iwo adayenda naye Jezuyo ku mbuto yikha cemerewa Golokota, (ndiko kuti “Mbuto ya N'khadzi za Msolo.”)
wadam'pasa vinyu ina mankhwala yan'cemeredwa mira kuti amwe tsono Iye ulibe kutambira.
Ndipo dam'khomera pa mtanda, wadagawana bzakubvala bzace. Wadacita muvima-vima kuti awone comwe m'bodzi na m'bodzi angada tenga.
Pamwe wadamukhomera pa mtanda, zikhali nthawe zipfemba za kumacibese.
Mafala yakulatiza mulandu wakumuphera, wakhadayanemba pa dzaulu pa mutanda tenepa, “Mambo wa Majuda.”
Pabodzi na Iye pakhadakhomeredwambo akambowa awiri, m'bondzi ku boko ladidi, winango ku boko ladzere.
[Na tenepo bzidacitika bzomwe mafala ya Mulungu yadalewa kuti, “ wadamuyesa ninga m'bodzi wa wanthu wakuphonya.”]
Wanthu omwe akhambagwata na pamwepo akhambamusinjirira. Acimbagwededza misolo acimbalewa kuti, “Ha, ndiwe lini iwe ukhambati, ‘Nin'dzapfudza Nyumba ya Mulungu ndicimanga pomwe pa ntsiku zitatu?’
Bzipulumuse, buluka pamtandapo!”
Iwombo akulu wa azibaba wa ntsembe akhamuseka, wacimbawuzana na apfundzisi wa Mtemo kuti, “Adapulumusa wanthu winango, tsono ataza kubzipulumusa!
Iye akhati ni Krixtu wakulewedwa, Mambo wa maIzirayeri, buluka tsono pamtandapo, kuti tiwone tikhulupirire!” Ndipombo omwe akhadakhomeredwa pabodzi na iye wale wakhambamutukanambo.
Kuyambira nthawe ya masikati, padacita mdima pa dziko lentse mpaka pa nthawe zitatu za kumawulo.
Ndipo nthawe zitatu za kumawulo, Jezu adakuwa mwa mphambvu kuti, “Yeloi, Yeloi, lama sabakitani?” Ndiko kulewa, “Mulungu wangu, Mulungu wangu, thangwe ranyi mwandisiya?”
Anango omwe akhadaima pamwepo, adabva mafalayo wadati:“Bvani, ali kucemera Eliya.”
Na tenepo m'bodzi wawo adathamanga acikabviika cigunsalinya muvinyu yakusasa, acipfikirira ku m'tete acimupasira, kuti amwe. Acimbati, “Lekani, tiwone penu Eliyayo an'bwera kudzam'bulusa.”
Ndipo Jezu adakuwa mwa mphambvu, acimalizika.
Cinguwo ca muNyumba ya Mulungu cidang'ambika pakati nakati, kuyambira padzaulu mpaka pantsi.
Mkulu wa acikunda omwe akhadaima pamwepo acimbamnyang'anisisa, pomwe adawona kuti Jezu ali kukuwa tenepo acimalizika, adati, “Cadidi, munthuyu akhali Mwana wa Mulungu.”
Patali na iye pakhana azimai, akhanyang'anisisa. Winango mwa iwo akhali Maliya wa kuMagadala, na Maliya, mai wa Tiyagu mng'ono na wa Zuze, ndipombo Salome.
Azimaiwa akhatewera Jezu pomwe Iye akhali ku Galileya, acimbam'tumikira. akhalipombo azimai winango azinji omwe adayenda naye ku Jerusalemu.
Kukhadadoka kale. Ndipo cikhali Cixanu, ntsiku yakukondzekera Malinkhuma,
Zuze wa ku Alimateya adafika. Akhali mkulu wakudziwika, wa mbuto ikulu* ya maJuda. Na iyembo akhadikhira Umambo bwa Mulungu. Ndipo iye adalimba mtima, acienda kwa Pilatu kukakumbira kuti am'pase citanda ca Jezu.
Pilatu adadabwa kubva kuti Jezu wafa kale. Na tenepo adacemeresa mkulu wa acikunda ule, acimubvundza kuti, “Kodi Jezu wafa kale-kale?”
Mkulu wa acikundayo pomwe adam'tsimikizira bza khaniyo, Pilatu adam'bvumiza Zuze kuti akatenge citandaco.
Zuze adagula nguwo yicena, adabulusa citanda cire acicitsetenga na nguwo ire. Aciciikha kucingwidza cakucera pa mwala, patsogolo pace adagulumundisa cimwala acifungira pa msuwo.
Maliya wa kuMagadala ule, na Maliya mai wa Zuze, wakhawona komwe akhamuikha Jezu.
Pomwe idapita ntsiku ya malinkhuma ya Ajuda, Maliya wa ku Magadala, na Maliya, mai wa Tiyagu, ndipombo Salome wadagula mafuta yakununcira kuti akaswingisire citanda ca Jezu.
Macibese-bese pa ntsiku ya mdzinga, wadayenda kuthenje, dzuwa liri kucoka.
Akhambabvundzana kuti, “Kodi mbani an'katicosera cimwala ca pa msuwo pa thenje pale?”
Ndipo wadanyan'gana adawana cimwala cire cikhadagwinyiridwa pa mbali; pakuti cikhali cikulu.
Adapita mtenje wadawona mulumbwana akhadakhala mbali ya ku boko ladidi, akhadabvala cakubvala cicena. Azimai wale adadzidzimuka.
Ndipo mulumbwana ule adawauza kuti, “Lekani kudzidzimuka. Muli kufuna Jezu wa ku Nazalee, omwe akhadakhomeredwa pa mtanda ule. Wamuka, ali lini muno. Onani, pambuto pomwe akhadamuikha mphapa.
Tsono imwe ndokoni mukauze wakupfundzira wace na Pedru, kuti:‘Iye watsogola kale kuyenda ku Galileya. Mun'kamuwona kumweko, ninga momwe adakuuzirani.’”
Iwo wadacoka mwa kakulumize wacithawa kuthenjeko, thangwe la kuti wadabva mantha, wacimbatetemera. Ndipo thangwe ra manthayo walibe kuuza munthu ali-yentse.
[Jezu pomwe adamuka kwa wakufa, macibese ntsiku ya mdzinga ya Majuda, pakuyamba adawonekera kwa Maliya wa ku Magadala, omwe adam'cosa mizimu yakuipa minomwe ule.
Maliyayo adayenda kukauza omwe akhambakhala na Jezu wale. Iwo akhada sunama ndipo akhambalira.
Napo adabva kuti Jezu ana moyo, ndipo Maliya akhadamuwona, iwo alibe kubvuma.
Patsogolo pace Jezu, adawonekera na mawonekedwe yanango, kwa wakupfundzira wace awiri, pomwe iwo akhali pakati pa ulendo.
Wakupfundzirawo adabwerera kukauza andzawo, tsono iwo alibe kubvuma.
Pakumalizira Jezu adawonekera kwa wakupfundzira khumi na m'bodzi wale akhambadya. Adawatsimula thangwe ra kusaya kubvuma na kuwuma mtima kwawo, nakuti akhabvuma lini bzomwe akhalewa andzawo omwe akhadamuwona Iye kuti wamuka kwa wakufa.
Ndipo adawauza kuti, “Ndokoni pa dziko lentse lapantsi, mukafokotozere wanthu wentse Mafala Yabwino.
Omwe an'bvuma acibatizidwa, an'dzapulumuka, tsono omwe an'bvuma lini, an'dzapasidwa nyathwa.
Wakukhulupirika adzacita bzizindikiro ibzi: an'dzacosa mizimu yakuipa na dzina langu, an'dzalewa bzirewedwe bzacirendo,
ndipo an'dzaphata nyoka ayai kumwa bzakumwa bzakupha, an'dzacitiwa lini kuipa. andzaikha manja pa wakudwala an'dzalimba.”
Pomwe adandomala kulewa nawo mbuya Jezu, adatengedwa kuyenda Kudzulu, acikhala ku boko ladidi la Mulungu.
Ndipo wakupfundzira wale adayenda acifokotoza mafala yabwino kwentse-kwentse. Mbuya akhaphata basa pabodzi nawo, ndipo akhambatsimikiza mafalayo na bzizindikiro bzomwe wakhacita.]
Wanthu azinji akhafuna kulewa bzinthu bzomwe bzidacitika pakati pathu,
ninga momwe iwo adatinembera bzomwe iwo adawona na maso, kuyambira pakutoma, omwe adadzakhala atumiki wa mafala.
Na inembo ndidawona kuti bzikhali bwino kuti ndikunemberenimbo, imwe wakulemekezeka Atiyofu, ninga momwe mukhadandiuzira kale bzentse mwabwino pakutoma,
kuti mudziwisise cadidi ca mafala yomwe mukhadauzidwa kale.
Pomwe Erodi akhali mambo wa kuJudeya, pakhana baba wa ntsembe m'bodzi, dzina lace Zakaliya. Iye akhali wa dzindza la Abiya, ndipo mkazace akhali Zabere, dzindza la Alau.
Mwamuna na mkazi akhali wakulungama kuna Mulungu. Akhateweza bwino mitemo na bzakutonga bzentse bza Mbuya.
Tsono akhalibe wana thangwe Zabere akhabereka lini. Ndipo awiriwo wentse akhadakalamba.
Ntsiku inango, Zakaliya akhali mnyumba ya Mulungu, acimbacita basa lace la ubaba bwa ntsembe thangwe likhali pfoti la dzindza lace.
Nakuti ukhali msambo wa azibaba wa ntsembe kumbacita pfoti-pfoti la kutentha ntsembe mNyumba ya Mbuya.
Wanthu wentse akhapemba kunja panthawe yakutentha ntsembe yakununcira.
Ndipo kabodzi na kabodzi adawoneka anjo m'bodzi wa Mulungu aciima kuboko lace ladidi pamphatso ya ntsembe yakununcirayo.
Pomwe Zakaliya adawona anjoyo, iye adadzidzimuka acibva mantha.
Tsono anjoyo adamuuza kuti: Zakaliya! Leka kubva mantha. Mkumbiro wako wabveka. Mkazako Zabere an'dzakubalira mwana wa mwamuna. Un'dzamupasa dzina lakuti Juwau.
Iwepo un'dzakomedwa ucikondwa na kubadwa kwace, ndipo wanthu azinji an'dzakomedwambo.
Iye an'dzakhala mkulu pamaso paMbuya. Iye an'dzamwa lini vinyu ayai cakumwa cinango cakuledzeresa. Pomwe iye akadzabadwa an'dzakhala wakudzazidwa kale na Mzimu Wakucena.
Iye an'dzabweresa pomwe wanthu wa kuIjirayeri kuna Mbuya Mulungu wawo.
Iye an'dzabakapita mumzimu na mpambvu ninga mpolofeta Eriya, kuti adzasandulize mitima ya azibaba kuti adzayanjane pomwe na wana wawo, na kudzapfundzisa anyakupanduka kuti adzafambe munjira yakulungama. Na tenepo an'dzakondzerera wanthu kuna Mbuya.
Ndipo Zakaliya adam'bvundza anjo ule aciti: “Ningadziwe tani bzimwebzi? Thangwe ine-pano ndine nkhalamba ndipo mkazangu ana magole mazinji.”
Anjoyo adamutawira aciti: Ine-pano ndine Kabiriyeri. Nimbakhala pabodzi na Mulungu. Ndatumidwa kuti ndidzakuuze mafala yabwinoya.
Ndipo un'dzakhala bewewe, un'dzalewa-lewa lini pomwe mpaka pantsiku yomwe bzin'dzacitika bzimwebzi thangwe ulibe kubvuma mafala yanguya yomwe yan'dzatewezeka kutsogoloko.
Wanthu akhamudikhira Zakaliyayo acidabwa thangwe iye adacedwa mnyumba mwa Mulungumo.
Pomwe iye adabula mnyumbamo akhalewa-lewa lini ndipo wanthu adadziwisisa kuti iye adawona cinthu cakudabwisa. Iye akhalewa-lewa na manja basi thangwe akhadasanduka bewewe.
Pomwe ntsiku zace za basa zidamala, iye adabwerera kumui.
Pakupita ntsiku zimwezo, mkazace Zabere adatenga mimba, ndipo adabisala mpaka minyezi mixanu, acimbalewa kuti:
“Ibzi ndibzo Mbuya wandicitira, tsapano palibe cinthu comwe cindipasa manyazi kuna wanthu.”
Ndipo mwezi wacitanthatu wace, adatumidwa anjo Kabiriyeri kumzinda wa Nazalee dziko la Galileya.
Kumweko kukhana dende lomwe likhadabvundziridwa na mwamuna dzina lace Zuze wa dzindza la Davide. Dzina lace akhali Maliya.
Pomwe adafika pana Maliyapo adalewa kuti: “Kondwa ndiwe, wankhombo. Mbuya ana iwepo!”
Maliya adaneseka kwene-kwene na mafalayo. Ndipo adakumbukira mumtima mwace mamukoyo.
Anjo ule adapitiriza kulewa aciti: Maliya! Leka kubva mantha! Iwepo wasimbidwa na Mulungu.
Un'dzatenga mimba ucidzabala mwana omwe un'dzam'cemera kuti Jezu.
Iye an'dzakhala mkulu acidzacemeredwa Mwana wa Iye Wakudzulu. Ndipo Mbuya Mulungu an'dzam'pasa umambo bwa babace Davide.
An'dzatonga na kuyenderera azukulu wa Jakobi. Umambo bwace bun'dzamala lini.
Maliya adabvundza anjoyo aciti: “Kodi bzingacitike tani terepoyo? Nakuti ine-pano ndikanati kuphatidwa na mwamuna.”
Ndipo anjo ule adamutawira aciti: Mzimu Wakucena un'dzakubulukira. Ndipo mphambvu za Iye Wakudzulu zin'dzakugwanankhira ninga mtambo. Na tenepo mwana omwe an'dzabadwayo an'dzacemeredwa Mwana wa Mulungu.
Na m'bale wakombo Zabere ana mimba ya minyezi mitanthatu uko iye ni nkhalamba, napo wanthu akhalewa kuti iye ni ngomwa.
Nakuti palibe comwe cingatazike kuna Mulungu.
Maliya adati: “Ndiri pano ine nyabasa wanu Mbuya. Mbabzicitike ninga momwe mwaleweramo.” Ndipo anjo ule adayenda.
Pantsiku zimwezo, Maliya adayenda na kamkulumize kumui omwe ukhali mmapiri ya mzinda wa Juda.
Ndipo adafika pamui paZakaliya adamusana na Zabere.
Pomwe Zabere adabva mamuko ya Maliya, mwana omwe akhali mmimba mwaceyo adapfukunyuka. Zabere adagwaniridwa na Mzimu Wakucena
acilewa na kukuwa aciti: Wakusimbidwa ndiwe kuposa akazi wentse! Wakusimbidwa pomwe ni mwana omwe un'dzabalayo!
Kodi ine-pano ndine yani kuti mai wa Mbuya abwere kudzandiwonambo?
Pomwe ndabva mamuko yakoya, mwana omwe ali mmimba mwangumuyu wapfukunyuka na kukondwa.
Wakusimbidwa ngule omwe adabvuma kuti bzentse bzomwe Mbuya adalewa bzin'dzacitika.
Ndipo Maliya adalewa kuti: Mtima wangu uli kutumbiza Mbuya
ucikondwera Mulungu Mpulumusi wangu.
Thangwe iye adandibvera ntsisi na kubzicesva kwangu ine nyabasa wace! Kuyambira lero mpaka kutsogolo wanthu wentse an'dzandicemera wakusimbidwa.
Thangwe Iye Nyamphambvu wandicitira bzinthu bzikulu kwene-kwene! Na tenepo dzina lace ndakucena.
Ntsisi zace n'zakuyenderera kuna madzindza yentse yomwe yambamulemekeza.
Iye adaimisa boko lace la mphambvu, acithotha wanthu wakusamwa mmitima mwawo.
Adagwesa atongi mmipando yawo acikwizika wakubzicesva.
Adapasa bzinthu bzabwino anyanjala, acithotha anyakudala cimanja-manja.
Iye adakumbuka ntsisi zace acithandiza Ijirayeri, nyabasa wace,
ninga momwe adauzira azibabathu Abramu na azukulu wace wentse na kuyenderera.
Maliya adakhala naye minyezi mitatu, ndipo adabwerera kumui.
Pomwe zidakwana ntsiku, Zabere adabala mwana wa mwamuna.
Wanthu wa pafupi na abale wace adakondwa pomwe adabva kuti Mbuya adamubvera ntsisi.
Pomwe zidapita ntsiku zisere, wanthu adabwera kumsinda wakucosa mcikuta, ndipo iwo akhafuna kum'pasa dzina la babace, Zakaliya.
Tsono mai wace adatawira aciti: “Ne-ne-ne, bzingacitike lini na pang'onopo. Maka Juwau.”
Ndipo iwo adamuuza kuti: “Palibe munthu kudzindza lako omwe ana dzina limweri.”
Na tenepo iwo adabvundza na manja babace kuti iye akhafuna kum'pasa dzina lanyi.
Ndipo iye adakumbira katabwa kuti anembe. Ndipo adanemba kuti: “Dzina lace ni Juwau.” Na tenepo wanthu wentse adadabwa.
Panthawe yomweyo, mulomo wace udafunguka na lirime lace licitsudzuka. Ndipo iye adayamba kusimba Mulungu.
Na tenepo wanthu wentse wa pafupi wace adabva mantha. Ndipo nkhaniyo idabveka kumii yentse ya kumapiri ya kuJudeya.
Wanthu wentse omwe akhaibva akhanyamala nayo, acimbalewa kuti: “Kodi mwana omweyu an'dzakhala yani?” N'cadidi kuti boko la Mulungu likhana iye.
Ndipo babace Zakaliya adagwaniridwa na Mzimu Wakucena acikuza Mbuya aciti:
Wakusimbidwa ndiye Mbuya Mulungu wa kuIjirayeri, thangwe iye adabwera kudzawona wanthu wace aciwapulumusa.
Iye watipasa mpulumusi mkulu kudzindza la nyabasa wace Davide,
ninga momwe iye adafotokozera kale-kale na mulomo wa apolofeta wace wakucena.
Kuti adzatipulumuse kuna anyamadulanthaka na kuna anyakutinyosa.
Kuti abvere ntsisi azibabathu, kuti akumbuke pomwe cipangano cace cakucena,
na kulumbira komwe adacita kuna babathu Abramu.
Kuti iye atipulumuse mmanja mwa anyamadulanthaka wathu, kuti timuphatire basa na kusaya mantha ntsiku zentse za moyo wathu,
wakucena na kulungama kuna iye.
Na iwe kamwanawe, un'dzacemeredwa mpolofeta wa Iye Wakudzulu. Nakuti un'dzabakapita kutsogolo kwa Mbuya kuti ukamukondzere njira zace.
Kuti akadziwise wanthu wace cipulumuso pakulekeredwa bzakuipa bzawo.
Na ntsisi za Mulungu wathu, omwe adadzatiwona kucokera kumabva dzuwa;
kuti abvunike wale omwe ali mumdima na wale omwe ali pafupi na impfa; kuti adzatitsogolere munjira ya mtendere.
Ndipo mwanayo akhakula acilimbika mumzimu. Iye adakakhala mudambo mpaka ntsiku yomwe adakawonekera kuIjirayeri.
Panthawe yomweyo Seza Agustu adapereka mtemo wakuti pacitike kanembera.
Ndipo kanemberayo adacitika pomwe Kerino akhali mtongi wa kuSiriya.
Wanthu wentse adayenda kukabzinembesa kuzinda wawo omwe adabadwa.
Ndipo Zuze adacokambo kumzinda wa Nazalee, cigawo ca Galileya, acikwira kumzinda wa Belee, cigawo ca Judeya, nakuti ukhali mzinda wa mdzindza wace Davide
kuti akanembedwe pabodzi na Maliya omwe akhadamubvundzira ndipo iye akhana mimba kale.
Pomwe iwo akhali komweko, zidakwana ntsiku zace kuti abale.
Ndipo adabala mwana wakuyamba, adamuvunyizira panguwo, acimugonesa mthanga mwa bzifuwo thangwe mnyumba mwa alendo mukhalibe mbuto.
Ndipo kumphimpha inango kukhana amakabusa akhadyesa bzifuwo usiku.
Ndipo adawoneka anjo m'bodzi wa Mbuya, ceza ca Mbuya cidawatoya. Na tenepo iwo adabva mantha kwene-kwene.
Tsono anjoyo adawauza kuti: “Lekani mantha! Ndadzakuuzani nkhani yabwino yakukomera wanthu wentse.
Thangwe lero lino kumzinda wa Davide kwabadwa mpulumusi omwe ni Mbuya Krixtu.
Mun'kamuzindikira tenepayu: mun'kawona mwana adavunyizira panguwo adagonesa mthanga mwa bzifuwo.
Panthawe ibodzi-bodziyo padawoneka mthithi wa wanthu wakudzulu akhadaima na anjoyo acimbatumbiza Mulungu, aciti:
Mbiri kuna Mulungu wakudzulu! Mtendere pantsi kuna wanthu wankhombo
Pomwe anjo wale adabwerera kudzulu amakabusawo adapangana aciti: “Mbatiyendeni kuBeleeko tikawone ninga momwe watiuzira Mbuyamu.”
Ndipo iwo adayenda na kamkulumize, acikamuwona Maliya na Zuze, na mwanayo adagonesa mthangamo.
Pomwe adamuwona adayamba kuwuza wanthu ninga momwe adauzidwira bza mwanayo.
Ndipo wanthu wentse adadabwa na nkhani ya amakabusawo.
Tsono Maliya adanyamala nabzo bzentsenebzo, acimbabzikumbukira mumtima mwace.
Ndipo amakabusa wale adabwerera, acimbakuza na kupasa mbiri Mulungu pabzentse bzomwe adabva na kubziwona ninga momwe akhadauzidwira.
Pomwe mwanayo adapfitsa ntsiku zisere, adacita msinda wakucosa mcikuta, acimupasa dzina kuti ni Jezu lomwe anjo akhadam'pasa kale pomwe mamace akhanati kutenga mimba.
Panthawe ya msinda wawo wakutsukidwe ninga momwe ukhalewera mtemo wa Mozeji, azibaba wa Jezu adayenda naye kuJeruzalema kuti akamupereke kuna Mbuya,
(ninga momwe udanembedwa mtemo wa Mbuya kuti: “mwana wakuyamba kubadwa wacimuna bzin'funika kuti adzaperekedwe kuna Mbuya.)
acipereka pomwe ntsembe ninga momwe ukhalewera mtemo wa Mbuya kuti: “njiwa ziwiri ayai nkhangaiwa ziwiri.”
Akhalipo munthu m'bodzi kuJeruzalema, dzina lace Simiyau omwe akhali wakulungama na wakulemekeza kuna Mulungu. Iye akhadikhira Mulungu adzapepese Ijirayeri. Ndipo Mzimu Wakucena ukhana iye.
Mzimu Wakucenayo ukhamudziwisa kuti an'dzafa lini acisaya kudzawona Krixtu wa Mbuya.
Mzimu udamuyendesa kunyumba ya Mulungu. Pomwe adabwera azibaba wa Jezu kudzacita msindayo
ndipo Simiyauyo adamutesa mmanja acitenda Mulungu aciti:
“Mbuya, tsapano mulekeni nyabasa wanu ayende na ufulu ninga momwe limbalewera fala lanu!
Nakuti ndaciwona kale cipulumuso canu na maso yangu,
comwe imwe mudatumiza kumadzindza yentse ya pantsi.
Ni ceza kuna wanthu wakunja, mbiri kuna wanthu wanu wa kuIjirayeri.
Ndipo azibabace adadabwa na bzomwe bzikhalewedwa kwa mwanayo.
Pamwepo Simiyau adawasimba aciuuza Maliya mamace kuti: “Mwanayo an'dzagwesa ndipo acidzamusa pomwe wanthu azinji wa kuIjirayeri. An'dzakhala cizindikiro cakuti wanthu azinji an'dzalewana naco kuipa.
Na tenepo ndzeru za wanthu azinji zin'dzazimbuka padeca ndipo acidzaphayambo pomwe mtima wako ninga cisenga.
Akhalipombo mpolofeta wacikazi m'bodzi nkhalamba, dzina lace Yana, mwana wa Fanwere wa dzindza la Aseri. Iye akhadalowodwa acikhala magole manomwe yokha na bayace kucokera paudende bwace, ndipo akhali mamsiwa mpaka kupfitsa magole makumi masere na manai.
Ndipo iye akhacoka lini mnyumba ya Mulungu, acimbabzimana kudya na kumbacita mikumbiro nthawe zentse.
Panthawe yomweyo adafenderambo pamwepo acitenda Mulungu acilewa bza mwanayo kuna wentse omwe akhakhulupirira kudzawona ufulu bwa Jeruzalema.
Pomwe adakamala kucita bzentse bzomwe bzikhalewa mtemo wa Mbuya, iwo adabwerera kumui kumzinda wa Nazalee cigawo ca Galileya.
Ndipo mulumbwanayo akhakula acilimbika, acikhala na ndzeru ndipo Mulungu akhamusimba.
Ndipo azibabace akhambayenda kuJeruzalema magole yentse kucikondweso ca Paxikwa.
Pomwe iye akhana magole khumi na mawiri, adayendambo nawo kuJeruzalemako ninga momwe ukhali msambo wa cikondwesoco.
Pomwe cidamala cikondwesoco, iwo adabwerera kumui. Tsono mwanawo Jezu adasala kuJeruzalema. Ndipo iwo alibe kudziwa kuti iye wasala.
Iwo akhakumbuka kuti ali kubwera mmambuyo na andzace, ndipo adafamba ntsiku yentse. Adamunyang'ana kuna azibaba winango na anantsi,
tsono adamusaya, ndipo adabwerera pomwe kuJeruzalema.
Pomwe zidapita ntsiku zitatu, iwo adakam'bulukira mnyumba ya Mulungu. Iye akhadakhala pana apfundzisi wa mtemo acimbawatetekera na kuwabvundza.
Wanthu wentse omwe akhamubva akhadabwa na matawiriro yace na ndzeru zace.
Pomwe adamuwona, adasusumwa naye. Ndipo mamace adamubvundza kuti: “Nandi mwanangu, thangwe ranyi wacita tenepayu? Ine-pano na babakoyu tikhana thupo ndipo tikhakunyang'ana kwene-kwene!”
Ndipo iye adawatawira kuti: “Thangwe ranyi mukhandinyang'ana? Kodi mun'dziwa lini kuti bzin'funika kuti ndikhale mnyumba mwa Babangu?”
Tsono iwo alibe kubvesesa bzomwe adawauzabzo.
Pamwepo adapolika nawo kuNazalee. Ndipo iye akhambawabvera. Tsono mamace akhabzikoya bzentsenebzo mumtima.
Ndipo Jezu akhakula, acikhala na ndzeru na nkhombo kuna Mulungu na wanthu.
Pakupita magole khumi na maxanu ya mambo mkulu Tiberiyo, Pontsiyo Pirato akhali mtongi wa kuJudeya. Erodi akhali mtongi mkulu wa kuGalileya ndipo m'bale wacembo Firipi akhali mtongi mkulu wa kuItuleya na kuTalakoniti. Ndipo Lizanya akhali mtongimbo mkulu wa kuAbilenya.
Yanasi na Khefasi akhali akulu-akulumbo wa azibaba wa ntsembe. Panthawe imweyo, Mulungu adalelewa na Juwau, mwana wa Zakaliya mudambo.
Ndipo Juwau adayenda kukapaliza batizo lakuti akhumbule bzakuipa bzawo kumadziko yomwe yakhali m'phepete mwa m'kulo wa Jordau,
ninga momwe lidanembera bukhu la m'polofeta Zaiya liciti: “Fala liri kulewa kuti kondzani njira ya Mbuya, fungulani miseu ya kulungama”.
Bzigwa bzentse bzindzakhala na tumitunthu. Mapiri na tumapiri bzindzayalazidwa. Njira zentse zakugonyoka zindzalungamizidwa. Na zentse za mapoli-kata zin'dzayalasidwa.
Wanthu wentse an'dzawona mpulumusi wa Mulungu.
Ndipo Juwau akhawauza wanthu wale omwe akhafuna kubatizidwa aciti: Nandi wana wa nyokamwe! Kodi mbani wakuuzani kuti muthawe nyathuwa yomwe iri kubwerayo?
Citani bzinthu kuti bzilatize kuti mwaleka bzakuipa bzanu cadidi! Lekani kunamizana kuti ndimwe wana wa Abramuau. Tsono ine ndiri kukuwuzani kuti Mulungu angasanduse minyalayi kuti ikhale wana wa Abramu.
Nakuti mbadzo idakondzekera kale kuti igwate mizi ya miti, thangwe muti uli wentse omwe un'bala lini bzisapo bzabwino, un'dzagwatidwa uciyeseredwa pamoto.
Ndipo wanthu azinji akham'bvundza aciti: “Kodi tsono ticite tani?”
Ndipo iye adawatawira aciti: “Ule omwe ana bzakubvala bziwiri mbaapasembo cibodzi omwe alibe, na ule omwe ana cakudya mbaacitembo bzibodzi-bodzibzo.”
Adabwerambo anyakupimisa mtsonkho kuti adzabatizidwembo, ndipo iwo adam'bvundza kuti: “Misiri, kodi ife-panombo tin'cite tani?”
Iye adawatawira aciti: “Lekani kupimisa bzizinji kuposa bzomwe mwauzidwa.”
Na acikunda adam'bvundzambo kuti: “Kodi ife-panombo ticite tani?” Iye adawatawira aciti: “Lekani kutengera bzinthu wanthu na mpembe, ayai kuwanamizira mulandu. Kondwani na kobiri zomwe mumtambira pamwezi.”
Tsono wanthu akhana cikhulupiro cikulu ndipo akhakumbuka kuti Juwauyo akhali Krixtu.
Ndipo Juwau adawatawira wentse aciti: N'cadidi kuti ine-pano ndiri kukubatizani na madzi. Tsono, ali kubwera mkulu kuposa ine-pano, omwe ndin'kwanisa lini kutsudzula nthambo za xango zace, omweyo andzakubatizani na Mzimu wa Kucena na moto.”
Iye ana cisero m'manja kuti awungule mapira na mungu. Mapira andzakaikha m'gwanga ndipo acikatentha mungu na moto wa kusaya kuthima.
Ndipo iye adapalizira wanthu fala la Mulungu na njira zakusiyana-siyana.
Na tenepo iye adatsimula Erodi mtongi mkulu, thangwe ra kutenga Erodiya, mkazi wa m'bale wace, na bzinthu bzinango bzakuipa bzomwe Erodiyo adacita.
Ndipo adaphonyeratu kwene-kwene pakupindza Juwau mkaoko.
Wanthu wentse akhabatizidwa, ndipo Jezu adabatizidwambo. Pomwe iye akhapemba, kudzulu kudafunguka.
Na tenepo Mzimu Wakucena udabuluka ninga nkhangaiwa. Ndipo fala lidabveka kudzulu liciti: “Iwepo ndiwe Mwanangu wapamtima. Ndimbakomedwa nawe kwene-kwene.”
Akhadziwika kuti akhali mwana wa Zuze, Eri,
Matati, Levi, Mereki, Janaya, Zuze,
Matatiasi, Amosi, Naumi, Esiri, Nagai,
Maati, Matatiasi, Simei, Zuzeki, Jodaa,
Juwana, Leza, Zolobaberi, Salatiyeri, Neri,
Meleki, Adi, Kozami, Erimadami, Eri,
Joxuwa, Eriyezeri, Jolimi, Matati, Levi,
Simioni, Juda, Zuze, Jonami, Eriyakimi,
Mereya, Minani, Matati, Natani, Davide,
Jesi, Obedi, Bwazi, Sala, Nasomi,
Aminadabi, Dimimi, Alini, Ijiromi, Perezi, Juda,
Jakobi, Izaki, Abramu, Tale, Nakoli,
Saluki, Lagau, Faleki, Ibero, Sala,
Kainani, Alufaxadi, Semi, Nowe, Lameki
Matusala, Inoki, Jaledi, Malalero, Kainani,
Inosi, Seti, Adamu. Ndipo Adamu akhali mwana wa Mulungu.
Pomwe Jezu adabwerera kucokera kumkulo wa Jordau, Iye akhadadzala na Mzimu Wakucena, ndipo udamutsogolera aciyenda kudambo
komwe iye adayezeredwa na dyabu, ntsiku makumi manai. Ndipo ntsiku zomwezo iye alibe kudya cinthu. Pomwe zidamala, iye adabva njala.
Dyabu adamwuza aciti: “Penu iwepo ndiwe mwana wa Mulungu, uza mwalayu kuti usanduke mkate.”
Tsono Jezu adamutawira aciti: “Bzidanembedwa kuti: Munthu ambacira lini na kudya mkate okha basi, maka na fala la Mulungu.”
Ndipo dyabu adamutenga acikwira naye paphiri, acimulatiza kabodzi na kabodzi madziko yentse ya pantsi.
Na tenepo dyabuyo adamuuza kuti: “Ndin'kupasa umambo na mbiri yentse nakuti bzentsebzi mpsangu ndidapasidwa. Ine-pano ningapasembo omwe ndin'funa.
Iwepo ukandipemba, bzentsenebzi bzindzakhala bzako.”
Tsono Jezu adamutawira kuti: “Bzidanembedwa kuti undzatumbize Mbuya Mulungu wako basi. Ndipo ucidzaphatira basa iye yekha.”
Ndipo adamutenga pomwe aciyenda naye kuJeruzalema, acikwira naye pa pantsonga ya Nyumba ya Mulungu acimuuza kuti: “Penu ndiwe Mwana wa Mulungu, bzithuse pantsi.
Thangwe bzidanembedwa kuti: “Mulungu an'dzakutumiza anjo zace kuti zidzakukhocherere.”
Izo zindzakuyakha kuti udzasaye kuchoka minyendo ukadzagwera pa pamwala.”
Ndipo Jezu adamutawira aciti: “Leka kuyezera Mbuya Mulungu wako.”
Pomwe dyabuyo adamala kumuyezera na njira zentse, iye adacoka pang'ono.
Jezu adabwerera kuGalileya na mphambvu ya Mzimu. Ndipo mbiri yace idabveka kumii yentse ya mphimpha yomweire.
Iye akhapfundzisa mnyumba zakupembera ndipo wanthu wentse akhambamutenda.
Pomwe adabwerera kuNazaree komwe iye adakulira, iye adayenda kunyumba ya kupembera pa pasabudu ninga ukhali msambo wace. Ndipo iye adalamuka kuti awerenge.
Na tenepo adamupasa bukhu la mpolofeta Zaiya. Ndipo iye adafununkhula pa pambuto pomwe pakhadanemba tenepayu:
Mzimu wa Mbuya una ine. Ndipo iye adandidzoza kuti ndikapalizire anyakusauka. Adandituma kuti ndikatsudzule anyakumangidwa na kudzapenyesa azimola, na kudzapasa mtendere anyakupondereredwa,
na kudzalewa nthawe yomwe Mbuya adzapulumusa wanthu wace.
Ndipo iye adafunga bukhulo aciripereka kuna nthena ya nyumba ya kupembera, acikakhala. Ndipo wanthu wentse omwe akhali m'nyumba ya kupemberamo adamubzokola.
Ndipo Jezu adawauza kuti: “Bzakunembedwa bzomwe mwamala kubvabzi, bzatewezeka lero-lino.”
Wanthu wentse akhamucitira umboni ndipo acikomedwa pomwe na mafala yomwe iye akhalewayo acimbabvundzana kuti: “Kodi ngumweyu lini mwana wa Zuze?”
Tsono adawatawira kuti: “N'cadidi kuti imwepo mun'dzandiwuza mwani ule wa kuti: 'Mulapi, bzilape wekha. Citambo kudziko kwako kuno bzentse bzomwe tidabva kuti udacita kuKafarnau.'”
Iye adawawuza pomwe kuti: “Ndirikukuwuzani bzacadidi kuti palibe mpolofeta omwe ambatambiridwa bwino kudziko lace.
Ndiri kukuuzani pomwe bzacadidi kuti panthawe ya mpolofeta Eriya, kuIjirayeri kukhana amamsiwa azinji ndipo kudapita magole matatu na minyezi mitanthatu mbvula iribe kubvumba, kuciwoneka njala ikulu kwene-kwene.
Na tenepo Eriya alibe kutumidwa kuna amamsiwa wentse, maka kuna mamsiwa m'bodzi yekha omwe akhakhala kuSerepita, pafupi na Sidonya.
Panthawe ya mpolofeta Erizeu, kuIjirayeriko kukhana wanthumbo azinji anyamapere. Tsono palibe m'bodzi wawo omwe adalapidwa, maka Namani yekha wa kuSiriya.”
Pomwe wanthu wentse omwe akhali m'nyumba ya kupemberamo, adabva mafala yomweyo, adakalipa.
Ndipo iwo adamuthotha mumzindamo, mpaka pantsonga ya phiri lomwe mzindayo ukadakonzedwa kuti akamugwinyire kuphompho.
Tsono iye adapsola na pakati pawo aciyenda.
Ndipo iye adabuluka kuKafarnau, kumzinda wa Galileya, acimbawapfundzisa pasabudu.
Wanthu wentse akhadabwa na mapfundzisidwe yace thangwe mafala yace yakhana mphambvu.
Mnyumba ya kupemberamo mukhana munthu m'bodzi omwe akhana Ciwanda. Ndipo iye adabvundza acikuwa aciti:
“Nandi Jezu wa kuNazaree! Kodi takucita ciyani ife-pano? Kodi wabwera kudzatipha? Thangwe ine ndin'kudziwa kale kuti ndiwe Wakucena wa Mulungu.”
Pamwepo Jezu adacikalipira aciti: “Nyamala! Coka mu munthuyu.” Ndipo ciwandaco cidamugwesera pantsi pomwe pakhana wanthu azinji. Ndipo ico ciribe kumucita kuipa.
Wanthu wentse adadabwa nabzo, acimbabvundzana kuti: “Kodi bzomwebzi bziri kulewa ciani? Iye ali kutonga na bziwanda kubodzi, ndipo iyo icimubvera.”
Ndipo mbiri yace idabveka kumphimpha zomwezire zentse.
Jezu adacoka mnyumba ya kupembera, adayenda kumui kwa Simau Pedru. Nakuti mibzala wa Simauyo akhadafesuka. Iwo adakumbira Jezu kuti amuthandize.
Ndipo iye adakotama pakhana mtendapo, acimulimbisa matendayo. Na tenepo iyo yadapola. Kucokera pamwepo iye adamuka aciyamba kutanaira.
Pomwe kukhadoka, wanthu akhabweresa atenda azinji omwe akhana matenda yakusiyana-siyana. Ndipo iye akhawasanjika manja wentse, acimbawalimbisa.
Na winangombo pomwe akhagwa bziwanda, bzicimbakuwa kuti: “Iwepo ndiwe Mwana wa Mulungu.” Tsono iye, akhabzinyamaliza kuti bzireke kulewa-lewa, thangwe bzikhadziwa kuti iye akhali Krixtu.
Pomwe kudacena, iye adayenda kudambo. Tsono wanthu akhamunyang'ana ndipo iwo adayenda kukhana iyeko. Iwo akhamungingimira kuti aleke kuwasiya.
Tsono iye adawauza kuti: “Bzin'funika kuti ndikapalizirembo mizinda inango nkhani yabwino ya Umambo bwa Mulungubu. Nakuti ndidatumidwira bzomwebzo.
Iye akhapaliza mnyumba zakupembera za kuJudeya.
Pomwe Jezu akhali pathawale la Jenezaleti wanthu azinji akhamupsindiza kuti abve fala la Mulungu.
Pamwepo iye adaona miyadiya miwiri yomwe ikhali m'phepete mwa madzi. Ndipo akhombwe akhadabuluka acimbatsuka bwazi bwao.
Ndipo iye adapakira m'mwadiya wa Simau, acikumbira kuti amugwinyire panyanza pang'ono. Ndipo iye adakhala aciyamba kuwapfundzisa.
Pomwe adamala kuwapfunzisako, iye adauza Simau kuti: “ Kathuse bwazi pa panyanza pale kuti ukamphe ntsomba.
Tsono Simau adamutawira aciti: “Misiri, ife-pano kuphata basa usiku bwentse, tsono tiribe kuphata cinthu! Nakuti ndimwepo muli kundiwuzayu, tin'kathusa.
Pomwe iwo adacita bzimwebzo, adaphata ntsomba zizinji kwene-kwene, mpaka bwazibo bukhafuna kung'ambika.
Ndipo iwo adacemera na manja andzawo omwe akhali m'mwadiya winango kuti adzawathandize. Ndipo iwo adayenda acikadzaza miyadiya miwiriyo, mpaka iyo icikufunambo kulobzika.
Pomwe Simau Pedru adawona bzimwebzire adagodama kuna Jezu aciti: “Mbuya, fundukirani pana ine-pano, thangwe ine-pano ndine nyakuphonya.
Pamwepo iye na andzacewo, adadabwa thangwe ra ntsomba zizinji zomwe adaphazo.
Bzidacitikambo bzibodzi-bodzibzo kuna Tiyago na Juwau wana wa Zebedeu anzace wa Simau. Ndipo Jezu adamuwuza Simauyo aciti: “Leka mantha, kuyambira lero ukhala khombwe wa wanthu.
Ndipo iwo adakatsamisa miyadiya yawo pamcenga, acisiya bzentse, acimutewera.
Pomwe iye akhali mumzinda ubodzi, ndipo adabwera munthu m'bodzi akhana mapere thupi lentse. Pomwe iye adaona Jezu, adabzithusa kutsogolo kwace acimudandaulira kuti: “Mbuya, penu mun'funa, mungandilimbisembo.”
Ndipo iye adamukhuia na boko aciti: “Inde, ninfuna! Limba.” Panthawe ibodzi-bodziyo mapereyo yadapola.
Iye adamuuza kuti aleke kuwuza munthu na m'bodziyo: “Maka akabzilatize kuna baba wa ntsembe, acikapereka ntsembe ya kupolesedwa kwaceko, ninga momwe Mozeji adalewera, kuti bukhale umboni bwawo.”
Natenepo mbiri yace ikhabvekera kwene-kwene. Ndipo nthithi wanthu ukhabwera kuti udzabve na kudzalapidwa matenda.
Ndipo iye akhayenda kukapemba payekha.
Ntsiku ibodzi pomwe iye akhapfundzisa, pamwepo pakhadalambo afalizeu na apfunzisi wa ntemo. Iwo akhadacokera kumii ya kuJudeya, ya kuGalileya na ya kuJeruzalema. Ndipo mphambvu za Mbuya zikhana iye kuti alape atenda.
Adabwerambo wanthu omwe akhadanyamula munthu wakulemala pa pamakhangala, iwo akhafuna kupita naye m'kati kuti akamutule pana Jezupo.
Tsono iwo adasaya pakupitira naye thangwe ra kuwanda kwa wanthu. Natenepo iwo adakwira pantsodzi acikundula uswa. Ndipo iwo adamupindza na khangala lacero, pafupi na Jezu .
Pomwe iye adaona cikhulupiro cawoco, adamuuza wakulemala ule kuti: “Munthuwe, bzakuipa bzako bzalekeredwa.”
Tsono afalizeu na apfundzisi wa ntemo adayamba kung'ung'udzika acimbati: “Kodi mbani umweyu ali kutukwana Mulunguyu? Mbani winango angalekere bzakuipa kuposa Mulungu?”
Nakuti Jezu akhadziwa kale ndzeru zawo ndipo adawauza kuti: “Thangwe ranyi muli kukumbuka bzimwebzi mmitima mwanumu?
Kodi cakupusa kulewa n'ciponi kuti bzakuipa bzako bzalekeredwa ayai kuti lamuka uyende?
Ninfuna kukulatizani mudziwe kuti Mwana wa Munthu ana mphambvu za kutonga pantsi pentse na kulekerera bzakuipa.” Ndipo iye adamuuza wakulemalayo aciti: “Lamuka, takula khangala lakoli uyende kumui.”
Panthawe ibodzi-bodziyo iye adalamuka iwo aciwona na maso, natenepo adatakula khangala lace lomwe akhadagonerayo. Adabwerera kumui acimbapasa mbiri Mulungu.
Ndipo wanthu wentse adadabwa, acipasambo mbiri Mulungu. Iwo adabva mantha kwene-kwene acimbalewa kuti: “Lero taona malengwa.”
Pomwe adamala bzimwebzo, Jezu adayenda acigumana nyakupimisa mtsonkho m'bodzi, dzina lace akhali Levi, omwe akhadakhala pambuto ya kupimira mtsonkho. Ndipo adamuwuza kuti: “Nditewere!”
Ndipo iye adalamuka acisiya bzentse, acimutewera.
Ndipo Levi adamucitira cikondweso cikulu kwene-kwene kumui kwace. Pamwepo pakhana anyakupimisa mtsonkho azinji na winangombo omwe akhadakhala nawo patsantsali la kudyera.
Ndipo afalizeu na apfundzisi wawo wa mtemo akhang'ung'udzikira ateweri wacewo, acimbati: “Thangwe ranyi muli kudya na kumwa pabodzi na anyakupima mtsonkho na anyakuphonya?”
Ndipo Jezu adawatawira aciti: “Wanthu wakulimba an'funa lini mulapi, tsono wale omwe ali kuduwala.
Ine ndiribe kubwera kudzacemera anyakulungama, tsono ndabwera kudzacemera anyakuphonya kuti akhumbule.”
Ndipo iwo adamubvundza kuti: “Thangwe ranyi ateweri wa Juwau ambabzimana cakudya kazinji, acimbapemba? Na atweri wa afalizeumbo ambacita bzibodzi-bodzibzo. Tsono wakowa thangwe ranyi ambadya na kumwa?.
Ndipo iye adawatawira aciti: “ Mungakakamiza anyakucemeredwa kumsinda wa malowozi, kuti abzimane kudya uko na namwali wa cimuna ali pamwepo?
Tsono in'dzakwana nthawe yomwe an'dzamutenga namwali wacimuna, pamwepo ndipo iwo an'dzabzimana cakudya.”
Ndipo iye adawatsikira pomwe matere aciti: “Palibe munthu omwe ambasona cigamba cipsa pa pacakubvala cakusakala, thangwe cigamba cipsaco cin'bwerera cicing'amba cakubvala cakusakalaco, nakuti cigambaco cin'bverana lini na nguwoyo.
Palibe pomwe munthu omwe ambaikha vinyu ipsa m'mabiyau ya kale-kale. Nakuti vinyuyo imphokesa mabiayau ndipo vinyu icitaika na mabiyauyo yacipsweka..
Tsono vinyu ipsa, mbaiyikhidwembo m'mabiyau mapsa,.
Palibe pomwe munthu omwe ambamwa vinyu ya kale-kale acifuna pomwe ipsa, thangwe iye anilewa kuti: “Ya kale-kale ire n'jabwino.”
Pasabudu libodzi iye akhapita na m'munda wa mapira. Ndipo ateweri wace adachola msoso acimbapukuta na manja acidya.
Tsono afalizeu winango adawabvundza kuti: “Kodi thangwe ranyi muli kucita bzinthu bzomwe bzimbaletsedwa kucita m'masabudu?
Ndipo Jezu adawatawira aciti: “Kodi mulibe kuwerenga bzomwe adacita Davide na andzace pomwe adabva njala?
Iye adapita m'nyumba ya Mulungu na andzace, acidya mikate ya kucitira ntsembe yomwe ikhafunika lini kuti iwo adye maka azibaba wa ntsembe okha”.
Iye adawauza pomwe kuti: “Mwana wa Munthu ni Mbuya wa Sabudu kubodzi.”
Pasabudu linango, Jezu adayenda mnyumba ya kupembera. M'mwemo mukhana munthu wakulemala boko la didi.
Ndipo afalizeu na apfundzisi wa mtemo akhamunyang'anisisa kuti amuwone penu iye angadamulimbisa pasabudupo, kuti awone thangwe ra kum'manga nalo mulandu.
Tsono iye akhadziwa kale ndzeru zawo. Ndipo iye adamuwuza wa kulemala boko ule kuti: “Lamuka uime pakatipa!” Na tenepo iye adalamuka aciima.
Ndipo Jezu adawabvundza kuti: “Kodi ndiciponi cinibvumizidwa kucita pasabudu: kucita cabwino ayai cakuipa? Kupulumusa munthu ayai kupha?
Ndipo iye adawanyang'anisa wanthu wentse omwe akhali pamwepo, aciuza munthu wa kulemala boko ule kuti: “Futhula boko lakoli!.” Ndipo iye adafuthula bokolo, licilinganira na lindzace.
Pamwepo iwo adakalipa kwene-kwene. Na tenepo iwo akhapangana kuti angadamucite ciani Jezuyo.
Pantsiku zimwezire Jezu adakwira m'phiri kukapemba. Iye adaphuphudza usiku bwentse acimbapemba Mulungu.
Pomwe kudacena, iye adasankhula ateweri wace khumi na awiri, aciwasapasa dzina kuti atumiki:
Simau omwe adadzamupasa dzina kuti ni Pedru, na m'bale wace Andereya, Tiyago, Juwau Firipi, Bartomeu,
Mateu, Tumee, Tiyago mwana wa Alufeu, Simau omwe akhacemeredwa Mulindiri,
Juda mwana wa Tiyago na Juda Kaliyoti omwe adadzamuphindukira.
Ndipo iye adapolika nawo kucigwa komwe kukhana ateweri wace azinji kwene-kwene. Ndipo nthithi wa wanthumbo azinji akhadacokera kuJudeya na kuJeruzalema na kumphete kwa madzi ya nyandza ya Tiru na Sidonya.
Iwo akhadabwera kuti adzamubve na kudzalapidwa matenda. Iye akhalimbisa pomwe wale omwe akhambagwa mizimu ya kusaya kudziwika.
Ndipo wanthu wentse akhafuna kumukhuya, thangwe iye akhana mphambvu. Na tenepo adawalimbisa wentse.
Ndipo iye adanyang'anisa ateweri wace, aciti: Wakusimbidwa ndimwe wakusauka, thangwe Umambo bwa Mulungu mbwanu.
Wakusimbidwa ndimwe omwe muna njala tsapano-lino, thangwe mundzakhuta. Wakusimbidwa ndimwe omwe lero muli kulira nakuti mundzaseka.
Wakusimbidwa ndimwe omwe muli kuwengedwa na wanthu, muli kupambulidwa, muli kutukwanidwa, acikucemerani madzina yakuipa na thangwe ra Mwana wa Munthu!
na tenepo dzakondweni ntsiku imweyo, mucidzasekera, thangwe mabaibai yanu kudzulu yan'dzakhala makulu kwene-kwene. Nakuti azibabawo adacitambo bzimwebzi kuna apolofeta.
Tsono tsoka kuna anyakudala, thangwe muli kutsangalaza kale.
Tsoka kuna imwe anyakudya bwino, nakuti mundzabva njala. Tsoka kuna imwe omwe muli kusekera tsapano-lino. Nakuti mundzadandaula mucilira.
Tsoka kuna wale omwe ambatumbizidwa na wanthu wentse. Nakuti azibabawo adacitambo bzimwebzo kuna apolofeta wakunama.
Ndiri kukuuzani winango omwe muli kundibvamwe kuti mucitire lufoi awengi wanu. Citani bzinthu bzabwino kuna wale omwe an'kuwengani.
Simbani wentse omwe ambakulewani kuipa. Pemberani wale omwe ambakupfudzani.
Akakumenya mbama kuphutu libodzi, muperekere pomwe linango. Akakutengera bhachi lako, muleke atenge pomwe hembe.
Pasa munthu ali wentse comwe iye ankukumbira. Penu munthu an'kutengera cinthu leka kumupsokonyola.
Citirani bzabwino andzano ninga momwe mun'funira kuti wanthu akucitirenimbo.
Penu municitira lufoi wale omwe ambakucitiranimbo okha, kodi mun'dzatambira mabaibai yanyi? Nakuti anyakuphonya ambacitira lufoi wale omwe ambawacitirambo.
Penu imwepo mumbacita bzinthu bzabwino kuna wale omwe ambakucitiranimbo bzabwino okha, kodi mun'dzatambira mabaibai yanyi? Nakuti anyakuphonya ambacitambo bzibodzi-bodzibzo.
Penu mun'kumbiza cinthu munthu omwe an'dzakubwezerani ekha, kodi mun'dzatambira mabaibai yanyi? Nakuti anyakuphonya ambakumbizambo anyakuphonya andzawo kuti adzawabwezere pomwe.
Tsono imwepo citirani lufoi awengi. Ndipo acitireni bzabwino, akumbizani bzinthu lekani kudikhira kuti akubwezereni pomwe. Nakuti mabaibai yanu yan'dzakhala makulu kwene-kwene. Ndipo mundzakhala wana wa Iye wa Kudzulu. Nakuti iye ngwabwino kuna wakusaya kutenda na anyakuipa mitima.
Khalani na ntsisi ninga Babanu ngwa ntsisimbo.
Lekani kumbatonga andzanu kuti Mulungu adzasaye kukutonganimbo. Lekani kumanga mulandu andzanu kuti Mulungu adzasaye kukumanganimbo. Khululukirani mitima andzanu kuti Mulungu adzakukhululukirenimbo.
Pasani bzinthu andzanu kuti Mulungu adzakupasenimbo na mphimo yabwino, ya kutsindira, yakudzala na mpololo, ndipo andzakupasani na mtima wentse. Nakuti mphimo yomwe mumpimira nayo andzanu ndiyo an'dzakupimiranimbo nayo.
Ndipo iye adawatsikira pomwe matere aciti: Kodi zimola angakhale langa kuna zimola mwandzace? Nenene! Nakuti wentse an'gwera m'dindi.
M'pfundzi ambadziwa lini kuposa m'pfundzisi wace.Tsono munthu ali wentse angapfundzisidwa bwino ambadzadziwambo ninga m'pfundzisi waceyo.
Kodi thangwe ranyi uli kukwanisa kuwona manthongo yomwe yali m'maso mwa mwanzako, ucisaya kubva citsetswa comwe ciri m'maso mwako?
Ungauze tani mwandzako kuti: “Bwera ndikupukuse manthongo. Kodi iwepo uli kubva lini citsetswa comwe ciri m'maso mwakomo? Mpfaka-faka! Toma kucosa citsetswa comwe ciri m'maso mwakomu kuti undzawone bwino yali m'maso mwa mwandzakomu.
Palibe muti wabwino omwe umbabala bzisapo bzakuipa. Ndipo palibe pomwe muti wakuipa omwe umbabala bzisapo bzabwino.
Na tenepo muti uli wentse umbadziwika na bzisapo bzawene. Ndipo palibe munthu omwe ambacha nkhuyu m'muti wa kalinkhato. Palibe pomwe munthu omwe ambacha masau mu mpangala.
Munthu wabwino ambalewambo bzinthu bzabwino bzomwe bziri mumtima mwace. Tsono munthu wakuipa mtima ambalewambo bzinthu bzakuipa.
Thangwe ranyi mumbandicemera “Mbuya, Mbuya,” mucisaya kucita bzomwe nimbalewa?
Munthu ule omwe anibwera kuna ine acibva mafala yangu aciteweza adalinganira na
munthu omwe adacera madindi yakuzika kwene-kwene mpaka kuphata mwala acimanga nyumba yace. Pomwe madzi yadadzala, nkulo udayerera ucigwinya nyumbayo. Ndipo iyo iribe kugwededzeka nakuti ikhadamangidwa bwino.
Tsono ule omwe ambabva mafala yangu acisaya kuyateweza, adalinganira na munthu omwe adamanga nyumba yace acisaya kuzikisa madindi. Ndipo madzi yadadzala, nkulo udayerera ucigwinya nyumbayo. Na tenepo iyo idagumuka icigweratu yentse. Pomwe iyo idagwa ikhalibe ntsandula.
Pomwe Jezu adamala kuuza wanthu bzimwebzo iye adayenda kuKafarnau.
Pakhana ntsogoleri m'bodzi wa dzana la acikunda. Ndipo iye akhana nyabasa wace omwe akhaduwala kwakuti penu-penu.
Pomwe iye adabva mbiri ya Jezu, adatumiza akulu-akulu wa ajudeu kuti akamukumbire abwere kudzamulimbisa nyabasa waceyo.
Pomwe iwo adafika kuna Jezuyo, adamukumbira na kuphata minyendo, aciti: “Iye an'themera kuti mumucitire bzimwebzi.
Nakuti iye ana lufoi kwene-kwene na wanthu wa m'dziko lathu lino. Ndipo iye watikonzera pomwe nyumba ya kupembera.”
Na tenepo Jezu adayenda nawo. Pomwe adafika pafupi na pamuipo, ntsogoleriyo adatuma axamwali wace kuti akamutambire na kukamuuza kuti: “Mbuya, lekani kubzidedemesa thangwe ine-pano ndiribe kuthemera kuti ndikucemereni mubere pantsaka pangu pano.
Na tenepo ndikhalibe kuthemera kudzakucemerani. Napo mucirewa na kuno bzomwe bzinfunikabzo nyabasa wanguyu an'limbe.
Napo ine ndine munthu omwe nimbatongedwambo na akulu wangu. Na tenepo ine ndina acikunda omwe ndiri kutongambo. Ndikauza m'bodzi kuti: “Ndoko!” Ndipo iye ambayenda. Ndikauza winango kuiti “Bwera!” Ndipo iye ambabwera. Mpaka nyabasa wangu ndikamuuza kuti, “Cita ici!” Ndipo iye ambacita.
Pomwe Jezu adabva mafala yamweyale adadabwa naye. Ndipo iye adaceuka kuna wanthu omwe akhamutewerawo aciti: “Ndiri kukuuzani kuti kucokera pham'pha na pham'pha la Jirayeri ndikanati kuwona munthu ninga omweyu.'
Pomwe wanthu akhadatumidwawo adabwerera kumui adakagumana nyabasayo walimba kale.
Pakupita ntsiku zing'ono-ng'ono, Jezu adayenda na ateweri wace kumzinda wa Naimu. Ndipo nthithi wa wanthu azinji ukhamutewerambo.
Pomwe adafika pafupi na cipata ca mzindayo ndipo adaguma wanthu omwe akhayenda kukapendesa mwana wa mansiwa omwe akhali iye yekha. Ndipo nthithi wa wanthu azinji ukhamuperekeza.
Pomwe Mbuya adawona mansiwayo adamubvera ntsisi kwene-kwene, acimuuza kuti: “Leka kulira!”
Ndipo iye adafendera pakhana baulupo, acirikhuya. Na tenepo wanthu omwe akhadanyamula adaima. Ndipo iye adalewa kuti: “Mulumbwana, lamuka! “
Pamwepo mulumbwanayo adalamuka aciyamba kulewa-lewa. Na tenepo Jezu adamupereka kuna mai wace.
Ndipo wanthu wentse adabva mantha; acimbatumbiza Mulungu, aciti: “ Mpolofeta nkulu wabwera pakati panthu pano! Mulungu wabwera kudzathandiza wanthu wace lero!”
Ndipo nkhaniyo idabveka kuJudeya kwentse, na madziko ya pafupi.
Ndipo ateweri wace Juwau adamuza bzentsenebzi.
Ndipo Juwau adacemera ateweri wace awiri, aciwatuma kuna Mbuya kuti akamubvundze kuti: “Kodi ndiwepo omwe tiri kudikhirayo? Ayai an'dzabwera pomwe winango?”
Pomwe iwo adafika kuna Jezu adalewa kuti: “Juwau M'batizi watituma kuti tidzakubvundzeni kuti, ' Ndimwepo omwe tiri kudikhirayo? Ayai an'dzabwera pomwe winango?”
Panthawe imweyo Jezu adalimbisa wanthu matenda yakusiyana-siyana. Ndipo adacosa wanthu mizimu yakuipa. Ndipo dapenyesa pomwe maso azimola azinji.
Ndipo Jezu adawatawira aciti: “Ndokoni mukamuuze Juwauyo bzentse bzomwe mwabva na kuwaona kuti: Azimola ali kuona, anyakulemala ali kufamba, anyamapere ali kupozedwa, ndipo anyakusauka ali kupalizidwa nkhani ya bwino.
Wakusimbidwa ngule omwe anisaya kuipidwa na ine.
Pomwe ateweri wa Juwau adayenda, Jezu adauwbvundza wanthu bza Juwau kuti: “Mwakaonanyi mudambo? Mtete wakuvungika na condzi?”
Kodi mudakaona ciani kumweko? Munthu wakubvala bwino? Nakuti wanthu wakubvala bwino ambatumikira m'nyumba za azimambo.
Tsono mwakawonanyi? Mpolofetapolofeta? Inde, ndiri kukuuzani kuti iye amposa mpolofeta.
Nakuti omweyu ngule omwe adanembedwa kuti: “Ndin'dzabakatsogoza mtumiki kuti adzakukondzerere njira.
Tetekerani! Juwau ni mkulu kuposa wanthu wentse wa pantsi pano.Tsono ule omwe ni ng'ono mu Umambo bwa Mulungu ni mkulu kuposa Juwauyo.”
Na tenepo pomwe wanthu na anyakupimisa m'tsonko adabva mafala ya Jezu adadziwisisa kuti njira ya Mulungu njakulungama. Nndipo tenepo iwo adabatizidwa na Juwau.
Tsono afalizeu na apfundzisi wa mtemo adalamba kubatizidwa na Juwau. Na tenepo iwo adalambambo cifundo ca Mulungu.
Ndipo Jezu adabvundza Kuti: “Kodi mtundu omweyu wa wanthu, ningaundendemeze na ciani? Iwo ali ninga ciani?
Ndipo iwo adandemera na wana ang'ono omwe ambakhala munjira acimbauza andzawo kutii: “Taimba mulumbwi, mulibe kubzina. Ndipo cimbo ca ulombo, mulibe kulira.”
Pomwe adabwera Juwau M'batizi acimbasaya kudya mkate na kumwa vinyu, imwepo mudamulewa kuti iye ana cikwangwali.
Tsono Mwana wa Munthu wabwera omwe ali kudya na kumwa, imwepo mwati: “Onani ule ni mgopola, kaswa mkombo, xamwali wa anyakupimisa m'tsonkho na anyaphonya.”
Tsono nzeru za Mulungu zimbadziwika na wana Mulungu.”
Ndipo m'falizeu mbodzi adacemera Jezu kuti akadye naye kumui kwace. Pomwe Jezu adafika kumweko adapita acikakhala patsansali la kudyera.
Ndipo mkazi mbodzi nyakuphonya wa mumzindamo, pomwe adabva kuti Jezu akhadya m'nyumba mwa m'falizeu adabwera na ntsupa ya mafuta yakununchira.
Ndipo iye adadzaima m'mbuyo mwa Jezu acimbalira. Na tenepo misozi yace ikhagogera m'minyendo mwa Jezu.Ndipo mkaziyo akhambamupukuta na tsisi lace litali na kumbamumpsompsona m'minyendo. Na tenepo. iye akhambamudzoza na mafuta ya kununchira.
Pomwe m'falizeuyo adawona bzimwebzire adakumbuka muntima mwace kuti: “Munthuyu angadakhala ambavima, iye angadadziwa kuti mkazi ali kumukhuyayu ni nyakuphonya.
Ndipo Jezu adamutawira kuti: “Simau, ndin'funa kukuuza mafala.” Ndipo iye adatawira aciti: “Lewani Misiri.”
“Akhalipo amuna awiri omwe akhana mangawa na munthu winango. Mbodzi akhanaye mangawa makuku kwene-kwene ya bzulu bzixanu bza kobiri za safuli. Mwinangoyo akhanaye mangawa pang'ono ya makumi maxanu.
Tsono pa paawiriwo pakhalibe omwe akhana kobiri za kuti amubwezere. Ndipo iye adawalekera awiriwo. Kodi nguponi pa paawiriwo an'dzamutenda kwene-kwene mwenekaciro kobiri ule.”
Ndipo Simau adatawira kuti: “Ninkumbuka kuti ngule omwe walekeredwa mangawa ya kobiri zizinji.” Pamwepo Jezu adamutawira kuti: “Walewa bwino.”
Na tenepo Jezu adaceuka kuna mkazi ule acim'bvundza Simau kuti: “Kodi uli kuwona mkaziyu? Ndapita m'nyumba mwako muno iwepo ulibe kundipasa madzi ya kusamba m'minyendo. Tsono iye, wanditotesa na misozi acindipukutiratu na tsisi race.
Iwepo ulibe kundimpsompsona, tsono ine ndandoti piteni pezi iye alibe kulekeza kundimpompsona m'minyendo.
Iwepo ulibe kundidzoza mafuta munsolomu, koma iye ndiye wandidzoza mafuta yanunchira m'minyendo mwangumu.
Na tenepo dziwa kuti, kuphonya kwace kwalekeredwa thangwe walatiza lufoi likulu. Tsono ule omwe anilekeredwa pang'ono thangwe iye ana lufoimbo pang'onombo.”
Ndipo Jezu adamuuza mkaziyo aciti: “Kuphonya kwako kwalekeredwa.”
Panthawe imweyo alendo anango winango wale akhabvundzana aciti: “Kodi omweyu mbani ali kulekera bzakuipayu?”
Na tenepo Jezu adamuuza mkaziyo kuti: “Cikhulupiro cako cakupulumusa. Ndoko na ufulu.”
Pomwe Jezu adamala, adayenda m'mizinda na m'mi acimbapaliza na kufotokoza nkhani ya bwino ya Umambo bwa Mulungu. Ndipo akhadayenda na ateri wace khumi na awiri,
na akazimbo winango omwe akhadazulidwa bziwanda na kuwalimbisa matenda. Ndipo iwo akhali Maliya omwe akhacemeredwa Madalena, omwe akhadazulidwa bziwanda bzinomwe
na Juwana mkazi wa Kuza omwe akhali m'tsogoleri wa mabasa ya Herodi, na Suzana na winangombo omwe akhamuthandiza na bzinthu bzawo.
Ndipo nthithi wa wanthu azinji kwene-kwene udakonkhana kocekera kumizinda yentse kuti udzabve Jezu. Ndipo iye adawatsikira matere aciti:
Na tenepo mulimi m'bodzi adakabzala mbeu yace. Pomwe iye akhabzalapo, mbeu inango idagwera m'phepete mwa njira. Tsono iyo idapondidwa ndipo mbalame zidadya.
Ndipo mbeu inango idagwera pamwala, idamera iciuma thangwe pakhalibe nyontho.
Inango idagwera m'minga, idamera icikula pabodzi na mingayo tsono idatutumuka.
Tsono inango idagwera pandovolo ndipo idakula icibala bzisapo madzana na madzana. Pomwe adamala kulewa iye adathumizira pomwe kulewa aciti: Ule omwe ana makutu mbaabvesese bwino!
Ndipo ateweri wace adamubvundza kuti: “Kodi matere yamweya yali kulewani?”
Ndipo Jezu adawatawira kuti: “Ndiri kukulatizani bzinthu bzakubisala bza Umambo bwa Mulungu. Tsono kuna winango ndin'dzawatsikira matere kuti akanyang'anisa adzasaye kuwona cinthu. Ndipo akadzatetekera adzasaye kubvesesa.
Kuthumbudzula kwace ni uku: Mbeu ni Fala la Mulungu.
Ire yomwe idagwera munjira ni wanthu omwe ambabva fala, tsono angawabwerera diabu ambawatengera falalo kuti asaye kubvumira acipulumusidwa.
Ndipo ire yomwe idagwera pamwala ni wanthu omwe ambabva fala aciritambira na kukondwa. Tsono iwo ambakhomekera lini. Nakuti iwo ambabvuma panthawe ing'ono-ng'ono, tsono akapumpsidwa ambataya cikhulup iro.
Ire yomwe idagwera m'minga ni wanthu omwe ambabva, tsono ambadzaleka thangwe ra kufuna bzinthu bzizinji: puleja na madyaka. Ndipo iwo ambadzakhwima lini mumzimu.
Tsono ire yomwe idagwera pamataka ya pandovolo ni wanthu omwe ana mtima wa bwino na wakulungama. Ndipo iwo akabva fala ambateweza na kulimbika. Na tenepo ambabala bzisapo bzabwino.
Palibe munthu omwe ambaphatiza m'bvuniko aciugwanankira na mkhate, ayai aciuikha pantsi patalimba. Tsono, ambauikha padzulu kuti wanthu akapita ambawone ceza.
Na tenepo palibe cinthu cakubisala comwe cingadzasaye kusokoloka. Napo cakubisidwa comwe cingadzasaye kudziwika ayai kuwoneka padeca.
Tetekerani bwino! Ule omwe ana bzinthu kale an'dzapasiwa pomwe. Tsono ule omwe alibe cinthu. Napo bzing'onong'ono bzomwe ali kuyesa kuti anabzobzo an'dzatengweredwa pomwe.
Ndipo mai wa Jezu na abale wace adabwera kuti kudzamuwona. Tsono iwo alibe kukwanisa kupita mukhana iyemo thangwe mukhadadzala wanthu. .
Ndipo wanthu adakamuuza kuti: “Mai wako na abale wako ali panjapa. Nakuti iwo an'funa kukuwona.”
Tsono iye adawatawira kuti: “Mai wangu na abale wangu ni wale omwe ambabva Fala la Mulungu aciliteweza.
Pantsiku ibodzi Jezu adapakira m'mwadiya na ateweri wace aciwauza kuti: “Mbatiendeni ng'ambu inango ya thawale ire.” Na tenepo iwo adayenda.
Pomwe akhayambukapo, iye adakhwenchedwa na tulo. Ndipo m'thawalemo mudacita conzi cikulu kwene-kwene, na tenepo mwadiyayo ukhalodzika. Pamwepo iwo akhali pa pangozi ikulu.
Ndipo ateweriwo adakam'musa aciti: “Misiri, Misiri, tiri kulobzika!” Pomwe iye adamuka adaimisa condzico na kubvunduka kwa madziko. Na tenepo condzico cidaima na bzentse bzicikhala bwino.
Ndipo iye adawabvundza aciti: “Kodi kukhulupirara kwanuko n'kuponi?” Ndipo iwo adabva mantha na kudabwa na tenepo akhambabvudzana kuti: “Kodi mbani omweyu? Iye ali kuimisa condzi na madziyu, ndipo ibzo bzicibvuma kuima.”
Ndipo iwo adayambuka thawale la Galileya acifika kumphimpha ya Jeraseno.
Pomwe iwo adatsama adagumana na munthu m'bodzi wa mundzindamo omwe akhagwa bziwanda. Ndipo iye akhambakhala pezi kuyambira kale-kale. Ndipo iye akhakhala lini m'nyumba maka m'thenje.
Pomwe iye adawona Jezu adakuwa acibzithusa m'minyendo mwace acilewa kuti “Nandi Jezu! Kodi un'funa kundicitanyi? Nakuti ndiwe Mwana wa Mulungu wa Wakudzulu.” Ndiri kukukumbira kuti uleke kundiboneresa!
Tsono Jezu akhadatonga kale kuti bziwandabzo bzicoke m'thupi mwa munthumo. Nakui ntsiku zentse iye akagwa ndipo wanthu akham'anga na manyolo bzikamugwa wanthu akhamumanga na manyolo manja na minyendo acimbamulindira. Tsono iye akhambabwedza manyoloyo acithawira m'thengo.
Jezu adam'bvundza kuti: “Kodi dzina lako ndiwe yani?” Ndipo iye adatawira kuti: “Ndine Bzulu. Nakuti iye akhagwa bziwanda bzizinji kwene-kwene.
Ndipo bziwandabzo bzidamukumbira kuti asaye kubzithothera kuCidindi.
Pafupi na pamwepo pakhana nkhumba zikhadya m'phepete mwa kaphiri. Ndipo bziwanda bzidamukumbira kuti abzirekere bzipite munkhumbamo. Ndipo Jezu adabzireka bzicipita.
Na tenepo bziwandabzo bzidacoka mu munthuyo bzikapita mu nkhumbamo. Ndipo nkhumbazo zidapolika zicikagwera m'thawale, ndipo zentse zicifa.
Pomwe amakabusa wa nkhumbazo adawona bzimwebzo, adathamanga acikawuza wanthu kumzinda na m'mii.
Ndipo wanthu azinji adakawona bzomwe bzidacitikabzo. Pomwe iwo adafika pakhana Jezupo adakawona munthu omwe akhadacosedwa bziwanda ule akhadakhala m'minyendo mwa Jezu. Ndipo adabanganuka akhadabvala pomwe. Na tenepo iwo adabva mantha.
Ndipo wanthumbo winango omwe adawona bzidacitikabzo, adawafotokozerambo ninga mowme adalimbisidwira munthu nyabziwanda ule.
Na tenepo aJerasenewo, adamuwuza kuti acoke m'mwemo thangwe iwo akhana mantha kwene-kwene. Ndipo iye adapakira mwadiya acibwerera.
Ndipo munthu omwe adazulidwa bziwanda ule adakumbira Jezu kuti ayendenayembo. Tsono Jezu adamuletsa, acimuwuza kuti:
“Bwerera! Ndoko kumui ukafotokozere andzako bzentse bzomwe Mulungu wakucitirabzi. Na tenepo iye adayenda mu mzinda acikafotokoza bzentse bzomwe bzidacitikabzo.
Pomwe Jezu adabwererapo, nthithi wa wanthu udamutambira bwino. Nakuti iwo ukhadikhira iye.
Na tenepo adabwera munthu m'bodzi dzina lace Jairosi, ntsogoleri wa nyumba yakupembera. Ndipo iye adabzithusa m'minyendo mwa Jezu. Na tenepo iye adamudandaulira kuti ayende naye kumui kwace.
Nakuti mwanace wa cikazi omwe akhali m'bodziyo yekha, wa magole khumi na mawiri akhadasala pang'ono kufa. Pomwe Jezu akhayenda wanthu azinji akhamupsindiza.
Tsono pakhana mkazimbo winango omwe akhaduwala matenda ya kumwezi, mpaka magole khumi na mawiri. Tsono palibe munthu omwe adakwanisa kumulapa.
Ndipo iye adayenda mbuyo mwa Jezu acikhuya kumphepete kwa mkanjo wace. Panthawe imweyo matenda ya kumweziyo yadaduma.
Ndipo Jezu adabvundza kuti: “ Kodi mbani wandikhuyayu?” Tsono wanthu wentse adagaza. Ndipo Pedru adatawira kuti: “Misiri, wanthu ali kukupsindizaniwa ndiwo akukhuyani.
Tsono Jezu adangingimira kuti: “Alipo munthu m'bodzi wandikhuya. Thangwe ndabva kuti mphambvu zacoka m'thupi mwangumu.
Nakuti iye alibe kukwanisa kubzibisa. Ndipo iye adabwera ali kutetemera. Na tenepo adabzithusa m'minyendo mwa Jezu, acifotokoza pakati pa pawanthu wentse kuti adamukhuiranyi. Ndipo Jezu adamulimbisa tani pomwe panthawe ibodzi-bodziyo.
Pamwepo iye adamuwuza kuti: “Mwanangu, cikhulupiro cako cakulimbisa. Ndoko na ufulu.
Pomwe Jezu akhalewalewapo adafika munthu kucokera kumui kwa Jairosi, ntsogoleri wa nyumba yakupembera acimuwuza kuti: “Lekani kumudedemesa Misiriyu, thangwe mwananu wafa kale.”
Pomwe Jezu adabva bzimwebzo, adamuwuza kuti: “Leka mantha! Khulupira basi. Nakuti mwanakoyo ani limba.
Pomwe Jezu adafika kumui kwa Jairosiko, iye alibe kubvumiza munthu winango kuti apite m'nyumambo. Maka Pedru, Juwau, Tiyago na azibaba wa mwanayo okha.
Ndipo wanthu wentse akhalira na kumbadandaula. Tsono Jezu adawawuza kuti: “Lekani kulira, mwanayu alibe kufa tsono iye adagona.
Na tenepo wanthuwo adamuseka thangwe akhadziwa kuti mwanayo akhadafadi.
Ndipo Jezu adam'phata boko mwanayo acilewa kuti: “Ntsikanawe, lamuka!”
Ndipo iye adamuka cadidi. Natenepo, Jezu adawawuza kuti amupase cakudya.
Ndipo azibabace adasusumwa nabzo. Tsono Jezu adawapfuwa makutu kuti aleke kuuza wanthu bzomwe bzidacitikabzo.
Ndipo Jezu adacemera ateweri wace khumi na awiri. Na tenepo iye adawapasa mphambvu zakuzula nazo bziwanda na zakulapa matenda.
Ndipo adawatuma pomwe kuti akapalize umambo bwa Mulungu na kukalapa atenda.
Na tenepo iye adawauza kuti: “Lekani kutakula cinthu cibodzi cokha ca kuphata m'manja, ninga m'psimbo, budu, mkate, kobiri, ayai mikanjo miwiri.
Panyumba pomwe mun'fikirapo, khalani pamwepo mpaka kucoka kwanu mui umweyo.
Wanthu omwe an'saya kukutambiraniwo akutumulireni pfumbi la m'minyendo mwanu, kuti likhale umboni bwanu kuna iwo.
Ndipo iwo adayenda m'mi yentse kukapaliza nkhani yabwino na kukalapa atenda kumphimpha zentse.
Pomwe Mambo Erody adabva bzentse bzomwe bzikhacitikabzo iye adaneseka kwene-kwene. Thangwe wanthu akhalewa kuti Juwau wamuka pomwe pa paimpfa.
Winango akhalewa kuti Eriya wabwerera pomwe. Ndipo winangombo akhati m'polofetapolofeta winango wakale-kale wamuka pomwe pa paimpfa.
Na tenepo Erody adalewa kuti: “Juwau ndidamugwatisa kale msolo. Tsono mbani winango omwe ndiri kumubvera mbiriyo?” Ndipo Erody akhafunisisa kuti amuwone.
Pomwe atumikiwo adabwerera adakamulongosolera Jezu bzentse bzomwe adacita. Ndipo iye adawatenga aciyendanawo kumzinda wa Betsaida.
Pomwe wanthu adabva bzimwebzo, ndipo iwo adamutewera. Na tenepo Jezuyo adawatambirambo bwino, aciwafotokozera Umambo bwa Mulungu. Ndipo iye adanthandiza atenda omwe akhafuna kulapidwa.
Pomwe kukhadoka, ateweri wace adamuuza kuti: “Abalaliseni wanthuwa kuti ayende m'mii na m'minda yomwe iri m'fupi-m'fupi muno kuti akakumbire malo na cakudya. Thangwe tiri kuno n'kuthengo.
Ndipo iye adawauuza kuti: “Apaseni cakudyaco imwepo.” Tsono iwo adatawira kuti: “Tiribe cakudya cizinji, tina mikate mixanu na ntsomba ziwiri basi. Pinango ticite kukawaguala cakudyaco kuti iwo wentse akwane!
Pamwepo pakhana wanthu amuna ninga bzulu bzixanu. Ndipo iye adawauuza ateweriwo kuti: “Akhazikeni m'magulu ya makumi-maxanu, makumi-maxanu.
Ndipo ateweriwo adawakhazika tenepoyo.
Pamwepo iye adatenga mikate mixanuyo na ntsomba ziwirizo, adanyang'anisa kudzulu acibzisimba. Ndipo adabzigwata-gwata, acipasa ateweri kuti agawire wanthu.
Na tenepo wanthuwo adadya acikhuta wentse. Ndipo adalokota mbvululu zakusala acidzaza bzitundu khumi na bziwiri.
Pantsiku inango Jezu akhana ateweri wace. Ndipo iye akhapemba yekha kumbali Na tenepo iye adawabvundza kuti: “Kodi wanthu ambalewa kuti ine-pano ndine yani?”
Ndipo iwo adatawira aciti: “Winango ambalewa kuti ndiwe Juwau M'batizi. Winango ambalewa kuti ndiwe Eriya. Winangombo ambalewa kuti ndiwe mpolofeta wakale-kale omwe adafa wamuka pomwe.
Pamwepo iye adawabvundza kuti: “Kodi imwepombo mumbalewa kuti ndine yani?” Ndipo Pedru adatawira kuti: “Ndiwe Krixtu wa Mulungu.”
Tsono iye adawacenjeza kuti aleke kuuza munthu na m'bodziyo ekha bzimwebzo.
Na tenepo iye adawauza pomwe kuti: “Mwana wa Munthu andzabonera kwene-kwene. Ndipo iye an'dzalambidwa na atsogoleri wa wanthu, na akulu-akulu wa azibaba wa ntsembe na apfundzisi wa ntemo. Na tenepo iye an'dzaphedwa. Tsono an'dzalamuka pomwe pa paimpfa zikadzapita ntsiku zitatu.
Ndipo iye adawauuza kuti: “Penu munthu an'funa kunditewera, cakuyamba mbaabzilambe yekha acitakula mtanda wace ntsiku zentse kuti anditewere bwino.
Ndipo munthu ali wentse omwe an'funa kupulumusa moyo wace, mbaatome kuutaya nakuti ule omwe an'taya moyo wace na thangwe rangu, iye adzaupulumusa pomwe.
Kodi munthu angakhale na phindu lanyi akawona bzinthu bzentse bza pa padziko la pantsi, iye akamala n'kubzipha ayai n'kubzikweteka ekha?
Nakuti munthu ali wentse omwe an'bva manyazi na ine na mafala yangu, ndipo Mwana wa Munthu adzamubverambo manyazi akadzabwera na mbiri yace na ya Baba na ya Anjo wakucena.
Dziwani kuti pana winango pamwepano iwo an'dzafa lini acidzasaya kuwona Umambo bwa Mulungu.
Pakupita ntsiku zisere pomwe Jezu adalewa mafalaya, iye adatenga Pedru na Juwau na Tiyago acikwira nawo m'phiri kuti akapembe.
Pomwe iye akhapembapo, nkhope yace idasandulika na bzakubvala bzace bzidacena ninga kupenya kwa Mulungu!
Ndipo panthawe imweyo adawoneka wanthu awiri acimbalewa-lewa naye: iwo akhali Mozeji na Eriya.
Na tenepo iwo akhadayetima kwene-kwene acimbalewa bza mayendedwe ya Jezuyo yomwe yangadadzacitikira kuJeruzalema.
Ndipo Pedru na andzace akhadagona tulo. Tsono pomwe iwo adapenya, adawona kuyetima kwace na kwa andzace omwe akhanaye pabodziwo.
Pomwe iwo akhayenda, Pedru adauza Jezu kuti: “Mbuya, n'psabwino kuti tikhaliretu pompano! Mbatikonzde bzikumbi bzitatu: cibodzi canu, cinango ca Mozeji na cinango ca Eriya.” Tsono iye akhadziwa lini kuti ali kulewa ciani.
Panthawe akhalewa bzimwebzopo udabwera mtambo uciwagwanankhira. Pomwe iwo akhali munthambomo adabva mantha.
Ndipo munthambomo mudabveka fala liciti: “Uyu ni Mwanangu, omwe ndidasankhula! Mutetekereni.”
Pomwe falalo lidanyamala Jezu adasala yekha. Ndipo iwo adanyamala basi pantsiku zimwezo. Na tenepo iwo alibe kuuza munthu bzomwe adawonabzo.
Pomwe iwo adabuluka m'phirimo mangwana yandzace, nthithi wa wanthu azinji kwene-kwene udabwera kudzawona Jezu.
Ndipo munthu m'bodzi adakuwa panthithipo aciti: “Mbuya ndiri kukukumbirani kuti mundiwonerembo mwananguyu. Nakuti iye ni m'bodziyu yekha.
Ndipo iye ambagwa ciwanda, panthawe imweyo ambakuwa-kuwa cicimugwesera pantsi na kunjenjemera, acimbacoka maphobvu. Ndipo pakumalizira cicimutcola manungo.
Na tenepo ndikhadakumbira kale ateweri wanuwa kuti acithothe tsono alibe kucikwanisa.”
Ndipo Jezu adalewa aciti: “Nandi dzindza la wanthu wakusaya kukhulupira na kusaya ndzerumwe! Kodi mun'funa kuti ndikhale namwe ndicikubonerereni mpaka lini? M'bwerese kuno mwanakoyo.”
Pomwe akhayenda naye mwanayo, ndipo ciwandaco cidamuthusa pantsi acimbanjenjemera. Tsono Jezu adacizula. Pamwepo mwanayo adalimba ndipo acimupereka kuna babaceyo.
Na tenepo wanthu wentse adadabwa na mphambvu za Mulungu. Nakuti wanthu wentse adadabwa na bzomwe akhacita Jezu. Na tenepo iye adauza ateweri wace kuti:
“Bvesesani bwino mafala yanguya: 'Mwana wa Munthu ankaperekedwa m'manja mwa wanthu.”'
Tsono iwo alibe kubva bwino mafalayo. Nakuti yakhali yakubisika kuna iwo asye kuyabvesesa. Na tenepo iwo adagopa kumubvundza.
Ndipo ateweriwo akhaganizana okha-okha kuti mbani nkulu pakati pawo.
Pomwe Jezu adadziwa ndzeru zawo, atenga mwana acimuimisa pana iyepo.
Ndipo iye adawauza kuti: “Munthu omwe an'tambira mwana ninga uyu mu dzina langu, iye an'tambirambo ine-pano. Ndipo ule omwe an'tambira ine ule, iye an'tambirambo ule omwe adandituma. Nakuti ule omwe an'bzicepsa pakati panupa, umweyo ndiye nkulu.”
Ndipo Juwau adatawirambo kuti: “Misiri, tawona munthu ali kuzula bziwanda mu dzina lanu. Tsono ife-pano tamuletsa thangwe iye ngwathu lini.
Ndipo Jezu adamutawira aciti: “Lekani kumuletsa, thangwe munthu omwe ambaticitira lini kuipa, omweyo ngwathu.”
Pomwe idakwana nthawe yace Jezu kuti akwire kudzulu, iye adalonga ulendo kuti ayende kuJeruzalema.
Ndipo adatsogoza atumiki wace kuti akanyan'gane malo. Na tenepo iwo adafika m'mui wa Asamaliya.
Tsono wanthu wa m'mwemo alibe kumutambira thangwe iye akhandopita njira aciyenda kuJeruzalema.
Pomwe Juwau na Tiyago adawona bzimwebzire, adamubvundza Jezu kuti: “Mbuya, kodi munfuna kuti ticemerese moto wakudzulu kuti uwatenthe?
Tsono Jezu adaceuka aciwakalipira.
Pomwe adamala bzimwebzo iwo adayenda kumui winango.
Pomwe iwo akhayenda munjira, munthu m'bodzi adalewa kuti: “Mbuya, ndinikutewerani kwentse komwe muniyendako.
Ndipo Jezu adamutawira aciti: “Akalinkhoo ana mphako. Mbalame zina bzitsa, tsono Mwana wa Munthu alibe na mbutoyo yakutsamirisa msolo.
Ndipo Jezu adauza pomwe munthu winango kuti: “Nditewere!” Tsono iye adatawira kuti: “Mbuya, bakadikhirani ndikapendese babangu.”
Na tenepo Jezu adamutawirambo aciti: “Leka anyakufa apendesane okha-okha. Tsono iwepo ndoko ukapalize Umambo bwa Mulungu.”
Ndipo winango pomwe adalewambo kuti: “Mbuya, ine ndinidzakutewerani. Tsono dikhirani ndikagonekane na abale wangu kumui.
Na tenepo Jezu adamutawira aciti: “Palibe munthu omwe ambagaula na gejo acimbaceuka mbuyo. Ndipo iye akacita tenepo alibe basa mu Umambo bwa Mulungu.
Pomwe adamala bzimwebzo, Mbuya adasankula pomwe ateweri winango makumi manomwe na awiri aciwatuma kuti abakatsogole awiri-awiri, kumizinda na mii yentse yomwe iye angadadzayenda.
Ndipo iye adawauza kuti: “M'bvuno nguzinji. Tsono anyakubvuna mban'gonon'gono. Ndipo kumbirani Mbuya mwenekaciro mindayo kuti akutumizireni wanthu kuti akabvune.
Ndokoni! Tsono dziwani kuti, ndiri kukutumizani ninga mabira pakati pa pamphumphi.
Lekani kutakula bzikhwama, ayai budu, ayai xango. Ndipo lekani kumusana na wanthu munjira.
Mukafika panyumba iri yentse, cakuyamba muwauze kuti: “Ntendere mbaukhale pano!”
Panyumba imweyo pakakhala pana munthu omwe an'funa ntendere, ndipo ntendereyo un'khala na iye. Tsono pakakhala palibe munthu omwe aniufuna, iwo un'bwerera pomwe kuna imwepo.
Na tenepo khalani panyumba imweyo, ndipo mucidya na kumwa bzomwe an'kupasanibzo. Thangwe munthu ali wentse omwe am'phata basa bzinfunika kuti atambire malipiro yace. Lekani kucoka panyumba yomwe mwafukirayo muciyenda nyumba inango.
Mukafika munzinda uli wentse, mucitambiridwa bwino, dyani bzomwe an'kupasanibzo.
Limbisani atenda omwe ali m'mwemo, muciwauza kuti: “Umambo bwa Mulungu bwakufikirani.”
Tsono mukafika mumzinda mucisaya kutambiridwa bwino, phatani njira muyende muciwawuza kuti:
“Napo pfumbi lentse lomwe latisvipiza mumzinda mwanu muno, tiri kukukutumulirani. Na tenepo dziwani kuti Umambo bwa Mulungu bwafika.”
Ndiri kukuwuzani pomwe kuti pantsiku yakutongeduwa nyathwa ya Sodoma in'dzakhala in'gono kuposa ya mzinda umweyo.
Nandi iwe Korazi! Na iwembo Betsaida! Yangadakhala kuti matsenga yomwe yacitika kumwekoyo, yacitikira kumzinda wa Tiru na Sidoni, wanthu wa m'mwemo angadabvala mausakala acibvumbvulika padotha kuti cikhale cizindikirokuti iwo aleka kucita bzakuipa.
Ndipo kuna Tiru na Sidoni, nyathwa yawo in'dzakhala ing'ono kuposa yanu pantsiku yakutongedwa.
Na iwembo Kafarnau, kodi un'kumbuka kuti un'dzabzikwiza mpaka kudzulu? Tsono iwepo un'dzathusidwa m'cidindi ca moto!
Na tenepo ule omwe an'kutetekeraniyo, na inembo wanditetekera. Na ule omwe an'kulambaniyo, na ine wandilambambo. Ndipo ule omwe andilambayo, walambambo ule omwe adandituma.
Pomwe ateweri makumi manomwe na awiri adabwerera akhadakomeduwa acimuwuza kuti: “Mbuya, na bziwanda kubodzi bzikhatibvera mudzina lanu.”
Ndipo Jezu adawatawira aciti: ''Ine-pano ndamuwona Sathani acigwa ninga mpheni iri kucokera kudzulu.
Tsono ndidakupasani kale mphambvu zakuphata nazo nyoka na anyankalize na manja. Ndipo mucikunda mphambvu zetnse za nyamadulanthaka. Ndipo palibe cinthu comwe cin'dzakucitani kuipa.
Na tenepo lekani kukondwa nakuti bziwanda bzikhakubverani. Tsono kondwani thangwe madzina yanu yadanembedwa kudzulu.”
Panthawe imweyo, Jezu adakondwa kwene-kwene na thangwe ra Mzimu Wakucena acilewa kuti: ''Ndiri kukupasani mbiri imwe Baba Mulungu, Mbuya wakutonga kudzulu na pantsi. Nakuti imwepo mudabisira bzinthu bzimwebzi wanthu waluso na wakupfundza. Ndipo mucibzilatiza kuna tuwana tung'ono-tung'ono. Na tenepo mudabzicita na thangwe ra cifundo canu.
Bzensenebzi adandipasa ni Babangu. Ndipo palibe munthu winango omwe an'dziwa Mwana kuposa Baba. Ndipo palibe pomwe munthu omwe an'dziwa kuti Baba mbani kuposa Mwana, mphambo wale omwe Mwanayo angafune kuwalatiza.”
Na tenepo Jezu adaceuka kuna ateweri wace aciwauuza kumphundzu aciti: “Yakusimbidwa ni maso yomwe yali kuwona bzomwe imwepo muli kuwonabzi!
Na tenepo dziwani kuti apolofeta na azimambo azinji akhafunambo kuwona bzomwe muli kuwonabzi. Tsono iwo alibe kubziwona. Ndipo na kubva bzomwe muli kubvabzi. Tsono iwo alibe kubzibva.”
Pantsiku ibodzi adamuka munthu mwinango omwe akhali mpfundzisi wa mtemo. Na tenepo iye akhafuna kuyezera Jezu. Ndipo iye adam'bvundza kuti: “Misiri! Kodi ningacite tani kuti ndidzakhale na moyo wa kusaya kumala?”
Na tenepo Jezu adamutawira aciti: “Kodi ntemo udanemba ciani? Umbauwerenga tani?”
Ndipo iye adatawira aciti: “Udzacitire lufoi Mbuya Mulungu wako, na mtima wako wentse, na moyo wako wentse, na mphambvu zako zentse, na ndzeru zako zentse. Ndipo udzacitirembo lufoi mwandzako ninga momwe umbabzicitira iwepo.”
Na tenepo Jezu adamuwuza kuti: “Watawira bwino. Cita bzimwebzo na tenepo un'dzakhala na moyo wa kusaya kumala.”
Tsono iye nakuti akhafuna kubziyesa munthu wabwino. Ndipo iye adabvundza Jezu kuti: “Kodi mwandzanguyo mbani?”
Na tenepo Jezu adamutawira aciti: “Pakhana munthu m'bodzi omwe akhabuluka kucokera kuJeruzalema acimbayenda kuJerikoo. Ndipo iye adagumana na akapondo. Na tenepo iwo adam'khundula bzakubvala, acim'menya. Ndipo iwo adamusiya wafumphira.
Tsono baba wa ntsembe mwinango akhandobzipitirambo na njira, pomwe adamuwona, ndipo iye adamutsembera.
Ninga bzibodzi-bodzibzo adapitambo na pamwepo m'Levi, nyabasa wa nyumba ya Mulungu acimuwonambo. Ndipo iye adamutsemberambo pomwe.
Tsono m'Samaliya m'bodzi nyakudza omwe akhayendambo ulendo bwace, pomwe adafika pakhana iyepo acimuwona ndipo adam'bvera ntsisi.
Na tenepo adamutsuka bzirondabzo na mafuta na vinyu acimumanga. Pomwe adamala adam'pakiza pabulu. Ndipo adayenda naye kunyumba ya alendo acikamucengeta bwino.
Pomwe iye adaguduka mangwana yandzace adacosa kobiri ziwiri zandzaya acipasa nyakutambira alendo, acimuwuza kuti: “Ndicengeterenimbo munthuyu. Ndipo bzentse bzomwe imwe mun'cosabzo ine ndin'dzakulipirani pakubwerera.”
Kodi paatatuwa, mwandzace nguponi kuna ule omwe adamenyedwa na akapondo ule?”
Ndipo mpfundzisi wa mtemoyo adatawira aciti: “Mwandzce ngule omwe adamubvera ntsisi ule.” Na tenepo Jezu adamuwuza kuti: “Kacitembo bzibodzi-bodzibzo.”
Pantsiku ibodzi Jezu na ateweri wace akhayenda na njira, ndipo adafika mui winango, m'mwemo mukhana mkazi m'bodzi dzina lace Marta omwe adamutambira panyumba pace.
Ndipo m'bale wace wacikazi Maliya adadzakhalambo na Jezupo acimbabva mafala yace.
Tsono Marta akhadedema yekha na basa. Ndipo iye adakamuwuza Jezu kuti: “Mbuya! Kodi imwepo muli kuwona lini kuti m'bale wanguyu ali kundilekerera basa ndekha-ndekha? Muwuzeni adzandithandizembo.”
Ndipo Mbuya adamutawira aciti: ''Marta, Marta! Una ciberefuwa nakucita bzinthu bzizinji.
Tsono, cinthu cibodzi cin'funika. Na tenepo Maliya wasankhula cinthu cabwino. Ndipo palibe munthu omwe angadzamutengere.”
Pantsiku inango Jezu akhapemba pambuto ibodzi. Pomwe adamala kupembako, mteweri wace m'bodzi adamuwuza kuti: “Mbuya, tipfundzisenimbo kupemba, ninga momwe Juwau akhapfundzisira ateweri wace.”
Ndipo iye adawauza kuti: Mukapemba mbalewani kuti: Baba, dzina lanu likhale na mbiri. Umambo bwanu mbabubwere.
Tipaseni cakudya cathu ca ntsiku zentse.
Mutirekere bzakuipa bzathu, ninga ifembo tinilekera wale omwe ambatiphonyera Ndipo lekani kutilekerera kuti tipumpsidwe.
Ndipo Jezu adawawuza kuti: Mbani wa imwepo omwe acikhala na xamwali wace acidzamugugudzira pakati pausiku acimuuza kuti: ndikumbizembo magapa matatu ya ufa.
Nakuti ndabweredwa na mulendo. Na tenepo ndiribe cakumupasa.
Ndipo xamwali waceyo acimutawira ali m'nyumba kuti: “Leka kundinesa! Nakuti ine ndafunga kale msuwo. Nakuti ine na wana wangu tagona kale. Na tenepo ine-pano ningamuke lini kuti ndidzakupase cinthu.”
Tsono dziwani kuti napo akasaya kumuka kuti amupase nakuti ni xamwali wace. Ndipo iye an'zalamuka basi thangwe la kumunesa na kumubwerera nthawe imweire. Ndipo iye an'dzamupasa bzentse bzomwe iye an'funa.
Na tenepo ndinikuwuzani kuti kumbirani, ndipo mun'dzapasidwa. Lingani, ndipo mun'dzabziwona. Gugudzani, ndipo mun'dzakufunguliridwa.
Nakuti munthu wentse omwe an'kumbira ambapasidwa. Na ule omwe ambalinga ambabziwona. Na ulembo omwe ambagugudza ambafunguliridwa.
Kodi mbani baba-munthu pakati panupa penu mwanace wakumbira ntsomba angamupase nyoka?
Ayai penu iye wakumbira dzai angamupase nyankalize?
Imwepo ndimwe wanthu wakuipa, tsono mumbadziwa kupasa bzinthu bzabwino wana wanu. Ndipo Babanu wa kudzulu ambapereka bzinthu bzabwino kuposa imwepo. Na tenepo an'dzapasa Mzimu wa Kucena kuna wale omwe an'dzamukumbira!
Pantsiku ibodzi Jezu akhazula ciwanda comwe cikhadasandusa munthu ubewewe. Pomwe ico cidacoka, munthuyo adayamba adalewa-lewa. Na tenepo wanthu azinji adasusumwa.
Tsono wanthu winango akhambalewa kuti: “Omweyu ali kuzula bziwanda mudzina la Berezebu, mkulu wa bziwanda.”
Na tenepo wanthu winango akhafuna kuyezera Jezu, ndipo adamukumbira kuti awalatize cizindikiro ca kudzulu.
Tsono Jezu akhadziwa kale ndzeru zawo, ndipo iye adawawuza kuti: Dzindza libodzi la wanthu likapambulana iro lin'pfudzika. Na tenepo banja libodzi likabzigawa ndipo iro lin'pasuka.
Penu wa kwa Sathanimbo adabzigawa, ndipo ufumu bwacebo bungayenderere lini! Nakuti muli kulewa kuti ine-pano ndiri kuzula bziwanda mu dzina la Berezebu.
Penu ine-pano ndiri kuzula bziwanda mudzina la Berezebu, kodi wana wanuambo ali kuzula mudzina la yani? Penu n'bzimwebzo, iwo ndiwo an'dzakuyeruzani.
Tsono, penu ine-pano ndiri kuzula bziwanda na mphambvu za Mulungu, umambo bwacebo bwakufikirani cadidi.
Penu munthu nyamphambvu akatenepo ali kulindira pamui pace. Ndipo bzinthu bzacebzo bzimbakhocherereka bwino.
Tsono pakawonekambo munthu mwinango nyamphambvu kuposa iye, akamenyana naye acimukunda ambamutolera bzifuzo bzomwe akhathembanabzobzo. Ndipo acigawira wanthu bzinthu bzacebzo.
Na tenepo munthu omwe ngwangu lini ni muwengi wangu. Na ule omwe an'dithandiza lini kukonkhobza iye animwaza.
Ndipo ciwanda cikacoka mu munthu, ico cimbayenda mu mbuto zakusaya madzi kuti cikapume. Ndipo cikasaya mbuto, cimbalewa kuti: “Tsapano ndini bwerera kumui kwangu komwe ndacokera.”
Ndipo ico cikafika, cimbadzawona nyumbayo idapsairidwa ndipo idacena.
Na tenepo ico cimbayenda kukatenga pomwe bzinango bzinomwe bzakuipa kuposa ico, bzicikhala m'mwemo. Ndipo unthu bwace mumbadzalemwa kuipa kuposa pakuyamba.
Pomwe akhalewa bzimwebzopo, mkazi m'bodzi adakuwa pakati panthithi wa wanthu aciti: “Wakusimbidwa ni mamako omwe adakubala na kukumamisa!”
Tsono iye adatawira aciti: Ne-ne-ne, wakusimbidwe mbale omwe ambabva fala la Mulungu aciliteweza.”
Pomwe wanthu azinji akhakonchezana, Jezu adalewa kuti: “Dzindza la wanthu wakuipa! Iwo an'funa cizindikiro. Tsono palibe cizindikiro cinango comwe cin'citike kuposa comwe cidacitikira Jona.
Nakuti Jona akhali cizindikiro kuna wanthu wa kuNiniva. Na tenepo Mwana wa Munthu ni cizindikirombo kuna dzindza limweri.
Ndipo Mambokazi wa Kunyantsi an'dzalamuka pantsiku yakutongedwa pakati pawanthu, ndipo acimanga mulandu ntundu omweyo wa wanthu. Nakuti mambokaziyo adacokera kwa kuyambira dziko kuti akabve ndzeru za Salomau. Tsono ali panoyu ni mkulu kuposa Salomauyo.
Na tenepo wanthu wa kuNiniva an'dzamukambo pantsiku ya kutongedwa dzindza limwero kuti adzalimangembo mulando. Nakuti iwo adakhumbula bzakuipa bzawo pomwe Jona adapaliza. Tsono ali panoyu ni mkulu kuposa Jonayo.
Ndipo palibe munthu ambaphatiza m'bvuniko aciubisa ayai aciukha m'mpfumpfuntsi mwa bwalizo. Tsono iye ambauikha padzulu, kuti wanthu omwe an'pitawo awone ceza.
Na tenepo maso yako ndico ceza ca thupi lako. Penu iyo yali bwino na thupi lakombo lina ceza. Tsono penu yali lini bwino na thupi lakombo lina m'dima.
Ndipo, cenjerani kuti ceza ciri m'maso mwanuco cileke kukhala mdima.
Na tenepo penu thupi lako lentse liribe m'mdima na pang'onopo, ndipo lin'dzayetima ninga momwe umbatoyera mbvuniko ukaugasa.
Pomwe Jezu adamala akhalewalewa, m'falizeu m'bodzi adamucemera kuti akadye naye. Na tenepo iye adayenda acikakhala patsantsali la kudyera.
Tsono m'falizeuyo adadabwa pomwe adamuwona kuyamba kudya acisaya kusamba m'manja.
Ndipo Mbuya adamuwuza kuti: “Afalizeumwe mumbatsuka kunja kokha mikombo na ndiro. Tsono mitima yanu nja ndewo na mingululi.
Mapsirumwe! Kodi ule omwe adakondza kunja, ni m'bodzo-bodzi lini omwe adakondza mkati?
Tsono tomani kuthandiza anyakusauka na bzinthu bzomwe munabzo. Na tenepo bzinthu bzentsenebzo bzin'dzacena.
Tsoka kuna imwe afalizeu! Nakuti imwepo mumbateweza mitemo yentse ya Mozeji, mumbapereka kuna Mulungu cacikhumi ca mbeu zentse za m'munda. Tsono mumbayebwa cilungamo na lufoi la Mulungu. Na tenepo citani bzimwebzi mucisaya kuyebwa bzinangobzi.
Tsoka kuna imwe afalizeu! Nakuti imwepo mumbafuna kukhala m'mipando ya ulemu ya m'nyumba zakupembera na kumbamusidwa m'misika.
Tsoka kuna imwe afalizeu! Nakuti kuteweza mitemo yanu bzidandendemera ninga munthu ali kupita nthenje aciponda nthutu nakusaya kudziwa, uko ni mukho.”
Ndipo m'pfundzisi wa ntemo m'bodzi adamuwza kuti: “Misiri, mafala yamweya muli kutukwana nayo ife-panombo.”
Tsono Jezu adamutawira aciti: “Tsokambo kuna imwepo apfundisi wa ntemomwe. Nakuti mumbanyamuza andzanu mitolo yakulemera kwene-kwene. Tsono imwepo mumbawathandiza lini kuwasendza napo na cala cokha.
Tsoka pomwe kuna imwepo thangwe mumbakondza nthutu za apolofetapolofeta omwe adaphedewa na azibabanu.
Na tenepo imwepo ndimwe mboni thangwe mwatawira bzinthu bzomwe adacita azibabanu. Nakuti iwo adapha apolofetawo ndipo imwepo muli kuwakondzera nthutu.
Na tenepo, Mulungu udziwi bwace adalewa kuti: 'Ine ndin'dzatumiza apolofeta na atumiki, tsono winango an'dzaphedwa na winango an'dzathothedwa.
Na tenepo ntundu omweyu un'dzamangidwa mulandu na thangwe ra kupha apolafetawo, kuyambira pakulengedwa kwa dziko.
Ndipo kutomera pakuphedwa kwa Aberi mpaka kwa Zakaliya, iwo omwe adaphedwera pakati pamphatso na mbuto yakucena. Ndikukuuzani cadidi kuti ntundu omweyu un'dzamangidwa mulandu.
Tsoka pomwe kuna imwe apfundzisi wa ntemo! Nakuti mwatenga mpfunguliso wa ndzeru. Na tenepo imwepo mulibe kupita m'mwemo muciphingizambo pomwe andzanu omwe akhafuna kupita.”
Pomwe iye adacoka pamwepo, apfundzisi wa ntemo na afalizeu adamuwenga kwene-kwene. Ndipo iwo akhamupikixa na mibvundzo.
Na tenepo iwo akhanyang'ana mathangwe kuti iye angawatawira amumange nayo mulandu.
Panthawe imweyo bzulu na bzulu bza wanthu adakhonchezana ndipo iwo akhapsindizana. Na tenepo Jezu adatoma kulewa-lewa na ateweri wace aciti: Cenjerani na mapfundziso ya afalizeu, nakuti ngakunama.
Ndipo palibe cinthu cakumpsinkhika comwe cin'dzasaya kukundulidwa, na cire comwe cin'dziwika lini ndipo cin'dzadziwika.
Na tenepo bzentse bzomwe mudalewa pam'dima bzin'dzabzeka pakungwerewera. Na bzentsembo bzomwe mwalewa na kawere-were m'gwangwa, bzin'dzakuwidwira pantsodzi.
Jezu adawawuza pomwe kuti: Axamwali wangu! Ndiri kukuwuzani kuti muleke kugopa wanthu omwe ambapha thupi lokha, akamala bzimwebzo palibe cinango comwe ambacita.
Tsono ine-pano ndin'funa kukulatizani omwe an'funika kugopedwa. Ndipo gopani ule omwe akapha munthu, ana mphambvu ya kumuthusa m'cidindi ca moto. N'cadidi kuti omweyo m'mugopeni.
Kodi munthu ambagulisa lini ajolo axanu na konto ziwiri basi? Na tenepo palibe na m'bodzi yekha omwe Mulungu ambamuyebwa.
Napo tsisi lentse la mumsolo mwanuli, Mulungu adaliwerenga kale. Lekani kugopa, thangwe imwepo mun'funika kwene-kwene kuposa ajolowo.
Ndipo Jezu adalewa pomwe kuti: Ule omwe an'dibvuma pakati pawanthu, na Mwana wa Munthu an'dzamubvumambo pakati paanjo wa Mulungu.
Tsono ule omwe an'dilamba pakati pawanthu, ndipo Mwana wa Munthu an'dzamulambambo pakati paanjo wa Mulungu.
Ule omwe an'tukwana Mwana wa Munthu, Mulungu an'dzamulekera bza kuipa bzace. Tsono ule omwe an'nyoza Mzimu Wakucena, Mulungu an'dzamulekera lini.
Ndipo akadzakutengani acidzayenda namwe kunyumba zakupembera, ayai kuna atongi na kumphambvu za umangi, dzalekeni kukhala na thupo kuti mun'dzatawira ciani ayai mun'dzalewa ciani.
Nakuti Mzimu Wakucena un'dzakupfundzisani panthawe imweyo kuti mun'dzalewa ciani.
Munthu mwinango pantithipo adakuwa kuti: “Misiri, uzani m'bale wanguyu kuti tigawane utaka bwa babathu.”
Ndipo Jezu adamutawira kuti: “Nandi iwe! Kodi mbani adandipasa basa la kutonga na kugawira wanthu utaka?”
Ndipo iye adawawuza pomwe kuti: Khalani na cheru kuti muleke kucita m'tima loko-loko na cinthu, nakuti moyo wa munthu ulibe basa na kuwanda kwa bzinthu bzacebzo.
Na tenepo iye adawatsikira pomwe matere aciti: “Pakhana munda wa munthu m'bodzi nyakudala omwe udakosa bzakudya bzizinji kwene-kwene.
Ndipo iye adakumbuka mumtima mwace kuti: 'kodi ine-pano phoso limweri ndini likoya kuponi?
Ndipo iye adalewa kuti: 'Ndin'dzapfudza magwangwa yanguya ndicidzamanga yanango makulu ndipo ndicidzakoya m'mwemo phosolo na bzinthu bzangu bzinango.
Pamwepo ine ndin'dzalewa na mumtima kuti: 'Moyo wangu una bzinthu bzentse bzomwe un'funa bza magole mazinji, tsapano derekha, udye, umwe, udakondwa.'
Tsono Mulungu adamuwuza kuti: 'Nandi dzengawe! Usiku buno unifa iwepo. Kodi apa mbani an'sala na bzinthu bzomwe udakoyabzi?'
Na tenepo, bzidakhala ninga munthu nyamingululi omwe ana cuma cizinji kwene-kwene, tsono alibe kupasa Mulungu cinthu.
Na tenepo Jezu adawacenjeza ateweri wace kuti: “Lekani kukhala na thupo mumtima kuti mun'dzadyanyi ayai kuti mun'dzabvalanyi nthupi mwanumu.
Nakuti moyo ngukulu kuposa cakudya, na thupimbo lina basa kuposa cakubvala.
Ndipo onani akhungubwe. Iwo ambalima lini, ambabvuna lini, alibe magota ayai magwangwa. Ndipoi Mulungu ambawadyesa basi. Tsono imwepo mun'funika kwene-kwene kuposa mbalamezo!
Kodi mbani angakhale nathupo na moyo wace ndipo angakwanise kubzithumizira pomwe ntsiku ibobzi?
Na tenepo penu imwe mun'kwanisa lini kucita bzinthu kang'onobzi, thangwe ranyi muna thupo na bzinthu bzinango?
Tsono onani maluwa momwe yambakulira! Ndipo iyo yambaphata lini basa ayai kusona bzakubvala. Napo Salomau na mbiri yentse yomwe akhanayo, akhalibe bzakubvala bzakugaka bwino kuposa maluwayo.
Ninga momwe Mulungu ambabvazikira mausuwa ya mthengo, yomwe yambamera ninga lero mangwana yacipsa na moto. Napo imwepombo ndimwe wanthu wakusaya cikhulupiropa, kodi iye angakwanise lini kukubvazikanimbo?
Na tenepo lekani kukhala na thupo kuti mun'dzadyanyi ayai kuti kun'dzamwanyi.
Thangwe wanthu wa mudziko, ndiwo ambafunisisa bzentsenebzi. Tsono Babanu an'dziwa kale kuti imwepo mun'bzifuna.
Tomani mwanyang'ana umambo bwa Mulungu. Ndipo bzinthu bzinangobzo Iye an'dzakupasani.
Nandi tubzifuwo tuwangu, lekani mantha! Nakuti Babanu an'funa kukupasani umambo bwace.
Na tenepo gulisani bzinthu bzanu, mupase anyakusauka. Ndipo sonani mabudu yomwe yan'sakala lini. Nakuti cuma ca kudzulu cimbamala lini, komweko kulibe mbava, ayai manthedza kuti yangajete.
Nakuti pale pomwe pana cuma canu na mtima wanu uli pamwepombo.
Ndipo kondzekerani kuti muphate basa. Mibvuniko yanu ikhali idagaka.
Na tenepo khalani ninga anyabasa ali kudikhira mbuya, omwe an'bwerera kucokera kucikondweso ca malowozi. Ndipo iye akafika akadzagugudza msuwo mudzam'fungulire na kankulumize.
Ndipo wakusimbidwa mbaanyabasa wale omwe Mbuya akabwera an'dzawagumana adamudikhira. Ndiri kukuwuzani cadidi kuti iye an'dzawakhazika patsantsali la kudyera iye acibvala ndipo aciwatumikira.
Ndipo wakusimbidwa pomwe n'bale omwe mbuya an'dzawagumana adamukhalilira napo n'pakati pausiku ayai madandakweca.
Na tenepo dziwani kuti penu mwenekaciro nyumba angadadziwa nthawe yakubwera mbava, ndipo iye angadailekerera lini kuti ichole nyumbayo.
Na tenepo khalani wakukondzekera nakuti Mwana wa Munthu an'dzabwera panthawe yomwe imwe mukhadikhira lini.
Pamwepo Pedru adabvunza kuti: “Nandi Mbuya, kodi muli kutsikira matereya ife tekha ayai kuna wanthu wentse?”
Ndipo Mbuya adatawira aciti: “Kodi mbani msunga cuma wandzeru na wakukhulupirika, omwe mbuya angadzamusiire panyumba pace kuti ambadzagawire phoso andzace nthawe ikakwana?
Wakusimbidwa ni msunga cuma ule omwe mbuya wace akabwera an'dzam'gumana acicita tenepo.
N'cadidi kuti iye an'dzam'pasa mpando ukulu wakumbawonerera bzinthu bzace bzentse.
Tsono nyabasa ule omwe angadakumbuka kuti: “mbuya wangu ali kucedwa kubwera.” Ndipo iye aciyamba kutukwana na kumenya anyabasa andzace wale, wacimuna na wacikazi. Ndipo acimbadya na kumwa aciledzera.”
Ndipo pantsiku yomwe an'dzafika mbuya waceyo pomwe angadzafika mbuya waceyo, pantsiku yomwe iye akhamudikhira lini. Ndipo iye adzamulum, acimucosa basa.
Napo iye acidziwisisa bzomwe bzin'funa mbuya wace iye akasaya kucita na kubziteweza, adzachangidwa kwene-kwene.
Ndipo ule omwe akhandziwa lini bzomwe bzikhafuna mbuya wace, akacita bzinthu bzakuipa, na tenepo an'dzachangidwa pang'ono. Tsono ule omwe an'tambira bzizinji an'dzasundidwambo bzizinji. Na ulembo ule omwe an'khulupiridwa na bzinthu bzizinji, iye an'dzasundidwambo bzizinji.
Ndipo ine ndidabwerera kudzaphatiza moto padziko la pantsi. Na tenepo ndikhafuna kuti nthawe ino ukhale uli kugaka kale!
Ine-pano ndina batizo linango kuti nditambire. Tsono ndina ciya mpaka iro licitike.
Kodi mun'kumbuka kuti ndidabweresa m'tendere pantsi pano? Ne-ne-ne, ndidabweresa kupambulana.
Na tenepo kucokera lero mpaka kutsogolo, banja la wanthu axanu lin'dzapambulana. Wanthu atatu an'dzawengana na wanthu awiri. Ndipo awiri acidzawenganambo na atatuwo.
Ndipo baba-munthu an'dzawengana na mwana. Ndipo mwana aciwenganambo na baba munthuyo. Na ma-munthu a'ndzawenagana na mwanace wacikazi. Ndipo mwana wacikaziyo acidzawenganambo na mamaceyo. Mibzala an'dzawengana na mulowola. Na mulowolayo acidzawenganambo na mibzalayo.
Ndipo Jezu adawawuza pomwe wanthu wale kuti: “Mukawona m'tambo uli kukwira ucicokera kumadokero mumbalewa kuti mbvula in'bvumba. Ndipo iyo imbabvumba cadidi.
Ndipo mukabva condzi cicicokera kunyantsi, mumbalewa kuti lero kunipsa. Na tenepo kumbapsa cadidi.
Mpfakafaka! Imwepo mumbadziwa kufotokoza makhalidwe ya pantsi na kudzulu. Kodi thangwe ranyi mun'saya kudziwa kuthumbudzula bzinthu bzomwe bziri kucitika nyengo inobzi?
Kodi thangwe ranyi mumbasaya kutongana mwekha bzabwino?
Penu una mulandu na munthu, iye akafuna kukakutongesa kumphala, toma wayezera kuyanjana naiye munjira, kuti asaye kukakulewera kuna m'tongi. Ndipo m'tongiyo aleke kukupereka kumphambvu ya umangi. Kuti iye asayembo kukakufungira m'kawoko.
Na tenepo diri kukuwuza kuti un'dzacoka lini m'kawokomo penu ukanati kumala kulipira mulanduyo.
Panthawe imweyo pakhana wanthu omwe adawuza Jezu nkhani ya agalileu omwe adaphedwa ndipo Pilato adasanganiza mulopa na ntsembe zawo.
Na tenepo iye adawabvundza kuti: “Kodi mun'kumbuka kuti agalileu omwe adaphedwa akhali anyakuphonya kwene-kwene kuposa andzawo, kuti abonere tenepoyo?
Ndiri kukuwuzani kuti, akhali lini. Tsono mukasaya kukhumbula mun'mala mwentse ninga iwombo.
Ayai kodi mun'kumbuka kuti wanthu khumi na asere omwe adagweredwa na cinyumba ca Silowee ciciwapha, akhali anyakuphonya kwene-kwene kuposa wanthu wentse wa kuJeruzalema?
Ndiri kukuwuzani pomwe kuti akhali lini. Tsono imwepo mukasaya kukhumbula mun'mala mwentse ninga iwombo.
Ndipo Jezu adawatsikira matere aciti: “Munthu m'bodzi akhadabzala mkuyu m'munda mwace. Ndipo adayenda kuti akache nkhuyu, tsono iye adazisaya.
Na tenepo iye adawuza nyakulindira mundayo kuti: 'Kwapita magole matatu pomwe ndidaubzala mkuyuyu. Lero ndanyang'ana-nyang'ana mwentsenemu tsono ndiribe kuwona cinthu. Ugwate! Thangwe ranyi uli kundodya mbuto pamwepa?'
Tsono iye adatawira kuti: 'Ulekeni, Mbuya, gole lino lokha. Ine-pano nin'ucerera-cerera ndicikha manyowa.'
Penu un'dzabala, n'psabzabwino basi. Ayai ukadzasaya kubala ndipo mudzaugwate bwino.”
Pasabudu linango Jezu akhapfundzisa m'nyumba ya kupembera ibodzi.
Ndipo m'mwemo mudabwera mkazi omwe akhadapundusidwa na ciwanda magole khumi na masere. Na tenepo akhafamba kota-kota nakuti iye akhakwanisa lini kuthamula na pang'onopo.
Pomwe Jezu adamuwona, adamucemera aciti: “Mkaziwe! Watsudzuka pakuborena kwako na matendaya.”
Pamwepo adam'sanjika manja. Ndipo iye adathamuka, na tenepo adapasa mbiri Mulungu.
Tsono mkulu wa nyumba ya kupembera pomwe adawona kuti Jezu adamulimbisa pasabudupo iye adakalipa, aciwuza wanthu kuti: Imwepo muna ntsiku zitanthatu zokha za basa. Mukafuna mubwere ntsiku zimwezo mudzalimbisidwe, si kuti pasabudu.
Ndipo Mbuya adamutawira kuti: “Mpfakafakamwe. Kodi imwepo mumbafungulira lini pasabudu ng'ombe na mabulu m'mathanga mwanu kuti mukamwese?
Kodi bzikhali lini bwino kumutsudzula ntsingazi mwana wa Abramuyu pasabudu? Nakuti Sathani akhadam'manga magole khumi na masere.
Pomwe iye adamala kulewabzimwebzo anyakumuwenga wentse adanyala. Ndipo wanthu wentse adakomedwa na bzinthu bzomwe Jezu adacitabzo.
Ndipo Jezu adawabvundza kuti: “Kodi Umambo bwa Mulugu mudakhala ninga ciani? Ningadzabulinganize nanyi?”
Budakhala ninga njere ya mtowe yomwe munthu adabzala m'munda mwace. Ndipo iyo idamera icisanduka muti ukulu. Na tenepo mbalame zidakondza bzitsa m'mithawi mwawene.”
Na tenepo adawabvundza pomwe kuti: Kodi ningandendemeze nanyi umbambo bwa Mulungu?
Ningabundendemeze na cimera comwe mkazi m'bodzi adasanganiza na phala m'mitsoko mitatu, mpaka bzentse bziciwira.”
Pomwe Jezu akhayenda kuJeruzalema adapita na m'mizinda na m'mii acimbapfundzisa.
Ndipo munthu m'bodzi adam'bvunza kuti: “Mbuya! Kodi wanthu omwe an'dzapulumusidwa mbang'ono-ng'ono?” Iye adamutawira kuti:
“Pitiratuni pomwe msuwo ukali bwandzupa. Ndiri kukuwuzani cadidi kuti wanthu azinji an'dzafunambo kupita tsono an'dzakwanisa lini.
Nakuti mwenekaciro nyumba akadzalamuka acifunga msuwoyo. Ndipo imwepo mun'dzasala kunja. Na tenepo mukadzagugudza msuwoyo mucikuwa kuti: 'Mbuya! Mbuya! Tifungulirenimbo!' Ndipo iye an'dzatawira kuti: 'Nin'kudziwani lini kuti ndimwe yani imwepo.'
Na tenepo imwepo mudzadandaula kuti: 'Ndife-pano omwe tikhadya ticimbamwa namwe pabodzi, ndipo imwepo mukhambatipfundzisa m'miseu mwathu.
Tsono iye an'dzakutawirani kuti: 'Ndinikudziwani lini ine. Cokani pano! Thangwe imwepo mwentse ndimwe anyakuphonya.'
Pamwepo ndipo mun'dzalira mucikeketa mano pomwe mukadzawona Abramu, Izaki, Jakobi na apolofeta wentse ali mu umambo bwa Mulungu. Ndipo imwepo mucisala kunja.
Na tenepo wanthu azinji an'dzabwera kucokera kumabvadzuwa na kumadokero, kudzaulu na kunyantsi acidzakhala m'mipando ya pacikondweso ca umambo bwa Mulungu.
Ndipo wanthu winango omwe mbakumalizira an'dzakhala wa kuyamba. Na winangombo wakuyamba an'dzakhala wa kumalizira.
Panthawe imweyo adabwera afalizeu winango acimuwuza kuti: “Coka pano! Thangwe Herodi an'funa kukupha.”
Ndipo iye adatawira kuti: “Ndokoni mukamuwuze kalikhooyo kuti: 'Ine-pano lero na mangwana ndinizula bziwanda na kulimbisa atenda. Tsono mkuca ndipo ndin'dzamaliza.'
Na tenepo ndiri kuphata njira lero, mangwana na mkuca. Nakuti mpolofeta wentse bzin'funika lini kuti afera kunja kwa Jeruzalema.
Jeruzalema! Jeruzalema! Umbapha apolofeta na kuboma atumiki wa Mulungu. Kodi ni kangasi ndikhafuna kale kukumbatirira wana wako, ninga momwe nkhuku imbabwamira tutiyo twayene, m'mapapidwe. Tsono imwepo mudalamba mwekha!
Ndipo nyumba yanu in'dzasala iribe munthu. Na tenepo ndiri kukuwuzani cadidi kuti mun'dzandiwona lini pomwe mpaka imwepo mucidzalewa kuti: “Wakusimbidwa ni ule omwe ali kubwera mudzina la Mbuya.”
Pantsiku ibodzi ya sabudu, Jezu adayenda kunyumba kwa m'kulu m'bodzi wa afalizeu kuti akadye. Tsono wanthu akhamubzokola.
Pamwepo pakhana munthu m'bodzi omwe akhana matenda yacigwere-gwere.
Ndipo Jezu adabvundza apfundzisi wa mtemo na afalizeu kuti: “Kodi mtemo umbabvumiza ayai umbabvumiza lini kulimbisa munthu pasabudu?”
Tsono iwo alibe kutawira. Ndipo iye adatenga munthu ule acimulimbisa acimuwuza kuti ayende.
Na tenepo Jezu adawabvundza kuti: “Mbani wa imwepo acikhala ana mwana ayai ng'ombe yace penu ikagwera mum'godi pasabudu, kodi iye angaleke kukanula?
Tsono iwo alibe kutawira cinthu.
Ndipo Jezu adawona wanthu omwe akhadacemeredwa pacikondweso acimbasankhula mipando yakulemekezeka, ndipo iye adawatsikira matere aciti:
“Penu iwepo wacemedwa pacikondweso ca malowozi, leka kusankhula mpando wakulemekeza. Nakuti pan'dzakala pacemeredwa munthu wakulemekezeka kuposa iwepo.
Ndipo nyakukucemera an'dzakuuza kuti: 'Coka pampando omweyu akhale nguyu.' Tsono iwepo na manyazi un'dzayenda ucikakhala pampando wakumalizira.
Na tenepo ukacemeredwa, ndoko ukakhale pampando wakumalizira. Ndipo nyakukucemerayo acite kudzakuuza kuti: “Xamwali, ndoko ukakhale pampando wakulemezeka ule.” Ndipo iwepo un'dzalemekezeka pakati paalendo wentsenewo.
Thangwe munthu ali wentse omwe an'bzitumbiza, iye an'dzanyazidwa. Na ule omwe an'bzicepsa an'dzalemekezedwa.
Ndipo adawuzambo pomwe ule omwe akhadamucerayo kuit: “Iwepo ukacemera munthu kuti adzadye masikati ayai kudzalalira, leka kucemera axamwali wako, abale wako, na adzindza wako ayai anyapafupi wako wakudala. Kuti iwo adzaleke kukucemerambo acikubwezera bzomwe adadyabzo.
Tsono ukacita cikondweso, cemera anyakusauka, anyakulemala, anyakupunduka na azimola.
Na tenepo un'dzasimbidwa thangwe iwo alibe cinthu cakukubaira naco. Maka Mulungu ndiye an'dzakubaira panthawe yomwe anyakulungama an'dzamuka paimpfa.
Pamwepo munthu m'bodzi omwe akhali patsantsali la kudyerapo pomwe iye adabva bzimwebzo adalewa kuti: “Wakusimbidwa ni munthu omwe an'dzadya mkate mu umambo bwa Mulungu.”
Tsono Jezu adatawira kuti: “Munthu m'bodzi adacita cikondweso cikulu kwene-kwene ndipo iye adacemera wanthu azinji.
Pomwe nthawe yakudya idakwana adatuma nyabasa kuti akawuze anyakucemeredwa kuti: “Bwerani! Bzakudya bzatokota bzentse!”
Tsono wentse m'bodzi na m'bodzi adayamba kunyang'ana mathangwe yakulamba nayo. Ndipo wakuyamba adamutawira kuti: “Ndagula thengo kuti nditeme munda wangu, ndin'funa kutoma ndakaliwona. Na tenepo ndikhululukirenimbo mtima.”
Ndipo mwinango adalewa kuti: “Ndagula midzombe khumi. Na tenepo ndin'funa kutoma ndakaiyezera. Ndiri kukumbira kuti undikhululukirembo mtima.”
Ndipo mwingambo adati: “Ndalowola tsapanopa, na tenepo ndinibwera lini.”
Ndipo mwenekaciro nyumbayo adakalipa adamuwuza kuti: “Ndoko kankulumize m'miseu, m'mankhunde mwa wanthu ukacemere anyakusauka, anyakulemala, azimola na anyakupunduka.”
Ndipo nyabasayo adalewa kuti: “Mbuya! Ine ndakacita bzentse bzomwe mwandiwuzabzire, tsono mbuto ikalipo basi.”
Pamwepo mbuya waceyo adamuwuza kuti: “Tsapano ndoko pomwe munjira na munkhunde ukawakakamize wanthu wentse abwere kuno kuti nyumbai idzale.
Na tenepo wanthu wentse omwe ndatoma kucemera wale an'dzalawa lini cinthu pacikondwesoci.
Na tenepo wanthu azinji akhamutewera. Ndipo iye adacewuka aciwauza kuti:
Penu munthu an'funa kunditewera ndipo iye akasaya kuwengana na babace, na mamace, na mkazace, na wana wace, na abale wace, wacimuna na wacikazi na iyembo kubodzi, ndipo iye angakhale lini mteweri wangu.
Na ulembo omwe an'saya kutakula mtanda wace acinditewera, iye angakhale lini mteweri wangu.
Kodi mbani m'bodzi wa imwepo akafuna kumanga cinyumba cace, ambasaya kutoma kulewenga kobiri zace kuti awone penu zin'kwana kukondzera cinyumba caceco.
Kuti bzidzasaye kucitika kuti akamala kuimisa majomicomi acisaya kumaliza, ndipo wanthu akadzawona an'dzamuseka,
acilewa kuti: “Munthuyu, wayamba kukondza cinyumbaci, tsono alibe kukwanisa kucimaliza.”
Ayai ni mambonyi omwe ambayenda kukamenya nkhondo na mambo mwandzace, iye ambasaya kutoma kulewenga acikunda wace kuti awone kuti na bzulu khumi an'kakwanisa kukamenya nkhondo na mwandzace omwe ana bzulu makumi mawiri ya acikunda?
Tsono akakhala an'kwanisa lini ndipo iye an'tumiza muimikiri wace kuti akakumbire mtendere.
Na tenepombo ule omwe an'saya kusiya bzinthu bzace bzentse iye angakhale lini mteweri wangu.
Munyu ngwabwino! Tsono ukamala goso, bzingacitike tani kuti ukhale pomwe na goso?
Na tenepo iwo un'phata lini basa m'munda napo kuucita manyowa. Ndipo umbataidwa kuthengo. Na tenepo ule omwe ana makutu yakubva, mbaabvesese.
Ndipo anyakupimisa mtsonkho na anyakuphonya adakochezana kuti adzamubve.
Na tenepo afalizeu na apfundzisi wa mtemo akhang'ung'udzika acimbati: “Munthu omweyu ambatambira anyakuphonya acidya nawo pabodzi.”
Tsono Jezu adawatsikira matereya aciti:
“Penu m'bodzi wa imwepo ana mabira yace dzana, ndipo m'bodzi n'kutaika, kodi angasiye lini mtsalamo yanango makumi mapfemba na mapfembayo aciyenda kukanyang'ana m'bodziyo mpaka kumuwona?
Ndipo iye akamuwona ambam'kupika paphewa aciyenda naye kumui adakondwa.
Ndipo iye akafika kumuiko an'kacemera axamwali na anyapafupi wace aciwawuza kuti: 'Abale wangu mbatikondwe thangwe bira wangu akhadataika ndamuwona.'
Ndiri kukuwuzani cadidi kuti n'psibodzi-bodzi kuti kudzulu kun'dzakondwedwa na thangwe ra kukhumbula kwa munthu m'bodzi wakuphonya, kuposa makumi mapfemba na apfemba wakulungama omwe an'funika lini kuti akhumbule.”
Ayai ni mkazinyi omwe ana kobiri khumi za ndzaya, ikataika ibodzi, iye angasaye kugasa m'bvuniko acipsaira m'mnyumbamo aciinyang'ana bwino-bwino mpaka kuiwona?
Ndipo iye akaiwona, ambacemera azixamwali na anyapafupi wace aciwawuza kuti: “Bwerani tikondwe, thangwe kobiri yangu ikhadataika ndaiwona.”
Na tenepo ndiri kukuwuzani kuti anjo wa Mulungu ambakondwa na thangwe ra munthu m'bodzi nyakuphonya akakhumbula.
Ndipo iye adalewa pomwe kuti: “Munthu m'bodzi akhana wanace awiri.
Na tenepo m'ng'onoyo adawuza babaceyo kuti: “Baba! Ndipaseni utaka bwangu.” Ndipo iye adawagawira utakabo.
Pomwe zidapita ntsiku zing'ono-ng'ono, mwana m'ng'ono ule adalongedza bzinthu bzacebzo aciyenda kudziko la kutali. Ndipo adakamala kumwaza utaka bwacebo bwentse makhalidwe yace yakhali yapezi-pezi.
Pomwe iye adamala kumwaza utaka bwacebo, kudziko limwero kudawoneka njala ikulu kwene-kwene. Na tenepo iye adayamba kubonera na thangwe ra kusaya cakudya .
Ndipo iye adayanya ubale kuna munthu m'bodzi wa mudziko limwerire. Na tenepo iye adamutuma kuti ayende kumunda kwace ambakamunyire nkhumba gaga.
Ndipo iye ankhafuna kumbadyambo gaga omwe zikhadya nkhumbazo. Tsono pakhalibe munthu omwe akhamupasa cinthu.
Na tenepo iye adakumbuka kuti: “Kodi babangu ana anyabasa angasi omwe ambadya acicita kusiya phoso. Tsono ine-pano ndiri kubonera na njala kuno!
Na tenepo ndin'dzayenda kuna babanguko ndicikamuwuza kuti: “Baba! Ine-pano ndaphonyera Mulungu wakudzulu na imwepombo.
Na tenepo ndiribe kuthemera kuti mundiceme pomwe mwananu tsapano. Ndipo ndiyeseni ninga anyabasa wanuwa.”
Ndipo iye adaphata njira aciyenda kuna babaceyo. Pomwe iye akhabwera, babaceyo adamuwona na kutali acimubvera ntsisi. Ndipo iye adathamanga acimukolombexa mkhosi, acimumpsompsona.
Pamwepo mwanayo adalewa kuti: “Baba! Ine-pano ndaphonyera Mulungu wakudzulu na imwepombo. Ndipo ndiribe kuthemera kuti mundicemere pomwe mwananu.”
Tsono babaceyo adawuza anyabasa wace kuti: “Bweresani bzakubvala bzabwino mumubvazike na kankulumize ! Mubvazikeni pomwe mphetecala kuboboku na xango kundzayoku.
Ndipo phatani kamkono kakunenepaka muphe tidye tikondwere.
Nakuti mwananguyu akhadafa, tsono iye wamuka pomwe. Ndipo akhadataika tsono iye wawoneka. Ndipo iwo adayamba kukondwera.
Tsono mwanace mkulu akhali kumunda. Pomwe iye akhabwera, adafika pafupi na pamuipo adabva nyimbo na wanthu acimbabzina.
Ndipo iye adacemera nyabasa m'bodzi acim'bvundza kuti cikhali ciani cimwecire.
Na tenepo iye adamutawira kuti: “Ni m'bale wako wabwerera! Ndipo babako wapha kamkono kakunenepa kale thangwe iye wabwera na moyo.
Ndipo iye adakalipa na tenepo adalamba kupita. Tsono babaceyo adabula acimupepesa.
Ndipo iye adam'tawira babaceyo aciti: “Ine-pano ndiri kutumikirani pano magole mazinji kwene-kwene. Ndipo ndikanati kukuphonyerani mitemo yanu. Tsono imwepo mukanati kundipherambo mbuzi ibodzi yokha kuti ndidyembo na axamwali wangu.
Tsono lero mwananuyu wabwera, omwe adamala kudzonga utaka bwanu bwentse na maputa, ndipo imwepo mwamuphera kamkono kakunenepa!”
Ndipo babaceyo adamutawira kuti: “Mwanangu. Iwepo na ine tiri pano pabodzi ntsiku zentse. Ndipo bzinthu bzangu bzentse n'psakombo.
Na tenepo ndawona kuti bzikhali bwino kuti ife-pano tikondwere.Thangwe m'bale wakoyu akhadafa wamuka pomwe, ndipo akhadataika wawoneka.
Ndipo Jezu adauwza ateweri wace kuti: “Pakhana munthu m'bodzi nyakudala, omwe akhana msunga cuma wace. Ndipo wanthu adamulewera kuti iye akhaba bzinthu.
Ndipo iye adamuceresa acim'bvundza kuti: “Kodi mpsiyani ndiri kukubvera nung'u-nung'ubzi? Ndiwuze maphatiro yako ya basa yentse. Nakuti iwepo un'khala lini pomwe msunga cuma.
Ndipo msunga cumayo adakumbuka kuti: “Kodi ine-pano ni'ncita tani? Thangwe mbuyayu ali kundicosa basa. Nakuti ine kulima nin'kwanisa lini. Napo kupempheza ndina manyazi.
Ndipo ndikadzacosedwa basa, ndinidziwa kale bzakucita kuti wanthu adzanditambire m'manyumba mwawo.
Na tenepo iye adacemera wanthu wentse omwe akhana mangawa na mbuya waceyo. Ndipo iye adabvundza wakuyamba kuti: 'Kodi imwepo muna mangawa ya tani na mbuya?'
Ndipo iye adatamutawira kuti: 'Ndinaye mangawa migolo dzana ya mafuta yakudya. Na tenepo iyembo adamuwuza pomwe kuti: 'Ndoko ukanembe makumi maxanu.'
Ndipo adabvundza pomwe mwinango kuti: 'Kodi imwembo, munaye mangawa ya tani?' Ndipo iye adatawira kuti: 'Ndinaye mangawa masakha dzana ya cimanga.' Pamwepo adamuwuzambo pomwe kuti: 'Ndoko ukanembe makumi masere.'
Ndipo mbuya ule adamutenda msunga cuma wakusaya kulungamayo na thangwe ra kucenjera. Nakuti dzindza la wanthu wa mudziko lidacenjera kwene-kwene, kuposa wanthu wa ceza ca Mulungu.”
Tsono ine ndi'nkuwuzani kuti: “Imwepo yanyani uxamwali na cuma ca pantsi pano kuti cikadzamala, mudzatambiridwe bwino m'manyumba zakusaya kumala.
Nakuti munthu ule omwe ngwakukhulupirika na bzinthu bzing'ono-ng'ono, ndipo iye ngwakukhulupirikambo na bzizinji. Na ule omwe ngwakusaya kulungama na bzinthu bzing'onong'ono, ndipo iye ngwakusaya kukhulupirikamambo na bzizinji.
Penu mun'kukhulupirika lini na cuma ca dziko la pantsi, kodi mbani an'dzakukhulupiranimbo na cuma ca cakudzulu?
Penu mun'kukhulupirika lini na bzinthu bza andzanu, kodi mbani an'dzakupasanimbo bzinthu bzanu letu?
Nakuti palibe munthu omwe angaphatira basa ambuya awiri. Thangwe an'dzawengana na m'bodzi acibverana na mwinango. Ayai an'dzayenda kuna m'bodzi acilova kuna mwinangoyo. Na tenepo lekani kuphatira basa Mulungu na kobiri.
Pomwe afalizeu adabva bzimwebzo adamuseka Jezu thangwe iwo akhafuna kobiri kwene-kwene.
Ndipo iye adawauza kuti: “Imwepo mumbabziyesa kuti ndimwe wanthu wakulungama. Tsono Mulungu ndiye an'dziwa mitima yanui. Cinthu ciri centse comwe wanthu ambayesa kuti cina basa kwene-kwene, kuna Mulungu ciribe na basalo.
Ndipo mtemo wa Mozeji na mapfundzisidwe ya Apolofeta bzidakhala mpaka panthawe ya Juwau M'batizi. Kucokera pamwepo Umambo bwa Mulungu buli kupalizidwa. Na tenepo wanthu wentse ali kucita mphambvu kuti apite.
Ndipo bzingadapusa kuti munthu amalise pantsi na kudzulu, kuposa kucosa fala libodzi lokha mu Mtemo.
Munthu omwe ani lamba mkazace acikalowola mwinango, iye ali kucita upombo. Ndipo na ule omwe anilowolambo mkazi wakulambidwayo iye ali kucita upombo.
Pakhana munthu m'bodzi wakudala kwene-kwene. Ndipo iye akhabvala bzakuwumira, acidya bzinthu bzakufewa.
Na tenepo pacipata pace padadzagonambo ntsauke ibodzi dzina layene Lazalo iyo ikhaduwala mphezi.
Na tenepo iye akhabwera kuti adzadye tumbvululu tomwe tukhasala-sala patsantsali la kudyera la nyakudalayo. Ndipo mbwayambo zikhabwera kudzamunyanguta mafinya.
Tsono ntsauke ire idadzafa ndipo anjo wa Mulungu adaitenga aciyenda nayo kuna Abramu. Ndipo nyakudala ule adadzafambo pomwe acikapendesedwa.
Pomwe iye akhali kumoto, acimbabonera ndipo adanyang'anisa aciwona kutali Abramu na Lazalo omwe akhnaye pafupi.
Ndipo iye adakuwa aciti: “Baba Abramu ndibverenimbo ntsisi! Tumani Lazalo kuti akatibzike cala cace m'madzi kuti adzandijejeresembo lirime thangwe kuno ndiri kubonera na moto.
Ndipo Abramu adatawira kuti: “Mwanangu, kumbuka kuti iwepo ukhakhala bwino pomwe ukhana moyo. Tsono Lazalo akhabonera. Tsapano lino iye ali kukhala bwino kuno, ndipo iwepo uli kubonerambo tsapano.
Ndipo pakati pathu imwepo na ife pana cidindi cakuzika kwene-kwene. Na tenepo wale omwe an'funa kubwera kumweko an'kwanisa lini. Ndipombo wale omwe an'funa kubwera kuno an'kwanisambo lini.”
Ndipo iye adatawirambo kuti: “Ndiri kukumbirani Baba kuti mum'tume Lazaloyo ayende kunyumba kwa babangu.
Thangwe ndina abale wangu axanu. Ndipo iye akawacenjeze kuti iwo asaye kubwerambo kumbuto ya kubonera ino.”
Na tenepo Abramu adamutawira kuti: “Iwo ana Mozeji na Apolofeta ndipo iwo mbaabvere kumweko.”
Ndipo iyembo adati: “Ne- ne-ne, Baba Abramu! Angadayenda munthu wakufa kukawawuza pinango iwo angadakhumbula.”
Tsono Abramu adamuwuza kuti: “Iwo akasaya kubvera Mozeji na Apolofeta napo anyakufa akamuka andzawabvera lini pomwe basi.”
Ndipo Jezu adawuza ateweri wace kuti: “Bzin'dzawoneka bzinthu bzomwe bzin'dzaphonyesa wanthu, tsono tsoka kuna munthu omwe an'dzabzicitayo.
Na tenepo bzikhali bwino kuti munthu omweyo amangiriridwe thumba m'khosi acikamuthusa pakati panyandza, kuti aleke kudzaphonyesa munthumbo bzace.
Cenjerani. Penu m'bale wako wakuphonyera, mutsimule. Penu iye an'khumbula, iwepo mulekere.
Penu iye an'kuphonyera kanomwe pantsiku, acidzakukumbirambo pomwe kanomwe kuti umulekerere, na tenepo iwepo mulekereni basi.”
Ndipo atumiki adakumbira kuna Mbuya aciti: “Tithumizireni cikhulupiro cathu!”
Ndipo Mbuya adatawira aciti: “Penu imwepo muna cikhulupiro ninga njere ya ntowe mungadawuwuza mkuyuyu kuti: 'Zuka ukabzizike panyandza! Ndipo iwo ungabvume.'
Ndipo Jezu adabvundza kuti: “Penu munthu ana nyabasa wace wakulima ayai nyakuusa ng'ombe, akatenepo iye wakotoka, kodi angamuuze kuti atom kukhala patsantsali adye?
Ne-ne-ne, maka kuti: “Ndoko katome kubvala kuti undiphikire na kunditumikira kuti ndidye, ndicimwa . Ndipo ndikamala unidya ucimwambo bwino.”
Kodi iye angamutende nyabasayo na thangwe ra kucita bzimwebzo? Ne-ne-ne!
Na tenepo imwepo mun'dzalewa kuti: “Ndiro basa lathu limwero, nakuti tacita bzomwe mwatiuza.”
Pantsiku ibodzi pomwe Jezu akhayenda kuJeruzalema, iye adapita na m'malire mwa Samaliya na Galileya.
Pomwe iye adafika m'mui winango, ndipo adagumana anyamapere khumi. Tsono iwo adaima kutali na iye.
Ndipo iwo adakuwa aciti: “Nandi Misiri Jezu! Tibverenimbo ntsisi.”
Pomwe iye adawawona adawauza kuti: “Ndokoni mukabzilatize kuna azibaba wa ntsembe.” Pomwe iwo akhayendapo mapereyo yadapola.
Na tenepo m'bodzi wao pomwe adawona kuti wapola, adabwerera acimbapasa mbiri Mulungu na kukuwa.
Ndipo iye adagodama pana Jezu acimutenda. Tsono iye akhali m'Samaliya.
Ndipo Jezu adabvundza kuti: “Kodi mukhali lini wanthu khumi omwe mwapolesedwa maperemwe? Apa winango apfembawo ali kuponi?
Kodi palibe munthu mwinango omwe angadadzatenda Mulungu kuposa nyakudzayu?”
Ndipo iye adamuuza kuti: “Lamuka uyende, nakuti cikhulupiro cako cakupulumusa.
Pomwe Jezu adambvundzidwa na afalizeu kuti umambo bwa Mulungu bun'dzafika lini, pamwepo iye adawatawira aciti: Umambo bwa Mulungu bun'bwera lini bucicita kuwoneka na maso.
Palibe munthu omwe an'dzalewa kuti: “Ubu pano” ayai “Ubo apo!” Thangwe umambo bwa Mulungubo buli m'mitima mwanumu.”
Pomwe adamala bzimwebzo adawuza ateweri wace kuti: “In'dzakwana nthawe yomwe mun'dzafuna kuwona mabwerero ya Mwana wa Munthu. Tsono mun'dzaiwona lini.
Ndipo wanthu an'dzakuwuzani kuti: “Uyu pano”, ayai “Uyo apo!” Tsono imwepo lekani kudzayenda ayai kudzawatewera.
Ninga momwe mpheni imbacetukira kudzulu, phampha na phampha ndipo bzin'dzacitikambo tenepo pantsiku yakubwera kwa Mwana wa Munthuyo.
Tsono bzifunika kuti atome kubonera kwene-kwene acilambidwa pomwe na ntundu omweyu wa wanthu.
Ninga momwe bzidacitikira panthawe za Nowa. Na tenepo bzin'dzacitikambo pantsiku zomwe Mwana wa Munthu adzafuna kubwera.
Nakuti wanthu akhambalowola na kumbalowozana, acimbadya na kumwa, mpaka pantsiku yomwe Nowa adapita muxitima ya m'mmadzi. Ndipo kudawoneka malenga-lenga ya madzi, na tenepo yadapha wanthu wentse.
Na tenepo bzidacitikambo bzibodzi-bodzibzo pomwe panthawe ya Loti: Wanthu akhadya, akhamwa, akhagula na kugulisa, akhalima, na kumbamanga nyumba.
Tsono pantsiku yomwe Loti adacoka muSodoma, kudzulu kudagwa malaxa ya moto ndipo yadapha wentse.
Na tenepo bzin'dzacitikambo, pomwe Mwana wa Munthu akadzabzilatiza.
Pantsiku imweyo ule omwe an'dzakhala ali pantsodzi penu ana bzinthu bzace m'nyumba an'dzakwanisa lini kubuluka kuti adzabzitenge. Napo ulembo omwe an'dzakhala ali kumunda mbaadzaleke kubwerera kumui.
Ndipo kumbukirani mkazi wa Loti.
Nakuti munthu omwe an'funa kusunga moyo wace an'dzautaya. Tsono ule omwe an'dzataya moyo wace ni cadidi kuti iye an'dzaupulumusa.
Ndiri kukuwuzani bzacadidi kuti, usiku bumwebo wanthu awiri an'dzakhala adagona pamphasa ibodzi, ndipo m'bodzi an'dzatengedwa mwinangoyo acisala.
Ndipo akazi awiri akadzakhala ali kupeya pabodzi, pamwepo m'bodzi an'dzatengedwa mwinango acisala.

Na tenepo iwo adamubvundza kuti: “Kodi bzimwebzi bzin'dzacitira kuponi Mbuya?” Ndipo iye adawatawira kuti: “Pale pomwe pan'dzakhala cinthu cakufa pamwepo pan'dzakonchezana magola.”
Ndipo Jezu adatsikira matere ateweri wace kuti ambapembe nthawe zentse, ndipo aleke kuneta.
Ndipo mumzinda winango mukhana mtongi m'bodzi. Iye akhagopa lini Mulungu. Ndipo akhalibe basa na wanthu.
Na tenepo mumzindamo mukhana mamsiwa m'bodzi omwe akhabwera ntsiku zentse acimbadzamukumbira kuti: “Ndiyeruzenimbo pakundzatongedwa mulandu wangu ine-pano na nyamadulanthaka wangu.
Ndipo iye akhalamba kumutawira nthawe itali kwene-kwene. Tsono iye ntsiku inango adadzakumbuka yekha kuti: “N'cadidi kuti inepano nimbagopa lini Mulungu pomwe ndiribe basa na wanthu.
Nakuti mkaziyu ali kundinesa kwene-kwene, lekani ndimuyeruze mulandu waceyu kuti aleke kubwera-bwera pomwe kundzandinesa.”
Ndipo Mbuya adalewa kuti: “Bvesesani bwino bzomwe walewa mtongi wakuipa mtimayu.”
Kodi Mulungu angadzalekembo kucita cilungamo kuna wanthu wace omwe ambamupemba usiku na masikati? Kodi iye angadzacedwe kuwathandiza?
Ndiri kukuwuzani kuti an'dzawayeruza na kankulumize. Tsono, kodi Mwana wa Munthu akadzabwera, an'dzagumana wanthu wacikhulupiro pantsi pano?
Ndipo Jezu adatsikira pomwe matere kuna wale omwe akhabziyesa mbakulungama, omwe akhanyoza andzawo aciti:
“Wanthu awiri adayenda m'nyumba ya Mulungu kuti akapembe. Ndipo m'bodzi akhali mfalizeu mwinangoyo akhali nyakupimisa mtsonkho.
Ndipo mfalizeuyo akhapemba adaima acimbati: 'Mulungu, ndiri kukutendani thangwe ine-pano ndiribe kukhala ninga wanthu winango, omwe ni wanthu wa umbava, wakusaya kulungama na wa upombo ayai ninga nyakupimisa mtsonkhoyu.'
Ndipo ndinimbabzimana kudya kawiri pamdzinga, ndicipereka cacikhumi ca bzinthu bzangu bzentse bzomwe ndinimbatambira.”
Tsono nyakupimisa mtsonkho ule akhadaima kutali, ndipo iye akhajiguma lini kudzulu. Na tenepo akhambabzimenya pacifuwa aciti: “Mulungu, ndibverembo ntsisi ine-pano, thangwe ndine nyakuphonya!”
Na tenepo ndiri kukuwuzani kuti omweyu adabwerera kumui wakulungama kuna Mulungu kuposa mfalizeuyo. Nakuti ule omwe an'bzitumbiza, iye an'dzanyozedwa. Na ule omwe an'bzicesva, iye an'dzakuzidwa.
Ndipo wanthu akhabweresa wana kuti Jezu adzawasanjike manja. Tsono pomwe ateweri wace adawona bzimwebzo adawatsimula.
Tsono Jezu adacemera wanawo kuti abwere pana iyepo, aciwawuza ateweri wacewo kuti: “Alekeni wanawo abwere kuno, lekani kuwaletsa. Nakuti umambo bwa Mulungu n'bwa wanthu ninga wanawa.
Na tenepo ndiri kukuwuzani cadidi kuti munthu omwe an'saya kutambira umambo bwa Mulungu ninga mwana ndipo iye an'dzamupita lini.
Pakhana munthu m'bodzi wakulemekezeka ndipo iye adabvundza Jezu kuti: “Misiri wabwino! Kodi ningacite tani kuti ndidzakhale na moyo wakusaya kumala?”
Ndipo Jezu adamutawira kuti: “Kodi thangwe ranyi uli kundicemera wabwino? Nakuti palibe munthu wabwino kuposa Mulungu.”
Ndipo iwepo umbaidziwa mitemo yomwe imbatii: “Leka upombo, leka kupha munthu, leka kuba, leka kunamizira mwandzako, lemekeza babako na mamako.”
Na tenepo iye adatawira kuti: “Ine ndinimbabzicita kale bzentsenebzo kucokera paubwana bwangu.”
Pomwe Jezu adabva bzimwebzo adamuwuza kuti: “Casala cinthu cibodzi kuti ucite: Gulisa bzinthu bzako bzentse bzomwe unabzobzo, kobirizo ugawire anyakusauka. Na tenepo un'dzakhala na moyo wakusaya kumala. Ndipo ukamala unditewere.”
Tsono, pomwe iye adabva mafala yamweyo adasunama, nakuti akhadadala kwene-kwene.
Pomwe Jezu adawona kuti iye akhadasunama ndipo adalewa kuti: “N'bzakunesa kwene-kwene kuti wanthu anyakudala adzapite mu umambo bwa Mulungu!
Nakuti bzidapusa kuti ng'ombe ipite pabuli la ntsingano kuposa munthu nyakudala kuti apite mu umambo bwa Mulungu.”
Ndipo wale omwe adabva mafala yamweyo adabvundza kuti: “Penu n'tenepo, tsono mbani an'dzapulumusidwa?”
Ndipo iye adatawira kuti: “Comwe munthu an'kwanisa lini, Mulungu an'cikwanisa.”
Ndipo Pedru adatawirambo kuti: “Ife-pano tasiya nyumba zathu ticikutewerani.”
Na tenepo Jezu adawatawira aciti: “Ndiri kukuwuzani cadidi kuti palibe munthu omwe wasiya nyumba yace, mkazace, abale wace, azibabace, ayai wana wace na thangwe ra umambo bwa Mulungu,
ndipo iye acisaya kutambira kazinji-kentse bzentsenebzo tsapano lino na kutsogoloko, moyo wakusaya kumala.
Ndipo Jezu adacemera ateweri wace khumi na awiri kumbali aciwawuza kuti: “Onani, tsapano tiri kuyenda kuJeruzalema, ndipo bzin'katewezeka bzinthu bzentse bzomwe bzibadenembedwa na apolofeta kuna Mwana wa Munthu.
Na tenepo iye an'kaperekedwa kuna wanthu wakunja, an'kamunyaza, an'kamutukwana na kumupsipira mata.
Ndipo iwo an'kamumenya akakamala acikamupha. Tsono iye an'dzamuka pantsiku yacitatu yace.
Tsono iwo alibe kubvesesa bzinthu bzimwebzo. Nakuti mafalayo yakhali yakubisika. Ndipopo iwo alibe kubvesesa bzomwe adalewabzo.
Pomwe adafika pafupi na mzinda wa Jerikoo adagumana na zimola m'bodzi akhadakhala m'phepete mwa njira acimbapempheza.
Pomwe iye adabva m'jinchi wa wanthu omwe akhapita ndipo iye adabvundza kuti: “Nandi, n'ciani cimweco?”
Ndipo wanthu adamutawira kuti: “Ni Jezu wa kuNazaree ali kupita.”
Na tenepo zimolayo adakuwa aciti: “Jezu, Mwana wa Davide, ndibverembo ntsisi ine!”
Ndipo wale omwe akhali kutsongo adamunyamalisa kuti aleke kucita ciwowo. Tsono iye ndipo akhanyanyiratu kukuwa kwene-kwene acimbati: “Nandi Mwana wa Davide, ndibverembo ntsisi ine!”
Ndipo Jezu adaima aciwawuza kuti abwere naye. Pomwe iye adafika pakhana iyepo, ndipo adamubvundza kuti:
“Kodi un'funa kuti ndikucitinyi?” Ndipo iye adatawira kuti: 'Ndin'funa kuti ndiwone pomwe, Mbuya.”
Na tenepo Jezu adamuwuza kuti: “Ona! Nakuti cikhulupiro cako cakupulumusa.”
Panthawe ibodzi-bodziyo, iye adapenya! Ndipo adamutewera Jezuyo acimbapasa mbiri Mulungu. Na tenepo wanthu wentse omwe adawona bzimwebzo adapasambo mbiri Mulungu.
Pomwe Jezu akhayenda ulendo bwace, ndipo iye adapita na njira mumzinda waJerikoo.
Ndipo munthu m'bodzi dzina lace Zakeu, mkulu wa anyakupimisa mtsonkho, ndipo iye akhadadala pomwe kwene-kwene.
Ndipo iye akhafuna kudziwa Jezu. Tsono iye akhakwanisa lini kumuwona na thangwe ra wanthu ndipo iyembo akhali m'fupi pomwe kwene-kwene.
Na tenepo iye adathamanga kutsogolo kwa wanthuwo acikakwira mu mkuyu kuti amuwone Jezuyo. Nakuti iye angadadzapita na pamwepo.
Pomwe Jezu adafika pamwepo adanyang'anisa m'dzulumo acimuwuza kuti: “Zakeu, buluka kankulumize! Nakuti ine-pano ndin'funa kuyenda nawe pabodzi kumui kwako lero”
Na tenepo iye adabuluka na kankulumize aciyenda naye pabodzi kumui kwaceko acimutambira na kukondwa kwene-kwene.
Ndipo wanthu wentse omwe adawona bzimwebzo akhang'ung'udzika acimbati: “Onani ule, wakafikira kumui kwa munthu nyakuphonya.”
Tsono Zakeuyo adalamuka acimuwuza Mbuya aciti: “Bvani Mbuya, ine-pano ndinipambula bzinthu bzangu bzentse pakati ndicipasa anyakusauka. Penu ndidabera munthu ndinim'bwezera kanai kentse.
Ndipo Jezu adamuwuza kuti: “Cipulumuso cafika m'nyumba muno lero. Thangwe umweyu ni mwanambo wa Abramu.
Nakuti Mwana wa Munthu adabwerera kudzalinga na kupulumusa wanthu wakutaika.
Pomwe iwo akhabva bzimwebzo ndipo Jezu adawatsikira matere. Nakuti iwo akhali pafupi na Jeruzalema ndipo akhakumbuka kuti umambo bwa Mulungu bungadawonekeratu pamwepo.
Ndipo Jezu adawawuza kuti: “Pakhana munthu m'bodzi wambiri omwe adayenda kudziko la kutali kwene-kwene, kuti akatambire umambo ndipo akamala acibwerera.
Ndipo iye adacemera anyabasa wace khumi, aciwasiira wentse kobiri za minyezi mitatu-mitatu, aciwawuza kuti: 'Ndiri kukusiirani kobirizi kuti mucitire nazo malonda mpaka kubwerera kwangu.”
Tsono wanthu wa m'muimo akhamuwenga, ndipo iwo adatumiza muimikiri na mafala aciti: “Ife-pano tinifuna lini kuti munthu omweyo akhale mambo wathu.”
Pomwe iye adabwerera kucokera kukatambira umambo bwacebo. Ndipo adacemeresa anyabasa wace omwe akhadasiyira kobiri wale kuti adzawabvundze kuti ni mphindu lanyi lomwe adawona na kobirizo.
Ndipo wakuyamba adabwera acilewa kuti: 'Mbuya, kobiri yanu yamphindula pomwe zinango khumi.'
Na tenepo mbuya waceyo adamutawira kuti: 'Bzakoma kwene-kwene, ndiwe nyabasa wabwino! Nakuti wakhulupirika na cinthu cing'ono ndipo un'dzatonga mizinda khumi.
Ndipo adabwerambo waciwiri aciti: 'Mbuya, kobiri yanu yaphindula pomwe zixanu.'
Na tenepo umweyo adamutawira kuti: 'Iwepo un'dzatonga mizinda mixanu.'
Ndipo adabwerambo pomwe winango aciti: 'Kobiri yanu iyi mbuya, ndikhadaikoya, idamangirira papfundo.
Nakuti ndikhanamwe mantha, thangwe ndimwe wanthu wakunesa kwene-kwene. Mumbatenga cinthu comwe n'canu lini. Ndipo mumbabvuna bzomwe mulibe kubzala.'
Ndipo iye adatawira kuti: 'Nyabasa wakuipa, ndin'kumanga mulandu na thangwe ra mafala yakoya. Nakuti iwepo ukhadziwa kale kuti ine-pano ndine munthu wakunesa kwene-kwene, ndinimbatenga bzinthu bzomwe mpsangu lini. Ndipo ndinimbabvuna bzomwe ndiribe kubzala.
Thangwe ranyi ulibe kukakoya kobiri yanguyo kuthenthe la kobiri? Pomwe ine-pano ndingadadzabwera ndipo ndingadadzaitambira na phindu.
Ndipo iye adawuza wale omwe akhali pamwepo, kuti: 'Mutengereni kobiriyi, mupase omwe ana kobiri khumi ule.'
Na tenepo iwombo adatawira kuna mbuyayo aciti: 'Iye anazo kale khumi!'
Tsono ndiri kukuwuzani kuti: 'Munthu omwe ana bzinthu bzizinji andzatambirambo pomwe bzizinji. Tsono ule omwe alibe na cinthu, napo bzing'ono-ng'ono anabzobzo adzatengeredwa pomwe.
Na tenepo anyamadulanthaka wangu omwe akhafuna lini kutongedwa na ine wale, abwereseni pano muwaphe ndiciwona maso.”
Pomwe adamala kulewa bzimwebzo, Jezu adatsogola njira paulendo bwace bwa kuJeruzalema.
Pomwe adafika kufupi na mii ya Betifaje na Betanya, pafupi na phiri la Olivera, iye adatuma ateweri wace awiri.
Ndipo iye adawawuza kuti: 'Ndokoni m'mui omwe uli kutsogolo kwanuyo, mungakafika mun'kawona kabulu kadamangirira, komwe kakanati kupakiridwa na munthu. Ndipo mukakatsudzule mucibwera nako kuno.
Penu munthu an'kakubvundzani kuti: “Thangwe ranyi muli kukatsudzula?” Ndipo imwepo mukamutawire kuti: “Mbuya ali kukafuna.”
Na tenepo iwo pomwe adayenda adakabziwona bzentse ninga momwe Jezu akhadawauzira.
Pomwe iwo akhatsudzula kabuluko, ndipo wenekaciro adawabvundza kuti: ''Kodi thangwe ranyi muli kukatsudzula kabuluka?”
Na tenepo iwo adatawira kuti: “Thangwe Mbuya ali kukafuna.
Ndipo iwo adakabweresa kuna Jezu, acitandika bzakubvala bzawo pakabulupo acimuthandiza Jezuyo kupakira.
Pomwe iye akhayendapo wanthu akhatandikambo bzakubvala bzao munjira.
Pomwe akhafika phompho la phiri la Olivera, mthithi wa ateweri wace wentse adayamba kusekerera, acimbatumbiza Mulungu na kukuwa, na thangwe ra matsenga yentse yomwe iwo adawona.
Ndipo akhambalewa kuti: “Wakusimbidwa ni mambo omwe ali kubwera mu dzina la Mbuya! Mtendere kudzulu na mbiri kuna Mulungu wa kudzulu-dzulu.”
Ndipo afalizeu winango omwe akhali pakati pamthinthi wa wanhtuwo adalewa kuti: “Misiri, uza ateweri wakowa kuti anyamale!”
Tsono iye adawatawira kuti: 'Ndiri kukuwuzani cadidi kuti napo iwo akanyamala minyalai in'kuwa basi.
Pomwe Jezu akhafika pafupi aciwona mzinda wa Jeruzalema iye adalira na ntsisi.
Ndipo iye adalewa kuti: “Iwepo ungadakhala un'dziwa kuti n'ciani cingakupase mtendere lero-lino. Nakuti ico cidabisika ndipo ungaciwone lini na maso yako.
Nakuti zin'dzafika ntsiku zomwe anyamadulanthaka wako an'dzakugwanjirira acikucerera cidindi ca cakukupanirira na kukubzinya kwentse-kwentse.
Ndipo an'dzakupeyera kubodzi iwepo na wana wako mkatimo. Na tenepo an'dzasiya lini mwala udasanjika padzulu paundzace. Thangwe ulibe kuzindikira nthawe yomwe Mulungu wabwera kudzakuwona.
Ndipo iye adapita m'nyumba ya Mulungu aciyamba kuthotha wanthu wentse omwe akhacita malonda mkatimo.
Na tenepo iye adawawuza kuti: “Bzidanembedwa kuti nyumba yangu in'dzakhala nyumba ya kupembera. Tsono imwepo muli kuiyesa nkhunde ya mbava.
Ndipo Jezu akhapfundzisa ntsiku zentse m'nyumba ya Mulungu. Tsono akulu-akulu wa azibaba wa ntsembe na apfundzisi wa mtemo, na atsogoleri wa mbumba akhafuna kumupha.
Tsono iwo akhasaya mpata kuti angamucite tani, nakuti wanthu wentse omwe akhamubva, akhatengeka mitima na mafala yaceyo.
Pantsiku ibodzi pomwe Jezu akhapfundzisa wanthu na kumbabaliza nkhani yabwino m'nyumba ya Mulungu, ndipo adafikambo akulu-akulu wa azibaba wa ntsembe na apfundzisi wa mtemo na atsogoleri wa mbumba.
Ndipo iwo adamubvundza aciti: “Tiuze kuti uli kucita bzimwebzi na mphambvu zayani? Ayai mbani wakupasa mphambvu zimwezi?”
Ndipo iye adatawira kuti: “Napo ndine ndin'funa kukubvundzanimbo kuti munditawire:
'Kodi batizo la Juwau likhali la Mulungu ayai la wanthu?'
Ndipo iwo akhambabvundzana okha-okha acimbati:''Tikalewa kuti nda Mulungu, ndipo iye an'tibvundza kuti: 'Thangwe ranyi mudasaya kubvuma?'
Tsono tikalewa kuti nda wanthu, ndipo mbumba yentseneyi in'tiboma na minyala. Thangwe iwo akhadandziwisisa kale kuti Juwau akhali mpolofeta.”
Ndipo iwo adadzatawira kuti: “Ife tin'dziwa lini.”
Na tenepo Jezu adawatawirambo kuti: “Napo ndinembo ndin'kuwuzani lini kuti ndiri kucita bzimwebzi na mphambvu zayani.”
Pomwe adamala kulewa bzimwebzo, Jezu adayenda kukawatsikira matere aciti: “Munthu m'bodzi adalima munda wace wa uva. Ndipo iye adakumbiza anyakulima winangombo. Na tenepo adayenda kukakhala kudziko linango la kutali nthawe ikulu.
Pomwe nthawe yakubvuna idakwana, iye adatumiza nyabasa wace m'bodzi kuna anyakulima wale kuti akamupasembo bzisapo bza m'mundamo. Tsono anyakulimawo ndipo adam'menya acimubweza cimanja-manja.
Ndipo iye adatumiza pomwe nyabasa winango basi. Tsono iwo adamumenya acimunyoza. Na tenepo adamubweza pomwe cimanja-manja.
Ndipo iye adatumiza pomwe wacitatu. Tsono iwo adam'kweteka acimukwekwetera kunja.
Ndipo mwenekaciro mundayo adalewa kuti: “Kodi ine-pano ndin'cita tani? Ndin'tumiza mwanangu wa pantimayu, pinango iwo an'kamugopa.”
Pomwe iwo adawona mwanaceyo adalewa kuti: “Uyu ndiye mwenekaciro utaka. Mbatimupheni kuti mundayu ukhaliretu wathu!”
Ndipo iwo adamukwekwetera kunja kwa mundayo acikamupha. “Kodi mwenekaciro mundayo an'dzawacitanyi?
Ndipo iye an'dzabwera aciwaphambo anyakulima wentsenewo. Ndipo an'dzawatengera mundayo acipasa winango.” Pomwe adabva bzimwebzo iwo adalewa kuti: “Bzingacitike lini!”
Tsono Jezu adawanyang'anisa aciwabvundza kuti: Bzakunembedwa bzimbalewa kuti: “Mwala omwe amisiri wakumanga nyumba adaulamba, omweyo ndiwo udadzakhala wakufunidwa kwene-kwene paphampha la nyumba.” Kodi bzimwebzi bzimbathandauza ciani?
Munthu omwe an'gwera pamwala omweyo iye an'bzichola. Ndipo ule omwe unimugwerayo iye an'nyodoka ninga mufu.
Panthawe imweyo apfundzisi wa ntemo na akulu wa azibaba wa ntsembe akhafuna kumumanga. Nakuti adadziwa kuti materere adatsikayo, Jezu akhalewa iwo. Tsono iwo akhana mantha na wanthu.
Ndipo iwo akhamubenda. Na tenepo adatuma wanthu anyakutapa mkanwa omwe akhabzilatiza ninga wanthu wabwino. Na tenepo iwo akhafuna kumuphata na mafala yomwe angadalewayo. Ndipo acimupereka kuna anyakutonga na kuna acikunda wa mtongi.
Ndipo iwo adamubvundza kuti: “Misiri tin'dziwa kuti umbalewa na kupfundzisa bwino. Ndipo ulibe tsankhulo na wanthu. Tsono umbalewa na kupfundzisa njira ya Mulungu mwa cadidi. .
Kodi n'bzabwino kupima mtsonko kuna Seza aya, n'bzabwinoa lini?
Tsono Jezu akhadziwa kale ndzeru zawo ndipo adawatawira kuti:
“Ndilatizeni kobiri ibodzi kuno. Kodi nkhopei na dzinali n'bzayani?” Na tenepo iwo adatawira kuti: “N'bza Seza.”
Ndipo iye adawawuza kuti: “Pasani Seza bzomwe n'bza Seza. Ndipo pasanimbo Mulungu bzomwe n'bza Mulungu.
Tsono iwo alibe kukwanisa kumutapa mkanwa na bzomwe iye adatawirabzo. Na tenepo iwo adadabwa na matawiriro yaceyo ndipo adanyamaliratu.
Ndipo adabwera asaduseu winango, omwe akhalewa kuti palibe munthu ambalamuka paimpfa.
Na tenepo iwo adamubvundza kuti: “Misiri, Mozeji adatinembera mtemo kuti: 'Munthu akafedwa m'bale wace acisiya mkazi alibe wana, ndipo m'bale waceyo mbaapite nthaka kuti abalire wana m'bale wace adafayo.
Ndipo pakhana wanthu anomwe umbale bwao: Na tenepo wakuyamba adalowola mkazace, iye acifa. Na tenepo iye alibe kusiya wana.
Ndipo waciwiri
na wacitatu adapita nthaka ninga bzibodzi-bodzibzo anomwe wentsewo adapitambo nthaka acifa. Ndipo iwo alibe kusiyambo wana.
Ndipo mkaziyo adamalizira kufambo.
Kodi mkaziyo an'dzakhala wa yani pantsiku yakudzamuka paimpfa? Nakuti wentse anomwe akhali mkazawo.
Ndipo Jezu adawatawira aciti: “Wanthu wa pantsi pano ambalowola na kulowozana.
Tsono wale omwe ambayesedwa walungama kuti adzawone bzakutsogolo na kumuka paimpfa ndipo iwo an'dzalowola lini ayai kudzalowozana.
Na tenepo iwo an'dzafa lini pomwe thangwe an'dzalinganira na anjo. Ndipo iwo ni wana wa Mulungu, nakuti adabadwa kale papsa.
Ndipo anyakufa an'dzamuka pomwe paimpfa. Nakuti Mozeji adawonesedwa kale pacitsamba comwe cikhagaka moto pomwe iye adacemera Mbuya kuti Mulungu wa Abramu, Mulungu wa Izaki na Mulungu wa Jakobi.
Nakuti Mulungu ngwa anyakufa lini. Tsono ni Mulungu wa wanthu wa moyo. Na tenepo wanthu wantse mbamoyo kuna iye.
Ndipo apfundzisi wa mtemo winango adamuwuza kuti: “Misiri watawira bwino.”
Na tenepo kucokera pamwepo mpaka kutsogoloko, alibe kudzamubvundza pomwe cinthu.
Tsono Jezu adawabvundza kuti: Mungalewe tani kuti Krixtu ni mwana wa Davide?
Nakuti Davide caiyeyo ndiye adalewa mubukhu la Masalimu kuti: “Mbuya adawuza Mbuya wangu kuti: “ Bwera udzakhale kuboko langu ladidi,
mpaka ndimale kuntsotola na katende anyamadulanthaka wangu wentse.
Na tenepo Davideyo ambacemerambo Mbuya. Kodi iye akhale tani mwanace?”
Pomwe wanthu akhamutetekera, Jezu adauza ateweri wace kuti:
Cenjerani na apfundzisi wa mtemo nakuti iwo ambafuna kubvalira kuti ambamusidwe m'misika. Ndipo iwo ambafuna pomwe kukhala m'mipando yakulemekezeka m'nyumba zakupembera na m'bzikondweso
Ndipo iwo ambaberera amamsiwa m'mnyumba mwawo, uko ali kucita mipembo ya nthawe itali kwene-kwene. Na tenepo nyathuwa yawo in'dzakhala ikulu kwene-kwene.
Ndipo Jezu akhanyang'anisisa anyakudala momwe iwo akhathusira cakupereka cawo muntsengwa ya mnyumba mwa Mulungu.
Na tenepo iye adawona mamsiwa wakusauka m'bodzi acithusambo m'mwemo kobiri zace ziwiri zandzaya.
Ndipo Jezu adalewa kuti: “Ndiri kukuwuzani cadidi kuti mamsiwa wakusaukayu ndiye wapereka bzizinji kuposa wanthu wentse.
Thangwe wentsene apereka bzomwe n'bzakusala bza cuma cawo. Tsono uyu na kusauka kwace waperekeratu bzentse bzomwe akhanabzobzo.
Ndipo ateweri wace winango akhambasimba bza mantikade yomwe nyumba ya Mulungu ikhadakondzedwera, na minyala yakudeka na bzinthu bzomwe wanthu, akhadapereka kuna Mulungu.Tsono Jezu adalewa kuti:
“Ninga momwe muli kowoneramu bzinthubzi, idzafika nthawe yomwe mun'dzawona lini mwala udasanjika padzulu paundzace.
Ndipo Iwo adamubvundza Jezu kuti: “Misiri, kodi bzin'dzacitika lini bzimwebzo? Kodi n'cizindikiro canyi comwe tin'dzawona bzikadzakhala bzin'funa kucitika?
Na tenepo iye adawatawira kuti: “Cenjerani kuti muleke kunamizidwa na wanthu. Thangwe azinji an'dzabwera mudzina langu acimbadzalewa kuti: “Ine-pano ndine omweyo caiye-iye. Ayai kuti: “Yafika kale nthawe”. Tsono lekani kudzawabvera.
Ndipo mukadzabva kuti kuna nkhondo na masandulikidwe ya bzinthu, lekani kudzabva mantha. Thangwe bzin'funika kuti bzicitike bzimwezo. Tsono kumala kwa dziko kundzakhaliratu lini panthawe imweyo.
Na tenepo iye adawawuza pomwe kuti: “Dziko na Dziko yan'dzapindukirana, umambo na umambo bun'dzapindukiranambo.
Pantsi pan'dzatekenyeka, ndipo kun'dzawoneka nthenda, njala mu mbuto zakusiyana-siyana, na malengwa yanango. Ndipo kun'dzawoneka bzinthu bzinango bzakupasa mantha kwene-kwene na bzizindikiro bzinango bzikulu bzakudzulu.
Bzikanati kucitika bzinthu bzentsenebzi iwo an'dzakumangani, an'dzakulondani acidzakuperekani m'manyumba zakupembera, an'dzakuperekani pomwe kuna azimambo na kuna atongi na thangwe ra dzina langu.
Ndipo bzimwebzo bzin'dzakucitirani kuti imwepo mudzakhale mboni.
Na tenepo kondzekerani nthaweyo ikanati kufika. Ndipo lekani kudzakahala na thupo kuti mun'dzatawira ciani.
Nakuti Ine-pano nin'dzakupasani ndzeru na mafala yakudzalewa-lewa ndipo iwo an'dzakwanisa lini kutawira ayai kukugazani cinthu.
Ndipo imwepo mun'dzaperekedwa na azibabanu, na abale wanu na anantsi na azixamwali wanu. Ndipo iwo an'dzakuphani winangomwe.
Ndipo wanthu wentse an'dzakuwengani na thangwe rangu.
Tsono palibe tsisi na libodziro lomwe lin'dzadoda mumsolo mwanumu.
Na tenepo limbikirani kuti mudzapulumusiridwe moyo wanu.
Ndipo imwepo mukadzawona Jeruzalema wapaniriridwa na nthithi wa acikunda, dzadziweni kuti nthawe yafika yakupfudzidwa kwace.
Na tenepo wanthu omwe an'dzakhala ali muJudeya mbadzathawire m'mapiri. Ndipo wale omwe an'dzakhala ali mumzindamo mba'dzacoke. Na wale omwe an'dzakhalambo ali m'minda mbaadzaleke kupita mumzindamo.
Thangwe ntsiku zimwezo zin'dzakhala za nyathwa, kuti bzidzatewekeze bzentse bzomwe bzidanembedwa.
Tsisi kuna akazi anyamimba ayai an'dzakhala ali kumamisa pantsiku zimwezo! Thangwe pantsi pano pan'dzawoneka matsautso makulu kwene-kwene, na ciya cikulu kuna wanthu omwewo.
Ndipo wanthu azinji an'dzagwatidwa makhosi na mbadzo, winango adzayesedwa akapolo kumadziko yanango. Ndipo Jeruzalema un'dzapondedwa na wanthu anyakunja, mpaka kudzakwana nthawe yawo.
Ndipo kun'dzawoneka bzizindikiro kudzuwa, kumwezi, na kunyenyezi. Ndipo pantsi pano, madziko yentse ya pantsi yan'dzadandaula na mantha thangwe ra kuunga kwa madzi ya nyandza na maimbi yace.
Na tenepo wanthu an'dzafumphira na mantha na nkhumbukira ya bzinthu bzomwe bzindzawoneka padziko la pantsibzo. Thangwe mphambvu zentse zakudzulu zin'dzagwededzeka.
Pamwepo ndipo pan'dzawoneka Mwana wa Munthu ali kubwera mumtambo, na mphambvu na mbiri ya Mulungu.
Ndipo bzingadzacitika bzinthu bzintsenebzi dzalamukeni mucidzakondzekera. Nakuti cipulumuso cakufikirani.
Ndipo Jezu adawatsikira matere aciti: “Nyang'anani mtowe na miti yentse.
Nakuti ikayamba kufundira masamba mumbadziwa kuti maindza yafika.
Na tenepo mukadzawonambo bzinthu bzimwebzi bzicicitika dzadziweni kuti umambo bwa Mulungu bwafika.
Ndiri kukuuzani cadidi kuti mtundu omweyu wa wanthu un'dzamala lini uko bzimwebzi bzikanati kucitaka.
Pantsi na kudzulu bzin'dzamala. Tsono mafala yanguya yan'dzamala lini.
Ndipo iye adawauza kuti: “Cenjerani, kuti mitima yanu ireke kudzongeka na kumwa, na nkhumbukira za makhalidwe ya pantsi pano. Kuti ikadzafika ntsiku imweyo mudzasaye kudzidzimuka, ninga kugwa kwa diwa.
Nakuti iyo in'dzabwerera wanthu wentse wa dziko la pantsi.
Na tenepo fungulani maso, mucimbapemba ntsiku zentse kuti mudzasaye kugwedwa na bzinthu bzimwebzi bzikadzacitika. Ndipo mukhale mudakondzeka kuna Mwana wa Munthu.
Ndipo Jezu akhambapfundzisa ntsiku zentse m'nyumba ya Mulungu. Pomwe kukhambadoka iye akhakwira mphiri la Olivera.
Ndipo wanthu wentse macibece-bece akhabwera m'nyumba ya Mulungu kuti adzamubve.
Pomwe idafika nthawe ya cikondweso ca mikate, comwe cikhacemeredwa Paxikwa.
Ndipo akulu-akulu wa azibaba wa ntsembe na apfundzisi wa mtemo adanyan'gana njira kuti aphe Jezu. Tsono iwo akhana mantha na wanthu.
Ndipo Sathan adagwanira Judasi omwe akhacemeredwa Xikalioti. Iye akhali m'bodzi wa ateweri wace khumi na awiri.
Ndipo iye adayenda kukapangana na akuku-akulu wa azibaba wa ntsembe na atsogoleri wa acikunda anyakulindira nyumba ya Mulungu, kuti apereke Jezu.
Na tenepo iwo adakomedwa nabzo kwene-kwene. Ndipo adabverana naye kuti an'dzamupasa kobiri.
Napo ndiyembo adabvuma. Ndipo iye akhanyang'ana m'mpata kuti am'pereke, wanthu wentse acisaya kudziwa.
Idadzafika nthawe ya cikondweso ca Mikate. Ndipo ntsiku imweyo bzikhafunika kuti kuphedwe kabira kakuikhira nako ntsembe ya Paxikwa.
Ndipo Jezu adatuma Pedru na Juwau aciwauza kuti: Ndokoni mukondze cikondweso ca Paxikwa, kuti tidzadye.
Ndipo iwo adamubvundza kuti: “Kodi mun'funa kuti tikakondzere kuponi?”
Ndipo Jezu adawatawira aciti: “Mukafika mumzindamo mun'kaona munthu adasendza tacu ya madzi. Mukamutewere mpaka panyumba yomwe an'kapitayo.
Ndipo mukamuwuze mwenekaciro nyumbayo kuti Misiri atituma kuti tidzabvundze kuti: “Kodi iri kuponi nyumba ya alendo yomwe iwo na ateweri wao an'funa kudzadyera cikondweso ca Paxikwa?”
Ndipo iye an'kakulatizani nyumba ikulu ya m'ndzulu yomwe ina bzombo bzentse, imwepo mukakondzere mwemo.
Pomwe iwo adayenda adakawona bzentse ninga momwe iye adawawuzira. Ndipo iwo adakakondza cikondweso ca Paxikwayo.
Pomwe nthawe idakwana, Jezu adakhala patsantsali lakudyera pabodzi na atumiki wace.
Ndipo iye adawawuza kuti: Ndikhafuna kale kuti ndidyenamwe pabodzi Paxikwai, pomwe ndikanati kuyamba kubonera.
Na tenepo ndirikukuwuzani cadidi kuti: Nin'dzaidya lini pomwe, mpaka cikadzacitika cire caico ca mu Umambo bwa Mulungu.
Ndipo adatenga m'kombo aciwusimba aciti: “Tambirani mumwe pabobzi.”
Na tenepo ndirikukuwuzisai kuti ndinidzamwa lini pomwe msuzi wa uva, mpaka kufika kwa umambo bwa Mulungu.
Ndipo iye adatenga pomwe mkate aciwusimba, adaubedula aciti: “Iri ni thupi rangu lomwe ndakupasaniri. Mbacitani bzimwebzi mucimbandikumbukira.
Pomwe adamala kudya adacita pomwe bzibodzibodzibzo ndipo adatenga mkombo acilewa kuti: M'komboyu ngwa ciphatano cipsa ca mulopa wangu omwe wataikira imwepo.”
Tsono dziwani kuti nyakundipindukira ndidakhala naye pabodzi patsantsali lakudyera pano.
Nakuti Mwana wa Munthu aniyenda kukafa cadidi ninga momwe bzidalewedwa. Tsono tsoka kuna munthu nyakumupindukirayo.
Pamwepo iwo adayamba kumbabvundzana aciti: “Kodi mbani wa ife-pano omwe an'funa kumupindukirayo?” .
Ndipo ateweri wace adayamba kuganizana kuti mkulu mbani pakati pawo.
Tsono Jezu adawawuza kuti: Azimambo wa wanthu ana mpambvu zakuwatonga. Ndipo iwo ambafuna kuyesedwa wanthu wabwino.
Tsono kuna imwepo mbabzileke kukhala tenepoyo. Nkulu pakati panupa mbaakhale ninga ng'ono. Ndipo m'tsogoleri mbaakhale ninga nyakutumika.
Kodi mkulu mbani na munthu omwe adakhala patsantsali lakudyera na ule omwe ali kutumika? Ngule omwe adakala patsantsaliyo. Na tenepombo kuna imwepo ine-pano ndiri ninga nyakutumika.
Imwepo ndimwe mukhanande pakubonera kwangu kwentse.
Ninga momwe Baba adandipasira umambo, na inembo ndin'kupasanimbo
kuti mudye na kumwa pabodzi na ine patsantsali lakudyera mu umbambo bwangu. Ndipo mun'dzakhala m'mipando mucidzatonga madzindza khumi na mawiri ya kuJirayeri.
Simau, Simau, cenjera! Sathani wakumbira kale kuti akuwunguleni ninga mapira!
Tsono ine ndakukumbirira kale kuti cikhulupiro cako cisaye kumala. Na tenepo iwepo ukadzakhumbula udzakhwimisembo abale wako.
Ndipo iye adatawira kuti: Mbuya, ine-pano ndidakondzekera kuti ndiyende namwe kwentse. Napo mkawoko ayai kukafa.”
Tsono Jezu adamutawira aciti: “Ndiri kukuwuza Pedru kuti lero iwepo un'dilamba katatu kentse uko congwe akanati kulira.
Ndipo Jezu adawabvundza kuti: “Kodi pomwe ndidakutumani mucisaya kunyamula bzikhwama, na mabudu na xango, ciripo cinthu comwe mudasaya? Ndipo adatawira kuti: “Palibe.”
Tsono iye adawawuza kuti: Penu munthu ana cikhwama na budu mbaanyamule, na ule omwe alibe mbadzo agulise bhachi wace kuti akagule.”
Nakuti bzin'funika kuti bzitewezeke kuna ine bzomwe bzidanembedwa kuti: Iye adyesedwa kambowa. Thangwe bzentse bzomwe bzidalewedwa bziri kucitikadi.
Pamwepo iwo adamuwuza kuti: “Mbuya, tinazo mbadzo bziwiri izi! “Ndipo iyembo adawatawira kuti: “Zakwana.”
Na tenepo Jezu adayenda mphiri la Olivera ninga ukhali msambo wace. Ndipo ateweri wace adayendambo naye.
Pomwe adafika pambutopo adawawuza aciti: “Pembani kuti musaye kupumpsidwa.”
Ndipo iye adafundukira pang'ono ndipo adagodama acimbapemba aciti:
“Baba, mukafuna cosani m'komboyu kuna ine. Sikuti na kufuna kwangu maka kwanu imwe.
Pamwepo adawoneka anjo wakudzulu kuti amulimbise mtima.
Pomwe Jezu adabva ciaya adapemba na mphambvu kwene-kwene. Ndipo iye akhacoka kaluma ninga mathotho ya mulopa uli kogoga pantsi.
Ndipo Jezu adalekeza kupemba aciyenda kuna ateweri wace. Pamwepo adakawaguma adagona na kusunama.
Ndipo iye adawabvunza kuti: Kodi mun'goneranyi kani? Lamukani mupembe kuti musaye kupumpsidwa.
Pomwe iye akhalewalewapo, udafika nthithi wa wanthu. Tsono Judasi m'bodzi wa atewweri wace khumi na awiri ndiye akhali patsogolo. Na tenepo iye adafendera pana Jezupo kuti amumuse mpsompsono.
Tsono Jezu adamubvundza kuti: “Judasi, kodi iwepo ulikupereka Mwana wa Munthu na mpsompsonoyu?”
Pomwe ateweri wa Jezu omwe akhali pamwepo adawona bzimwebzo adamubvunza kuti: “Mbuya, kodi tiwateme na mbadzo?”
Na tenepo m'bodzi wao adatema acigwatiratu khutu la didi la nyabasa wa mkulu wa azibaba wa ntsembe.
Tsono Jezu adawawuza kuti: “Lekani kucita bzimwebzi.” Iye adamukhuya khutulo licilumikidzika pomwe.
Ndipo Jezu adawabvundza akulu-akulu wa azibaba wa ntsembewo na atsogoleri wa anyakulindira Nyumba ya Mulungu na atsogoleri wa wanthu kuti: “Kodi imwepo mwabwera na mbadzo na mabhonga kuti mudzandimange ndine kambowa?”
Nakuti ine-pano ndikhakhala namwe ntsiku zentse m'mnyumba ya Mulungu, ndipo imwe mulibe kundimanga. Tsono ino ni nthawe kuti mucite bzomwe munfuna nakuti Sathani ndiye ali kutonga.
Pamwepo adamuphata aciyenda naye kunyumba ya mkulu wa azibaba wa ntsembe. Ndipo Pedru akhambamutewera na kutali.
Pomwe adaphatiza moto kuseri, Pedru adayenda kukakhalambo nawo pabodzi.
Pomwe muleke wa cikazi adamuona adakhalambo pamotopo, adamunyang'anisisa acilewa kuti: “Uyu akhanayembo pabodzi umweyu.”
Tsono Pedru adagaza aciti: “Mai! Ndinimudziwa lini ine uyu.”
Padandopita nthawe pang'ono, pomwe mwinango adamuwona adalewa aciti: “Na iwepombo ndiwe m'bodzi wace. “ Tsono Pedru adagaza basi aciti: “Nandi baba imwe ndine-pano lini!”
Pandopita pomwe nthawe ibodzi yokha, mwinango adalewa pomwe kuti: “Cadidi umweyu uyu akhanayembo pabodzi, thangwe iye ni m'galileu.”
Ndipo Pedru akhangingimirambo basi kugaza aciti: “Baba imwe! Ine ndin'bzidziwa lini bzomwe muli kulewabzi.” Pomwe akhalewa bzimwebzopo ndipo congwe adalira.
Ndipo Mbuya adaceuka acinyang'anisa Pedru. Pamwepo Pedruyo adakumbukira bzomwe Mbuya akhadamuwuza kale kuti: “Iwepo u'ndilamba lero katatu, congwe akanati kulira.”
Na tenepo Pedru adacoka pamwepo acimbalira kwene-kwene na ciya.
Wanthu omwe akhalindira Jezuyo akhambamuseka na kum'menya.
Ndipo akhambamumpsinkha m'maso acimbalewa kuti: “Vima tiwone kuti mbani wakumenyayu.”
Ndipo adamulewa pomwe mafala mazinji yakutukwana.
Pomwe kudacena, adakonkhana atsogoleri wa wanthu, na akulu-akulu wa azibaba wa ntsembe na apfundzisi wa mtemo. Ndipo iwo adayenda naye pamphala ikulu, acimubvundza kuti:
“Tiuze! Iwepo ndiwe Krixtu?” Pamwepo Jezu adatawira aciti: “Napo ndikakuuzani imwepo mun'mbvuma lini.
Ndipo ine ndikakubvunzanimbo mun'ditawira lini cinthu.
Kuyambira tsapano lino, Mwana wa Munthu an'dzakhala kuboko ladidi la Mulungu Wamphambvu-Zentse.”
Pamwepo wentse adamubvundza aciti: “Na tenepo iwepo ndiwedi Mwana wa Mulungu?” Ndipo iye adawatawirambo kuti: “Imwepo mwalewa mwekha kuti ndine.”
Pamwepo wentse adatawira aciti: “Kodi ni umboni bwanyi bwinango bomwe tin'funa? Nakuti ife-pano tabva kale tekha mafala ya pamulomo pacepa.”
Ndipo wanthu wentse adalamuka adatenga Jezu aciyenda naye kuna Pirato.
Iwo adayamba kumunamizira aciti: Tamugumana munthuyu alikunamiza wanthu wa mwathu muno. Iye ali kuwalambiza kuti aleke kupima mtsonkho kuna Seza. Ndipo iye ali kulewa pomwe kuti ni Krixtu Mambo.
Ndipo Pirato adamubvundza kuti: Kodi iwepo ndiwe cadidi mamboi wa ajudeu? Tsono Jezu adamutawira aciti: Imwepo ndimwe muli kulewayu.
Ndipo Pirato adauza akulu-akulu wa azibaba wa ntsembe na wanthu wentse kuti: Ndiri kuwona lini mulandu wace munthuyu.
Tsono iwo adangingimira kwene-kwene, acimbalewa kuti: Umweyu ali kuvungisa misolo wanthu na bzomwe iye ambapfundzisa muJudeya muno, kuyabira kuGalileya mpaka kwentsene kuno.
Pomwe Pirato adabva bzimwebzo adabvunza kuti penu munthu omweyo akhali wa kuGalileya.
Pomwe adadziwa kuti akhali wa kudziko lomwe likhatongedwa na Erody. Ndipo iye adamutumiza kuna Herodyko nakuti iye akhali kuJeruzalema panthawe imweyo.
Pomwe Erody adawona Jezu, adokondwa kwene-kwene thangwe iye akhabva kale mbiri yace. Na tenepo akhafuna kumuwona kuti penu angadacite matsenga.
Ndipo iye akhamubvundza na njira zakusiyana-siyana.Tsono iye akhamutawira lini cinthu.
Na tenepo akulu-akulu wa azibaba wa ntsembe na apfundzisi wa mtemo adangingimira kwene-kwene kumumanga mulandu.
Tsono Erody na acikunda wace anyakulindira adamunyoza na kumutukwana. Ndipo adamubvazika cakubvala ca umambo acimubweza pomwe kuna Pirato.
Pantsiku imweyo Pirato adayanjana pomwe papsa na Erody thangwe iwo akhadapsomezana.
Ndipo Pirato adakonkhana na akulu-akulu wa azibaba wa ntsembe na atongi na mbumba.
Ndipo iye adawauza kuti: Mwandibweresera munthyu nakuti mwalewa kuti ali kuvunga misolo wanthu. Na tenepo ndamubvundza mucibva na makutu yanu. Tsono ndiribe kuuwona mulandu omwe muli kumumangayu.
Napo ndiye Erody adamubweza kuno, nakuti alibe kuwonambo thangwe lomwe lingamuphese
Na tenepo ndini mulanga ndikamala ndicimuleka aciyenda.
Bzikhafunika kuti Piratoyo acose munthu m'bodzi m'mkaoko panthawe ya cikondweso ca Paxikwa.
Ndipo wanthu wentse adakuwa aciti: “Musiyeni umweyo mucose Balabasi!”
Tsono Balabasiyo akhali mkaoko na thangwe ra kunyosa phiringu mu mzinda na kupha wanthu.
Na tenepo Pirato akhafuna kuti atsudzule Jezu ndipo adawawuza pomwe wanthuwo.
Tsono iwo adanyanyiratu kukuwa aciti: “Mukhomerereni! Mukhomerereni!”
Ndipo iye adawabvundza pomwe kacitatu aciti: Kodi umweyu wacita cakuipa canyi? Ndiribe kuwona thangwe lomwe lingamuphese. Na tenepo, ndinimulanga, ndicimuleka aciyenda.
Tsono iwo ndipo akhanyanyiratu kukuwa na mphambvu acimuuza kuti amukhomerere. Ndipo iwo adamukonwesa na kukuwako.
Ndipo Pirato adabvuma kucita bzomwe iwo akhakumbirabzo.
Adacosa munthu akhakumbira iwoyo omwe akhali mkaoko na thangwe ra kunyosa phiringu na kupha wanthu. Ndipo acipereka Jezu kuti amuciti bzomwe iwo akhafuna.
Pomwe akhayenda naye, adaimisa munthu m'bodzi dzina lace Simau wa kumzinda wa Sireni. Iye akhacokera kumui winango. Ndipo iwo adamukupikisa mtanda kuti atewere nawo Jezu.
Na tenepo, nthithi wa wanthu azinji ukhamutewera na akazimbo pomwe akhabzimenya pacifuwa acimbalira na kumubvera ntsisi.
Tsono Jezu adaceuka aciwauza kuti: Azimai wa kuJeruzalema, lekani kundirira ine-pano. Bzirireni mwekha imwepo na wana wanu!
Nakuti ntsiku inango imwepo mun'dzalewa kuti: 'Wakusimbidwa mbale omwe an'bala lini, na wale omwe nthumbo yawo ikanati kubala ayai masuku yawo yakanati kumamisa.
Ndipo ntsiku imweyo an'dzauza mapiri kuti: “Tigwereni!” Na tumapiri kuti: “Timpsinkheni”
Penu wanthu ali kucita bzimwebzi pomwe nkhuni zikali ziwisi, kodi tsono ndiye tani zikadzauma?
Ndipo iwo adatengambo pomwe akapondo awiri kuti akaphedwe naye pabodzi.
Pomwe adafika nawo pambuto yomwe ikhacemeredwa Nkhadzi, adamukhomerera pamwepo Jezuyo pabodzi na akapondo wale. M'bodzi kuboko ladidi mwinango ladzere.
Tsono Jezu adalewa kuti: “Baba alelekereni, nakuti iwo an'dziwa lini bzomwe ali kucita.” Ndipo iwo adacita mayere kuti agawane bzakubvala bzace.
Wanthu omwe akhali pamwepo akhaona bzentse. Na atsogolerimbo wa mbumba akhamunyoza acimbalewa kuti: “Iye adapulumusa wanthu winango, mulekeni abzipulumusembo yekha penu iye ndiye cadidi Krixtu wa Mulungu, Wakudankhukidwa.
Na acikundambo pomwe kubodzi adamunyoza, adafendera pafupi acimupasa vinyu ya kuwawa acimbalewa kuti:
Penu iwepo ndiwe mambo wa ajudeu bzipulumuse wekha.
Ndipo padzulu pace pakhadanemba kuti: “UYU NI MAMBO WA AJUDEU.”
Na tenepo m'bodzi wa akapondo omwe akhadakhomereredwambo adamutukwana Jezu aciti: “Kodi ndiwe lini Krixtu?” Bzipulumuse wekha na ifembo.”
Tsono mwandzaceyo adamutsimula aciti: Kodi iwepo ulibe mantha na Mulungu? Napo iye wapasidwa nyathwa ibodzi-bodzi na ife.
Nyathwa yathu idathemera na bzomwe tacita ife-panobzi. Tsono uyu alibe kucita cinthu cakuipa.
Ndipo iye adathumizira pomwe kulewa aciti: “Jezu udzandikumbukembo ukadzabwera mu umbambo bwako.”
Ndipo Jezu adamutawira aciti: “Lero-lino iwepo un'kakhala na ine kudzulu.”
Ndipo yakhali masikati panthawe khumi na ziwiri. Na tenepo dzuwa lidathima kudacita mdima dziko lentse mpaka nthawe zitatu za kumaulo.
Ndipo nguwo yagwatisira M'nyumba ya Mulungu idang'ambika pakati na kati.
Pamwepo Jezu adakuwa kwene-kwene aciti: “Baba, ndiri kupereka mzimu wangu m'manja mwanu!” Pomwe adamala kulewa bzimwebzo adafa.
Pomwe mkulu wa acikunda adawona bzimwebzire ndipo iye adapasa mbiri Mulungu aciti: “Cadidi munthuyu akhali wakulungama.”
Pomwe nthithi wa wanthu omwe ukhadakonkhana pamwepo udawona bzimwebzo, udabwerera kumui ucimbadandaula na kubzimenya pacifuwa.
Na tenepo anantsi azinji wa Jezu na akazi omwe akhamutewera kucokera kuGalileya adakaima patali acimbawona bzimwebzo.
Akhalipo munthu m'bodzi dzina lace Zuze omwe akhali Mphala ikulu. Iye akhali munthu wabwino na wakulungama.
Iye akhalibe kubvuma bzomwe bzikhadatonga andzace. Ndipo iye akhadacokera kumzinda wa Alimateya, cigawo ca Galileya. Na tenepo iye akhadikhira Umambo bwa Mulungu.
Ndipo iye adayenda kukakumbira citanda ca Jezu kuna Pirato.
Pamwepo iye adakacosa citanda ca Jezu pamtanda acifunyizira panguwo icena acikapendesa paphanga lomwe likhanati kuikhidwa kale munthu.
Ndipo Ikhali ntsiku yakukonzekera Sabudu kuti adzapume.
Akazi omwe akhadacokera kuGalileya acitewera Jezu adayenda naye panthutu acikakawona kupendesedwa kwa Jezu.
Ndipo adabwerera kumui acikakonzekera mafuta yakunuchira. paSabudu iwo adapuma ninga momwe mtemo ukhalewera.
Pantsiku ya kuyamba ya mdzinga madandakweca, akazi adakondzekera bzakununchira aciyenda nabzo kuthenje.
Ndipo iwo adagumana cimwala cikhadakunkhulizidwa paphangapo.
Tsono pomwe adapita m'mwemo alibe kuciwona citanda ca Mbuya Jezu.
Na kubva mantha na bzimwebzo ndipo adawoneka amuna awiri akhadabvala bzakuyetima.
Pamwepo iwo adatsulima na mantha. Na tenepo amunawo adawabvundza aciti: “ Thangwe ranyi muli kunyang'ana munthu wa moyo pakati paanyakufa?
Tsono iye ali lini muno. Wamuka. Kumbukirani ninga momwe iye adakuuzirani kale pomwe iye akhali kuGalileya kuti: .
'Mwana wa Munthu an'dzaperekedwa m'manja mwa anyakuphonya. Ndipo an'dzakhomereredwa acidzamuka pantsiku yacitatu yace.
Pamwepo ndipo iwo adadzakumbukira mafala yaceyo.
Pomwe iwo adabwerera kuthenjeko adawafotokozerambo bzentsenebzo atumiki khumi na m'bodzi na wanthumbo winango omwe akhanawo pabodzi.
Ndipo iwo akhali: Maliya Madalena, Juwana, na Maliya mai wa Tiyago. Ndipo na winango omwe akhanawo pabodzi adawatawirirambo kuna Atumikiwo.
Tsono iwo alibe kubvuma. Thangwe mafala yawoyo yakhali ninga yakunama.
Na tenepo Pedru adalamuka acithamanga kuthenjeko. Pomwe adakasondzokera iye adawona machiriya yokha yadagwezeka. Ndipo iye adabwerera kumui acidabwa na bzomwe bzidacitikabzo.
Pantsiku imweyo ateweri wace awiri akhayenda kumui wa Mausi omwe ukhana mtantho wa nthawe ziwiri zakufamba kucokera kuJeruzalema.
Ndipo iwo akhafamba acimbalewa bzomwe bzidacitikabzo.
Pomwe iwo akhaganizana ndipo Jezu adawafenederera acimbayenda nawo pabodzi.
Tsono iwo akhadakhala ninga ana khungu kuti asaye kumuzindikira.
Ndipo iye adawabvundza kuti: “Kodi muli kufamba mucilewa ciani?” Pamwepo iwo adaima acitsulima na manyazi.
Ndipo m'bodzi wawo dzina lace Kiriyopa adamubvundza kuti: “Kodi iwepo ndiwe wekha mulendo muJeruzalema muno omwe un'dziwa lini bzomwe bziri kucitika ntsiku zino?
Ndipo iye adawabvunza kuti: “Bziponi?” Pamwepo iwo adamutawira kuti: “Bza Jezu wa kuNazalee. Nakuti iye akhali mpolofetapolofeta wa mafala na bzakucita bza mphambvu kuna Mulungu, na wanthu wentse.
Tsono akulu-akulu wa azibaba wa ntsembe na atongi wathu adamupereka acimumanga mulandu wakumphesa, ndipo adamukhomerera.
Tsono ife ndiye tikhakhulupira kuti iye angadapulumuse Jirayeri. Na tenepo lero ni ntsiku yacitatu kucokera ntsiku yomwe bzidacitika bzimwebzi.
N'cadidi kuti akazimbo winango adatidabwisa pomwe iwo adayenda kuthenje kumadandakweca.
Tsono iwo alibe kukawona citanda ca Jezu. Pomwe iwo adabwerera adadzalewa kuti adakagumana na anjo. Ndipo iwo adalewa kuti Jezu ana moyo.
Na tenepo andzathu omwe tikhanawo adayendambo kuthenjeko acikawona cadidi ninga momwe adalewera akaziwo. Tsono iwo alibe kukamuwonadi Jezuyo.
Ndipo Jezu adawauza aciti: “Nandi madzengamwe! Kodi thangwe ranyi muli kuwuma mitima na bzomwe apolofeta adalewa!
Kodi mukhadziwa lini kuti Krixtu an'dzabonera? Ndipo akamala acitambira bwino ufulu bwace.
Ndipo iye adawapfundzisa Bzakunembedwa bza nkhani yace kuyambira Mozeji na mpaka Apolofeta wentse
Pomwe adafika pafupi na mui omwe iwo akhayendayo, Jezu adacita ninga akhafuna kupitirira.
Ndipo iwo adamungingimira kwene-kwene aciti: “Khalani pano na ife. Thangwe dzuwa liri kudoka. Nakuti kuli kun'cita m'dima. Na tenepo iye adapita acikhala nawo.
Pomwe iye adakhala patsantsali la kudyera, adatenga mkate aciusimba ndipo aciubedula aciwapasambo.
Pamwepo ndipo iwo adapenya acimuzindikira tsapano. Na iyembo acinyangaliriratu pakhana iwopo.
Ndipo iwo adabvundzana aciti: “Ndipopo tikhapsa mitima pomwe akhatipfundzisa Bzakunembedwa munjira pale!”
panthawe imweyo ndipo iwo adaguduka aciyenda kuJeruzalema. Na tenepo kumweko adakaguma atumiki winango khumi na m'bodzi akhadakoncezana pabodzi na wanthu winangombo,
acimbalewa kuti: “N'cadidi Mbuya adamuka. Nakuti Simau adamuwonadi.
Ndipo iwo adawafotokozerambo bzentse bzomwe bzidacitika munjira, ndipo iwo adamuzindira Mbuya pomwe iye akhabedula mkate.
Pomwe iwo akhalewa bzimwebzo, ndipo Jezuyo adabwera pakhana iwopo, aciwauza kuti: “Ntendere ukhale na imwe.”
Ndipo iwo adadzidzimuka acibva mantha. Nakuti akhakumbuka kuti ali kuwona kazukwa.
Ndipo iye adawabzundza kuti: “ Thangwe ranyi muli kubva mantha? Thangwe ranyi muli kuzeza-zeza m'mitima mwanumu?”
Onani manja yanguya na minyendoi kuti ndine-panodi. Phatani mubve! Nakuti kazukwa alibe thupi ayai mafupa. Tsono ine ndinabzo.
Pomwe adamala kulewa bzimwebzo ndipo iye adawalatiza manja na minyendoyo.
Tsono iwo alibe kubvuma na kukomedwa. Na tenepo adasusumwa ndipo Jezu adawabvundza kuti: “Kodi muna cakudya pano?”
Ndipo iwo adamupasa cibai ca ntsomba ya kuwocha.
Ndipo iye adadya, iwo aciwona na maso.
Na tenepo Jezu adawauza kuti: “Ndibzimwebzi bzomwe ndikhadakuuzani kale kuti: 'Bzidzatewezeke bzentse Bzakunembedwa kwa ine m'bukhu la ntemo wa Mozeji na Apolofeta na m'Masalimu.'”
Ndipo iye adawafungula misolo kuti abvesese Bzakunembedwabzo.
Na tenepo adawauza pomwe kuti: “Bzidanembedwa kuti Krixtu an'dzabonera. Ndipo acidzamuka pakufa ntsiku yacitatu yace.
Natenepo madziko yentse kuyambira kuJeruzalema, kudzapalizidwe kukhumbula na kulekereredwa bzakuipa bzayene mudzina lace.
Ndipo imwepo ndimwe m'boni wa bzimwebzi.
Na tenepo ndinidzakutumizani mpiciro wa Babangu. Khalani basi mumzinda muno mpaka mudzatambire mphambvu za kudzulu.
Ndipo iye adayenda nawo kuBetanya. Na tenepo iye adasamula manja aciwasimba.
Pomwe akhawasimbapo iye akhambadzusika acikwira kudzulu.
Pomwe iwo adamala kumutumbiza, adabwerera kuJeruzalema adakondwa kwene-kwene.
Ndipo iwo akhakhala m'Nyumba ya Mulungu nthawe zentse.






































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Ndine, Paulu, mtumiki wa Mulungu, na mteweri wa Jezu Krixtu. Adandituma kuti ndiwatsogolere kucikhulupiriro wale wakusankhulidwa na Mulungu kuti azindikire cadidi comwe cimbawafikisa kumakhalidwe yakukomera Mulungu,
na kuwapasa cidikhiro ca moyo wakusaya kumala. Mulungu, omwe anama lini, adapicira moyo wakusaya kumalayo nthawe ikhanati kuyamba.
Panthawe yace Mulungu, Mpulumusi wathu, adazimbuladi mafala yace, na tenepo adalewa kuti ine ndipasiwe mphambvu yakulalika mafalayo.
Ndiri kunembera iwe Titu, mwana wangu wacadidi thangwe ine na iwe tiri m'cikhulupiriro cibodzi-bodzi. Mulungu Baba na Krixtu Jezu, Mpulumusi wathu, wakukomere mtima na kukupasa mtendere.
Ndidakusiya kuKreta kuti ukondze bzentse bzomwe bzikhanati kulungamizika, ndipo uikhe akulu wa gereja mumza uli-wentse ninga momwe ndidakuuza.
Tsapano mkulu wa gereja mbakhale munthu wakusaya thangwe pomwe akhale wa mkazi m'bodzi ekha. Wana wace akhalembo wakukhulupirira Krixtu, wakusaya khalidwe lakuipa na lakusaya kubvera.
Wakutsogolera gereja akhale wakusaya thangwe, nakuti ni mtsogoleri wa basa la Mulungu. Aleke kukhala wakucita bza ekha, ayai wakukalipa kamangu, ayai muledzeri, ayai wandeu, ne wakufuna-funa kobiri.
Tsono akhale wakutambira bwino alendo, wakufuna bzabwino, wakucenjera, wakulungama, wa mtima wabwino ndipombo wakubziphata.
Akoye fala lakukhulupirika lomwe ndakubverana na bzomwe tidapfundzisidwa. Na tenepo an'dzakwanisa kulimbikisa anango na cipfundziso ca cadidi, ndipombo kukunda wakutsutsana naco.
Pomwe pana wanthu azinji wakusaya kubvera maka-maka wanthu wakubvera mtemo wa ciYuda. Wanthu amwewa ambalewa nkhani zakusaya basa zomwe zimbasoceresa winango.
Bzin'funika kuwanyamaliza thangwe ali kupfudza mabanja yazinji pakupfundzisa bzomwe bzikhafunika lini kuwapfundzisa. Ambandocita bzimwebzi na thangwe ra khalidwe lakuipa lakufuna kobiri.
M'bodzi wa kuKreta omwe akhali mpolofeta adalewa kuti, “Akreta nthawe zentse mbakunama, n'bzirombo bzakuipa na atofu wamingululi.”
Mafala yamweya ngacadidi. Na tenepo uwatsimule kwa mphambvu wanthuwo kuti akhale na cikhulupiriro cakukwanira,
kuti aleke kubva nkhani zakunama za ciYuda na mtemo wa wanthu wakulamba kuteweza cadidi.
Kuna wanthu wa mtima wakucena, bzinthu bzentse n'bzakucena. Tsono kuna wale wakusvipa na wakusaya kukhulupirira, palibe cinthu cakucena. Ndzeru zawo na mitima yawo pomwe, bzentse n'bzakusvipisidwa.
Ambalewa kuti ambadziwa Mulungu, tsono na bzakucita bzawo ambamulamba thangwe mbanthu wakuipa, wakusaya kubvera, wakusaya kucita cinthu cabwino.
Tsono iwe upfundzise bzomwe bzin'bverana na cipfundziso ca cadidi.
Uuze nkhalamba zacimuna kuti akhale wakucenjera, ambacite bza ciukulu, akhale wakubziphata, wakulimba pacikhulupiriro, palufoi na pakulimbika.
Cibodzi-bodzimbo, uuze nkhalamba zacikazi kuti akhale na makhalidwe yakufunikira kwa akazi wakucena mtima. Aleke kukhala wagunkha kuna winango ayai kapolo wa bzakuledzeresa. Akhale wakupfundzisa bzabwino
kuti akwanise kupfundzisa akazi wacitsikana kufuna amuna wawo na wana wawo,
acimbawapfundzisa ndzeru zakusaya khalidwe lakuipa, acimbaphata bwino bza pabanja, acibvera amuna wawo. Na tenepo wanthu anganyoze lini fala la Mulungu.
Cibodzi-bodzimbo uuze alumbwana kuti akhale wakubziphata.
Ukhale wakulatiza mabasa ya bwino pabzentse. Cipfundziso cako cikhale ca cadidi, ndipo upfundzise mwaulemu.
Fala lako likhale la cadidi kuti wanthu adzaleke kucita makani. Na tenepo wakucita makani nawe an'dzabva manyazi, akasaya cinthu cakuipa kuti atinamizire mulandu.
Anyabasa ambabvere ambuya wawo aciwakondweresa pabzentse acileka kucita makani nawo
ayai kuwabera, maka-maka adziwonese kuti ngwakukhulupirika kwa bzabwino bzentse. Na tenepo an'dzawonesa kuti bzakupfundzisa bza Mulungu, Mpulumusi wathu, n'bzabwino.
Ndipopo Mulungu adawonesa wanthu wentse kukomera mtima kwace kwakufuna kutipulumusa
acimbatipfundzisa kuleka khalidwe lakusaya kukomera Mulungu na bzakufuna-funa bza dziko la pantsi. Ambatipfundzisa kuti makhalidwe yathu pantsi pano yakhale yakubzilambiza, yakulungama na yakulemekeza Mulungu
ticidikhira ntsiku yakukondwera pomwe Jezu Krixtu, Mulungu mkulu na Mpulumusi wathu, an'dzabwera muukulu wace.
Ndiye adabzipereka thangwe ra ife kuti atipulumuse kubzakuipa bzentse na kuticenesa kuti tikhale wanthu wace wakubzipereka mabasa yentse yabwino.
Umbapfundzise bzimwebzi. Uwalimbise uciwatsimulambo na mphambvu yentse kuti aleke kukunyoza.
Umbawakumbuse wanthu wentse kuti wabzicepese kwa akulu wakutonga na wakutsogolera acimbawabvera, ndipo akhale wakukondzeka kucita mabasa yali-yentse yabwino.
Uwauze kuti aleke kulewa-lewa bzakuipa bza ali-wentse na kupopotezana, tsono akhale wakufantsa, ndipo akhale wakulemekeza andzawo.
Kale-kalero ifembo tikhali wakusaya ndzeru, wakusaya kubvera, na wakusaya kukhazikika. Tikhali akapolo wa bzakufuna-funa bzakuipa na mpfatso wa bzentse-bzentse. Ntsiku zentse tikhakhalira kucita bzakuipa na njiru, wanthu kuipidwa nafe, ndipo ifembo kumbaipisana.
Tsono Mulungu Mpulumusi wathu adawonesa ubwino bwace na lufoi terepa:
adatipulumusa thangwe rini la mabasa yakulungama yathu, tsono thangwe ra ntsisi zace. Mwa Mzimu Wakucena adatitsuka acicita kuti tibadwe papsa na kutipasa moyo watsapano.
Mwa Jezu Krixtu, Mpulumusi wathu, Mulungu adatipasa mwafovolo Mzimu Wakucenayo.
Mwa kukoma mtima kwace, adacita bzimwebzi kuti tisanduke wakulungama pamaso pace, tidzatambire moyo wakusaya kumala omwe tiri kudikhirira.
Yamweya ni mafala yakulimbisa cadidi, ndipo ndiri kufuna kuti uwauzisise bzimwebzi kuti wakukhulupirira Mulungu abzipereke pamabasa yabwino. Bzimwebzi n'bzabwino, bzimbathandiza wanthu.
Tsono uthawe bzinthu bzakusaya basa, kumbawerenga-werenga ndandanda wa madzina ya makolo, mikangano, na mitsutso ya Mtemo wa Moseji. Bzimwebzi bzin'thandiza lini, bziribe phindu liri-lentse.
Ukam'tsimula kawiri munthu wakuyambisa migawano, uleke kukhala naye cakumtima.
Un'dziwa kuti munthu umweyo ngwakusaya khalidwe ndipo ngwakuphonya. Kwa iye ambabzipasa mulandu ekha.
Ndikadzam'tuma Aritema ayai Tikiku kwanuko, ucite bzakukwanisika kudzandiwona kuNikopoli thangwe ndapicira kuti ndin'dzakhala kumweko nthawe ya mphepo.
Ufune-fune kuthandiza Zena, misiri wa mtemo ule ndipombo Apolu, kuti apitirize ulendo wawo. Uwonembo kuti aleke kusaya cinthu.
Andzathu apfundzire kubzipereka pamabasa yabwino kuti athandize kwene-kwene pomwe palibe. Acite kuti moyo wawo uleke kukhala wakusaya phindu.
Wentse omwe ali nande kuno ati kulimba. Upasembo kulimba kuna wentse omwe ambandifuna thangwe ra cikhulupiriro. Mulungu akukomereni mtima mwentse.


























































































































































































































































































































































































































































































































































































































Tiri kukunemberani bza ule omwe akhalipo kale kucokera pakuyamba, omwe tidamubva, ticimuwona na maso yathu, ticimudinga ndipo manja yathu yadamukhuya. Iye ni Fala la Moyo.
Thangwe moyoyo udalatizidwa, ndipo ife tidauwona ticikhala mboni. Ife tiri kukuwuzani bza moyo wakusaya kumala omwe ukhana Baba ndipo iye adatilatiza.
Na bzire bzomwe tidawona ticibzibva pomwe ndibzo tiri kukuwuzani kuti imwepombo mukhale na cibverano na ife. Nakuti ifembo tinacibverano na Baba na Mwanace Jezu Krixtu.
Tiri kukunemberani bzimwebzi kuti kukondwa kwathu kukhale kukulu kwene-kwene.
Iyi ni nkhani yomwe tidabva kuna iye. Ndipo ife tiri kukuwuzanimbo kuti Mulungu ni ceza, ndipo iye alibe mdima na pang'onopo.
Tikalewa kuti tina cibverano na iye, ticifamba mumdima, tiri kunama ndipo tiri kucita lini bzinthu bza cadidi.
Tsono, tikafamba paceza ninga momwe iye ali pacezambo, tina cibverano na andzathu. Na tenepo mulopa wa Mwanace Jezu un'titsuka bzakuipa bzathu bzentse.
Tikalewa kuti tiribe bzakuipa, tiri kubzinamiza tekha-tekha ndipo ife tiribe cadidi.
Nakuti iye ngwakukhulupirika na kulungama, tikabweka bzakuipa bzathu iye an'tilekerera bzakuipabzo na kutitsuka bzakuphonyeka bzathu bzentse.
Tikalewa kuti timbaphonya lini tiri kumuyesa nyakunama ndiye, ndipo ife tiribe fala lace.
Tuwana twangu, ndiri kukunemberani bzimwebzi kuti muleke kucita bzakuipa. Penu munthu wacita bzakuipa, tinaye kale muimikiri kuna Baba, omwe ni Jezu Krixtu wakulungama.
Ndipo iye adabziyesa ntsembe pankhankha ya bzakuipa bzathu. Sikuti ya bzakuipa bzathu bzokha basi tsono na bza wanthu wentse wa dziko la pantsi.
Natenepo ife tin'dziwadi kuti iye tinimudziwisisa tikakhala timbateweza mitemo yaceyo.
Munthu ule omwe ambalewa kuti: “Ine nimbamudziwa” tsono acisaya kuteweza mitemo yace, iye ni nyakunama ndipo alibe cadidi.
Tsono munthu ali wentse omwe an'teweza fala lace ana lufoi la Mulungu la cadidi. Na tenepo ife tin'dziwa kuti tinaye:
Munthu omwe anilewa kuti anaye, mbafambembo ninga momwe Jezu adafambira.
Wakufunidwa, ndiri kukunemberani lini mtemo upsa, tsono ni mtemo wa kale-kale, omwe imwepo mukhanawo kale kucokera pakuyamba. Mtemoyo ni fala lomwe mudalibva.
Na tenepo ndiri kukunemberani pomwe mtemo upsa omwe udawoneka na Jezu ndipo uli kuonekambo pomwe kuna imwepo nakuti mdima uli kumala ndipo ceza ca cadidi ciri kutoya.
Ule omwe anilewa kuti ali paceza, aciwenga mbale wace ndipo omweyo na lero akhali mumdima.
Ule omwe ana lufoi na m'bale wace iye ali paceza ndipo pamwepo palibe cinthu comwe cinimukhukhumula.
Tsono munthu ule omwe aniwenga m'bale wace ali mumdima ndipo iye ambafamba mumdimamo, iye an'dziwa lini komwe ali kuyenda thangwe mdimayo udamupha maso.
Tuwana twangu, ndiri kukunemberani thangwe mumbalekereredwa bzakuipa mudzina lace.
Azibaba, ndiri kukunemberani thangwe mudamudziwa kale ule omwe iye ndiye kucokera pakuyamba. Alumbwana, ndiri kukunemberani thangwe mwakunda Sathani. Ine ndiri kukunemberani, tuwana twangu thangwe mudamudziwa kale Baba.
Ine ndiri kukunemberani, azibaba, thangwe munimudziwa kale ule omwe iye ndiye kucokera pakuyamba. Ndipo ine ndiri kukunemberani, alumbwana, thangwe mudakhwima, nakuti fala la Mulungu lina imwepo na tenepo mwakunda kale Sathani.
Lekani kufunisisa makhalidwe ya mudziko ayai bzinthu bzomwe bziri mudzikomo. Penu munthu akafunisisa bzinthu bza mudziko iye alibe lufoi la Mulungu.
Bzinthu bzomwe bziri mudziko mpsibzi: kusirira kwa thupi, cimaso-maso, na kusamwa na bzinthu. Bzentsenebzi mpsa Baba lini tsono mpsa mudziko.
Dziko na bzinthu bzalene bzimbamala tsono ule omwe ambacita bzomwe bzimbafuna Mulungu an'khala na moyo wakusaya kumala.
Tuwana twangu, nthawe ino njakumalizira, ninga momwe mudabvera kuti ali kubwera muwengi wa Kristu, ndipo tsapano lino azinji ali kusanduka awengi wa Krixtu, pamwepo ndipo tin'dziwira kuti tsapano ni nthawe yakumalizira.
Iwo adacoka kuna ife, nakuti iwo akhali lini wathu, thangwe iwo angadakhala mbathu angadakhala na ife basi. Bzimwebzi bzinilatiza kuti iwo wentse akhali lini wathu.
Nakuti imwepo mudadzozidwa na Wakucena, na tenepo mun'dziwa bzentse.
Ndiribe kukunemberani bzimwebzi thangwe kuti mun'dziwa lini cadidi, thangwe imwepo mun'cidziwa, nakuti palibe cakunama comwe cimbakhala ca cadidi.
Kodi nyakunama mbani, ngule lini omwe ambalamba kuti Jezu ni Krixtu? Ule omwe ambalamba Baba na Mwana ni mwengi wa Krixtu.
Munthu ali wentse omwe anilamba Mwana na iyembo pomwe alibe Baba, tsono ule omwe ambabweka kuna Mwana, iyembo ana Baba.
Na tenepo, bzomwe mudabva pakuyamba bzire mukhale nabzo. Penu mun'khala nabzo bzomwe mudabvabzo, na imwepombo mun'khala na Baba na Mwana.
Ndipo iye adaticitira cikhulupiriso cimweci comwe ni moyo wakusaya kumala.
Ndiri kukunemberani bzimwebzi thangwe la wale omwe ambakunamizani wale.
Ndipo kudzozidwa komwe mudacitidwa na iye, mukhale nako, lekani kudikhira kuti munthu adzakupfundziseni nakuti kudzoza kwace iye kun'kupfundzisani bzinthu bzentse, ndipo iko nkhwa cadidi, n'khwakunama lini, ninga momwe iko kumbakupfundzisirani na tenepo imwepo khalani nako basi.
Tuwana twangu, khalani mudaphatana naye basi na cikhulupiriro kuti pomwe iye akadzabzilatiza pakubwera kwace, tidzaleke kubisala na manyazi.
Penu imwepo mun'dziwa kuti iye ngwakulungama, na tenepo imwepo dziwani kuti munthu ali wentse omwe ambacita bzakulungama ni mwana wa Mulungu.
Onani kuti Baba anafe lufoi kwene-kwene kuti ticemeredwe wana wa Mulungu. Na tenepo n'cadidi kuti ife-pano ndife wana Mulungudi. Ndipopo wanthu wakusaya kudziwa Mulungu an'tidziwa lini thangwe iwo alibembo kumudziwa iye.
Wakufunidwa, tsapano, ndife wana wa Mulungu ndipo bzikhanati kudziwika kuti ife-pano tin'dzakhala ciani. Tin'dziwa kuti iye akadzabwera tin'dzalinganira naye thangwe tin'dzamuwona kuti iye adakhala tani.
Na tenepo munthu omwe ana cikhulupiro naye ambabzicenesa ninga momwe iye ngwakucenambo.
Munthu ali wentse omwe ambacita bzakuipa na iyembo ambaphonya mtemo thangwe kucita cakuipa nkhuphonya mtemo.
Dziwani kuti iye adabwera kuti adzacose bzakuipa nakuti iye alibe cakuipa.
Munthu ali wentse omwe ana iye ambacita lini cakuipa, tsono ule omwe ambacita cakuipa alibe kumuwona ndipo alibe kumudziwa pomwe.
Tuwana twangu, lekani kunamizidwa na munthu, thangwe ule omwe ambacita bzakulungama ngwakulungama, nakuti iye ngwakulungamambo.
Munthu ule omwe ambacita cakuipa ngwa Dyabu, thangwe Dyabu ngwakuphonya kucokera pakuyamba. Na tenepo Mwana wa Mulungu adabwera kuti adzapfudze mabasa ya Dyabuyo.
Munthu ali wentse omwe ni mwana wa Mulungu ambacita lini bzakuipa thangwe mzimu wa Mulungu una iye, na tenepo iye angakhale lini acicita cakuipa nakuti iye ngwa Mulungu.
Uku ndiko kusiya kwa wana wa Mulungu na wa Dyabu: munthu ali wentse omwe ambacita lini bzakulungama na kusaya kucitira lufoi m'bale wace, ni mwana lini wa Mulungu.
Nakuti fala lomwe mudabva kucokera pakuyamba ndiri kuti ife-pano ticitire lufoi andzathu.
Mbatileke kukhala ninga Kaimi, omwe akhali wa Sathani, iye adapha m'bale wace. Kodi thangweranyi iye adamupha? Thangwe mabasa yace yakhali yakuipa ndipo ya m'bale wace yakhadalungama.
Abale, lekani kudabwa akakuwengani wanthu wakusaya kudziwa Mulungu.
Ife-pano tin'dziwa kuti tikhadafa, tsapano tamuka pomwe ndipopo tina lufoi na abale wathu, natenepo munthu an'saya kucita lufoi na m'bale wace omweyo akhali paimpfa.
Munthu ule omwe aniwenga m'bale wace omweyo ni kambowa ndipo imwepo mun'dziwa kale kuti kambowa ali wentse alibe moyo wakusaya kumala mumtima mwace.
Na tenepo timbadziwa kuti lufoi n'ciani: Nakuti Krixtu adapereka moyo wace na thangwe lathu ndipo na ifembo mbatiperekembo moyo wathu na thangwe la abale.
Penu munthu adadala ndipo akawona m'bale wace ali kubonera acisaya kum'bvera ntsisi, iye angakhale tani na lufoi la Mulungu?
Tuwanamwe, mbatileke kulatiza lufoi la mafala ya pamuloma pokha, tsono mbalikhale la cadidi.
Na tenepo, ife tin'dziwa kuti ndife wa cadidi, na tenepo tin'dzaderekha mtima pana iye.
Penu mtima wathu unilamba pamwepo tin'dziwa kuti Mulungu ni mkulu cadidi kuposa mtima wathuyo, iye an'dziwa bzinthu bzentse.
Wakufunidwa, penu mtima unilamba lini, ndipo ife tina cikhulupiro kuna Mulungu.
Bzinthu bzentse bzomwe tin'kumbira kuna iye tin'bzitambira thangwe timbateweza mitemo yace nakuti timbacita bzinthu bzomwe bzimbamukomera.
Tsono, mtemo waceyo nguyu: kuti tibvume mudzina la Mwanace Jezu Krixtu, ticicitira lufoi andzathu, ninga momwe iye adatiwuzira.
Ndipo munthu ule omwe ambateweza mitemo yace iye ana Mulungu, na Mulungumbo ana iye. Na tenepo tin'dziwa kuti Mulungu ana ife thangwe la mzimu omwe iye adatipasa.
Wakufunidwa, lekani kubvuma mzimu uli wentse. Pakuyamba tomani mwawona kuti mzimuyo nja Mulungu, thangwe apfundzisi azinji wakunama ali kupfundzisa kale wanthu bzakunama mudziko.
Na tenepo zindikirani kuti Mzimu wa Mulungu nguponi: ngule omwe umbabvuma kuti Jezu Krixtu akhali munthu.
Tsono mzimu wentse omwe umbalamba Jezu iwo ngwa Mulungu lini, iwo ngwa muwengi wa Krixtu, ninga momwe muli kubvera kuti iye ali kubwera, ndipo tsapano lino ali pantsi pano kale.
Tuwanamwe, imwepo ndimwe wana wa Mulungu ndipo mwakunda kale apfundzisi wa kunama thangwe mzimu omwe una imwepoyo ngukulu kuposa wa ule omwe ali pantsiyo.
Iwo umbacita ucipfundzisa pomwe bzinthu bza mudziko, na tenepo wanthu wa mudzikomo ambawutetekera.
Ife ndife wa Mulungu, ule omwe ambadziwa Mulungu ambatibvera. Ndipo ule omwe ngwa Mulungu lini ambatibvera lini. Na tenepo timbazindikira mzimu wa cadidi na wakunama.
Wakufunidwa, mbaticitire lufoi andzathu thangwe lufoi limbacokera kuna Mulungu, na tenepo munthu wenste omwe ana lufoi ni mwana wa Mulungu ndipo iye animudziwa Mulunguyo.
Ule omwe alibe lufoi animudziwa lini Mulungu, thangwe Mulungu ngwa lufoi.
Ndipo Mulungu adatilatiza lufoi lace tenepa: adatumiza Mwana wace m'bodzi yekha padziko la pantsi kuti adzatipase moyo.
Ndipo lufoiro ndiri: Sikuti ife-pano ndife tidafuna Mulungu tsono kuti iye ndiye adatifuna. Iye adatumiza Mwanace omwe adabzicita ntsembe pankhankha ya bzakuipa bzathu.
Wakufunidwa, nakuti Mulungu adaticitira lufoi, na tenepoyo ife-pano mbaticitiranembo lufoi.
Palibe munthu omwe adawona kale Mulungu, tikacitirana lufoi Mulungu an'khala ife, ndipo lufoi lacero linilatizika na ife.
Na tenepo ife-pano tidziwa kuti tina iye, na iyembo ana ife thangwe iye adatipasa mzimu wace.
Ndipo ife-pano tidawona ticikhala mboni kuti Baba adatumiza Mwana wace kuti akhale mpulumusi wa dziko la pantsi.
Munthu omwe an'tsimikiza kulewa kuti Jezu Krixtu ni Mwana wa Mulungu, Mulungu an'khala na iye, na iyembo an'khala na Mulunguyo.
Ndipo ife tin'dziwa lufoi lomwe Mulungu analo na ife ndipo timbakhulupira lufoi limwero.
Na tenepo, uku ndiko kucita kwathu na lufoi kuti pantsiku yomwe Mulungu an'dzatonga wanthu wentse tidzakhale na cikhulupiro, thangwe pantsi pano, ife tidalinganira Iye.
Ule omwe ana lufoi alibe mantha, thangwe lufoi la cadidi limbacosa mantha, thangwe manthayo yambasuza nyathwa. Nakuti munthu omwe anibva mantha alibe lufoi la cadidi.
Ife timbacita lufoi thangwe Mulungu ndiye adayamba.
Penu munthu anilewa kuti: “Ndina lufoi na Mulungu” ndipo iye aciwenga m'bale wace, iye n'nyakunama. Nakuti ule omwe an'saya kucitira lufoi m'bale wace omwe ambamuwona, angacitire tani lufoi Mulungu omwe iye ambamuona lini?
Nakuti iye adatipasa mtemo uyu: kuti ule omwe ana lufoi na Mulungu, mbacitirembo lufoi m'bale wace.
Munthu ali wentse omwe an'bvumira kuti Jezu ni Krixtu wakusankhulidwa iye ni Mwana wa Mulungu, na munthu wentse pomwe omwe ana lufoi na Baba, iye ana lufoimbo na Mwana.
Na tenepo ndipo tin'dziwira kuti tina lufoi na wana wa Mulungu: kucitira lufoi Mulungu na kumbateweza mitemo yace.
Iri ndiro lufoi na Mulungu: kumbateweza mitemo yace. Nakuti mitemo yaceyo iribe kulemera.
Ule omwe ni mwana wa Mulungu, iye ambakunda wanthu wakusaya kudziwa Mulungu. Kukonwesa wanthu wakusaya kudziwa Mulungu, n'kukhulupira Mulungu.
Kodi mbani ambakunda wanthu wakusaya kudziwa Mulungu? Ngule yekha basi omwe ambakhulupira kuti Jezu ni Mwana wa Mulungu.
Iye ndiye omwe adabadwa na madzi na mulopa, omwe ni Jezu Krixtu. Iye alibe kubadwa na madzi yokha basi, maka madzi na mulopa. Thangwe mzimu ndiwo umbacita umboni nakuti mzimuyo ngwa cadidi.
Ziripo mboni zitatu:
Mzimu, madzi na mulopa. Ndipo bzitatubvo bzidaphatana.
Ninga momwe timbabvumira umboni bwa wanthu, tsono umboni bwa Mulungu ndibo buna basa likulu. Nakuti ni umboni bomwe Mulungu adacitira Mwanace.
Ule omwe an'khulupira Mwana wa Mulungu, iye anabo umbonibo mumtima mwace. Ule omwe an'saya kukhulupira bzomwe bzimbalewa Mulungu, iye ambamuyesa ngwakunama Mulunguyo thangwe iye ambakhulupira lini umboni bwa Mulungu bomwe adacitira Mwanace.
Ndipo umbonibo mbubu: kuti Mulungu adatipasa moyo wakusaya kumala, ndipo moyoyo una Mwanace.
Ule omwe ana Mwana, iye ana moyo. Ule omwe alibe Mwana wa Mulungu, alibe moyo.
Ndiri kukunemberani bzimwebzi, imwepo omwe mumbakhulupira mudzina la Mwana wa Mulungu kuti imwepo mudziwe kuti muna moyo wakusaya kumala.
Ici n'cikulupiro comwe tinaco: tikakumbira cinthu centse kuna Mulungu pakupemba, ninga momwe limbalewera fala lace, Iye an'tipasa.
Tsono tikadziwa kuti iye ambatipasa bzentse bzomwe tin'kumbirabzo ndipo tin'dziwisisa kuti tinabzo kale bzentse bzomwe takumbirabzo.
Penu munthu aniwona m'bale wace ali kucicita cakuipa comwe cinimupha lini mba amupembere kuna Mulungu ndipo iye an'dzamuciza. Ndiri kulewa wale omwe bzakuipa bzawo bzimbapha lini. Bziripo bzakuipa bzomwe bzimbapha lini. Bziripo bzinango bzomwe bzimbapha. Ndiri kulewa lini kuti mupembere omweyo omwe wacita bzakuphayo.
Thangwe kuphonya n'khucita bzakuipa, tsono pana bzakuipa bzinango bzomwe bzimbapha lini.
Tin'dziwa kuti munthu ali wentse omwe ni mwana wa Mulungu ambakhala lini acicita bzakuipa. Nakuti Mwana wa Mulungu ambamukhocherera ndipo Sathani angamucita lini cinthu.
Tin'dziwa kuti ife ndife wana wa Mulungu, nakuti wanthu wakusaya kudziwa Mulungu ali m'manja mwa Sathani.
Tin'dziwa pomwe kuti Mwana wa Mulungu adabwera ndipo iye adatidziwisa Mulungu wa Cadidi. Ndipo ife tin'dziwa kuti Jezu Krixtu ni Mwana wa Mulungu. Ndipo Iye ni Mulungu wa Cadidi omwe ambatipasa moyo wakusaya kumala.
Tuwana twangumwe, khalani na cheru na mirungu yakunama.




















































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































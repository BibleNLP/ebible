Ešebnovarestar (peršovarestar) o Del stvorinďa o ňebos the e phuv.
Pre phuv na sas ňič a na dičholas ňisar avri. O kaľipen zaučharelas o paňa a o Duchos le Devleskero pes hazdelas upral o paňa.
O Del phenďa: “Mi el o svetlos!” A sas o svetlos.
O Del dikhľa, hoj o svetlos hino lačho, a rozulaďa (odďelinďa) o svetlos le kaľipnastar.
O Del diňa le svetloske nav “džives” a le kaľipnaske diňa nav “rat”. Sas rat a sas tosara – o ešebno džives.
O Del phenďa: “Mi el andro luftos (vzduchos) oda, so rozulavela o paňa upral the telal.”
Avke pes oda the ačhiľa.
Ole bare thaneske andro luftos diňa o Del nav “ňebos”. Sas rat a sas tosara – o dujto džives.
O Del phenďa: “O paňa, so hine tel o ňebos, pes mi zdžan pre jekh than a mi sikavel pes e šuki phuv.” Avke pes oda the ačhiľa.
O Del la šuka phuvake diňa nav “phuv” a ole paňenge, so pes zgele pre jekh than, diňa nav “moros”. O Del dikhľa, hoj oda hin mištes.
Akor o Del phenďa: “Mi barol pre phuv savore rastlini, so anena o semena, the ovocna stromi, so dena sako peskero uľipen.” Avke pes oda the ačhiľa.
Pre phuv barile avri o rastlini, so anenas o semena, the ovocna stromi, so chudle te del peskero uľipen. O Del dikhľa, hoj oda hin mištes.
Sas rat a sas tosara – o trito džives.
O Del phenďa: “Mi en o svetli pro ňebos, hoj te rozulaven o džives la račatar, a mi sikaven o časi prekal o čhona, dživesa the berša.
Mi labon pro ňebos a mi el o vidňišagos pre phuv.” Avke the sas.
O Del kerďa duj bare svetli: O kham, hoj te labol prekal o džives, the o čhon prekal e rat. Kerďa the o čercheňa.
O Del len thoďa pro ňebos, hoj te švicinen pre phuv
prekal o džives the prekal e rat a te rozulaven (odďelinen) o svetlos le kaľipnastar. O Del dikhľa, hoj oda hin mištes.
Sas rat a sas tosara – o štarto džives.
O Del phenďa: “Mi pheraren pes o paňa but ribenca the avre džvirinenca a o ňebos le čiriklenca.”
Avke o Del stvorinďa savore moroskere džvirini the ribi, hoj te dživen andro moros, a stvorinďa the savore čiriklen. A o Del dikhľa, hoj oda hin mištes.
O Del len požehňinďa a phenďa: “Zdžan pes a mi uľol tumendar buter a pheraren o paňa andro moros. The le čiriklendar mi uľol buter pre phuv!”
Sas rat a sas tosara – o pandžto džives.
O Del phenďa: “Mi pheraren e phuv savore džide džvirini, o gurumňa the o bakre, ola, so pes cirden pal e phuv, the savore dzive džvirini. Mi el dojekhestar buter.” Avke pes the ačhiľa.
O Del stvorinďa savore džide džvirinen, le gurumňen, le bakren, olen, so pes cirden pal e phuv, the savore dzive džvirinen. O Del dikhľa, hoj oda hin mištes.
Paľis o Del phenďa: “Džas akana te kerel manušes pre amaro obrazis, hoj te el ajso sar amen. Mi en o raja upral o moroskere ribi, upral o ňeboskere čirikle, upral savore džvirini, so pes čhalaven a cirden pal e phuv.”
Avke o Del stvorinďa manušes ajses sar ov, pre peskero obrazis. Kerďa len sar muršes the džuvľa.
O Del len požehňinďa a phenďa lenge: “Mi uľon tumenge but čhave a pheraren e phuv. Zabešen pes pal caľi phuv! Aven o raja upral o moroskere ribi, ňeboskere čirikle the upral savore dzive džvirini.”
Paľis o Del phenďa: “Pre caľi phuv diňom tumenge pro chaviben savore rastlini, so den o semena, the savore stromi, so anen peskero ovocje.
A dav pro chaviben savore zelena rastlini le džvirinenge, ňeboskere čiriklenge the savorenge, so pes čhalaven pal e phuv a andre kaste hin o dichos.” Avke pes the ačhiľa.
O Del dikhľa, hoj savoro, so kerďa, sas igen mištes. Sas rat a sas tosara – o šovto džives.
Avke sas dokerdo o ňebos, e phuv the savoro, so andre sas.
Pro eftato džives o Del dokerďa savoro a geľa peske te odpočovinel savore peskere bučendar.
O Del požehňinďa o eftato džives a kerďa lestar sentno, bo andre oda džives peske odpočovinďa, bo savoro sas dokerdo.
Kavke sas stvorimen o ňebos the e phuv. Sar o RAJ o Del stvorinďa o ňebos the e phuv,
na sas pre phuv ňisavi rastlina a na barolas ňič avri, bo o RAJ, o Del, mek na diňa brišind pre phuv, a na sas ode aňi manuš, savo kerďahas buči pre maľa,
ale o teluno paňi, so avelas avri andral e phuv, cinďarelas caľi phuv.
Akor o RAJ, o Del, kerďa le manušes la phuvakere prachostar, phurdňa leske andro nakh o dichos le dživipnaskero a o manuš akor chudľa te dživel.
O RAJ, o Del, kerďa e bar (zahrada) andro Eden pro vichodos a thoďa andre le manušes, saves kerďa.
Paľis o RAJ, o Del, diňa te barol avri savore stromi, so sas pro jakha igen šukar a pro chaviben igen lačhe. Maškar e bar diňa te barol avri o stromos, so del o dživipen, the o stromos, so del o prindžaripen, so hin lačho a so nalačho.
Andral o Eden džalas avri o paňi, hoj te cinďarel e bar. Ole paňestar pes rozdžanas štar bare paňa.
O ešebno (peršo) paňi pes vičinel Pišon a predžal prekal caľi phuv Chavila, kaj hin o somnakaj.
O somnakaj andral odi phuv hin igen žužo. Hin ode o voňava veci the o dragane bara.
O dujto paňi pes vičinel Gichon a džal pašal caľi phuv Kuš.
O trito paňi hin Tigris a džal pro vichodos la phuvatar Aššur. O štarto paňi pes vičinel Eufrat.
O RAJ, o Del, iľa le manušes a thoďa les andre bar Eden, hoj te kerel buči a pre late te merkinel.
A o RAJ, o Del, prikazinďa le manušeske: “Šaj chas pal savore stromi, so hin andre bar,
ale ma cha ole stromostar, so del o prindžaripen, so hin lačho a so nalačho, bo andre oda džives, sar lestar chaha, čačes mereha.”
Paľis o RAJ o Del phenďa: “Nane mištes le manušeske te el korkoro. Kerava leske varekas, ko ela leha a pomožinela leske.”
O Del kerďa la phuvatar savori maľakeri džvirina the savore ňeboskere čiriklen. Paľis anďa len ko manuš, bo kamľa te dikhel, savo len dela nav. Sar diňa o manuš le džide džvirinen nav, avke pes the vičinenas.
O manuš diňa nav savore čiriklenge the savore džvirinenge, ale na arakhľa ňikas ajses sar ov, hoj te el leha a te pomožinel leske.
Avke o RAJ o Del mukľa zoralo soviben pro manuš a sar zasuča, iľa avri jekh leskere pašvarendar a oda than zakerďa andre le maseha.
A ole pašvarestar, so iľa avri o RAJ, o Del, le manušestar, kerďa la džuvľa a anďa la paš leste.
Akor o manuš phenďa: “Kada imar hin akana o kokalos mire kokalendar a o ťelos mire ťelostar! A vičinela pes romňi, bo avľa avri le romestar.”
Vašoda omukela o murš peskera da the le dades, ela jekhetane la romňaha a sodujdžene ena jekh.
O murš the leskeri romňi sas lange a na ladžanas pes.
O sap sas nekgoďaveder savore dzive džvirinendar, saven stvorinďa o RAJ, o Del. O sap phenďa la džuvľake: “Čačes tumenge o Del phenďa, hoj našťi chan pal savore stromi, so hin andre bar (zahrada)?”
E džuvľi leske odphenďa: “Pal o stromi, so hin andre bar, šaj chas,
ale pal o stromos, so hin maškar e bar, phenďa o Del: ‘Ma chan lestar, aňi pes lestar ma chuden, bo te oda kerena, čačes merena.’ ”
“Na, oda nane čačo, tumen na merena,” phenďa o sap la džuvľake.
“Se o Del džanel, hoj oda džives, sar lestar chana, pes tumenge phundravena o jakha a avena sar o Del; sprindžarena, so hin lačho a so nalačho.”
Sar dikhľa e džuvľi, savo šukar hin oda stromos a save lačhe ovocje pre leste hin, kamelas lendar te chal, hoj te prilel o goďaveripen. Avke iľa oda ovocje a chudľa te chal. Paľis diňa the peskere romes, savo sas paš late, a chaľa the ov.
Sar chale, phundrade pes sodujenge o jakha a sprindžarde, hoj hine lange. Akor ile o prajti pal o figovňikos a zagarude pes lenca.
Paľis, sar šunde, hoj pes o RAJ, o Del, predžal pal e bar ke račate, garude pes o manuš the leskeri romňi le RAJESKE, le Devleske, maškar o stromi.
Akor o RAJ, o Del, vičinďa pro murš a phučľa lestar: “Kaj sal?”
“Šunďom tut, sar phires andre bar, a daravas man, bo som lango, a vašoda man garuďom,” odphenďa.
Paľis lestar o Del phučľa: “Ko tuke phenďa, hoj sal lango? Na chaľal tu pal oda stromos, pal savo tuke phenďom, hoj te na chas?”
O manuš leske odphenďa: “Odi romňi, sava mange tu diňal, man diňa pal oda stromos a me chaľom.”
Avke o RAJ, o Del, phenďa la džuvľake: “So oda tu kerďal?” “O sap man pre oda cirdňa a me chaľom,” odphenďa leske.
Avke o RAJ o Del phenďa le sapeske: “Vašoda, hoj oda kerďal, aveha prekošlo buter sar savore džvirini. Ča tu korkoro calo tiro dživipen pes cirdeha pro per a chaha o prachos la phuvakero.
Kerava, hoj džana tu the e džuvľi jekh pre aver a tiro potomkos the lakero potomkos ena ňeprijaťeľa. Ov tuke rozmarela o šero a tu leske dukhaveha leskeri peta.”
La džuvľake phenďa: “Ela tut buter pharipen, sar ačheha khabňi, a andre bare dukha tuke uľona o čhave. Igen tuke džala pal tiro rom, ale ov ela o raj upral tu.”
Le muršeske phenďa: “Vašoda, hoj šunďal tira romňa a chaľal pal o stromos, pal savo tuke phenďom, hoj te na chas, ela prekal tu e phuv prekošľi. Calo tiro dživipen mušineha te kerel phares buči, hoj latar te chas.
O kandre the o koľaka tuke barona andral e phuv a tiro chaben ela o maľakere rastlini.
Andre phari buči the andro potos chaha tiro chaben, medik na džaha pale andre phuv, bo la phuvatar salas kerdo a andre phuv džaha pale.”
O Adam diňa peskera romňake nav Eva, bo sas daj savore manušenge.
O RAJ, o Del, kerďa le Adamoske the la Evake cipune gada a urďa len.
Paľis o RAJ o Del phenďa: “O manuš hino akana sar jekh amendar, bo imar prindžarel, so hin lačho a so nalačho. Ča akana te na lel mek pal o stromos le dživipnaskero, te na chal lestar a te na dživel pro furt.”
Avke o RAJ, o Del, les čhiďa avri andral e bar Eden, hoj te kerel buči pre odi phuv, savatar sas kerdo.
Tradňa avri le manušes andral o Eden a pro vichodos le rajostar ačhaďa le cheruben the e bľišťaco jagaľi šabľa, hoj te stražinen o drom, so džal ko stromos le dživipnaskero.
O Adam geľa ke peskeri romňi ke Eva a oj ačhiľa khabňi. Uľiľa lake muršoro, saveske diňa nav Kain, bo phenďa: “Chudľom muršes le Rajestar.”
Paľis lake uľiľa dujto muršoro, saveske diňa nav Abel. O Abel sas pasťjeris le bakrorenge, ale o Kain kerelas buči pre maľa.
Pal varesavo časos o Kain skidňa o uľipen andral e phuv a anďa sar obeta le RAJESKE.
Paľis the o Abel murdarďa le bakrores, so leske ešebno (peršo) uľiľa, a anďa o žiros sar obeta le RAJESKE. O Abel the leskeri obeta sas le RAJESKE pre dzeka,
ale le Kain the leskeri obeta na priiľa. Akor o Kain sas igen choľamen a ačhiľa chmuravo.
O RAJ phenďa le Kainoske: “Soske sal ajso choľamen? Soske hin o muj tuke chmuravo?
Te kereha mištes, či na prilava tut? Ale te na kereha mištes, akor o binos tut užarela paš o vudar. Kamela te el raj upral tu, ale tu av raj upral leste!”
Akor o Kain phenďa peskere phraleske Abeloske: “Av, džas avri pre maľa!” Sar imar ode sas, chučiľa o Kain pro Abel a murdarďa les.
Paľis o RAJ phučľa le Kainostar: “Kaj hino tiro phral o Abel?” “Me na džanav. So, me majinav te merkinel pre peskero phral?” odphenďa o Kain.
Pale lestar o RAJ phučľa: “Oda, so tu kerďal? O rat tire phraleskero vičinel ke ma andral e phuv!
Akana tu aveha prekošlo a avričhido andral e phuv, pre savi čuľiľa le phraleskero rat andral tiro vast.
Sar džaha te sadzinel vareso andre phuv, na barola tuke ňič avri. Phireha upre tele a na arakheha pre phuv than, kaj te aves andro smirom.”
O Kain phenďa le RAJESKE: “Miro trestos hino bareder, sar birinav te zľidžal.
Tu man čhives avri andral e phuv, hoj te avav dur tutar. Avava ajso manuš, savo phirel upre tele, a na arakhela ňikhaj smirom. Sako, ko man arakhela, man kamela te murdarel.”
“Na, oda pes tuke na ačhela,” phenďa leske o RAJ, “bo sako, ko tut murdarďahas, ela eftavar goreder mardo vaš tute.” Akor o RAJ thoďa pro Kain znakos, hoj ňiko, ko les arakhela, les te na murdarel.
Avke o Kain geľa dur le RAJESTAR a bešelas andre phuv Nod, pro vichodos le Edenostar.
O Kain pes zgeľa peskera romňaha, savi ačhiľa khabňi a uľiľa lake muršoro, savo pes vičinelas Henoch. O Kain ačhaďa foros a diňa leske nav pal peskero čhavo Henoch.
O Henoch sas dad le Iradoske, o Irad sas dad le Mechujaeloske, o Mechujael sas dad le Metušaeloske a o Metušael sas dad le Lamechoske.
O Lamech peske iľa duje romňijen. Jekhake sas Ada a dujtonake sas Cilla.
La Adake uľiľa o Jabal. Ov sas prapapus olenge, save dživen andro stani a ľikeren gurumňen the bakren.
Leskero phral pes vičinelas Jubal: Ov ačhiľa o prapapus savorenge, save bašaven pro harfi the pro pišťaľki.
La Cillake uľiľa o Tubal-Kain. Ov sas kovačis a kerelas o sersami le brondzostar the le trastestar. Le Tubal-Kainoskeri pheň pes vičinelas Naama.
O Lamech phenďa peskere romňenge: “Ado the Cillo, šunen man! Murdarďom jekhe muršes, savo man dukhaďa, terne muršes, savo man demaďa.
Te oda hin avke, hoj vaš o dživipen le Kainoskero pes lela pale efta dživipena, avke vaš o Lamech pes lela pale eftavardeš the efta (77) dživipena.”
O Adam pes pale pašľiľa la romňaha. Uľiľa lake muršoro a diňa leske nav Šet, bo phenďa: “O RAJ, o Del, man diňa avre čhavores vaš o Abel, saves murdarďa o Kain.”
The le Šetoske uľila muršoro a diňa leske nav Enoš. Andre oda časos o manuša chudle te lašarel le RAJES.
Kada hin le Adamoskero rodokmeňos. Sar o Del kerelas le manušes, stvorinďa les ajses sar ov, pre peskero obrazis.
Sar muršes the džuvľa len stvorinďa, požehňinďa len a diňa len nav “manuš”.
Le Adamoske sas šel the tranda (130) berš, sar uľiľa leske čhavo, savo sas ajso sar ov, a diňa leske nav Šet.
Sar uľiľa o Šet, dživelas o Adam paľis mek ochto šel (800) berš a sas les muršora the čhajora.
O Adam dživelas eňa šel the tranda (930) berš a paľis muľa.
Le Šetoske sas šel the pandž (105) berš, sar leske uľiľa čhavo o Enoš.
Sar leske uľiľa o Enoš, dživelas o Šet paľis mek ochto šel the efta (807) berš a sas les muršora the čhajora.
Sas leske eňa šel the dešuduj (912) berš, sar muľa.
Le Enošiske sas eňavardeš (90) berš, sar leske uľiľa o Kenan.
Sar leske uľiľa o Kenan, dživelas o Enoš paľis mek ochto šel the dešupandž (815) berš a sas les muršora the čhajora.
O Enoš muľa, sar leske sas eňa šel the pandž (905) berš.
Le Kenanoske sas eftavardeš (70) berš, sar leske uľiľa o Mahalalel.
Sar leske uľiľa o Mahalalel, dživelas o Kenan paľis mek ochto šel the saranda (840) berš a sas les muršora the čhajora.
Sas leske eňa šel the deš (910) berš, sar muľa.
Sar le Mahalaleloske sas šovardeš the pandž (65) berš, uľiľa leske čhavo o Jared.
Sar leske uľiľa o Jared, dživelas o Mahalalel paľis mek ochto šel the tranda (830) berš a sas les muršora the čhajora.
O Mahalalel muľa, sar leske sas ochto šel the eňavardeš the pandž (895) berš.
Le Jaredoske sas šel the šovardeš the duj (162) berš, sar leske uľiľa o Enoch.
Sar leske uľiľa o Enoch, dživelas o Jared paľis mek ochto šel (800) berš a sas les muršora the čhajora.
Sar o Jared muľa, sas leske eňa šel the šovardeš the duj (962) berš.
Le Enochoske sas šovardeš the pandž (65) berš, sar leske uľiľa čhavo o Matuzalem.
Paľis o Enoch mek dživelas trin šel (300) berš. Sas les muršora the čhajora a phirelas le Devleha.
O Enoch dživelas trin šel the šovardeš the pandž (365) berš
a calo peskero dživipen phirelas le Devleha a jekhvareste našľiľa, bo les o Del iľa ke peste.
Sar sas le Matuzalemoske šel the ochtovardeš the efta (187) berš, uľiľa leske o Lamech.
Sar leske uľiľa o Lamech, dživelas o Matuzalem paľis mek efta šel the ochtovardeš the duj (782) berš a sas les muršora the čhajora.
Sar o Matuzalem muľa, sas leske eňa šel the šovardeš the eňa (969) berš.
Le Lamechoske sas šel the ochtovardeš the duj (182) berš, sar leske uľiľa muršoro.
O Lamech phenďa: “Leskero nav ela Noach, bo ov amen dela o radišagos a odlela o pharipen la bučatar, so keras amare vastenca pre kadi phuv, so o RAJ prekošľa.”
Sar leske uľiľa o Noach, dživelas o Lamech paľis mek pandž šel the eňavardeš the pandž (595) berš a sas les muršora the čhajora.
Le Lamechoske sas efta šel the eftavardeš the efta (777) berš, sar muľa.
Sar sas le Noachoske pandž šel (500) berš, uľile leske trin čhave: o Šem, o Cham the o Jafet.
Sar o manuša sas furt buter pre phuv a uľonas lenge the čhaja,
o nalačhe aňjela dikhle, hoj le manušengere čhaja hine igen šukar. Lenas peske lendar avri romňijen a ačhenas lenca te dživel.
O RAJ phenďa: “Miro dichos na ačhela furt andro manuš, bo ov hino ča ťelos a leskero dživipen ľikerela ča šel the biš (120) berš.”
Andre ola dživesa the paloda, sar pašľonas ola aňjela le manušengere čhajenca, uľonas lenge čhave, save sas o Nefilimi. On sas igen uče, zorale murša a bare anglo jakha le manušengere imar čirlastar.
O RAJ dikhľa, save nalačhe hine o manuša pre phuv a hoj lengere jile the lengere gondoľišagi hine sako džives visarde ko nalačho.
Vašoda igen bajinelas, hoj kerďa le manušes, a dukhalas les o jilo.
Paľis o RAJ phenďa: “Khosava avri la phuvatar le manušen, saven kerďom, dojekha džvirina, le čiriklen the olen, so pes cirden pal e phuv, bo bajinav, hoj len kerďom.”
Ale o Noach sas le RAJESKE pre dzeka.
Kada hin pal o Noach: O Noach sas čačipnaskero the pačivalo maškar o manuša, save dživenas leha, a phirelas le Devleha.
Uľile leske trin čhave: o Šem, Cham the Jafet.
Ale angle Devleskere jakha o manuša pre phuv sas igen previsarde a furt maškar peste pes marenas.
O Del dikhľa, hoj e phuv hiňi nalačhi, bo savore manuša dživenas namištes.
Avke o Del phenďa le Noachoske: “Phenďom mange, hoj na kamav imar ňič le manušenca. Zňičinava savore manušen, save kerďom, the e phuv, bo furt maškar peste pes marenas.”
“Ker tuke baro korabos le lačhe kaštestar. Ker andre ohradzimen thana a makh la andral the avral la smolaha.
Avke la ačhaveha: Ela džinďarďi šel the tranda the trin (133) metri, buchľi bišuduj (22) metri a uči dešutrin (13) metri.
Ačhav o pados a prekal o luftos muk avri phundrado than saranda the štar (44) centimetri tel calo pados. O vudar thoveha pre sera le koraboske. Kereha la le poschodenca, so ena telal, maškaral the upral.
Me dava baro paňi pre phuv, hoj te zňičinav savoro, andre kaste hin o dichos le dživipnaskero – savoro, so hin tel o ňebos, the savoro, so hin pre phuv.
Ale tuha kerava e zmluva a andro korabos džaha tu, tiri romňi the tire čhave le romňenca.
Savore džide džvirinendar leha tuha po duj, samcos the samica, hoj te ačhen džide.
Džana tuha andro korabos jekh para savore čiriklendar, savore džvirinendar the savorendar, so pes cirden pal e phuv, hoj te dživen.
Savore chabenestar skide ke tute a odthov oda prekal tu the prekal lende.”
O Noach kerďa sa avke, sar leske oda o Del prikazinďa.
O RAJ phenďa le Noachoske: “Dža caľa tira famelijaha andro korabos, bo dikhľom, hoj ča tu sal jekh maškar savore manuša čačipnaskero angle ma.
Le tuha po efta pari savore žuže džvirinendar, ale le nažuže džvirinendar le ča po jekh para.
Le mek po efta pari le čiriklendar andral dojekh rodos. Ker oda, hoj te predživen a hoj te el lendar pale buter.
Mek efta dživesa a paľis mukava pre phuv baro brišind, so ľikerela saranda (40) dživesa the saranda rača, a zňičinava pre phuv savoro džido, so stvorinďom.”
O Noach kerďa savoro avke, sar leske o RAJ prikazinďa.
Le Noachoske sas šov šel (600) berš, sar avľa e potopa pre phuv.
Andro korabos geľa anglal oda paňi ov la romňaha the leskere čhave le romňijenca.
Le Noachoha gele andro korabos andro pari savore žuže the nažuže džvirinendar, samcos the samica, le čiriklendar the savorestar, so pes cirdel pal e phuv, avke sar leske prikazinďa o Del.
<range>
Pal o efta dživesa avle o bare paňa pre phuv.
Ačhiľa pes pro dešueftato (17.) džives andro dujto čhon, sar sas le Noachoske šov šel (600) berš. Savore paňa chudle te demel avri andral e phuv a phundraďa pes o ňeboskere oblaki a chudľa te del o zoralo brišind.
Pre phuv delas o brišind saranda (40) dživesa the saranda rača.
Mek oda džives gele andro korabos o Noach la romňaha the leskere čhave o Šem, o Cham the o Jafet peskere romňijenca.
Gele lenca savore dzive the maľakere džvirini, the ola, so pes cirden pal e phuv, a mek savore le čiriklendar.
Ko Noach andro korabos gele po duj savore džvirinendar, so dichinelas.
Gele andre o samcos the e samica savorestar, so dživel, avke, sar leske prikazinďa o Del. Paľis o RAJ pal lende phandľa o vudar.
O paňa pre phuv furt buter baronas saranda (40) dživesa a hazdle o korabos upre la phuvatar.
O paňa igen baronas a učharenas andre savoro, so sas pre phuv, a o korabos plavinelas upral o paňa.
O paňa avke zorales baronas pre phuv, hoj zaučharde andre savore nekbareder verchi tel o ňebos.
O paňa mek barile a prebaronas o nekbareder verchi efta metri.
Avke muľa savoro, so pes čhalavelas the cirdelas pre phuv: dojekh džvirina, dojekh čiriklo, the dojekh manuš.
Savoro pre šuki phuv, so dichinelas, muľa avri.
Avke o Del iľa o dživipen savorenge, so dživenas pre phuv: le manušenge, le džvirinenge, le čiriklenge the olenge, so pes cirden pal e phuv. Ačhiľa ča o Noach the ola, ko sas leha andre loďa.
O paňa ľikerenas pre phuv šel the penda (150) dživesa.
O Del peske leperďa pro Noach the pre savore dzive džvirini the pro dobitkos, so sas leha andro korabos. O Del bičhaďa pre phuv e balvaj a o paňa pre phuv džanas tele.
E ňeboskeri oblaka the o paňa telal e phuv pes phandle andre a preačhiľa andral o ňebos te del o brišind.
O paňa džanas tele šel the penda (150) dživesa
a andro eftato čhon pro dešueftato (17.) džives zaačhiľa o korabos pro verchos Ararat.
O paňa džanas tele a sikade pes o agora le verchengere pro ešebno (peršo) džives andro dešto čhon.
Sar pregeľa saranda (40) dživesa, o Noach phundraďa pre loďa e upruňi oblaka, so kerďa,
a mukľa avri le krkavcos, ale ov leťinelas furt ade a ode, medik o paňa pre phuv na šučile avri.
Paľis mukľa avri the la holubica, hoj te džanel, či o paňa upral e phuv imar gele tele.
Ale e holubica na arakhľa pre phuv than, kaj te thovel o pindre tele, bo o paňa sas mek pal caľi phuv, vašoda avľa pale ke leste andro korabos. Akor o Noach nacirdľa peskero vast ke holubica a iľa la andro korabos.
Užarelas mek aver efta dživesa, avke pale mukľa la holubica avri.
Sar zaračiľa, avľa e holubica ke leste pale a andro zobakos anelas čerstvo olivakeri prajti. Avke sprindžarďa o Noach, hoj o paňa pal e phuv imar gele tele.
Užarelas mek aver efta dživesa a mukľa avri la holubica, ale imar ke leste na avľa pale.
Sar sas le Noachoske šov šel the jekh (601) berš, pro ešebno džives ešebne čhonestar, o paňa šučile avri pal e phuv. Akor o Noach otkerďa e chev pro pados a dikhľa, hoj e phuv imar šučiľa avri.
Caľi phuv sas šuki andro bišueftato (27.) džives andro dujto čhon.
Paľis o Del phenďa le Noachoske:
“Av avri andral o korabos tira romňaha, tire čhavenca the le borijenca.
An avri savore džvirinen the olen, so pes cirden pal e phuv, le čiriklen, so hine tuha, hoj pes te zdžan a te uľon lendar buter pre phuv.”
Avke o Noach geľa avri andral o korabos la romňaha, le čhavenca the le borijenca.
Savore džvirini, savore čirikle the ola, so pes cirden pal e phuv, gele avri andral o korabos – dojekh pal peskero rodos.
Paľis o Noach ačhaďa le RAJESKE oltaris a iľa savore žuže džvirinendar the savore žuže čiriklendar po jekh a anďa len sar labarďi obeta pro oltaris.
E saga la obetakeri sas le RAJESKE igen pre dzeka a phenďa peske: “Imar šoha (ňikda) na prekošava e phuv vaš oda, so o manuša kerena. Choc te džanav, hoj le manušengero jilo imar terňipnastar cirdel ko nalačho, imar šoha na murdarava savoro, so dživel, avke sar oda akana kerďom.
Medik ľikerela e phuv, na preačhela o časos te sadzinel aňi o časos te skidel upre, o šil aňi o tačipen, o ňilaj aňi o jevend, o džives aňi e rat.”
Akor o RAJ požehňinďa le Noach the leskere čhaven a phenďa: “Mi uľon tumenge but čhave, hoj te pheraren caľi phuv!
Dojekh džvirina, savore ňeboskere čirikle, ola, so pes cirden pal e phuv, the savoro, so hin andro moros, pes tumendar darana. Oda savoro dav tumenge tel tumari zor.
Diňom tumenge angloda o zelena rastlini pro chaviben. Akana tumenge dav te chal the savoro, so pes čhalavel a hin džido.
Ale o mas, andre save hin o rat, našťi chan, bo andro rat hin o dživipen.
Marava dojekha džvirina, so lela le manušeske o dživipen. The le manušes, savo murdarela le manušes, marava.
Oda, ko murdarela le manušes, ela murdardo avre manušestar, bo o Del les kerďa pre peskero obrazis.
A mi uľon tumenge but čhave, hoj te bešen pal caľi phuv!”
O Del mek phenďa le Noachoske the leskere čhavenge:
“Phandav zmluva tumenca the tumare čhavenca.
Phandav la the savore dzive džvirinenca, the le maľakere džvirinenca, the le ňeboskere čiriklenca, so hine tumenca, the savorenca, so avle avri andral o korabos.
Kadi hiňi miri zmluva, so tumenca phandav: Imar šoha (ňikda) na domukava o bare paňa, hoj te murdarel savoro, so dživel pre phuv; imar šoha o bare paňa na zňičinena caľi phuv.”
O Del phenďa: “Kada hino znameňje la zmluvakero, so phandav tumenca the savorenca, so dživen, the tumare čhavengere čhavenca pro furt:
Miri duha thoďom pro chmari sar o znameňje, hoj hin e zmluva maškar mande the maškar e phuv.
Sar bičhavava o chmari upral e phuv a pro ňebos maškar o chmari pes sikavela e duha,
furt leperava mange pre miri zmluva, so phandľom tumenca the savore džvirinenca. Šoha imar na zňičinava le paňeha sa, so dživel pre phuv.
Te pes sikavela pro ňebos e duha, dikhava pre late a leperava mange pre miri zmluva, so hin maškar mande the maškar savoro, so dživel pre phuv.”
Avke o Del phenďa le Noachoske: “Kada hin oda znameňje, hoj hin e zmluva maškar mande the maškar savoro, so dživel pre phuv.”
Le Noachoskere čhave, save avle avri andral o korabos, sas o Šem, o Cham the o Jafet. (O Cham sas dad le Kanaanoske.)
Kala trin sas le Noachoskere čhave a lendar uľile savore manuša, save pes rozgele pal caľi phuv.
O Noach kerelas buči pre maľa a ov ešebno (peršo) sadzinelas e viňica.
Sar jekhvar piľa mol a mačiľa, geľa peske te pašľol lango andre peskero stanos.
Sar o Cham, o dad le Kanaanoskero, dikhľa peskere dades langes, geľa oda te phenel avri peskere duje phralenge.
Avke o Šem the o Jafet ile o plašťos a thode peske les pro phiko, džanas ke leste le dumeha a zagarude les andre. O muja visarde, hoj te na dikhen le dades langes.
Sar o Noach pes prekerďa la moľatar a dodžanľa pes pal oda, so leske kerďa o nekterneder čhavo,
phenďa: “Av prekošlo, Kanaan! Aveha nekcikneder le otrokendar tire phralenge!”
A mek phenďa: “Mi el barardo o RAJ, o Del le Šemoskero! O Kanaan mi el le Šemoskero otrokos.
Mi del o Del buter phuva le Jafet; mi bešel andro stani le Šemoskere; o Kanaan leske mi el otrokos!”
Pal e potopa o Noach dživelas mek trin šel the penda (350) berš.
Le Noachoske sas eňa šel the penda (950) berš, sar muľa.
Kala hine o kmeňi le Noachoskere: Leskere čhave sas o Šem, o Cham the o Jafet. Pal e potopa lenge uľile čhave.
Le Jafetoskere čhave sas o Gomer, o Magog, o Madaj, o Javan, o Tubal, o Mešech the o Tiras.
O čhave le Gomeroskere sas o Aškenaz, o Rifat the o Togarmah.
O čhave le Javanoskere sas o Elišah, o Taršiš, o Kittana the o Dodana.
Kala manuša, save dživenas paš o brehos le moroskero the pro ostrovi andre peskere phuva, pes rozulade pal peskere kmeňi the narodi a dojekhes sas peskeri čhib.
O čhave le Chamoskere sas o Kuš, o Micrajim, o Put the o Kanaan.
O čhave le Kušeskere sas o Sebas, o Chavilah, o Sabtas, o Raemah the o Sabtechas. Le Raemoskere čhave sas o Šebah the o Dedan.
Le Kušoske uľiľa čhavo o Nimrod, savo ačhiľa nekzoraleder murš pre phuv.
Ov sas anglo Del zoralo lovcos, vašoda pes vakerelas: “Mi kerel tutar o RAJ ajse bares lovcos sar o Nimrod!”
Ešebne (perše) fori leskere kraľišagostar sas o Babilon, o Erech, o Akkad the o Kalne andre phuv Šinar.
Odarik geľa andre phuv Aššur a ode ačhaďa o foros Ninive, o Rechobot-Ir the Kelach.
Avke ačhaďa the o Resen maškar o foros Ninive the o baro foros Kelach.
O Micrajim sas prapapus le Ludenge, le Anamenge, le Lehabenge, le Naftuchenge,
le Patrusenge the le Kasluchenge, savendar hine o Filišťinci, the o Kaftora.
O ešebno (peršo) čhavo le Kanaanoskero sas o Sidon a paľis o Chet.
O Kanaan sas o prapapus le Jebusejenge, le Amorejenge, le Girgašejenge,
le Chivijenge, le Arkijenge, le Sinejenge,
le Arvadejenge, le Cemarejenge the le Chamatajenge. Paľis pes rozulade o Kanaaňike kmeňi.
E Kanaaňiko phuv chudelas le Sidonostar ko Gerar dži ke Gaza the ke Sodoma, ke Gomora, ke Adma the ko Cebojim, dži ke Laša.
Kala hine le Chamoskere čhave pal peskere kmeňi, čhiba, phuva the narodi.
O Šem sas phureder phral le Jafetoske. The le Šemoske uľile čhave a sas prapapus le Eberiskere kmeňenge.
Le Šemoskere čhave sas o Elam, o Aššur, o Arpachšad, o Lud the o Aram.
Le Aramoskere čhave sas o Uc, o Chul, o Geter the o Maš.
Le Arpachšadoske uľiľa o Šelach a le Šelachoske uľiľa o Eber.
Le Eberiske uľile duj čhave: Jekheske diňa nav Paleg, bo sar ov dživelas, o manuša pes rozgele pal caľi phuv. Leskere phraleske diňa nav Joktan.
Le Joktanoske uľile o Almodad, o Šelef, o Chacarmavet, o Jerach
o Hadoram, o Uzal, o Diklah,
o Obal, o Abimael, o Šebah,
o Ofir, o Chavilah the o Jobab. Kala savore hine le Joktanoskere čhave.
Lengere thana, kaj bešenas, chudenas la Mešatar dži ko Sefar paš e verchengeri phuv pro vichodos.
Kala hine le Šemoskere čhave pal peskere kmeňi, čhiba the narodi, save bešenas andre peskere phuva.
Kala hine o kmeňi le Noachoskere čhavengere pal peskere fajti the narodi. Lendar pes rozgele pal e potopa savore narodi pal caľi phuv.
Akor savore manuša pre calo svetos vakerenas jekha čhibaha the jekhe lavenca.
Sar pes mukle o manuša te džal le vichodostar, arakhle lačhi phuv bi o brehi andre Šinar a ode pes thode te bešel.
Phende peske: “Aven, keras peske valki a labaras len avri. O valki použinenas sar o bar a e smola sar e malta.”
Paľis phende: “Aven, ačhavas peske foros the veža, so peskere špicoha dochudela dži andro ňebos. Aleha ela amaro nav barardo, hoj te na avas rozčhide pal caľi phuv.”
Avke o RAJ avľa tele, hoj te dikhel o foros the e veža, so ačhavenas o manuša,
a phenďa: “Hine jekh narodos a savore vakeren jekha čhibaha. Kada hin oda, so mek ča chudle te kerel; imar akana len ňiko na zaačhavela te kerel savoro, so peske zagondoľinena.
Aven, džas tele a previsaras maškar lende o čhiba, hoj pes jekh aver te na achaľon.”
Avke len o RAJ odarik rozulaďa pal caľi phuv a preačhile te ačhavel o foros.
Vašoda chudľa oda foros nav Babel, bo ode o RAJ previsarďa le manušenge e čhib. Odarik len rozčhiďa pal caľi phuv.
Kala hine le Šemoskere čhave: Pro dujto berš pal e potopa, sar sas le Šemoske šel (100) berš, uľiľa leske o Arpachšad.
Sar o Arpachšad uľiľa, o Šem dživelas mek pandž šel (500) berš a uľile leske muršora the čhajora.
Le Arpachšadoske sas tranda the pandž (35) berš, sar uľiľa leske o Šelach.
Paľis o Arpachšad dživelas mek štar šel the trin (403) berš a uľile leske muršora the čhajora.
Le Šelachoske sas tranda (30) berš, sar uľiľa leske o Eber.
Paľis o Šelach dživelas mek štar šel the trin (403) berš a uľile leske muršora the čhajora.
Le Eberiske sas tranda the štar (34) berš, sar leske uľiľa o Paleg.
Paľis o Eber mek dživelas štar šel the tranda (430) berš a uľile leske muršora the čhajora.
Le Palegoske tranda (30) berš, sar leske uľiľa o Reu.
Paľis o Paleg mek dživelas duj šel the eňa (209) berš a uľile leske muršora the čhajora.
Le Reusiske tranda the duj (32) berš, sar leske uľiľa o Serug.
Paľis o Reu dživelas mek aver duj šel the efta (207) berš a uľile leske muršora the čhajora.
Le Serugoske sas tranda (30) berš, sar leske uľiľa čhavo o Nachor.
Paľis o Serug dživelas mek duj šel (200) berš a uľile leske muršora the čhajora.
Le Nachoriske bišueňa (29) berš, sar leske uľiľa čhavo o Terach.
Paľis o Nachor dživelas mek šel the dešueňa (119) berš a uľile leske muršora the čhajora.
Sar le Terachoske imar sas eftavardeš (70) berš, uľiľa leske o Abram, o Nachor the o Haran.
Kala hine le Terachoskere čhave: Le Terachoske uľiľa o Abram, o Nachor the o Haran. Le Haranoske uľiľa o Lot.
O Haran muľa sigeder sar leskero dad o Terach andre phuv, kaj uľiľa, andre Chaldejiko foros Ur.
O Abram the o Nachor peske ile romňijen. Le Abramoskeri romňi sas e Saraj a le Nachoriskeri romňi sas e Milka. E Milka the e Jiska sas o čhaja le Haranoskere.
La Saraj našťi sas čhave.
O Terach iľa peskere čhas le Abram, le Haranoskere čhas le Lot the peskera bora la Saraj, savi sas le Abramoskeri romňi, a iľa len avri andral o Chaldejiko foros Ur, hoj te džan te bešel andro Kanaan. Avle andro Charan a ode ačhile te bešel.
Le Terachoske sas duj šel the pandž (205) berš, sar muľa andro Charan.
O RAJ phenďa le Abramoske: “Dža avri andral tiri phuv the tire dadeskere kherestar the la famelijatar a dža andre odi phuv, kaj me tuke sikavava.
Kerava tutar igen baro narodos a požehňinava tut! Kerava tiro nav baro a prekal tute ena aver požehňimen.
Požehňinava olen, ko tuke žehňinen, a olen, save tut košena, prekošava. Prekal tute ena požehňimen savore manuša pre phuv.”
O Abram kerďa avke, sar leske o RAJ phenďa. The o Lot geľa leha. Le Abramoske sas eftavardeš the pandž (75) berš, sar geľa avri andral e phuv Charan.
Avke o Abram iľa peskera romňa la Saraj, le phraleskere čhas le Lot, savoro barvaľipen the le služobňiken, saven peske dochudľa andral o Charan a džanas andre phuv Kanaan. Sar avle andro Kanaan,
o Abram pregeľa prekal odi phuv dži ko sentno than andro Šichem, paš o Morehoskero baro stromos. Andre oda časos mek furt bešenas o Kanaančana andre odi phuv.
Le Abramoske pes sikaďa o RAJ a phenďa leske: “Kadi phuv dava tire čhavenge.” Avke o Abram ačhaďa oltaris ode, kaj pes leske o RAJ sikaďa.
Odarik džalas ko verchos pro vichodos le Betelostar a ode peske rozthoďa o stanos. Khatar leste sas o Betel pro zapados a o foros Aj pro vichodos. Ode ačhaďa le RAJESKE oltaris a lašarelas le RAJESKERO nav.
Paľis o Abram džalas dureder le dromeha andre pušťa Negev.
Sar andre odi phuv avľa e bokh, o Abram džalas tele andro Egipt, hoj ode sikra te bešel, bo e bokh sas igen bari.
Sar imar sas pašes paš o Egipt, phenďa peskera romňake la Sarajake: “Me džanav, hoj sal igen šukar džuvľi.
Sar tut dikhena o Egipťana, phenena peske: ‘Kadi hiňi leskeri romňi.’ Man murdarena a tut mukena te dživel.
Ale tu lenge phen, hoj sal miri pheň, avke ela mange vaš tute mištes a mukena man te dživel.”
Sar o Abram the e Saraj avle andro Egipt, dikhle o Egipťana, savi hiňi šukar.
Dikhle la the le Faraonoskere uradňika a ašarenas la anglo Faraonos. Avke la ľigende andre leskero palacis.
O Faraonos sas lačho ko Abram vaš e Saraj a diňa les bakre, gurumňa, somara, ťavi, sluhi the služki.
Ale o RAJ marelas le Faraonos the leskero kher phare nasvaľipnaha vaš le Abramoskeri romňi Saraj.
Avke peske vičinďa o Faraonos le Abram a phenďa leske: “So mange kerďal? Soske mange na phenďal, hoj hiňi tiri romňi?
Soske phenďal, hoj tuke hiňi pheň? Vašoda mange la iľom romňake! Kade hiňi tiri romňi, le tuke la! Dža het!”
Paľis o Faraonos les diňa peskere muršenge a on les bičhade het peskera romňaha the savoreha, so les sas.
Avke o Abram geľa avri andral o Egipt peskera romňaha the savoreha, so les sas, a geľa andre pušťa Negev. The o Lot geľa leha.
O Abram sas igen barvalo, sas les gurumňa the bakre, rup the somnakaj.
Paľis o Abram džalas dureder le dromeha la pušťatar Negev. Džalas than thanestar ko Betel, dži maškar o Betel the Aj, kaj leske sas angloda o stanos
a kaj ešebnovar (peršovar) ačhaďa o oltaris. Ode lašarelas le RAJESKERO nav.
The le Lot, savo džalas le Abramoha, sas bakre, gurumňa the stani.
Pre odi phuv sas frima than, hoj te bešen jekhetane peha, bo sas len igen but džvirini a kampelas lenge buter chaviben.
A avľa o vesekedišagos maškar o pasťjera le Abramoskere the Lotoskere. Akor bešenas andre odi phuv o Kanaančana the o Perizeja.
Vašoda phenďa o Abram le Lotoske: “Našťi domukas, hoj amen the amare pasťjera pes te vesekedinas maškar peste. Se sam famelija!
Či nane anglal tu caľi phuv? Vašoda tut mangav, džas het jekh avrestar! Te tu džaha pre baľogňi (ľavo) sera, me džava pre čači (pravo) sera; te tuke leha avri e čači sera, me džava pre baľogňi sera.”
O Lot pes rozdikhľa a dikhľa, hoj caľi phuv le Jordanostar dži ko Coar hin cinďarďi sar le RAJESKERI bar Eden abo sar o Egipt. Oda sas mek sigeder, sar o RAJ zňičinďa e Sodoma the e Gomora.
Vašoda peske o Lot iľa avri caľi phuv paš o Jordan a geľa pro vichodos. Kavke pes rozgele jekh avrestar.
O Abram bešelas andre phuv Kanaan a o Lot pes ľikerelas maškar o fori ola phuvake a preľidžalas peskere stani dži paš e Sodoma.
O manuša andral e Sodoma sas nalačhe a anglo RAJ kerenas bare bini.
Sar imar le Abramostar o Lot geľa het, o RAJ phenďa le Abramoske: “Rozdikh tut odarik, kaj sal! Dikh pro severos, pro juhos, pro vichodos the pro zapados.
Caľi phuv, so dikhes, dava tuke the tire potomkenge pro furt.
Dava tut ajci but potomken sar o prachos la phuvakero. Te vareko šaj zgenela o prachos la phuvakero, zgenela the tire potomken.
Akana dža a predikh tuke caľi phuv, bo me tuke la dav!”
Avke o Abram iľa peskere stani a geľa te bešel andro foros Hebron pašes paš o Mamroskere bare stromi a ode ačhaďa oltaris le RAJESKE.
Andre oda časos o štar kraľa – o Šinariko kraľis Amrafel, o Ellasariko kraľis Arjoch, o Elamiko kraľis Kedorlaomer the o Gojimiko kraľis Tidal –
gele pro mariben pro pandž kraľa: pro kraľis Beras andral e Sodoma, pro Biršah andral e Gomora, pro Šinab andral e Adma, pro Šemeber andral o Cebojim the pro kraľis andral e Bela, so hin o foros Coar.
Kala pandž kraľa pes dothode a zgele pes jekhetane andro Siddim maškar o brehi, kaj hin akana o Londo Moros.
Dešuduj (12) berš o kraľis Kedorlaomer sas upral lende, ale andro dešutrito (13.) berš pes vzburinde.
Andro dešuštarto (14.) berš geľa o Kedorlaomer the o kraľa, save sas leha, a domarde le Refajen andro foros Aštarot-Karnajim, the le Zuzimčanen andro Ham the le Emimčanen andro Šave-Kirjatajim.
Domarde the le Choričanen paš o Seirike brehi a tradle len dži ko El-Paran paš e pušťa.
Paľis pes visarde a doavle ko En-Mišpat – oda hin ko Kadeš – a ňerinde (zviťazinde) upral caľi phuv le Amalekengeri the upral o Amoreja, save dživenas andro Chacecon-Tamar.
Akor avle o kraľa andral e Sodoma, andral e Gomora, andral e Adma, andral o Cebojim the andral e Bela – so hin o Coar – a zgele pes jekhetane pro mariben andre dolina Siddim.
Zgele pes pro mariben pro Elamiko kraľis Kedorlaomer, pro Gojimiko kraľis Tidal, pro Šinariko kraľis Amrafel the pro Ellasariko kraľis Arjoch – pandž kraľa džanas pro štar.
Andre oda than Siddim maškar o brehi sas igen but smolakere cheva. Sar denašenas o kraľa andral e Sodoma the Gomora, pele andre ola cheva, ale ola aver denašle pro brehi.
A ola štar kraľa, save ňerinde, ile andral e Sodoma the Gomora savoro barvaľipen the savoro chaben a džanas het.
Ile the le Abramoskere phraleskere čhas le Lot the leskero barvaľipen, bo bešelas andre Sodoma.
Jekh olendar, savo denašľa, avľa oda te phenel le Hebrejiske le Abramoske, savo bešelas paš o bare stromi le Mamroskere. O Mamre sas Amorejcos a sas phral le Eškoliske the le Aneriske. Kalen sas zmluva le Abramoha, hoj te ačhen jekhetane.
Sar o Abram šunďa, hoj leskere phraleskere čhas ile het, akor vičinďa peskere trin šel the dešuochto (318) muršen, save uľile andre leskero kher a save sas avrisikade pro mariben, a džalas pre lende dži ko Dan.
Rači ačhaďa pre lende peskere služobňiken a ňerinďa upral lende. Džalas pal lende dži ke Choba, so hin pro severos le forostar Damaskus.
Akor o Abram anďa pale savoro barvaľipen the peskere phraleskere čhas, le Lot, leskere barvaľipnaha, le džuvľen the avre manušen.
Sar avelas pale o Abram, avke paľis, sar ňerinďa upral o kraľis Kedorlaomer the aver kraľa, save sas leha, avľa ke leste o Sodomiko kraľis pro than Šave maškar o brehi – oda hin le Kraľiskeri Dolina.
Ode o Šalemiko kraľis Melchisedek leske anďa maro the mol, bo sas rašaj le Nekbareder Devleske.
Požehňinďa le Abram a phenďa: “Av požehňimen le Nekbaredere Devlestar, Oda, savo kerďa o ňebos the e phuv.
Mi el lašardo o Nekbareder Del, savo tuke diňa, hoj te ňerines upral tire ňeprijaťeľa.” Akor o Abram diňa le Melchisedekoske o dešto kotor savorestar.
O Sodomiko kraľis phenďa le Abramoske: “Muk tuke savoro, so iľal, ale mire manušen de pale!”
Ale o Abram leske odphenďa: “Lav bari vera a hazdav mire vasta ke miro RAJ, ko Nekbareder Del, savo kerďa o ňebos the e phuv,
hoj na lava mek aňi o thav, aňi o sirimocis pal e sandalka a ňič olestar, so hin tiro, hoj te na phenes: ‘Me som jekh olendar, savo kerďom le Abram barvales.’
Na mukav mange ňič olestar, ča oda, so imar chale mire manuša. Ale ola, ko avle manca – o Aner, o Eškol the o Mamre – mi chuden peskero kotor olestar.”
Pal oda savoro, so pes ačhiľa, sas le Abram viďeňje a šunelas, sar leske o RAJ phenel: “Ma dara tut, Abram, me som tiro šťitos, tiro baro počiňiben (odmena).”
Ale o Abram phenďa: “Ó, Adonaj, RAJEJA, so man kames te del? Se čhave man nane a o ďeďičos mire khereske ela o Eliezer andral o Damaskus.”
O Abram mek phenďa: “Na diňal man ňisave čhave a o sluhas mire kherestar ela miro ďeďičos.”
Ale o RAJ leske phenďa: “Ov na ela tiro ďeďičos, ale o čhavo, savo avela tutar.”
Iľa les avri a phenďa leske: “Dikh pro ňebos a pro čercheňa a zgen len, te len šaj zgenes. Ajci ena but tire čhavengere čhave.”
O Abram pačanďiľa le RAJESKE a o RAJ leske oda rachinelas sar spravodľišagos.
Paľis leske o RAJ phenďa: “Me som o RAJ, savo tut iľom avri andral o Chaldejiko Ur, te dav tuke kadi phuv, so ela tiri.”
Ov phenďa: “Ó, Adonaj, RAJEJA, pal soste prindžarava, hoj ela miri?”
“An mange trinberšengera terňa gurumňora, la koza, le bakres, la hrdlička the le cikne holubos,” phenďa leske o RAJ.
Sar oda savoro anďa, rozčhinďa len a savorestar o jepaš thoďa pre jekh sera a o dujto jepaš pašes paš aver sera, ale le čiriklen na rozčhinďa.
Akor o dzive čirikle leťinenas tele pro mule džvirini, ale o Abram len tradelas het.
Sar zageľa o kham, o Abram zorales zasuča a avľa pre leste o kaľipen la bara daraha.
O RAJ phenďa le Abramoske: “Mušines čačes te džanel, hoj tire čhavengere čhave bešena andre aver phuv, so nane lengeri. Ode lendar kerena otroka a štar šel (400) berš kerena lenca namištes.
Ale me marava ole narodos, kaske ena otroka, a on odarik avena avri bare barvaľipnaha.
Ale tu džaha andro smirom ke peskere dada a parunena tut andre šukar bare berša.
Andro štarto pokoleňje pes pale visarena tire čhavengere čhave, bo mek na avľa oda časos, hoj te zňičinav le Amorejen vaš lengere bini.”
Sar zageľa o kham a avľa baro kaľipen, sikaďa pes baro thuv sar andral e bov the e jagaľi paca, so predžalas maškar o rozčhinde kotora la džvirinakere.
Oda džives phandľa o RAJ zmluva le Abramoha a phenďa leske: “Tire čhavenge dava kadi phuv le Egiptske paňestar dži ko baro paňi Eufrat,
the o phuva, kaj bešen o Keniti, o Kenizzeja, o Kadmonci,
o Chetitana, o Perizeja the o Refaja,
o Amoreja, o Kanaančana, o Girgašeja the o Jebuseja.”
E Saraj našťi delas čhaven peskere romes le Abram, ale sas la služka Egipťanka, savi pes vičinelas Hagar.
Avke phenďa e Saraj le Abramoske: “Dikh, o RAJ na domukľa, hoj te el man čhave. Dža, pašľuv mira služkaha. Šaj el, hoj latar man ela čhavoro.” A o Abram priiľa o lava la Sarajakere.
Avke leskeri romňi e Saraj iľa peskera služka, la Egipťanka Hagar, a diňa la peskere romeske le Abramoske. Oda pes ačhiľa, sar o Abram imar bešelas andro Kanaan deš berš.
O Abram pašľiľa la Hagaraha a oj ačhiľa khabňi. Sar sprindžarďa, hoj hiňi khabňi, hazdelas pes upral peskeri raňi.
E Saraj phenďa le Abramoske: “Oda, so me cerpinav, hin sa vaš tute. Diňom tuke mira služka, hoj laha te pašľuves, ale sar sprindžarďa, hoj hiňi khabňi, oj man imar na ľikerel vaš ňisoske. O RAJ mi phenel, kaskero hin o čačipen, či tiro vaj miro.”
Avke o Abram phenďa la Sarajake: “Dikh, tiri služka hiňi andre tire vasta. Ker laha avke, sar ča tu kames!” Sar chudľa laha e Saraj te kerel igen namištes, akor e Hagar latar denašľa het.
Sar la o aňjelos le RAJESKERO arakhľa pre pušťa paš e chaňig paš o drom, so džalas ko Šur,
phenďa lake: “Hagar, Sarajakeri služka, khatar aves a kaj džas?” Oj odphenďa: “Denašav het mira raňatar la Sarajatar.”
O aňjelos le RAJESKERO lake phenďa: “Visar pes pale ke peskeri raňi a podde tut lake!”
Paľis lake mek phenďa: “Kerava tire potomstvostar ajci but, hoj len našťi zgeneha.
Dikh, ačhiľal khabňi a uľola (narodzinela pes) tuke čhavoro. Deha leske nav Izmael, bo o RAJ šunďa tiro pharipnaskero roviben.
Ov ela sar dzivo somaris; džala pre savorende a savore džana pre leste; ela o ňeprijaťeľis peskere phralenge.”
E Hagar diňa nav le RAJESKE, savo ke late prevakerďa, El-Roi, bo oj phenďa: “Tu sal o Del, savo pre ma dikhes.”
Vašoda pes odi chaňig vičinel Beer-Lachaj-Roi. Kadi chaňig hiňi maškar o foros Kadeš the Bered.
Avke la Hagarake the le Abramoske uľiľa čhavoro a o Abram diňa leske nav Izmael.
Sar lake ov uľiľa, le Abramoske sas ochtovardeš the šov (86) berš.
Sar sas le Abramoske eňavardeš the eňa (99) berš, sikaďa pes leske o RAJ a phenďa leske: “Me som o Del Nekzoraleder, šun man a dživ angle ma andro žužipen!
Phandava e zmluva maškar mande the tute a dava tut igen but čhaven.”
Akor o Abram banďiľa le mujeha ke phuv a o RAJ leske phenďa:
“Kadi hiňi miri zmluva tuha: Ačheha dad igen but narodenge.
Imar pes na vičineha Abram, ale tiro nav ela Abraham, bo aveha dad but narodenge.
Dava tut igen but čhaven, savendar ena narodi. The o kraľa tutar avena avri.
Tut, tire čhaven the savore lengere potomken dav kada lav sar zmluva, so ačhel pro furt: Avava tiro Del the Del savore tire potomkenge.
Tuke the tire čhavenge dava kadi phuv, kaj sal sar cudzincos. Caľi phuv Kanaan lenge dav, hoj te el lengeri pro furt, a me avava lengero Del.”
O Del paľis phenďa le Abrahamoske: “Ča doľiker miri zmluva tu, tire čhave the le čhavengere čhave the savore, save mek avena.
Kadi hiňi miri zmluva maškar mande the tumende, so mušinena te doľikerel: Dojekh manuš khatar tumende, savo hino murš, ela občhindo (obrezimen).
Dena peske te občhinel le muršeskere garude kotorestar e cipa. Paľis pes džanela, hoj hin e zmluva maškar mande the tumende.
Kale dživesestar dojekh muršoro, savo uľola (narodzinela pes), pro ochtoto džives ela občhindo. Keren oda, či uľola andral tiri famelija vaj ela cindo avre manušendar sar otroka a na ela tire čhavendar.
Mušinel te el občhindo dojekh le čhavorendar andral tiri famelija the oda, savo ela cindo vaš o love. Kada znakos pre tumaro ťelos sikavela, hoj miri zmluva tumenca hiňi pro furt.
Dojekh murš, saveske na ela občhindo le kotorestar e cipa, mi el avričhido khatar peskere manuša, bo na doľikerďa miri zmluva.”
Akor o Del phenďa le Abrahamoske: “Peskera romňa, la Saraj, imar na vičineha Saraj, bo lakero nav ela Sara.
Me la požehňinava a dava tut latar čhas. Požehňinava la a ačhela latar daj le narodengeri. Latar avena avri the o kraľa.”
O Abraham banďiľa le mujeha pre phuv, asanďiľa andre peste a phenďa: “Šaj le muršeske, saveske hin šel (100) berš, uľol čhavoro? A la Sarake, savake hin eňavardeš (90) berš, šaj uľol čhave?”
O Abraham phenďa le Devleske: “Kada požehnaňje našťi el le Izmaeloske?”
O Del leske pale phenďa: “Na! Tiri romňi e Sara tut dela čhavores a deha leske nav Izak. Leha the leskere čhavengere čhavenca phandava e zmluva, so ela pro furt.
Me tut šunďom, sar tut mangehas vaš o Izmael. Požehňinava les igen but čhavenca. Ela dad dešuduje (12) princenge a kerava lestar baro narodos.
Ale me phandava e zmluva tire čhaha le Izakoha, savo uľola la Sarake a oda kale časostar pal o berš.”
Sar o Del preačhiľa te vakerel le Abrahamoha, odgeľa lestar.
Mek oda džives o Abraham iľa peskere čhas le Izmael the savore muršen, save uľile andre leskero kher, the mek savoren, saven peske cinďa, a občhinďa lenge e cipa le garude kotorestar avke, sar leske phenďa o Del.
Le Abrahamoske sas eňavardeš the eňa (99) berš, sar sas občhindo,
a le Izmaeloske sas dešutrin (13) berš.
Andre oda džives, sar sas o Abraham the o Izmael občhinde,
sas lenca občhinde the savore leskere murša, save uľile andre leskero kher, the ola, ko sas cinde avre manušendar sar otroka.
O RAJ pes jekhvar sikaďa le Abrahamoske paš le Mamroskere bare stromi andro časos pal o dilos, sar hin baro tačipen. O Abraham bešelas paš o vudar le stanoskero.
Sar pes obdikhľa, nadur lestar ačhenas trin murša. Soča len dikhľa, denašelas sigo ke lende khatar peskero stanos, banďiľa anglal lende dži pre phuv
a phenďa: “Rajeja, te tuke som pre dzeka, ma obdža tire služobňikos.
Dava te anel sikra paňi, thovena (omorena) peske o pindre a bešena peske tele paš kada stromos.
Anava varesavo chaben, zoraľarena pes a avke šaj džana dureder. Se avľan ke peskero služobňikos.” On odphende: “Mištes, ker avke, sar phenes.”
O Abraham siďarelas andro stanos ke Sara a phenďa: “Sigo dža, le jekh gonoro ole nekfeder arestar a pek mare.”
Paľis o Abraham denašľa ko stados a iľa avri terňa thuľa gurumňora. Diňa le sluhaske a ov siďarelas la te kerel.
Paľis thoďa šutlo thud the gulo thud a la gurumňora, so imar kerďa, anglal lende. Sar on chanas, o Abraham ačhelas paš lende tel o stromos.
Phučle lestar: “Kaj hiňi tiri romňi e Sara?” “Andro stanos,” odphenďa.
Jekh lendar, savo sas o RAJ, phenďa: “Pal o berš, andre kajso časos, me avava pale ke tu a tira romňa la Sara ela muršoro.” E Sara oda sa šunelas paš o vudar le stanoskero.
O Abraham the e Sara sas phure, sas lenge but berš a e Sara sas andre ola berša, so le džuvľen imar našťi el čhave.
Vašoda e Sara andre peste zaasanďiľa a phenďa peske: “Akana, te imar som phuri, majinel man te el vareso mire romeha? Se the miro raj hin imar phuro!”
O RAJ phenďa le Abrahamoske: “Soske e Sara asal a phenel peske: ‘Či čačes man šaj el akana čhave, sar imar som phuri?’
Či hin vareso ajso, so o RAJ našťi kerel? Pal o berš, andre kajso časos, avava pale ke tu a la Sara ela muršoro.”
Ale e Sara andre dar klaminelas a phenďa: “Me na asavas.” “He, tu čačes asahas,” phenďa lake o RAJ.
O murša odarik paľis gele het a džanas ke Sodoma. O Abraham len odľigenďa.
O RAJ phenďa: “Šaj me garuvav anglo Abraham oda, so kamav te kerel?
Le Abrahamostar ela čačes baro a zoralo narodos a andre leste ena požehňimen savore narodi pre phuv.
Bo mange les iľom avri, hoj te phenel peskere čhavenge a savore peskere potomkenge, hoj pes te ľikeren pal miro drom a te keren pal o čačipen a pal o pravos. Te oda kerena, kerava le Abrahamoske savoro avke, sar leske oda phenďom.”
O RAJ phenďa: “Oda, so šunďom pre Sodoma the Gomora, hin imar igen but a o binos lengero hin igen džungalo.
Džav tele te dikhel, či čačes keren vaj na keren oda, so šunďom pal lende. Kamav oda te džanel.”
Ola duj murša odarik odgele a gele andre Sodoma, ale o Abraham mek furt ačhelas anglo RAJ.
O Abraham avľa pašeder a phučľa: “Čačes kames te murdarel avri le čačipnaskeres jekhetane le binošne manušeha?
Te uľahas andro foros penda (50) čačipnaskere manuša, murdareha len a na odmukeha ole foroske vaš ola penda (50) čačipnaskere manuša, save hine ode?
Vareso ajso kames te kerel? Le binošnes kames te murdares le čačipnaskere manušeha? Či hin o čačipnaskero manuš sar o binošno? Mi el oda dur tutar! Či o sudcas caľa phuvakero na majinďahas te kerel oda, so hin čačipnaskero?”
O RAJ leske phenďa: “Te arakhava andro foros Sodoma penda (50) čačipnaskere manušen, prekal lende ole cale foroske odmukava.”
O Abraham odphenďa: “Domukľom mange te vakerel mire RAJEHA, choc džanav, hoj som ča prachos the popolos.
So te ode ena le pendendar pandž frimeder čačipnaskere manuša? Murdareha avri calo foros, te arakheha ča ole saranda the pandž (45) manušen?” “Na murdarava len avri, te ode arakhava saranda the pandž,” odphenďa o RAJ.
Ale o Abraham vakerelas mek dureder a phučľa: “So te ode ena ča saranda (40)?” “Prekal ola saranda oda na kerava,” odphenďa o RAJ.
“Ma ruš pre ma, RAJEJA, hoj mange pale domukav tutar te phučel,” phenďa o Abraham a phučľa: “So te lendar ena ča tranda (30)?” O RAJ odphenďa: “Te len ode arakhava tranda, na murdarava avri oda foros.”
O Abraham leske pale phenďa: “Imar te mange domukľom tuha te vakerel, RAJEJA miro. So te ode ena ča biš (20) džene?” O RAJ leske odphenďa: “Vaš ola biš oda foros na zňičinava.”
“RAJEJA, mangav tut,” phenďa o Abraham, “ma av pre ma choľamen, hoj mek jekhvar man tutar phučav! So te ode ena ča deš?” O RAJ leske odphenďa: “Vaš ola deš džene, oda foros na murdarava avri.”
Sar o RAJ preačhiľa te vakerel le Abrahamoha, odgeľa a o Abraham geľa khere.
Sar ke račate avenas duj aňjela andre Sodoma, o Lot bešelas andre foroskeri brana. Soča len zadikhľa, ušťiľa, geľa anglal lende a banďiľa pre phuv le mujeha.
Phenďa lenge: “Mangav tumen, rajale mire, aven andro kher tumare služobňikoske. Ode peske šaj thovena (omorena) o pindre a presovena. Tosara šaj džana tumare dromeha.” “Na,” odphende leske, “amen presovaha avri paš e brana.”
Ale ov pes lenge ajci mangelas, hoj gele ke leste. Sar gele andre leskero kher, kerďa lenge hoscina, diňa te pekel mare bi o drožďi a chanas.
Sigeder, sar peske kamle te pašľol, savore murša andral e Sodoma, le ternendar dži ko phure, ačhenas anglo kher pal dojekh sera.
Vičinde peske le Lot a phučle lestar: “Kaj hine ola murša, save avle kadi rat ke tu? De amenge len, hoj lenca te pašľuvas.”
Akor o Lot geľa avri ke lende, ale o vudar pal peste phandľa.
Phenďa: “Mangav tumen, phralale mire, ma keren ajso džungipen!
Dikhen, hin man duj čhaja, saven mek na sas ňič le muršenca. Anava tumenge len avri a keren peske lenca, so ča tumen kamen. Ale kale muršenge ma keren ňič, bo on hine mire hosci, save avle andre miro kher!”
Ale on les na šunde a phende: “Dža adarik het!” A dureder vriskinenas: “Tu korkoro kade avľal sar cudzincos a kames amenge tu te dovakerel? Akana mek goreder dopereha sar on!” A džanas igen zoraha pro Lot a kamenas te rozmarel o vudar.
Androda ola duj murša peskere vastenca cirdle le Lot andro kher a phandle andre o vudar.
Olen, saven sas avri, le ternendar dži ko phure, dukhavenas le koripnaha a našťi arakhenas o vudar.
Paľis o murša phende le Lotoske: “Hin kade mek vareko tirendar? Džamutre, čhave, čhaja abo mek vareko andral kada foros? Le len adarik het.
Zňičinaha kada foros, bo o avriphenďipen pre leste hino anglo RAJ igen baro. Bičhaďa amen o RAJ, hoj les te zňičinas.”
Avke o Lot geľa avri a phenďa le muršenge, save majinde peske te lel leskere čhajen vaš o romňa: “Ušťen, džan het andral kada foros, bo o RAJ les kamel te zňičinel!” Ale on peske gondoľinenas, hoj kerel pheras.
Sar avľa o vidňišagos, o aňjela dovakerenas le Lotoske a phende: “Sigo ušťi! Le la romňa the soduje čhajen, save hine kade, hoj te na meres, sar o RAJ zňičinela kada foros.”
Ale o Lot na kamelas takoj te džal, avke ola duj murša chudle les, leskera romňa the soduje čhajen vastestar, bo o RAJ na kamelas, hoj on te meren. Ľigende les avri andral o foros a ode les mukle.
Sar len ľigenenas avri, jekh lendar phenďa: “Denaš, bo šaj mereha! Ma obdikh tut a aňi ňikhaj pre kada than maškar o brehi tut na zaačhav. Denaš pro verchos, hoj te na aven murdarde!”
O Lot lenge phenďa: “Na, rajeja, mangav tut!
Se tiro sluhas chudľa tiri pačiv a baro hin tiro lačhipen, so mange presikaďal, sar mange zachraňinďal o dživipen. Ale me imar na birinav te denašel pro verchos, zachudela man kada baro bibachtaľipen a merava.
Dikh, kade nadur hin gav, kaj šaj denašav. Nane igen baro. Či ode man na zachraňinava? Hino cikno, ale me ode predživava.”
Ov leske phenďa: “Mištes, the andre kada tuke kerava pre dzeka a o gav, vaš savo pes privakeres, na zňičinava.
Sigo tut ode garuv, bo našťi kerav ňič, medik ode na dodžaha.” Vašoda pes o foros vičinel Coar.
Sar o Lot dogeľa andro Coar, o kham avelas avri upral odi phuv.
O RAJ bičhaďa pre Sodoma the Gomora andral o ňebos sira la jagaha, so perelas sar brišind.
Zňičinďa ola fori, calo oda than, savore manušen ode the savoro, so upre barolas.
Le Lotoskeri romňi pes obdikhľa pale a čerinďa pes pro londo slupos.
O Abraham ušťiľa sig tosara upre a geľa pro than, kaj angle oda ačhelas anglo RAJ.
Dikhľa tele pre Sodoma the Gomora a dikhľa, hoj odarik avel baro thuv sar andral e bov.
Avke, sar o Del zňičinelas o fori pre oda than, kaj bešelas o Lot, leperďa peske pro Abraham a mukľa le Lot te denašel odarik avri.
O Lot daralas te ačhel andro foros Coar, avke iľa peskere duje čhajen a geľa lenca te bešel pro brehos andre jaskiňa.
Akor e phureder leskere čhajendar phenďa la ternederake: “Amaro dad hin imar phuro a na ačhiľa pre kadi phuv ňisavo murš, kas peske iľamas vaš o rom a uľahas amen čhave avke, sar pes oda kerel pal calo svetos.
Av, maťaras le dades la moľaha a pašľuvas leha, hoj amen lestar te el čhave.”
Odi rat dine te pijel le dades mol. Paľis geľa ke leste e phureder a pašľiľa leha. Ale ov aňi na džanelas, kana peske pašľiľa a kana odgeľa.
Pre aver džives e phureder phenďa la ternederake: “Dikh, me imar sučom le dadeha idž. Av, das les the kadi rat te pijel mol a pašľuveha tu leha akanake, hoj te el amen lestar čhave.”
Avke dine te pijel odi rat peskere dades mol, pašľila peske paš leste e terneder čhaj a suča leha. Ov the avke mek na džanelas, kana ke leste geľa a kana odgeľa.
Avke soduj pheňa ačhile khabne peskere dadestar le Lotostar.
La phurederake uľiľa čhavo, saveske diňa nav Moab. Ov hin o prapapus adadživeseskere Moabčanenge.
The la ternederake uľiľa čhavo a diňa les nav Ben-Ammi. Ov hin o prapapus adadživeseskere Ammončanenge.
Odarik o Abraham džalas andre pušťa Negev. Zaačhaďa pes maškar o Kadeš the Šur a varesavo časos ačhiľa andro Gerar.
O Abraham akor pal peskeri romňi Sara vakerelas: “Kadi hiňi miri pheň.” Akor o Gerariko kraľis, o Abimelech, bičhaďa pal e Sara a iľa peske la.
Sar o Abimelech rači sovelas, o Del andro suno avľa ke leste a phenďa leske: “Tu čačes mereha, bo iľal tuke romňa, sava hin rom.”
Ale le Abimelech mek laha na sas ňič a phenďa: “Rajeja, či murdares the le čačipnaskere manušen?
Či mange ov korkoro na phenďa: ‘Kadi hin miri pheň?’ Se the oj mange phenďa: ‘Kada hin miro phral.’ Me na džanavas ňisostar, mire vasta hine žuže.”
O Del leske phenďa andro suno: “Me olestar džanav, hoj tu na kamľal ňič nalačho te kerel, a vašoda tuke na domukľom, hoj pes latar te chudes a kaleha te keres binos anglal ma.
De pale la romňa lakere romeske, bo ov hin prorokos. Ov pes vaš tu privakerela, hoj te džives. Sar la na deha pale, phenav tuke, čačes mereha savore tire manušenca.”
Paľis o Abimelech sig tosara ušťiľa a vičinďa savore peskere uradňiken. Sar lenge vakerelas savoro, so pes ačhiľa, igen predaranďile.
O Abimelech vičinďa le Abraham a phenďa leske: “S'oda tu amenge kerďal? So tuke kerďom ajso nalačho, hoj anďal pre mande the pre miro kraľišagos ajso baro binos? Kerďal mange vareso, so na majinďal te kerel!”
O Abimelech mek phučľa le Abrahamostar: “So tuke avľa pre goďi kavke pes te ľikerel?”
O Abraham odphenďa: “Phenďom mange: ‘Pre kada than čačes nane dar anglo Del a vaš miri romňi man murdarena.’
Ale oj mange hiňi čačes pheň, bo hiňi mire dadeskeri čhaj, ale nane mira dakeri, vašoda oj ačhiľa miri romňi.
Sar man o Del bičhaďa avri andral le dadeskero kher andre aver phuv, me lake akor phenďom: ‘Te man kames, akor phen všadzik, kaj džaha, hoj som tuke phral.’ ”
Paľis iľa o Abimelech le bakren, le gurumňen, le otroken the le služken a diňa len le Abrahamoske. Diňa leske pale the leskera romňa la Sara.
O Abimelech leske phenďa: “Dikh, anglal tute hin miri phuv, beš tuke, kaj ča tu kames.”
A la Sarake phenďa: “Tire phraleske diňom ezeros (1 000) rup, hoj te sprindžaren savore, hoj tu na kerďal ňič nalačho.”
Paľis o Abraham pes mangelas ko Del a o Del sasťarďa le Abimelech, leskera romňa the le služken, hoj len te el pale o čhave.
Bo vaš e Sara, le Abrahamoskeri romňi, o RAJ phandľa dojekha džuvľakero dživipen andre le Abimelechoskero kher, hoj te na el len čhave.
O RAJ sas ke Sara lačhejileskero a doľikerďa peskero lav, so la diňa.
E Sara ačhiľa khabňi a diňa le Abraham čhavores andre leskero phuripen andre oda časos, pal savo leske o Del phenďa.
O Abraham diňa nav Izak peskere čhaske, savo uľiľa (narodzinďa pes) la Sarake,
a pro ochtoto džives o Abraham občhinďa peskere čhas le Izak avke, sar leske phenďa o Del.
Le Abrahamoske sas šel (100) berš, sar leske uľiľa o Izak.
Akor e Sara phenďa: “O Del kerďa, hoj te asav, a sako, ko pal oda šunela, asala.”
A mek phenďa: “Ko phenďahas le Abrahamoske, hoj e Sara mek dela te pijel andral e koľin le čhaven? A the avke les diňom čhavores andre leskero phuripen.”
Andre oda džives, sar o čhavoro bariľa avri avke, hoj na mušinelas imar e daj les te del te pijel, o Abraham kerďa bari hoscina.
Sar e Sara dikhľa, hoj o čhavoro, savo uľiľa le Abrahamoske la Hagaratar, savi sas Egipťanka, asalas lakere čhavorestar.
Phenďa le Abrahamoske: “Trade avri ola služka the lakere čhas, bo o čhavoro kala služkakero našťi chudel ňič ole barvaľipnastar, so hin mire čhaskero le Izakoskero.”
Le Abraham kada igen zadukhanďiľa andro jilo, bo o Izmael sas leskero čhavo.
O Del phenďa le Abrahamoske: “Ma phager tuke o šero upral o čhavo aňi upral e služka. Šun la Sara andre savoreste, so tuke phenďa, bo prekal o Izak avena o čhave, pal save tuke phenďom.
The la služkakere čhastar kerava baro narodos, bo the ov hino tiro čhavo.”
Sig tosara o Abraham iľa o chaben the o cipuno gonoro le paňeha a diňa oda la Hagarake. Thoďa lake le čhas pro dumo a premukľa la. Oj odgeľa a phirelas upre tele pal e pušťa Beer-Šeba.
Sar imar lake dogeľa o paňi andral o cipuno gonoro, thoďa le čhas tel jekh krakos.
Geľa lestar dureder te bešel ajse šel (100) metri a phenďa peske: “Našťi dikhav pre oda, sar mange merel o čhavoro.” Sar ode bešelas, chudľa zorales te rovel.
Ale o Del šunďa le čhavoreskero hangos a le Devleskero aňjelos vičinďa andral o ňebos pre Hagar a phenďa lake: “So hin tute, Hagar? Ma dara tut, bo o Del šunďa tire čhas, sar rovel ode, kaj hino.
Ušťi, le le čhavores a ľiker les zorales andro vasta, bo kerava lestar baro narodos.”
Androda o Del lake phundraďa o jakha a oj dikhľa e chaňig. Avke geľa te pherarel o cipuno gonoro le paňeha a diňa te pijel peskere čhas.
O Del sas le čhavoreha, sar barolas avri. Bešelas pre pušťa a sas lestar lukostrelcos.
Sar bešelas pre pušťa Paran, iľa leske e daj romňa andral o Egipt.
Andre oda časos o Abimelech the o veľiťeľis Pichol, savo ľidžalas leskere slugaďen, phende le Abrahamoske: “O Del hin tuha andre savoreste, so keres.
Vašoda le kade vera pro Del, hoj na thoveha manca avri, aňi ole dženeha, ko avela pal ma, aňi mire potomkenca. A sar me man pačivalones ľikerďom ke tu, avke the tu pes ľikereha ke mande andre phuv, kaj sal cudzincos.”
Avke o Abraham phenďa: “Lav vera.”
Paľis o Abraham phenďa le Abimelechoske: “Tire sluhi peske zaile jekh miri chaňig.”
“Na džanav, ko oda kerďa,” odphenďa leske o Abimelech. “Se aňi tu mange pal oda na phenďal a mekča adadžives pal oda šunďom.”
Akor o Abraham iľa le bakren the le gurumňen, diňa len le Abimelechoske a sodujdžene phandle peha e zmluva.
Paľis o Abraham iľa efta bakren peskere stadostar.
O Abimelech lestar phučľa: “So kames te sikavel ole efta bakrenca, so thoďal pre sera?”
“Le tuke mandar kale efta bakren sar sveďectvo, hoj me kopaľinďom avri e chaňig,” odphenďa leske.
A vašoda pes oda than vičinel Beer-Šeba, bo sodujdžene ode phandle vera.
Paľis, sar peha phandle e zmluva andre Beer-Šeba, o Abimelech the leskero veľiťeľis o Pichol gele pale andre Filišťiniko phuv.
O Abraham sadzinďa andre Beer-Šeba stromos tamariška a lašarelas ode le RAJES, le Devles, savo hino pro furt.
O Abraham but dživelas andre Filišťiniko phuv.
Pal varesavo časos o Del probaľinelas (skušinelas) le Abraham a phenďa leske: “Abraham!” “Kade som,” odphenďa.
“Le tire jekhore čhas le Izak, saves igen kames, a dža andre phuv Morija,” phenďa o Del. “Ode les obetin sar labarďi obeta pro verchos, pal savo tuke phenava.”
O Abraham sig tosara thoďa o sedlos pro somaris a iľa peha duje sluhen the peskere čhas le Izak. Sar kerelas o štipki pre labarďi obeta, džalas pro than, pre savo leske phenďa o Del.
Pro trito džives o Abraham dural dikhľa pre oda than.
Phenďa peskere sluhenge: “Ačhen kade le somariha. Me džava ode le čhavoreha, lašaraha le Devles a avaha pale ke tumende.”
O Abraham iľa kašta pre labarďi obeta a thoďa len pre peskero čhavo Izak. Ov korkoro ľidžalas e jag the e čhuri. Sar avke džanas jekhetane,
o Izak phenďa peskere dadeske le Abrahamoske: “Dado!” “So kames, čhavoro miro?” odphenďa o Abraham. “Dikh, e jag the o kašta hine kade, ale kaj hin o bakroro pre labarďi obeta?” phučľa o Izak.
O Abraham leske phenďa: “Čhavoro miro, o Del peske arakhela bakrores pre labarďi obeta.” Avke džanas sodujdžene dureder.
Sar imar avle pre oda than, pal savo leske o Del phenďa, o Abraham ačhaďa oltaris a rakinďa upre o kašta. Sphandľa peskere čhas le Izak a thoďa les pro oltaris, pro kašta.
Paľis o Abraham iľa andro vast e čhuri, hoj te murdarel le čhas.
Akor andral o ňebos pre leste vičinďa o aňjelos le RAJESKERO: “Abraham, Abraham!” “Kade som,” ov odphenďa.
“Zaačh!” phenďa leske o aňjelos. “Ma thov pre leste o vast! Ma ker leske ňič! Akana džanav, hoj tut daras le Devlestar, bo mange na sajinďal te del aňi peskere jekhore čhas.”
Sar o Abraham pes obdikhľa, dikhľa andro kraki bakres zachudle le rohenca. O Abraham geľa, iľa le bakres a obetinďa les vaš peskero čhavo sar labarďi obeta.
O Abraham ole thaneske diňa nav “O RAJ pes starinela.” Avke dži akana pes vakerel: “Pro verchos le RAJESKERO pes starinela.”
Le RAJESKERO aňjelos pale vičinďa andral o ňebos pro Abraham
a phenďa: “Vašoda, hoj oda kerďal a na sajinďal mange peskere jekhore čhas, lav vera korkoro pre peste, phenel o RAJ:
Čačes tut požehňinava a dava tut ajci igen but potomken sar o čercheňa pro ňebos the sar e poši pro moroskero brehos; on ňerinena (zviťazinena) upral peskere ňeprijaťeľa
a prekal tiro čhavo ena požehňimen savore narodi pre phuv, bo šunďal miro lav.”
Paľis o Abraham geľa pale ke peskere sluhi a savore jekhetane gele andre Beer-Šeba, kaj ov bešelas.
Pal varesavo časos le Abrahamoske pes phenďa, hoj e Milka, le Nachoriskeri romňi, imar hiňi daj. Uľile lake ochto čhave:
O ešebno (peršo) sas o Uc, leskero phral o Buz the o Kemuel, savo sas dad le Aramoske,
paľis o Kesed, o Chazo, o Pildaš, o Jidlaf the o Betuel.
O Betuel sas dad la Rebekake. Kale ochto čhaven anďa pro svetos e Milka le Abrahamoskere phraleske, le Nachoriske.
Sas les the romňi-služka e Reuma. Lake uľiľa o Tebach, o Gacham, o Tachaš the o Maachah.
E Sara dživelas šel the bišuefta (127) berš.
Muľa andre Kirjat-Arba, so hin o foros Hebron andro Kanaan. O Abraham geľa andre bari žaľa te rovel pal late.
Paľis ušťiľa peskera muľa romňatar a phenďa le Chetitanenge:
“Me som maškar tumende ča cudzincos, savo avľom kade te bešel. Mangav tumen, den man prekal e famelija hroboskero than, kaj šaj parunav mira romňa.”
O Chetitana phende le Abrahamoske:
“Šun amen, rajeja. Tu sal prekal amende sar le Devleskero princos! Parun tira romňa la Sara andre nekfeder amaro hrobos. Ňiko amendar tut na zaačhavela, te andre leskero hroboskero than parunes peskera muľa.”
Avke o Abraham ušťiľa upre a banďiľa anglo manuša andral odi phuv, anglo Chetitana, a phenďa:
“Te tumen domuken, hoj mira romňa te parunav kade, ta akor šunen man avri a privakeren pes vaš ma ko Efron, savo hin le Cochariskero čhavo.
Mi bikenel mange anglal tumende prekal famelijakero hrobos e jaskiňa Machpela, so hiňi pro agor leskera maľatar, vaš ajci rup, keci mola.”
O Efron akor bešelas maškar o Chetitana a ov phenďa le Abrahamoske anglal savore Chetitana, save avle paš e foroskeri brana:
“Na avke, rajeja miro! Šun man! E maľa tuke dav the e jaskiňa, so hiňi pre late. Dav tuke la anglal mire manuša. Parun ode tira romňa.”
O Abraham pale banďiľa anglo Chetitana
a phenďa le Efronoske anglal lende: “Šun avri ešeb (peršo) man. Vaš e maľa tuke počinava ajci, keci mol rup. Le mandar oda, hoj te šaj ode parunav mira romňa.”
O Efron odphenďa le Abrahamoske:
“Šun tu man, rajeja miro! E phuv mol štar šel (400) rupune. So hin oda prekal amende? Ča dža, parun tuke tira romňa.”
O Abraham priiľa oda, so phenďa o Efron, a počinďa leske štar šel rupune. Thoďa o rup pre vaha anglo Chetitana, avke sar o manuša furt maškar peste bikenenas. Diňa ajci, keci angle lende phenďa, hoj dela.
Avke o Abraham cinďa le Efronoskeri maľa Machpela paš o Mamre. Cinďa e maľa le stromenca the e jaskiňa pre late.
O Abraham preiľa odi phuv anglo Chetitana, save pes zgele paš e brana le foroskeri.
Paľis o Abraham parunďa peskera romňa la Sara andre jaskiňa pre maľa Machpela paš o Hebron, paš o Mamre andre phuv Kanaan.
Avke preiľa o Abraham le Chetitanendar e maľa la jaskiňaha, hoj les te el e than, kaj te parunel la famelija.
O Abraham sas imar phuro, sas leske igen but berš a o RAJ les andre savoreste požehňinelas.
O Abraham phenďa peskere nekphuredere sluhaske, saveske diňa te ľidžal calo peskero barvaľipen: “Thov tiro vast pre mire čanga!
Le vera andro nav le RAJESKERO, savo hino Del pro ňebos the pre phuv, hoj na leha mire čhaske romňa le čhajendar andral o kmeňos Kanaan, maškar save bešav.
Ale džaha andre miri phuv ke miri famelija a odarik leha romňa mire čhaske le Izakoske.”
O sluhas leske odphenďa: “A te odi džuvľi na kamela te avel manca andre kadi phuv? Akor mušinav te ľidžal tire čhas andre odi phuv, khatar tu avľal avri?”
O Abraham leske phenďa: “Na! Ma ľidža mire čhas ode!
O RAJ, o Del le ňeboskero, man iľa avri andral o kher mire dadeskero, mira phuvatar, kaj uľiľom, a diňa man vera: ‘Kadi phuv dava tire potomkenge.’ Ov bičhavela anglal tu peskere aňjelos, hoj odarik tu te les avri romňa mire čhaske.
Te odi džuvľi tuha na kamela te avel, kala veraha imar na aveha phandlo, ča mire čhas ode pale ma ľidža!”
Akor o sluhas thoďa o vast pro čanga peskere rajeske le Abrahamoske a phandľa leha vera.
Avke o sluhas iľa andral peskere rajeskero stados deše ťaven a iľa mek but lačhe dari peskere rajestar a geľa het. Avke geľa andro Aram-Naharajim andro foros le Nachoriskero.
A mukľa le ťaven te pašľol anglo foros paš e chaňig. Oda sas ke račate, andre ajso časos, kana o džuvľa peske furt džanas te cirdel paňi,
O sluhas phenďa: “Ó, RAJEJA, o Del mire rajeskero le Abrahamoskero! De, hoj adadžives te doperel sa mištes, a presikav o lačhipen mire rajeske le Abrahamoske.
Dikh, me ačhav kade paš e chaňig a o čhaja le foroskere aven peske te cirdel o paňi.
Te phenava jekhake olendar: ‘De man te pijel andral o džbanos paňi,’ a oj odphenela: ‘Le, pi! Me dava the tire ťaven te pijel,’ ta mi el oj odi, sava kidňal avri tire služobňikoske le Izakoske. Pal oda džanava, hoj presikaďal o lačhejileskeriben mire rajeske.”
Mek aňi oda na dophenďa a dikhľa, sar avelas e Rebeka le džbanoha pro phiko. Oj sas e čhaj le Betueliske, savo sas o čhavo le Abrahamoskere phraleske le Nachoriske the la Milkake.
E Rebeka sas igen šukar čhaj a mek na sas la ňič le muršeha. Geľa tele paš o paňi te pherarel peske o džbanos. Sar pes odarik visarelas pale,
o sluhas denašelas ke late a phenďa: “De man te pijel sikra paňi andral tiro džbanos!”
Oj takoj iľa tele o džbanos le paňeha a diňa les te pijel.
Sar les imar diňa te pijel, phenďa: “Dava the tire ťaven ajci paňi, keci pijena.”
Avke geľa sigo te čhivel avri o paňi andral o džbanos andro žľabos a denašelas pale ke chaňig te cirdel paňi, hoj te pijen savore leskere ťavi.
Ov pre late cichones dikhelas, hoj te rozprindžarel, či o RAJ diňa leskere dromeske e bach, vaj na.
Sar o ťavi imar pile, o sluhas iľa avri igen dragane veci: E dragaňi somnakuňi angrusi lake thoďa andro nakh a thoďa pre lakere vasta duj bare somnakune naramki.
Phučľa latar: “Phen mange, kaskeri sal tu čhaj? Hin varesavo than andre tire dadeskero kher, kaj ačhiľamas te presovel?”
Odphenďa leske: “Som e čhaj le Betueliskeri, savo hin o čhavo le Nachoriske the la Milkake.”
Mek phenďa: “Hin amen but phusa the chaben a the than pro soviben.”
O murš banďiľa tele dži ke phuv anglo RAJ
a phenďa: “Mi el lašardo o RAJ, o Del mire rajeskero le Abrahamoskero, savo doľikerel o lav a na preačhiľa te presikavel peskero lačhejileskeriben mire rajeske. O RAJ man anďa andro kher ke famelija mire rajeskeri.”
Paľis odi čhaj denašľa andro kher peskera dakero a rozvakerďa savorenge savoro, so pes ačhiľa.
La Rebeka sas phral o Laban. Ov denašelas ko murš paš e chaňig,
bo dikhľa e angrusi andro nakh the o lancici pro vasta peskera pheňake a šunďa la te vakerel, so lake o murš phenďa. Avľa ko murš, savo mek ačhelas paš o ťavi paš e chaňig,
a phenďa: “Soske ačhes avri, tu, savo sal požehňimen le RAJESTAR? Av manca! Me imar pririchtinďom o than prekal tu the prekal o ťavi.”
Avke o murš geľa andro kher a o Laban iľa tele pal o ťavi savore veci, so sas pre lende a diňa len phusa the chaben. A le sluhaske the leskere muršenge diňa paňi te thovel (te morel) o pindre.
Ale sar anglal leste thoďa o chaben, phenďa: “Me na chava, medik na phenava, soske avľom.” O Laban phenďa: “Vaker!”
Avke chudľa te vakerel: “Me som le Abrahamoskero sluhas.
O RAJ igen bares požehňinďa mire rajes, vašoda hino barvalo. Diňa les bakre the gurumňa, rup the somnakaj, sluhen the služken, ťaven the somaren.
Sar sas miri rajeskeri romňi e Sara imar phuri, uľiľa lake muršoro a miro raj leske diňa savoro, so les hin.
Miro raj man phandľa kala veraha: ‘Na leha mire čhaske romňa le čhajendar andral kadi phuv Kanaan.
Ale dža andro kher mire dadeskero a an prekal miro čhavo romňa andral miri famelija.’
Paľis phučľom mire rajestar: ‘So te odi džuvľi na kamela te avel manca?’
Phenďa mange: ‘O RAJ, anglal kaste dživav pačivalones, bičhavela peskere aňjelos tuha, hoj tiro drom te el bachtalo a te anes mire čhaske romňa andral miri dadeskeri famelija.
Kada hin ča jekh drom, prekal savo šaj aves premuklo mira veratar a oda avke: Sar džaha ke miri famelija a te on tuke la na dena.’
Sar avľom adadžives paš e chaňig, phenďom: ‘Ó, RAJEJA, o Del mire rajeskero le Abrahamoskero, mangav tut, de man bach andre oda, so džav te kerel!
Dikh, som paš e chaňig. Sar avela e čhaj te cirdel o paňi, phenava lake: “De man te pijel sikra paňi andral o džbanos,”
a te oj phenela: “Le, pi! Me dava the tire ťaven te pijel,” mi el oj odi romňi, sava peske o RAJ kidňa avri prekal miro rajeskero čhavo.’
Mek aňi oda na dophenďom a imar avelas e Rebeka le džbanoha pro phiko ke chaňig. Sar peske cirdňa o paňi, phenďom lake: ‘Mangav tut, de man te pijel paňi!’
Oj sigo iľa tele o džbanos pal o phiko a phenďa: ‘Le, pi! Dava the tire ťaven te pijel!’
Paľis latar phučľom: ‘Kaskeri sal tu čhaj?’ Oj odphenďa: ‘Miro dad hin o Betuel, o čhavo le Nachoriske the la Milkake.’ Paľis lake prithoďom andro nakh e angrusi the pro vasta o naramki.
Banďiľom pro khoča anglo RAJ a lašaravas le RAJES, savo hin o Del miro rajeskero le Abrahamoskero, bo ľidžalas man pal o lačho drom ke famelija mire rajeskeri, hoj te anav lengera čha prekal leskero čhavo.
Akana phenen, či kamen mire rajeske te presikavel o jileskeriben the e pačiv. Te na, ta phenen mange a visarava man pale.”
O Laban the o Betuel odphende: “Te hin kada le RAJESTAR, so amen šaj phenas?
Dikh, kade hiňi e Rebeka. Le la a dža! Mi ačhel romňi tire rajeskere čhaske, avke sar oda phenďa o RAJ.”
Sar oda šunďa o sluhas le Abrahamoskero, banďiľa anglo RAJ dži pre phuv.
Paľis iľa avri rupune a somnakune šperki the gada a diňa len la Rebekake. Diňa tiš o dragane dari lakere phrales the lakera da.
Paľis o sluhas le muršenca, save sas leha, chanas the pijenas a ačhile ode te presovel. Sar tosara ušťile, o sluhas phenďa: “Muken man, mi džav pale ke miro raj.”
Ale la Rebekakero phral the e daj leske phende: “Mi ačhel e Rebeka mek amenca ajse deš dživesa a paľis šaj džal.”
O sluhas lenge odphenďa: “Ma zľikeren man, te imar o RAJ požehňinďa miro drom. Muken man, mi džav pale ke miro raj.”
On leske odphende: “Vičinas la a šunaha, so oj phenela.”
Vičinde la Rebeka a phučle latar: “Kames akana te džal het kale muršeha?” Oj odphenďa: “He, džava.”
Akor mukle te džal peskera pheňa la Rebeka the la služka, savi la bararelas avri, the le Abrahamoskere sluhas peskere muršenca.
Požehňinde la Rebeka a phende lake: “Pheňe amari, av daj le čhavenge ezera-ezerenge a tire potomki mi prelen o fori peskere ňeprijaťeľenge!”
E Rebeka the o služki pes pririchtinde a gele te bešel pro ťavi, hoj te džan ole muršeha. Avke o sluhas iľa la Rebeka a džanas het.
O Izak avelas pale khatar e chaňig Beer-Lachaj-Roi a bešelas pre pušťa Negev.
Ke račate, sar pes o Izak geľa te predžal pre maľa, obdikhľa pes a dikhľa, sar aven o ťavi.
The e Rebeka dikhľa le Izak. Geľa tele pal e ťava
a phučľa le sluhastar: “Ko hin oda murš, savo predžal prekal e maľa a savo avel ke amende?” O sluhas odphenďa: “Oda hin miro raj.” Akor oj iľa o khosno a garuďa o muj.
Paľis o sluhas chudľa le Izakoske te vakerel pal savoro, so kerďa.
Avke o Izak ľigenďa la Rebeka andro stanos la Sarakero peskera dakero a iľa peske la romňake. O Izak kamelas la Rebeka a arakhľa andre late o smirom pal o meriben peskera dakero.
O Abraham peske iľa dujtona romňa, savi pes vičinelas Ketura.
Oj les diňa čhaven le Zimran, Jokšan, Medan, Midijan, Jišbak the le Šuach.
Le Jokšan sas duj čhave, o Šebah the o Dedan. Le Dedaniskere čhave sas o Aššurim, o Letušim the o Leummim.
Le Midijanoskere čhave sas o Efah, o Efer, o Chanoch, o Abidas the o Eldaah. Savore kala sas la Keturakere čhave.
O Abraham diňa savoro peskero barvaľipen le Izakoske.
Ale le čhavenge, save les sas le romňenca-služobňičkenca, diňa dari, a mek sar dživelas, bičhaďa len het peskere čhastar le Izakostar andre phuv pro vichodos.
O Abraham muľa andre šukar lačhe phuripnaskere berša, sar leske sas šel the eftavardeš the pandž (175) berš. Sas parumen a geľa paš peskere phure dada, save mule.
<range>
Leskere čhave o Izak the o Izmael les parunde pašes paš o Mamre andre jaskiňa Machpela pre le Efronoskeri maľa. O Efron sas o čhavo le Chetitoskero le Cochariskero.
Odi maľa cinďa o Abraham le Chetitanendar a ode sas parumen o Abraham paš peskeri romňi Sara.
Pal o meriben le Abrahamoskero, o Del požehňinďa leskere čhas le Izak. O Izak bešelas paš e chaňig Beer-Lachaj-Roi.
Kada hin o rodokmeňos le Izmaeloskero le Abrahamoskero čhaskero: O Izmael sas čhavo le Abrahamoskero la Hagaratar, savi sas la Sarakeri služka andral o Egipt.
Kala hine o nava le Izmaeloskere čhavengere pal o nava the kmeňi: Le Izmaeloskero ešebno (peršo) čhavo sas o Nebajot, paľis o Kedar, o Adbeel, o Mibsam
o Mišmas, o Dumah, o Massas
o Chadad, o Temas, o Jetur, o Nafiš the o Kedemah.
Kala hine le Izmaeloskere čhave. On sas upral o dešuduj (12) kmeňi a pal lende dine o nava le gavenge the thanenge, kaj bešenas.
Le Izmaeloske sas šel the tranda the efta (137) berš, sar muľa a geľa paš peskere phure dada, save mule.
Leskere čhavengere čhave bešenas la Chavilatar dži ko Šur, pašes paš o Egipt, sar pes džal ke Asirija. Bešenas avri savore peskere phralendar pro vichodos.
Kada hin o rodokmeňos le Abrahamoskero čhaskero le Izakoskero: Le Abrahamoske uľiľa o Izak.
Sar sas le Izakoske saranda (40) berš, iľa peske la Rebeka romňake. E Rebeka sas e čhaj le Aramejoskeri le Betueliskeri andral e phuv Paddan-Aram a sas pheň le Aramejoskeri le Labanoskeri.
O Izak mangelas le RAJES vaš peskeri romňi, bo našťi la sas čhave. Avke o RAJ les šunďa avri a leskeri romňi e Rebeka ačhiľa khabňi.
Sar o čhave andro per jekh avres ispidenas, phenďa: “Oda, so hin kada?” Vašoda pes geľa te phučel le RAJESTAR.
O RAJ lake phenďa: “Andre tute hin duj narodi, ale kala duj narodi pes rozdžana. Jekh lendar ela zoraleder sar oda dujto a o terneder ela upral o phureder.”
Sar avľa pre late o časos, uľile lake duj čhave.
O ešebno, savo uľiľa, sas lole balengero a calo zabarardo sar kožuchos, avke dine leske nav Ezav.
Paľis, sar uľiľa leskero phral, chudelas le Ezavoskeri peta, vašoda leske dine nav Jakob. Le Izakoske sas šovardeš (60) berš, sar uľile.
O muršora barile avri a o Ezav sas baro lovcos, savo rado džalas avri pre maľa, ale o Jakob sas cicho murš, savo radeder ačhelas khere.
O Izak kamelas radeder le Ezav, bo anelas leske te chal la džvirinatar, sava murdarelas, ale e Rebeka kamelas buter le Jakob.
Jekh džives, sar o Jakob tavelas chaben, o Ezav avľa ke leste bokhalo pal e maľa
a phenďa le Jakoboske: “Som bokhalo dži pro meriben! De man ole lole chabenestar!” Kavke chudľa o Ezav aver nav: Edom.
O Jakob phenďa: “Ale ešeb mange biken peskero pravos, so tut hin sar ešebne čhas!”
“Mištes!” odphenďa o Ezav. “Se the avke maj merava! Pre soste mange hin kada pravos?”
O Jakob leske phenďa: “Le akana angle ma vera.” Avke o Ezav iľa pre peste vera a bikenďa peskero pravos, so les sas sar ešebne čhas.
O Jakob paľis diňa le Ezav maro the taďi šošovica. Ov chaľa a piľa. Paľis ušťiľa a geľa het. Kavke o Ezav na ľikerelas vaš ňisoske peskero pravos, so les sas sar ešebne čhas.
Andre odi phuv avľa bokh, ale na ajsi, savi sas andro časos le Abrahamoskero. O Izak geľa te bešel andre phuv Gerar ko Filišťiniko kraľis Abimelech.
O RAJ pes leske sikaďa a phenďa: “Ma dža andro Egipt. Ačh andre odi phuv, pal savi tuke phenava.
Beš ode sar cudzincos a me avava tuha a požehňinava tut. Tuke the tire čhavengere čhavenge dava savore kala phuva. Kavke doľikerava e vera, saveha man phandľom tire dadeha le Abrahamoha:
‘Kerava tire potomken ajci but sar ňeboskere čercheňa a dava lenge savore kala phuva. Prekal tire čhave ena savore narodi pre phuv požehňimen.’
Bo o Abraham man šunelas a doľikerelas savore mire prikazaňja a zakoni, so leske phenďom a diňom avri.”
Avke o Izak ačhiľa te dživel andro foros Gerar.
Sar o murša odarik phučenas pal leskeri romňi, phenďa: “Oj hiňi miri pheň.” Ov daralas te phenel, hoj leske hiňi romňi, bo andre peste gondoľinelas: “Kala murša adarik man šaj murdaren, bo e Rebeka hiňi igen šukar.”
Sar imar ode dživelas buter časos, jekhvar o Filišťiniko kraľis o Abimelech dikhľa avri prekal e oblaka, sar pes chudenas o Izak la Rebekaha.
Avke o Abimelech vičinďa peske le Izak a phenďa leske: “Oj mušinel te el tiri romňi! Soske mange phenďal, hoj hiňi tiri pheň?” O Izak odphenďa: “Phenďom oda vašoda, hoj te na avav murdardo vaš late.”
“So tu amenge kerďal?” phenďa o Abimelech. “Imar ča sikra chibaľinelas a varesavo murš pašľiľahas tira romňaha. Kaleha amen anďalas andro baro binos!”
Avke o Abimelech phenďa savore manušenge: “Te kerela vareko vareso kale muršeske the leskera romňake, oda čačes mušinela te merel!”
O Izak chudľa andre odi phuv te sadzinel a andre oda berš o uľipen sas šelvar buter sar oda, so sadzinďa, bo o RAJ les požehňinďa.
Leskero barvaľipen mek buter barolas a ačhiľa lestar igen barvalo murš.
Sas les but stadi bakre the gurumňa, the igen but sluhi. Vašoda les o Filišťinci našťi avri ačhenas.
Avke o Filišťinci začhide la pošaha savore chaňiga, so kopaľinde avri o sluhi, sar mek dživelas le Izakoskero dad o Abraham.
Akor o Abimelech phenďa le Izakoske: “Dža het amendar, bo sal zoraleder sar amen!”
Avke o Izak odarik geľa het andre Gerariko dolina, kaj pes paľis rozthoďa a ačhiľa ode te bešel.
O Izak pale kopaľinďa avri o chaňiga peskere dadeskere, so o Filišťinci začhide pal o meriben le Abrahamoskero, a diňa lenge ola nava, so lenge diňa leskero dad.
Sar le Izakoskere sluhi kopaľinenas andre Gerariko phuv, arakhle chaňig lačhe paňeha.
Ale o Gerarike pasťjera pes vesekedinenas le Izakoskere pasťjerenca a vakerenas: “Oda hin amaro paňi!” Vašoda pes odi chaňig vičinel Esek, so hin Vesekedišagos, bo pes lenca vesekedinenas.
Avke kopaľinde avri dujto chaňig, ale the vaš odi pes vesekedinenas, vašoda dine lake nav Sitna.
Sar o Izak odarik odgeľa, kopaľinďa aver chaňig, vaš savi pes imar na vesekedinenas, a diňa lake nav Rechobot. Phenďa: “Akana amen o RAJ diňa than, kaj amendar šaj el buter.”
Odarik o Izak geľa te bešel andre Beer-Šeba.
Ode o RAJ pes leske sikaďa rači a phenďa: “Me som Del tire dadeskero le Abrahamoskero. Ma dara tut, bo me som tuha! Prekal miro služobňikos Abraham tut požehňinava a tire potomki ena furt buter.”
O Izak ode ačhaďa o oltaris a lašarelas le RAJES. Paľis peske rozthoďa o stanos a leskere sluhi ode kopaľinde avri aver chaňig.
O Abimelech avľa andral o Gerar peskere goďaver muršeha le Achuzzatoha the le Picholoha, savo sas o veľiťeľis le slugaďenge, hoj te dikhen le Izak.
Akor lenge o Izak phenďa: “Soske avľan ke ma, te man našťi avri ačhenas a tradňan man het pestar?”
Odphende leske: “Amen dikhas, hoj čačes tuha hin o RAJ, a vašoda peske phenďam, hoj majinďamas peha te phandel bari vera, amen tuha a tu amenca,
hoj amenge na kereha ňič nalačho, avke sar aňi amen tuke na kerďam ňič nalačho. Se presikavahas tuke ča o lačho a mukľam tut te džal andro smirom. Akana pre tu dičhol, hoj sal le RAJESTAR požehňimen.”
Paľis o Izak lenge kerďa hoscina a on chale a pile.
Tosara ušťile a phandle peha vera. Avke len o Izak mukľa, hoj te džan andro smirom.
Mek oda džives avle le Izakoskere sluhi a phende leske pal e chaňig, so kopaľinde avri: “Arakhľam paňi!”
O Izak diňa ole paňeske nav Šibea, so hin “e Vera”. Vašoda pes dži akana vičinel oda foros Beer-Šeba.
Sar sas le Ezavoske saranda (40) berš, iľa peske romňa la Judita, la čha le Chetitoskere le Beerihoskera, the la Basemat, la čha le Chetitoskere Elonoskera.
On kerenas ča pharipen le Izakoske the la Rebekake.
Sar o Izak sphuriľa a pro jakha na birinelas te dikhel, vičinďa ke peste peskere phuredere čhas le Ezav a phenďa: “Čhavo miro!” Ov leske odphenďa: “Kade som.”
Prevakerďa ke leste: “Dikh, som imar phuro a na džanav, kana šaj merav.
Le tire veci pro lovos, o tulcos le lukoha. Dža pre maľa a chude mange vareso.
Olestar mange ker chaben. Se džanes, so rado chav. An mange oda, hoj te chav, a požehňinava tut sigeder, sar merava.”
Sar o Izak vakerelas le Ezavoha, e Rebeka oda sa šunďa. Soča o Ezav odgeľa pre maľa, hoj vareso te murdarel a te anel,
e Rebeka phenďa le Jakoboske: “Šunďom sar tiro dad phenďa tire phraleske le Ezavoske:
‘An mange olestar, so chudľal, a ker mange oda chaben, so me rado chav. Sar dochava, požehňinava tut anglo RAJ mek sigeder, sar merava.’
Vašoda čhavo miro, šun man andre savoreste, so tuke phenava!
Dža ko stados a an mange odarik duje šukare kozicen. Tire dadeske kerava lendar lačho chaben, so rado chal.
Paľis oda ľidžaha le dadeske, hoj te chal a te požehňinel tut sigeder, sar merela.”
Ale o Jakob phenďa peskera dake la Rebekake: “Miro phral o Ezav hino zabarardo, ale me na som.
So te o dad pes mandar kamela te chudel? Paľis gondoľinela peske pal ma, hoj leha kamav avri te thovel. Kaleha anava pre ma o prekošiben a na o požehnaňje.”
Ale e daj leske odphenďa: “Čhavo miro, oda prekošiben mi perel pre ma! Ča šun man, dža a an mange len.”
Avke ov geľa, anďa len peskera dake a oj kerďa o lačho chaben, so rado chalas leskero dad.
Paľis e Rebeka iľa o gada le phuredere čhastar le Ezavostar, ola nekfeder, so sas ke late, a urďa len le ternedere čhaske le Jakoboske.
Le cipenca pal o kozici leske učharďa o vasta the e meň.
Oda chaben, so rado chalas, the o maro, so pekľa, thoďa peskere čhaske le Jakoboske andro vast.
Sar geľa ko dad, phenďa: “Dado miro!” Ov odphenďa: “Kade som. Ko sal tu, čhavo miro?”
O Jakob phenďa peskere dadeske: “Me som o Ezav, tiro ešebno (peršo). Kerďom avke, sar mange phenďal. Mangav tut, hazde tut. Beš a cha olestar, so me chudľom. Avke šaj man požehňines.”
Ale o Izak le čhaske phenďa: “Sar šaj avke sig vareso arakhľal, čhavo miro?” Ov odphenďa: “O RAJ, tiro Del, mange diňa, hoj te arakhav.”
O Izak phenďa le Jakoboske: “Av pašes, čhavo miro. Mi chudav man tutar. Sal tu čačes miro čhavo, o Ezav, abo na?”
O Jakob geľa paš peskero dad ko Izak, savo pes lestar chudľa a phenďa: “O hangos hin le Jakoboskero, ale o vasta hine le Ezavoskere.”
Na sprindžarďa les, bo leskere vasta sas zabararde sar o vasta leskere phraleskere le Ezavoskere. O Izak les požehňinďa
a phučľa lestar: “Tu sal čačes miro čhavo o Ezav?” Ov odphenďa: “Som.”
Avke leske o Izak phenďa: “Pode mange olestar, so chudľal, hoj te chav, čhavo miro, hoj tut te požehňinav.” Diňa leske o chaben a chalas. Anďa leske the mol a piľa.
O dad leske paľis phenďa: “Av ke ma, čhavo miro, čumide man!”
Ov geľa a čumidľa les. Sar zašunďa e saga leskere gadendar, požehňinďa les a phenďa: “Dikh, e saga mire čhaskeri hiňi sar e saga la maľakeri, so požehňinďa o RAJ.
Mi del tut o Del la ňeboskera rosatar a le phuvakere barvaľipnastar, the pherdo zrnos the mol!
Mi služinen tuke o narodi a mi banďon anglal tu o kmeňi! Av raj upral peskere phrala a mi banďon anglal tu o čhave tira dakere! Mi el prekošlo oda, ko tut prekošela, a mi el požehňimen oda, ko tut žehňinela!”
Soča o Izak požehňinďa le Jakob a ov odgeľa peskere dadestar, avelas pal o lovos leskero phral o Ezav.
Ov tiš taďa chaben, so rado chalas leskero dad, anďa leske a phenďa: “Dado miro, ušťi a cha olestar, so tuke kerďom, avke man šaj požehňines.”
Leskero dad o Izak lestar phučľa: “Ko sal?” Ov odphenďa: “Me som tiro ešebno čhavo, o Ezav.”
O Izak igen predaranďiľa a phučľa: “Akor ko sas oda, ko murdarďa la džvirina a anďa mange la? Chaľom la imar sigeder, sar tu avľal. Požehňinďom les a ela požehňimen pro furt.”
Sar šunďa kada o Ezav, zorales vriskinďa a rovibnaha les igen mangelas: “Dado miro, de the man tiro požehnaňje!”
O Izak phenďa: “Tiro phral manca thoďa avri a čorďa tuke o požehnaňje.”
O Ezav odphenďa: “Se na chudľa ča avke kada nav Jakob. Imar dujtovar manca thoďa avri. Angloda mange iľa o pravos sar ešebne čhas a akana mange čorďa the o požehnaňje.” A mek phučľa: “Prekal ma tut nane imar ňisavo požehnaňje?”
O Izak leske phenďa: “Dikh, čhavo miro, me lestar imar kerďom rajes upral tu a savore leskere phralen leske diňom vaš o sluhi. Diňom les zrnos the mol. Prekal tu imar našťi ňič kerav, čhavo miro!”
O Ezav phenďa le dadeske: “Dado, hin tut ča jekh požehnaňje? Joj, dado, mangav tut, požehňin the man!” a zorales zarunďa.
Leskero dad o Izak leske odphenďa: “Dživeha dur le phuvakere barvaľipnastar the le ňeboskere brišindestar, so perel pre phuv.
Dživeha olestar, so murdareha la šabľaha, a aveha sluhas tire phraleske. Ča te pes leske ačhaveha andre, aveha premuklo.”
Akor o Ezav našťi avri ačhelas le Jakob vaš o požehnaňje, so les diňa o dad. O Ezav peske phenďa: “Sar merela miro dad, akor murdarava mire phrales le Jakob.”
Sar pes e Rebeka došunďa, so phenďa o Ezav, diňa peske te vičinel le čhas le Jakob a phenďa leske: “Tiro phral tut kamel te murdarel.
Akana, čhavo miro, šun man! Denaš ke miro phral ko Laban andro Charan.
Ačh ke leste, medik na preačhela e choľi tire phraleskeri.
Sar e choľi tire phraleskeri preačhela a bisterela pre oda, so leske kerďal, bičhavava vaš tu, hoj tut te len odarik. Soske tumen te našavel sodujen andre jekh džives?”
E Rebeka paľis phenďa le Izakoske: “Džungľiľa pes mange o dživipen maškar o Chetitanki. Te peske the o Jakob lela romňa le Chetitanendar andral kadi phuv, ela mange feder te merel!”
O Izak peske vičinďa le Jakob a požehňinda les. Phenďa leske: “Ma le tuke romňa andral o Kanaan.
Dža andre phuv Paddan-Aram, andro kher le Betueliskero, ko dad tira dakero. Ode tuke le avri romňa le Labanoskere čhajendar, la dakere phralestar.
O Nekzoraleder Del tut mi požehňinel. Mi del tut but čhaven a tire čhavendar mi en but narodi.
Mi del le Abrahamoskero požehnaňje tuke the tire čhavengere čhavenge, hoj e phuv, kaj sal cudzincos a so diňa o Del le Abrahamoske, te el tiri.”
Paľis o Izak bičhaďa le Jakob, hoj te džal andre phuv Paddan-Aram. Avke džalas ko Laban, savo sas o čhavo le Aramejoskero le Betueliskero a o phral la Rebekakero, savi sas e daj le Jakoboskeri the le Ezavoskeri.
O Ezav dikhľa, sar o Izak le Jakob požehňinďa a bičhaďa andro Paddan-Aram, hoj odarik peske te lel romňa. Ov šunďa, hoj leske phenďa, sar les požehňinďa: “Ma le tuke romňa andral o Kanaan,”
a dikhľa, hoj o Jakob šunďa le dades the la da a geľa andro Paddan-Aram.
Sar o Ezav avľa pre oda, hoj leskere dadeske le Izakoske nane pre dzeka o Kanaančanki,
geľa ko Izmael a iľa peske mek avra romňa la Machalata. Oj sas e čhaj le Abrahamoskere čhaske le Izmaeloske a e pheň le Nebajotoske.
O Jakob odgeľa andral e Beer-Šeba a geľa andro Charan.
Sar dogeľa pro sentno than, ode presuča, bo imar o kham zageľa. Iľa jekh le barendar, pašľiľa peske a thoďa les tel o šero.
Andro suno dikhľa garadiči (ganki), so dochudenas la phuvatar dži ko ňebos, a le Devleskere aňjela pal lende phirenas upre the tele.
Upral leste o RAJ ačhelas a phenďa: “Me som o RAJ, o Del tire dadeskero le Abrahamoskero the o Del le Izakoskero. E phuv, pre savi pašľos, dava tuke the tire čhavengere čhavenge.
Tire potomki ena ajci sar o prachos pre phuv a lena furt buter phuva pro zapados, pro vichodos, pro severos the pro juhos. Andre tute the prekal tire čhavengere čhave ena požehňimen savore narodi pre phuv.
Me som tuha a všadzik, kaj ča džaha, na domukava, hoj pes tuke vareso te ačhel, a anava tut pale andre kadi phuv. Na omukava tut, medik na kerava pal o lav, so tut diňom.”
Sar pes o Jakob prekerďa andral o soviben, phenďa: “O RAJ čačes hin pre kada than, ale me olestar na džanavas!”
Daralas pes a phenďa: “Savi bari dar avel kale thanestar! Nane oda ňič aver sar o kher le Devleskero. Mušinel oda te el e ňeboskeri brana.”
O Jakob sig tosara ušťiľa, iľa o bar, so leske sas tel o šero. Ačhaďa les sar sentno slupos a upral pro bar čhorelas avri o olejos.
Ole thaneske diňa nav Betel. Angloda pes oda than vičinelas Luz.
Akor o Jakob diňa vera le RAJES: “Te aveha manca, Devla, a te man chraňineha pro drom, pre savo man mukava, te man deha maro the gada,
a bachtales man visarava pale andro kher mire dadeskero, akor tu, RAJEJA, aveha čačes miro Del.
Pre kada than, kaj ačhaďom kada bar, tut o manuša lašarena. Savorestar, so man deha, me dava tuke pale o dešto kotor.”
Paľis o Jakob džalas dureder le dromeha a avľa andre phuv pro vichodos.
Jekhvareste dikhľa pre maľa chaňig, paš savi pašľonas trin bakrengere stadi, bo latar denas te pijel le bakren. O bar pre chaňig sas igen baro.
Sar tradle ode savore stadi, ile tele o bar pal e chaňig a dine te pijel le bakren. Paľis o bar thode pale pre chaňig.
O Jakob ke lende prevakerďa: “Khatar san phralale?” “Amen sam andral e phuv Charan,” odphende.
“Prindžaren le Nachoriskere čhas le Laban?” phučľa lendar o Jakob. “Prindžaras les,” odphende leske.
Paľis lendar phučľa: “Sar leske hin?” Odphende: “Mištes leske. Dikh, leskeri čhaj e Rachel akana avel le bakrenca.”
O Jakob phenďa: “Hin dur ke rat a nane mek časos te tradel le staden pre jekh than. Den te pijel le bakren a džan len te pasinel.”
“Našťi,” odphende leske, “medik na stradaha savore stadi pre jekh than. Paľis laha tele o bar pal e chaňig a daha te pijel le bakren.”
Androda, sar lenca vakerelas, avelas e Rachel le dadeskere bakrenca, bo oj pasinelas le bakren.
Sar o Jakob dikhľa la Rachel le Labanoskere bakrenca, geľa te odlel tele o bar pal e chaňig a diňa te pijel peskere bačiskere bakren.
Paľis o Jakob čumidľa la Rachel a zorales zarunďa.
O Jakob phenďa la Rachelake: “Me som tiri famelija. Miri daj e Rebeka hiňi pheň tire dadeske.” Oj denašelas oda te phenel peskere dadeske.
Sar o Laban šunďa, hoj avľa o Jakob, o čhavo leskera pheňakero, denašelas anglal leste a obchudľa les. Čumidľa les a ľigenďa les andre peskero kher. Sar o Jakob leske rozvakerďa savoro, so pes ačhiľa,
o Laban leske phenďa: “Tu sal čačes jekh rat amenca.” Avke o Jakob ačhiľa ke leste calo čhon.
Paľis o Laban phenďa le Jakoboske: “So? Ča vaš oda, hoj sal mange famelija, kereha prekal ma ča avke buči? Phen mange, so majinel te el tiro počiňiben (odmena)?”
Le Laban sas duj čhaja. E phureder sas e Leja a e terneder e Rachel.
La Leja sas šukar jakha, ale e Rachel sas latar šukareder.
Le Jakoboske sas e Rachel buter pre dzeka, vašoda phenďa le Labanoske: “Vaš tiri terneder čhaj kerava prekal tu efta berš buči.”
“Mištes,” odphenďa o Laban, “ela feder, te la dava tuke sar avre muršeske; ačh kade!”
Avke o Jakob kerelas buči vaš e Rachel efta berš, ale leske oda dičholas sar ča vajkeci dživesa, bo igen la kamelas.
Paľis o Jakob phenďa le Labanoske: “De mange mira romňa, imar avľa o časos, hoj te džav ke late.”
Avke o Laban vičinďa savore manušen odarik a kerďa hoscina.
Ale rači iľa peskera avra čha la Leja, anďa la ko Jakob a ov laha pašľiľa.
O Laban diňa la Lejake la Zilpa, hoj te el lakeri služka.
Sar tosara o Jakob dikhľa, hoj oda sas e Leja, phenďa le Labanoske: “S'oda tu mange kerďal? Či na keravas prekal tu buči vaš e Rachel? Soske manca thoďal avri?”
O Laban phenďa: “Andre amari phuv nane avke, hoj e terneder sigeder džal romeste a paľis e phureder.
Užar, medik na predžala kada bijavutno kurko la Lejaha. Avke tuke šaj les the la Rachel, te vaš late kereha buči prekal ma mek aver efta berš.”
O Jakob kerďa avke a užarďa, medik na pregeľa o bijavutno kurko. Paľis leske o Laban diňa peskera čha la Rachel romňake.
O Laban diňa la Rachelake peskera služka la Bilha.
Avke o Jakob pašľiľa the la Rachelaha. Kamelas la buter sar la Leja a kerelas prekal o Laban mek aver efta berš.
Sar o RAJ dikhľa, hoj o Jakob na kamelas la Leja, phundraďa andre late o dživipen, ale la Rachel našťi uľa čhave.
E Leja ačhiľa khabňi, uľiľa lake čhavoro a diňa leske nav Ruben, bo oj phenďa: “O RAJ dikhľa pre miro pharipen. Akana man imar miro rom kamela.”
Pale ačhiľa khabňi, a sar lake uľiľa čhavoro, phenďa: “O RAJ šunďa, hoj o rom man na kamel, vašoda mange diňa the kale čhavores.” A diňa leske nav Šimeon.
Ačhiľa pale khabňi, uľiľa lake aver čhavoro a phenďa: “Akana imar miro rom pes ľikerela paš mande, bo diňom les trine čhaven.” Vašoda leske diňa nav Levi.
Paľis pale ačhiľa khabňi, uľiľa lake čhavoro a phenďa: “Akana imar lašarava le RAJES.” A diňa leske nav Juda. Paľis la preačhiľa te el čhave.
Sar e Rachel sprindžarďa, hoj la našťi en čhave, imar našťi avri ačhelas peskera pheňa. Phenďa le Jakoboske: “De man čhave! Te na, ta merava!”
O Jakob sas pre Rachel choľamen a vriskinďa: “So? Me som o Del, savo ľikerel tiro dživipen, hoj te na ačhes khabňi?”
Oj odphenďa: “Kade hiňi miri služka e Bilha, dža ke late a mi uľol mange prekal late čhave. Avke the man ena čhave.”
Avke diňa leske peskera služka la Bilha vaš e romňi a o Jakob geľa ke late.
E Bilha ačhiľa khabňi a diňa le Jakob čhavores.
Akor e Rachel phenďa: “O Del diňa mange o čačipen, šunďa miro hangos a diňa man čhas.” Vašoda leske diňa nav Dan.
La Rachelakeri služka e Bilha ačhiľa pale khabňi a le Jakob diňa dujte čhavores.
Akor e Rachel phenďa: “Maravas man zoraha mira pheňaha a ňerinďom (zviťazinďom) upral late.” Vašoda leske diňa nav Naftali.
Sar e Leja sprindžarďa, hoj la imar našťi en čhave, diňa le Jakoboske peskera služka la Zilpa vaš e romňi.
The e Zilpa diňa le Jakob čhavores.
Akor e Leja phenďa: “Savi man hin bach!” Vašoda leske diňa nav Gad.
Paľis e Zilpa diňa le Jakob dujte čhavores.
E Leja androda phenďa: “Savi bachtaľi som! Akana man o džuvľa vičinena bachtaľi!” Vašoda leske diňa nav Ašer.
Jekhvar, sar pes skidelas upre e pšeňica, o Ruben džalas pre maľa. Arakhľa ode mandragoskere rastlini a diňa len peskera dake la Lejake. E Rachel phenďa la Lejake: “De man ola mandragori, so tuke anďa tiro čhavo.”
Oj lake odphenďa: “Nane tuke dos, hoj mange iľal mire romes? Kames te lel the o mandragori mire čhastar?” E Rachel lake phenďa: “Akor vaš o mandragori, so anďa tiro čhavo, mi pašľol kadi rat o Jakob tuha.”
Sar o Jakob pes ke račate visarelas khere pal e maľa, e Leja geľa angle leste a phenďa: “Av ke mande, bo me vaš tu počinďom kadi rat mire čhaskere mandragorenca.” Avke pašľolas odi rat laha.
O Del šunďa avri la Leja. Oj ačhiľa khabňi a diňa le Jakob pandžtone muršores.
Akor e Leja phenďa: “O Del man požehňinďa vaš oda, hoj diňom mire romeske peskera služka.” Avke leske diňa nav Jissachar.
E Leja pale ačhiľa khabňi a diňa le Jakob šovtone čhavores.
Akor e Leja phenďa: “O Del man diňa lačho daros. Akana imar miro rom ačhela paš ma. Diňom les šov muršora.” Vašoda leske diňa nav Zebulun.
Paľis lake uľiľa čhajori a diňa lake nav Dina.
Akor peske o Del leperďa pre Rachel, šunďa la avri a phundraďa andre late o dživipen.
Ačhiľa khabňi a uľiľa lake čhavoro. Paľis phenďa: “O Del mandar iľa e ladž.”
Diňa leske nav Jozef a phenďa: “Te mange o RAJ pridiňahas mek dujte čhavores!”
Sar la Rachelake uľiľa o Jozef, phenďa o Jakob le Labanoske: “Muk man, kamav man te visarel pale khere andre miri phuv.
De mange mire romňijen the mire čhaven, vaš save tuke keravas buči, hoj imar te džav het. Se tu korkoro džanes, keci buči keravas prekal tu.”
Ale o Laban leske phenďa: “Av ke ma lačhejileskero, mangav tut, ma dža mek ňikhaj! Mire devlora mange sikade, sar o RAJ man prekal tu požehňinel.
Phen mange, savo počiňiben (odmena) kames.”
O Jakob leske phenďa: “Se tu džanes mištes, so keravas prekal tu a sar sas mištes tire stadenge, kanastar somas paš lende.
Angloda, sar avľom, sas tut frima a akana tut hin igen but. Všadzik, kaj džavas, tut o RAJ požehňinelas. Me mušinav imar te dikhel the pre miri famelija.”
O Laban lestar phučľa: “Sar tuke majinav te počinel?” “Ňič man ma de,” odphenďa o Jakob. “Ča ker oda jekh, so tuke phenav, avke me dureder pasinava tire bakren.
Adadžives man predžava maškar savore tire stadi. Domuk mange, hoj te odlav lendar savoren, pre save hin fleki the bodki. Savore kale bakre the o kozi, pre save hin fleki the bodki, ena miro počiňiben.
Pal kada džaneha, či som čačipnaskero vaj na: Sar aveha te dikhel pre miro počiňiben a dikheha, hoj maškar o stadi hine o kozi, pre save nane fleki abo bodki, abo bakrore, save nane kale, akor šaj phenes, hoj len čorďom tutar.”
“Mištes,” phenďa o Laban. “Mi el avke, sar phenes.”
Oda džives o Laban odľiľa le capen the le kozen, pre save sas fleki the bodki, the savoren, pre save sas vareso parno. Odľiľa the savore kale bakren a diňa len peskere čhavenge andro vasta,
hoj te džan le Jakobostar het pre ajci drom, keci šaj te predžal tel o trin džives. O Jakob ode ačhiľa te merkinel pre leskere aver stadi.
Avke peske o Jakob skidňa zelena konara le topoľistar, la mandlatar the le plataňostar. Cirdňa e cipa pal lende tele, hoj te ačhel pre lende parne pasiki.
A kala konara thoďa andro žľabi, hoj o stadi len te dikhen, sar džana te pijel. Bo ode pes parinenas.
A ačhelas pes oda, hoj sar pes o bakre the o kozi parinenas angle ola konara, uľonas lenge bakrora, pre save sas pasiki, fleki the bodki.
O Jakob odľiľa ole bakroren le Labanoskere stadostar. Sar o bakre pes parinenas, ačhaďa len avke, hoj te dikhen pro Labanoskere kale bakre the pre ola, pre save sas fleki, hoj lenge te uľon flekimen the bodkimen bakrore. Avke peske kerďa bareder stados a odľiľa len le Labanoskere stadostar.
Sar pes o zoraleder bakre parinenas, o Jakob thovelas o konara andro žľabos, hoj pes anglal lende te parinen.
Ale sar sas o bakre slabe, na thovelas o konara anglal lende. Aleha o Laban chudľa o slabe bakre a o Jakob o zorale.
Avke o Jakob ačhiľa igen barvalo. Sas les but bakre, kozi, služki the sluhi, ťavi the somara.
O Jakob šunďa, sar o čhave le Labanoskere peske vakerenas: “O Jakob iľa savoro, so sas amare dadeskero. Savoro peskero barvaľipen dochudľa amare dadestar.”
A o Jakob dikhľa, hoj o Laban imar na sas ke leste ajso lačho, sar sas.
Akor o RAJ phenďa le Jakoboske: “Dža pale ke tiri famelija andre phuv tire dadengeri. Me avava tuha.”
Sar o Jakob pasinelas o stados pre maľa, diňa peske te vičinel la Rachel the la Leja
a phenďa lenge: “Tumaro dad imar nane ke ma ajso lačho, sar sas, ale o Del mire dadeskero sas manca.
Se korkore džanen, sar caľa mira zoraha keravas buči prekal tumaro dad.
Ale ov thoďa manca avri! Dešvar mange čerinďa o počiňiben (odmena), ale o Del na domukľa, hoj vareso nalačho mange te kerel.
Sar tumaro dad phenďa: ‘O flekimen ena tiro počiňiben,’ avke savore bakrenge uľonas (narodzinenas pes) flekimen bakrore. A sar phenďa: ‘O pasikimen chudeha vaš o počiňiben,’ avke le bakrenge uľonas pasikimen bakrore.
Kavke o Del odľiľa o stados tumare dadestar a diňa les mange.
Sar avľa o časos le stadoske, hoj pes te parinen, džalas mange suno a dikhľom, hoj o samci, save chučenas pro samici, sas flekimen, pasikimen the bodkimen.
O aňjelos le Devleskero ke ma andro suno prevakerďa: ‘Jakob!’ Me leske odphenďom: ‘Kade som!’
O aňjelos phenďa: ‘Dikh, hoj savore samci, save pes parinen le samicenca, hine pasikimen, flekimen the bodkimen. Ačhiľa pes oda, bo dikhľom savoro, so tuha kerďa o Laban.
Me som o Del, savo pes tuke sikaďa paš o Betel, kaj pomakhľal le olejoha o baruno slupos a phandľal manca e vera. Akana dža avri andral kadi phuv pale andre tiri phuv, kaj tu uľiľal.’ ”
E Rachel the e Leja phende le Jakoboske: “Amen džanas, hoj imar nane ňič, so šaj chudas le dadeskere barvaľipnastar.
Kerďa amenca avke, sar te aňi leskere na uľamas! Se amen bikenďa a rozkerďa sa, so zarodňa!
Savoro barvaľipen, so o Del odľiľa amare dadestar, hin amaro the amare čhavengero. Vašoda ker sa avke, sar tuke phenďa o Del!”
Akor o Jakob ušťiľa, thoďa te bešel pro ťavi peskere čhaven the le romňen
a iľa peha savore peskere stadi the savoro barvaľipen, so peske dochudľa andro Paddan-Aram, hoj te džal ke peskero dad ko Izak andre phuv Kanaan.
Sar o Laban džalas te strihinel le bakren, e Rachel čorďa peskere dadeske le kherutune devloren.
O Jakob thoďa avri le Aramejoha le Labanoha, bo leske aňi na phenďa, hoj džal lestar het.
Avke o Jakob iľa peha savoro, so sas leskero, a denašľa het. Paloda, sar pregeľa o paňi Eufrat, džalas ko brehi andro Gilead.
Pal o trin dživesa phende avri le Labanoske, hoj o Jakob denašľa het.
Avke iľa peha peskere pašutnen a džalas pal leste efta džives, medik les na dochudľa dži paš o brehi andro Gilead.
Ale rači avľa o Del andro suno ko Laban a phenďa leske: “Rozgondoľin tuke, sar vakereha le Jakoboha, hoj leha te na vakeres namištes!”
O Laban dochudľa le Jakob akor, sar rozthovelas o stanos. Avke the o Laban rozthoďa o stani peskere pašutnenca pro brehi andro Gilead.
O Laban phenďa le Jakoboske: “So tu kerďal? Thoďal manca avri! Mire čhajen čorďal sar varesave zaile manušen!
Soske mandar počoral denašľal a thoďal manca avri? Šaj tut ľigenďom avri radišagoha the le giľavipnaha, le bubnenca the citarenca.
Na domukľal mange aňi, hoj te čumidav mire čhajen the lengere čhaven. Ľikerďal tut sar nagoďaver manuš!
Hin man zor te kerel tumenge namištes, ale o Del tumare dadeskero mange idž phenďa: ‘Rozgondoľin tuke, sar vakereha le Jakoboha, hoj leha te na vakeres namištes!’
Te imar avke kamehas te džal pale ke tiro dad, soske mange čorďal mire kherutune devloren?”
O Jakob le Labanoske odphenďa: “Bo daravas man a gondoľinďom mange, hoj mandar leha zoraha peskere čhajen.
Ale ke kaste arakheha tire devloren, oda mi merel! Angle amare phrala predikh savoro, so man hin, a le tuke pale oda, so hin tiro.” O Jakob na džanelas olestar, hoj len čorďa e Rachel.
O Laban geľa andro Jakoboskero stanos, paľis andre Lejakero a the andro stanos le duje služkengero, ale ňič na arakhľa. Sar avľa avri andral Lejakero stanos, geľa andre Rachelakero.
Ale oj le kherutune devloren garuďa andre ťavakero sedlos a bešľa pre oda. O Laban predikhľa calo stanos, ale na arakhľa ňič.
E Rachel phenďa le dadeske: “Ma av choľamen pre ma, rajeja miro, ale našťi anglal tu uščav, bo som andre ola dživesa, so aven pre dojekh džuvľi.” O Laban rodelas, ale le devloren na arakhľa.
Akor o Jakob choľisaľiľa a phenďa le Labanoske: “So tuke kerďom ajso nalačho? Soha tut dukhaďom, hoj pre mande avke džas?
Te chudľal imar te prerodel mire veci, arakhľal vareso, so hin tiro? Thov oda kade anglal mire the tire phrala a on mi phenen, kaskero hino o čačipen!
Keravas prekal tu biš (20) berš buči. Šoha (ňikda) tire bakrendar the le kozendar na uľonas mule. Me šoha na chavas tire bakrendar andral o stados,
a sar len murdarelas o dzivo džviros, me korkoro oda lavas pre mande. Te merelas vareso rači abo dživese, furt oda mandar mangehas pale.
O kham man labarelas prekal o džives a prekal e rat fadžinavas – na sas man aňi soviben.
Kavke keravas prekal tu biš (20) berš buči. Dešuštar (14) berš vaš soduj čhaja a šov berš vaš peskere stadi, ale dešvar mange čerinehas miro počiňiben.
Te na uľahas manca o Del mire dadengero, o Del le Abrahamoskero, saves o Izak lašarelas, akor čačes tu man na diňalas ňič. Ale o Del dikhľa miro pharipen, sar phares keravas prekal tu buči, a vašoda tuke o Del rači phenďa pre goďi.”
O Laban leske odphenďa: “Kala čhaja hine mire čhaja, kala čhave hine mire čhave a kada stados hino miro stados. Savoro, so ade dikhes, hin miro. Ale adadžives našťi kerav ňič, hoj te ačhen paš ma mire čhaja peskere čhavenca.
Vašoda av, phandaha peha vera a mi el o Del maškar amende švedkos.”
Akor o Jakob iľa o bar a ačhaďa les sar slupos.
Peskere phralenge phenďa: “Anen o bara!” Skidle o bara a thode len pre kopa. Paľis chanas paš e kopa.
Avke o Laban ole thaneske diňa nav Jegar-Sahaduta a o Jakob les diňa nav Gal-Ed.
O Laban phenďa le Jakoboske: “Kadi kopa bara ela adadžives sar švedkos maškar amende”, vašoda pes vičinel Gal-Ed.
Vičinel pes the Micpa, bo o Jakob phenďa: “O RAJ mi merkinel pre ma the pre tu, sar avaha pestar dur a na avaha jekhetane.”
O Laban leske mek phenďa: “Te tut namištes ľikerďalas ke mire čhaja, abo tuke iľalas mek aver romňijen, choc na džanľomas pal oda, ma bister, o Del hino o švedkos maškar amende!”
O Laban leske mek phenďa: “Dikh, kade hin e baruňi kopa a kade hin o baruno slupos, so ačhaďom maškar amende.
Kadi kopa the kada slupos hine sar švedki. Me na predžava kadi baruňi kopa a tu našťi predžaha kada slupos, hoj te džas pre peste nalačhe gondoľišagoha.
O Del le Abrahamoskero the o Del le Nachoriskero, o Del amare dadengere, mi el amaro sudcas!” O Jakob avke diňa vera pro Del, saves o Izak lašarelas.
Paľis o Jakob anďa e obeta pro verchos a vičinďa peskere phralen, hoj te chal lenca. Chanas o chaben a ačhile ode te presovel.

O Laban sig tosara ušťiľa, čumidľa peskere čhajen the lengere čhaven, požehňinďa len a visarďa pes pale khere.
Sar džalas o Jakob dureder peskere dromeha, pre savo pes mukľa, arakhle pes leha le Devleskere aňjela.
Soča len dikhľa, phenďa: “Kada hin le Devleskero taboris.” Ole thaneske diňa nav Machanajim.
O Jakob bičhaďa anglal peste peskere muršen ke peskero phral ko Ezav, andre Seiriko phuv Edom.
Phenďa lenge: “Kavke phenena mire rajeske le Ezavoske: ‘Kada tuke del te džanel tiro sluhas o Jakob: Dži akana bešavas le Labanoha.
Hin man mire gurumňa, somara, bakrore, sluhi the služki. Bičhavav ke tu mire muršen, pačabnaha, hoj aveha ke ma jileskero.’ ”
Sar avenas pale o murša, save sas bičhade, phende le Jakoboske: “Dogeľam ke tiro phral ko Ezav. Ov imar avel ke tu štar šel (400) muršenca.”
Androda avľa pro Jakob bari dar the pharipen a rozulaďa peskere manušen, bakren, gurumňen the ťaven pro duj tabora.
Phenďa peske: “Sar avela o Ezav ke jekh taboris a domarela les, dujto taboris ačhela a šaj denašel het.”
Paľis o Jakob pes mangelas ko Del: “Devla mire phure dadeskero le Abrahamoskero a mire dadeskero le Izakoskero, šun man! Ó, RAJEJA, tu phenďal mange, hoj te džav pale andre miri phuv the ke miri famelija, a diňal man lav, hoj deha man bach andre savoreste.
Na som ajso lačho, hoj mange te presikaves o jileskeriben a te keres oda, so tutar mangav me, tiro služobňikos. Ča la pacaha ade pregeľom prekal o Jordan a akana man hin duj tabora.
Mangav tut, le man avri andral le Ezavoskere vasta, bo darav, hoj avela a murdarela man the le romňijen le čhavenca.
Bo tu man diňal lav, hoj man deha bach a but čhaven sar moroskeri poši, so pes na del te zgenel.”
Odi rat o Jakob ode ačhiľa te sovel. Paľis rozulaďa le stadostar o dari prekal peskero phral Ezav:
Iľa duj šel (200) kozen, biš (20) capen, biš (20) baranen the duj šel (200) bakren,
tranda (30) ťaven peskere terne ťavenca, saranda (40) gurumňen, deš biken, biš (20) somaricen the deš somaren.
O stadi, so rozulaďa, diňa peskere sluhenge a phenďa: “Džan anglal a o stadi mi en jekh avrestar dureder.”
Le ešebneske (le peršeske) phenďa: “Te tut zdžaha mire phraleha le Ezavoha a phučela tutar: ‘Kaskero sal a kaj džas a kaskero hin kada stados, so trades angle tu?’
Pheneha: ‘Kada hin daros tire služobňikostar le Jakobostar, so bičhavel peskere rajeske le Ezavoske. The ov avel pal amende.’ ”
Phenďa the le dujtoneske, le tritoneske the savorenge, ko džanas pal o stadi, hoj te phenen kavke le Ezavoske, sar pes leha zdžana:
“The korkoro tiro služobňikos, o Jakob, avel pal amende.” Bo o Jakob peske phenďa: “Dava le Ezavoske daros, so bičhavav anglal ma, hoj te el manca andro smirom, a ča paľis man leske sikavava. Šaj el, hoj man prilela kamibnaha.”
O dari sas bičhade anglal leste, ale ov ačhiľa prekal e rat andro taboris.
O Jakob mek odi rat ušťiľa, iľa peha peskere duje romňijen, soduje služken the peskere dešujekh (11) čhaven a pregeľa prekal o paňi Jabbok.
Bičhaďa len ešeb prekal o paňi a paľis savoro, so les sas.
Sar ačhiľa korkoro, avľa varesavo murš ke leste a marelas pes leha, medik na vidňisaľolas.
Sar dikhľa, hoj les na thovela tele, demaďa les andro klubos a avke leske o kokalos chučiľa avri.
O murš phenďa: “Muk man, bo imar avel avri o kham.” O Jakob phenďa: “Na mukava tut, medik man na požehňineha.”
O murš phučľa: “Sar tut vičines?” “Jakob,” odphenďa.
“Imar tut na vičineha Jakob, ale Izrael,” phenďa o murš, “bo marehas tut le Devleha the le manušenca a ňerinďal (zviťazinďal) upral lende.”
O Jakob lestar paľis phučľa: “Akana, phen mange tiro nav.” Ale ov odphenďa: “Soske kames te džanel miro nav?” A požehňinďa le Jakob.
O Jakob phenďa: “Dikhľom le Devles muj-mujeha a ačhiľom te dživel.” Avke diňa ole thaneske nav Peniel.
Sar o Jakob džalas pal oda than Penuel het, o kham imar avelas avri a ov phirelas banges, bo o klubos leske sas dukhado. Vašoda dži akana na chan o Izraeliti o šľachi pal o klubos, bo le Jakoboskeri šľacha pro klubos sas dukhaďi.
Sar o Jakob dikhľa, hoj avel o Ezav le štar šel (400) muršenca, rozďelinďa le čhaven maškar e Leja, Rachel the duj služki.
Ešeb (peršo) ačhaďa le duje služken lengere čhavenca, pro dujto than la Leja lakere čhavenca a paľis la Rachel le Jozefoha.
Avke o Jakob geľa anglal lende a eftavar banďolas dži ke phuv, medik pes na dochudľa ko phral.
Ale o Ezav denašľa takoj ko phral, obchudľa les a čumidľa. A sodujdžene chudle te rovel.
Sar pes o Ezav rozdikhľa, dikhľa romňijen le čhavenca a phenďa: “Ko hine kala, save hine paš tu?” O Jakob odphenďa: “Oda hine mire čhave, savenca o Del požehňinďa tire služobňikoske.”
Avke avle o služki le čhavenca a banďile anglal leste.
Geľa ke leste e Leja le čhavenca a the on banďile anglal leste. Pal savorende geľa ke leste the e Rachel le čaha le Jozefoha a banďile anglal leste.
O Ezav phučľa: “So kames te sikavel mange kale savore stadenca, saven bičhaďal?” O Jakob odphenďa: “Diňom tuke len sar daros, hoj prekal lende tuke te avav pre dzeka, rajeja miro.”
Ale ov phenďa: “Man hin but, phrala miro, ča muk tuke oda, so hin tiro.”
“Na!” phenďa o Jakob. “Te som tuke pre dzeka, le kada daros mandar. Priiľal man ajse bare lačhipnaha, hoj sar dikhav pre tiro muj, dičhol mange avri sar le Devleskero muj!
Mangav tut, le mandar kada daros. Se o Del man andre savoreste požehňinďa a hin man savorestar but.” Sar o Jakob leske furt avke vakerelas, prevakerďa les a iľa lestar oda.
O Ezav phenďa: “Mukas pes le dromeha sodujdžene a džas jekhetane.”
O Jakob odphenďa: “Miro raj džanel, hoj man hin cikne čhave a mušinav man te starinel the pal o bakre the gurumňa, so den te pijel peskere ciknen. Te pre lende siďarava ča jekh džives, merena mange savore stadi.
Mi džal miro raj angle peskero služobňikos. Me džava polokes pal tute, ale avke sig, sar pes dela le stadenca the le čhavenca, medik na dodžava ke tu andro Seir, rajeja miro.”
Paľis o Ezav phenďa: “Domuk mange, mi mukav tuke varesave mire manušendar, hoj te džan tuha.” “Na kampel,” odphenďa o Jakob. “Ča jekh kamav, hoj te avav tuke pre dzeka, rajeja miro.”
Mek oda džives o Ezav odgeľa pale andro Seir.
Ale o Jakob džalas andro Sukkot, kaj peske ačhaďa kher a prekal peskere stadi kerďa streškici (koľibi). Vašoda pes oda foros vičinel Sukkot.
Sar avelas andral o Paddan-Aram, o Jakob dogeľa mištes andro foros Šichem andre phuv Kanaan a bešelas pašes paš o foros.
Le Chamoroskere čhavendar o Jakob cinďa kotor maľa vaš o šel (100) rupune. (O Chamor sas dad le Šichemoske.) Ode o Jakob rozthoďa peskere stani.
Ačhaďa ode oltaris a diňa leske nav El-Elohe Izrael.
Jekhvar e Dina, le Jakoboskeri čhaj, savi leske uľiľa la Lejatar, džalas pes te sprindžarel le džuvľenca, save ode bešenas.
Sar la dikhľa o Šichem, iľa la našilu, pašľila laha a iľa latar e pačiv. Leskero dad o Chamor sas Chivijcos a sas rašaj andre odi phuv.
Akor o Šichem pes igen zakamľa andre Jakoboskeri čhaj Dina a kamelas te dochudel lakero jilo.
O Šichem phenďa peskere dadeske le Chamoroske: “Kamav, hoj te el kadi džuvľi miri romňi!”
O Jakob pes došunďa, hoj iľa leskera čha la Dina a našilu pašľila laha. Ale na vakerelas pal oda, bo užarelas pal peskere čhave, medik na avle pal e maľa le stadostar.
No o Chamor, le Šichemoskero dad, geľa ko Jakob, hoj leha te vakerel.
Sar o čhave le Jakoboskere avenas pal e maľa a došunde pes, so pes ačhiľa, igen len ada zadukhanďiľa a sas igen choľamen. Se o Šichem kerďa baro džungipen le Izraeloske, bo našilu pašľiľa lengera pheňaha. Kerďa oda, so na sas domuklo.
Ale o Chamor lenge phenďa: “Miro čhavo o Šichem pes igen zakamľa andre tumari čhaj. Den leske la romňake.
Sthovas amare fameliji. Tumen amenge dena tumare čhajen a tumen lena peske amare čhajen.
Bešen amenca, bo e phuv ela prekal tumende phundraďi. Ačhen ade, phiren kaj ča kamen, a bešen ade pro furt.”
Paľis o Šichem phenďa lakere dadeske the le phralenge: “Te kerena mange pre dzeka, dava tumen, so kamena.
Phenen, save dari kamen vaš e čhaj a keci kampel te počinel. Dava tumen ajci, keci kamena. Ča den mange la romňake!”
Vašoda, hoj o Šichem lengera pheňaha la Dinaha našilu pašľiľa, kamle lenca le Jakoboskere čhave te thovel avri a odphende le Šichemoske the leskere dadeske le Chamoroske:
“Ada našťi keras, hoj peskera pheňa te das le muršeske, savo nane občhindo (obrezimen), bo uľahas oda prekal amende ladž.
Ale ča avke pes šaj dovakeras, te pes dojekh murš tumendar dela te občhinel, avke sar sam amen občhinde.
Paľis tumenge daha amare čhajen a amen peske laha tumare čhajen. Avke dživaha jekhetane sar jekh narodos,
ale te amen na šunena a na dena pes te občhinel, la čha peske laha a džaha het.”
Lengero lav sas le Chamoroske the leskere čhaske le Šichemoske pre dzeka.
O terno, savo sas andro jakha peskere famelijake igen baro, na užarelas a sigo geľa ada te kerel, bo le Jakoboskera čha igen kamelas.
Avke o Chamor the leskero čhavo gele ke brana peskere foroskeri a vakerenas ko murša, save ode bešenas:
“Kala murša kamen amenca te dživel čačes andro smirom. Mi ačhen akor te bešel andre kadi phuv a mi phiren, kaj ča kamen, bo o than hino dos baro the prekal lende. Amen peske laha lengere čhajen vaš o romňa a peskere čhajen daha lenge.
Ale kala murša ča akor ačhena amenca te dživel sar jekh narodos, te dojekh amaro murš pes dela te občhinel, avke sar hine on občhinde.
A ke oda: Či na ena amare lengere stadi, barvaľipen, the savore džvirini? No ča priačhas lenge pre ada a bešena amenca!”
Savore murša, save sas paš odi foroskeri brana, šunde le Chamor the leskere čhas le Šichem a dine pes te občhinel.
Pal o trito džives, sar len sas o dukha, o Šimeon the o Levi, o duj čhave le Jakoboskere, la Dinakere phrala, ile o šabľi, počoral gele andro foros a murdarde avri savore muršen.
Le šabľenca murdarde the le Chamor the leskere čhas le Šichem. Paľis ile la Dina andral e Šichemoskoro kher a gele het.
Le Jakoboskere čhave avle pale ke ola mule a vaš e ladž la pheňakeri skidle savoro andral o foros.
Ile le bakren, le gurumňen, le somaren a savoro, so sas ode the pre maľa.
Odľigende savoro lengero barvaľipen the le romňen le čhavenca a skidle savoro, so len sas andro khera.
Avke o Jakob phenďa le Šimeonoske the le Leviske: “Tumen man aleha anďan andre bibach, bo akana o Kanaančana the o Perizeja andre kadi phuv man našťi avri ačhena. Hin man ča frima manuša. Te pes sthovena jekhetane pre mande, ňerinena (zviťazinena) upral ma a zňičinena man the olen, save hine manca.”
Ale on odphende: “Či mušinďa te kerel amara pheňaha avke sar varesava lubňaha?”
O Del phenďa le Jakoboske: “Visar tut pale andro Betel a ačh ode te bešel. Ačhav o oltaris le Devleske, savo pes tuke sikaďa, sar denašehas tire phralestar le Ezavostar.”
Akor o Jakob phenďa leskera famelijake the savorenge, save sas leha: “Čhiven het savore avre devlen, so hine tumende, žužaren tumen a preuren pes.
Aven, džas andro Betel. Ode ačhavava o oltaris le Devleske, savo man šunďa avri oda džives, sar somas andro pharipen, a ľidžalas man pal o drom.”
Avke leske dine savore cudze devlen, so lende sas, the o kružki, so lende sas figimen andro kana. O Jakob oda garuďa andre phuv tel o dubos paš o foros Šichem.
Sar džanas avri andral oda foros, avľa pre ola manuša ole forendar ajsi bari dar, hoj na kerde ňič le Jakoboskera famelijake.
O Jakob avľa savore peskere manušenca andro Luz, so adadžives hin o Betel andre phuv Kanaan.
Ode ačhaďa oltaris a diňa ole thaneske nav El-Betel, bo ode pes leske o Del sikaďa, sar denašelas peskere phralestar.
Andre oda časos muľa e Debora, la Rebekakeri služka, savi la bararelas avri. Parunde la tel o dubos teleder le Betelostar. Ole duboske diňa nav “o Rovibnaskero Dubos”.
Kana o Jakob pes visarelas andral o Paddan-Aram, sikaďa pes leske pale o Del a požehňinďa les.
Phenďa leske: “Tiro nav hin Jakob, ale akanastar tut vičineha Izrael.” Avke leske o Del diňa nav Izrael.
O Del leske mek phenďa: “Me som o Del Nekzoraleder. Mi uľon tuke pherdo čhave! Tutar avena but narodi a aveha dad le kraľenge.
E phuv, so diňom le Abrahamoske the le Izakoske, dava the tuke a the tire čhavengere čhavenge.”
Avke lestar o Del paľis odgeľa.
Ode, kaj o Del leha vakerelas, ačhaďa o Jakob baruno slupos a čhorďa pre leste avri e mol the o olejos, so leske anďa sar obeta.
Diňa nav Betel ole thaneske, kaj leha o Del vakerelas.
Paľis džanas avri andral o Betel. Sar sas imar pašes andre phuv Efrata, chudelas la Rachelake te uľol o čhavoro. Džalas lake oda igen phares.
Androda e džuvľi, savi pomožinelas paš o ločhiben, lake phenďa: “Ma dara tut Rachel, ela tut pale muršoro.”
Ale sar oj merelas a sas imar pašes paš o meriben, diňa peskere čhaske nav Ben-Oni, ale o Jakob leske diňa nav Benjamin.
Avke e Rachel muľa a parunde la po drom ke Efrata, so hin adadžives Betlehem.
Upral lakero hrobos ačhaďa o Jakob bar a dži adadžives ačhel kada bar sar o leperiben prekal e Rachel.
O Izrael paľis odarik odgeľa a rozthoďa o stanos pal e veža Migdal-Eder.
Sar imar bešelas andre kadi phuv, o Ruben geľa te pašľol la Bilhaha, savi sas romňi-služka leskere dadeskeri, a o Izrael pes pal ada došunďa. Le Jakob sas dešuduj (12) čhave.
La Leja sas čhave o Ruben – ešebno (peršo) čhavo le Jakoboskero – o Šimeon, o Levi, o Juda, o Jissachar the o Zebulun.
La Rachel sas čhave o Jozef the o Benjamin.
La Rachelakera služka la Bilha sas čhave o Dan the o Naftali.
La Lejakera služka la Zilpa sas čhave o Gad the o Ašer. Kala sas o čhave le Jakoboskere, save leske uľile andro Paddan-Aram.
Paľis o Jakob avľa ke peskero dad Izak andro Mamre andro Kirjat-Arba, so hin adadžives Hebron, kaj bešenas o Abraham the o Izak.
O Izak dživelas šel the ochtovardeš (180) berš.
Muľa andre šukar lačhe phuripnaskere berša a geľa paš peskere phure dada, save mule. Leskere čhave o Ezav the o Jakob les parunde.
Kala hine o čhave le Ezavoskere, saves sas the aver nav Edom.
O Ezav peske iľa romňen, save sas Kanaančanki: la Ada, la čha le Elonoskera le Chetitoskera, the la Oholibama, la Anakera čha, savake sas papus o Chivijcos o Cibeon.
Iľa peske the le Izmaeloskera čha la Basemat, savi sas le Nebajotoske pheň.
La Adake uľila o Elifaz a la Basematake o Reuel.
La Oholibamake uľila o Jeuš, o Jalam the o Korach. Kala hine le Ezavoskere čhave, save leske uľile andre phuv Kanaan.
Paľis iľa o Ezav peskere romňen the čhaven, savore manušen, save sas leskere, the savore stadi, mek aver dobitkos the savoro barvaľipen, so les sas andre phuv Kanaan, a geľa het peskere phralestar le Jakobostar andre phuv Seir.
Odgeľa vašoda, bo ov the o Jakob sas igen barvale a našťi imar bešenas jekhetane. Bo pre odi phuv, andre savi bešenas, sas imar frima chaben prekal lengere stadi.
O Ezav, savo pes vičinelas the Edom, ačhiľa te bešel pre brehengeri phuv Seir.
O Ezav sas papus le Edomčanenge pre Seiriko phuv a kala hine leskere čhave.
Lengere nava sas o Elifaz, o čhavo la Ezavoskera romňake la Adake, the o Reuel, o čhavo la Ezavoskera romňake la Basematake.
Le Elifazoskere čhave sas o Teman, o Omar, o Cefo, o Gatam the o Kenaz.
Le Elifaz sas the romňi-služka e Timna, savake uľila o Amalek. E Ada sas lenge baba.
Le Reueloskere čhave sas o Nachat, o Zerach, o Šammah the o Mizzah. E Basemat sas lenge baba.
O Jeuš, o Jalam the o Korach sas čhave la Oholibamakere, e čhaj la Anakeri, savo sas o čhavo le Cibeonoske.
Kala kmeňi avle le Ezavostar the leskere ešebne (perše) čhastar le Elifazostar: o Teman, o Omar, o Cefo, o Kenaz,
o Korach, o Gatam the o Amalek. Kala savore hine la Adakere čhaskere čhave.
Kala kmeňi avle le Reuelostar, le Ezavoskere čhastar: o Nachat, o Zerach, o Šammah the o Mizzah. Kala savore hine la Basematakere potomki.
Kala Ezavoskere kmeňi avle la Oholibamatar, la Anakera čhatar: o Jeuš, o Jalam the o Korach.
Kala kmeňi avle le Ezavostar – le Edomostar.
O Seir sas andral o Choričanengero kmeňos, so dživelas andre odi phuv mek sigeder, sar avľa o Ezav. Andral o Seir avle o kmeňi o Lotan, o Šobal, o Cibeon, o Anah,
o Dišon, o Ecer the o Dišan. Kala hine o Choričanengere kmeňi le Seirostar andral e phuv Edom.
Le Lotanoskere čhave sas o Chori the o Hemam a leskeri pheň sas e Timna.
Le Šobaloskere čhave sas o Alvan, o Manachat, o Ebal, o Šefo the o Onam.
Le Cibeonoskere čhave sas o Ajah the o Anah. O Anah sas oda, savo arakhľa pre pušťa o prameňa le tate paňeha, sar pasinelas le dadeskere somaren.
Le Anoskere čhave sas o Dišon the e Oholibama.
Le Dišonoskere čhave sas o Chemdan, Ešban, o Jitran the o Keran.
Le Eceroskere čhave sas o Bilhan, o Zaavan the o Jaakan.
Le Dišanoskere čhave sas o Uc the o Aran.
Kala hine o Chorijcike kmeňi andral o Seir: o Lotan, o Šobal, o Cibeon, o Anah, o Dišon, o Ecer the o Dišan.
<range>
Kala hine o kraľa, save sas upral o Edom mek sigeder, sar sas le Izraeliten kraľis:
Andro Edom kraľinelas o Belas, savo sas o čhavo le Beoriskero. Leskero foros sas e Dinhaba.
Sar muľa o Belas, kraľinelas o Jobab, le Zerachoskero čhavo andral e Bocra.
Sar muľa o Jobab, kraľinelas o Chušam andral e phuv Teman.
Sar muľa o Chušam, kraľinelas le Bedadoskero čhavo o Hadad, savo ňerinďa (zviťazinďa) upral o Midijana pre Moabiko phuv. Leskero foros sas Avit.
Sar muľa o Hadad, kraľinelas o Samlah andral e Masreka.
Sar muľa o Samlah, kraľinelas o Šaul andral o Rechobot paš o Baro Paňi.
Sar muľa o Šaul, kraľinelas le Achboriskero čhavo o Baal-Chanan.
Sar muľa o Baal-Chanan, kraľinelas o Hadar. Leskero foros pes vičinelas Pau a leskeri romňi sas e Mehetabel, e čhaj la Matredakeri, e čhaj la Me-Zahabakeri.
Kala kmeňi sas le Ezavostar: o Timnas, o Alvah, o Jetet,
o Oholibamah, o Elah, o Pinon,
o Kenaz, o Teman, o Mibcar,
o Magdiel the o Iram. Kala nava chudle pal peskere ešebne (perše) dada. Dojekh lendar bešelas pre aver than andre phuv Edom. Kala savore Edomčana sas le Ezavostar.
O Jakob geľa te dživel andro Kanaan, kaj dživelas leskero dad sar cudzincos.
Kada hin pal e Jakoboskeri famelija. Sar sas le Jozefoske dešuefta (17) berš, pasinelas le bakren peskere phralenca. Bešelas peskere dadeskere čhavenca, save sas la Bilhatar the la Zilpatar. O Jozef anelas pal peskere phrala o nalačhe hiri peskere dadeske.
O Izrael kamelas buter le Jozef sar avre čhaven, bo uľiľa (narodzinďa pes) leske, sar sas imar phuro. O Jakob leske diňa te sivel igen šukar farebno plašťos.
Sar dikhle leskere phrala, hoj lengero dad les kamelas buter sar len, našťi avri ačhenas le Jozef. Vašoda na kamenas leha šukares te vakerel.
Jekhvar džalas suno le Jozefoske. Sar phenďa avri o suno peskere phralenge, sas mek buter choľamen pre leste,
bo kavke lenge phenďa: “Šunen, phralale, pal soste mange džalas suno!
Samas pre maľa a phandahas o ďiv andro snopi. Miro zaphandlo snopos pes hazdňa a ačhelas upre. Dojekh tumaro zaphandlo snopos ačhelas pašal miro snopos a banďonas anglal leste.”
Pre kada leske o phrala phende: “So? Kames te el kraľis the raj upral amende?” Vaš leskere sune the lava o phrala les goreder našťi avri ačhenas.
Le Jozef sas the aver suno a rozvakerďa oda le phralenge: “Sas man mek aver suno! Banďolas angle ma o kham, o čhon the dešujekh (11) čercheňa.”
Kada phenďa le dadeske the le phralenge. Ale o dad leske phenďa: “Savo suno tut sas? Pal soste oda hin? Či avava me, tiri daj the tire phrala a banďuvaha angle tu dži pre phuv?”
Vašoda leskere phrala pre leste mek buter džanas, ale o dad gondoľinelas furt pal oda suno.
Jekhvar, sar o phrala gele te pasinel le dadeskere bakren andro Šichem,
o Izrael phenďa le Jozefoske: “Tire phrala pasinen paš o Šichem. Av, bičhavav tut pal lende.” Ov odphenďa: “Kade som.”
O Izrael leske phenďa: “Dža, dikh, sar hin le phralenge the le stadenge. Paľis av a phen mange oda.” Paľis les bičhaďa andral dolina paš o Hebron. Avke o Jozef avľa andro Šichem,
kaj les arakhľa varesavo murš, sar phirelas upre tele pal e maľa, bo na džanelas, kaj te džal, a phučľa lestar: “So rodes?”
“Rodav mire phralen,” odphenďa o Jozef. “Phen mange, kaj pasinen?”
O murš leske phenďa: “Gele adarik het. Me len šunďom, sar vakerenas, hoj džana andro Dotan.” O Jozef paľis geľa pal peskere phrala a arakhľa len andro Dotan.
Sar les dikhle dural, mek sigeder, sar paš lende avľa, phende peske, hoj les murdarena.
Vakerenas maškar peste: “Dikhen, avel o raj upral o sune!
Aven, džas! Murdaras les! Paľis les čhivaha andre chaňig a phenaha, hoj les chaľa e dzivo džvirina. Akor dikhaha, so ela leskere sunenca!”
Sar šunďa kada o Ruben, kamelas les te cirdel avri andral lengere vasta, vašoda phenďa: “Ma murdaras les!
Ma čhoren avri ňisavo rat! Čhiven les andre kadi chaňig, so hiňi pre pušťa. Ma thoven pre leste o vasta!” Bo ov les kamľa te zachraňinel lendar a te anel les pale ko dad.
Sar o Jozef avľa ko phrala, čhide pal leste tele oda šukar farebno plašťos, so sas pre leste,
a paľis les čhide andre chaňig. Andre chaňig na sas paňi.
Akor, sar bešenas paš o chaben, dikhle te avel le Izmaeliten le ťavenca andral o Gilead. O ťavi anenas pre peste e voňavo riciňa, o balzamos the e mirra, so ľidžanas andro Egipt.
O Juda phenďa peskere phralenge: “So amen ela olestar, te le phrales murdaraha a garuvaha oda, hoj les murdarďam?
Džas, bikenas les le Izmaelitenge, ale na thovas pre leste o vasta. Se hino amaro phral, amare ratestar.” O phrala les šunde.
Sar adarik predžanas o Midijaňike kupci, o phrala ile avri le Jozef andral e chaňig a bikende les vaš o biš (20) rupune le Izmaelitenge, save les ľigende andro Egipt.
Sar o Ruben avľa pale paš e chaňig a dikhľa, hoj o Jozef ode nane, čhingerďa pre peste o plašťos.
Geľa pale ko phrala a phenďa: “O muršoro ode nane! So kerava?”
Avke ile le Jozefoskere gada, murdarde le capos a močinde o gada andro rat.
Oda šukar plašťos ile, ľigende le dadeske a phende: “Kada arakhľam. Dikh, či kada plašťos hin tire čhaskero, abo na.”
Sar o Jakob rozprindžarďa oda plašťos, phenďa: “Kada plašťos hino čačes mire čhaskero! Chaľa les varesavi dzivo džvirina! Le Jozef čačes rozčhingerďa!”
O Jakob čhingerďa pre peste o plašťos, urďa pre peste o gone a but dživesa sas andre žaľa pal o Jozef.
Savore leskere čhave the čhaja avle les te podhazdel, ale ov oda na kamelas a phenďa: “Andre žaľa pal miro čhavo džava tele andro than le mulengero.”
O Midijana bikende le Jozef andro Egipt le Putifariske, le Faraonoskere uradňikoske, savo sas o veľiťeľis le stražňikenge.
Andre oda časos o Juda geľa het peskere phralendar a ačhiľa ke jekh manuš, savo pes vičinelas Chirah a sas andral o foros Adullam.
Sas ode jekh Kanaančanos o Šuas. Sar o Juda dikhľa le Šuasoskera čha, iľa peske la romňake a pašľiľa laha.
Oj ačhiľa khabňi a uľiľa lake čhavoro. O Juda leske diňa nav Er.
Pale ačhiľa khabňi a uľiľa lake aver čhavoro. Diňa leske nav Onan.
Mek jekhvar lake uľiľa (pes narodzinďa) čhavoro a diňa leske nav Šelah. Sas oda andro Kezib, sar ov uľiľa.
O Juda iľa avri prekal peskero ešebno (peršo) čhavo romňa, savi pes vičinelas Tamar.
Ale le Judaskero ešebno čhavo o Er na sas le RAJESKE pre dzeka, avke leske o RAJ iľa o dživipen.
Avke phenďa o Juda le Onanoske: “Sar šogoris mušines peske te lel tira šogorkiňa romňake. Zdža tut laha a an prekal late le phraleske čhaven.”
O Onan džanelas, hoj o čhave na ena leskere, vašoda, sar pes le phraleskera romňaha zdžalas, ov na dokerelas oda, hoj le phrales te el čhave.
Le RAJESKE ada na sas pre dzeka, avke the leske iľa o dživipen.
Avke phenďa o Juda peskera borake la Tamarake: “Beš andro kher le dadeskero sar e bijeromeskeri, medik na dobarola avri miro čhavo o Šelah.” Bo na kamľa, hoj te merel avke sar leskere phrala. E Tamar avke geľa het a bešelas andro kher peskere dadeskero.
Pal o buter časos muľa e romňi le Judaskeri, e čhaj le Šuasoskeri. Sar preačhiľa e žaľa le Judaske, geľa le prijaťeľiha le Chiroha andre Timna, kaj strihinenas leskere bakren.
Avke phende la Tamarake: “Tiro sastro džal akana andre Timna te strihinel peskere bakren.”
E Tamar džanelas, hoj o nekterneder čhavo o Šelah imar bariľa avri, ale o Juda les lake na diňa. Vašoda oj čhiďa tele pal peste o vdovike gada, iľa peske o khosno, garuďa peskero muj a bešľa peske paš e brana andro foros Enajim. O Enajim sas pašes pro drom andre Timna.
Sar la o Juda dikhľa, gondoľinďa peske, hoj hiňi lubňi, bo sas lake garudo o muj.
Geľa ke late pro drom a phenďa: “Šun man, domuk mange, hoj te pašľuvav tuha.” Ov na džanelas, hoj oda hiňi leskeri bori. “So man deha vaš oda?” oj lestar phučľa.
“Bičhavava tuke terňa kozica andral o stados,” ov odphenďa. Avke oj leske phenďa: “De man vareso aver vaš oda, medik la na bičhaveha.”
“So tut šaj dav akana?” phučľa latar o Juda. “Tiri pečať la špargaha the e paca, so hin tute andro vast,” oj odphenďa. Avke lake oda diňa, pašľiľa laha a oj ačhiľa lestar khabňi.
Oj paľis ušťiľa a geľa het. Čhiďa tele o khosno a urďa peske pale o vdovike gada.
Paľis o Juda bičhaďa la terňa kozica peskere prijaťeľiha le Chiroha, hoj te lel latar pale oda, so lake diňa, ale na arakhľa la.
Phučkerelas pes le manušendar, save bešenas ode: “Kaj hiňi odi lubňi, savi bešelas paš o drom paš o Enajim?” “Ade na sas ňisavi lubňi,” odphende leske.
Avke avľa pale ko Juda a phenďa leske: “Na arakhľom la. The o manuša andral oda foros vakerenas, hoj ňisavi lubňi ode na sas.”
O Juda phenďa: “Mi mukel peske oda, so la diňom. Ča te na avas pro asaben. Se me lake la kozica bičhaďom tuha, ale tu la na arakhľal.”
Sar pregeľa trin čhon phende le Judaske: “Tiri bori e Tamar kerďa lubipen a avke ačhiľa khabňi.” O Juda phenďa: “Ľigenen la avri a labaren la!”
Sar la anenas, diňa te phenel peskere sastreske: “Ačhiľom khabňi le muršestar, saveskere hine kala veci. Dikh mištes, kaskeri hin kadi pečať la špargaha the e paca.”
Sar o Juda oda dikhľa, phenďa: “Oj hiňi buter čačipnaskeri, sar som me, bo na diňom la mire čhaske le Šeloske.” Paloda o Juda laha imar buter na pašľolas.
Sar avľa imar o časos lake te ločhol, sikaďa pes, hoj andre late hine duj čhave.
Sar lake uľonas o čhave, jekh le čhavorendar diňa avri o vast. Odi romňi, savi lake pomožinelas, phandľa ľoľi šparga le čhavoreske pro vast a phenďa: “Kada avľa ešebno avri.”
Ale o čhavoro cirdňa andre pale o vast a leskero phral avľa ešebno avri. Oj phenďa: “Sar tut ispidňal ešebno avri?” Vašoda leske diňa nav Perec.
Paľis avľa the leskero phral avri, saveske sas e ľoľi šparga pro vast. Leske dine nav Zerach.
Sar ľigende le Jozef andro Egipt, o Egipťanos o Putifar les cinďa le Izmaelitendar. Ov sas uradňikos le Faraonoskero, o veľiťeľis le palaciskere stražňikenge.
Ale o RAJ sas le Jozefoha, avke les sas bach andre savoreste, so kerelas, a ačhiľa andro kher leskere Egiptske rajeskero.
Leskero raj dikhľa, hoj o RAJ hino leha a hoj les delas bach andre dojekh buči.
O Jozef leske sas pre dzeka, avke o Putifar les ačhaďa upral savorende andre peskero kher a diňa leske andro vasta savoro, so sas leskero.
Akorestar, sar les o Egipťanos ačhaďa upral peskero kher, o RAJ požehňinelas leskero kher a savoro, so les sas. Le RAJESKERO požehnaňje sas upral savoro, so les sas andro kher the pre maľa.
Avke savoro, so les sas, diňa le Jozefoske andro vasta. O Putifar pes imar pal ňisoste na starinelas, ča pal o chaben, so chalas. O Jozef mištes dičholas avri a sas igen šukar.
Pal varesavo časos peľa andro jakha le rajeskera romňake. Phenďa leske: “Pašľuv peske paš mande!”
Ov ada na kamelas te kerel a le rajeskera romňake phenďa: “Dikh, miro raj pes na mušinel te starinel pal ňisoste andro kher, bo me som ade a ačhaďa man upral savoro, so hin leskero.
Andre kada kher nane ňiko bareder sar me. Nane ňič, so mange na diňa andro vasta, ča tut na, bo sal leskeri romňi. Sar šaj kerav ajso baro džungipen, so hin binos anglo Del?”
Džives pre dživeseste le Jozef cirdelas pre oda, hoj laha te pašľol, ale ov la na šunďa.
Sar andre jekh džives geľa te kerel peskeri buči andro kher, ňiko le služobňikendar na sas khere.
E romňi le Putifariskeri les chudľa le plašťostar a phenďa: “Av, pašľuv manca!” Ale ov denašľa avri a mukľa lake o plašťos andro vast.
Sar oj dikhľa, hoj lake mukľa o plašťos andro vast a denašľa avri,
vičinďa peskere služobňiken a phenďa lenge: “Dikhen, ande amenge kale Hebrejis, hoj amen the thovel andre ladž! Kamľa manca te pašľol, ale me chudľom te vriskinel!
Sar šunďa, hoj vriskinav, mukľa paš ma peskero plašťos a denašľa avri.”
Oj mukľa o plašťos paš peste, medik na avľa leskero raj khere.
Avke the leske oda phenďa: “O Hebrejiko sluhas, saves anďal ke amende, man kamľa te thovel andre ladž!
Sar vriskinavas zorales, mukľa peskero plašťos paš ma a denašľa avri.”
Sar o raj le Jozefoskero šunďa peskera romňa, savi phenďa: “Kada hin čačes oda, so kamľa tiro sluhas te kerel,” igen pre leste choľisaľiľa.
Avke diňa les te chudel a thoďa les andre bertena maškar o kraľiskere bertenoša. Ale sar sas o Jozef andre bertena,
o RAJ sas leha. Sas ke leste jileskero a diňa, hoj te el le stražňikoske upral e bertena pre dzeka.
Avke o stražňikos ačhaďa le Jozef upral savore bertenoša the upral savoro, so pes ode kerelas.
Oda stražňikos na dodikhelas pre ňisoste, so leske diňa te kerel, bo o RAJ sas le Jozefoha a delas les bach andre savoreste, so kerelas.
Pal varesavo časos o sluhas, savo čhivkerelas e mol le Faraonoske, the leskero ešebno (peršo) pekaris, choľarde varesoha peskere rajes, le Egiptske kraľis.
O Faraonos sas igen choľamen pre kala duj uradňika, pro sluhas the pro ešebno pekaris.
Diňa len te phandel andro kher le veľiťeľiskero le stražňikenge, andre bertena, kaj sas phandlo the o Jozef.
Ačhile andre bertena pro buter časos a o veľiťeľis le stražňikengero diňa le Jozefoske, hoj te kerel pašal lende.
Jekh rat džalas suno ole duje muršenge, le sluhaske, savo čhivkerelas e mol le Faraonoske, the le ešebne pekariske. Dojekh suno, so len sas, sikavelas vareso aver.
Sar ke lende tosara avľa o Jozef, dikhľa pre lende, hoj hin len varesavo pharipen.
Phučľa lendar: “Soske san andre ajso pharipen?”
“Sas amen suno,” odphende leske, “ale ňiko amenge na džanel te phenel, pal soste džal.” O Jozef lenge phenďa: “Či na džanel o Del, pal soste hine o sune? Phenen mange len.”
Avke o sluhas, savo čhivkerelas e mol, phenďa avri le Jozefoske o suno: “Andro suno dikhľom anglal peste viňičis,
pre savo sas trin konarica. Sar avenas avri o prajti, takoj avenas avri the o kvitki a paľis o hroznos dobariľa.
Andro vast ľikeravas le Faraonoskeri kuči. O hroznos, so odčhinďom, ispidavas (pučinavas) andre le Faraonoskeri kuči a podiňom leske e kuči andro vast.”
“Kada hin oda, so sikavel o suno,” odphenďa leske o Jozef. “Trin konarica hin trin dživesa.
Pal o trin dživesa o Faraonos tut pale hazdela upre a dela tuke pale tiro than. A pale podavkereha e kuči andro vast le Faraonoske, avke sar angloda leske čhivkerehas e mol.
Sar pes tuke kada ačhela, mangav tut, leper tuke pre ma a presikav mange o lačhipen: Privaker tut vaš ma ko Faraonos, hoj man te lel avri andral kadi bertena.
Se ile man andral e Hebrejiko phuv, ale aňi kade na kerďom ňič ajso, vaš soste mušinďomas te bešel andre bertena.”
Sar dikhľa o ešebno pekaris, hoj o Jozef mištes prethovel o suno, phenďa leske: “The man sas suno. Pro šero man sas trin košara mare.
Andro upruno košaris sas maro the bokeľa prekal o Faraonos a o čirikle chanas andral o košaris, so sas pre miro šero.”
“Kada hin oda, so sikavel o suno,” odphenďa leske o Jozef. “Trin košara hin trin dživesa.
Pal o trin dživesa tuke dela o Faraonos te odčhinel o šero a figinela tut pro stromos a o čirikle chana tiro ťelos.”
Pal o trin dživesa o Faraonos kerďa pre peskere berša hoscina prekal savore peskere uradňika a diňa te anel anglal lende le sluhas, savo leske čhivkerelas e mol, the le ešebne pekaris.
Ole ešebne sluhaske diňa pale leskero than, hoj te podavkerel leske e kuči andro vast,
ale le ešebne pekaris diňa te umblavel (obešinel), avke sar lenge oda o Jozef phenďa.
Ale oda ešebno sluhas peske pro Jozef na leperďa. Bisterďa pre leste.
Pal o duj berš sas the le Faraonos suno: Ačhelas paš o paňi Nil.
Dikhľa, sar jekhvareste andral o paňi avenas avri efta šukar the thule gurumňa a chudle te chal e čar paš o paňi.
Pal lende avle efta aver džungale the šuke gurumňa, so ačhenas paš ola ešebne (perše) gurumňa pro brehos.
Paľis ola džungale the šuke gurumňa chale ole efta šukare the thule gurumňen. Androda pes o Faraonos prekerďa andral o soviben.
Paľis geľa pale te sovel a sas les aver suno: Pre jekh stonka barile avri efta klasi, so sas šukar the pherde.
Paľis barile aver efta klasi, ale kala sas avrišučarde the labarde la vichodoskera balvajatar.
Ola avrišučarde klasi chale upre ole efta pherde klasen. Akor pes o Faraonos prekerďa andral o soviben. Sas oda ča suno.
Tosara na sas le Faraonos smirom vaš o sune. Vašoda diňa peske te vičinel savore Egiptske vrašcen the le goďavere muršen a phenďa lenge avri peskere sune. No na sas ňiko, ko šaj phenďahas leske, pal soste hine.
Paľis o sluhas, savo čhivkerelas e mol, phenďa le Faraonoske: “Adadžives avľa mange pre goďi, hoj kerďom namištes.
Sar salas pre ma the pro hlavno pekaris choľamen, diňal amen te phandel andre bertena, andro kher le veľiťeľiskero, savo sas upral o stražňika.
Sodujdženenge džalas jekh rat suno a dojekh suno sikavelas aver.
Sas amenca ode jekh terno Hebrejis, o sluhas ole veľiťeľiskero. Phenďam leske avri o sune a ov amenge phenďa, so dojekh suno sikavel.
Avke sar amenge phenďa, pes the ačhiľa. Me man dochudľom pale pre miro than, ale ole dujtones umblade (obešinde).”
Avke o Faraonos peske diňa te vičinel le Jozef, saves takoj ile avri andral e bertena. O Jozef pes ohoľinďa, urďa aver gada a avľa anglo Faraonos.
O Faraonos phenďa le Jozefoske: “Džalas mange suno a ňiko mange les na džanel te phenel, so sikavel. Šunďom pal tu, hoj džanes te phenel, pal soste hine o sune.”
“Na me,” odphenďa o Jozef le Faraonoske, “ale o Del tuke odphenela, hoj tuke te el mištes.”
Avke o Faraonos phenďa avri le Jozefoske o suno: “Džalas mange suno, hoj somas paš o paňi Nil.
Jekhvareste avle avri andral o paňi efta šukar the thule gurumňa, so chudle te chal e čar paš o paňi.
Pal lende avle the aver efta džungale the šuke gurumňa. Kajse džungale gurumňa mek na dikhľom ňikhaj andro Egipt.
Ola džungale the šuke gurumňa chale ole efta šukare the thule gurumňen.
Sar len chale, na dičholas pre lende, hoj vareso chale, bo mek furt dičhonas avke džungales sar angloda. Akor man prekerďom andral o soviben.
Paľis andro suno dikhľom, sar pre jekh stonka barile avri efta pherde the šukar klasi.
Pal lende barile avri efta šuke the sane klasi, so sas labarde la vichodoskera balvajatar.
Ola šuke klasi chale ole efta šukare klasen. Kada paľis phenďom mire vrašcenge, ale ňiko mange na džanelas te phenel, pal soste džal.”
O Jozef phenďa le Faraonoske: “Andre soduj sune sikavel oda jekh. Kaleha tuke o Del sikaďa, so kamel te kerel.
Efta šukar gurumňa hin efta berš. Efta šukar klasi hin tiš efta berš. Oda hin jekh suno.
Efta šuke the džungale gurumňa, so paľis avle avri, hine efta berš, avke sar the ola efta šuke klasi, so sas labarde la vichodoskera balvajatar. Oda ela efta berš bokh.
Avke ela, sar oda phenďom le Faraonoske. O Del sikaďa, so kamel te kerel.
Avela efta berš, so ela baro uľipen andre calo Egipt.
Pal lende avela efta berš bokh a calo Egipt bisterela pre ola lačhe berša, sar len sas savorestar pherdo. E bokh zňičinela caľi phuv.
Ela ajsi bari bokh, hoj bisterena pre oda but, so len sas angloda.
Le Faraonoske džalas oda suno dujtovar, bo o Del peske phenďa, hoj oda džal imar sig te kerel.
Akana, Faraonona, rode goďavere muršes, savo džanela, so te kerel, a ačhav les upral caľi phuv Egipt.
Mi ačhavel o Faraonos upral kadi phuv uradňiken, save lena pandžto kotor savore uľipnastar prekal kala efta berša, sar ela but savorestar.
Prekal kala lačhe berša, so avela, mi skiden savoro chaben a mi odthoven o zrnos andro fori le Faraonoskere a mi merkinen pre oda.
Kala chabena ena odthode prekal kala efta berš, so majinel te avel e bokh pro Egipt, avke o manuša na merena bokhatar.”
Kada lav sas le Faraonoske the savore leskere služobňikenge pre dzeka.
Akor o Faraonos phenďa peskere služobňikenge: “Arakhela pes ajso manuš, andre savo hin o duchos le Devleskero?”
Paľis o Faraonos phenďa le Jozefoske: “Te tuke diňa o Del kada savoro te džanel, nane ňiko ajso goďaver, sar sal tu, savo džanel, so kampel te kerel.
Aveha ešebno raj upral miro palacis a savore mire manuša mušinena te šunel sa, so pheneha. Ča vašoda, hoj me som kraľis, ela man buter autorita sar tut.”
O Faraonos mek phenďa: “Dikh, ačhavav tut sar ešebne rajes upral calo Egipt.”
Paľis o Faraonos iľa tele e kraľiko angrusi pal o angušt a thoďa la le Jozefoske pro angušt. Urďa pre leste o gada le lačhe pochtanestar a thoďa leske pre meň somnakuno lancos.
Diňa les te ľidžal andro dujto kraľiko verdan a vičinenas anglal leste: “Peren pro khoča!” Avke sas ačhado upral calo Egipt.
Paľis phenďa o Faraonos le Jozefoske: “Me som o Faraonos, ale bijal tiro lav ňiko andre calo Egipt našťi ňič kerel – našťi čhalavel le vasteha, aňi le pindreha.”
O Faraonos čerinďa le Jozefoske o nav pro Cafenat-Paneach a diňa leske la Asenat romňake, savi sas e čhaj le Poti-Feraskeri, savo sas rašaj andro foros Heliopolis. Avke o Jozef sas ačhado upral calo Egipt.
Le Jozefoske sas tranda (30) berš, sar chudľa te kerel prekal o Faraonos, Egiptsko kraľis. O Jozef paľis odgeľa le Faraonostar a pregeľa pal caľi phuv Egipt.
Ola efta berša delas e phuv but uľipen.
Ola efta berša o Jozef skidelas savoro chaben, so sas andro Egipt a odthovelas oda andro fori. Andre dojekh foros odthovelas o chaben ole maľendar, so sas ode.
O Jozef skidňa ajci pherdo zrnos sar moroskeri poši. Sas olestar ajci but, hoj preačhile len te zgenel upre, bo pes oda aňi na delas.
Sar mek na sas e bokh, le Jozefoske uľile duj muršora, save les diňa e Asenat, e čhaj le rašaskeri le Poti-Feraskeri.
O Jozef diňa le ešebne čhaske nav Menašše, bo phenďa: “O Del mange diňa te bisterel pre savore mire pharipena the pre caľi miri dadeskeri famelija.”
Le dujtoneske diňa nav Efrajim, bo phenďa: “O Del diňa, hoj mange te uľon čhave andre phuv, kaj man sas o pharipen.”
Andro Egipt ola efta berša le bare uľipnaske imar preačhile
a paľis avľa efta berš bokh, avke sar o Jozef phenďa. E bokh avľa andre savore phuva, ale andre calo Egipt sas dos chaben.
Sar imar the o Egipťana bokhaľonas a o manuša vičinenas ko Faraonos vaš o chaben, phenďa lenge o Faraonos: “Džan ko Jozef a keren oda, so tumenge phenela!”
Sar imar sas e bokh pal caľi phuv, o Jozef phundraďa savore šopi a bikenelas le Egipťanenge o zrnos, bo andro Egipt sas igen bari bokh.
Savore manuša pal caľi phuv džanas andro Egipt ko Jozef te cinel o zrnos, bo sas igen bari bokh pre caľi phuv.
Sar o Jakob dikhľa, hoj andro Egipt sas o zrnos, phenďa peskere čhavenge: “Soske bešen a dikhen jekh pre aver?
Šunďom, hoj andro Egipt bikenen o zrnos. Džan a cinen les odarik prekal amende, hoj te predživas a te na meras.”
Avke ola deš phrala le Jozefoskere gele te cinel o zrnos andro Egipt.
Ale o Jakob na bičhaďa le Jozefoskere phrales le Benjamin leskere phralenca, bo phenďa peske: “Šaj pes leske vareso ačhel.”
Avke gele le Izraeloskere čhave olenca, save džanas andro Egipt te cinel o zrnos, bo the andro Kanaan sas bokh.
O Jozef, sar o raj upral o Egipt, diňa te bikenel o zrnos savore manušenge pal caľi phuv. Avke avle ke leste leskere phrala, banďile anglal leste dži ke phuv.
Sar o Jozef dikhľa peskere phralen, prindžarďa len, ale na diňa lenge oda te džanel a vakerelas lenca zoraha. Phučľa lendar: “Khatar avľan?” “Andral e phuv Kanaan,” on odphende. “Avľam te cinel chaben.”
O Jozef sprindžarďa peskere phralen, ale on les na sprindžarde.
Akor peske o Jozef leperďa pre ola sune, save les sas pal lende varekana. Phenďa lenge: “Tumen san špijona! Avľan te rodel o thana, so pes den lokes te zalel.”
“Na, rajeja amaro!” phende leske. “Amen sam ča tire sluhi, save avle peske ade te cinel chaben.
Savore sam čhave jekhe dadestar a sam pačivale manuša. Tire služobňika nane špijona!”
Ale ov lenge pale phenďa: “Na! Tumen avľan ade te rodel thana, so pes den lokes te zalel.”
On odphende: “Tire služobňika samas dešuduj (12). Sam phrala, čhave jekhe dadestar andral o Kanaan. O nekterneder hino akana paš o dad a oda jekh phral imar nane.”
Ale o Jozef lenge ada pale phenďa: “Hin oda avke, sar phenďom: San špijona!
Kavke man dodžanava, či vakeren čačipen: Na omukena kada than, medik na anena peskere nekternedere phrales. Lav vera pro Faraonos!
Bičhaven jekhes tumendar, hoj les te anel. Tumen, save ačhena, avena phandle andre bertena. Akor pes dikhela, či vakeren o čačipen, vaj na. Avke sar dživel o Faraonos: San špijona!”
Paľis len thoďa pro trin džives andre bertena.
Pro trito džives lenge o Jozef phenďa: “Me man darav le Devlestar. Te kamen te ačhel džide, keren oda, so phenav.
Te vakeren o čačipen, mušinel jekh tumendar te ačhel andre bertena a tumen savore džan khere a ľigenen o zrnos peskere bokhale famelijenge.
Ale tumare nekternedere phrales mange mušinen te anel! Kaleha presikavena, hoj vakeren o čačipen, a na merena.” On pre oda priačhile.
A vakerenas maškar peste: “Čačes kerďam namištes amare phraleske. Dikhľam les, andre savo pharipen hino, a sar pre amende zorales vičinelas, hoj leske te pomožinas, amen les na šunahas, a vašoda pre amende avľa kadi bari bida.”
O Ruben lenge phenďa: “Na phenďom tumenge, hoj te na keren ňič ole čhaske? No tumen man na šunďan. Akana počinaha vaš leskero dživipen.”
Ale on na džanenas, hoj o Jozef lenge achaľol, bo vakerelas lenca prekal o manuš, savo lenge prethovelas andre lengeri čhib.
O Jozef pes lendar visarďa a zarunďa. Paľis avľa ke lende pale a vakerelas lenca. Avke lendar iľa avri le Šimeon a diňa les te phandel anglal lengere jakha.
Paľis o Jozef prikazinďa le sluhenge, hoj te pheraren savore lengere gone le ďivoha a te thoven lenge pale o rupune love andre dojekh gono a te den len chaben pro drom. Avke the kerde.
O phrala peske thode o zrnos pro somara a gele het.
Sar zaačhile te presovel pre jekh than, jekh lendar phundraďa o gono, hoj te del te chal le somaris, a dikhľa andre o love.
Vičinďa pro phrala: “Diňa mange pale o love! Kade hine andro gono!” Akor previsaľiľa andre lende o jile, izdranas a vakerenas maškar peste: “S'oda amenge kerďa o Del?”
Sar doavle ke peskero dad ko Jakob andro Kanaan, phende leske savoro, so pes lenge ačhiľa:
“Oda murš, o raj ola phuvake, igen namištes amenca vakerelas, avke sar te uľamas špijona.
Ale amen leske phenďam: ‘Amen sam pačivale manuša, na sam ňisave špijona.
Samas dešuduj phrala, čhave jekhe dadestar. Jekh amendar imar nane a oda nekterneder hino akana amare dadeha andro Kanaan.’
O raj ola phuvake amenge phenďa: ‘Pal ada džanava, hoj vakeren o čačipen, te jekhe tumare phrales mukena ade. Len peske o zrnos prekal peskeri famelija a šaj džan!
Sar mange anena tumare nekternedere phrales, pal ada prindžarava, hoj na san špijona, ale hoj vakeren o čačipen. Paľis tumenge pale premukava tumare phrales a pal kadi phuv šaj phirena, kaj kamena.’ ”
Paľis, sar čhivenas avri o zrnos andral o gone, savore ode arakhle peskere gonore le rupenca. Sar dikhle jekhetane le dadeha o love, predaranďile.
Akor lenge o dad o Jakob phenďa: “Tumen kamen, hoj te našavav savore mire čhaven? O Jozef imar nane, aňi o Šimeon! A akana mange kamen te lel the le Benjamin? Me som oda, ko cerpinav vaš oda savoro!”
Avke o Ruben phenďa le dadeske: “Šaj murdares mire duje čhaven, te tuke na anava le Benjamin pale. Ma dara tut, ča de les mange andro vasta a me tuke les anava pale.”
Ale o Jakob phenďa: “Me na mukav mire čhas ode te džal tumenca! Leskero phral o Jozef hino imar mulo a ov ačhiľa korkoro. Som imar phuro a te pes leske vareso ačhiľahas pro drom, pre savo geľanas, ta andre bari žaľa muľomas.”
Andre phuv Kanaan sas e bokh furt goreder.
Sar imar dochale savoro zrnos, so cinde andro Egipt, o Jakob peskere čhavenge phenďa: “Džan pale a cinen prekal amende sikra chaben!”
O Juda odphenďa: “Oda murš amenge zorales phenďa: ‘Sar na ela tumenca tumaro phral, na dikhena man pale.’
Te tu domukeha, hoj te avel amenca ode amaro phral, džaha a cinaha tuke chaben.
Ale te les na mukeha, amen bijal leste ode našťi džas. Bo o raj upral o Egipt amenge zorales phenďa, hoj te na ela amenca amaro phral, na dikhaha les pale.”
Akor o Izrael phenďa: “Soske mange tumen kerďan mek buter pharipen? Soske phenďan avri le muršeske, hoj hin tumen mek jekh phral?”
On odphende: “Bo ov amendar buterval phučelas, či mek dživel amaro dad a či amen hin phral. Odphenďam leske ča pre oda, so amendar phučelas. Sar majinďam te džanel, hoj phenela, hoj mušinas te anel amare phrales ode?”
Paľis o Juda phenďa peskere dadeske le Izraeloske: “Muk tire čhas le Benjamin, mi avel manca pro drom! Avke predživaha a na meraha aňi amen, aňi tu a aňi amare čhave.
Me les lav pre mande: Mire vastendar peske les šaj manges. Te les na anava tuke pale džides, avava anglal tu vinovato calo miro dživipen.
Te pes na zľikerďamas ade ajci but, imar dujtovar uľamas andro Egipt the pale.”
O dad o Izrael lenge phenďa: “Te o Benjamin mušinel te džal tumenca, akor len ola nekfeder veci andral amari phuv a ľidžan ole rajeske upral o Egipt sar daros: Sikra balzamos the medos, e voňavo živica the mirra, o pendecha the mandle.
Len tumenca duvar ajci love, bo mušinen te del pale savore love, so arakhľan andro gone. Šaj el, hoj vareko kerďa chiba.
Len tumenca the le phrales a džan imar pale ke oda manuš.
O Nekzoraleder Del mi presikavel tumenge o jileskeriben, hoj oda manuš te premukel le Benjamin the ole avre phrales. Te majinav te našavel mire čhaven, mi ačhel pes.”
Avke o phrala ile peha o dari a duvar ajci rupune love the le Benjamin. Gele andro Egipt a ačhenas anglo Jozef.
Sar o Jozef dikhľa paš lende le Benjamin, phenďa le sluhaske, savo sas upral leskero kher: “Le kale muršen andre miro kher. Murdar vareso andral o stados a pek oda, bo chana manca o dilos.”
Oda sluhas kerďa avke, sar leske o Jozef phenďa, a iľa len andre leskero kher.
Ale ola murša predaranďile, sar len ile andro kher le Jozefoskero, a phende peske: “Čačes amen ande ade vaš o love, so amenge thode pale andre amare gone. Akana amen chudena a marena! Lena amendar amare somaren a kerena amendar peskere otroken!”
Sar avle ko vudar paš le Jozefoskero kher, phende leskere sluhaske:
“Mangas tut, rajeja, amen imar jekhvar ade samas te cinel chaben.
Sar avľam pro than, kaj ačhiľam te presovel, phundraďam o gone a dojekh amendar arakhľam peskere love – ajci, keci počinďam. Akana tumenge anas ola love pale.
Iľam peha buter love, hoj peske te cinas pale chaben. Čačes na džanas, ko ola love thoďa andro gone.”
“Aven andro smirom,” phenďa lenge o sluhas. “Ma daran ňisostar! Tumaro Del, o Del tumare dadeskero, tumenge ola love thoďa andro gone. Se me tumaro počiňiben imar chudľom.” Paľis ke lende anďa le Šimeon.
Paľis o sluhas anďa ole muršen andro Jozefoskero kher a diňa len paňi, hoj peske te thoven (omoren) o pindre. Diňa te chal the lengere somaren.
Medik na avľa o Jozef, ile avri o dari prekal leste, bo sas lenge phendo, hoj chana ode o dilos.
Sar o Jozef avľa andro kher, dine leske o dari a banďile anglal leste dži pre phuv.
Ov lendar phučelas, hoj sar lenge hin, a phenďa: “Mištes hin tumare phure dadeske, pal savo mange vakerenas? Mek dživel?”
On odphende: “Tire sluhaske, amare dadeske, hin mištes, mek dživel.” Paľis pele pro khoča a banďonas anglal leste.
Sar dikhľa peskere phrales le Benjamin, le čhas peskera dakero, phučľa: “Oda ov hino tumaro nekterneder phral, pal savo mange vakerenas?” Paľis phenďa: “Mi el o Del jileskero ke tute, čhavo miro!”
Androda o Jozef sigo geľa het, bo avľa leske pharo, sar dikhľa peskere phrales. Geľa andre andruno kher a ode chudľa te rovel.
Paľis thoďa (omorďa) o muj a avľa avri. Zľikerďa pes a phenďa: “Anen o chaben!”
A podine o chaben le Jozefoske pre leskero skamind a leskere phralenge pre aver. O Egipťana bešenas avrether, bo našťi chanas jekhetane le Hebrejenca.
O phrala bešenas anglal o Jozef pal peskere berša, le nekphurederestar dži ko nekterneder. Dojekh lendar pes čudaľinelas, hoj bešen sako pal peskere berša.
Paľis len pal peskero skamind diňa chaben. Ale le Benjamin diňa pandžvar buter sar avre phralen. Pijenas a mulatinenas jekhetane leha.
O Jozef paľis phenďa le sluhaske upral leskero kher: “Pherar le muršenge o gone le chabeneha, keci ča birinena te ľidžal, a dojekheske thov pale leskere love upral andro gone.
Ole nekternedereske thov andro gono miri rupuňi kuči the leskere love, savenca počinďa vaš o zrnos.” O sluhas kerďa avke, sar leske phenďa o Jozef.
Tosara, sar vidňisaľolas, premukle le phralen lengere somarenca.
Sar džanas avri andral o foros a na sas mek dur, phenďa o Jozef le sluhaske: “Dža sigo pal ola murša. Te len dochudeha, phen lenge: ‘Soske vaš o lačhipen visarďan pale o nalačhipen?
Soske čorďan e rupuňi kuči, andral savi pijel a savaha vražinel miro raj? Aleha kerďan igen namištes!’ ”
Sar len dochudľa, phenďa lenge ola lava.
On leske odphende: “Soske ada phenes, rajeja miro? Kajso vareso amen šoha (ňikda) na kerďamas!
Dikh, o love, so arakhľam upral andro gone, anďam pale andral o Kanaan. Sar šaj amen čorďamas o rup vaj o somnakaj andral o kher tire rajeskero?
Te pes oda arakhela ke varesavo tiro služobňikos, mi merel a amen savore avaha tuke otroka, rajeja miro.”
O sluhas phenďa: “Mištes, mi el avke, sar phenďan. Oda, ko iľa e rupuňi kuči, ela miro otrokos a tumen avena premukle.”
Avke savore sigo thode peskere gone tele pre phuv a phundrade len.
Paľis o sluhas chudľa te rodel le phurederestar dži ko nekterneder. E kuči pes arakhľa andro Benjaminoskero gono.
Androda savoredžene čhingerde pre peste o plašťos. Thode o veci pro somaris a visarde pes pale andro foros.
Avke o Juda peskere phralenca dogeľa andro kher le Jozefoskero. Ov mek sas ode a banďile anglal leste dži pre phuv.
O Jozef lenge phenďa: “Oda so tumen kerďan? Tumen na džanenas, hoj ajso manuš sar me džanel te vražinel?”
O Juda phenďa: “So tuke šaj phenas pre ada, rajeja miro? So te keras, hoj amenge te odmukes? O Del oda domukľa pre peskere služobňika vaš o binos, so kerďam. Akana, rajeja miro, sam tire otroka, amen the oda, ke kaste arakhle e kuči.”
Ale ov lenge odphenďa: “Na! Me kajso vareso na kerava! Mange ela otrokos ča oda, ke kaste pes arakhľa e kuči. Tumen savore šaj džan andro smirom ke peskero dad.”
Paľis o Juda geľa anglo Jozef a phenďa: “Mangav tut, rajeja miro, domuk tire sluhaske, hoj te phenel vareso peskere rajeske. Ma av choľamen pre peskero sluhas, se tu sal sar o Faraonos!
Tu pes akor, rajeja amaro, phučehas tire sluhendar: ‘Hin mek tumen dad abo phral?’
Amen tuke, rajeja, phenďam: ‘Hin amen mek phuro dad the terno phral, savo leske uľiľa pro phuripen. Leskero phral imar hino mulo a ov ačhiľa jekhoro čhavo peskera datar. Amaro dad les igen kamel.’
Paľis tu phenďal peskere sluhenge: ‘Anen mange les, hoj les te dikhav peskere jakhenca!’
Akor, rajeja, phenďam tuke: ‘Oda čhavo našťi omukel le dades, bo te les omukľahas, o dad muľahas.’
Ale tu phenďal tire sluhenge: ‘Te tumenca na avela tumaro nekterneder phral, ma sikaven pes mange pro jakha!’
Sar paľis avľam ke tiro sluhas, ke amaro dad, rozvakerďam leske savoro, so phenďal tu, rajeja.
Amaro dad phenďa: ‘Džan pale a cinen sikra chaben.’
Amen leske odphenďam: ‘Našťi džas, te amenca na avela the amaro nekterneder phral. Bijal leste pes našťi sikavas ole manušeske pro jakha.’
Pre ada amenge phenďa tiro sluhas, amaro dad: ‘Tumen mištes džanen, hoj miri romňi man diňa ča duje čhaven.
Jekh lendar odgeľa imar het a me mange phenďom, hoj les mušinďa te rozchal e dzivo džvirina. Akorestar les na dikhľom.’
O dad mek phenďa: ‘Te lena mandar the kales a pro drom pes leske vareso ačhela, thovena man pro phuripen andro hrobos.’
Akana, rajeja miro, sar me šaj džava pale ke tiro sluhas ke miro dad, te o čhavo, saves cale peskere dživipnaha kamel, na uľahas amenca?
Te pes dodžanela, hoj o čhavo nane amenca, merela. Tire sluhi oleha anena tire sluhas, amare dades, pro phuripen andro hrobos.
Me, tiro sluhas, iľom ole čhas le dadestar pre peste. Phenďom le dadeske, hoj te les na anava leske pale, avava vinovato anglal leste calo miro dživipen.
Akana domuk mange, hoj me te ačhav tire otrokoske vaš kada čhavo, rajeja miro, a ov mi džal het peskere phralenca.
Sar šaj avľomas pale ke miro dad, te o čhavo na uľahas manca? Birinďomas te dikhel pre žaľa, so avľahas pre miro dad?”
O Jozef pes imar našťi zľikerďa. Vičinďa pre savorende, save ačhenas pašal leste: “Savore džan het!” Avke ňiko ode na sas, sar o Jozef pes diňa te sprindžarel peskere phralenge.
Paľis zorales zarunďa. Šunde oda o Egipťana the calo palacis le Faraonoskero.
Avke phenďa peskere phralenge: “Me som o Jozef! Dživel mek miro dad?” Ale len oda avke zaiľa, hoj na džanenas te phenel aňi jekh lav peskere phraleske.
O Jozef lenge phenďa: “Aven pašeder ke ma!” Sar avle ke leste, phenďa: “Me som o Jozef, tumaro phral, saves bikenďan andro Egipt.
Akana tumenge imar te na el pharo a te na dukhal tumen ada, hoj man kade bikenďan. O Del man bičhaďa ade angle tumende, hoj te zachraňinav tumare dživipena.
Hin oda imar duj berš, so hin e bokh pre phuv. Ela mek pandž berš, so pes na kerela buči pre maľa aňi pes na skidela upre.
O Del man bičhaďa anglal tumende andre kadi phuv, hoj tumen kavke bares te zachraňinel, hoj te predživen tumare čhavenca.
Tumen man ade na bičhaďan, ale o Del. Ov man ačhaďa sar nekbaredere Faraonoskere uradňikos sar ešebne (perše) rajes upral calo leskero kher the upral calo Egipt.
Sigo džan pale ke miro dad a phenen leske, hoj me phenav: ‘O Del ačhaďa man, le Jozef, sar ešebne rajes upral calo Egipt. Av ke ma so neksigeder!
Bešeha pašes paš ma andre phuv Gošen savoreha, so tut hin: tire čhavenca the le čhavengere čhavenca, tire bakrorenca, kozenca the gurumňenca.
Ode tumen me dava o chaben. Bo mek pandž berš ľikerela e bokh a na kamav, hoj vareko olendar, save hine tuha, te bokhaľon – aňi tu aňi tiri famelija.’ ”
O Jozef mek phenďa: “Tumen the tumaro phral o Benjamin šaj dikhen, hoj som oda me, o Jozef, savo tumenca vakerel.
Phenen le dadeske, savi bari zor man hin andro Egipt, a phenen leske pal savoro, so dikhľan kade. Paľis siďaren a anen les ade.”
Avke pes o Jozef the o Benjamin obchudle a sodujdžene chudle te rovel.
Rovibnaha čumidľa savore peskere phralen. Paľis leskere phrala leha chudle te vakerel.
Sar avľa o hiros andro kher le Faraonoskero, hoj avle le Jozefoskere phrala, sas oda pre dzeka le Faraonoske the leskere sluhenge.
O Faraonos phenďa le Jozefoske: “Phen tire phralenge, mi thoven peskere veci pre peskere somara a mi džan andro Kanaan.
Mi len le dades the peskere fameliji a mi aven ke mande. Dava len oda nekfeder than, so hin andro Egipt, the le nekfedere chabenestar kala phuvatar.
Phen lenge mek, mi len peske o verdana andral o Egipt prekal peskere čhave the romňija a mi anen the le dades peha.
Te na bajinen pal ňisoste, so omukena, bo chudena oda nekfeder, so del o Egipt.”
O čhave le Izraeloskere oda the kerde. O Jozef len diňa verdana the chaben pro drom, avke sar leske phenďa o Faraonos.
Savoren lendar diňa neve gada, ale le Benjamin diňa trin šel (300) rup the mek pandž neve gada.
Peskere dadeske bičhaďa deše somaren, pre save sas thode ola nekfeder dari andral o Egipt, the deše oslicen, pre save sas thodo o zrnos, o mare the o chaben pro drom.
Paľis le phralen premukľa. Sar džanas het phenďa lenge: “Ča pes ma vesekedinen le dromeha!”
Avke gele het andral o Egipt andro Kanaan ko dad ko Jakob.
Phende leske: “O Jozef mek dživel! Ov hino ešebno raj upral calo Egipt!” Ale sar ada šunďa o dad, ačhiľa sar bar a našťi lenge dopačalas.
Ale sar leske phende savoro, so lenge phenďa o Jozef, a sar o Jakob dikhľa o verdana, so bičhaďa o Jozef, hoj les te anen andro Egipt, o Jakob avľa pale ke peste.
Phenďa: “Akana tumenge imar pačav! Miro čhavo o Jozef čačes dživel! Džav les te dikhel, medik na merava.”
O Izrael iľa peha savoro, so les sas, a džalas andro Egipt. Sar dogeľa andre Beer-Šeba, anďa ode obeti le Devleske, saves lašarelas leskero dad o Izak.
O Del prevakerďa ko Izrael rači andro viďeňje: “Jakob! Jakob!” “Kade som!” ov odphenďa.
“Me som o Del, o Del tire dadeskero,” phenďa leske. “Ma dara tut te džal andro Egipt, bo ode tutar kerava igen baro narodos.
A me tuha džava andro Egipt a anava tut odarik pale. O Jozef ela paš tu, sar mereha.”
Avke o Jakob odgeľa andral e Beer-Šeba. Le Izraeloskere čhave thode le dades le Jakob, le čhaven the le romňijen andro verdana, save bičhaďa o Faraonos.
Ile peha o stadi the o barvaľipen, so skidle andro Kanaan, a avle andro Egipt – o Jakob the savori leskeri famelija.
Andro Egipt anďa caľa peskera famelija, peskere čhaven the čhajen lengere čhavenca.
Kala hine o nava le Izraeloskere čhavengere – oda hin o Jakob the leskere čhave – save avle andro Egipt: Leskero ešebno (peršo) čhavo sas o Ruben.
Le Ruben sas čhave o Chanoch, o Pallu, o Checron the o Karmi.
Le Šimeon sas čhave o Jemuel, o Jamin, o Ohad, o Jachin, o Cochar the o Šaul, savo sas čhavo la Kanaančankatar.
Le Levi sas čhave o Geršon, o Kohat the o Merari.
Le Juda sas čhave o Er, o Onan, o Šelah, o Perec the o Zerach. Ale o Er the o Onan mule andro Kanaan. Le Perec sas čhave o Checron the o Chamul.
Le Jissachar sas čhave o Tolas, o Puvvah, o Job the o Šimron.
Le Zebulun sas čhave o Sered, o Elon the o Jachleel.
Kala hine la Lejakere the le Jakoboskere čhave, save lenge uľile andro Paddan-Aram. Ode lenge uľiľa the e čhaj e Dina. Savore leskere čhave the čhaja la Lejaha sas tranda the trin (33).
Le Gad sas čhave o Cifjon, o Chaggi, o Šuni, o Ecbon, o Eri, o Arodi the o Areli.
Le Ašer sas čhave o Jimnah, o Jišvah, o Jišvi the o Berijah a lengeri pheň sas e Serach. Le Berijah sas čhave o Cheber the o Malkiel.
Kala dešušov (16) hine o čhave le Jakoboskere, save les sas la Zilpaha. Oj sas e služka, sava diňa o Laban peskera čhake la Lejake.
Le Jakoboskera romňake la Rachelake uľile o Jozef the o Benjamin.
Le Jozefoske uľile andro Egipt o Menašše the o Efrajim la Asenataha, savi sas e čhaj le Poti-Feraskeri, savo sas rašaj andro Heliopolis.
Le Benjamin sas čhave o Belas, o Becher, o Ašbel, o Geras, o Naaman, o Echi, o Roš, o Muppim, o Chuppim the o Ard.
Kala hine la Rachelakere dešuštar (14) čhave, save la sas le Jakoboha.
Le Danoskero čhavo sas o Chušim.
Le Naftali sas čhave o Jachceel, o Guni, o Jecer the o Šillem.
Kala efta čhave hine le Jakoboskere, save les sas la Bilhaha. Oj sas e služka, sava diňa o Laban peskera čhake la Rachelake.
Le Jakoboskere čhave peskere čhavenca, save gele leha andro Egipt, sas šovardeš the šov (66), te na genas le Jakoboskere čhavengere borijen.
Te zgenaha the le Jozefoskere duje čhaven, save leske uľile andro Egipt, avle ode le Jakoboskera famelijaha jekhetane eftavardeš (70) džene.
O Jakob bičhaďa peskere čhas le Juda anglal te phenel le Jozefoske, hoj pes te arakhel lenca andro Gošen. Avke avle andre phuv Gošen.
O Jozef diňa te pririchtinel peskero verdan a geľa anglal peskero dad Izrael andro Gošen. Sar avľa paš leste, obchudľa les a chudľa te rovel.
O Izrael phenďa le Jozefoske: “Akana imar šaj merav, bo tut dikhľom a džanav, hoj džives.”
Paľis o Jozef phenďa peskere phralenge the savorenge, save sas leha: “Mušinav te džal te phenel le Faraonoske, hoj avle ke ma mire phrala the savori famelija mire dadeskeri andral o Kanaan.
Phenava leske, hoj san pasťjera, save ľikeren le bakren, a hoj avľan savore tumare stadenca the barvaľipnaha.
Te tumen o Faraonos vičinela a phučela tumendar, savi buči keren,
phenen leske: ‘Tire sluhi hine pasťjera le stadengere calo amaro dživipen avke sar amare phure dada.’ Ada phenena vašoda, hoj tumenge te domukel te ačhel andre phuv Gošen, bo o Egipťana na kamen ňič le pasťjerenca.”
O Jozef odgeľa a phenďa le Faraonoske: “Miro dad the mire phrala avle andral o Kanaan peskere stadenca, dobitkoha the savore barvaľipnaha. Akana hine andre phuv Gošen.”
Paľis iľa avri peskere phralendar pandže dženen a anďa len anglo Faraonos.
O Faraonos pes phučľa leskere phralendar: “Savi buči keren?” “Amen sam pasťjera, save pasinen le staden avke sar the amare dada,” odphende leske.
“Amen avľam te bešel andre kadi phuv, bo andro Kanaan avľa igen bari bokh a prekal o stadi ode nane chaben. Domuk tire sluhenge, hoj te bešen andre phuv Gošen.”
O Faraonos phenďa le Jozefoske: “Te tiro dad the tire phrala avle ke tute,
savore thana andre kadi phuv hine lenge phundrade. Mi bešel tiro dad the tire phrala andre nekfeder phuv Gošen. Te hin maškar lende goďaver murša, ačhav len upral mire stadi.”
O Jozef anďa peskere dades le Jakob a sikaďa les le Faraonoske. A o Jakob požehňinďa le Faraonos.
O Faraonos phučľa le Jakobostar: “Keci tuke berš?”
O Jakob odphenďa le Faraonoske: “Miro dživipnaskero drom ľikerel šel the tranda (130) berš. O dživipena mire dadengere ľikerenas buter a na sas ajse phare sar miro.”
Paľis o Jakob požehňinďa le Faraonos a geľa lestar het.
O Jozef thoďa te bešel peskere dades the le phralen andro Egipt a diňa len phuva the maľi andro nekfeder than andre phuv Raamses, avke sar oda phenďa o Faraonos.
Avke o Jozef diňa chaben le dades, le phralen the caľa dadeskera famelija pal oda, keci len sas čhave.
Na sas maro pre caľi phuv, bo e bokh sas igen bari. Andro Egipt the andro Kanaan e sas ajsi bari bokh, hoj o manuša sas bi e zor.
Vaš o zrnos, so bikenďa, o Jozef skidňa savoro rup, so sas andro Egipt the andro Kanaan, a odľigenďa oda andro Faraonoskero palacis.
Sar imar na sas love andro Egipt the andro Kanaan, savore Egipťana avenas ko Jozef a mangenas: “De amen maro! So, majinas te merel, bo imar amen nane love?”
“Te tumen nane love, anen tumare stadi a me tumen vaš oda dava chaben,” phenďa lenge o Jozef.
Avke anenas ko Jozef peskere stadi a ov len delas maro vaš o graja, bakre, gurumňa the somara. Andre oda berš lendar o Jozef cinďa savore stadi vaš o chaben.
Avke pregeľa jekh berš. Pre aver berš avle pale a phende: “Na garuvaha anglal tu, rajeja amaro, hoj o love amenge dogele a the amare stadi hine imar tire. Nane amen imar, so tut te del, ča amaro ťelos the e maľa.
Soske amen majinas te merel angle tire jakha, rajeja amaro, a te mukel ča avke peskere maľi? Cin tuke amen the amare maľi vaš o maro a avaha otroka le Faraonoske. Ča de amen ďiv, hoj te predživas a te na meras a te na ačhen ča avke o maľi.”
Kavke cinďa o Jozef savore Egiptske maľi prekal o Faraonos. Savore Egipťana bikenenas peskere maľi, bo e bokh pre lende mek goreder avľa. Kavke o Faraonos dochudľa savore maľi andre Egiptsko phuv.
Kaleha o Jozef kerďa le manušendar otroken pal caľi phuv.
Ča le rašajengere phuva na odcinelas, bo o Faraonos len delas love pro chaben a sas lenge oda dos, hoj te predživen. Vašoda peskere phuva na bikenenas.
O Jozef phenďa le manušenge: “Adadžives tumen the tumare phuva cinďom prekal o Faraonos. Len tumenge kada zrnos a sadzinen len pro maľi.
O pandžto kotor le uľipnastar mušinena te del le Faraonoske a ola štar kotora ačhela tumenge, hoj te el tumen, so te sadzinel pro maľi a te el tumare famelijen the le čhaven, sostar te dživel.”
“Tu amen ľikerďal paš o dživipen,” on odphende. “Te sam tuke pre dzeka, rajeja amaro, ker amendar le Faraonoskere otroka!”
O Jozef akor diňa avri zakonos pal e Egiptsko phuv, so pes doľikerel dži adadžives, hoj o pandžto kotor le uľipnastar hino le Faraonoskero. Ča o phuva le rašajengere na sas leskere.
Avke o Izraeliti ačhile te bešel andro Egipt andre phuv Gošen. Barvaľonas a sas len igen but čhave.
O Jakob dživelas andro Egipt mek dešuefta (17) berš a sas leske imar šel the saranda the efta (147) berš.
Sar sas o Izrael anglo meriben, vičinďa peskere čhas le Jozef a phenďa leske: “Te som tuke pre dzeka, thov tiro vast pre mire čanga a de man lav, hoj mange presikaveha kada jileskeriben the pačivaľiben: Ma parun man andro Egipt.”
Sar merava avke sar mire phure dada, ľidža man andral o Egipt a parun man ode, kaj sas parumen the on. “Kerava avke, sar phenes,” odphenďa o Jozef.
“Le vera, hoj oda kereha!” phenďa leske o Jakob. Sar les diňa vera, o Izrael banďiľa tele pro haďos a lašarelas le Devles.
Pal varesavo časos phende le Jozefoske: “Tiro dad hino nasvalo.” Avke o Jozef iľa peha peskere duje čhaven le Menašše the le Efrajim a gele les te dikhel.
Sar le Jakoboske phende: “Avel ke tu tiro čhavo o Jozef,” o Izrael chudľa zor a bešľa peske pro haďos.
O Jakob phenďa le Jozefoske: “O Nekzoraleder Del pes mange sikaďa andro Luz andre phuv Kanaan a požehňinďa man.
Phenďa mange: ‘Dava tut pherdo čhave. Tutar avena but narodi. Kadi phuv dava tire potomkenge, hoj te el lengeri pro furt.’ ”
O Jakob mek phenďa: “Tire duj čhave, save tuke uľile andro Egipt mek sigeder, sar ke tu ade avľom, ena akanastar mire. O Efrajim the o Menašše ena mire sar o Ruben the o Šimeon.
O čhave, save avena pal lende, ena tire. Mire phuva pal ma prelena ča prekal o Efrajim the Menašše, ena zgende jekhetane lenca.
Kerav oda prekal e Rachel, bo sar džavas andral o Paddan andro Kanaan, muľa mange pro drom. Parunďom la ode paš o drom, nadur la Efratatar.” E Efrata hin adadžives Betlehem.
Sar dikhľa o Izrael le Jozefoskere čhaven, phučľa: “Ko hine kala?”
“Oda hine mire čhave, saven mange diňa ade o Del,” odphenďa o Jozef peskere dadeske. Avke o dad phenďa: “An len ke mande, hoj len te požehňinav!”
O Izrael sas imar phuro a imar na dikhelas igen mištes. Sar len o Jozef anďa ke leste, o Jakob len čumidľa a obchudľa.
Paľis o Izrael phenďa le Jozefoske: “Šoha (ňikda) na phenďomas, hoj tut mek pale dikhava. Ale o Del mange diňa, na ča tut te dikhav, ale the tire čhaven.”
O Jozef iľa peskere čhaven tele pal o Jakoboskere čanga a banďiľa le mujeha dži ke phuv.
Paľis o Jozef iľa sodujen ko Jakob; le čače vasteha ačhaďa le Efrajim pal e baľogňi (ľavo) sera le Izraeloskeri a le baľogne vasteha iľa le Menašše a ačhaďa les pal e čači (pravo) sera.
Ale o Izrael prethoďa peskere vasta a thoďa peskero čačo vast pro Efrajimoskero šero, choc sas terneder. O baľogno vast thoďa pro šero le Menaššeskero, savo sas ešebno čhavo.
Paľis požehňinďa le Jozef a phenďa: “Mi požehňinel kale čhaven o Del, angle savo phirenas mire dada o Abraham the o Izak, o Del, savo man ľidžalas le terňipnastar dži adadžives sar pasťjeris!
Mi požehňinel len o aňjelos, savo man cirdňa avri andral o dojekh nalačhipen! Mi leperel pes prekal kala čhave miro nav the o nava mire dadengere, le Abrahamoskero the Izakoskero! Mi uľon lenge pherdo čhave pal caľi phuv.”
Sar o Jozef dikhľa, hoj o dad thoďa o čačo vast pro šero le Efrajimoske, na sas leske oda pre dzeka. Avke chudľa le dadeskero vast a kamľa les te prethovel pro šero le Menaššeskero.
O Jozef phenďa le dadeske: “Na avke, dado miro! Se kada hin ešebno. Leske thov tiro čačo vast pro šero.”
Ale o dad leske phenďa: “Džanav, čhavo miro, džanav! The lestar ela narodos a the lestar ela buter. Ale leskero terneder phral, o Efrajim, ela bareder sar ov, leskere čhavendar ena but narodi.”
Avke len požehňinďa oda džives a phenďa: “Sar o Izraeliti žehňinena varekas, leperena tumare nava a phenena kada: ‘Mi kerel tuke o Del avke sar le Efrajimoske the le Menaššeske.’ ” Kaleha thoďa o Jakob le Efrajim anglo Menašše.
Paľis o Izrael phenďa le Jozefoske: “Dikh, me merava, ale o Del ela tumenca a anela tumen pale andro Kanaan, andre phuv tumare phure dadengeri.
A tut dav mire barvaľipnastar buter sar tire phralen. Dav tuke e lačhi phuv Šichem, so dochudľom le Amorejendar peskera šabľaha the lukoha.”
O Jakob vičinďa savore peskere čhaven a phenďa lenge: “Aven savore ke mande a phenava tumenge, so tumen užarel andro dživesa, so avena!
Zdžan tumen jekhetane, savore čhave le Jakoboskere. Šunen tumare dades le Izrael!
Ruben, tu sal miro ešebno (peršo), e zor mire terňipnaske, nekrajikaneder the nekzoraleder mire čhavendar!
Sal sar o paňi, so pes na del te zaačhavel, imar na aveha ešebno, bo pašľiľal mira romňaha. Aleha kerďal džungipen, sar tuke pašľiľal andre miro haďos.
Šimeon the Levi, tumen san phrala, pre tumare maribneskere zbraňi hin o rat.
Na kamav man te zdžal jekhetane tumenca. Na kamav ňič oleha, so tumen kamen te kerel, bo andre choľi murdarďan le muršen a ča prekal peskero radišagos kerďan le bikendar kaľiki.
Mi el prekošľi tumari choľi, bo sas igen bari, the tumaro rušiben, bo sas dzivo. Tumare čhave na dživena jekhetane peha andre phuv le Izraeloskeri, ena rozčhide maškar o kmeňi le Jakoboskere.
Juda, tut tire phrala lašarena. Chudeha tire ňeprijaťeľen tel e meň, o čhave tire dadeskere anglal tu banďona.
Sal sar ľevos, savo peske chudľa o chaben a džal pale pre peskero than te pašľol. Ko pes na daral les te uštavel?
Tu, Juda, ľikereha o kraľiskero žezlos, tire čhave kraľinena pro furt. O narodi tuke anena o dari a šunena tut.
Peskere terne somaris phandeha paš o viňičis, peskere somaricis ko viňično stromos, andre mol peske žužareha o plašťos, andro hroznoskero rat peskere gada.
Tire jakha ena kaleder sar e mol, tire danda parneder sar o thud.
Tu, Zebulun, bešeha pašes paš o moros, ode, kaj zaačhaven o loďi. Tiri phuv ela dži ko Sidon.
Jissachar, tu sal sar o zoralo somaris, so pašľol maškar peskere košara.
Sar dikhľal, hoj o than, kaj pašľos, hino lačho a hoj e phuv hiňi šukar, banďarďal o dumo a ľidžahas o košara a mušinehas te kerel phares buči sar otrokos.
Tu, Dan, pes zaačhaveha vaš o pravos peskere narodoske sar jekh le Izraeloskere kmeňendar.
Aveha sar o sap paš o drom, sar jedovato sap pre sera le dromestar. Dandereha le grajeske andro pindro a o manuš perela tele pal leste palal.
Ó, RAJEJA miro, užarav pre tiri zachrana!
Pre tu, Gadona, chučena o živaňa, ale tu pes visareha a džaha pre lende palunestar.
Tiri phuv, Ašer, ela barvaľi andro chaben, chaha latar ajse chabena sar o kraľis.
Tu, Naftali, sal sar avrimuklo jeleňis, saveske uľon šukar terne jeleňa.
Jozef, tu sal sar odi uľipnaskeri rastlina, so barol paš o paňi, tire prajti prebararena e fala.
La choľaha pre tu džanas, o lukostrelci pre tute ľivinenas,
ale tiro lukos ela furt nacirdno a tire vasta ena furt zorale, bo hin tuha o Nekzoraleder Del, savo hin o Pasťjeris, e Skala le Izraeloskeri.
Mi pomožinel tuke o Del tire dadeskero! Mi požehňinel tut o Nekzoraleder Del le brišindeha andral o ňebos the le paňeha andral e phuv – a mi del tut but stadi the čhaven!
O požehnaňja tire dadeskere hine bareder sar o požehnaňja le čirlatune verchengere the sar o barvaľipen le phure brehengere! Mi perel oda savoro pre Jozefoskero šero, pro čekat oleske, savo hin o princos maškar peskere phrala!
Tu, Benjamin, sal sar dzivo ruv (vlkos). Tosara chas o chaben, so tuke chudľal, rači rozdes olestar, so ačhiľa.”
Kala hine savore dešuduj (12) Izraeloskere kmeňi a kada lenge phenďa o dad o Jakob, sar len požehňinelas. Dojekhes lendar požehňinelas avke, sar peske oda zasogaľinďa (zaslužinďa).
Paľis o Jakob lenge phenďa: “Sar merava a džava ke mire phure dada, save mule, parunen man paš mire dada andre jaskiňa, so hiňi pre le Efronoskeri Chetitoskeri maľa,
andre jaskiňa Machpela paš o Mamre andro Kanaan. O Abraham la cinďa le Chetitostar le Efronostar, hoj les te el than pro hrobos.
Ode parunde le Abraham leskera romňaha la Saraha the le Izak leskera romňaha la Rebekaha. Ode parunďom the la Leja.
Odi maľa la jaskiňaha sas cinďi le Chetitanendar.”
Sar imar o Jakob dovakerďa peskere čhavenca, hazdňa peske o pindre pro haďos. Muľa a geľa paš peskere phure dada, save mule.
Akor o Jozef obchudľa le dades, čumidelas les a rovelas upral leste.
Paľis o Jozef phenďa peskere sluhenge, le doktorenge, hoj le dades te zabalzaminen.
O doktora le Izrael balzaminenas saranda (40) dživesa, bo ajci kampelas oda te kerel. O Egipťana rovenas upral leste eftavardeš (70) dživesa.
Sar imar pregele o rovibnaskere dživesa, o Jozef prevakerďa ko Faraonoskere uradňika: “Te som tumenge pre dzeka, akor mangav tumen, privakeren pes vaš ma ko Faraonos.
Miro dad man phandľa kala veraha: ‘Sar me merava, parun man andro hrobos, so mange kerďom andro Kanaan.’ Domuk mange, hoj ode te džav te parunel mire dades. Paľis avava pale.”
O Faraonos phenďa: “Ča dža a parun tuke le dades, avke sar les diňal vera.”
O Jozef akor geľa te parunel le dades. Džanas leha savore Faraonoskere uradňika, o nekbareder raja andro palacis the o anglune manuša andral o Egipt.
Gele leha the caľi leskeri famelija, o phrala the savoredžene andral leskere dadeskero kher. Andre phuv Gošen mukle ča peskere cikne čhaven, le bakren, le kozen the le gurumňen.
Džanas lenca the o manuša pro verdana the pro graja. Sas leha igen but manuša.
Sar doavle andro Goren-Atad, so hin pal o Jordan, but časos zorales rovenas a o Jozef kerelas o vartišagos efta dživesa prekal peskero dad.
Sar o Kanaančana dikhle andro Goren-Atad o baro vartišagos, phenenas: “Le Egipťanen hin bari žaľa.” Vašoda pes oda than pal o Jordan vičinel Abel-Micrajim.
O čhave paľis kerde avke, sar lenge phenďa o dad o Jakob.
Ľigende les andro Kanaan a parunde les andre jaskiňa, so sas pre maľa Machpela paš o Mamre, so cinďa o Abraham le Chetitostar le Efronostar, hoj les te el than pro hrobos.
Paloda, sar o Jozef parunďa le dades, geľa pale andro Egipt, le phralenca the savorenca, save leha ode avle.
Paloda, sar lenge muľa o dad, le Jozefoskere phrala phende: “So te akana o Jozef džala pre amende? So te kamela amenge te visarel pale savoro, so leske kerďam?”
Avke dine te phenel le Jozefoske: “Sigeder, sar o dad muľa,
amenge phenďa, hoj tuke te phenas: ‘Odmuk tire phralenge oda nalačhipen, so tuke kerde, sar pre tu džanas.’ Avke akana tut mangas, odmuk amenge, so tuke kerďam, bo the amen služinas tire dadeskere Devleske.” O Jozef zarunďa, sar šunďa ola lava.
Paľis leskere phrala avle ke leste, banďonas anglal leste a phende: “Ade sam anglal tute sar tire otroka!”
Ale o Jozef lenge phenďa: “Ma daran tumen! Či me som Del?
Kamenas mange te kerel nalačho, ale o Del ada visarďa pro lačho, hoj te zachraňinel but manušen, avke sar oda kerel the adadžives.
Akana tumen imar ma daran! Me dava tumen the tumare čhaven savoro, so kampela.” Ola lava pes chudle lengere jilendar a imar pes na daranas.
O Jozef bešelas andro Egipt le dadeskera famelijaha a dživelas šel the deš (110) berš.
Dikhľa le Efrajimoskere čhaven the lengere čhaven. Dikhľa the le čhaven le Machiroskeren, savo sas o čhavo le Menaššeskero, a priiľa len sar peskeren.
Paľis o Jozef phenďa le phralenge: “Me merav, ale o Del ela čačes tumenca. Ľigenela tumen adarik andre phuv, pal savi diňa lav le Abraham, le Izak the le Jakob.”
O Jozef mek le Izraeloskere čhaven phandľa la veraha: “O Del tumen čačes ľidžala avri andral kadi phuv. Paľis lena adarik het mire kokala!”
O Jozef muľa, sar leske sas šel the deš (110) berš. Zabalzaminde les a thode les andro mochto andro Egipt.
Kala hine o nava le Izraeloskere čhavengere, save le Jakoboha avle andro Egipt, dojekh peskera famelijaha:
o Ruben, o Šimeon, o Levi, o Juda,
o Jissachar, o Zebulun, o Benjamin,
o Dan, o Naftali, o Gad the o Ašer.
Savore potomki le Jakoboskere sas eftavardeš (70). O Jozef sas imar andro Egipt.
Paľis muľa o Jozef the leskere phrala a calo oda pokoleňje,
ale le Izraeliten sas but čhave, a sas furt buter the zoraleder, avke hoj caľi phuv sas pherarďi lenca.
Paľis andro Egipt ačhiľa nevo kraľis, savo na džanelas ňič pal o Jozef.
Ov phenďa peskere manušenge: “Dikhen, o Izraeliti hine buter the zoraleder sar amen.
Aven keras vareso lenca, hoj te na en mek buter. Bo te ela o mariben, on šaj džan pre le ňeprijaťeľiskeri sera a marena pes amenca, a avke šaj džan het andral adi phuv.”
Vašoda upral o Izraeliti ačhaďa dozorcen, hoj len te trapinen phare bučenca sar otroken. On ačhavenas prekal o Faraonos o fori Pitom the Raamses, kaj sas leskere skladi.
So buter len o Egipťana trapinenas, buter o Izraeliti baronas a sas len buter čhave a zalenas buter lengeri phuv. Vašoda o Egipťana lendar igen daranas
a trapinenas len igen phara bučaha.
O dživipen lenge kerenas igen pharo, bo ispidenas len te kerel phari buči le cehlenca čhikatar, mušinenas te kerel e buči pre maľa a kerenas lenca igen namištes.
Paľis o Egiptsko kraľis phenďa le Hebrejike džuvľenge, la Šifrake the la Puake, save pomožinenas le džuvľenge paš o ločhiben:
“Sar pomožinena le Hebrejike džuvľenge te ločhol, dikhen, či hin muršoro, vaj čhajori. Le muršoren murdarena, ale le čhajoren mukena te dživel.”
Ale ola džuvľa pes daranas le Devlestar a na kerenas avke, sar lenge phenďa.
Avke len o Faraonos diňa te vičinel angle peste a phenďa lenge: “Soske muken te dživel le muršoren?”
O džuvľa leske odphende: “O Hebrejika džuvľa nane ajse sar o Egiptska. On hine zoraleder a lengere čhave aven pro svetos sigeder, sar ke lende dodžas.”
O Del sas jileskero ke ola džuvľa, save pomožinenas paš o ločhiben, vašoda o Izraeliti dureder baronas a sas buter.
A vaš oda, hoj ola džuvľa daranas le Devlestar, diňa, hoj te el the len peskere čhave.
Paľis o Faraonos prikazinďa savore peskere manušenge: “Len dojekhe Hebrejike muršores, savo uľol, a čhiven les andro paňi Nil, ale le čhajoren muken te dživel!”
Andre oda časos varesavo murš andral o kmeňos Levi, peske iľa romňa andral peskero kmeňos.
Odi džuvľi ačhiľa khabňi a uľiľa lake muršoro. Sar oj dikhľa, hoj hino šukar, garuvelas les trin čhon.
Ale sar les buter našťi garuvelas, iľa o trsťinakero košaris, makhľa les avri la smolaha, hoj te na džal andre o paňi. Thoďa le muršores andre a paľis thoďa o košaris andre trsťina paš o paňi Nil.
Leskeri pheň ačhelas dureder, hoj te dikhel, so pes leha ačhela.
Ipen akor le Faraonoskeri čhaj pes ode avľa te thovel (morel) a lakere služki pes prephirenas pašal o brehos. Sar oj dikhľa o košaris, bičhaďa jekha peskera služka, hoj les te anel.
Sar otkerďa o košaris, dikhľa ode le muršores, savo rovelas. Sas lake pharo pre leste a phenďa: “Kada muršoro hino le Hebrejike čhavendar.”
Akor le čhavoreskeri pheň phučľa le Faraonoskera čhatar: “Kames, hoj te džav a te anav khatar o Hebreja varesava džuvľa, savi dela te pijel le čhavores o koľin vaš tu?”
“He, dža!” oj odphenďa. Avke oj geľa a vičinďa le čhavoreskera da.
Sar avľa, le Faraonoskeri čhaj lake phenďa: “Le kale čhavores a de les te pijel, me tuke vaš oda počinava.” Oj les iľa a delas les te pijel.
Sar o čhavoro sas bareder, oj les ľigenďa ke Faraonoskeri čhaj. Oj peske les iľa čhaske a diňa leske nav Mojžiš, bo phenďa peske: “Se iľom les avri andral o paňi.”
Sar o Mojžiš imar bariľa avri, geľa andre jekh džives ke peskere nipi, a dikhelas len, sar keren phares buči. Androda dikhľa, sar o Egipťanos marel jekhe muršes andral leskero narodos.
O Mojžiš pes rozdikhľa pašal peste, či les vareko na dikhel a sar na dikhľa ňikas, murdarďa le Egipťanos a začhiďa les la pošaha.
Pre aver džives o Mojžiš pale geľa ke lende a dikhľa, sar pes duj Hebreja maren maškar peste, a phučľa olestar, savo kerelas namištes: “Soske mares tire phrales?”
Oda murš leske odphenďa: “Ko tut ačhaďa upral amende vodcaske the sudcaske? So, kames the man te murdarel, avke sar murdarďal le Egipťanos?” Akor o Mojžiš igen predaranďiľa a phenďa peske: “Imar džanen paloda, so kerďom.”
Sar pes pal oda o Faraonos došunďa, kamľa te del le Mojžiš te murdarel. Ale o Mojžiš denašľa a ačhiľa te bešel andre phuv le Midijanengeri. Ode jekhvar bešelas paš e chaňig.
Le Jetro, le rašas andro Midijan, sas efta čhaja. On avle ke chaňig te cirdel o paňi andro žľabi prekal le dadeskero stados.
Androda avle ode o pasťjera a tradle len avri odarik. Ale o Mojžiš ušťiľa, pomožinďa lenge a diňa lengere stados te pijel paňi.
Sar avle le Jetroskere čhaja pale khere, phučľa lendar: “Soske adadžives avľan avke sig?”
On leske odphende: “Varesavo Egipťanos amen zachraňinďa le pasťjerendar a the cirdňa o paňi prekal amende the prekal o stados.”
“Kaj hino?” phučľa lendar. “Soske les ode mukľan? Vičinen les, mi avel te chal!”
Avke o Mojžiš priačhiľa pre oda, hoj ačhela ko Jetro. Ov leske diňa romňake peskera čha la Cippora.
Paľis lake uľiľa muršoro, a o Mojžiš phenďa: “Dava leske nav Geršom, bo som cudzincos andre kadi phuv.”
Pal o but berša o Egiptsko kraľis muľa, ale o Izraeliti dureder cerpinenas andro otroctvo a vičinenas: “Mangas tut, pomožin amenge, Devla.” Lengero mangipen geľa dži paš o Del.
O Del šunďa lengero roviben a leperďa peske pre zmluva, so phandľa le Abrahamoha, Izakoha the le Jakoboha,
bo dikhelas, so pes kerel le Izraelitenca a sas leske pharo pre lende.
No o Mojžiš pasinelas o stados ke peskero sastro Jetro, savo sas rašaj andro Midijan. Jekh džives, sar ľidžalas le bakren pal e pušťa, dogeľa lenca dži ko Devleskero verchos Choreb.
Ode pes leske sikaďa andre jag andro krakos le RAJESKERO aňjelos. O Mojžiš dikhľa, hoj o krakos labol, ale na zlabol.
A phenďa peske: “Oda hin vareso čudno! Džav te dikhel pre oda krakos, soske na zlabol.”
Sar o RAJ dikhľa, hoj o Mojžiš džal te dikhel pre oda, prevakerďa ke leste andral o krakos: “Mojžiš, Mojžiš!” Ov odphenďa: “Kade som.”
O Del phenďa: “Ma av pašeder! Čhiv tele o sandalki pal o pindre, bo e phuv, pre savi ačhes, hiňi sentňi.
Me som o Del tire dadengero, o Del le Abrahamoskero, le Izakoskero the le Jakoboskero.” Akor peske o Mojžiš garuďa o muj, bo daralas te dikhel pro Del.
O RAJ leske phenďa: “Mištes dikhľom o trapišagos mire manušengero andro Egipt. Šunďom len, sar vičinen, hoj lenge te pomožinav, bo o dozorci len trapinen sar otroken a džanav pal lengere dukha.
Vašoda me avľom tele, hoj len te zachraňinav andral o vasta le Egipťanengere. Avľom len te lel avri andral odi phuv a te ľidžal len andre odi phuv, so hiňi igen bari the lačhi, a andre savi čuľal o thud the medos – e phuv, kaj bešen o Kanaančana, o Chetitana, o Amoreja, o Perizeja, o Chivija the o Jebuseja.
O roviben le Izraelitengero doavľa dži ke ma a dikhľom lengero trapišagos, sar lenca o Egipťana namištes keren.
Akana dža, bičhavav tut ko Faraonos, hoj te ľidžas mire manušen, le Izraeliten, avri andral o Egipt.”
Ale o Mojžiš le Devleske odphenďa: “Ko som me, hoj te džav ko Faraonos a te lav avri le Izraeliten andral o Egipt?”
O Del leske phenďa: “Me avava tuha. Kada tuke ela pro znameňje, hoj tut me bičhaďom: Sar leha avri le manušen andral o Egipt, tumen man lašarena pre kada verchos.”
Ale o Mojžiš leske phenďa: “Te džava paš o Izraeliti, phenava lenge: ‘O Del tumare dadengero man bičhaďa ke tumende,’ a phučena mandar: ‘Sar pes vičinel?’ So lenge odphenava?”
O Del le Mojžišoske odphenďa: “ME SOM, SAVO SOM. Phen le Izraelitenge, hoj oda, ko pes vičinel ME SOM, man bičhaďa ke tumende.”
A mek o Del phenďa le Mojžišoske: “Le Izraelitenge phen kada: ‘O RAJ man bičhaďa man ke tumende, o Del tumare dadengero – o Del le Abrahamoskero, le Izakoskero the le Jakoboskero. Kada hin miro nav pro furt, savo tumenge leperena a saveha man vičinena pokoleňje pro pokoleňje.’
Dža, zvičin le Izraelike vodcen a phen lenge: ‘Sikaďa pes mange o RAJ, o Del tumare dadengero – o Del le Abrahamoskero, le Izakoskero the le Jakoboskero.’ Ov mange phenďa: ‘Me dikhavas mištes pre savoro, so tumenca keren andro Egipt,
vašoda diňom lav, hoj tumen lava avri andral o pharipen andral o Egipt a ľidžava andre phuv le Kanaančanengeri, le Chetitanengeri, le Amorejengeri, le Perizejengeri, le Chivijengeri the le Jebusejengeri, andre phuv, kaj čuľal o thud the o medos.’
On tut šunena a džaha le Izraelike vodcenca ko Egiptsko kraľis a phenena leske: ‘Arakhľa pes amenca o RAJ, o Del le Hebrejengero. Domuk amenge akana te džal trin dživeseskero drom pre pušťa, hoj ode te obetinas le RAJESKE, peskere Devleske.’
Ale me džanav, hoj o Egiptsko kraľis tumenge na domukela te džal het, ale ča akor, te pre leste ispidava mire zorale vasteha.
Vašoda sikavava pro Egipt miri zor a marava les oleha, hoj kerava maškar lende zazraki. Paľis ov tumen premukela.
Kerava avke, hoj o Egipťana tumen dena pačiv, a na džana odarik het bijal ňisoste.
Dojekh Izraeliko džuvľi mi džal ko Egiptske susedki abo ke ola, ko bešen lenca andro kher, a mi mangel lendar varesave somnakune the rupune veci a the o šukar gada, so urena pre tumare čhajora the muršora.” Avke tumenca lena o barvaľipen andral o Egipt.
O Mojžiš odphenďa le RAJESKE: “So te mange na pačana a na šunena man, a phenena: ‘O RAJ pes tuke na sikaďa’?”
Avke o RAJ le Mojžišostar phučľa: “So tut hin andro vast?” Odphenďa: “Paca.”
Paľis leske o RAJ phenďa: “Čhiv la pre phuv!” Sar o Mojžiš čhiďa e paca pre phuv, čerinďa pes pro sap a o Mojžiš chudľa lestar te denašel.
Avke leske o RAJ phenďa: “Nacirde o vast a chude les le chvostostar!” O Mojžiš nacirdľa o vast, chudľa les a andro vast pes leske čerinďa pale pre paca.
Paľis o RAJ phenďa: “Ker ada, hoj o Izraeliti tuke te pačan, hoj pes tuke sikaďa o Del lengere dadengero – o Del le Abrahamoskero, le Izakoskero the le Jakoboskero.”
Paľis leske o RAJ phenďa: “Thov o vast tel o plašťos!” Ov thoďa, a sar les iľa avri, leskero vast sas malomocno, parno sar jiv.
A o RAJ leske phenďa: “Thov o vast pale tel o plašťos!” Ov thoďa, a sar les iľa avri, sas pale sasto, avke sar calo leskero ťelos.
A mek o RAJ phenďa: “Te tut na šunena a na pačana pro ešebno (peršo) znameňje, pačana pro dujto.
Ale te na pačana aňi kale duje znameňjenge a na šunena tut, akor le sikra paňi andral o Nil a čhiv les avri pre šuki phuv. Oda paňi pes čerinela pro rat.”
Akor o Mojžiš phenďa: “Na, RAJEJA, ma bičhav man. Me na džanav igen mištes te vakerel. Na vakeravas šoha (ňikda) mištes angloda, aňi akana, sar vakeres peskere služobňikoha, bo polokes vakerav a zaačhuvav andro lava.”
O RAJ leske odphenďa: “Ko diňa le manušes muj? Ko šaj kerel, hoj o manuš te el ňemo abo kašuko? Hoj te dikhel abo te el koro? Na som oda me, o RAJ?
Akana dža, me tuke pomožinava andro vakeriben a dava tut lava, so te vakeres.”
Ale o Mojžiš leske pale phenďa: “Mangav tut, RAJEJA, bičhav varekas avres.”
Akor o RAJ pre leste choľisaľiľa a phenďa: “A so o Aron, tiro phral, o Levitas? Džanav, hoj ov džanel mištes te vakerel; se ov imar avel angle tu a igen radisaľola, sar tut dikhela.
Vakereha leha a pheneha leske, so majinel te vakerel. Me tumenge sodujdženenge pomožinava andro vakeriben a sikavava tumenge, so te keren.
Ov ela tiro muj, a vakerela vaš tuke ko manuša. Tu aveha avke, sar o Del a pheneha leske, so te vakerel.
Le andro vast kadi paca, bo laha kereha o znameňja.”
Akor o Mojžiš geľa pale ke peskero sastro ko Jetro a phenďa leske: “Mangav tut, muk man te džal pale ke mire manuša andro Egipt, hoj te dikhav, či mek dživen.” O Jetro leske odphenďa: “Dža andro smirom!”
O RAJ mek andro Midijan phenďa le Mojžišoske: “Dža pale andro Egipt, bo imar mule savore, save tut kamle te murdarel.”
O Mojžiš iľa peskera romňa the le čhaven, thoďa len pro somaris a džalas lenca pale andro Egipt. Iľa peha andro vast e paca, so leske o Del phenďa.
O RAJ mek le Mojžišoske phenďa: “Sar džaha pale andro Egipt a sar aveha anglo Faraonos, merkin pre oda, hoj te keres savore kala zazraki, pre save tut diňom zor. Me kerava, hoj leskero jilo te el sar bar avke, hoj na premukela mire manušen.”
Paľis le Faraonoske pheneha: “Kada vakerel o RAJ: ‘O Izrael hino miro ešebno čhavo,
a phenďom tuke, hoj te premukes mire čhas, hoj man te lašarel. Ale tu les na kamľal te premukel, vašoda murdarava tire ešebne čhas.’ ”
Jekhvar pro drom andro Egipt, sar rači zaačhile te presovel, o RAJ pes arakhľa le Mojžišoha a kamľa leske te lel o dživipen.
Akor e Cippora iľa e baruňi čhuri a odčhinďa peskere čhaske e cipa le garude muršeskere kotorestar. Paľis pes ola cipaha chudľa le Mojžišoskere čangendar a phenďa: “Tu sal miro rom le rateskero!”
Avke les o RAJ mukľa te dživel. Vašoda pes paš o občhinďipen phenelas: “O rom le rateskero.”
O RAJ phenďa le Aronoske: “Dža pre pušťa, hoj pes te zdžas le Mojžišoha.” O Aron geľa a zgeľa pes leha paš o verchos le Devleskero a čumidľa les.
Paľis o Mojžiš phenďa le Aronoske savore le RAJESKERE lava, savenca les bičhaďa, the pal o znameňja, save o RAJ prikazinďa, hoj te kerel.
Avke o Mojžiš the o Aron gele andro Egipt a zvičinde savore Izraelike vodcen.
O Aron lenge phenďa savoro, so o RAJ phenďa le Mojžišoske. A o Mojžiš anglo jakha le manušengere kerelas o znameňja.
Sar oda o manuša dikhle, pačanďile. A sar šunde, hoj o RAJ avľa ke lende, a hoj dikhľa lengero pharipen, pele pro khoča a chudle les te lašarel.
Paľis o Mojžiš the o Aron gele anglo Faraonos a phende: “Kada vakerel o RAJ, o Del le Izraelitengero: ‘Premuk mire manušen, hoj pre pušťa te oslavinen o inepos pre miri pačiv!’ ”
“Ko hin o RAJ?” odphenďa leske o Faraonos. “Soske majinav les te šunel a te premukel le Izraeliten? Me le RAJES na džanav a le Izraeliten na premukava.”
On leske phende: “Arakhľa pes amenca o Del le Hebrejengero. Domuk amenge te džal trine dživesengero drom pre pušťa, hoj te obetinas ode le RAJESKE, amare Devleske. Bo te na keraha ada, marela amen le nasvaľibnaha abo le šabľaha.”
Ale o Faraonos lenge phenďa: “Mojžiš the Aron, soske odľigenen le manušen lengera bučatar? Džan pale, keren tumari buči!
Dikh, andre kadi phuv hin but tumare manuša a tumen kamen, hoj te preačhen te kerel e buči?”
Oda džives o Faraonos diňa prikazis le dozorcenge upral o otroka the le Izraelengere muršenge, save dodikhenas pre buči:
“Imar na dena sar angloda le manušen o phusa, hoj te keren o cehli čhikatar. Mi kiden peske korkore o phusa.
Ale ispiden pre lende, hoj te keren ajci cehli, sar kerenas dži akana. Ňič frimeder! Hine leňiva, vašoda man avke mangen, hoj len te mukav te džal, hoj te obetinen peskere Devleske.
Ole muršen kampel te del phareder buči, hoj te keren a te na el len časos te šunel ola klamišagi.”
Avke o Egipťanengere the o Izraelengere dozorci, phende le Izraelitenge: “O Faraonos phenďa, hoj na dela tumen buter o phusa.
Korkore tumenge mušinen te kidel o phusa, kaj ča arakhena. Ale mušinen te kerel ajci cehli čhikatar, sar kerenas furt.”
Avke o manuša gele te rodel o phusa pal calo Egipt.
O dozorci pre lende ispidenas a phenenas: “Keren sako džives ajci sar angloda, sar tumen denas o phusa.”
Le Faraonoskere dozorci chudle te marel le Izraelengere dozorcen, save sas ačhade te dodikhel e buči, a phenenas lenge: “Soske na kerďan aňi idž aňi adadžives ajci cehli čhikatar sar angloda?”
Paľis gele le Izraelengere dozorci ko Faraonos a igen les mangenas: “Soske kada keres amenca, rajeja amaro?
O phusa amenge na doden a hin amenge prikazimen, hoj te keras furt o cehli čhikatar! Vašoda amen maren, ale vinovate oleske hine tire manuša.”
O Faraonos phenďa: “San leňiva a na kamen te kerel buči, vašoda phenen: ‘Muk amen, hoj te džas te obetinel le RAJESKE.’
Džan a keren buči! O phusa tumenge na dodena, ale mušinen te kerel ajci cehli čhikatar sar angloda.”
O Izraeloskere dozorci dikhle, hoj lenca nane mištes, sar lenge phenďa: “Mušinen te kerel ajci cehli sar angloda.”
Sar džanas avri khatar o Faraonos, zgele pes le Mojžišoha the le Aronoha, save pre lende užarenas.
Ola murša lenge phende: “O RAJ mi dikhel pre oda, so kerďan, a mi marel tumen vaš oda, bo akana amen džungľarďan anglo Faraonos the angle leskere služobňika. Kada, so kerďan, hin avke, sar te lenge diňanas andro vast e šabľa, hoj amen te murdaren.”
Akor pes o Mojžiš visarďa ko RAJ a mangelas les: “RAJEJA, soske domukľal kajci nalačhipen pre tire nipi? Soske man ade bičhaďal?
Akorestar, sar geľom anglo Faraonos, hoj leha te vakerav andre tiro nav, kerel lenca mek goreder a tu ňič na keres, hoj len te zachraňines.”
O RAJ phenďa le Mojžišoske: “Akana dikheha, so kerava le Faraonoske. Me pre leste ispidava, hoj te premukel mire manušen a avke zorales ispidava, hoj tradela len avri.”
O Del prevakerďa ko Mojžiš a phenďa: “Me som o RAJ.
Sikaďom man le Abrahamoske, le Izakoske the le Jakoboske sar Nekzoraleder Del, ale miro nav o RAJ lenge na diňom te sprindžarel.
Phandľom lenca e zmluva, hoj lenge dava o Kanaan, e phuv, kaj angloda bešenas sar cudzinci.
A the šunďom, sar o Izraeliti rovenas pharipnastar, bo o Egipťana lendar kerde otroken, a leperďom mange pre miri zmluva.
Vašoda phen le Izraelitenge: ‘Me som o RAJ a lava tumen avri andral o zaphandľipen le Egipťanengero a zachraňinava tumen andral o otroctvo. Cinava tumen avri, bo marava len bare ranenca, mire zorale vasteha.
Prilava tumen sar mire manušen a avava tumaro Del. Sprindžarena, hoj me som o RAJ, tumaro Del. Me tumen ľidžava avri andral o zaphandľipen le Egipťanendar.
Anava tumen andre odi phuv, pal savi la veraha phenďom, hoj dava le Abrahamoske, le Izakoske the le Jakoboske. Dava la tumenge a ela tumari. Me som o RAJ.’ ”
Avke o Mojžiš geľa oda te phenel le Izraelitenge, ale on la phara bučatar na birinenas, sas len dos, a vašoda les na šunenas.
O RAJ phenďa le Mojžišoske:
“Dža anglo Faraonos, anglo Egiptsko kraľis, a phen leske, hoj te premukel le Izraeliten andral leskeri phuv!”
Ale o Mojžiš leske odphenďa: “Te man na šunen o Izraeliti, sar man šaj šunel o Faraonos? A mek ke oda na džanav mištes te vakerel.”
O RAJ prevakerďa ko Mojžiš the ko Aron pal o Izraeliti the pal o Faraonos a prikazinďa lenge, hoj te ľidžan avri le Izraeliten andral o Egipt.
Kala hine o famelijengere vodci: Le Izraeloskere ešebne (perše) čhas Ruben sas štar čhave: O Chanoch, Pallu, Checron the o Karmi. On sas le Rubenoskere fajti.
Le Šimeon sas čhave o Jemuel, Jamin, Ohad, Jachin, Cochar the o Šaul, saveske sas daj andral o Kanaan. Kala sas le Šimeonoskere fajti.
Kala hine le Leviskere čhave pal lengero rodokmeňos: O Geršon, Kohat the o Merari. O Levi dživelas 137 berša.
Le Geršon sas čhave o Libni the o Šimej. Lendar sas but potomki.
Le Kohat sas čhave o Amram, Jishar, Chebron the o Uzziel. O Kohat dživelas 133 berš.
Le Merari sas čhave o Machli the o Muši. Kala savore hine le Leviskere fajti pal lengero rodokmeňos.
O Amram peske iľa romňa peskera cetka la Jochebed a laha les sas o Aron the o Mojžiš. O Amram dživelas 137 berš.
Le Jishar sas čhave o Korach, Nefeg the o Zichri.
Le Uzziel sas čhave o Mišael, Elcafan the o Sitri.
O Aron peske iľa romňa la Elišeba, savi sas čhaj le Amminadaboskeri a pheň le Nachšonoske. Le Aron sas laha o Nadab, Abihu, Eleazar the o Itamar.
Le Korach sas trin čhave: o Assir, Elkanah the o Abiasaf. Kala sas le Korachoskere fajti.
O Eleazar, le Aronoskero čhavo, peske iľa romňa jekha le Putieloskere čhajendar, a laha les sas o Pinchas. Kala savore hine o fajtakere vodci andral o kmeňos Levi.
O Mojžiš the Aron hine kala, savenge o RAJ phenďa: “Ľidžan avri andral o Egipt le Izraeliten dojekhes pal peskero kmeňos.”
Sas oda on, save vakerenas le Faraonoske, le Egiptske kraľiske, hoj te premukel le Izraeliten andral o Egipt.
Akor, sar o RAJ prevakerďa ko Mojžiš andro Egipt,
o RAJ leske phenďa: “Me som o RAJ. Phen le Faraonoske savoro, so tuke phenava.”
Ale o Mojžiš leske odphenďa: “Me na džanav mištes te vakerel. Sar man šaj šunel avri o Faraonos?”
O RAJ phenďa le Mojžišoske: “Dikh, ačhaďom tut sar Devles, hoj te vakeres le Faraonoske a tiro phral o Aron ela sar tiro prorokos.
Tu leske pheneha savoro, so tuke prikazinava a tiro phral o Aron vakerela le Faraonoha, hoj te premukel le Izraeliten andral peskeri phuv.
Ale me kerava le Faraonoske o jilo sar bar a andro Egipt kerava igen but mire znameňja the zazraki.
O Faraonos tumen na šunela, vašoda sikavava pro Egipt miri zor a marava les le bare ranenca. Avke lava avri andral o Egipt le Izraeliten pal peskere kmeňi.
Sar nacirdava miro vast pro Egipt a lava avri odarik le Izraeliten, akor o Egipťana sprindžarena, hoj me som o RAJ.”
Avke o Mojžiš the o Aron kerde sa avke, sar lenge prikazinďa o RAJ.
Le Mojžišoske sas ochtovardeš (80) berš a le Aronoske ochtovardeš the trin (83) berš, sar vakerenas le Faraonoha.
O RAJ phenďa le Mojžišoske the le Aronoske:
“Sar o Faraonos tumenge phenela, hoj te keren varesavo zazrakos, phen le Aronoske: ‘Le e paca a čhiv la pre phuv anglo Faraonos a čerinela pes pro sap.’ ”
Avke o Mojžiš the o Aron gele anglo Faraonos a kerde avke, sar lenge prikazinďa o RAJ. O Aron čhiďa e paca anglo Faraonos the angle leskere uradňika a e paca pes čerinďa pro sap.
Akor o Faraonos vičinďa ke peste peskere goďavere muršen the le čaroďejňiken a on tiš kerde odi veca peskere čarenca.
Dojekh lendar čhiďa peskeri paca pre phuv a on pes čerinde pro sapa, ale le Aronoskeri paca chaľa lengere paci.
Ale le Faraonoskero jilo zoraľiľa sar bar a na šunďa len, avke sar phenďa o RAJ.
O RAJ phenďa le Mojžišoske: “Le Faraonoskero jilo hino zoralo sar bar a na kamel te premukel le manušen.
Tajsa tosara dža ko Faraonos, sar džala tele ko paňi Nil. Le tuha e paca, so pes čerinďa pro sap, a ode les užar paš o brehos.
Pheneha leske: ‘O RAJ, o Del le Hebrejengero, man bičhaďa ke tute, hoj tuke te phenav: “Premuk mire manušen, hoj man te lašaren pre pušťa.” Ale tu dži akana na šunďal.
Vašoda o RAJ tuke phenel: “Pal ada džaneha, hoj me som o RAJ.” Dikh, akana la pacaha, so hiňi mande andro vast, demava pal o Nil a o paňi pes čerinela pro rat.
O ribi, save hine andro paňi murdaľona a o Nil khandisaľola avke, hoj o Egipťana našťi pijena le paňestar.’ ”
O RAJ phenďa le Mojžišoske: “Phen le Aronoske, hoj te nacirdel o vast upral o paňa, kanali the nadrži andre calo Egipt a dojekh paňi pes ode čerinela pro rat, the andro kaštune the barune nadobi ela rat.”
O Mojžiš le Aronoha kerde sa avke, sar lenge o RAJ prikazinďa. O Aron hazdňa e paca, savi leste sas andro vast, a anglo Faraonos the leskere uradňika demaďa pal o Nil a savoro paňi andre pes čerinďa pro rat.
O ribi andro Nil murdaľile a o paňi chudľa te khandel avke, hoj o manuša andro Egipt našťi pile o paňi. Avke sas o rat pal calo Egipt.
Ale o Egiptske čaroďejňika oda tiš kerde peskere čarenca a le Faraonoskero jilo sas sar bar a na šunďa len, avke sar phenďa o RAJ.
Ov pes visarďa a geľa andre peskero palacis. Aňi kalestar peske na kerďa ňič.
Savore Egipťana kopaľinenas o chaňiga pašal o Nil, hoj len te el paňi te pijel, bo andral o Nil našťi pijenas.
Efta džives ľikerelas oda, sar o RAJ čerinďa o paňi andro Nil pro rat.
Paľis o RAJ phenďa le Mojžišoske: “Dža ko Faraonos a phen leske so phenel o RAJ: ‘Premuk mire manušen, hoj man te lašaren. O RAJ phenďa le Mojžišoske: “Phen le Aronoske, hoj te nacirdel o vast la pacaha upral o potoki, kanali the nadrži a avke an le žaben pro Egipt.”
Ale te len na kameha te premukel, bičhavava všadzik pre caľi tiri phuv le žaben. Avke o Aron nacirdľa o vast upral o paňa andro Egipt, o žabi avle avri a zaučharde calo Egipt.
Andro paňi Nil ela pherdo žabi a avena odarik avri a džana andre tiro palacis, ode, kaj soves, andro khera tire uradňikenge, pre tire manuša, andre tire bova the pro chumer. Ale avke kerde the o čaroďejňika peskere čarenca a ande le žaben pro Egipt.
Ena ajci, hoj phirena pal tu, pal tire manuša the pal tire uradňika.’ ” O Faraonos diňa te vičinel le Mojžiš the le Aron a phenďa lenge: “Modľinen tumen ko RAJ, hoj te lel mandar the mire manušendar le žaben a me premukava tire manušen, hoj te obetinen le RAJESKE.”
O Mojžiš phenďa le Faraonoske: “Tu peske kide avri, kana man te modľinav vaš tu, vaš tire služobňika the manuša, hoj o RAJ te odlel tutar the tire kherestar le žaben a te en ča andro Nil.”
“Tajsa,” phenďa o Faraonos. Akor o Mojžiš phenďa: “Mi ačhel pes avke, sar phenďal, hoj te džanes, hoj ňiko nane ajso sar o RAJ, amaro Del.
O žabi oddžana tutar, andral tire khera, tire uradňikendar the manušendar. Ačhena ča andro Nil.”
Avke o Mojžiš the o Aron odgele pašal o Faraonos. Paľis o Mojžiš igen mangelas le RAJES, hoj te odlel le Faraonostar le žaben, saven pre leste bičhaďa.
O RAJ kerďa avke, sar les mangelas o Mojžiš. A o žabi andro khera, pro dvori the pro maľi murdaľile.
O Egipťana len skidenas a thovenas pro bare kopi a o khandipen lendar sas pal calo Egipt.
Sar o Faraonos dikhľa, hoj o žabi murdaľile, zoraľarďa peskero jilo sar bar a na šunďa len, avke sar phenďa o RAJ.
O RAJ phenďa le Mojžišoske: “Phen le Aronoske, hoj te nacirdel e paca a mi demel laha pal o prachos, so hin pre phuv, a lestar ela o muški pal calo Egipt.”
On oda kerde. O Aron nacirdľa o vast la pacaha a demaďa pre phuv pal o prachos. Oda prachos andre calo Egipt pes čerinďa pro muški, a gele pro manuša the pro dobitkos.
The o čaroďejňika kamle te prianel le mušken, ale našťi kerde. A o muški trapinenas dureder le manušen the le dobitkos.
Akor o čaroďejňika phende le Faraonoske: “Ada kerďa o Del!” Ale le Faraonoskero jilo sas sar bar a na šunďa len, avke sar oda phenďa o RAJ.
O RAJ phenďa le Mojžišoske: “Sar o Faraonos džala sig tosara paš o paňi, dža anglal leste a phen leske: ‘Kavke vakerel o RAJ: Premuk mire manušen, hoj man te lašaren!
Bo te na premukeha mire manušen, bičhavava pre tute, pre tire uradňika, tire manuša the khera o muchi. Le Egipťanengere khera the e phuv, pre savi ačhen, ela pherdo muchi.
Ča andre phuv Gošen, kaj bešen mire manuša, na bičhavava le muchen, hoj te džanes, hoj me, o RAJ, som andre kadi phuv.
Kerava aver veca mire manušenge sar tire manušenge. A kada znameňje pes sikavela tajsa.’ ”
O RAJ ada the kerďa. Andre le Faraonoskero palacis the andre leskere uradňikengere khera, avle but muchi, sar e kaľi chmara a zňičinde e phuv andro calo Egipt.
Akor o Faraonos vičinďa le Mojžiš the le Aron a phenďa lenge: “Džan a obetinen peskere Devleske andre kadi phuv.”
“Ada na ela mištes ade te kerel,” phenďa leske o Mojžiš, “bo prekal o Egipťana hin ada džungipen, te obetinas le RAJESKE amare Devleske. Bo te angle lende obetinaha oda, so lenge hin džungalo, či amen na murdarena vaš oda le barenca?
Mušinas te džal trin dživeseskero drom pre pušťa a ode te obetinel le RAJESKE amare Devleske, avke sar amenge prikazinel.”
O Faraonos phenďa: “Mukava tumen, hoj te obetinen le RAJESKE, tumare Devleske, pre pušťa, ale ča ma džan igen dur. Mangen pes the vaš mande.”
O Mojžiš odphenďa: “Sar pašal tu oddžava, modľinava man vaš tute ko RAJ, a tajsa oddžana o muchi tutar, tire uradňikendar the tire manušendar. Ale ča pale te na thoves amenca avri, hoj na premukeha le manušen te džal te obetinel le RAJESKE.”
Paľis o Mojžiš odgeľa le Faraonostar a mangelas le RAJES.
O RAJ kerďa avke sar mangelas o Mojžiš. O muchi odleťinde le Faraonostar, leskere uradňikendar the leskere manušendar, a na ačhiľa ode aňi jekh mucha.
Ale the akana le Faraonoskero jilo sas zoralo sar bar a le manušen na premukľa.




O RAJ phenďa le Mojžišoske: “Dža pale ko Faraonos a phen leske, hoj kavke vakerel o RAJ, o Del le Hebrejengero: ‘Premuk mire manušen, hoj mange te služinen.
Ale te len na premukeha a zľikereha len,
potrestinava tut avke, hoj bičhavava baro nasvaľiben pre savoro tiro dobitkos – pro graja, somara, ťavi, gurumňa, bakre the pro kozi.
A kerava, hoj aňi jekh le Izraeloskere dobitkostar te na murdaľol, ča le Egipťanengere.
Me, o RAJ, oda kerava tajsa.’ ”
Avke o RAJ oda pre aver džives the kerďa. Savoro dobitkos le Egipťanengero murdaľiľa, ale le Izraelengero na.
O Faraonos pes dophučľa, či le Izraelitengere dobitkostar ňič na murdaľiľa, a čačes sas avke. Ale the avke le Faraonoskero jilo sas zoralo a na premukľa le Izraeliten.
O RAJ phenďa le Mojžišoske the le Aronoske: “Len le vastenca o prachos andral o bov a o Mojžiš mi čhivel oda andro luftos anglo Faraonos.
A pal calo Egipt e balvaj rozphurdela o prachos a olestar pes čhivela avri pro manuša the pro dobitkos o hňisava vredi (vredi).”
Avke ile o prachos andral o bov, gele anglo Faraonos a o Mojžiš rozčhiďa oda andro luftos. A pro manuša the pro dobitkos avle avri o hňisava vredi.
O čaroďejňika le Egipťanengere našťi gele anglo Mojžiš, bo o vredi sas pre lende the pre savore Egipťana.
Ale o RAJ avke kerďa, hoj le Faraonoskero jilo sas sar bar, a vašoda len na šunďa, avke sar phenďa o RAJ prekal o Mojžiš.
O RAJ prevakerďa ko Mojžiš: “Sig tosara dža anglo Faraonos a phen leske, hoj kavke phenel o RAJ, o Del le Hebrejengero: ‘Premuk mire manušen, hoj mange te služinen,
bo akana bičhavav pre tu, pre tire uradňika the pre tire manuša savore rani, hoj te sprindžares, hoj pre caľi phuv nane ajso sar me, o RAJ.
Imar akor tut šaj khosľom tele pale phuv, sar hazdňom miro vast a maravas tut the tire manušen le bare nasvaľibnaha.
Ale mukľom tut te dživel ča vaš oda, hoj pre tute te sikavav miri zor a hoj pal miro nav pes te vakerel pal caľi phuv.
No tu pes dureder hazdes upre a na kames te premukel mire manušen.
Vašoda tajsa kajso časos bičhavava pre phuv baro brišind le krupenca, so mek na sas andro Egipt, kanastar hino dži adadžives.
Akana sig de te garuvel tire stadi the savoro, so tut hin pre maľa, bo sar chudela te del oda brišind, merena savore manuša the stadi, so ena avri.’ ”
Akor varesave le Faraonoskere uradňika, save daranďile le RAJESKERE lavendar, ľigende peskere otroken andro kher a le staden andro maštalňi.
Aver džene, save ola lava na priile, mukle peskere otroken the staden pre maľa.
Paľis o RAJ phenďa le Mojžišoske: “Hazde upre o vast ko ňebos, hoj pre calo Egipt te del baro brišind le krupenca: pro manuša, dobitkos the pre savore rastlini andre odi phuv.”
Sar o Mojžiš hazdňa peskeri paca ko ňebos, o RAJ kerďa, hoj te herminel, te del o brišind le krupenca the e jag te perel pre phuv. Avke o RAJ kerďa andro Egipt,
hoj delas baro brišind le krupenca a marenas o bleski. Kada mek na sas andro Egipt, kanastar ačhiľa narodoske.
Oda brišind le krupenca delas pre savoro, so sas pre maľa andro Egipt, či pro manuša vaj pro dobitkos, a zňičinďa savore rastlini the phagerďa o stromi pre maľa.
Ča andre phuv Gošen kaj bešenas o Izraeliti na delas oda baro brišind.
Paľis peske o Faraonos diňa te vičinel le Mojžiš the le Aron a phenďa lenge: “Akana kerďom binos. O RAJ hino čačipnaskero a man the mire manušen nane čačipen.
Mangen le RAJES, bo imar hin dos le Devleskere perumendar the krupendar. Premukava tumen, na mušinen ade te ačhel.”
O Mojžiš leske odphenďa: “So ča džava avri andral o foros, hazdava mire vasta ko RAJ a mangava les. O perumi the o brišind le krupenca preačhela, hoj te prindžares, hoj e phuv hiňi le RAJESKERI.
Ale me džanav, hoj tu the tire uradňika pes the avke mek na darana le RAJESTAR, le Devlestar.”
O ľanos the o jačmeňis sas zňičimen, bo imar akor sas o jačmeňis andro klasi a pro ľanos sas o kvitki.
Ale ňisavi pšeňica na sas zňičimen, bo barol nasigeder.
Paľis o Mojžiš odgeľa le Faraonostar avri andral o foros a hazdňa o vasta ko RAJ. O perumi preačhiľa a o brišind le krupenca na delas buter pre phuv.
Sar o Faraonos dikhľa, hoj o brišind le krupenca the o perumi preačhile, kerelas dureder o bini. Leskero jilo the leskere uradňikengere jile ačhile barune.
Vašoda, hoj o jilo le Faraonoskero sas furt zoralo, le Izraeliten na premukľa, avke sar o RAJ prevakerďa prekal o Mojžiš.
Paľis o RAJ phenďa le Mojžišoske: “Dža ko Faraonos. Me kerďom, hoj le Faraonoskero jilo the leskere uradňikengere jile te en barune, hoj maškar lende te kerav kala znameňja,
a hoj te vakeres peskere čhavenge the lengere čhavenge pal oda, so kerďom andro Egipt, hoj te džanen, hoj me som o RAJ.”
Avke o Mojžiš the o Aron gele ko Faraonos a phende leske: “Kavke vakerel o RAJ, o Del le Izraelitengero: ‘Mek keci tuke ľikerela, hoj pes angle ma te pokorines? Premuk mire manušen, hoj man te džan te lašarel!’
Te na premukeha mire manušen, mek tajsa anava pre tiri phuv le maľengere grajoren.
Ena ajci, hoj zaučharena caľi phuv a na dičhola la. Chana savoro, so tumenge ačhiľa paloda, sar delas o brišind le krupenca, a pal e maľa obchana savore stromi.
Pherarena tiro palacis, o khera tire uradňikengere the savore khera andro Egipt. Ajso vareso mek na dikhle tire dada, aňi o phure dada akorestar, sar avle andre kadi phuv dži adadžives.” Paľis o Mojžiš odgeľa le Faraonostar.
Le Faraonoskere uradňika phende: “Dži kana mek amenge kada murš kerela pharipen? Premuk ole manušen, hoj te lašaren le RAJES, peskere Devles. Tu na dikhes pre oda, hoj o Egipt ela zňičimen?”
Paľis le Mojžiš the le Aron ande pale anglo Faraonos a ov lenge phenďa: “Džan a lašaren le RAJES, tumare Devles! Ale ko tumenca džal?”
O Mojžiš odphenďa: “Amen džaha savore, či terno vaj phuro, laha amare čhaven, čhajen the le bakren the o dobitkos, bo kamas te džal te oslavinel o inepos pre le RAJESKERI pačiv.”
O Faraonos lenge odphenďa: “Thovav vera pro RAJ, hoj tumen na mukava te džal het tumare čhavenca. Bo tumen gondoľinen te kerel vareso nalačho.
Na! Šaj džan ča tumen o murša te lašarel le RAJES, sar oda kamenas.” Avke len tradle avri pašal o Faraonos.
Paľis o RAJ phenďa le Mojžišoske: “Nacirde o vast pro Egipt, hoj te aven andre odi phuv o maľengere grajora a te chan tele savore rastlini, so ačhile pal o brišind le krupenca.”
Avke o Mojžiš hazdňa peskeri paca upral o Egipt a o RAJ bičhaďa andre odi phuv e balvaj le vichodostar. E balvaj phurdelas calo džives the calo rat a tosara ode anďa le maľengere grajoren.
O maľengere grajora avle pre calo Egipt a bešle peske všadzik andre odi phuv. Sas ajci but, sar šoha (ňikda) angloda na sas a aňi paloda na ela.
Caľi phuv andro Egipt sas ole grajorendar kaľi. Chale savoro, so ačhiľa pal o brišind le krupenca, sa pal o stromi the pal o maľi. Ňič zeleno na ačhiľa andro Egipt, či pro stromi vaj pro maľi.
Avke o Faraonos sig vičinďa le Mojžiš the le Aron a phenďa: “Kerďom binos anglo RAJ, angle tumaro Del the angle tumende.
Mangav tut odmuk mange mek jekhvar a modľin tut ko RAJ ke peskero Del, hoj mandar te odlel kadi meribnaskeri rana.”
Avke o Mojžiš odgeľa lestar a mangelas le RAJES,
a o RAJ visarďa e balvaj, hoj te phurdel zorales le zapadostar. Odi balvaj odľigenďa savore grajoren andro Lolo Moros. Avke andre calo Egipt na ačhiľa aňi jekh grajoro.
Ale o RAJ kerďa, hoj o jilo le Faraonoske te el sar bar a vašoda na premukľa le Izraeliten.
Paľis o RAJ phenďa le Mojžišoske: “Hazde tiro vast ko ňebos a pro Egipt avela ajso kaľipen, hoj pes dela te chudel.”
Akor o Mojžiš hazdňa o vast ko ňebos a andre calo Egipt sas trin džives baro kaľipen,
avke hoj o Egipťana jekh avres na dikhenas. A ňiko na odgeľa trin džives pal oda than, kaj sas. Ale ode, kaj bešenas o Izraeliti, sas o svetlos.
Akor o Faraonos vičinďa ke peste le Mojžiš a phenďa: “Džan, služinen le RAJESKE a the tumare čhave šaj džan tumenca! Muken ade ča o stadi the o dobitkos.”
O Mojžiš leske odphenďa: “Akor amen mušines tu te del oda, so amenge kampela pro obeti the pro labarde obeti, hoj te anas le RAJESKE, amare Devleske.
Na, amen las peha the amaro dobitkos. Na ačhela ade ňisavi džvirina, bo lendar peske kidaha avri oda, so kampela pre služba le RAJESKE, amare Devleske. Amen mek na džanas, so kampel pre obeta le RAJESKE, medik ode na dodžaha.”
Ale o RAJ kerďa le Faraonoske o jilo sar bar a vašoda len na kamľa te premukel.
A phenďa: “Dža mandar het a ma sikav tut mange pro jakha, bo oda džives, sar tut dikhava, mereha!”
“Mi el avke, sar phenďal,” odphenďa leske o Mojžiš. “Imar man šoha na dikheha!”
O RAJ phenďa le Mojžišoske: “Mek jekh rana mukava pro Faraonos the pro Egipt. Paľis tumen premukela a na ča premukela, ale tradela avri savoren.
Phen le manušenge, hoj dojekh murš the romňi peske te mangel peskere susedendar rupune the somnakune veci.”
O RAJ kerďa, hoj o Izraeliti te aven pre dzeka le manušenge andro Egipt. Le Mojžiš denas andro Egipt bari pačiv the le Faraonoskere uradňika the o manuša.
Paľis o Mojžiš phenďa le Faraonoske: “Kavke vakerel o RAJ: ‘Pal jepaš rat, predžava prekal o Egipt.
A merela dojekh čhavoro andro Egipt, savo ešebno (peršo) uľiľa. Oda le Faraonoskere čhastar, savo majinel te bešel pro tronos, dži ko čhavo la otrokiňakero, savi erňinel, a the savoro ešebno le dobitkostar.
Pal calo Egipt šunďola baro roviben, so mek na sas a aňi na ela.
A pre ňisavo Izraelitas mek aňi o rikono na bašola (havkinela), aňi pre lengere džvirini.’ Paľis sprindžarena, hoj me o RAJ kerav avres le Egiptoha the Izraeloha.”
Paloda leske o Mojžiš phenďa: “Avena ke ma savore tire uradňika, banďona angle ma a mangena man: ‘Dža het savore tire manušenca, save pal tu džan.’ A me akor džava het.” Avke o Mojžiš odgeľa pašal o Faraonos igen choľamen.
O RAJ phenďa le Mojžišoske: “O Faraonos tumen na šunela. Vašoda andro Egipt pes ačhena mek but mire zazraki.”
O Mojžiš the o Aron kerde savore ola zazraki anglo Faraonos, ale o RAJ kerďa, hoj le Faraonoskero jilo te el sar bar, vašoda le Izraeliten andral peskeri phuv na premukľa.
Andro Egipt o RAJ le Mojžišoske the le Aronoske phenďa:
“Kada čhon prekal tumende ela ešebno (peršo) le čhonendar a ela ešebno čhon andro berš.
A den te džanel savore manušenge andral o Izrael: Andro dešto džives andre kada čhon dojekh murš mušinel te kidel avri jekhe bakrores: jekhes prekal dojekh kher.
Te varesavi famelija hiňi cikňi a na dochaľahas ole bakrores, mi chan jekhetane le nekpašeder susedaha jekhe bakrores: pal oda, keci hine džene a ko keci chal.
O džviros mušinel te el beršeskero samcos bi e chiba, šaj les kiden avri le bakrendar abo le kozendar.
Pal oda bakroro pes mušinena te starinel dži andro dešuštarto (14.) džives andre oda čhon, paľis savore Izraeliti ke račate murdarena ole bakroren.
O manuša mušinen te makhel leskere rateha e zarubňa pal o seri the upral o vudar andre oda kher, kaj chana le bakrores.
Odi rat o mas pekena pre jag a chana les le mareha bi o drožďi the le kirke bilinenca.
Našťi chan oda mas jalo aňi tado, ale ča peko pre jag – le šereha, le pindrenca the le gojenca.
A dži tosara lestar na muken ňič, ale te ačhela vareso, mušinen oda te zlabarel pre jag.
Kavke les chana: Aven urde a phanden pašal peste o sirimos, uren pro pindre o sandali, andro vast mi el tumen o paci. Chan les sig, bo oda hin e Patraďi pre pačiv le RAJESKE.
Odi rat predžava prekal o Egipt a murdarava ode savoren ešebnen a oda le manušendar dži ko dobitkos. A savore devlen andro Egipt odsudzinava. Me som o RAJ.
O rat, so ela pro zarubňi, sikavela, save hin tumare khera. Sar marava le Egipt, obdžava tumen le meribnaskera ranaha, bo dikhava o rat.
Mušinen te oslavinel kada džives sar inepos prekal o RAJ, hoj peske pro furt te leperen, pokoleňje pro pokoleňje, so me, o RAJ, kerďom.”
O RAJ phenďa: “Efta dživesa chana o mare bi o drožďi. Pro ešebno džives mušinen andral tumare khera te čhivel het savore drožďi. A te vareko andre kala efta dživesa chala vareso le drožďenca, akor oda dženo ela tradlo het mire manušendar.
Ešebno džives the eftato džives, pes zdžana, hoj man te lašaren. A ňisavi buči našťi keren andre kala dživesa, ale ča šaj pririchtinen o chaben.
Doľikeren kada Inepos pal o Mare bi o Drožďi, bo andre oda džives iľom avri tumare kmeňi andral o Egipt. Pro furt mušinen oda džives te oslavinel sar prikazis, pokoleňje pro pokoleňje.
O mare bi o drožďi chudena te chal rači dešuštarto (14.) džives andro ešebno čhon dži rači andro bišujekhto (21.) džives oda čhon.
Tel o efta dživesa te na el tumen andro kher ňisave drožďi. Dojekh, ko chala vareso le drožďendar, ela avritradlo le narodostar, či hino Izraelitas abo cudzincos.
Na chana ňič, andre soste hin o drožďi. Všadzik, kaj bešena, chana ča o mare bi o drožďi.”
O Mojžiš vičinďa savore Izraelike vodcen a phenďa lenge: “Džan a kiden peske avri bakrores andral o stados prekal peskere fajti a murdaren les sar Patraďakere bakrores.
Paľis len konaricis le izopostar, močinen les andro čaro, kaj hin o rat, a makhen leha o vudar pal o seri the upral andre peskero kher. A dži tosara ňiko tumendar te na avel avri andral o kher.
Sar o RAJ predžala prekal o Egipt, hoj ode te murdarel le Egipťanen, dikhela o rat pro vudara pal o seri the upral a na domukela le meribnaskere aňjeloske, hoj te džal andre tumare khera te murdarel.
Tumen the tumare čhave mušinen te doľikerel kada prikazis pro furt.
Sar avena andre phuv, pal savi o RAJ tumen diňa vera, hoj dela la tumenge, doľikeren kada inepos pro furt.
A te tumendar jekhvar phučena tumare čhave: ‘Soske oslavinas kada inepos?’
phenena lenge: ‘Kadi Patraďakeri obeta keras pre pačiv le RAJESKE, bo ov obgeľa o khera le Izraelitenge andro Egipt, sar murdarďa le Egipťanen a amare khera zachraňinďa.’ ” Akor o Izraeliti pele pro khoča anglo RAJ a lašarenas les.
Paľis gele a kerde avke, sar o RAJ prikazinďa le Mojžišoske the le Aronoske.
Sar sas pal jepaš rat, o RAJ murdarďa savore ešebne čhaven andro Egipt, a oda le Faraonoskere čhastar, savo majinďa te bešel pre leskero tronos, dži ko ešebno čhavo oleske, savo sas zaphandlo andre bertena, a the savoro ešebno le dobitkostar.
Odi rat o Faraonos, leskere uradňika the savore Egipťana ušťiľe, bo sas baro roviben pal calo Egipt. Na sas kher, andre savo na sas murdardo ešebno čhavoro.
O Faraonos mek odi rat vičinďa le Mojžiš the le Aron a phenďa lenge: “Ušťen! Džan het mire manušendar, tumen the o Izraeliti! Džan a lašaren le RAJES, avke sar kamenas!
Len peske tumare stadi the dobitkos, avke sar mangenas a džan! A mangen o požehnaňje the prekal mande!”
The o Egipťana igen mangenas le Izraeliten, hoj sig te džan het andral lengeri phuv, bo phenenas: “Te ačhena ade, savore meraha.”
Avke o Izraeliti peske ile le čarenca o chumer bi o drožďi, thode andro zajdi a ľigenenas pre peskere phike.
O Izraeliti kerde avke, sar lenge phenďa o Mojžiš, a mangenas peske le Egipťanendar rupune the somnakune veci the gada.
O RAJ kerďa avke, hoj o Egipťana te presikaven pačiv le Izraelitenge a te den lenge sa, so lendar mangenas. Kavke on odľigende o barvaľipen le Egipťanendar.
Paľis o Izraeliti pes mukle andral o Raamses a gele andro Sukkot. Sas vaj 600 000 murša, bi o džuvľa the čhave.
A džanas lenca but aver manuša, but stadi the dobitkos.
Ole chumerestar, so ile andral o Egipt, pekle o mare bi o drožďi, bo on len odarik sig tradle avri a na sas len časos te pririchtinel o chumer aňi o chaben pro drom.
O Izraeliti bešenas andro Egipt štar šel the tranda (430) berš.
Le RAJESKERE manuša avle avri andral o Egipt ipen pro posledno džives ole 430 beršenge.
Odi rat o RAJ na sovelas a merkinelas pro Izraeliti, hoj len te lel avri andral o Egipt. Vašoda odi rat hiňi le RAJESKERI pro furt a o Izraeliti mušinen te merkinel sako berš andre odi rat, pokoleňje pro pokoleňje.
O RAJ phenďa le Mojžišoske the le Aronoske: “Kada tumenge prikazinav pal e Patraďi: Ňisavo cudzincos kale Patraďakere chabenestar našťi chal.
Olestar šaj chal dojekh otrokos, savo sas cimen vaš o love, te ela občhindo.
Aňi ňisavo cudzincos olestar našťi chal, aňi oda, ko kerel buči prekal tumende.
Mušinen calo chaben te chal andre tumare khera. Našťi lestar ňič ľidžan avri a aňi jekh kokalos na phagena.
Kavke savore Izraeliti mušinen te oslavinel kada inepos.
Te vareko, ko nane Izraelitas, kamela te oslavinel e Patraďi jekhetane tumenca, mušinel dojekh murš andral leskero kher pes te del te občhinel. Paľis šaj oslavinel e Patraďi, avke sar the o Izraelitas. Ale ňisavo dženo, ko na ela občhindo (obrezimen), našťi lestar chal.
Kada zakonos mušinena te doľikerel o Izraeliti the o cudzinci, save bešena maškar tumende.”
Savore Izraeliti kerde avke, sar o RAJ prikazinďa le Mojžišoske the le Aronoske.
Andre oda džives o RAJ iľa avri andral o Egipt savore Izraelike kmeňi.
O RAJ phenďa le Mojžišoske:
“Sentňar mange dojekhe ešebne (perše) muršes, savo uľola le Izraelitengere džuvľenge. Bo dojekh ešebno hin miro a oda le manušendar the le dobitkostar.”
O Mojžiš phenďa le manušenge: “Leperen tumenge pre kada džives, andre savo geľan avri andral o Egipt, kaj sanas otroka. Bo o RAJ tumen odarik iľa avri peskere zorale vasteha. Vašoda našťi chan ňič, andre soste hin o drožďi.
Tumen adadžives adarik džan avri andro ešebno čhon Abib.
Sar tumen o RAJ ľidžala andre phuv le Kanaančanengeri, le Chetitanengeri, le Amorejengeri, le Chivijengeri the le Jebusejengeri, so tumare dadenge la veraha phenďa, hoj la dela tumenge – e phuv, andre savi čuľal o thud the o medos – akor sako berš andre oda čhon oslavinena kada inepos.
Efta dživesa chana o mare bi o drožďi a pro posledno džives oslavinena o inepos pre le RAJESKERI pačiv.
O mare bi o drožďi chana efta džives. A ňič, andre soste hin o drožďi, pes našťi arakhel maškar tumende, aňi andre caľi tumari phuv.
Andre oda džives tumare čhavenge phenena avke: ‘Me kerav ada vaš oda, so o RAJ kerďa prekal ma, sar odgeľom avri andral o Egipt.’
Kada inepos ela pre tumende sar varesavo znakos, so hin priphandlo pro vast the pro čekat. Oda tumenge leperela, hoj furt te vakeren a te sikľon le RAJESKERO zakonos, bo ov tumen iľa avri andral o Egipt peskere zorale vasteha.
Oslavinen kada inepos sako berš andre ajso džives.
O RAJ tumen anela andre le Kanaančanengeri phuv, avke sar la veraha phenďa, hoj la dela tumenge the tumare dadenge. Sar tumenge la dela,
tumen dena prekal o RAJ dojekhe ešebne muršes, savo uľola la džuvľake the le dobitkoske, bo oda hin le RAJESKERO.
Dojekhe somaris, so uľol ešebno šaj cinen avri avke, hoj dena vaš leste bakrores. A te ada na kerena, phagena leske e meň. Dojekhe ešebne muršores tumare čhavendar mušinen te cinel avri.
Te tumendar varekana phučena tumare čhave: ‘Oda so kada hin?’ Odphenena leske: ‘O RAJ amen iľa avri andral o Egipt peskere zorale vasteha, andral odi phuv, kaj samas otroka.
Sar o Faraonos sas zoralejileskero a na kamelas amen te premukel, o RAJ murdarďa savoro muršikano ešebno andro Egipt, oda le manušendar the le dobitkostar. Vašoda akana obetinas le RAJESKE savore ešebne samcen le dobitkostar, ale peskere ešebne čhaven cinas avri.’
Kada tumenge ela pro leperiben, sar o znakos pro vast the pro čekat, hoj o RAJ amen iľa avri andral o Egipt peskere zorale vasteha.”
Sar o Faraonos premukľa le Izraeliten, o Del len na ľidžalas le dromeha prekal le Filišťinengeri phuv, choc te sas charneder. Bo o Del peske phenďa: “Mire manuša šaj čerinen peskero gondoľišagos, sar mušindehas pes te marel andro mariben, a akor pes visarena pale andro Egipt.”
Vašoda len o Del ľidžalas pal e pušťa ko Lolo Moros. O Izraeliti džanas avri andral o Egipt avke sar slugaďa pririchtimen andro mariben.
O Mojžiš iľa peha the le Jozefoskere kokala. Bo o Jozef phandľa la veraha le Izraeliten: “Sar tumen o Del zachraňinela, mušinen te lel peha adarik mire kokala.”
Sar odgele andral o Sukkot, kerde peske taboris andro Etam pro agor la pušťake.
O RAJ džalas angle lende prekal o džives andro chmarakero slupos, hoj lenge te sikavel o drom, a rači andro jagalo slupos, hoj lenge te švicinel. Avke on šaj džanas dživese the rači.
O chmarakero slupos dživese na odgeľa anglal o manuša, aňi rači o jagalo slupos.
Paľis o RAJ phenďa le Mojžišoske:
“Phen le Izraelitenge, hoj te visaren pes pale a te keren peske taboris anglo Pi-Hachirot maškar o Migdol the moros. Ode tumenge keren taboris anglo Baal-Cefon paš o moros.
O Faraonos peske gondoľinela pal o Izraeliti, hoj na džanen, kaj džan, a hoj andre pušťa našľona.
Me kerava le Faraonoske o jilo sar bar, hoj pal tumende džala. Pro Faraonos the pre leskere savore slugaďa man oslavinava a o Egipťana sprindžarena, hoj me som o RAJ.” A o Izraeliti avke kerde.
Sar o Faraonos šunďa, hoj o Izraeliti imar gele het, ov the leskere uradňika čerinde peskero gondoľišagos a phende peske: “So amen kerďam, hoj mukľam le Izraeliten te džal het? Našaďam peskere otroken!”
Avke o Faraonos diňa te pririchtinel o maribnaskero verdan a iľa peha peskera armada:
Šov šel (600) avrikidle maribnaskere verdana the savore verdana andral o Egipt. Pre dojekh verdan sas trin slugaďa.
O RAJ zoraľarďa le Faraonoske o jilo a džalas pal o Izraeliti, sar on odarik džanas sar ola, ko ňerinde (zviťazinde).
O Egipťana džanas pal o Izraeliti la armadaha, pro graja, le maribnaskere verdanenca the savore slugaďenca, a dochudle len, sar taborinenas paš o moros paš o Pi-Hachirot anglo Baal-Cefon.
Sar o Faraonos sas pašeder paš lende, o Izraeliti dikhle, hoj avel pal lende e Egiptsko armada. Igen daranďile a vičinenas pro RAJ, hoj lenge te pomožinel.
A phende le Mojžišoske: “Či sas frima hrobi andro Egipt? Anďal amen ade, hoj te meras pre pušťa! So amenge kerďal? Soske amen iľal avri andral o Egipt?
Se na phenahas tuke mek andro Egipt: ‘De amen smirom. Amen služinaha le Egipťanenge’? Se sas feder te služinel le Egipťanenge, sar te merel pre pušťa.”
O Mojžiš lenge odphenďa: “Ma daran tumen! Aven zorale a dikhena, hoj adadžives tumen o RAJ zachraňinela. Le Egipťanen, saven adadžives dikhen, imar šoha (ňikda) na dikhena.
Tumen ča ačhen andro smirom a o RAJ pes marela vaš tumende.”
O RAJ phenďa le Mojžišoske: “Soske vičines ke ma, hoj tuke te pomožinav? Phen le Izraelitenge, hoj te džan anglal!
Tu hazde tiri paca, nacirde o vast pro moros a rozďelinela pes, hoj o Izraeliti te predžan prekal leste pal e šuki phuv.
Me kerava, hoj o jile le Egipťanenge ena sar bar. On džana pal tumende a akor me, man oslavinava pro Faraonos, pre leskeri armada the maribnaskere verdana, pre leskere murša the graja.
Avke o Egipťana sprindžarena, hoj me som o RAJ, sar zňičinava caľa leskera armada.”
Akor le Devleskero aňjelos, savo džalas anglo Izraeliti, geľa a ačhaďa pes pal lende a the o chmarakero slupos, so sas angle lende, džalas a ačhaďa pes pal lende
a sas maškar le Egipťanengeri armada the Izraelitengere manuša. Odi chmara kerďa avke, hoj prekal o Egipťana sas kaľipen a prekal o Izraeliti svetlos. Avke caľi rat našťi gele jekh ke aver.
O Mojžiš hazdňa o vast upral o moros a o RAJ diňa te phurdel pro moros zoraľi balvaj pal o vichodos a čerinďa o moros pre šuki phuv. Rozphurdľa o paňi pro duj seri
a o paňi ačhelas sar muros pal e čači (pravo) the baľogňi (ľavo) sera. Avke o Izraeliti džanas maškaral pal e šuki phuv.
O Egipťana džanas pal lende andro moros: savore le Faraonoskere murša pro graja the maribnaskere verdana.
Ale sar vidňisaľolas, o RAJ dikhľa andral o jagalo the chmarakero slupos pro taboris le Egipťanengero a kerďa maškar lende bari balamuta (zmetkos).
Pre lengere verdana kerďa, hoj o kereki phares te bonďaľon (krucinen pes), a vašoda on šaj džanas ča lokes. O Egipťana vakerenas: “Denašas le Izraelitendar, bo o RAJ pes vaš lende marel.”
O RAJ phenďa le Mojžišoske: “Nacirde o vast upral o moros, hoj o paňa pes pale te visaren pro Egipťana, pre lengere murša the pro verdana.”
Avke o Mojžiš nacirdľa o vast upral o moros a pro tosara pes o paňi pale visarďa pre peskero than. O Egipťana denašenas, ale o RAJ len začhorďa le bare paňeha maškar o moros.
O paňi pes visarďa pale a zaučharďa la armada, le muršen pro graja the o verdana, save džanas pal o Izraeliti. Ňiko lendar na ačhiľa džido.
Ale o Izraeliti pregele maškaral pal e šuki phuv, sar o paňi ačhelas andro moros sar muros pal e čači (pravo) the baľogňi (ľavo) sera.
Oda džives o RAJ zachraňinďa le Izraeliten andral le Egipťanengere vasta. O Izraeliti dikhle le Egipťanen, hoj hine mule pro moroskero brehos.
Sar dikhle le RAJESKERI zor, so sikaďa pro Egipťana, akor pes daranas le RAJESTAR. Pačanďile leske the leskere služobňikoske, le Mojžišoske.
Akor o Mojžiš the o Izraeliti giľade kadi giľi le RAJESKE: “Giľavava le RAJESKE, bo igen pes oslavinďa; čhiďa le muršes leskere grajeha andro moros.
Miri zor the miri giľi hin o RAJ, bo ov man zachraňinďa. Ov hino miro Del, lašarav les; o Del mire dadeskero, kamav les te bararel.
O RAJ hino zoralo andro mariben; leskero nav hin RAJ.
Ov le Faraonoskere maribnaskere verdana the le slugaďen čhiďa andro moros; leskere nekfeder veľiťeľa mule andro Lolo Moros.
O baro paňi len učharďa andre; pele dži tele andro moros sar bar.
Tiro čačo vast, ó, RAJEJA, hino slavno la bara zoraha; tiro čačo vast, ó, RAJEJA, zňičinela le ňeprijaťeľis.
Tu tira slavaha čhives tele olen, ko pre tute džan. Bičhaves pre lende tiri choľi, so len zlabarel sar le phusen.
Tu phurdehas prekal tiro nakh pro moros: O paňi ačhelas sar brehos; maškaral ačhelas sar muros, sar te fadžinďahas o jilo le moroskero.
O ňeprijaťeľis phenďa: ‘Denašav pal lende a chudava len. Rozulavava (rozďelinava) lengero barvaľipen a pherarava man lenca. Cirdava avri e šabľa a zňičinava len.’
Tu phurdľal pre lende a o moros len začhorďa. Tašľile sar o olovos andro bare paňa.
Ko maškar o devla hino ajso sar tu, RAJEJA? Ko hino ajso slavno the sentno? Ko šaj kerel ajse zazraki the znameňja sar tu?
Tu na cirdňal tiro vast pre lende a e phuv len chaľa.
Tire pačivale kamibnaha ľidžahas kada narodos, saves cinďal avri peskera zoraha, a ľidžahas len la zoraha andre tiri sentňi phuv.
O narodi oda šunde a daranas; o Filišťinci izdranas andre bari dar.
Akor o vodci andro Edom predaranďile, e dar zaiľa le vodcen andral o Moab; o Kanaančana daratar našade peskeri zor.
Avľa pre lende igen bari dar; sar dikhle tiri zor, ačhile čhit sar bar, medik na pregele o moros tire manuša, ó, RAJEJA, tire manuša, saven cinďal avri.
Aneha len a thoveha te bešel pro verchos, so hino tiro; ode, RAJEJA, kaj tuke kerďal o than te bešel; o Sentno Than, ó, Adonaj, so zathoďal tire vastenca.
O RAJ kraľinel furt pro furt.”
Sar le Faraonoskere graja, o maribnaskere verdana the o murša pro graja gele andro moros, o RAJ len začhorďa le paňeha, ale o Izraeliti pregele maškar o moros pal e šuki phuv.
E prorokiňa Mirijam, le Aronoskeri pheň, iľa andro vast e čerkutka a pal late džanas savore džuvľija. Bašavenas pro čerkutki the khelenas.
E Mirijam chudľa te giľavel: “Giľaven le RAJESKE, bo igen pes oslavinďa! Le grajes the leskere muršes čhiďa andro moros.”
Paľis o Mojžiš le Izraelitenca odgele pašal o Lolo Moros a doavle pre pušťa Šur. Trin džives phirenas pal e pušťa, ale na arakhle ode paňi.
Doavle pre oda than, so pes vičinel Mara, ale o paňi odarik našťi pile, bo sas kirko. Vašoda oda than vičinenas Mara.
Avke o manuša reptinenas pro Mojžiš: “So pijaha?”
Akor o Mojžiš igen mangelas le RAJES a ov leske sikaďa o kašt. Sar les o Mojžiš čhiďa andro paňi, oda paňi pes delas te pijel. Ode lenge o RAJ diňa o zakoni the o prikazaňja a probaľinelas (skušinelas) len.
A phenďa: “Me som o RAJ tiro Del, te man šunena a kerena oda, so hin angle mire jakha lačho, a te doľikerena mire zakoni the prikazaňja, na domukava pre tumende ňisavo nasvaľiben, sar domukľom pro Egipťana, bo me, o RAJ, som oda, ko tut sasťarel.”
Paľis o Izraeliti avle andro Elim, kaj sas dešuduj (12) prameňa the eftavardeš (70) palmi. Ode paš o paňi peske kerde taboris.
Savore Izraeliti odgele andral o Elim a dešupandžto (15.) džives andro dujto čhon pal oda, sar gele avri andral o Egipt, doavle pre pušťa Sin, so hiňi maškar o Elim the Sinaj.
Ode savore Izraeliti reptinenas pro Mojžiš the pro Aron.
Phenenas: “Se te muľamas le RAJESKERE vasteha andro Egipt! Ode bešahas paš o pira, čaľuvahas le masestar a chahas o maro, keci kamahas. Ale tumen amen iľan avri pre pušťa, hoj ade savore te meras bokhatar.”
O RAJ phenďa le Mojžišoske: “Me tumenge bičhavava o maro, so perela andral o ňebos. O manuša mi džan a mi kiden peske ajci, keci lenge kampela pre sako džives. Aleha len probaľinava (skušinava) či pes ľikerena pal miro zakonos.
A pro šovto džives peske mi kiden a mi pririchtinen duvar ajci sar okla dživesa.”
Avke o Mojžiš the o Aron phende savore Izraelitenge: “Rači sprindžarena, hoj oda sas o RAJ, ko tumen iľa avri andral o Egipt,
a tosara dikhena le RAJESKERI slava, bo šunďa sar pre leste reptinen. Ko sam amen, hoj pre amende avke reptinen?”
A mek o Mojžiš phenďa: “Pal oda sprindžarena, hoj oda hino o RAJ, sar rači tumen dela te chal o mas a tosara o maro, hoj te čaľon, choc te šunďa keci pre leste reptinen. Ko sam amen? Tumen na pre amende reptinen, ale pro RAJ.”
Paľis o Mojžiš phenďa le Aronoske: “Phen savore Izraelitenge, hoj te aven anglo RAJ, bo šunďa tumaro reptišagos.”
Sar o Aron oda phenďa savore Izraelitenge, visarde pes ke pušťa a akor pes sikaďa andre chmara le RAJESKERI slava.
O RAJ phenďa le Mojžišoske:
“Šunďom, sar pre ma o Izraeliti reptinenas. Phen lenge, hoj ke račate chana o mas a tosara pes čaľarena le mareha. Avke džanena, hoj me som o RAJ, tumaro Del.”
A ke račate avľa andro Izraeliko taboris but prepelici a tosara sas rosa všadzik pašal o taboris.
Sar e rosa rozgeľa, pre pušťa dičholas vareso cikno sar te sanore vločkici.
Sar oda o Izraeliti dikhle, jekh avrestar phučenas: “Oda so hin?” Bo na džanenas, so oda hin. O Mojžiš lenge odphenďa: “Kada hin o maro, so tumen del o RAJ sar chaben.
Kada hin, so o RAJ prikazinďa: ‘Dojekh peske mi kidel ajci, keci leske kampela pro chaviben. Dojekh peske mi kidel, keci hine džene andro stanos, duj ľitri pre jekh dženo.’ ”
Avke o Izraeliti oda the kerde. Varesave kidenas buter, aver frimeder.
Paľis oda merinenas le omeriha. Na ačhiľa but oleske, ko kidňa but, a na chibaľinelas oleske, ko kidňa frima. Dojekh kidelas ajci, keci leske kampelas.
Paľis lenge o Mojžiš phenďa: “Ňiko tumendar peske olestar te na odthovel pre tosara!”
Ale varesave džene le Mojžiš na šunde a mukle peske the pre aver džives. Avke pes kerďa andre manna o kirme a chudľa te khandel. Akor o Mojžiš pre lende choľisaľiľa.
Avke o manuša sako tosara kidenas ajci, keci lenge kampelas. Sar imar labarelas o kham, rozdžalas oda.
Šovto džives kidenas duvar ajci, duj omeri prekal jekh dženo. Akor avenas savore vodci a phenenas oda le Mojžišoske.
Ov lenge odphenelas: “Kavke vakerel o RAJ: ‘Tajsa hin o sentno džives o Šabbat le RAJESKERO. Vašoda, so kampel te pekel, peken, so te tavel, taven, a so olestar ačhela, odthoven pre tosaraste.’ ”
Avke peske o manuša odthovenas pre tosaraste, sar lenge prikazinďa o Mojžiš, a na skhandľiľa lenge, aňi na sas andre kirme.
Paľis lenge o Mojžiš phenďa: “Chan oda adadžives, bo kada džives, o Šabbat, hino sentno le RAJESKERO. Adadžives na arakhena ňič pre phuv.
Šov džives e manna kidena, ale eftato džives hin o Šabbat, akor ňič na arakhena pre phuv.”
Ale varesave manuša the pro Šabbat džanas avri te kidel e manna, ale ňič na arakhenas.
Akor o RAJ phenďa le Mojžišoske: “Dži kana man o manuša na šunena a na doľikerena mire prikazaňja the zakoni?
Ma bisteren, hoj me, o RAJ, tumenge diňom o Šabbat. Vašoda pro šovto džives tumen dava dos chaben, hoj tumenge te ľikerel pro duj dživesa. Dojekh mi ačhel pre peskero than. Pro eftato džives ňiko tumendar te na džal avri te kidel.”
Avke o manuša eftato džives peske odpočovinde la bučatar.
Ole chabeneske o Izraeliti dine nav manna. Sas parno sar o korijandroskero zrnos a lačho sar e medoskeri bokeľi.
O Mojžiš phenďa: “Kada hin, so o RAJ prikazinďa: ‘Odthoven duj ľitri manna, hoj pes te doľikerel prekal aver pokoleňje, hoj te dikhen o maro, so tumen davas te chal pre pušťa akor, sar tumen iľom avri andral o Egipt.’ ”
Paľis o Mojžiš phenďa le Aronoske: “Le o džbanos a thov andre duj ľitri manna a thov oda anglo RAJ, hoj pes te doľikerel prekal tumare potomki.”
O Aron oda thoďa angle Archa la Zmluvakeri, hoj pes te doľikerel, sar o RAJ prikazinďa le Mojžišoske.
Avke o Izraeliti chanas e manna saranda (40) berš, medik na dogele andre phuv, kaj imar dživenas aver manuša. Chanas e manna, medik na doavle pre hraňica andre phuv Kanaan.
(Akor pes važinelas o šuko chaben andre mira, so sas vaj biš ľitri.)
Odarik savore Izraeliti pes mukle la pušťatar Sin, avke sar lenge prikazinďa o RAJ a džanas than thanestar. Paľis peske kerde taboris andro Refidim, ale ode len na sas paňi te pijel.
Akor pes o manuša chudle te vesekedinel le Mojžišoha a phende leske: “De amen paňi! Sam smedna.” O Mojžiš lenge phenďa: “Soske pes manca vesekedinen? Soske pokušinen le RAJES?”
Ale o manuša sas igen smedna a reptinenas pro Mojžiš: “Soske amen iľal avri andral o Egipt? Vašoda, hoj amen, amare čhave the o dobitkos te meras le smedostar?”
O Mojžiš igen phučelas le RAJESTAR: “So te kerel kale manušenca? Se murdarena man le barenca!”
O RAJ phenďa le Mojžišoske: “Dža anglo manuša a le peha varesave Izraelike vodcen. Le e paca andro vast, savaha demaďal pal o paňi Nil, a dža!
Ode ačhava angle tu pre skala, pro verchos Choreb. Sar demeha pal e skala, avela andral avri o paňi, hoj te pijen o manuša.” Avke o Mojžiš kada kerďa anglo Izraelike vodci.
Ole thaneske diňa nav Massa the Meriba, bo o Izraeliti pes ode vesekedinenas a pokušinenas le RAJES, sar phenenas: “Hin maškar amende o RAJ abo na?”
Paľis avle o Amaleka a gele pro mariben pro Izraeliti paš o Refidim.
O Mojžiš prikazinďa le Jozuaske: “Kide avri muršen a dža pro mariben pro Amaleka. Me tajsa džava pro verchos a terďuvava ode le Devleskera pacaha andro vast.”
O Jozua kerďa, avke sar leske prikazinďa o Mojžiš a marelas pes le Amalekenca. O Mojžiš, Aron the o Hur, gele upre pro verchos.
Medik sas le Mojžišoskere vasta hazdle upre, ňerinenas (zviťazinenas) o Izraeliti, ale sar o vasta thovelas tele, ňerinenas o Amaleka.
Sar o Mojžiš imar na birinelas te hazdel upre o vasta, ande leske bar, hoj te bešel upre. O Aron leske podhazdelas jekh vast a o Hur dujto vast. Avke sas leskere vasta hazdle upre calo džives, medik na zapeľa o kham.
Vašoda o Jozua ňerinďa upral o Amaleka la šabľaha.
Paľis o RAJ phenďa le Mojžišoske: “Zapisin kada andro zvitkos, hoj te el pro leperiben a phen le Jozuaske, hoj o leperiben pal o Amaleka khosava pal kadi phuv.”
Akor o Mojžiš ačhaďa ode oltaris a diňa leske nav: O RAJ mange diňa o ňerinďipen (viťaztvo).
A phenďa: “Vašoda hoj hazdle peskero vast pre le RAJESKERO tronos, o RAJ pes le Amalekenca marela pokoleňje pro pokoleňje.”
O Jetro sas rašaj andro Midijan a sastro le Mojžišoske. Ov pes došunďa, so kerďa o Del prekal o Mojžiš the prekal o Izraeliti, the sar len iľa avri andral o Egipt.
Avke anďa peha le Mojžišoskera romňa la Cippora, sava o Mojžiš bičhaďa pale khere,
the soduje čhaven. O nav jekheske sas Geršom, bo o Mojžiš phenďa: “Som cudzincos andre cudzo phuv.”
Le dujtoneske diňa nav Eliezer, bo phenďa: “O Del mire dadeskero mange pomožinďa a zachraňinďa man le Faraonostar, hoj man na murdarďa.”
Akor o Jetro avľa ko Mojžiš le duje čhavenca the leskera romňaha pre pušťa, kaj taborinelas paš o Devleskero verchos.
A diňa te phenel le Mojžišoske: “Me, o Jetro tiro sastro, avav ke tu tira romňaha the lakere duje čhavenca.”
Akor o Mojžiš geľa angle lende, banďiľa tele angle peskero sastro a čumidľa les. A sodujdžene jekh avres pozdravinenas andro smirom a gele andro stanos.
Paľis o Mojžiš leske chudľa savoro te vakerel, so o RAJ kerďa le Faraonoske the le manušenge andro Egipt vaš o Izraeliti, the pal o pharipena, so len sas pro drom a sar len o RAJ iľa avri.
Sar o Jetro šunďa pal savoro lačhipen, so o RAJ kerďa prekal o Izrael, a sar len cirdňa avri andral o vasta le Egipťanendar, igen radisaľiľa olestar
a phenďa: “Mi el barardo o RAJ, savo tumen zachraňinďa andral o Egipt, andral o vasta le Faraonostar the Egipťanendar.
Akana džanav, hoj o RAJ hin bareder, sar savore aver devla, bo ov oda kerďa, sar pes hazdenas upral tumende.”
Paľis o Jetro anďa le Devleske e labarďi obeta the aver obeti. O Aron the savore Izraelike vodci avle, hoj te chan o chaben le Mojžišoskere sastreha anglo Del.
Pre aver džives peske o Mojžiš bešľa, hoj te rozsudzinel maškar o manuša. O manuša ačhenas anglo Mojžiš tosarastar dži rači.
Sar o Jetro dikhľa sa, so o Mojžiš kerel prekal o manuša, phenďa: “Soske kada keres prekal o manuša? Soske bešes korkoro ade sar sudcas a savore manuša ačhen pašal tute tosarastar dži rači?”
O Mojžiš leske odphenďa: “Mušinav ada te kerel, bo o manuša aven ke mande te rodel le Devleskeri voľa.
Te len hin maškar peste vesekedišagos, aven ke mande, a rozsudzinav maškar lende, kaskero hin čačipen, a dav lenge te džanel le Devleskere zakoni the prikazaňja.”
O Jetro leske phenďa: “Na keres mištes!
Tu the o manuša, save hine tuha ade, na birinena te kerel dureder. Oda phares prekal tu; našťi ada keres korkoro!
Šun miri rada a o Del ela tuha. Tu mušines vaš o manuša te ačhel anglo Del te anel angle leste lengere veci.
Tu len sikaveha te doľikerel o zakoni the o prikazaňja a pheneha lenge, sar te dživel a so te kerel.
No, maškar savore manuša peske kide avri muršen, save hine goďaver the pačivale, save daran pes le Devlestar a na dena pes te prepočinel. Ačhav len vodcenge upral o manuša: Vodcen upral o ezeros, šel, penda the deš.
On mi rozsudzinen furt o lokeder veci maškar o manuša, ale le phareder vecenca mi aven ke tute. Aleha tuke mi pomožinen, hoj tuke te el lokeder.
Te oda kereha, sar o Del prikazinďa, obačhoha andre oda, a avke savore kala manuša džana pale pre peskero than andro smirom.”
Sar o Mojžiš šunďa avri peskere sastres, kerďa sa avke, sar leske phenďa.
Avke o Mojžiš andral calo Izrael kidňa avri muršen, save sas goďaver a ačhaďa len vodcenge upral o manuša – upral o ezeros, šel, penda the deš.
On furt rozsudzinenas maškar o manuša. Le phare vecenca avenas ko Mojžiš a o lokeder veci rosudzinenas korkore.
Paľis pes o Mojžiš rozgeľa peskere sastreha a o Jetro džalas pale andre peskeri phuv.
Ešebno (peršo) džives andro trito čhon paloda, sar o Izraeliti odgele andral o Egipt, doavle pre pušťa Sinaj.
Odgele andral o Refidim, avle pre pušťa Sinaj a kerde peske anglo verchos taboris.
O Mojžiš geľa upre pro verchos ko Del. Akor o RAJ zvičinďa pre leste pal o verchos: “Kada phen le Jakoboskera fajtake, le Izraelitengere manušenge:
‘Korkore dikhľan, so kerďom le Egipťanenge a sar tumen hordinavas pro orloskere kridli a anďom tumen ke mande.
Te man šunena a doľikerena miri zmluva, avena maškar savore narodi mire manuša ča prekal ma. Caľi phuv hiňi miri, ale tumen avena miro avrikidlo narodos,
o kraľišagos le rašajengero a o sentno narodos.’ Kada pheneha le Izraelitenge.”
Paľis o Mojžiš geľa, vičinďa ke peste le manušengere vodcen a phenďa lenge savoro, so leske prikazinďa o RAJ.
Avke savore manuša jekhetane odphende: “Doľikeraha savoro, so phenďa o RAJ,” a o Mojžiš oda geľa te phenel le RAJESKE.
O RAJ phenďa le Mojžišoske: “Me avava ke tu andre kaľi chmara, hoj o manuša te šunen, sar tuha vakerava, hoj te pačan tuke furt.” Sar o Mojžiš phenďa le RAJESKE le manušengere lava,
o RAJ leske odphenďa: “Dža ko manuša, sentňar len adadžives the tajsa a mi rajbinen peske o gada.
Mi en pririchtimen pro trito džives, bo oda džives Me angle lengere jakha avava tele pro verchos Sinaj.
Ker pašal o verchos e hraňica, dži kaj šaj aven o manuša, a phen lenge: ‘Merkinen pre oda, hoj te na džan pro verchos a aňi pes te na chuden leskera hraňicatar. Bo dojekh, ko pes chudela le verchostar, čačes merela.
Mušinela te el murdardo le barenca abo ľivimen le šipoha a ňisavo vast pes lestar našťi chudela. Či oda ela manuš vaj džvirina, mušinela te merel! Ale sar šunďola but o hangos la trubakero, šaj džan pro verchos.’ ”
Paľis o Mojžiš avľa tele pal o verchos ko manuša, sentňarďa len a on rajbinenas peske o gada.
A mek lenge phenďa: “Pro trito džives aven pririchtimen! Ma pašľuven tumare romňijenca.”
Pro trito džives sig tosara pro verchos chudľa te herminel a te marel o bleski. E kaľi chmara les zaučharďa andre a šunďolas odarik igen zoralo hangos la trubakero a savore manuša andro taboris izdranas daratar.
O Mojžiš ľidžalas le manušen andral o taboris, hoj pes te zdžan le Devleha, a on ačhile tele anglo verchos.
Calo verchos Sinaj sas andro thuv, bo o RAJ avľa pre leste tele andre jag. O thuv andral leste džalas sar te andral o bov, a calo verchos igen izdralas.
O hangos la trubakero sas zoraleder a zoraleder. Akor o Mojžiš vakerelas le Devleha a ov leske odphenelas le zorale hangoha, so šunďolas sar hermišagos.
O RAJ avľa tele pro agor le verchoske Sinaj, paľis vičinďa ke peste le Mojžiš a o Mojžiš geľa upre.
O RAJ leske phenďa: “Dža tele a phen le manušenge, hoj ňiko te na predžal e hraňica, hoj ke ma te avel a te dikhen man, bo akor but lendar merena.
The o rašaja, save avena ke Ma, mušinen pes ešeb te sentňarel, hoj len te na marav.”
O Mojžiš odphenďa le RAJESKE: “O manuša našťi aven upre pro verchos Sinaj, bo tu korkoro prikazinďal, hoj te kerav hraňica pašal leste, dži kaj šaj aven o manuša, bo mušinel te el sentno!”
O RAJ leske odphenďa: “Akana dža tele a an peha pale le Aron. Ale o rašaja the o manuša te na predžan e hraňica, hoj pes te dochuden upre, bo len marava.”
Avke o Mojžiš geľa tele a phenďa oda le manušenge.
O Del vakerelas savore kala lava:
“Me som o RAJ, tiro Del, savo tut iľa avri andral o Egipt, kaj sanas otroka.
Na ela tut aver devla, ča jekh me!
Na kereha peske ňisava modla aňi obrazis olestar, so hin upre pro ňebos, tele pre phuv abo andro paňi telal!
Na banďoha anglal lende aňi na lašareha len, bo me som o RAJ, tiro Del, o Del, savo žarľinel a savo vaš le dadengere bini marel le čhaven andro trito the štarto pokoleňje ole dženengere, save man našťi avri ačhen.
Ale o pačivalo kamiben presikavav ezera pokoleňenge, save man kamen a doľikeren mire prikazaňja.
Na pheneha andral o muj ča avke o nav le RAJESKERO, tire Devleskero, bo o RAJ marela dojekhes, ko lela le Devleskero nav hijaba andro muj!
Leper tuke pro Šabbat, hoj les te sentňares!
Šov dživesa kereha savori tiri buči
a eftato džives hin o Šabbat prekal o RAJ, tiro Del. Na kereha ňisavi buči aňi tu, aňi tire čhave, aňi tire čhaja, aňi tire sluhi, aňi tiro dobitkos, aňi o cudzincos, savo dživel maškar tumende.
Se o RAJ kerďa tel o šov džives o ňebos the e phuv, o moros a savoro, so hin andre, a pro eftato džives peske odpočovinďa. Vašoda o RAJ požehňinďa o Šabbat a sentňarďa les.
De pačiv tira da the le dades, hoj but te džives pre phuv, so tuke dela o RAJ, tiro Del!
Na murdareha!
Na kereha lubipen!
Na čoreha!
Na svedčineha klamišagoha pre aver manuš!
Tire jakha te na kamen ňič, so hin avreskero; te na kamen aňi leskero kher, aňi leskera romňa, aňi leskere sluhen, aňi leskera gurumňa abo somaris, aňi ňič aver!”
Sar o manuša šunde o hromi the o zoralo hangos la trubakero a dikhle o bleski the o thuv andral o verchos, igen izdranas daratar a ačhenas dural.
Akor phende le Mojžišoske: “Tu amenca vaker a amen šunaha. Te na vakerel amenca o Del, hoj te na meras.”
O Mojžiš lenge odphenďa: “Ma daran tumen, se o Del tumen avľa te probaľinel (skušinel), hoj te daran lestar a te na keren buter o bini.”
Avke o manuša ačhenas dur a ča o Mojžiš džalas paš e kaľi chmara, andre savi sas o Del.
Paľis o RAJ phenďa le Mojžišoske: “Kada phen le Izraelitenge: ‘Dikhľan, hoj tumenca vakeravas andral o ňebos.
Ma keren peske ňisave avre devlen paš mande: aňi rupune aňi somnakune.
Kereha mange la čhikatar oltaris a obetineha upre o labarde the smiromoskere obeti, peskere bakren the dobitkos. Ker oda všadzik, kaj tuke phenava, hoj man te lašares, akor me avava a požehňinava tut.
Te mange ačhaveha oltaris le barendar, ma priker len. Bo te ola bara prikereha tire sersamoha, imar na ena sentne.
Ma dža upre ko oltaris pal o garadiči, bo te ada kereha, dičhola, so tut hin tel o gada.’ ”
O RAJ mek diňa kale zakoni peskere manušenge:
Te cineha Hebrejike otrokos, služinela tuke šov berš, ale pro eftato berš les premukeha a na mangeha vaš leske ňisave love.
Te ke tu avľa korkoro, džala tutar het korkoro, a te avľa ke tu la romňaha, džala het the laha.
Ale te leskero raj leske diňa romňa a laha les sas muršora the čhajora, akor odi džuvľi the o čhave ačhena ole rajeske a o murš džala odarik het korkoro.
Ale te oda otrokos phenela, hoj na kamel odarik te džal het, bo peske zakamľa peskere rajes a peskera romňa the le čhaven,
akor les leskero raj mušinel te anel pro than, kaj lašaren le Devles, a ode leske pro vudar abo pre zarubňa la suvaha mi premarel o kan. Avke ela leskero otrokos imar calo peskero dživipen.
Te vareko bikenela peskera čha sar otrokiňa, na džala het avke sar o muršikane otroka.
Te na ela pre dzeka peskere rajeske, savo la peske cinďa, mi domukel, hoj te el cimen avri, ale našťi la bikenel le cudzincenge, bo lake na doľikerďahas peskero lav.
Te la lela peskere čhaske, mušinel pašal late te kerel sar pašal peskeri čhaj.
Te peske oda murš lela avra romňa, našťi del la ešebnona frimeder pravos pro chaben, gada the andro haďos sar la dujtona.
Te oda murš kala trin veci na doľikerela, odi džuvľi šaj lestar džal het a na mušinel leske te počinel ňisave love.
Te vareko demela varekas avke, hoj merela, mušinel tiš te merel.
Te pes oda ačhiľa, choc ov na kamľa les te murdarel, ale o Del oda domukľa, sikavava tuke than, kaj oda manuš šaj denašel.
Oda dženo, ko sas choľamen pre peskero pašutno a murdarďa les, mušinel te merel, a choc denašľa ko oltaris, odle les odarik a mušinel the avke te merel.
Dojekh dženo, ko demela peskere dades abo da, mušinel te merel.
Oda, ko čorela varekas a paľis les bikenela, abo ole manušes arakhena ke leste, mušinel te merel.
Dojekh, ko košela peskere dades vaj peskera da, mušinel te merel.
Te pes o murša maškar peste vesekedinena a jekh demela avres le bareha abo le vasteha avke, hoj na merela, ale ačhela te pašľol pro haďos,
ale paľis ušťela pal o haďos a šaj phirela avral la pacaha, oda dženo, ko leske oda kerďa, na ela vinovato. Ale mušinel leske te prepočinel vaš o časos, so našťi kerel buči, the vaš oda, so leske kampela, hoj te sasťol avri.
Oda dženo, ko demela peskere otrokos abo peskera otrokiňa la pacaha avke, hoj leske takoj merela tel o vasta, mušinel te el potrestimen.
Ale te oda otrokos dživela jekh abo duj džives, leskero raj na ela potrestimen, bo sas leskero otrokos.
Te pes o murša maškar peste marena a demena varesava khabňa džuvľa a oj našavela peskere čhavores, ale oj korkori oda predživela, oda dženo mušinel te počinel oda, so lestar mangela lakero rom – ajci, keci domukena o sudci.
Ale te odi džuvľi merela, o trestos ela o dživipen vaš o dživipen,
e jakh vaš e jakh, o dand vaš o dand, o vast vaš o vast, o pindro vaš o pindro,
o labarďipen vaš o labarďipen, e rana vaš e rana a e dukh vaš e dukh.
Te vareko demela peskere otrokos abo otrokiňa pal e jakh avke, hoj les korarela, mušinel les vaš e jakh te premukel.
A te peskere otrokoske abo otrokiňake demela avri o dand, mušinel len vaš o dand te premukel.
Te varekas o bikos murdarela le rohenca, mušinel te el murdardo le barenca a leskero mas pes našťi chal, ale oda dženo, kaskero sas o bikos, na ela vinovato.
Ale te oda bikos angloda džalas pro manuša a o nipi dovakerenas le chulajiske, a ov les na phandľa andre ohrada, a o bikos murdarela muršes vaj džuvľa, mušinel te el murdardo le barenca a the o chulaj mušinel te merel.
Ale oda dženo šaj cinel avri peskero dživipen avke, hoj počinela ajci, keci pes lestar mangela.
Te o bikos murdarela varesave čhas abo čha, mušinela pes tiš te kerel pal kada zakonos.
Te o bikos murdarela otrokos abo otrokiňa, mušinel te počinel ole dženeske, kaskero sas o otrokos, tranda (30) rupune a le bikos mušinen te murdarel le barenca.
Te vareko odučharela abo kopaľinela avri chaňig a na učharela la andre a perela andre o bikos abo o somaris,
oda dženo, kaskeri hiňi e chaňig, mušinel te počinel rupune ole dženeske, kaskero sas o džviros, a oda murdalo džviros ačhela leske.
Te varesavo bikos murdarela aver dženeskere bikos, le džide bikos bikenena a o love the le murdale bikos maškar peste ulavena (rozďelinena).
Ale te pes džanelas, hoj oda bikos angloda avke kerelas a leskero chulaj pre leste na merkinelas, mušinel vaše te počinel – o bikos vaš o bikos – a o murdalo bikos ačhela leske.
Te vareko čorela le bikos abo bakrores a murdarela vaj bikenela les, mušinela te del pale vaš jekh bikos pandž a vaš jekh bakroro te del pale štar. Te ole dženes prichudena, sar čorel, a zraňinena avke, hoj merela, oda dženo na ela vinovato vaš leskero meriben,
ale te pes kada ačhela sar imar vidňisaľola, ela vaš oda vinovato. Oda, ko čorďa, mušinel vaš oda te počinel. Te les na ela sar te počinel, mušinela te el bikemen vaš ajci love, keci monas o čorde veci.
Te pes ke leste arakhela o čordo džviros, či bikos, somaris vaj bakro, mušinela vaše te visarel pale duvar ajci.
Te vareko pasinela peskere dobitki a mukela len te džal te chal avri e cudzo maľa abo e viňica, avke oda dženo mušinela te visarel pale peskere nekfeder uľipnastar pal e maľa the viňica.
Te vareko labarela peskeri maľa a odi jag predžala prekal o kraki a chudela te labol avreskeri maľa, a zlabola leske o ďiv či pro kopi vaj pre maľa, oda dženo, ko kerďa odi jag, mušinela te visarel pale vaš savoro, so zlabiľa.
Te vareko dela aver dženeske te garuvel o rup abo aver veci a te vareko aver leske andral o kher len čorela, a te chudena ole dženes, savo čorelas ola veci, mušinela leske te visarel pale duvar ajci.
Ale te les na prichudena, ela privičimen oda dženo, kaske sas dine ola veci, anglo Del a mušinela te phenel čačipen, hoj ov na iľa aver dženeskere veci.
Te hin varesavo vesekedišagos pal o barvaľipen, či džal pal o gurumňa, somaris, bakro, gada, abo vareso aver, pal soste sodujdžene phenena: “Oda hin miro,” akor sodujdžene mi džan anglo Del. Oda dženo, pre kaste sikavela o Del, hoj hino vinovato, mušinela te del aver dženeske duvar ajci.
Te vareko dela avre manušeske te stražinel le somaris, le bikos, le bakres, abo avre džviros, a te oda džviros murdaľola, abo ela zraňimen, abo les čorena, a na ela švedkos,
oda manuš mušinel te lel vera anglo Del, hoj le džviros na čorďa. Akor oda, kaskero sas o džviros, mušinel oda te prilel a oka manuš leske na mušinela te del pale.
Ale te leske čačes čorďa, mušinela leske vaš oda te visarel pale.
Te les čačes o dzivo džviros rozčhingerďa, ov len mušinel te sikavel ole dženeske, kaskere sas, hoj leske te pačal. Akor na mušinela leske te visarel pale.
Te vareko peske lela kečeň le džviros avre manušestar a o džviros ela zraňimen abo murdaľola a leskero chulaj na ela paš oda, mušinela leske te počinel ajci, keci molas.
Ale te pes oda ačhela akor, sar o chulaj ela paš oda, na mušinela vaš oda te počinel. Te o džviros sas dino kečeň vaš o love, na mušinela buter te počinel le chulajiske.
Te varesavo murš pašľola la pačivaľa čhaha, savi mek na sas mangaďi, mušinela la te lel romňake, a te počinel lakere dadeske vaš late.
Ale te la ňisar na kamela lakero dad leske te del romňake, oda murš the avke počinela ajci, keci pes počinel vaš e pačivaľi čhaj.
La čaroďejňička na mukeha te dživel.
Te vareko pašľola le džviroha, mušinel te merel.
Te vareko obetinela avre devlenge a na ča le RAJESKE, mušinel te merel.
Pro cudzincos na džaha zorales aňi na trapinena les, bo the tumen sanas cudzinci andro Egipt.
La vdova aňi le široten ma trapinen,
ale te oda kereha, me čačes šunava avri lengero roviben, te on vičinena pre ma.
Akor miri choľi labola pre tumende avke, hoj murdarava tumen la šabľaha, hoj tumare romňa ačhena vdovi a tumare čhave ena široti.
Te deha kečeň varekas čores mire manušendar maškar tumende, ma ľiker tut ke leste sar užerňikos: Ma le lestar buter, ale ča ajci, keci les diňal kečeň.
A te leha varekastar o plašťos sar e zaloha, de leske les pale, medik na zadžala o kham.
Se les nane ňič aver, ča oda jekh plašťos, saveha pes učharel. Sar šaj džal te sovel? Te ov vičinela ke mande, šunava les avri, bo som lačhejileskero.
Ma vaker namištes pro Del a ma koš tire vodcas.
Ma zaľiker mange te del o dari peskere ďivostar, moľatar abo olivove olejostar. Mušines mange te del peskere ešebne (perše) čhas
a ker avke the tire bikoha the bakreha. Efta džives ela paš peskeri daj a pro ochtoto džives mange les deha.
Aven mire manuša. Ma chan mas olestar, so o dzive džvirini rozčhingerde pre maľa, ale čhiven les le rikonenge.

Ma rozľidža nalačho hiros. Na pomožineha le manušeske, savo hino vinovato, oleha, hoj svedčineha falošnones.
Ma ľiker tut paš aver džene, choc hine but, hoj te keres o nalačho. Sar svedčines pro sudos, ma previsar prekal lende o čačipen,
aňi ma zaačh tut vaš ňikaske pro sudos vaš oda, hoj hino čoro manuš.
Te arakheha tire ňeprijaťeľiskere bikos abo somaris, mušines leske len te anel pale.
A te dikheha, hoj o somaris tire ňeprijaťeľiskero perel tel o veci, save ľidžal, ma odvisar pes lestar, ale pomožin leske les te hazdel upre.
Ma previsar o čačipen le čore manušeskero vaš leskeri veca pro sudos.
Mi el tutar dur o falošna lava. Ma murdar oles, ko nane vinovato a hino čačipnaskero, bo odsudzinava oles, ko oda kerela.
Ma de tut te prepočinel, bo oda korarel the olen, kas hin phundrade o jakha, a previsarel o lava le čačipnaskere manušengere.
Ma trapinen le cudzincos. Džanen mištes, sar pes šunel oda cudzincos, bo korkore sanas cudzinci andro Egipt.
Šov berš sadzineha pre tiri maľa a skideha pal late savoro uľipen,
ale andro eftato berš pre maľa na kereha ňič. Mi chan pal late tire čore manuša a mi chan o maľakere džvirini oda, so ačhela pal lende. Avke ker la viňicaha the le olivakere stromenca.
Šov džives ker tiri buči, ale pro eftato džives ma ker ňisavi buči, hoj peske te odpočovines tu, tiro bikos the somaris, o čhavo tira služkakero the o cudzincos.
Keren savoro, so tumenge prikazinďom! O nava avre devlengere ma leperen a aňi len te na šunďol andral tumaro muj!
Trival andro berš oslavineha o inepi pre miri pačiv.
Doľikereha o Inepos pal o Mare bi o Drožďi andro časos, so sas dino, andro čhon Abib, bo andre oda čhon avľal avri andral o Egipt. Efta dživesa chaha ola mare, avke sar tuke prikazinďom. Našťi man aves te lašarel bijal e obeta.
Paľis oslavineha o Inepos la Žatvakero, sar chudena te skidel o ešebno (peršo) uľipen peskera bučatar, so sadzinďal pre maľa. Pro agor le beršeske oslavineha o Inepos la Žatvakero, akor sar skideha upre o uľipen.
Sako berš, andre kala inepi, mušinen savore tumare murša te avel anglo RAJ, tumaro Del, hoj man te lašaren.
Ma av te obetinel mange rateskeri obeta jekhetane le drožďengere mareha. O žiros le ineposkera obetatar na mukeha dži tosara.
Sako berš aneha andro Chramos le RAJESKERO, peskere Devleskero, nekfeder veci peskere ešebne uľipnastar. La terňa kozica ma tav andre lakera dakero thud.
Bičhavav angle tu le aňjelos, hoj tut te chraňinel pro drom, a te anel tut pre oda than, savo tuke pririchtinďom.
Ale merkinen pre leste a šunen, so tumenge phenela. Ma vzburinen pes pre leste, bo na odmukela tumenge, se bičhaďom les mira autoritaha.
Ale te les šunena a kerena savoro, so tumenge phenela, akor me man marava savore tumare ňeprijaťeľenca a ačhavava man pre ola, ko pes ačhaven pre tumende.
Se miro aňjelos džala angle tumende a ľidžala tumen andre phuv le Amorejengeri, le Chetitanengeri, le Perizejengeri, le Kanaančanengeri, le Chivijengeri the le Jebusejengeri, saven zňičinava.
Ma banďuven angle lengere devla a aňi ma služinen lenge. Ma keren avke sar on! Ale mušinen te zňičinel ole modlen a te phagerel lengere sentne slupi.
Te služinena ča le RAJESKE, peskere Devleske, me tumenge požehňinava o chaben the o paňi a o nasvaľiben tumendar odlava.
Akor andre tumari phuv aňi jekh džuvľi, savi ela khabňi, na našavela peskere čhavores a ňisavi džuvľi na ela bi o čhave. A dava tumenge but te dživel.
Me kerava, hoj tumare ňeprijaťeľa tumendar darana a ela maškar lende balamuta (zmetkos), sar pes lenca marena. Kerava, hoj pes tumendar visarena a denašena het.
Bičhavava pre lende le sršňen, hoj te traden avri le Chivijen, Kanaančanen the le Chetitanen.
Na tradava len avri tumendar tel jekh berš; te oda kerďomas, e phuv uľahas sar e pušťa a e dzivo džvirina ode uľahas but pre tumende.
Ale tradava len avri po sikra tumendar dži akor, medik tumen na avena buter, hoj te zalen peske odi phuv.
Tumari phuv ela le Lole Morostar dži paš o moros, kaj bešen o Filišťinci a la pušťatar dži ko paňi Eufrat, bo me andre tumare vasta dav ole manušen, save ode bešen, hoj len te traden avri.
Ma phanden e zmluva lenca, aňi lengere devlenca.
Ma domuken ole manušen te bešel andre tumari phuv, bo te oda kerena, on tumen scirdena, hoj te keren binos angle ma. Te služinena lengere devlenge, oda ela prekal tumende e pasca.
Paľis o RAJ le Mojžišoske phenďa: “Aven ke ma upre pro verchos tu, o Aron, o Nadab, o Abihu the o eftavardeš (70) Izraelike vodci a dural banďona angle ma a lašarena man.
Ča tu korkoro ke ma aveha pašeder a ňiko aver. O manuša te na aven upre pro verchos.”
O Mojžiš avľa ko manuša a vakerelas lenge savore le RAJESKERE lava the zakoni. Savore manuša odphende jekhe hangoha: “Keraha sa, so phenďa o RAJ.”
Akor o Mojžiš pisinďa savore lava, so o RAJ vakerelas. Sig tosara ušťiľa a paš o verchos ačhaďa oltaris the dešuduj (12) sentne slupi prekal o dešuduj Izraelike kmeňi.
Paľis bičhaďa terne Izraeliten, hoj te anen le RAJESKE o labarde obeti a te murdaren terne biken pre smiromoskeri obeta.
Avke o Mojžiš iľa jepaš ole ratestar a čhiďa andro čare, a aver jepašeha pokropinďa o oltaris.
Paľis iľa o zvitkos le Devleskere zakonenca a zoraha genelas anglo manuša. On phende: “Šunaha the keraha savoro, so o RAJ phenďa.”
Akor o Mojžiš iľa o rat andral o čare, pokropinďa le manušen a phenďa: “Kada hin o rat la zmluvakero, savi o RAJ phandľa tumenca, savi hiňi zathoďi pre savore kala prikazaňja.”
Paľis gele pro verchos o Mojžiš, o Aron, o Nadab, o Abihu the o eftavardeš (70) Izraelike vodci
a dikhle le Izraeloskere Devles. Tel leskere pindre sas sar te zafiriskeri dlažba, belavo sar žužo ňebos.
O RAJ na hazdňa pro Izraelike vodci o vast, choc les dikhle. Paľis chanas the pijenas.
Avke o RAJ phenďa le Mojžišoske: “Av ke ma pro verchos a ačh ode. Dava tuke o zakonos the o prikazaňja, so pisinďom pro barune tabli, hoj te sikľon.”
Avke o Mojžiš the leskero služobňikos o Jozua ušťile a o Mojžiš geľa pre le Devleskero verchos.
A le vodcenge phenďa: “Ačhen kade, medik pes na avaha pale. Ela tumenca o Aron the o Hur a te ela tumen vareso, džan pal lende.”
Sar o Mojžiš geľa upre pro verchos, e chmara zaučharďa o verchos.
Le RAJESKERI slava avľa tele pro verchos Sinaj a šov džives les zaučharelas la chmaraha a pro eftato džives o RAJ zvičinďa pro Mojžiš andral e chmara.
Le RAJESKERI slava pes le Izraelitenge dičholas sar e jag, so zlabarel pro agor le verchoske.
O Mojžiš geľa andre chmara a geľa upre pro verchos a sas ode saranda (40) dživesa the rača.
O RAJ phenďa le Mojžišoske:
“Phen le Izraelitenge, hoj prekal ma te kiden avri o dari. Prilen oda dojekhestar, ko man kamel te del korkoro pestar.
Kajse dari prilen: Somnakaj, rup, brondzos,
fijalovo, ľoľi the purpurovo vlna, sane pochtana, kozakere bala,
ľoľi cipa le baranostar, cipa le tuleňistar, akacijakere kašta,
olejos prekal o lampi, koreňje prekal o olejos te pomakhel the pro voňavo kaďidlos,
onixoskere the aver dragane bara pro efodos the pre rašajiko žeba.
A mi keren mange o Sentno Stanos, hoj te dživav maškar tumende.
O Sentno Stanos the savore veci andre kerena pal oda planos, so tuke sikavava.”
“Le akacijakere kaštestar keren e Archa 110 centimetri džinďarďi, 66 centimetri buchľi the 66 centimetri uči.
Obthov la andral the avral le žuže somnakaha a pašal late ker somnakuno pasos.
Kereha prekal late the štar somnakune kariki, so zachudeha pre lakere pindre: duj pre jekh sera a duj pre aver sera.
Paľis kereha o dručki le akacijakere kaštestar a obcirdeha len le somnakaha.
O dručki zaispideha andro kariki pal soduj seri, hoj pes te del te hordinel.
O dručki ačhena andre ola kariki, našťi len te lel avri.
Andre Archa la Zmluvakeri thoveha o duj barune tabli le prikazaňjenca, save tuke dava.
O kritos, saveha pes učharela e Archa, kereha le žuže somnakastar 110 centimetri džinďardo the 66 centimetri buchlo.
Le žuže somnakastar kereha duje cheruben pro soduj agora pro kritos la Archake.
Jekh cherubos kereha pre jekh agor a dujto pre aver, a kereha len jekhetane le Archakere kritoha.
Ole cherubenge ena rozcirdle o kridli upre a zaučharena lenca e Archa. Ena visarde le mujeha ke peste a dikhena pro kritos.
Le kritoha učhareha e Archa a thoveha andre o barune tabli, save tuke dava.
Ode man tuha arakhava a le kritostar maškar o cherubi tuke dava mire prikazaňja prekal o Izraeliti.”
“Kereha o skamind le akacijakere kaštestar 88 centimetri džinďardo, 44 centimetri buchlo the 66 centimetri učo.
Obthoveha les le žuže somnakaha a pašal leste kereha somnakuno pasos
a pašal o skamind kereha ľišta buchľi sar e burňik a pre late o somnakuno pasos.
Pre late kereha štar somnakune kariki, save prithoveha ko rohi paš leskere štar pindre.
Pašes paš e ľišta ena o kariki, andre save pes thovena o dručki, hoj pes te del te hordinel o skamind.
O dručki kereha le akacijakere kaštestar a obcirdeha len le somnakaha.
A mek kereha le žuže somnakastar o taňira, o kuča, o čarore the o džbani pre moľakeri obeta.
Pre oda skamind thovena o sentno maro, hoj furt te el angle mande.”
“Kereha somnakuno momeľaris le žuže somnakastar. Calo momeľaris mušinel te el avrimardo jekhe kotorestar: o maškaruno kotor, o podstavcos, o rameni, the o kvitki le pučikenca.
Pro momeľaris ker šov rameni. O rameni avena avri le maškarune kotorestar, trin pal jekh sera a trin pal aver sera.
Pro ešebno (peršo) ramenos ela kerde trin kvitki le pučikenca le mandlendar; pro dujto ramenos tiš ela kerde trin kvitki le pučikenca le mandlendar. Kavke ela kerdo pre savore šov rameni, so aven avri le maškarune kotorestar.
Pro maškaruno kotor ela kerde štar kučora, so dičhon sar kvitki le pučikenca le mandlendar.
Jekh pučikos ela tel o ešebna duj rameni maškaral, kaj pes zachudel o rameni, a avke ela the tel e dujto para the trito para.
O momeľaris le ramenca the le kvitkenca mušinel te el kerdo jekhe kotorestar le žuže somnakastar.
Pro momeľaris ker efta lampi. O lampi thoveha avke, hoj te švicinen anglo momeľaris.
Ker paš leste the o silavis prekal o momeľariskere knoti the cikne lopatki le žuže somnakastar.
O momeľaris the savoro, so kampel paš leste, ker tranda the pandž (35) kilendar le žuže somnakastar.
Merkin pre oda, hoj te el kerdo sa pal oda planos, so tuke sikaďom pro verchos.”
“O Sentno Stanos kereha le deše lepedendar, so ena kerde le sane pochtanendar la fijalova, ľoľa the purpurova vlnatar, pre save o majstros šukares sivela le cheruben.
Dojekh lepeda ela dešuduj (12) metri džinďarďi a duj metri buchľi. Avke ena kerde savore lepedi.
Pandž lepedi ena zaside jekhetane a aver pandž tiš. Avke lendar ena duj bare lepedi.
Pro agor jekha bara lepedake prisiveha fijalova kariki. Kada kereha the pre jekh agor pre dujto bari lepeda.
Siveha penda (50) kariki pro agor jekha lepedake the pro agor dujta lepedake avke, hoj o kariki te en jekh angle aver.
Ker penda somnakune čati, savenca sphandeha o bare lepedi avke, hoj o Stanos ela jekh.
O Stanos upral zaučhareha la lepedaha, so ela kerďi la kozakere balendar. Kajse lepedi kereha dešujekh (11)
a dojekh ela dešutrin (13) metri džinďarďi a duj (2) metri buchľi.
Paľis ole lepedendar zasiveha pandž jekhetane a aver šov tiš zasiveha jekhetane, avke lendar ena duj bare lepedi. Sar zaučhareha o Stanos, šovto lepeda anglo Stanos prethoveha pro jepaš.
Siveha penda (50) kariki pro agor jekha bara lepedake, a aver penda siveha pro agor dujta bara lepedake.
Ker penda brondzune čati; o čati thov andro kariki a lenca prichudeha ke peste o lepedi.
Oda so ačhela buter la dujta bara lepedatar, mi el figimen pre paluňi sera le Sentno Stanoskeri.
E Sentno Stanoskeri lepeda ela jekh lakťos buchleder sar o Sentno Stanos a ačhela te figinel pal soduj seri a avke zaučharela calo Sentno Stanos.
Ker aver duj lepedi, hoj pes lenca o Stanos te učharel andre. Ešebno (peršo) kereha la ľoľa sfarbimen baranoskera cipatar a upral late ela e lepeda le tuľeňoskera cipatar.”
“Kereha o rami le akacijakere kaštestar prekal o Sentno Stanos.
Dojekh ramos ela 4 metri džinďardo a 66 centimetri buchlo.
Kereha duj jednaka kaštune rameni, so hine zachudle jekhetane le maškarune kaštorenca. Pre savore rami ena kala rameni.
Ker biš (20) rami prekal e južno sera.
Prekal ole biš rami ker saranda (40) rupune podstavci – duj tel dojekh ramos prekal leskere duj pindre.
The prekal e severno sera ker biš rami
the saranda rupune podstavci – duj tel dojekh ramos.
Kereha šov rami prekal e paluňi sera pro zapados
a paš oda kereha mek duj rami pro rohi pre paluňi sera.
Mušinen te el prephandle andre peste le karikenca telunestar dži upre. Kavke len kereha a thoveha pro soduj rohi.
Savore rami pre paluňi sera ena ochto a ena thode pro dešušov (16) rupune podstavci – duj tel dojekh ramos.
Le akacijakere kaštestar kereha o druki prekal o Sentno Stanos: pandž pre severno sera,
pandž pre južno sera a pandž pre zapadno paluňi sera.
Maškaruno drukos predžala prekal o maškar le ramenge a oda jekhe Stanoskere agorestar dži ke aver.
O rami obcirdeha le somnakaha a kereha upre somnakune kariki, andre save pes thovena o druki, so ena tiš obcirdle le somnakaha.
O Sentno Stanos kereha pal oda planos, so tuke sikaďom pro verchos.”
“Kereha the o pochtan la fijalova the ľoľa the purpurova vlnatar, pre save o majstros šukares sivela le cheruben.
Figineha les pro štar somnakune slupi le akacijakere kaštestar. The o hačiki upre ela somnakune. O slupi ačhena pro štar rupune podstavci
a o pochtan figin pro hačiki, hoj te rozulavel o Sentno Than le Neksentneder Thanestar a pal leste thoveha e Zmluvakeri Archa le duje barune tablenca.
E Archa zaučhareha lakere kritoha.
Anglo Neksentneder Than thoveha o skamind pre severno sera a o momeľaris pre južno sera.
Anglo than, sar pes džala andro Stanos, kereha o pochtan la fijalova, ľoľa the purpurova vlnatar a upre siveha šukar veci.
Hoj te figines oda pochtan, kereha pandž slupi le akacijakere kaštestar a obcirdeha len le somnakaha a kereha upre the o hačiki le somnakastar. Kereha prekal o slupi pandž podstavci le brondzostar.”
“Paľis kereha le akacijakere kaštestar oltaris. Mušinel te el kerdo andre kocka 2,2 metri džinďardo the 2,2 metri buchlo a 1,3 metros učo.
Upral pal leskere štar agora kereha po jekh rohos, ajse sar hin le biken. Kala rohi the o oltaris ela kerdo jekhe kotorestar a obthoven calo oltaris le brondzoha.
Ker the bare čare pro prachos, lopati, cikne čare, vidli the cikne lopatki pro angara. Savoro sersamos ker le brondzostar.
Kereha brondzuňi rošta a pre lakere rohi prithoven štar brondzune kariki.
E rošta thoveha andral tel e obruba maškar o oltaris.
Prekal o oltaris ker o dručki le akacijakere kaštestar a obcirde len le brondzoha.
O dručki pes zaispidela andro kariki, so ena pal soduj seri pro oltaris, hoj pes te prehordinel.
Ker les le deskendar sar phundraďi truhla, avke sar tuke sikaďom pro verchos.”
“Ker e dvora pašal o Sentno Stanos. Pre južno dvorakeri sera ker o lepedi le sane pochtanestar; jekh sera mi el džinďarďi saranda the štar (44) metri
le biš (20) slupenca pro biš brondzune podstavci. O hačiki the o maškarune tički ko slupi mi en le rupunestar.
Avke the pre severno sera ena biš slupi pro biš brondzune podstavci. O hačiki the o tički ko slupi mi en le rupostar.
Pre zapadno dvorakeri sera ena o lepedi bišuduj (22) metri džinďarde a deš slupi pro deš podstavci.
E angluňi dvora pro vichodos ela tiš bišuduj metri buchľi.
Pro soduj vudareskere seri thoven o lepedi 6,6 metri džinďarde pro trin slupi a pro trin podstavci.
<range>
O vudar ela le zavesendar, save ena džinďarde eňa metri a ena kerde le sane pochtanestar, so ela šukares avrisido la belava, fijalova the ľoľa vlnaha, a ena figimen pro štar slupi a pro štar podstavci.
Savore slupi pašal e dvora mušinen te el zaphandle ke peste le rupune tičkenca. Lengere hačiki mušinen te el le rupostar a o podstavci le brondzostar.
E dvora mi el 44 metri džinďarďi, 22 metri buchľi the 2,2 metri uči. Ola lepedi ena kerde le sane pochtanestar a o podstavci le brondzostar.
Savoro aver sersamos pre služba andro Sentno Stanos the o cilore prekal o Stanos the prekal e dvora, ena le brondzostar.”
“Prikazin le Izraelitenge, hoj tuke te anen nekfeder olivovo olejos pro momeľaris, hoj furt te labol o svetlos.
O Aron the leskere čhave mušinen te merkinel, hoj odi lampa furt te labol andro Stanos anglo pochtan, so hino angle Archa. Ode anglo RAJ mušinel te el labardo o momeľaris calo rat dži tosara. Kada prikazis mušinen te doľikerel o Izraeliti the lengere potomki pro furt.”
“Prikazin, hoj le Izraelitendar te aven angle ma tiro phral o Aron the leskere čhave: o Nadab, Abihu, Eleazar the o Itamar, bo kamav, hoj mange te služinen sar rašaja.
Le Aronoske kereha sentno ruchos, hoj te el urdo andro šukariben the andre pačiv.
Vičin savore krajčiren, saven diňom goďaveripen a phen lenge, hoj te siven le Aronoske rašajiko ruchos, hoj mange te služinel sar rašaj.
Mi siven ajse ruchi: E rašajiko žeba andre brekh, so ela phandľi le nekbaredere rašajenge pašal o jilo, o efodos, o ruchos, o sido teluno gad, o turbanos the o sirimos. Kala gada kerena le Aronoske the leskere čhavenge, hoj mange te služinen sar rašaja.
Sa ela kerdo la belava, fijalova the ľoľa vlnatar, le somnakune thaveha the le sane pochtanestar.”
“O efodos mi siven la belava, fijalova the ľoľa vlnatar, le somnakune thaveha the le sane pochtanestar.
Kerela pes upre duj kotora, so pes zachudena pro vali a spojinena pes le efodoskere uprune kotorenca.
O sirimos, saveha pes phandela o efodos pašal o per, mušinel te el sido la fijalova, ľoľa the purpurova vlnatar, le somnakune thaveha the le sane pochtanestar.
Leha duj onixoskere bara a randeha upre o nava le Jakoboskere čhavengere:
šov nava pre jekh bar a aver šov nava pro dujto bar šoroha, avke sar uľile.
Kereha oda sar o majstros, savo randel avri o pečaťidlos pro bara. Avke randeha avri pro soduj bara o nava le Jakoboskere čhavengere a paľis len thoveha andro somnakune ramici.
Paľis prichudeha pro efodos pro phike o bara, so leperena le Izraeloskere čhaven. O Aron len hordinela pre peskere phike anglo RAJ, hoj len te leperel.
Kereha mek duj somnakune ramici
the duj lancici le žuže somnakastar. Kereha len sar prephandle špargi a prichudeha len pro ramici.”
“Sar o majstros kereha e žeba andre brekh, so ela phandľi le nekbaredere rašaske pašal o jilo. Ola žebaha rodela avri oda, so o Del kamel. Kereha la la belava, fijalova the ľoľa vlnatar, le somnakune thaveha the le sane pochtanestar.
Mušinel te el prethodo duvar andre kocka, džinďardo the buchlo 22 centimetri.
Pre late thoveha andro štar šori dragane bara: andro ešebno (peršo) o rubinos, topasis, the smaragdos;
andro dujto malachitos, zafiris, the diamantos;
andro trito opalos, achatos, the ametistos;
andro štarto chrizolitos, onixos the jaspisos. Thov len andro somnakune ramici.
Pre ola dešuduj (12) bara ena avrirandle o nava le Jakoboskere dešuduje čhavengere. Pre dojekh bar mušinel te el avrirandlo jekh kmeňoskero nav avke, sar pes kerel o pečaťidlos.
Pre žeba kereha lancici le žuže somnakastar prephandle sar špargi.
Mek kereha duj somnakune kariki a prisiveha len pre leskere duj uprune rohi
a soduj somnakune špargi prichudeha ke ola kariki.
Pro vali prichudeha o somnakune špargi pro somnakune ramici a avke len prichudeha anglunestar pro efodos.
Ker duj somnakune kariki a prichude len andral pro soduj telune rohi la žebake paš o efodos.
Ker mek duj somnakune kariki a prichude len pro anglune agora le efodoske ode, kaj hino zasido o efodos upral o sirimos.
O kariki pre žeba prichude ko efodoskere kariki la belava špargaha avke, hoj te el upreder le sirimostar a te na pes e žeba čhalavel.
Sar o Aron džala andro Neksentneder Than, urela pre peste kadi žeba, pre savi ena avrirandle o nava le Jakoboskere čhavengere. Akor me, o RAJ, mange furt leperava pre mire manuša.
Andre žeba thovena o sentna losi, o Urim the o Tummim, hoj te el le Aronoske paš o jilo, sar avela anglo RAJ andro Neksentneder Than. Avke o Aron furt hordinela e rašajiko žeba, hoj pes te dodžanel miri voľa prekal o Izraeliti.”
“Ko efodos ker plašťos a mi el calo la fijalova vlnatar.
Pro plašťos ela maškaral avrimuklo than pro šero, so ela sido zorale thaveha, hoj pes te na rozparinel.
Pre teluno agor siveha granatoskere phaba la fijalova, ľoľa the purpurova vlnatar a maškar lende cikne somnakune zvončeki.
Avke pes čerinena o phaba le zvončekenca pašal teluno agor le plašťoske.
O Aron les urela, sar kerela e rašajiko služba. Sar avela anglo RAJ pro Sentno Than, abo sar džala avri, šunďola lengero hangos pro znameňje, hoj na merela.”
“Le žuže somnakastar ker somnakuňi čelenka a rande andre o lava, avke sar pes kerel o pečaťidlos: ‘Sentno le RAJESKE.’
Prichudeha la la belava špargaha pre angluňi sera pro turbanos.
E čelenka, so ela le Aronoste pro šero, sikavela, hoj ov lel pre peste e vina vaš o obeti, so namištes obetinena o Izraeliti. Avke me, o RAJ, prilava le Izraelitengere obeti.
Siv leskero teluno ruchos the turbanos le loke pochtanestar a ker the farebno sirimos.”
“Siv lenge o telune ruchi, o čapki the o sirimi, hoj le Aronoskere čhave te en urde andro šukariben the andre pačiv.
Uri andre kala gada le Aron the leskere čhaven. Pomakh len, sentňar len a ačhav len sar rašajen, hoj mange te služinen.
Siv lenge telune gada, hoj len te učharen le perestar dži ko čanga, hoj te na dičhol lengero langipen.
O Aron the leskere čhave hordinena o telune gada, sar džana andro Sentno Stanos abo sar džana ko oltaris the andro Neksentneder Than, hoj oleha te na keren binos a te na meren.” Kada ela prikazis prekal o Aron the leskere potomki pro furt.
“Sar pomakhena rašajenge le Aron the leskere čhaven, hoj mange te služinen, leha sastes terne bikos the duje bakren bi e chiba.
Le sane arestar kereha vajkeci mare bi o drožďi le olivove olejoha the vajkeci bi o olejos; ker the sane marikľa, so pomakheha le olejoha.
Ola mare thoveha andro košaris a an len angle mande, sar obetineha le bikos the duje bakren.
Paľis an le Aron the leskere čhaven anglo vudar le Sentne Stanoskero a obthov (omor) len le paňeha.
Uri pro Aron o teluno ruchos the o plašťos a upral uri o efodos the e rašajiko žeba. Paľis phand pašal leste o efodoskero sirimos.
Pro šero leske thov o turbanos a upral prichude e sentno somnakuňi čelenka.
Paľis le o olejos, čhor leske pro šero a pomakh les.
An the leskere čhaven a uri lenge o telune ruchi.
Paľis phand o sirimos pašal o Aron the pašal leskere čhave a pro šero lenge thov o čapki. Lengero rašajipen ačhela pro furt. Aleha sentňareha le Aron the leskere čhaven andre služba.
An terne bikos anglo Sentno Stanos a o Aron the leskere čhave mi thoven o vasta pre leskero šero.
Murdareha les anglo RAJ paš o vudar, sar pes džal andro Sentno Stanos.
Ole bikostar le sikra rat a pomakh le angušteha le oltariskere rohi. Čhiv avri o rat, so ačhela, paš o oltariskero zaklados.
Paľis le savoro žiros, so učharel leskere andrune kotora, o nekfeder kotor la pečinkatar the soduj ľadvini lengere žiroha, a kada savoro labar pro oltaris.
O mas, e cipa the o goja labar avri le taboristar. Kadi hiňi e obeta vaš o binos.
Paľis le jekhe bakres a o Aron the leskere čhave mi thoven pre leskero šero o vasta.
Murdar les a pokropin le rateha pašal calo oltaris.
Le bakres rozčhinger pro kotora, obthov (omor) leskere andrune kotora the o pindre a thov oda paš ola aver kotora the paš o šero.
Akor cale bakres labar pro oltaris. Oda hin e labarďi obeta prekal o RAJ, e lačhi saga, e obeta kerďi la jagaha prekal o RAJ.
Paľis leha le dujte bakres a o Aron the leskere čhave mi thoven peskere vasta pre leskero šero.
Murdar les, le sikra rat a pomakh leha le Aronoskero čačo (pravo) kan ode, kaj pes thovel o čeňa. Avke ker the leskere čhavenge. Pomakh lenge the o angušt pre čačo vast the pro pindro. Oda rat, so ačhela, pokropin pašal calo oltaris.
Paľis le oda rat, so hino pro oltaris, the o olejos a pokropin le Aron the leskere čhaven the lengere ruchi. Kavke ela o Aron a leskere čhave sentňarde lengere ruchenca.
Avke le o žiros le bakrestar, o žirošno chvostos, o žiros so zaučharel leskere andrune kotora, o nekfeder kotor la pečinkatar, soduj ľadvini le žiroha the e čači čang. Kada ela o bakroro pro sentňariben.
Paľis andral o košaris le marenca bi o drožďi, so hino thodo anglo RAJ, le maro bi o olejos, the maro le olejoha the sane marikľa.
De oda maro le Aronoske the leskere čhavenge andro vasta. On oda mi hazden upre, hoj te sikaven, hoj oda hin sentňardo prekal o RAJ.
Paľis le lendar oda daros a labar pro oltaris la labarďa obetaha sar voňavo obeta le RAJESKE. Kadi ela obeta kerďi la jagaha prekal o RAJ.
Paľis hazde upre o bakreskero koľin, so sas obetimen pre le Aronoskero sentňariben, hoj te sikaves, hoj oda mas hino sentňardo prekal o RAJ. Kada kotor ela dino tuke.
O koľin, so hino hazdlo upre, the e čang, so hiňi diňi pre obeta, sentňar. Ola kotora le bakrestar ena sentňarde prekal o Aron the prekal leskere čhave.
Oda hino miro prikazis: O koľin the e čang furt ela o kotor le Aronoske the leskere čhavenge, sar mire Izraelike manuša anena o chabeneskere obeti. Oda hino daros le manušendar mange, le RAJESKE.
Le Aronoskere rucha mi prelen leskere čhave pal leste, hoj andre lende te en pomakhle the sentňarde andre rašajiko služba.
Oda čhavo, savo pal leste prelela e rašajiko služba a avela andro Sentno Stanos te služinel andro Neksentneder Than, mušinela efta dživesa oda ruchos pre peste te urel.
Paľis le ole bakres pro sentňariben le rašajen ke služba, a tav leskero mas pro sentno than.
Oda mas the o mare andral o košaris chana o Aron the leskere čhave anglo vudar le Sentne Stanoskero.
On mi chan oda, so sas obetimen vaš lengero odmukľiben, sar sas sentňarde the ačhade andre rašajiko služba. Ňiko aver našťi chal ole chabenastar, ča o rašaja, bo hino sentno.
A te ole masestar abo le marestar ačhela dži tosara, labar oda pre jag. Našťi pes oda chal, bo hino sentno.
Le Aronoha the leskere čhavenca ker sa avke, sar tuke prikazinďom. Efta dživesa pes sentňarena o rašaja.
Sako džives, o manuša mušinen te anel terne bikos sar obeta vaš o binos. O oltaris obžužareha avke, hoj upre aneha e obeta vaš o binos a pomakheha les, hoj te el sentno.
Efta dživesa obžužareha o oltaris, hoj les te sentňares. Avke ela o oltaris neksentneder. Savoro, so pes lestar chudela, ela sentno.
Sako džives obetineha pro oltaris duje jekhberšeskere bakroren:
jekhes tosara a dujtones rači.
Paš o ešebno (peršo) bakro prithov kilos sano aro, zmišimen ľitra olivove olejoha a rozčhiv ľitra mol sar moľakeri obeta.
Dujte bakrores obetineha rači – avke sar the e tosaraskeri obeta – la moľaha the le areha mišimen le olejoha, so ela šukar saga: e obeta kerďi la jagaha prekal o RAJ.
Kadi labarďi obeta anena sako džives paš o Sentno Stanoskero vudar anglo RAJ. Kerena oda pokoleňje pro pokoleňje. Ode man zdžava mire manušenca a ode vakerava tuha.
Ode man arakhava le Izraelitenca a oda than ela sentno mira slavatar.
Sentňarava o Sentno Stanos the o oltaris, a sentňarava le Aron the leskere čhaven, hoj mange te služinen sar rašaja.
Me bešava maškar o Izraeliti a avava lengero Del.
A sprindžarena, hoj me som o RAJ lengero Del, savo len iľom avri andral o Egipt, hoj te bešav maškar lende. Me som o RAJ, lengero Del.
Paľis kerena oltaris le akacijakere kaštestar prekal e kaďidloskeri obeta.
Mušinel te el kerdo andre kocka, 45 centimetri džinďardo the buchlo, a učo 90 centimetri. Ela les pro štar agora po jekh rohos, ajse sar hin le biken, so ena jekhe kotorestar le oltariha.
Calo oltaris obthov le žuže somnakaha a pašal leste ker somnakuno pasos.
Pal soduj seri prichude o somnakune kariki tel o pasos avke, hoj prekal o kariki te predžan o dručki, hoj pes te del te hordinel.
O dručki ker le akacijakere kaštestar a obcirdeha len le somnakaha.
O oltaris thov angle lepeda, so hiňi angle zmluvakeri Archa. Ode man tuha arakhava.
Sako tosara, sar o Aron džala te pririchtinel o lampi, labarela pre leste o voňavo kaďidlos.
O Aron les labarela pale the ke račate, sar džala te zalabarel e jag andro lampi. Kadi voňavo obeta anena furt anglo RAJ pal savore tumare pokoleňja.
Na obetinena upre aver kaďidlos, aňi ňisavi labarďi abo chabeneskeri obeta, a aňi na čhoreha avri e moľakeri obeta pre leste.
Jekhvar andro berš o Aron obžužarela o oltaris avke, hoj pokropinela o štar rohi le džviroskere rateha, so sas obetimen vaš o bini. Kada kerela sako berš, pal savore tumare pokoleňja. Kada oltaris ela neksentneder prekal o RAJ.”
Paľis o RAJ phenďa le Mojžišoske:
“Sar zgeneha savore Izraeliten, hoj te džanes, keci hine, akor dojekh manuš pes mušinel te cinel avri anglo RAJ, hoj te na en marde le Devlestar, sar len zgeneha.
Dojekh, ko ela zgendo, mušinel te del jepaš šeklos sar obeta, so hiňi hazdľi upre prekal o RAJ. O love kampel te važinel pal oda, sar pes važinel andro Sentno Stanos.
O murša, kaske hin biš (20) berš a buter, ena zgende, a mušinen te del le RAJESKE kadi obeta.
O barvalo manuš na počinela buter, aňi o čoro frimeder, sar anena odi obeta prekal o RAJ.
Kala love kide avri le Izraelitendar a de pre služba andro Sentno Stanos. Me mange pre lende leperava, sar anena e obeta, so anel o smirom le RAJEHA.”
O RAJ phenďa le Mojžišoske:
“Ker e bari brondzuňi nadoba pro thoviben (moripen), so ačhela pro brondzuno podstavcos. Thov les maškar o Sentno Stanos the oltaris a čhiv andre paňi.
O Aron the leskere čhave ode thovena o vasta the o pindre.
Sar džana andro Sentno Stanos, mušinen pes te thovel le paňeha, hoj te na meren. Avke kerena, the sar džana ko oltaris te kerel e služba, hoj te keren e labarďi obeta prekal o RAJ.
Mušinen te thovel peske o vasta the o pindre, hoj te na meren. Kada ela prekal o Aron the prekal leskere potomki prikazis pro furt, pokoleňje pro pokoleňje.”
O RAJ mek phenďa le Mojžišoske:
“Le nekfeder voňavo koreňje, le šov kili saňi mirha, trin kili voňavo škorica, trin kili voňavo trsťina
the šov kili kassia – savoro važin avke, sar pes važinel andro Sentno Stanos. Zmišin oda le štar ľitri olivove olejoha
a avke kereha sentno olejos pro pomakhľipen – oda ela zmišimen voňavo parfumos, avke sar kerel o olejkaris. Oda ela sentno olejos pro pomakhľipen.
Pomakheha leha o Sentno Stanos the e Zmluvakeri Archa,
o skamind leskere sersamoha, o momeľaris leskere sersamoha, o kaďidloskero oltaris,
o oltaris pro labarde obeti leskere sersamoha, the e nadoba lakere podstavcoha.
Sentňareha len a ena sentne. Sa, so pes lendar chudela, ela sentno.
Paľis le Aron the leskere čhaven pomakheha a sentňareha, hoj mange te služinen sar rašaja.
Le Izraelitenge vaker: ‘Kada olejos ela pro sentno pomakhľipen prekal miri služba pro furt.
Našťi les čhoren avri pre chocsavo dženo a ole koreňjendar na kerena ňisavo aver olejos. Hino sentno a ačhela furt prekal tumende sentno.
Te vareko kerela ole koreňjendar ajso olejos, abo pomakhľahas leha varekas, ko nane rašaj, oda manuš ela avritradlo mire manušendar.’ ”
O RAJ phenďa le Mojžišoske: “Le ole voňave koreňjendar jednakones ajci živica, onixos, galbanos the žužo kaďidlos.
Olestar ker voňavo kaďidlos, ajso sar kerel o olejkaris a zmišin le loneha, hoj te el žužo the sentno.
Oda koreňje pučineha pro churdo praškos a sikra olestar thov angle Archa andro Sentno Stanos, kaj man tuha arakhava. Oda ela tumenge neksentneder.
O kaďidlos, so kavke pririchtineha ole koreňjendar, našťi pririchtines prekal peste, bo oda ela sentno prekal o RAJ.
Te vareko peske kerďahas ajso kaďidlos, sar saga prekal peste, ela avritradlo mire manušendar.”
O RAJ phenďa le Mojžišoske:
“Dikh, andral o kmeňos Juda kidňom mange avri le Becaleel, saveske hino dad o Uri a papus o Chur.
Pherarďom les mire Duchoha a diňom les prindžaripen, achaľuvipen the goďaveripen pre dojekh buči,
hoj te gondoľinel avri o plani sar te kerel o veci le somnakastar, le rupunestar the le brondzostar
a hoj te oprikerel o dragane bara a te zathovel len andro somnakaj the rup, te čhingerel avri o kašta a te kerel dojekh majstroskeri buči.
Paš leste diňom le Oholiab, le Achisamachoskere čhas andral o kmeňos Dan. A savore majstren diňom e goďi, hoj te keren savoro avke, sar tuke prikazinďom:
O Sentno Stanos, e Zmluvakeri Archa the lakero kritos, the o aver veci andro Stanos,
o skamind leskere sersamoha, o momeľaris le žuže somnakastar leskere sersamoha, o kaďidloskero oltaris,
o oltaris pro labarde obeti leskere sersamoha, e bari brondzuňi nadoba le podstavcoha,
o sane ruchi pre le rašajengeri služba prekal o Aron the leskere čhave,
o olejos pro pomakhľipen the o voňavo kaďidlos prekal o Neksentneder Than. Savoro mi keren avke, sar tuke prikazinďom.”
O RAJ phenďa le Mojžišoske,
hoj te phenel le Izraelitenge: “Doľikeren o Šabbat, bo oda hin sar znameňje maškar mande the tumende pro furt, hoj te džanen, hoj me, o RAJ, tumen sentňarav.
Doľikeren o Šabbat, bo hino sentno! Ko les na sentňarela, mušinel te merel a dojekh, ko andre oda džives kerela buči, mi el avritradlo peskere manušendar.
Šov džives hin pre oda, hoj te keren buči, ale eftato hin le RAJESKERO sentno džives, hoj te odpočovinen. Dojekh, ko andre oda džives kerela buči, mušinel te merel!
O Izraeliti andre dojekh pokoleňje mi doľikeren o Šabbat sar zmluva pro furt.
Kada ela o znameňja maškar mande the mire manuša pro furt, bo o RAJ tel o šov dživesa kerďa o ňebos the e phuv, ale eftato džives preačhiľa te kerel a odpočovinelas.”
Sar o RAJ dovakerďa le Mojžišoha pro verchos Sinaj, diňa leske o Sveďectvoskere tabli – o duj barune tabli, pre save o Del pisinďa o prikazaňja peskere angušteha.
Sar o nipi dikhle, hoj o Mojžiš hino but časos pro verchos a na avel tele, avle ko Aron a phende leske: “Av, ker amenge devlen, save džana angle amende. Bo na džanas, so pes ačhiľa le Mojžišoha, ole muršeha, savo amen ľigenďa avri andral o Egipt.”
O Aron lenge odphenďa: “Len tele tumare romňijendar, čhavendar the čhajendar o somnakune čeňa pal o kana a anen mange.”
Avke dojekh manuš iľa andral o kana o somnakune čeňa a ande le Aronoske.
Ov lendar oda iľa, roztaďa a čhorďa avri somnakuňa gurumňora. O manuša phende: “Ó, Izrael, kada hino tiro del, savo tut iľa avri andral o Egipt!”
Sar oda o Aron dikhľa, ačhaďa angle somnakuňi gurumňi oltaris a phenďa: “Tajsa ela inepos pre pačiv le RAJESKE!”
Pre aver džives sig tosara ušťile a ande o labarde the smiromoskere obeti. O manuša bešle, chanas a pijenas; paľis ušťile a khelenas džungales the bi e ladž jekh avreha.
O RAJ phenďa le Mojžišoske: “Sigo dža pale tele! Bo tire manuša, saven ľigenďal avri andral o Egipt, kerde baro nalačhipen angle Ma.
Igen sig odgele pal o drom, savo lenge sikaďom. Kerde peske modla gurumňora! Banďon angle late, ande lake obeti a vičinde: ‘Ó, Izrael, kada hin tumaro del, savo tumen iľa avri andral o Egipt!’ ”
O RAJ mek phenďa le Mojžišoske: “Dikhľom, hoj kale manuša hine zoralejileskere, bo na kamen te šunel.
Akana muk man. Mi el avričhorďi pre lende miri choľi, hoj len te zňičinav. Paľis tutar kerava baro narodos!”
Ale o Mojžiš mangelas le RAJES, peskere Devles, a phenďa: “RAJEJA, soske sal choľamen pre tire manuša, saven iľal avri andral o Egipt tira bara zoraha the bare vasteha?
Te ada kereha, paľis o Egipťana vakerena, hoj len ča ľigenďal avri, hoj te murdares len pro verchi a te khoses tele pal e phuv. Mangav tut, ma av choľamen pre tire manuša. Čerin tiro gondoľišagos a ma de pre lende e bibach.
Leper tuke pre tire služobňika Abraham, Izak the Jakob. Bo diňal len la veraha lav: ‘Kerava tumendar baro narodos ajci, keci hin o čercheňa pro ňebos, a caľi kadi phuv dava tumare čhavenge, hoj pro furt te el tumari.’ ”
Avke o RAJ pes rozgondoľinďa a na diňa e bibach pre lende, sar kamelas.
O Mojžiš geľa tele pal o verchos a andro vasta ľidžalas duj barune tabli, pre save sas pisimen o prikazaňja pal jekh sera the pal aver.
O Del korkoro kerďa o tabli a ranďa avri pre lende o prikazaňja peskere vasteha.
Sar o Jozua šunďa le manušengeri bari vika, phenďa le Mojžišoske: “Andro taboris hin maribnaskero vriskišagos.”
O Mojžiš odphenďa: “Oda nane vriskišagos sar pal o ňerinďipen (viťaztvo), aňi o vriskišagos olengero ko prekhelde (prehrajinde); me šunav o giľavipnaskero hangos.”
Sar o Mojžiš avľa pašeder paš o taboris a dikhľa la somnakuňa gurumňora the le manušen sar khelen, choľisaľiľa, čhiďa o tabli tele a phagerďa len paš o verchos.
Paľis iľa la gurumňora, sava peske kerde, zlabarďa la andre jag a rozmarďa pro prachos. Paľis oda prachos čhiďa andro paňi a diňa te pijel le Izraelitenge.
O Mojžiš phenďa le Aronoske: “So tuke kerde kala manuša, hoj len ľigenďal andre ajso baro binos?”
“Te na el choľamen miro raj!” odphenďa o Aron. “Se tu prindžares kale manušen, hoj sig džan andro nalačhipen.
On mange phende: ‘Ker amenge devles, savo džala angle amende. Se na džanas, so pes ačhiľa le Mojžišoha, le muršeha, savo amen iľa avri andral o Egipt.’
Me lenge odphenďom: ‘Kas hin somnakaj, mi lel tele pal peste a mi anel mange. Sar ande, me les roztaďom andre jag a avľa avri olestar kadi gurumňori.’ ”
O Mojžiš dikhľa, hoj o Aron domukľa le manušenge te kerel, so on kamenas a kerenas, hoj lengere ňeprijaťeľa lendar te asan.
Avke o Mojžiš ačhiľa andre taboriskeri brana a zvičinďa: “Dojekh, ko hino pre le Devleskeri sera, aven ke ma!” A savore Leviti gele te ačhel pašal leste.
Ov lenge phenďa: “Kavke vakerel o RAJ, o Del le Izraeloskero: ‘Dojekh pašal peste mi phandel e šabľa. Predžan prekal o taboris jekha branatar dži ke aver a dojekh mi murdarel peskere phrales, prijaťeľis the susedas.’ ”
O Leviti avke kerde, sar lenge prikazinďa o Mojžiš a oda džives mule vaj 3 000 murša.
Paľis o Mojžiš phenďa: “Adadžives pes sentňarďan andre služba le RAJESKERI, bo dojekh murdarďa peskere čhas the phrales. Vašoda o RAJ adadžives tumen požehninďa.”
Pre aver džives o Mojžiš phenďa le manušenge: “Kerďan baro binos anglo RAJ, ale akana džav pale pro verchos te mangel le RAJES, hoj tumenge te odmukel o binos.”
Avke o Mojžiš geľa pale ko RAJ a phenďa leske: “Ó, Devla, kala manuša kerde baro binos, bo kerde peske somnakune devles.
Mangav tut, odmuk lengero binos. Te na, ta akor khos man avri andral tiro zvitkos, so pisinehas.”
Ale o RAJ leske phenďa: “Andral miro zvitkos khosava avri oles, ko kerel binos angle Ma.
Tu akana dža a ľidža le manušen pre oda than, pal savo tuke phenďom. Miro aňjelos džala angle tu. Ale avela oda časos, sar len marava vaš lengere bini.”
Avke o RAJ bičhaďa nasvaľiben pro manuša, bo ispidenas pro Aron, hoj lenge te kerel la somnakuňa gurumňora.
O RAJ phenďa le Mojžišoske: “Dža het pal kada than le manušenca, saven iľal avri andral o Egipt, a dža andre odi phuv, pal savi la veraha phenďom, hoj dava le Abrahamoske, Izakoske the le Jakoboske, akor sar phenďom: ‘Dava la tire potomkenge.’
Bičhavava angle tu le aňjelos a tradava odarik le Kanaančanen, le Amorejen, le Chetitanen, le Perizejen, le Chivijen the le Jebusejen.
Aveha andre phuv, kaj čuľal o thud the o medos. Ale me na džava tumenca, bo san zacata a na kamen te šunel. Te tumenca geľomas, šaj tumen zňičinďomas le dromeha.”
Paľis o RAJ phenďa le Mojžišoske: “Phen le Izraelitenge: ‘San zoralejilengere! Te geľomas tumenca ča sikra, mušinďomas tumen te zňičinel. Akana thoven tele pal tumende o šukariben a dikhava, so tumenca kerava.’ ” Sar o manuša šunde oda zoralo vakeriben, ačhile smutne a ňiko pre peste na iľa ňisavo šukariben.
<range>
Vašoda, sar o Izraeliti omukle o verchos Choreb, imar na hordinenas pre peste ňisavo šukariben.
O Mojžiš iľa o stanos a ačhaďa les dureder le taboristar. Diňa leske nav “O stanos, kaj pes zdžana le RAJEHA”. Te vareko rodelas le RAJES, džalas avri andral o taboris andre oda stanos.
A sar o Mojžiš džalas andre oda stanos, savore manuša ušťile. Dojekh ačhelas angle peskero stanoskero vudar a dikhenas pro Mojžiš, medik na geľa andro stanos.
Sar o Mojžiš geľa andro stanos, o chmarakero slupos avľa tele a ačhelas paš o stanoskero vudar, medik o RAJ vakerelas le Mojžišoha.
Sar o manuša dikhenas, hoj o chmarakero slupos hino paš o stanoskero vudar, banďonas dži ke phuv, dojekh anglo peskero stanos.
O RAJ vakerelas le Mojžišoha, muj-mujeha, avke sar vareko vakerel le prijaťeľiha. Paľis pes visarďa pale andro taboris. Ale leskero terno sluhas o Jozua, le Nunoskero čhavo, ačhelas andro stanos.
O Mojžiš phenďa le RAJESKE: “Tu mange phenďal: ‘Ľidža kale manušen,’ ale na phenďal mange, kas manca bičhaveha. Phenďal mange: ‘Prindžarav tut mištes a sal mange pre dzeka.’
Te som tuke pre dzeka, ta de mange te džanel tire droma, hoj tut buter te prindžarav a te avav tuke furt pre dzeka. Leper tuke, hoj kala nipi hine tire manuša.”
O RAJ phenďa: “Me korkoro džava tumenca a dava tut odpočinkos.”
O Mojžiš leske odphenďa: “Te tu korkoro na aveha amenca, akor amen aňi ma bičhav het pal kada than.
Bo sar šaj sprindžarav, hoj me the kala manuša sam tuke pre dzeka, te na pal oda, hoj aveha amenca? Aleha, hoj sal amenca, me the tire manuša avaha aver savore narodendar pre phuv.”
Avke o RAJ phenďa le Mojžišoske: “Me kerava the oda, so mandar mangehas, vašoda bo sal mange pre dzeka a prindžarav tut pal o nav.”
Ale ov odphenďa: “Sikav mange tiri slava.”
O RAJ leske odphenďa: “Sikavava tuke savoro miro lačhipen a phenava angle tu miro nav, o RAJ. Sikavava miro jileskeriben, kaske kamav, a presikavava miro lačhejileskeriben, kaske kamav.
Našťi dikhes miro muj, bo ňiko, ko man dikhela, našťi ačhel te dživel.”
Paľis leske o RAJ phenďa: “Kade hin than paš mande, kaj šaj ačhes pre skala.
Sar odarik predžava mira slavaha, thovava tut andre skalakeri škara a sar odarik predžava, zagaruvava tut mira burňikaha.
A sar odlava e burňik, dikheha ča miro dumo, ale miro muj ňiko našťi dikhel.”
O RAJ phenďa le Mojžišoske: “Ker duj barune tabli, ajse sar sas ešebnovar (peršovar). Me pre lende pisinava pale ola lava, so sas pre ešebna tabli, so len phagľal.
Av pririchtimen! Tosara aveha upre pro agor le verchoske Sinaj a ode ačh angle mande.
Ňiko tuha te na džal aňi pes te na sikavel pre oda calo verchos. Aňi o bakre, aňi o dobitkos pes anglo verchos našťi pasinen.”
Paľis o Mojžiš kerďa duj barune tabli, ajse sar sas ešebnovar. Sig tosara ušťiľa, andro vasta iľa soduj tabli a geľa pro verchos Sinaj, avke sar leske prikazinďa o RAJ.
O RAJ avľa tele andre chmara, ačhiľa paš o Mojžiš pro verchos a phenďa peskero sentno nav – o RAJ.
O RAJ pregeľa anglal o Mojžiš a vičinelas: “Me som o RAJ, o RAJ o Del, savo hino lačhejileskero, kamibnaskero, kovlejileskero, pherdo le jileskeribnaha the verno.
Me presikavav e milosť le ezerenge a odmukav o nalačhipena, o vzburi the o bini, no the avke potrestinav dojekh binos: Vaš le dadengere bini marav lengere čhaven dži andro trito the štarto pokoleňje.”
Akor o Mojžiš sig banďiľa dži ke phuv a lašarelas le RAJES.
Vakerelas: “RAJEJA, te arakhľom pačiv andre tire jakha, mangav tut, av amenca! Kala manuša hine zacata a na šunen, ale odmuk amenge amare bini the nalačhipena a prile amen sar tire manušen.”
O RAJ leske odphenďa: “Akana phandava tumenca zmluva. Angle tire manuša kerava bare veci, so mek šoha (ňikda) na dikhle aver narodi pal caľi phuv. Savore manuša dikhena save bare veci me, o RAJ, šaj kerav, bo kerava prekal tu vareso igen baro.
Te doľikereha kala zakoni, so tuke dav adadžives, tradava angle tu le Amorejen, le Kanaančanen, le Chetitanen, le Perizejen, le Chivijen the le Jebusejen.
Merkin pre oda, hoj te na phandes zmluva ole narodenca andre phuv, kaj džaha, hoj te na ačhen prekal tu sar pasca.
Vašoda čhiveha tele lengere oltara, phagereha lengere sentne slupi the čhineha avri o slupi la modlake Ašerake.
Ma lašar ňisave avre devles, bo me o RAJ som žarľivo Del, savo na zľidžava, hoj lašarena avre devles.
Aňi na phandeha zmluva ole manušenca andre odi phuv, bo te on lašarena peskere devlen a obetinena lenge, vičinena ke odi obeta the tut, a šaj tut scirden, hoj te chas olestar.
Paľis tire čhave peske ilehas romňijen ole narodendar, save len scirdlehas pal peste a na ulehas mange buter verne, bo lašardehas lengere devlen.
Ma ker tuke devlen le trastestar a ma lašar len.
Doľiker o Inepos pal o Mare Bi o Drožďi. Avke sar tuke prikazinďom, cha efta dživesa ola mare andro čhon Abib, bo andre oda čhon avľal avri andral o Egipt.
Dojekh ešebno muršoro the samcos, savo uľola tumare stadostar the dobitkostar, hino miro.
Ešebne somaris cineha avri avke, hoj deha bakrores. Te les na cineha avri, phageha leske e meň. Dojekhe tire ešebne muršores mušines te cinel avri. Ňiko pes te na sikavel angle ma bi o daros.
Šov dživesa kereha buči, ale eftato džives tuke odpočovineha la bučatar – the akor sar orineha a sar kideha e žatva.
Doľiker o Inepos la Žatvakero a pro agor le beršeske oslavineha o Inepos la Žatvakero, sar skideha upre pal e maľa o uľipen peskera bučatar.
Savore tumare murša trival andro berš mušinen te avel angle ma, anglo RAJ Adonaj, o Del le Izraeloskero, hoj man te lašaren.
Me tradava avri anglal tu le naroden a kerava, hoj tut ela bareder phuv, vašoda ňiko imar na kamela tiri phuv, sar trival andro berš aveha upre te lašarel le RAJES, tire Devles.
Ma obetin mange rateskeri obeta jekhetane le drožďengere mareha. Ňič le Patraďakere obetatar na mukeha dži tosara.
Savore nekfeder veci tire ešebne uľipnastar aneha andro Chramos le RAJESKERO, tire Devleskero. La terňa kozica ma tav andre lakera dakero thud.”
Paľis o RAJ phenďa le Mojžišoske: “Pisin tuke kala lava, bo pal kala lava phandľom e zmluva tuha the le Izraelitenca.”
O Mojžiš sas ode le RAJEHA saranda (40) dživesa the saranda rača, so na chaľa maro aňi na piľa paňi. Pro barune tabli pisinďa la zmluvakere lava – o Deš Prikazaňja.
Sar o Mojžiš džalas tele pal o verchos Sinaj, sas leste andro vasta o duj barune tabli. Pal oda, sar vakerelas le RAJEHA, leskero muj švicinelas, ale ov oda na džanelas.
Sar o Aron a savore Izraeliti dikhle, hoj le Mojžišoskero muj švicinel, daranas te džal paš leste.
Ale sar o Mojžiš len vičinďa, avle ke leste o Aron the savore vodci le manušengere. Sar lenca vakerelas,
gele paš leste the okla aver Izraeliti a o Mojžiš lenge diňa savore prikazaňja, so leske o RAJ prikazinďa pro verchos Sinaj.
Sar o Mojžiš preačhiľa te vakerel, thoďa peske o khosno pro muj.
Kecivar o Mojžiš džalas anglo RAJ, hoj leha te vakerel, lelas pal o muj o khosno a sar džalas odarik avri, pale les thovelas. Paľis phenelas le Izraelitenge sa, so leske sas prikazimen.
Sar on dikhle pro Mojžišoskero muj, hoj leske e cipa pro muj švicinel, thoďa o Mojžiš pro muj o khosno, medik na geľa pale te vakerel le RAJEHA.
Akor o Mojžiš vičinďa savore Izraeliten a phenďa lenge: “O RAJ prikazinďa, hoj te doľikeren kada:
Šov dživesa kerena tumari buči, ale eftato džives – o Šabbat – ela tumen sentno džives le odpočinkoskero, so hino oddino le RAJESKE. Dojekh, ko oda džives kerela varesavi buči, mušinel te merel.
Pro Šabbat andre ňisavo kher ma podlabaren aňi e jag.”
O Mojžiš lenge mek phenďa: “O RAJ prikazinďa the oda:
Dojekh, ko kamel, mi anel le RAJESKE obeta: o somnakaj, o rup, o brondzos,
e fijalovo, ľoľi the purpurovo vlna, o sane pochtana, o kozakere bala,
e ľoľi sfarbimen cipa le baranostar, e cipa le tuleňistar, o akacijakere kašta,
olejos prekal o lampi, o koreňje pro olejos te pomakhel the pro voňavo kaďidlos,
onixoskere the aver dragane bara pro efodos the pre rašajiko žeba pre brekh.
Dojekh tumendar, ko džanel kala veci te kerel, mi avel a mi kerel savoro, so o RAJ prikazinďa:
O Sentno Stanos, leskere lepedi, o čati, o rami, o tički, o slupi, o podstavci,
e Zmluvakeri Archa, lakere dručki the kritos, o andruno pochtan,
o skamind leskere sersamoha the dručkenca the o sentne mare,
o momeľaris, so del o svetlos andro Stanos, peskere sersamoha, o lampi the lengere oleja,
o kaďidloskero oltaris leskere dručkenca, o olejos pro pomakhľipen, o voňavo kaďidlos, e lepeda paš o Stanoskero vudar,
o oltaris pro labarde obeti leskera brondzuňa roštaha, dručkenca the savore sersamoha, e brondzuňi nadoba le podstavcoha,
o lepedi prekal e dvora le slupenca the podstavcenca; e lepeda prekal e dvorakeri brana,
o cilore prekal o Stanos the dvora, the lengere lani;
o side ruchi prekal e služba andro Sentno Than, the o sentne ruchi prekal o rašaj Aron the leskere čhave andre rašajiko služba.”
Paľis savore manuša odgele le Mojžišostar.
A dojekh, ko jilestar kada kamľa te kerel, anelas obetno daros le RAJESKE pro Sentno Stanos the savoro, so kampelas pre služba andre the pro rašajengere ruchi.
Avenas ode o murša the o džuvľa a denas jilestar o naramki, kružki, angrusa, lancici the aver somnakune veci. Dojekh, ko kamelas te obetinel le RAJESKE somnakaj, anenas les.
Dojekh, kas sas, anelas e fijalovo, ľoľi the purpurovo vlna, sane pochtana, kozakere bala, ľoľi sfarbimen cipa le baranostar the cipa le tuleňistar.
Ko kamelas te anel rup abo brondzos, anelas oda sar obeta le RAJESKE. Dojekh, kas sas akacijakere kašta a delas pes lenca te kerel, anelas len.
The savore džuvľa, save džanenas te kerel le ľanostar, anenas e fijalovo, ľoľi the purpurovo vlna, the sano pochtan.
A o džuvľa, save džanenas te kerel o gada la kozakere balendar, jilestar oda kerenas.
O vodci anenas onixoskere bara the aver dragane bara pro efodos the prekal e rašajiko žeba pre brekh,
olejos prekal o lampi, the o koreňje pro voňavo kaďidlos the pro olejos te pomakhel.
Savore Izraeliti ko kamenas, či murš vaj džuvľi, anenas le jilestar o daros le RAJESKE, hoj pes te kerel savoro, so o RAJ lenge prikazinďa prekal o Mojžiš.
Paľis o Mojžiš phenďa le Izraelitenge: “Dikh, andral o kmeňos Juda kidňom mange avri le Becaleel, saveske sas dad o Uri a papus o Chur.
O Del les pherarďa peskera zoraha a diňa les prindžaripen, achaľuvipen the goďaveripen pre dojekh buči,
hoj te kerel šukar neve veci le somnakastar, le rupostar the le brondzostar;
hoj te oprikerel o dragane bara a len te thovel andro somnakaj the rup; a hoj te čhingerel avri o kašta a te kerel dojekh majstroskeri buči.
O Del diňa goďi les the le Oholiab, le Achisamachoskere čhas andral o kmeňos Dan, hoj te sikaven avren te kerel e buči.
Pherarďa len la goďaha, hoj te keren dojekh buči le trasteha the le ľanoha, a hoj te siven la fijalova, ľoľa the purpurova vlnaha the le sane pochtaneha. Džanenas te kerel the e buči pro strojos, pre savo pes kerel o pochtana. On džanen te kerel savori buči the o plani pro Sentno Stanos.”
“O Becaleel, Oholiab the savore murša, saven o RAJ diňa goďi the achaľuvipen, hoj te džanen te kerel o veci pre služba andro Sentno Stanos, mi keren e buči ča avke, sar prikazinďa o RAJ.”
Paľis o Mojžiš vičinďa le Becaleel, Oholiab the kale muršen, saven o RAJ diňa goďi a save kamenas te kerel odi buči.
On le Mojžišostar preile savore dari, so o Izraeliti anenas, hoj te keren o Sentno Stanos. A sako tosara o Izraeliti dureder anenas le Mojžišoske o dari.
Avke savore majstri, save kerenas paš o Sentno Stanos, preačhile te kerel, avenas dojekh ko Mojžiš
a phenenas leske: “O manuša anen buter dari, sar kampel pre kadi buči, so o RAJ prikazinďa te kerel.”
Akor o Mojžiš prikazinďa, hoj te phenen andro taboris: “Imar aňi murš aňi džuvľi te na anel o dari prekal o Sentno Stanos.” Avke o manuša preačhile te anel o dari,
bo oda, so ande, sas buter, sar kampelas pre caľi buči.
Savore murša, save džanenas te kerel e buči pro Sentno Stanos, kerenas les le deše lepedendar. Ola lepedi sas side la fijalova, ľoľa the purpurova vlnatar a sas upre side o cherubi.
Dojekh lepeda sas dešuduj (12) metri džinďarďi the duj (2) metri buchľi. Avke sas kerde savore lepedi.
On pandž lepedi zasivenas jekhetane paš peste a avke kerde the avre pandženca. Avke lendar sas duj bare lepedi.
Pro agor le pandžte pochtaneske kerde kariki la fijalova vlnatar. Kada kerde the pre jekh agor pre dujto bari lepeda.
Kerde penda (50) kariki pre dojekh agor la lepedake a aver penda pre aver lepeda avke, hoj o kariki sas jekh angle aver.
Kerde the penda somnakune čati, savenca prichudle o lepedi avke, hoj sthode ola duj stanoskere kotora andre jekh.
O Stanos upral zaučharde la lepedaha, so sas kerďi la kozakere balendar. Kajse lepedi kerde dešujekh (11).
Dojekh lepeda sas dešutrin (13) metri džinďarďi a duj (2) metri buchľi.
Pandž lepedi zaside jekhetane a the aver šov zaside jekhetane, avke sas lendar duj bare lepedi.
Penda (50) kariki kerde pro agor la posledna lepedake, so sas zaside le pandž lepedendar, a aver penda kerde pre aver lepeda, so sas zaside le šov lepedendar.
Kerde the penda brondzune čati, a prichudenas lenca o lepedi jekhetane.
Paľis kerde aver duj lepedi: jekh la baranoskera cipatar sfarbimen pro loles a aver le tuľeňoskera cipatar.
Prekal o Sentno Stanos kerde the o rami le akacijakere kaštestar.
Dojekh ramos sas 4 metri džinďardo a 66 centimetri buchlo.
Kerde duj jednaka kaštune rameni, so sas zachudle jekhetane le maškarune kaštorenca. Pre savore rami sas kala rameni.
Kerde biš (20) rami a thode len pre južno sera.
Prekal ola rami kerde saranda (40) rupune podstavci. Duj tel sako ramos prekal leskere duj pindre.
Prekal e severno sera kerde tiš biš rami
the saranda (40) rupune podstavci – duj tel sako ramos.
Prekal e paluňi sera pro zapados kerde šov rami
a duj rami, so pes thode andro soduj rohi pre paluňi sera.
Soduj rami sas sthode andre peste le karikenca telunestar dži upre. Kavke kerde le ramenca pro soduj rohi.
Pre paluňi sera sas ochto rami a sas thode pro dešušov (16) rupune podstavci – duj tel dojekh ramos.
Le akacijakere kaštestar kerde o druki prekal o Sentno Stanos: pandž prekal o rami pre severno sera,
pandž pre južno sera a pandž pre zapadno paluňi sera.
Maškaruno drukos kerde avke, hoj predžalas prekal o maškar le ramenge a oda jekhe Stanoskere agorestar dži ke aver.
Le somnakaha obcirdle o rami a kerenas upre somnakune kariki, andre save thovenas o druki, so sas tiš obcirdle le somnakaha.
Mek kerde the o pochtan la fijalova, ľoľa the purpurova vlnatar the sane side pochtanestar a o majstros siďa avri cheruben pro pochtan.
Kerde štar slupi le akacijakere kaštestar a obcirdle len le somnakaha. O hačiki upre sas tiš somnakune. Roztaďa prekal lende štar rupune podstavci.
Prekal o vudar le Sentne Stanoskero, kerde farebno lepeda la fijalova, ľoľa the purpurova vlnatar the sane side pochtanestar,
a paše pandž slupi le hačikenca. Lengere uprune kriti the o maškarune dručki sas le somnakastar a o pandž rupune podstavci le brondzostar.
O Becaleel kerďa e Archa la Zmluvakeri le akacijakere kaštestar, 110 centimetri džinďarďi a 66 centimetri buchľi the uči.
Andral the avral la obthoďa le žuže somnakaha a pašal late kerďa somnakuno pasos.
Kerďa prekal late the štar somnakune kariki pre lakere pindre: duj pre jekh sera a aver pre aver sera.
Paľis kerďa o dručki le akacijakere kaštestar a obcirdľa len le somnakaha.
Ola dručki zaispidľa andro kariki pal soduj seri, hoj pes te del te hordinel.
Upruno kritos, soha pes učharelas e Archa, kerďa le žuže somnakastar a sas 110 centimetri džinďardo the 66 centimetri buchlo.
Kerďa the duje cheruben le žuže somnakastar a thoďa len pro soduj agora pro kritos la Archake.
Jekhe cherubos thoďa pre jekh agor a avres pre aver agora a kerďa len jekhetane le uprune Archakere kritoha.
Le cheruben sas rozcirdle o kridli upre avke, hoj zaučharenas lenca e Archa. Le mujenca sas visarde ke peste a dikhenas pro kritos.
O skamind kerďa le akacijakere kaštestar a sas 88 centimetri džinďardo, 44 centimetri buchlo the 66 centimetri učo.
Obcirdľa les le žuže somnakaha a pašal leste kerďa somnakuno pasos,
pašal leste mek kerďa ľišta buchľi sar e burňik a pre late somnakuno pasos.
Pre oda pasos kerďa štar somnakune kariki, save prithoďa ko rohi paš leskere štar pindre.
Pašes paš e ľišta sas o kariki, andre save thovenas o dručki, hoj pes te del te hordinel o skamind.
Ola dručki kerďa le akacijakere kaštestar a obcirdľa len le somnakaha.
A mek kerďa le žuže somnakastar veci pro skamind: o taňira, o kuča, o čarore the o džbani pre moľakeri obeta.
Kerďa somnakuno momeľaris le žuže somnakastar. Calo momeľaris sas kerdo jekhe kotorestar: o maškaruno kotor, o podstavcos, o rameni, the o kvitki le pučikenca.
Pro momeľaris kerďa šov rameni. O rameni avenas avri le maškarune kotorestar, trin pal jekh sera a trin pal aver sera.
Pro ešebno (peršo) ramenos sas kerde trin kvitki le pučikenca le mandlendar; the pro dujto ramenos sas kerde trin kvitki le pučikenca le mandlendar. Kavke sas kerdo pre savore šov rameni, so avenas avri le maškarune kotorestar.
Pro maškaruno kotor sas kerde štar kalichi, so dičhonas sar kvitki le pučikenca le mandlendar.
Jekh kvitka sas tel o ešebne duj rameni, kaj avenas avri le maškarune kotorestar, dujto kvitka sas tel o dujte rameni a trito kvitka tel o trite rameni.
O momeľaris le ramenca, le kvitkenca the pučikenca sas avrikerdo jekhe kotorestar le žuže somnakastar.
Pro momeľaris kerďa efta lampi a paš leste o silavis prekal o momeľariskere knoti the cikne lopatki le žuže somnakastar.
O momeľaris the savoro, so kampel paš leste, kerďa tranda the pandž (35) kilendar le žuže somnakastar.
Le akacijakere kaštestar kerďa kaďidloskero oltaris le štare rohenca, so sas jekhe kotorestar le oltariha. Sas kerdo andre kocka, 45 centimetri džinďardo, 45 centimetri buchlo a 90 centimetri učo.
Obcirdľa o oltaris le somnakaha, the leskere seri the o rohi a pašal leste kerďa somnakuno pasos.
Prichudľa upre duj somnakune kariki tel o pasos pal soduj seri. Avke, hoj prekal ola kariki te predžan o dručki, hoj les te hordinen than thanestar.
O dručki kerďa le akacijakere kaštestar a obcirdľa len le somnakaha.
Paľis zmišinďa sentno olejos pro pomakhľipen a kerďa žužo voňavo kaďidlos le voňave koreňjendar, avke sar kerel o olejkaris o parfumos.
Paľis le akacijakere kaštestar kerďa oltaris pro labarde obeti. Sas kerdo andre kocka 2,2 metri džinďardo the buchlo a sas 1,3 metros učo.
Upral pre leskere rohi kerďa aver štar rohi, ajse sar hin le biken. O rohi the o oltaris sas jekhe kotorestar a sas obthodo le brondzoha.
Kerďa the savoro sersamos paš o oltaris le brondzostar: o bare čare prekal o prachos, o lopati, cikne čare, vidli the cikne lopatki pro angara.
Kerďa brondzuňi rošta a thoďa la andral tel e obruba maškar o oltaris.
Pašal lakere rohi kerďa štar brondzune kariki, hoj o dručki pes te del te thovel andre.
O dručki kerďa le akacijakere kaštestar a obcirdľa len le brondzoha.
O dručki zaispidľa andro kariki pal soduj seri le oltariske, hoj pes te prehordinel. Kerďa o oltaris le deskendar sar phundraďi truhla.
Iľa o gendali le džuvľendar, save služinenas paš o vudar andro Sentno Stanos, a lengere brondzostar kerďa e bari nadoba le podstavcenca.
Kerďa e dvora pašal o Sentno Stanos. Pre južno dvorakeri sera kerďa lepedi le sane pochtanestar; jekh sera sas džinďarďi saranda the štar (44) metri
le biš (20) slupenca pro biš brondzune podstavci. O hačiki the o maškarune tički ko slupi sas le rupunestar.
Avke the pre severno sera sas biš slupi pro biš brondzune podstavci. O hačiki the o maškarune tički ko slupi sas le rupostar.
Pre zapadno dvorakeri sera sas o lepedi bišuduj (22) metri džinďarde the deš slupi pro deš podstavci. O hačiki the o maškarune tički ko slupi sas le rupostar.
E angluňi dvora pro vichodos sas tiš bišuduj metri buchľi
Pre jekh sera paš o vudar sas o lepedi 6,6 metri džinďarde a sas pro trin slupi a pro trin podstavci.
Avke the pre aver sera paš o vudar sas o lepedi 6,6 metri džinďarde, a sas pro trin slupi pro trin podstavci.
Savore lepedi pašal e dvora sas kerde le sane pochtanestar.
O podstavci tel o slupi sas le brondzostar a o hačiki, uprune kriti the o tički ko slupi sas le rupostar. Savore avrune the andrune slupi sas zaphandle ke peste le rupune tičkenca.
E lepeda pro vudar sas kerďi le sane side pochtanestar la belava, fijalova the ľoľa vlnatar. Sas džinďarďi eňa metri a uči duj metri, ajse sar o lepedi pre dvora.
E lepeda sas thoďi pro štar brondzune slupi, so sas pro štar brondzune podstavci. O hačiki, uprune kriti the o maškarune dručki sas obthode le rupoha.
Savore cilore, so sas zamarde andre phuv pašal o Stanos the e dvora, sas le brondzostar.
Kade hin pisimen o somnakaj, o rup the o brondzos, so kampelas prekal o Sentno Stanos, so o Mojžiš prikazinďa, hoj te keren o Leviti. Ľidžalas len o Itamar, o čhavo le rašaskero le Aronoskero.
O Becaleel, saveske sas dad o Uri a papus o Chur andral o kmeňos Juda, kerďa sa, so o RAJ prikazinďa le Mojžišoske.
Sas leha o Oholiab, le Achisamachoskero čhavo andral o kmeňos Dan. Ov sas majstros andre peskeri buči a džanelas šukares te sivel avri o sane pochtana la fijalova, ľoľa the purpurova vlnaha.
Savoro somnakaj, so sas dino le RAJESKE prekal o Sentno Stanos, sas 1 tona pal oda, sar pes važinel andro Sentno Stanos.
Sar sas zgende o manuša, o rup, so dine, sas 3,43 toni pal e vaha andro Sentno Stanos.
Dojekh, ko sas zgendo, počinelas jekh minca: jepaš šeklos. Sas zgende 603 550 murša, kaske sas buter sar biš (20) berš.
Le 3,4 toni rupoha kerde o šel (100) podstavci prekal o Sentno Stanos the pochtan. Jekh podstavcos važinelas 34 kili.
Okle 30 kilendar o Becaleel kerďa o hačiki, kriti the maškarune tički prekal o slupi.
O brondzos, so ande le RAJESKE, sas 2,425 toni.
Lestar kerďa o podstavci prekal o Stanoskero vudar, o oltaris, e rošta the le oltariskero sersamos,
o podstavci prekal o slupi pašal e dvora the paš e brana, the savore cilore.
Le Aronoske kerde sentne ruchi la fijalova, ľoľa the purpurova vlnatar. Avke kerde the sentne ruchi pre rašaskeri služba andro Sentno Stanos, avke sar o RAJ prikazinďa le Mojžišoske.
O efodos kerde le somnakastar, la fijalova, ľoľa the purpurova vlnatar the le sane pochtanestar.
Le somnakastar kerde sane bľachi a strihinde len pro thava, hoj lenca te prephanden o fijalova, lole the purpurova vlni the o sano pochtan.
Kerde upre duj kotora, so pes zachudenas pro vali a spojinenas pes le efodoskere uprune kotorenca.
O sido sirimos le efodoskero, sas tiš kerdo le somnakastar, la fijalova, ľoľa the purpurova vlnatar the sane pochtanestar, avke sar o RAJ prikazinďa le Mojžišoske.
Paľis oprikerde o bara le onixostar, thode andro somnakune obrubi a randle avri pro bara o nava le Jakoboskere čhavengere, avke sar pes kerel o pečaťidlos.
Paľis len prichudenas pro efodos sar o bara, so leperena le Izraeloskere čhaven, avke sar o RAJ prikazinďa le Mojžišoske.
Avke sar o efodos, kerde the e žeba pre brekh – phandľi le nekbaredere rašajenge pašal o jilo – la fijalova, ľoľa the purpurova vlnatar the le sane pochtanestar.
Sas kocka a sas prethodo pro duvar, bišuduj (22) centimetri džinďardo the buchlo.
Sas andre štar šori dragane bara: andro ešebno (peršo) šoros sas o rubinos, topasis, the smaragdos;
andro dujto sas malachitos, zafiris, the diamantos;
andro trito opalos, achatos, the ametistos;
a andro štarto sas chrizolitos, onixos, the jaspisos. O bara sas thode andro somnakune ramici.
Pre ola dešuduj (12) dragane bara sas o nava le Jakoboskere dešuduje čhavengere. Pre dojekh bar sas avrirandlo jekh kmeňoskero nav avke, sar pes kerel o pečaťidlos.
Pre žeba sas kerde lancici le žuže somnakastar prephandle sar špargi.
On kerde the duj somnakune kocki a duj somnakune kariki. Soduj kariki priside pro uprune rohi la žebake.
O somnakune špargi prichudenas ke ola kariki pro agor la žebake
a pro vali prichudenas o špargi pro somnakune ramici a avke len prichudenas anglunestar pro efodos.
Kerde duj somnakune kariki a priside len andral ko soduj telune rohi le efodoske.
Mek kerde the duj somnakune kariki a prichudle len telunestar pro anglune agora le efodoske, kaj hino zasido upral o sirimos.
O kariki pre žeba prichudle ko efodoskere kariki la belava špargaha avke, hoj te el upreder le sirimostar a te na chučkerel upre tele. Kerde sa avke, sar o RAJ prikazinďa le Mojžišoske.
O plašťos, so pes urelas tel o efodos, kerde calo la fijalova vlnatar.
Pro plašťos sas maškaral avrimuklo than pro šero. Oda than sas sido zorale thaveha, hoj pes te na rozparinel.
Pro teluno agor le plašťoske side granatoskere phaba la fijalova, ľoľa the purpurova vlnatar the le sane pochtanestar.
Le žuže somnakastar kerde cikne zvončeki a prichudle len maškar o phaba pašal calo teluno agor le plašťoskero.
Avke pes čerinenas o phaba le zvončekenca pašal o teluno agor le plašťoske, andre savo pes kerelas e služba, avke sar o RAJ prikazinďa le Mojžišoske.
Prekal o Aron the prekal leskere čhave side o telune ruchi le loke pochtanestar,
o turbanos, o čapki the o telune gada le ľanostar.
Sar o RAJ prikazinďa le Mojžišoske, kerde the o šukar farebno sirimos le sane pochtanestar, la fijalova, ľoľa the purpurova vlnatar.
Le žuže somnakastar kerde somnakuňi čelenka a randle andre o lava, avke sar pes kerel o pečaťidlos: “Sentno le RAJESKE”.
Pre late prichudle e belavo šparga, hoj pes te del te priphandel pro turbanos, avke sar o RAJ prikazinďa le Mojžišoske.
Avke sas dokerďi savori buči pro Sentno Stanos. O Izraeliti kerde sa avke, sar o RAJ prikazinďa le Mojžišoske.
Le Mojžišoske ande o Sentno Stanos a savoro, so paš oda kampelas: o čati, o rami, o hačiki, o maškarune dručki, o slupi the o podstavci,
e lepeda kerďi le lole sfarbimen baranoskere cipendar, e lepeda le tuleňiskere cipendar the e andruňi lepeda,
e Zmluvakeri Archa the lakero kritos the o dručki,
o skamind leskere sersamoha the o sentne mare,
o momeľaris le žuže somnakastar leskere lampenca the sersamoha, the o olejos,
o somnakuno oltaris, olejos pro pomakhľipen, o voňavo kaďidlos, e lepeda prekal o Stanoskero vudar,
o brondzuno oltaris pro labarde obeti leskera brondzuňa roštaha, dručkenca the sersamoha, e brondzuňi nadoba le podstavcoha,
o lepedi prekal e dvora, o slupi lengere podstavcenca, o lepedi prekal e dvorakeri brana, o cilore the šele prekal e dvora the Stanos a savore sersami prekal e služba andro Sentno Stanos,
loke side ruchi prekal e služba andro Sentno Than, the o sentne ruchi prekal o rašaj Aron the leskere čhave andre rašajiko služba.
O Izraeliti dokerde savori buči ča avke, sar o RAJ prikazinďa le Mojžišoske.
O Mojžiš predikhelas e buči a dikhľa, hoj kerde sa avke, sar o RAJ prikazinďa. Paľis len požehňinďa.
O RAJ phenďa le Mojžišoske:
“Ešebno (peršo) džives andro ešebno čhon ačhav o Sentno Stanos, kaj pes zdžana le RAJEHA.
Ode thov e Zmluvakeri Archa a figin angle late o pochtan.
An andre the o skamind a thov upre o sersamos, so ke oda kampel. Avke an the o momeľaris a upre thov o lampi.
O somnakuno kaďidloskero oltaris thov anglo pochtan angle Archa a the paš o vudar anglo Stanos figin o pochtan.
O oltaris pro labarde obeti thov anglo Stanoskero vudar.
Maškar o Stanos the oltaris thov e brondzuňi nadoba a čhiv andre o paňi.
Pašal o Stanos ker e dvora a figin e lepeda paš e brana, sar pes džal andre.
Paľis le olejos pro pomakhľipen, pomakh o Stanos savoreha, so hin andre, a ela sentno.
Pomakh the o oltaris pro labarde obeti savore leskere sersamenca. Sentňar les a ela neksentneder.
Pomakh the e nadoba le podstavcoha a sentňar la.
Paľis an le Aron the leskere čhaven anglo Stanoskero vudar a thov (omor) len le paňeha.
Uri le Aron andro sentno ruchos, pomakh les a avke les sentňar, hoj mange te služinel sar rašaj.
An the leskere čhaven a uri pre lende o telune ruchi.
Pomakh len avke, sar pomakhľa le Aron, hoj the on mange te služinen sar rašaja. Ada pomakhľipen kerela rašajen lendar the lengere potomkendar pro furt.”
Paľis o Mojžiš kerďa sa avke, sar leske prikazinďa o RAJ.
O Sentno Stanos ačhade ešebno džives andro ešebno čhon andro dujto berš paloda, sar omukle o Egipt.
Sar o Mojžiš ačhaďa o Stanos, thoďa o podstavci, upral lende rakinďa o rami, zaispidľa o dručki a o slupi rozthoďa andro šoros.
O Stanos zaučharďa le side lepedenca a thoďa upre e lepeda, avke sar o RAJ prikazinďa le Mojžišoske.
Paľis iľa o barune tabli le deše prikazaňjenca a thoďa andre Archa, zaispidľa pašal o seri o dručki a zaučharďa la le kritoha.
Avke ľigenďa e Archa andro Stanos a figinďa o andruno pochtan, hoj te na dičhol e Archa, avke sar o RAJ prikazinďa le Mojžišoske.
O skamind thoďa anglo pochtan pre severno sera andro Sentno Than
a thoďa pre leste o sentne mare anglo RAJ, avke sar o RAJ prikazinďa le Mojžišoske.
O somnakuno momeľaris thoďa anglo skamind pre južno sera andro Sentno Than.
Pre leste thoďa o lampi anglo RAJ, avke sar prikazinďa le Mojžišoske.
O somnakuno kaďidloskero oltaris thoďa andro Sentno Than anglo pochtan
a labarďa upre voňavo kaďidlos, avke sar o RAJ prikazinďa le Mojžišoske.
Paľis figinďa lepeda paš o vudar andro Sentno Than.
O oltaris pro labarde obeti thoďa anglo Stanos. Pre leste obetinelas o labarde the chabeneskere obeti, avke sar o RAJ prikazinďa le Mojžišoske.
Maškar o Stanos the oltaris thoďa e brondzuňi nadoba a čhiďa andre paňi.
O Mojžiš, o Aron the leskere čhave ole paňeha obthovenas (omorenas) o vasta the o pindre.
Sar džanas andro Stanos abo ko oltaris, obthovenas pes avke, sar o RAJ prikazinďa le Mojžišoske.
Pašal o Stanos the oltaris kerďa dvora a figinďa e lepeda paš e dvorakeri brana. Avke o Mojžiš dokerďa savori buči.
Akor e chmara zaučharďa o Sentno Stanos a le RAJESKERI slava pherarďa o Stanos.
Vašoda o Mojžiš našťi geľa andro Stanos, bo upral leste sas e chmara a le RAJESKERI slava pherarďa o Stanos.
Furt, kana e chmara odarik pes hazdelas, savore Izraeliti pes mukenas pro drom.
Ale te e chmara pes na hazdelas, na mukenas pes pro drom.
Dživese le RAJESKERI chmara sas upral o Stanos a rači sas andre chmara jag, vašoda les dikhenas savore Izraeliti pal calo časos, sar phirenas than thanestar pal e pušťa.



























































































































































































































































































































































































































































































































































































































































































































































































































































































Ešebno (peršo) džives andro dujto čhon andro dujto berš pal oda, sar o Izraeliti avle avri andral o Egipt pre pušťa Sinaj, o RAJ prevakerďa ko Mojžiš andro Sentno Stanos a phenďa leske:
“Tu the o Aron zgenen savore Izraeliten pal lengere fajti the fameliji avke, hoj te el pisimen andre o nav dojekhe muršeske
andral o Izrael, kaske hin biš (20) berš the buteder a savo šaj džal andro mariben. A thovena len andro maribnaskere čati.
Andral dojekh kmeňos tumenge mi pomožinel jekh famelijakero vodcas.
Kala hine o nava ole muršengere, save tumenge pomožinena: Andral le Rubenoskero kmeňos o Elicur, le Šedeuroskero čhavo;
andral le Šimeonoskero o Šelumiel, le Curišaddajoskero čhavo;
andral le Judaskero o Nachšon, le Amminadaboskero čhavo;
andral le Jissacharoskero o Netaneel, le Cuaroskero čhavo;
andral le Zebulunoskero o Eliab, le Chelonoskero čhavo;
le Jozefoskere čhavendar: andral le Efrajimoskero kmeňos o Elišamas, le Ammichudoskero čhavo, andral le Menaššeskero o Gamaliel, le Pedacuroskero čhavo;
andral le Benjaminoskero o Abidan, le Gideoniskero čhavo;
andral le Danoskero o Achiezer, le Ammišaddajoskero čhavo;
andral le Ašeroskero o Pagiel, le Ochranoskero čhavo;
andral le Gadoskero o Eljasaf, le Deueloskero čhavo;
andral le Naftaliskero o Achiras, le Enanoskero čhavo.”
Kala savore sas avrikidle sar vodci upral peskere kmeňi.
Kala dešuduj (12) murša pomožinenas le Mojžišoske the le Aronoske
a ešebno džives andro dujto čhon zvičinde jekhetane savore manušen. Paľis pisinde andre lengere nava pal lengere fajti the fameliji. Savore muršen, savenge sas biš (20) berš a buteder, rachinenas a pisinenas andre,
avke sar o RAJ prikazinďa le Mojžišoske. On len pisinde andre pre pušťa Sinaj.
Savore murša, savenge sas biš berš a buteder, save šaj gele andro mariben, sas pisimen andre pal lengere kmeňi the fameliji. Ešebno sas pisimen andre le Rubenoskero kmeňos, bo ov sas le Jakoboskero nekphureder čhavo. Kajci murša sas pisimen andre:
Andral o kmeňos le Rubenoskero: 46 500
Andral o kmeňos le Šimeonoskero: 59 300
<range>
Andral o kmeňos le Gadoskero: 45 650
<range>
Andral o kmeňos le Judaskero: 74 600
<range>
Andral o kmeňos le Jissacharoskero: 54 400
<range>
Andral o kmeňos le Zebulunoskero: 57 400
<range>
Andral o kmeňos le Efrajimoskero: 40 500
<range>
Andral o kmeňos le Menaššeskero: 32 200
<range>
Andral o kmeňos le Benjaminoskero: 35 400
<range>
Andral o kmeňos le Danoskero: 62 700
<range>
Andral o kmeňos le Ašeroskero: 41 500
<range>
Andral o kmeňos le Naftaliskero: 53 400.
<range>
Kalen zgende o Mojžiš the o Aron jekhetane le dešuduje vodcenca, dojekhes pal peskero kmeňos.
Zgende savore Izraeliten pal lengere kmeňi, kaske sas biš berš the buter a save šaj gele andro mariben.
Savore jekhetane sas 603 550 murša.
Ale o murša andral o kmeňos Levi na sas lenca pisimen andre.
Bo o RAJ phenďa le Mojžišoske:
“Sar pisineha le Izraeliten andre, ma rachin paš lende o kmeňos Levi.
Ale ačhav len andre oda, hoj pes te starinen pal o Sentno Stanos the pal leskero sersamos. Hordinena les savoreha, so andre hin; starinena pes pal leste a rozthovena peske o taboris pašal o Stanos.
Sar o Sentno Stanos prehordinena dureder, on les mušinena te rozkidel, a sar kerena taboris avrether, mušinena les te ačhavel pale. Aver džene našťi džan paš o Sentno Stanos, bo oda dženo mušinďahas te merel.
Okla Izraeliti bešena andre peskere stani, dojekh kmeňos andre peskero taboris a paš peskeri zastava.
Ale o Leviti peske ačhavena o stani pašal o Sentno Stanos, hoj te na avel miri choľi pro Izraeliti. O Leviti stražinena o Sentno Stanos.”
O Izraeliti kerde sa avke, sar o RAJ prikazinďa le Mojžišoske.
O RAJ phenďa le Mojžišoske the le Aronoske:
“O Izraeliti mi ačhaven taboris dojekh paš peskeri zastava a paš peskera fajtakero znakos. Kerena taboris dureder le Sentne Stanostar pal savore seri.
Pre vichodno sera le Sentne Stanostar o kmeňos Juda the o fajti, so lenca phirenas, kerena taboris paš peskeri zastava. O Nachšon, le Amminadaboskero čhavo, ela vodcas andro kmeňos Juda.
Andre leskeri partija ena 74 600 murša, save šaj džan andro mariben.
Paš lende kerela taboris le Jissacharoskero kmeňos a leskero vodcas ela o Netaneel, le Cuaroskero čhavo.
Andre leskeri partija ena 54 400 murša.
O vodcas andre Zebulunoskero kmeňos ela o Eliab, le Chelonoskero čhavo.
Andre leskeri partija ena 57 400 murša.
Savore murša andral o taboris Juda, save šaj gele andro mariben, sas 186 400. On džana ešebne (perše) pro drom.
Pre južno sera le Sentne Stanostar o kmeňos Ruben the o fajti, so lenca phirenas, kerena taboris paš peskeri zastava. O Elicur, le Šedeuroskero čhavo, ela vodcas andro kmeňos Ruben.
Andre leskeri partija ena 46 500 murša.
Paš lende kerela taboris le Šimeonoskero kmeňos. Lengero vodcas ela o Šelumiel, le Curišaddajoskero čhavo.
Andre leskeri partija ena 59 300 murša.
Paš lende ela o kmeňos Gad. Lengero vodcas ela o Eljasaf, le Reueloskero čhavo.
Andre leskeri partija ena 46 650 murša.
Savore murša andral o taboris Ruben, save šaj gele andro mariben, sas 151 450 murša. On džana dujte pro drom.
Pal o ešebno the dujto taboris džalas o taboris Levi le Sentne Stanoha a pal lende džanas okla duj tabora. Avke sar ačhavena o stani andro taboris, avke the džana, dojekh pre peskero than a pal peskeri zastava.
Pre zapadno sera le Sentne Stanostar o kmeňos Efrajim the o fajti, so lenca phirenas, kerena taboris paš peskeri zastava. O Elišamas, le Ammichudoskero čhavo, ela vodcas andro kmeňos Efrajim.
Andre leskeri partija ena 40 500 murša.
Paš leste kerela taboris o kmeňos Menašše. Lengero vodcas ela o Gamaliel, le Pedacuroskero čhavo.
Andre leskeri partija ena 32 200 murša.
Paš lende ela o kmeňos Benjamin. Lengero vodcas ela o Abidan, le Gideoniskero čhavo.
Andre leskeri partija ena 35 400 murša.
Savore murša andral o taboris Efrajim, save šaj gele andro mariben, sas 108 100 murša. On džana trite pro drom.
Pre severno sera le Sentne Stanostar o kmeňos Dan the o fajti, so lenca phirenas, kerena taboris paš peskeri zastava. O Achiezer, le Ammišaddajoskero čhavo, ela vodcas andro kmeňos Dan.
Andre leskeri partija ena 62 700 murša.
Paš leste kerela taboris o kmeňos Ašer. Lengero vodcas ela o Pagiel, le Ochranoskero čhavo.
Andre leskeri partija ena 41 500 murša.
Paš lende kerela taboris o kmeňos Naftali. Lengero vodcas ela o Achiras, le Enanoskero čhavo.
Andre leskeri partija ena 53 400 murša.
Savore murša andral o taboris Dan, save šaj gele andro mariben, sas 157 600 murša. On džana posledna pro drom pal peskere zastavi.
Kala hine o Izraeliti zgende pal peskere fameliji. Savore murša andro tabora savore partijenca sas jekhetane 603 550 murša.
Ale o kmeňos Levi na sas pisimen andre okle kmeňenca, avke sar o RAJ phenďa le Mojžišoske.”
O Izraeliti kerde sa avke, sar o RAJ prikazinďa le Mojžišoske. Kavke ačhavenas o stani paš peskere zastavi a avke džanas pro drom pal peskere kmeňi the fameliji.
Kada hin o rodokmeňos le Aronoskero the le Mojžišoskero andro časos, sar o RAJ prevakerďa ko Mojžiš pro verchos Sinaj.
Kala hine le Aronoskere čhave: Ešebno (peršo) o Nadab, paľis o Abihu, o Eleazar the o Itamar.
On sas ačhade a pomakhle andre rašajiko služba.
O Nadab the o Abihu mule anglo RAJ, sar obetinde le RAJESKE la jagaha, so na sas sentňi. Len na sas čhave, a vašoda kerenas e rašajiko služba o Eleazar the o Itamar, medik dživelas lengero dad o Aron.
O RAJ phenďa le Mojžišoske:
“An calo kmeňos Levi anglo rašaj Aron, hoj leske te pomožinen andre služba.
On kerena savore službi vaš leske the vaš savore Izraeliti anglo Sentno Stanos.
Starinena pes pal savoro, so hin andro Sentno Stanos, a kerena sa, so kampel andre služba vaš o Izraeliti.
O kmeňos Levi deha le Aronoske the leskere čhavenge, hoj lenge te pomožinen; on ena odďelimen prekal lende savore Izraelitendar.
Ačhaveha le Aron the leskere čhaven andre rašajiko služba. Te oda kamela te kerel vareko aver, ela murdardo.”
O RAJ mek phenďa le Mojžišoske:
“Me mange le Leviten kidňom avri le Izraelitendar. Iľom mange len vaš savore ešebne čhave, save uľon le dajenge. O Leviti hine mire.
Mire hine savore ešebne čhave. Sar andro Egipt murdarďom savoro, so ešebno uľiľa, odďelinďom mange savoro ešebno andral o Izrael le manušendar the le dobitkostar. Hine mire, me som o RAJ.”
Pre pušťa Sinaj o RAJ phenďa le Mojžišoske:
“Kamav, hoj te zgenes savore Leviten pal lengere fameliji the fajti. Zgen dojekhe muršes, ko hino phureder sar jekh čhon.”
A o Mojžiš len zgenďa avke, sar leske prikazinďa o RAJ.
Le Levi sas trin čhave: o Geršon, o Kohat the o Merari.
Le Geršonoskere čhave sas o Libni the o Šimej a lengere fajti pes vičinenas pal lende.
Le Kohatoskere čhave sas o Amram, o Jishar, o Chebron the o Uzziel a lengere fajti pes vičinenas pal lende.
Le Merariskere čhave sas o Machli the o Muši a lengere fajti pes vičinenas pal lende. Kala sas o Leviskere fajti peskere famelijenca:
Andre le Geršonoskeri fajta sas le Libniskeri the le Šimejoskeri famelija.
Zgende savore muršen phureder sar jekh čhon a sas 7 500.
Le Geršonoskere fajti peske mušinenas te rozthovel o taboris pre zapadno sera le Sentne Stanostar.
Lengero vodcas sas o Eljasaf, le Laeloskero čhavo.
On pes starinenas pal o Sentno Stanos, pal o stanoskere prikrivki, pal o vudareskero pochtan,
pal o avrune dvorakere pochtana, so sas pašal o Sentno Stanos the oltaris, pal o stanoskere lani the pal savoro, so sas pašal oda.
Andre Kohatoskeri fajta sas le Amramoskeri, le Jisharoskeri, le Chebronoskeri the le Uzzieloskeri famelija.
Zgende savore muršen phureder sar jekh čhon a sas 8 600. Le Kohatoskeri fajta pes starinenas pal o veci andro Sentno Stanos.
Le Kohatoskere fajti peske mušinenas te rozthovel o taboris pre južno sera le Sentne Stanostar.
Lengero vodcas sas o Elicafan, le Uzzieloskero čhavo.
On pes starinenas pal e Zmluvakeri Archa, pal o skamind, momeľaris, oltara, pal o sersamos pre služba andro Sentno Than the pal o pochtan anglo Neksentneder Than.
O Eleazar, le rašaskero Aronoskero čhavo, sas nekbareder vodcas le Levitenge. Ov dodikhelas pre ola džene, save pes starinenas pal o Sentno Stanos.
Andre le Merariskeri fajta sas le Machliskeri the le Mušiskeri famelija.
Zgende savore muršen phureder sar jekh čhon a sas 6 200.
Lengero vodcas sas o Curiel, le Abichajiloskero čhavo. On peske mušinenas te rozthovel o taboris pre severno sera le Sentne Stanostar.
Starinenas pes pal o stanoskere veci: pal o rami, dručki, slupi, podstavci the pal savore o veci, so hin paš o Sentno Stanos.
Mek pes starinenas pal o dvorakere slupi, slupengere podstavci, cilore the pal o lani, so hin pre dvora.
Pre vichodno sera le Sentne Stanostar kerena taboris o Mojžiš, o Aron the leskere čhave. On pes starinena pal o Sentno Stanos vaš o Izraeliti. Te vareko aver kamľahas te kerel odi služba, mušinela te merel.
O Mojžiš le Aronoha zgende savore Leviten pal lengere fajti avke, sar lenge prikazinďa o RAJ. Zgende dojekhe muršes, ko sas phureder sar jekh čhon, a sas lendar 22 000.
O RAJ phenďa le Mojžišoske: “Zgen savore Izraelitengere muršen, save uľile ešebne a hine phureder sar jekh čhon a pisin len andre.
Le Leviten de mange vaš savore ešebne Izraeloskere muršora. Me som o RAJ! De mange the lengero dobitkos vaš dojekh ešebno le dobitkostar le Izraelostar.”
Avke o Mojžiš zgenďa savore ešebne muršen, save uľile le Izraelitenge, sar leske prikazinďa o RAJ.
Savore ešebne murša phureder sar jekh čhon, save sas pisimen andre, sas 22 273.
Paľis o RAJ phenďa le Mojžišoske:
“Vaš savore Izraeloskere ešebne muršora de mange le Leviten a vaš lengero ešebno dobitkos de mange le Levitengero dobitkos. O Leviti hine mire. Me som o RAJ!
O ešebne Izraeliti hine 273 buter sar o Leviti. Kampel len te cinel avri,
vašoda kide avri lendar pandž rupune love vaš jekh dženo, avke sar važinenas andro Sentno Stanos.
O love deha le Aronoske the leskere čhavenge.”
Avke o Mojžiš iľa vaš ola 273 murša, save sas buter sar o Leviti, o love, hoj len te cinel avri.
Kidňa avri 1 365 rupune love, avke sar važinenas andro Sentno Stanos.
Paľis o Mojžiš oda diňa le Aronoske the leskere čhavenge, avke sar prikazinďa o RAJ.
O RAJ phenďa le Mojžišoske the le Aronoske:
“Zgen le muršen andral le Kohatoskeri fajta the famelija andral o kmeňos Levi.
Pisin andre savore muršen tranda (30) beršendar dži penda (50), save šaj keren e služba paš o Sentno Stanos.
Lengeri služba ela, hoj pes te starinen pal o sentne veci andro Sentno Stanos.
Sar ela o časos te sthovel o taboris, o Aron the leskere čhave avena andro Sentno Stanos, lena tele o andruno pochtan a zaučharena leha e Zmluvakeri Archa.
Paľis upre thovena e lepeda le tuleňiskera cipatar a upral e fijalovo lepeda a ispidena andre o dručki.
Pro skamind prekal o sentne mare thovena e fijalovo deka a upre thovena o taňira, o kuča, o čarore pre obeta a o džbani pre moľakeri obeta. O maro ela furt pro skamind.
Pre oda thovena e ľoľi deka, učharena les andre le tuleňiskere cipenca a ispidena andre o dručki.
Paľis lena e fijalovo lepeda a učharena andre o momeľaris, o lampi, o silavis (kliši), o cikne lopatki the savore nadobi pro olejos.
Pačarena les savore sersamoha andre lepeda le tuleňiskera cipatar a thovena pro dručki.
Pro somnakuno oltaris thovena e fijalovo lepeda a učharena les andre lepeda le tuleňiskera cipatar a ispidena andre o dručki.
Paľis lena savoro sersamos, soha pes služinel andro Sentno Stanos, thovena les pre fijalovo deka, učharena andre le tuleňiskera lepedaha a thovena pro dručki.
Paloda žužarena o oltaris le žirošne prachostar a čhivena upre e fijalovo deka.
Pre oda thovena savoro sersamos, saveha pes služinel paš o oltaris: o lopatki pre jag, o vidli, o lopati the o čarore. Učharena savoro andre lepeda le tuleňiskera cipatar a ispidena andre o dručki.
Sar o Aron the leskere čhave savoro učharena andre a sar kampela o taboris te prethovel avrether, avena le Kohatoskeri fajta, hoj oda te ľidžan, ale našťi pes chuden le sentne vecendar, hoj te na meren. Kada kerena on paš o Sentno Stanos, sar pes prethovela o taboris.
O rašaj Eleazar, le Aronoskero čhavo, pes starinela pal o olejos, voňavo kaďidlos, chabeneskeri obeta the pal o olejos pro pomakhľipen. Dodikhela pre calo Sentno Stanos the pre savoro, so andre hin: pro sentne veci the sersamos.”
O RAJ mek phenďa le Mojžišoske the le Aronoske:
“Dodikhen pre oda, hoj le Kohatoskeri fajta andral o kmeňos Levi te na meren, ale te dživen. Keren prekal lende kada: Sigeder sar avena paš o sentne veci, avela o Aron peskere čhavenca a phenena sakoneske, so te kerel a so te hordinel,
<range>
hoj aňi pro sikra te na dikhen andro Sentno Stanos pro sentne veci, hoj te na meren.”
Dureder o RAJ phenďa le Mojžišoske:
“Zgen le muršen andral le Geršonoskeri fajta the famelija andral o kmeňos Levi.
Pisin andre savore muršen tranda beršendar dži penda, save šaj keren e služba paš o Sentno Stanos.
Kadi ela e služba le Geršonoskera fajtakeri:
On hordinena o stanoskere lepedi, o Stanos, e lepeda le tuleňiskera cipatar, savaha pes učharelas andre, le Stanoskere vudareskeri lepeda,
e vudareskeri lepeda andre dvora, e lepeda prekal e dvora the pašal o Stanos the oltaris, o lani the savoro sersamos pre oda. Sthovena savoro a hordinena peha.
O Mojžiš the o Aron dodikhena pre oda, hoj o Geršoniti te hordinen a te keren savoro, so lenge prikazinena.
Kadi hiňi lengeri služba paš o Sentno Stanos. Ľidžala len o Itamar, o čhavo le rašaskero le Aronoskero.
Zgen the le muršen andral e Merariskere fajti the fameliji andral o kmeňos Levi.
Pisin andre savore muršen tranda beršendar dži penda, save šaj keren e služba paš o Sentno Stanos.
Kada sa hordinena a pal kada pes starinena: Pal o stanoskere rami, dručki, slupi the podstavci,
pal o dvorakere podstavci, slupi, cilore the lani a pal o sersamos, soha pes rozthovela o Stanos the e dvora. Phen sakoneske, so mušinela te hordinel.
Kadi hiňi le Meraritengeri služba paš o Sentno Stanos. Ľidžala len o Itamar, o čhavo le rašaskero le Aronoskero.”
Avke sar o RAJ prikazinďa, o Mojžiš, o Aron the o vodci zgende le muršen andral le Kohatoskere fameliji the fajti
tranda beršendar dži penda, save mušinenas te služinel a te kerel e buči paš o Sentno Stanos.
Zgende len a sas 2 750 murša,
save mušinenas te služinel paš o Sentno Stanos. O Mojžiš the o Aron len zgende, avke sar lenge o RAJ prikazinďa.
Sar zgende le muršen andral le Geršonoskeri fajta the famelija
tranda beršendar dži penda, save mušinenas te služinel paš o Sentno Stanos,
sas 2 630 džene,
save mušinenas te služinel paš o Sentno Stanos. O Mojžiš the o Aron len zgende, avke sar lenge o RAJ prikazinďa.
Sar zgende le muršen andral le Merariskeri famelija the fajta
tranda beršendar dži penda, save mušinenas te služinel paš o Sentno Stanos,
sas 3 200 džene,
save mušinenas te služinel paš o Sentno Stanos. O Mojžiš the o Aron len zgende, avke sar lenge o RAJ prikazinďa.
Sar o Mojžiš, o Aron the o vodci zgende savore muršen andral o kmeňos Levi pal lengere fajti the fameliji
tranda beršendar dži penda, save mušinenas te služinel a te kerel e buči paš o Sentno Stanos,
sas 8 580 džene.
Sar o RAJ prikazinďa le Mojžišoske, avke diňa dojekhe muršeske e služba paš o Sentno Stanos the o veci, so mušinel te hordinel. Avke sas zgende, sar o RAJ prikazinďa le Mojžišoske.
O RAJ phenďa le Mojžišoske:
“Prikazin le Izraelitenge, hoj te traden avri andral o taboris savoren, save hine malomocne, abo nasvale avke, hoj čuľal lendar vareso, the olen, save pes meľarde oleha, hoj pes chudle le mulestar.
Traden len avri andral o taboris, či muršes vaj džuvľa, hoj te na meľaren o taboris, kaj me bešav maškar mire manuša.”
O Izraeliti kada kerde a tradle len avri andral o taboris, avke sar o RAJ prikazinďa le Mojžišoske.
O RAJ pale phenďa le Mojžišoske:
“Phen le Izraelitenge: ‘Te varesavo murš vaj džuvľi hin napačivalo le Rajeske oleha, hoj kerel vareso nalačho varekaske, oda manuš hino vinovato.
Mušinel peskero binos te pridžanel a te počinel pale vaš oda oleske, kaske kerďa nalačhipen, a mek te pridel paš oda jekh pandžto kotor.
Ale te merela oda manuš, kaske kampel te počinel pale, a nane les famelija, akor oda dženo, ko kerďa o nalačhipen, mušinel oda te del le RAJESKE prekal o rašaj. A mek paš oda mušinel te del le bakres le rašaske pre obeta vaš o binos.
Savore obeti the sentne dari, so anena o Izraeliti, ačhena le rašaske.
O sentne dari, so anena o manuša le RAJESKE, ačhena ole rašaske, savo oda lendar prilel.’ ”
O RAJ phenďa le Mojžišoske:
“Kada phen le Izraelitenge: ‘Te varesave muršeske uľahas e romňi napačivaľi a geľahas lestar
te pašľol varekaha avreha, meľarďa pes andre, the te lakero murš pal oda na džanľahas a oj pre peste na phenďahas avri, the te na uľahas pre late o švedkos a na uľahas paš oda arakhľi.
Te paľis lakero murš chudela te žarľinel pre peskeri romňi, savi pes meľarďa andre, abo te pes oj na meľarďa a o rom chudela te žarľinel,
ov la mušinel te lel ko rašaj a vaš lake anela kilos sano aro sar daros pre obeta. Pre kadi obeta našťi čhivel avri ňisavo olejos aňi našťi pridel kaďidlos, bo oda hin e obeta vaš e žarľivosť – e obeta, so sikavel, či hiňi vinovato abo na.
O rašaj la džuvľa lela a ačhavela la anglo oltaris anglo RAJ.
Paľis o rašaj pherarela o čhikakero čaro le sentne paňeha, lela sikra prachos pal e phuv andro Sentno Stanos, a čhivela les andre oda paňi.
Avke o rašaj ačhavela ola džuvľa anglo RAJ, rozmukela lake o bala a dela lake andro vasta e obeta, so sikavel, či hiňi vinovato abo na. O rašaj ľikerela andro vasta o kirko paňi, so anel o prekošiben,
a phenela lake: “Te salas pačivaľi tire romeske a na pašľilal ňikaha avreha, kanastar džives le romeha, kada paňi tut na kerela ňič.
Ale te na salas leske pačivaľi, te pašľiľal avre muršeha a te tut aleha meľarďal andre,
akor o RAJ thovel pre tu o prekošiben. Ačheha prekošľi le RAJESTAR maškar tire manuša, ov domukela, hoj tuke o per te šuvľol, andral te šučos avri a te na ačhes khabňi, a kada prekošibnaskero paňi tuke predžala pre dojekh andruno kotor.” Paľis odi džuvľi phenela: “Mištes, mi ačhel pes avke.”
<range>
Avke o rašaj pisinela kala prekošibena pro zvitkos a thovela (morela) le kirke paňeha o pismena tele.
Paľis oda kirko paňi, so anel o prekošiben, dela te pijel ola džuvľake, hoj te predžal prekal late, a te hiňi vinovato, ela la bare dukha.
Avke o rašaj lela andral lakere vasta e obeta vaš e žarľivosť, hazdela la upre anglo RAJ a anela la paš o oltaris.
Avke ola obetatar lela sikra andre burňik sar e leperibnaskeri obeta, labarela oda pro oltaris a paľis lake dela te pijel oda paňi.
Te sas napačivaľi peskere romeske a aleha pes meľarďa, oda prekošibnaskero paňi kerela, hoj la ela bare dukha, o per lake šuvľola, andral sučola avri a imar našťi ela khabňi. Kajsi džuvľi ela prekošľi maškar peskere manuša.
Ale te sas pačivaľi le romeske a hiňi žuži, na ela late ňič a dureder lake uľona o čhave.
Kada hino zakonos pal e žarľivosť: Te e džuvľi, savi dživel romeha, ela leske napačivaľi a kerela lubipen,
abo te varesavo murš gondoľinela, hoj leskeri romňi hiňi napačivaľi, mi anel la anglo RAJ a o rašaj laha mi kerel pal kada zakonos.
Te e džuvľi oda kerďa, ela potrestimen, ale o murš, savo la anďa ko rašaj, ela bi e vina.’ ”
O RAJ phenďa le Mojžišoske:
“Phen kada le Izraelitenge: ‘Te varesavo murš abo džuvľi del lav le RAJES, hoj pes oddela le RAJESKE sar Nazarejos,
našťi pijel mol, aňi aver zoralo pijiben, aňi moľakero šut, aňi e šťava le hroznostar a našťi chal o hroznos, či hino šučardo abo švižo.
Calo časos, sar ela Nazarejos, našťi chal ňič olestar, so hin le viňičostar – aňi o zrnka andral aňi o cipi pal o hroznos.
Medik hino tel e Nazarejsko vera, našťi peske strihinel la britvaha o bala pal o šero, ale mušinel len te mukel te barol. Mušinel te ačhel sentno, medik na predžala o dživesa, so pes oddel le RAJESKE.
Calo časos, medik hino Nazarejos, našťi pes chudel le mule ťelostar.
Našťi pes oleha meľarel, aňi akor, sar leske merela o dad, e daj, o phral vaj o pheňa, bo leskere bala sikaven, hoj hino sentno le Devleske.
Pal calo časos, so hino tel e Nazarejsko vera, ela sentno le RAJESKE.
Ale te vareko paš leste jekhvareste merela, aleha pes meľarela leskere bala. Mušinela te užarel efta džives a paľis peske mušinel te hoľinel o šero, a avke ela žužo.
Pro ochtoto džives anela duj hrdlički abo duj cikne holubi le rašaske paš o vudar andro Sentno Stanos.
O rašaj anela ole čiriklendar jekhes sar obeta vaš o binos a dujtones sar labarďi obeta, hoj leske te el odmuklo, hoj pes meľarďa le mule ťelostar. Andre oda džives pale sentňarela o šero.
Mušinela pes pale te oddel le RAJESKE sar Nazarejos pro calo časos, bo o časos angloda pes leske imar na rachinela, bo na doľikerďa e Nazarejsko vera. Paš oda anela jekhberšeskere bakres sar obeta vaš o binos.
Kada hin o zakonos pal o Nazarejos: Oda džives, sar leske predžala o časos, so sas tel e Nazarejsko vera, avela paš o vudar andro Sentno Stanos.
Sar daros le RAJESKE anela jekhe saste jekhberšeskere bakrores sar labarďi obeta, beršeskera ovečka sar obeta vaš o binos a saste baranos sar smiromoskeri obeta.
Anela andro košaris o mare bi o drožďi, o mare le sane arestar mišimen le olivove olejoha the o šuke mare pomakhle le olejoha a ke oda chabeneskeri the moľakeri obeta.
O rašaj ole dari anela anglo RAJ a kerela e obeta vaš o binos the e labarďi obeta.
Le bakres obetinela le RAJESKE sar smiromoskeri obeta jekhetane le marenca bi o drožďi a anela e chabeneskeri the moľakeri obeta.
Paľis paš o vudar andro Sentno Stanos peske o Nazarejos ostrihinela o bala. Avke lela o bala, so sas sentňarde le RAJESKE, a čhivela len andre jag tel e smiromoskeri obeta.
Sar peske strihinďa o bala, so sikavenas, hoj hino Nazarejos, lela o rašaj e taďi bakraňi angluňi čang, o mare bi o drožďi the o sucharis andral o košaris a dela leske andro vasta.
O rašaj oda hazdela upre anglo RAJ sar hazdľi obeta; o mare the o sucharis le hazdle koľineha the la čangaha hine o sentne dari prekal o rašaj. Paloda šaj o Nazarejos pijel mol.
Kala hine o zakoni prekal o Nazareja. Ale te o Nazarejos del lav, hoj dela buter sar kada, so kampel pal o zakonos, mušinel oda te doľikerel ipen avke, sar diňa lav.’ ”
O RAJ phenďa le Mojžišoske:
“Phen le Aronoske the leskere čhavenge: ‘Kale lavenca žehňinena le Izraelitenge:
Mi požehňinel tut o RAJ, mi chraňinel tut!
Mi švicinel pre tu leskero muj a mi avel ke tu lačhejileskero!
Mi visarel o RAJ pre tu peskero muj a mi del tut o smirom!’
Kavke žehňinena le Izraelitenge andre miro nav a me len požehňinava.”
Oda džives, sar o Mojžiš dokerďa o Sentno Stanos, pomakhľa les le olejoha a sentňarďa les savore sersamoha, le oltariha the leskere vecenca.
Paľis o Izraelike vodci ande o dari; on sas o famelijengere vodci upral o kmeňi, savenge sas dino, hoj te zgenen le manušen.
On ande anglo Sentno Stanos anglo RAJ šov zaučharde verdana the dešuduje (12) guruven – duj vodci dine po jekh verdan a dojekh vodcas anďa jekh guruv.
O RAJ phenďa le Mojžišoske kada:
“Prile oda lendar. Oda ela pre služba andro Sentno Stanos. De oda le Levitenge, dojekheske pre leskeri služba.”
Akor o Mojžiš priiľa lendar o verdana le guruvenca a diňa le Levitenge.
Duj verdana the štar guruven diňa le Geršonitenge pre lengeri služba.
Štar verdana the ochto guruven diňa le Meraritenge pre lengeri služba. O Itamar, o čhavo le rašaskero le Aronoskero, dodikhelas pre lengeri buči.
Le Kohaten na dine olestar ňič, bo on pes starinenas pal o sentne veci, save kampelas te hordinel pro phike.
The andre oda džives, sar sas o oltaris sentňardo the pomakhlo, o vodci ande o dari a thode len anglo oltaris.
O RAJ phenďa le Mojžišoske: “Sako džives jekh vodcas mi anel peskero daros, hoj te sentňarel o oltaris.”
Ešebno (peršo) džives anďa peskero daros o Nachšon, le Amminadaboskero čhavo, o vodcas andral o kmeňos Juda.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada sas obetno daros le Nachšonoskero, saveske sas dad o Amminadab.
Dujto džives anďa peskero daros o Netaneel, le Cuaroskero čhavo, o vodcas andral o kmeňos Jissachar.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada sas obetno daros le Netaneeloskero, saveske sas dad o Cuar.
Trito džives anďa peskero daros o Eliab, le Chelonoskero čhavo, o vodcas andral o kmeňos Zebulun.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada sas obetno daros le Eliaboskero, saveske sas dad o Chelon.
Štarto džives anďa peskero daros o Elicur, le Šedeuroskero čhavo, o vodcas andral o kmeňos Ruben.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Elicuroskero, saveske sas dad o Šedeur.
Pandžto džives anďa peskero daros o Šelumiel, le Curišaddajoskero čhavo, o vodcas andral o kmeňos Šimeon.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Šelumieloskero, saveske sas dad o Curišaddaj.
Šovto džives anďa peskero daros o Eljasaf, le Deueloskero čhavo, o vodcas andral o kmeňos Gad.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Eljasafoskero, saveske sas dad o Deuel.
Eftato džives anďa peskero daros o Elišamas, le Ammichudoskero čhavo, o vodcas andral o kmeňos Efrajim.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Elišamoskero, saveske sas dad o Ammichud.
Ochtoto džives anďa peskero daros o Gamaliel, le Pedacuroskero čhavo, o vodcas andral o kmeňos Menašše.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Gamalieloskero, saveske sas dad o Pedacur.
Eňato džives anďa peskero daros o Abidan, le Gideoniskero čhavo, o vodcas andral o kmeňos Benjamin.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Abidanoskero, saveske sas dad o Gideonis.
Dešto džives anďa peskero daros o Achiezer, le Ammišaddajoskero čhavo, o vodcas andral o kmeňos Dan.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos,
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Achiezeroskero, saveske sas dad o Ammišaddaj.
Dešujekhto (11.) džives anďa peskero daros o Pagiel, le Ochranoskero čhavo, o vodcas andral o kmeňos Ašer.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Pagieloskero, saveske sas dad o Ochran.
Dešudujto (12.) džives anďa peskero daros o Achiras, le Enanoskero čhavo, o vodcas andral o kmeňos Naftali.
Leskero daros sas: Jekh rupuno čaro, so važinelas 1,5 kilos; jekh rupuno čaroro, andral savo pes kropinel o rat a so važinelas 800 grami, avke sar pes važinel andro Sentno Stanos, soduj čarore sas pherarde sane areha mišimen le olejoha pre chabeneskeri obeta;
jekh cikňi somnakuňi lopatka, so važinelas 110 grami, pherďi le kaďidloha;
jekh terno bikos, jekh baranos, jekh jekhberšeskero bakro pre labarďi obeta;
jekh capos pre obeta vaš o binos;
the pre smiromoskeri obeta duj guruva, pandž barani, pandž capi the pandž jekhberšeskere bakrore. Kada daros sas le Achiroskero, saveske sas dad o Enan.
Kala dari ande o vodci andral o Izrael, sar sas o oltaris sentňardo the pomakhlo: Dešuduj rupune čare, dešuduj rupune čarore, andral save pes kropinel o rat, the dešuduj cikne somnakune lopatki.
Jekh rupuno čaro važinelas 1,5 kilos a jekh rupuno čaroro važinelas 800 grami. Savore kale rupune nadobi važinenas jekhetane 27,6 kili, avke sar pes važinel andro Sentno Stanos.
O dešuduj cikne somnakune lopatki sas pherde le kaďidloha. Dojekh lopatka važinelas 110 grami, avke sar važinenas andro Sentno Stanos. Savore somnakune lopatki važinenas jekhetane 1,32 kilos.
Savore džviri pre labarďi obeta sas dešuduj terne biki, dešuduj barani, dešuduj jekhberšeskere bakrore jekhetane lengera chabeneskera obetaha a sas dešuduj capi pre obeta vaš o binos.
Savore džviri pre smiromoskeri obeta sas bišuštar (24) terne biki, šovardeš (60) barani, šovardeš capi the šovardeš jekhberšeskere bakrore. Kala sas obetne dari pro sentňariben le oltariske pal oda, sar sas pomakhlo le olejoha.
Kecivar džalas o Mojžiš andro Sentno Stanos, hoj te vakerel le RAJEHA, šunelas leskero hangos, so šunďolas maškar o duj cherubi, save sas pro kritos la Zmluvakera Archakero. Kavke vakerelas o Mojžiš le RAJEHA.
O RAJ phenďa le Mojžišoske:
“Phen le Aronoske, hoj te dodikhel pre oda, sar thovela o efta lampi pro momeľaris, hoj te švicinen anglo momeľaris.”
O Aron avke the kerďa a ačhaďa o lampi avke, hoj te švicinen anglo momeľaris, sar o RAJ prikazinďa le Mojžišoske.
O momeľaris sas calo somnakuno telunestar dži paš o kvitki. O Mojžiš les diňa te kerel ipen avke, sar leske sikaďa o RAJ.
Paľis o RAJ phenďa le Mojžišoske:
“Odďelin le Leviten le Izraelitendar a obžužar len.
Kavke len obžužareha: Pokropineha len le paňeha pro obžužaripen, la britvaha peske mi hoľinen calo ťelos, mi rajbinen o gada. Avke pes mi obžužaren.
Paľis mi len terne bikos the chabeneskeri obeta le sane areha, so ela mišimen le olejoha. A dujte terne bikos le pre obeta vaš lengere bini.
Paľis an le Leviten anglo Sentno Stanos, kaj pes manca zdžan, a zvičin savore Izraeliten.
A sar len aneha angle ma, o Izraeliti pre lende mi thoven o vasta.
Paľis o Aron mi anel le Leviten anglo RAJ sar e hazdľi obeta le Izraelitendar, hoj mange te služinen.
Avke o Leviti mi thoven o vasta pro šere le bikenge. Jekhe bikos obetin sar obeta vaš o bini a dujtes sar labarďi obeta le RAJESKE, hoj te obžužares le Leviten le binendar.
Paloda le Leviten ačhav anglo Aron the angle leskere čhave a sentňar len le RAJESKE sar e hazdľi obeta.
Rozulav (odďelin) len le Izraelitendar. O Leviti ena mire.
Ešeb (peršo) len obžužar a de sar hazdľi obeta, paľis šaj keren e služba paš o Sentno Stanos.
On hine dine ča prekal ma, me mange len iľom vaš savore ešebne murša le Izraelitendar.
Miro hino savoro ešebno, so uľiľa le Izraelitenge, či manuš abo džviros. Sentňarďom len mange andre oda džives, sar murdarďom savoro ešebno andro Egipt.
Vašoda mange iľom le Leviten vaš savore ešebne čhave maškar o Izraeliti.
Le Leviten dav sar daros le Aronoske the leskere čhavenge, hoj te služinen paš o Sentno Stanos a te keren o obeti vaš o binos le Izraelitengero, hoj te na en marde le džungale nasvaľibnaha, te avena paš o Sentno Stanos.”
Avke o Mojžiš, o Aron the savore Izraeliti sentňarde le Leviten avke, sar o RAJ prikazinďa le Mojžišoske.
O Leviti pes obžužarde le binendar, rajbinde peske o gada a o Aron len diňa le RAJESKE sar hazdľi obeta. Paľis o Aron vaš lenge anďa le RAJESKE obeta, hoj te en žuže le binendar.
Avke o Leviti gele te kerel e služba paš o Sentno Stanos a dodikhenas pre lende o Aron the leskere čhave. Kerde lenca avke, sar o RAJ prikazinďa le Mojžišoske.
O RAJ mek phenďa le Mojžišoske:
“Kada hin o zakonos prekal o Leviti: Dojekh le bišupandž (25) beršendar upreder mušinel te služinel paš o Sentno Stanos,
ale sar leske ela penda (50) berš, mukela e služba a imar na služinela.
Šaj pomožinel avre Levitenge paš o Sentno Stanos te kerel lengeri služba, ale korkoro imar na služinela. Kavke rozulaveha e služba le Levitenge.”
O RAJ phenďa le Mojžišoske pre pušťa Sinaj andro ešebno (peršo) čhon andro dujto berš, paloda, sar o Izraeliti gele avri andral o Egipt:
“O Izraeliti mi oslavinen e Patraďi andro časos, so diňom pre oda.
Oslavinen la dešuštarto (14.) džives andre oda čhon rači, sar zadžal o kham, pal savore zakoni a prikazaňja.”
Avke o Mojžiš phenďa le Izraelitenge, hoj te oslavinen e Patraďi.
On pre pušťa Sinaj dešuštarto džives andro ešebno čhon rači chudle te oslavinel e Patraďi. Kerde sa avke, sar o RAJ prikazinďa le Mojžišoske.
Ale sas ode varesave murša, save pes meľarde, bo pes chudle le mule manušendar, a našťi oslavinenas e Patraďi. Vašoda oda džives avle ko Mojžiš the Aron
a phende lenge: “Meľarďam pes bo chudľam pes le mulendar, ale soske akana našťi oslavinas e Patraďi a našťi anas o obetno daros le RAJESKE jekhetane le avre Izraelitenca?”
O Mojžiš lenge odphenďa: “Užaren ade, me džav andro Sentno Stanos te phučel le RAJESTAR, so ov phenela.”
O RAJ leske odphenďa:
“Phen le Izraelitenge: ‘Te pes vareko tumendar abo tumare potomkendar meľarena oleha, hoj pes chudena le mule manušestar, abo ena dur pro drom, the avke mi oslavinen e Patraďi pre pačiv le RAJESKE.
Oslavinena la pre aver čhon rači dešuštarto (14.) džives andre dujto čhon. Le bakrores chana le marenca bi o drožďi the le kirke bilinenca.
Ňič olestar ma muken dži tosara a ma phagen leske aňi jekh kokalos. Doľikeren savore kale prikazaňja, sar oslavinena e Patraďi.
Ale te vareko hino žužo a nane dur pro drom, no the avke na oslavinel e Patraďi, ela avritradlo mire manušendar, bo na anďa o daros le RAJESKE andro časos, sar sas phendo. Kajso manuš ela potrestimen vaš peskero binos.
O cudzincos, savo dživel maškar tumende, šaj oslavinel e Patraďi pre pačiv le RAJESKE, ale mušinel la te oslavinel pal o zakoni the prikazaňja, so sas avridine pal e Patraďi. Kala jednake zakoni the prikazaňja hin prekal o Izraeliti the prekal o cudzinci.’ ”
Andre oda džives, sar sas o Sentno Stanos ačhado, zaučharďa les e chmara a račatar dži tosara švicinelas sar jag upral o Sentno Stanos.
Sas oda furt avke: E chmara sas upral o Sentno Stanos dživese a rači švicinelas sar jag.
Akor, sar pes e chmara upral o Sentno Stanos hazdelas upre, o Izraeliti pes mukenas pro drom a pale rozthovenas o taboris ode, kaj e chmara zaačhelas.
Sar o RAJ prikazinelas, o Izraeliti pes mukenas pro drom, a kaj phenelas, hoj te zaačhen, ode kerenas taboris a ačhenas ode, medik e chmara sas upral o Sentno Stanos.
Te e chmara ačhelas buter časos upral o Sentno Stanos, o Izraeliti šunenas le RAJESKERO prikazaňje a na mukenas pes pro drom.
Varekana sas e chmara upral o Sentno Stanos ča vajkeci dživesa. Sar o RAJ prikazinelas, o Izraeliti pes mukenas pro drom, a kaj phenelas, hoj te zaačhen, ačhenas a rozthovenas ode o taboris.
A varekana e chmara upral sas ča račatar dži tosara, a te tosara pes hazdelas upre, mukenas pes pro drom. Či oda sas dživese abo rači, te e chmara pes hazdelas upre, mukenas pes pro drom.
Te e chmara ačhelas upral o Sentno Stanos duj džives abo čhon, vaj buter časos, o Izraeliti ačhenas ode andro taboris, medik e chmara sas upral o Sentno Stanos. Ale sar pes hazdelas upre, mukenas pes pro drom.
Sar o RAJ prikazinelas, o Izraeliti pes mukenas pro drom, a kaj phenelas, hoj te zaačhen, ačhenas a rozthovenas ode o taboris. Kerenas pal le RAJESKERE prikazaňja, so lenge phenelas prekal o Mojžiš.
O RAJ phenďa le Mojžišoske:
“Ker tuke duj rupune trubi. Zvičin lenca le Izraeliten jekhetane a de lenge lenca te džanel, hoj te sthoven o tabora a te pririchtinen pes pro drom.
Sar trubinena pro soduj trubi, savore Izraeliti pes mušinen te zdžal paš o vudar anglo Sentno Stanos.
Te trubinena ča pre jekh, mušinen pes te zdžal ke tu ča o vodci le Izraeloskere fajtengere.
Sar šunďola o zoralo hangos la trubakero, o kmeňi, save taborinenas pro vichodno sera, pes mukena pro drom.
Sar trubinena zorales dujtovar, mukena pes o kmeňi, save taborinenas pre južno sera. Avke zorales pes trubinela, sar pes mukena pro drom,
ale te kameha, hoj pes te zdžan savoredžene, mi trubinen avres.
Pro trubi trubinena le Aronoskere čhave, o rašaja. Kada tumenge ela zakonos pro furt pre savore pokoleňja.
Sar imar avena andre peskeri phuv, a te džana andro mariben le ňeprijaťeľiha, savo pre tumende ispidela, zatrubinen pre kala trubi. Akor me, o RAJ, mange pre tumende leperava, pomožinava tumenge a zachraňinava tumen le ňeprijaťeľendar.
Andre ola dživesa, sar oslavinena – ešebno (peršo) džives le neve čhoneskero the tumare aver inepi – trubinena pro trubi paš o labarde the smiromoskere obeti. Akor mange leperava pre tumende. Me som o RAJ, tumaro Del.”
Dujto berš andro dujto čhon pro bišto (20.) džives pes hazdľa e chmara upral o Sentno Stanos.
Akor o Izraeliti odgele pal e pušťa Sinaj. Džanas dureder le dromeha a vajkecivar zaačhile, medik e chmara na ačhiľa pre pušťa Paran.
Oda sas ešebnovar, sar pes mukle pro drom pal le RAJESKERO prikazis, so lenge diňa prekal o Mojžiš.
O partiji andral o taboris le Judaskere kmeňostar džanas ešebne pal peskeri zastava. Lengero vodcas sas o Nachšon, le Amminadaboskero čhavo.
Le Jissacharoskere kmeňoske sas vodcas o Netaneel, le Cuaroskero čhavo,
a le Zebulunoskere kmeňoske sas vodcas o Eliab, le Chelonoskero čhavo.
Sar rozkidenas o Sentno Stanos, akor gele het o Geršoniti the o Merariti, save hordinenas o Sentno Stanos.
Paľis džanas o partiji andral o taboris le Rubenoskere kmeňostar pal peskeri zastava. Lengero vodcas sas o Elicur, le Šedeuroskero čhavo;
le Šimeonoskere kmeňoske sas vodcas o Šelumiel, le Curišaddajoskero čhavo
a le Gadoskere kmeňoske sas vodcas o Eljasaf, le Deueloskero čhavo.
Pal lende džanas o Kohatiti, save hordinenas o sentne veci andral o Sentno Stanos. Okla manuša rozthode le RAJESKERO Stanos pre aver than sigeder, sar on avle.
Paľis džanas o partiji andral o taboris le Efrajimoskere kmeňostar pal peskeri zastava. Lengero vodcas sas o Elišamas, le Ammichudoskero čhavo;
le Menaššeskere kmeňoske sas vodcas o Gamaliel, le Pedacuroskero čhavo,
a le Benjaminoskere kmeňoske sas vodcas o Abidan, le Gideoniskero čhavo.
Paloda džanas o partiji andral o taboris le Danoskere kmeňostar pal peskeri zastava. Lengero vodcas sas o Achiezer, le Ammišaddajoskero čhavo;
le Ašeroskere kmeňoske sas vodcas o Pagiel, le Ochranoskero čhavo,
a le Naftaliskere kmeňoske sas vodcas o Achiras, le Enanoskero čhavo.
Furt sar pes mukenas pro drom, džanas o Izraeliti ajse šoroha pal peskere partiji.
Paľis o Mojžiš phenďa peskere šogoriske le Chobaboske, saveske sas dad o Reuel andral o Midijan: “Džas andre phuv, pal savi o RAJ phenďa: ‘Dava la tumenge.’ Av amenca a presikavaha tuke o jileskeriben. Se o RAJ diňa le Izraeliten lav pal o lačhe veci.”
Ale ov leske odphenďa: “Na džav. Me kamav te džal andre miri phuv ke mire manuša.”
“Mangav tut, ma omuk amen,” phenďa o Mojžiš. “Se tu džanes, kaj pre pušťa peske šaj keras o tabora. Tu amenge sikaveha o drom.
Te aveha amenca, paľis pes tuha rozďelinaha savore lačhe vecenca, so amen dela o RAJ.”
Avke pes le verchostar Sinaj mukle pro trine dživeseskero drom a trin džives džalas angle lende the e Zmluvakeri Archa, hoj lenge te arakhel than pro odpočinkos.
Akorestar, sar pes mukle pro drom andral o taboris, le RAJESKERI chmara sas calo džives upral lende.
Sar pes kamenas te mukel pro drom la Zmluvakera Archaha, o Mojžiš phenelas: “Av, RAJEJA! Mi rozdžan pes ola, ko pre tu džan; mi denašen angle tu ola, ko tut našťi avri ačhen.”
Sar e Archa zaačhelas pro odpočinkos, o Mojžiš phenelas: “Av pale, RAJEJA, ke tire ezera ezerengere Izraeliti.”
O manuša anglo RAJ chudle te reptinel vaš lengero pharipen. O RAJ ada šunďa a sas igen choľamen avke, hoj zlabarďa la jagaha o avrune agora le taboriskere.
Akor o manuša chudle te vičinel pro Mojžiš, hoj lenge te pomožinel. Sar pes o Mojžiš modľinďa ko RAJ, e jag preačhiľa te labol.
Vašoda dine ole thaneske nav Tabera, bo le RAJESKERI jag labolas maškar lende.
Varesave bitanga manuša, save sas le Izraelitenca, kamenas igen te chal mas. A the o Izraeliti chudle pale te vičinel rovibnaha: “Te amen uľahas varesavo mas!
Leperas peske, sar chahas andro Egipt o ribi, o ogurki, o duduma, o poros, e purum the o cesnakos.
Se imar sa šučiľam avri. Ňič na dikhas, ča kadi manna!”
E manna dičholas sar slabo šargo korijandroskero zrnos.
O manuša džanas a kidenas la, erňinenas la andro mľinkocis abo rozmarenas la andro čaro pro aro. Tavenas la andre piri the pekenas o marikľa, so chuťinenas sar o maro peko le olivovo olejoha.
Sar rači perelas e rosa pro taboris, akor perelas the e manna.
O Mojžiš šunďa, hoj o manuša roven, dojekh famelija paš peskero stanoskero vudar. Sas leske igen pharo a o RAJ sas choľamen pro Izraeliti.
A phenďa le RAJESKE: “Soske avke keres tire služobňikoha? So kerďom, hoj mange kada zaslužinďom? Soske mange diňal pre meň savore kale manušen?
So me som lengero dad a on mire čhave, hoj mange vakeres, hoj len te ľidžav pro vasta sar e džuvľi, savi del te pijel le cikne čhavores, a hoj len te anav andre phuv, pal savi diňal veraha lav lengere daden?
Khatar lava kajci mas kale savore manušenge? Roven a mangen mandar: ‘De amen mas! Kamas te chal!’
Kadi buči hiňi phari prekal ma. Sar šaj man korkoro starinav pal kala manuša?
Te kames manca kavke te kerel, feder mange ela, te man murdareha, hoj te na dikhav pre miro trapišagos – te som tuke pre dzeka.”
Akor o RAJ phenďa le Mojžišoske: “Zvičin eftavardeš (70) vodcen le Izraelitendar, pal save džanes, hoj hine le manušengere vodci. An len ko Sentno Stanos a mi ačhen ode tuha.
Avava tele a vakerava tuha. Lava le Duchostar, so hino pre tute, a dava pre lende. On ľidžana le manušengero pharipen jekhetane tuha. Imar na ľidžaha oda pharipen korkoro.
Le Izraelitenge pheneha: ‘Sentňaren tumen pro tajsa. Chana mas, bo rovibnaha vičinenas ko RAJ: “Te amen uľahas varesavo mas! Sar amenge sas mištes andro Egipt!” Akana o RAJ tumen dela mas a čačes les chana.
Na chana les ča jekh džives abo duj dživesa, aňi pandž dživesa vaj deš dživesa, aňi biš (20) dživesa,
ale chana les calo čhon, medik tumenge na avela prekal o nakh a medik na džungľola tumenge. Vašoda, bo odčhiďan pašal peste le RAJES, savo hino maškar tumende, bo rovibnaha pre leste vičinenas: “Soske avľam avri andral o Egipt?” ’ ”
O Mojžiš pre oda phenďa: “Kade manca hin 600 000 murša a tu phenes: ‘Dava len mas a on les chana calo čhon!’
Choc te murdaraha savore amare bakren the dobitkos, abo te chudaha savore riben andro moros, the avke na ela oda prekal lende dos.”
O RAJ phenďa le Mojžišoske: “So, miro vast hino cikno? Akana dikheha, či pes ačhela avke, sar phenďom, abo na.”
O Mojžiš avľa ko manuša a phenďa lenge le RAJESKERE lava. Zvičinďa eftavardeš dženen lengere vodcendar a rozačhaďa len pašal o Sentno Stanos.
Akor o RAJ avľa andre chmara a prevakerďa ko Mojžiš. Iľa le Duchostar, so sas pro Mojžiš, a diňa le eftavardeš vodcenge. Sar avľa pre lende oda Duchos, prorokinenas – no ča akor, paľis imar na prorokinenas.
Ale duj murša ačhile andro taboris, o Eldad the o Medad. The pre lende avľa o Duchos, bo sas rachimen maškar lende. On na gele paš o Sentno Stanos, a vašoda prorokinenas andro taboris.
Varesavo terno murš denašľa ko Mojžiš a phenďa leske: “O Eldad the o Medad prorokinen andro taboris.”
Akor o Jozua, le Nunoskero čhavo, savo čhavorestar služinelas le Mojžišoske, pes diňa anglal: “Mojžiš, rajeja miro, zaačhav len!”
Ale o Mojžiš leske odphenďa: “Tu daras pal ma? Kamľomas, hoj o RAJ te del peskero Duchos savore peskere manušen, hoj te en proroka!”
Paľis o Mojžiš geľa pale andro taboris le vodcenca andral o Izrael.
O RAJ bičhaďa zoraľi balvaj, so le morostar anelas le prepelicen, medik na sas všadzik andro Izraeliko taboris. Sas ajci but, hoj sas pašal o taboris pal dojekh sera pro but kilometri a sas la phuvatar nacalo metros.
O manuša len kidenas calo džives, caľi rat a mek the aver calo džives. Ňiko na kidľa frimeder sar deš bare košara. Rozthode len a šučarde pašal calo taboris.
Mek o mas sas lende andro danda a mek les aňi na rozžuvinde a imar o RAJ choľisaľiľa a mukľa pre lende igen baro nasvaľiben.
Vašoda dine ole thaneske nav Kibrot-Hattaava, bo ode parunde le manušen, save igen žadinenas te chal aver chaben.
Andral o Kibrot-Hattaava odgele o manuša andro Chacerot a ode ačhile.
E Mirijam le Aronoha reptinenas pro Mojžiš, bo iľa peske romňa Kušijka.
Phende: “O RAJ vakerel ča prekal o Mojžiš? Či na vakerel the prekal amende?” A o RAJ šunďa, so phende.
No o Mojžiš sas igen pokorno murš, nekpokorneder savore manušendar, save dživenas pre phuv.
O RAJ takoj pre oda phenďa le Mojžišoske, le Aronoske the la Mirijamake: “Tumen trin džene, aven ko Sentno Stanos!” Avke on trin džene gele.
O RAJ avľa tele andro chmarakero slupos, zaačhiľa paš o Sentno Stanoskero vudar a vičinďa le Aron the la Mirijam. Sar sodujdžene gele pašeder,
phenďa lenge: “Šunen mire lava: Te hin maškar tumende prorokos, me o RAJ man leske dav te sprindžarel andro viďeňje a vakerav leha andro suno.
Mire služobňikoha le Mojžišoha avke nane. Ov hino vodcas upral savore mire manuša Izraeliti.
Leha vakerav muj-mujeha, phundradones a na garudones, ov šaj dikhel the le RAJESKERI podoba. Sar oda, hoj tumen na daran kavke te vakerel pre miro služobňikos Mojžiš?”
O RAJ pre lende choľisaľiľa a geľa lendar het.
Sar o chmarakero slupos le Sentno Stanostar geľa het, e Mirijam ačhiľa malomocno, parňi sar jiv. O Aron pes visarďa ke Mirijam a dikhľa, hoj hiňi malomocno.
Ov phenďa le Mojžišoske: “Rajeja miro, mangav tut, ma potrestin amen vaš o binos, so na kerďam goďaha.
Te na el e Mirijam sar čhavoro, savo uľol mulo a jepaš leskero ťelos imar rozperelas andre la dakero per.”
Avke o Mojžiš chudľa te vičinel pro RAJ: “Devla, mangav tut, sasťar la!”
O RAJ odphenďa le Mojžišoske: “Te lake lakero dad čhungarďahas pro muj, či na ladžanďiľahas pes efta dživesa? Mi el avritradľi andral o taboris pro efta dživesa a paľis šaj avel pale andro taboris.”
Avke sas e Mirijam efta dživesa avri andral o taboris. O Izraeliti pes na mukle pre aver drom, medik e Mirijam na avľa pale andro taboris.
Paloda pes o Izraeliti mukle pro drom andral o Chacerot a kerde peske taboris pre pušťa Paran.
O RAJ phenďa le Mojžišoske:
“Kide avri jekhe vodcas andral dojekh kmeňos a bičhav len te predikhel e phuv Kanaan, so dav tumenge.”
O Mojžiš kerďa avke, sar leske prikazinďa o RAJ, a bičhaďa pal e pušťa Paran dešuduje (12) vodcen andral o Izrael.
Sas oda kala džene: Andral o kmeňos Ruben o Šammua, le Zachuroskero čhavo;
andral o kmeňos Šimeon o Šafat, le Chorioskero čhavo;
andral o kmeňos Juda o Kaleb, le Jefunnoskero čhavo;
andral o kmeňos Jissachar o Jigal, le Jozefoskero čhavo;
andral o kmeňos Efrajim o Hošeah, le Nunoskero čhavo;
andral o kmeňos Benjamin o Palti, le Rafuoskero čhavo;
andral o kmeňos Zebulun o Gaddiel, le Sodioskero čhavo;
andral o kmeňos Jozef (so hin o kmeňos Menašše) o Gaddi, le Susioskero čhavo;
andral o kmeňos Dan o Ammiel, le Gemalliskero čhavo;
andral o kmeňos Ašer o Setur, le Michaeloskero čhavo;
andral o kmeňos Naftali o Nachbi, le Vofsiskero čhavo;
the andral o kmeňos Gad o Geuel, le Machioskero čhavo.
Kala hine o nava le muršengere, saven o Mojžiš bičhaďa te predikhel e phuv. O Mojžiš diňa le Hošeoske, saveske sas dad o Nun, nav Jozua.
Sar len o Mojžiš bičhavelas te predikhel e phuv Kanaan, phenďa: “Kadarik džan prekal e pušťa Negev andre brehengeri phuv.
Dodžanen tumen, savi hiňi e phuv a save manuša andre bešen. Či hine zorale vaj slabe? Hine but vaj frima?
Hiňi odi phuv lačhi vaj na? Hin lengere fori phundrade, abo hin pašal o muri?
Anen o maľi uľipen a hin ode stromi vaj na? Keren savoro pre oda, hoj te anen varesavo ovocje andral odi phuv.” Sas oda andro časos, sar pes ešebnovar (peršovar) andro berš obkidel o hroznos.
Avke on gele a predikhle e phuv la pušťatar Sin dži ko foros Rechob, paš o verchengero drom Chamat.
Avle andro Negev, odarik gele andro foros Hebron, kaj bešenas le Anakoskere potomki: o Achiman, Šešaj the o Talmaj. (O Hebron sas ačhado efta berš sigeder sar o foros Coan andro Egipt.)
Sar doavle andre Dolina Eškol, ode odčhinde jekh strapcos hroznos, so sas ajso pharo, hoj les mušinenas te anel duj džene pro drukos. Ande the vajkeci granatoskere phaba the figi.
Oda than pes vičinelas Dolina Eškol pal o strapcos le hroznostar, so ode o Izraeliti odčhinde.
Saranda (40) dživesa predikhenas odi phuv a paľis avle pale.
Avle ko Mojžiš, Aron the Izraeliti andro Kadeš pre pušťa Paran. Phende lenge, so ode dikhle, a sikade o ovocje, so odarik ande.
Phende le Mojžišoske: “Predikhľam e phuv a dodžanľam pes, hoj hiňi lačhi a čačes ode čuľal o thud the o medos. Kada ovocje hin odarik.
Ale o manuša ode hine zorale, o fori hin bare a pašal lende zorale muri. Dikhľam ode the le Anakoskere potomken.
O Amaleka bešen pre južno sera; o Chetitana, Jebuseja the Amoreja bešen pre brehengeri phuv a o Kanaančana bešen paš o moros the pašal o paňi Jordan.”
Ale o Kaleb kamelas, hoj te preačhen te vakerel ola manuša, save reptinenas pro Mojžiš, a phenďa: “Aven, džas pre lende a zalas odi phuv! Amen len domaraha!”
Ale okla džene, save sas leha te predikhel e phuv, phenenas: “Našťi pes lenca džas te marel, bo hine zoraleder sar amen.”
On kavke maškar o Izraeliti ľidžanas o nalačho hiros pal odi phuv. Phenenas: “Odi phuv, so predikhľam, chal le manušen, save andre bešen. Savore manuša, saven ode dikhľam, hine igen bare.
Dikhľam ode the obren a maškar lende the le Anakoskere potomken. Amen pes šunahas maškar lende ciknore sar o maľengere grajora a avke the lenge dičhuvahas avri.”
Caľi rat o Izraeliti rovenas a vriskinenas.
Savore manuša reptinenas pro Mojžiš the pro Aron: “Uľahas amenge feder, te muľamas andro Egipt abo kade pre pušťa.
Soske amen o RAJ ľidžal andre kadi phuv? Hoj te meras la šabľaha andro mariben? Hoj te zalen amare romňijen the čhavoren? Na uľahas amenge feder te džal pale andro Egipt?”
Jekh avreske phenenas: “Kidas peske avri vodcas a džas pale andro Egipt!”
Sar oda o Mojžiš the o Aron šunde, pele le mujeha dži pre phuv angle savore Izraeliti.
O Jozua, le Nunoskero čhavo, the o Kaleb, le Jefunnoskero čhavo, save sas olendar, save predikhle e phuv, pre peste dukhatar čhingerde o ruchi
a phende savore Izraelitenge: “E phuv, so samas te predikhel, hiňi igen lačhi.
Te avaha le RAJESKE pre dzeka, doanela amen andre odi phuv, kaj čuľal o thud the o medos, a dela amenge la.
Ča pes ma vzburinen pro RAJ! Ma daran pes le manušendar, save ode bešen, bo lokes len domaraha. O RAJ hin amenca! Lengere devla len na chraňinen. Vašoda ma daran pes lendar!”
Ale savore Izraeliti vriskinenas, hoj len te murdaren le barenca. Androda pes savore Izraelitenge sikaďa le RAJESKERI slava paš o Sentno Stanos.
O RAJ prevakerďa ko Mojžiš: “Dži kana man kala manuša tele dikhena? Dži kana mange na pačana, se maškar lende kerďom bare znameňja?
Bičhavava pre lende baro nasvaľiben a zňičinava len, ale tutar kerava bareder the zoraleder narodos, sar hine on.”
Ale o Mojžiš odphenďa: “Dodžanena pes pal oda o Egipťana! Lendar iľal avri kale manušen tira zoraha
a on oda dena te džanel le manušenge, save bešen andre odi phuv. Ola manuša imar šunde, hoj tu, RAJEJA, sal maškar lende a hoj lenge diňal te dikhel tut le jakhenca. Šunde, hoj tiri chmara ačhel upral kala manuša, hoj dživese džas angle lende andre chmara a rači andro jagalo slupos.
Te akana zňičineha savore tire manušen, o narodi, save šunde o hiros pal tu, phenena:
‘O RAJ našťi doanďa peskere manušen andre odi phuv, pal savi len diňa la veraha lav, vašoda len murdarďa pre pušťa.’
Akana, RAJEJA, mangav tut, sikav amenge tiri zor a ker, sar phenďal:
‘Me, o RAJ, na choľisaľuvav sigo, presikavav o pačivalo kamiben a odmukav o binos the e vzbura. Ale ňikas na mukav bi o trestos; vaš le dadengere bini marav le čhaven dži andro trito the štarto pokoleňje.’
Mangav tut, odmuk kale manušenge prekal tiro baro pačivalo kamiben, avke sar lenge odmukehas akorestar, sar avle avri andral o Egipt, dži akana.”
O RAJ leske odphenďa: “Odmukav lenge, avke sar mangehas.
No avke sar dživav a sar miri slava pherarel caľi phuv,
aňi jekh kale manušendar na džala andre odi phuv. Bo dikhle miri slava the o zazraki, so keravas andro Egipt the pre pušťa, a the avke man dešvar pokušinenas a na šunenas.
Vašoda ňiko lendar na džala andre odi phuv, pal savi phenďom, hoj la dava lengere dadenge. Na dikhela la ňiko, ko man tele dikhľa.
Ale mire služobňikos le Kaleb ľidžava andre phuv, andre savi imar sas. Bo sas andre leste aver duchos a džalas pal mande cale jileha. A leskero potomstvos chudela e phuv sar ďeďictvos.
Tajsa džan prekal e pušťa ko Lolo Moros, bo andre dolina bešen o Amaleka the o Kanaančana.”
Paľis o RAJ phenďa le Mojžišoske the le Aronoske:
“Dži kana cerpinava kale nalačhe manušen, save pre ma furt reptinen? Dos šunďom le Izraelitengero reptišagos pre ma.
Phen lenge: ‘Avke sar dživav, phenel o RAJ, kerav tumenca avke, sar tumen šunďom te vakerel.
Pre kadi pušťa ačhena mule ťela savoredženengere, kaske sas akor, sar sas pisimen andre, biš (20) berš the buter – savore tumendar, save pre ma reptinenas.
Ňiko lendar na džala andre phuv, pal savi diňom la veraha lav, hoj andre bešena. Džana andre ča o Kaleb, le Jefunnoskero čhavo, the o Jozua, le Nunoskero čhavo.
No tumare čhaven, pal save phenenas, hoj ena zaile, me ode ľidžava a on sprindžarena odi phuv, so na kamľan te prilel.
Ale tumare mule ťela ačhena pre kadi pušťa.
Tumare čhave ena saranda (40) berš pasťjera pre kadi pušťa. On cerpinena vaš oda, hoj mange na pačanas, medik na merela posledno dženo tumendar pre pušťa.
Avke sar saranda dživesa predikhenas e phuv – jekh berš pes rachinela vaš jekh džives – saranda berš cerpinena vaš peskero nalačhipen, hoj te sprindžaren, so oda hin, te me džav pre tumende.
Me, o RAJ, oda phenďom a avke kerava savore kale nalačhe manušenca, save pes vzburinde pre mande. Pre kadi pušťa merena.’ ”
O murša, saven o Mojžiš bičhaďa te predikhel e phuv, save avle pale a vakerenas o načačipen pal e phuv a oleha kerde upre le Izraeliten, hoj te reptinen pro RAJ,
jekhvareste mule le meribnaskere nasvaľibnaha anglo RAJ.
Olendar, save sas te predikhel e phuv, ča o Jozua the o Kaleb ačhile te dživel.
Sar o Mojžiš phenďa kala lava le Izraelitenge, ačhile igen smutne.
Sig tosara ušťile, gele pro verchos a phende: “Čačo, kerďam binos. Aven, džas andre phuv, pal savi o RAJ diňa lav!”
Ale o Mojžiš lenge phenďa: “Soske na šunen le RAJES? Tumaro planos tumenge na avela avri.
Ma džan, bo o RAJ nane tumenca a tumare ňeprijaťeľa tumen thovena tele.
Sar tumen marena le Amalekenca the le Kanaančanenca, murdarena tumen la šabľaha. Visarďan tumen het le RAJESTAR, vašoda na ela tumenca!”
No on the avke gele pre brehengeri phuv, ale aňi e Zmluvakeri Archa, aňi o Mojžiš na omukle o taboris.
Avke o Amaleka the o Kanaančana, save bešenas pre brehengeri phuv, gele pre lende, marde len a roztradle dži paš o foros Chorma.
O Raj prevakerďa ko Mojžiš:
“Phen le Izraelitenge kada: ‘Sar avena andre phuv, so tumenge dav a andre savi bešena,
anena le dobitkostar abo le bakrendar le RAJESKE o obeti. Anena e jagaľi obeta, e labarďi obeta, e obeta pro inepi, e obeta, sar den lav le Devleske, the e obeta, so dena korkore pestar sar daros. Kala savore obeti voňinen šukares le RAJESKE.
Sar kerena kala obeti, avke oda, ko anela peskeri obeta le RAJESKE, pridela paš dojekh džviros e chabeneskeri obeta – kilos aro mišimen le ľitra olivove olejoha.
Ke dojekh bakroro, so dena sar e labarďi obeta abo aver obeta, pridena ľitra mol, so čhivena avri pro oltaris.
Paš dojekh bakro, so obetinena, pridena duj kili aro mišimen 1,5 ľitraha olivove olejoha sar chabeneskeri obeta.
Priden the 1,5 ľitra mol, so čhivena avri pro oltaris. Oda voňinela šukares le RAJESKE.
Sar pririchtinena le RAJESKE terne bikos pre labarďi obeta abo pre smiromoskeri obeta abo pre obeta, sar den lav le Devleske,
pridena paše sar e chabeneskeri obeta trin kili aro mišimen duje ľitrenca olejoha.
Anena the duj ľitri mol, so čhivena avri pro oltaris. Oda voňinela šukares le RAJESKE.
Kavke kerena paš dojekh bikos, bakro, baranos the koza.
Keren avke paš dojekh džviros, so anena pre obeta, kaj te anena buter.
Kavke mušinela te kerel dojekh Izraelitas, sar anela e obeta, so šukares voňinel le RAJESKE.
Te ela maškar tumende varesave cudzinci, abo o cudzinci, save dživen maškar tumende but berš, a the on kamena te anel e obeta, so šukares voňinel le RAJESKE, mi keren avke sar the tumen.
Kala zakoni ela prekal tumende the prekal o cudzinci, save bešen maškar tumende. O RAJ tumen lel jednakones. Kada zakonos doľikerena furt pro furt tumen the tumare potomki.
Kala zakoni the pravidla ena prekal tumende the prekal o cudzincos, savo bešel maškar tumende.’ ”
O RAJ prevakerďa ko Mojžiš:
“Phen le Izraelitenge kada: ‘Sar avena andre phuv, andre savi tumen ľidžav,
a sar chana o chaben andral odi phuv, odthoven olestar vareso sar daros le RAJESKE.
Sako berš kerena e bokeľi le ešebne (perše) arestar andral o humnos a anen oda sar o sentno daros le RAJESKE.
Avke tu the tire potomki mušinena furt te anel maro peko le ešebne arestar, sar kidena upre e pšeňica.
Te kamľan te doľikerel, ale the avke na doľikerďan o zakoni, so o RAJ diňa le Mojžišoske
– savore le Devleskere prikazendar, so sas dine ole dživesestar, kanastar o Del chudľa te del o zakoni tumen the savore tumare potomken pro furt –
a o Izraeliti kerde o binos avke, hoj na kamle, a na džanenas olestar, akor savore mušinen te anel terne bikos pre labarďi obeta, so šukares voňinel le RAJESKE. Obetinen the e chabeneskeri the moľakeri obeta, avke sar hin pisimen andro zakonos, a paš oda mek jekhe capos pre obeta vaš o binos.
Te o rašaj anela kala obeti vaš savore Izraeliti, ela lenge odmuklo o binos, bo oda na kamle te kerel, a vaš peskero nalačhipen anenas le RAJESKE e labarďi obeta the e obeta vaš o binos.
Odmukela pes savore Izraelitenge the le cudzincenge, save bešen paš lende, bo savore manuša oda kerde, choc na kamle.
Ale te ča jekh dženo kerela o binos, so na kamľa, mušinel te anel pre obeta vaš o binos jekha jekhberšeskera koza.
O rašaj obetinela la koza pro oltaris, hoj te obžužarel le manušes le binostar, so na kamľa te kerel, a paľis ole dženeske ela odmuklo.
Ajso zakonos mušinel te doľikerel o Izraelitas the o cudzincos, savo bešel paš tumende, sar kerela o binos, so na kamľa.
Te vareko kerela binos, so kamľa te kerel, či oda ela Izraelitas abo cudzincos, ruhinel pes pro RAJ. Ajse dženes kampel te tradel avri peskere manušendar,
bo na ačhelas le RAJESKERE lavestar a na doľikerďa leskero prikazaňje. Kajse manušes mušinen te tradel avri. Leskeri vina ačhela pre leste.’ ”
Sar sas o Izraeliti pre pušťa, prichudle varesave muršes, savo pro Šabbat kidelas o kašta.
Ola džene, save les prichudle paš oda, sar kidel o kašta, ande les ko Mojžiš the ko Aron the angle savore Izraeliti.
Dine les te stražinel, bo na džanenas, so leha te kerel.
O RAJ phenďa le Mojžišoske: “Oda murš mušinel te merel. Savore manuša andre leste čhivkerena le barenca avri andral o taboris.”
Avke les o manuša ľigende avri andral o taboris, chudle andre leste te čhivkerel le barenca a muľa avke, sar o RAJ prikazinďa le Mojžišoske.
Paľis o RAJ phenďa le Mojžišoske:
“Phen le Izraelitenge: ‘Siven pre tumare ruchi pro agora o špargici a upral lende thoven o belave šňurici.
O špargici tumenge ena pre kada: Kecivar pre lende dikhena, leperena tumenge savore le RAJESKERE zakoni, na visarena pes mandar a na džana pal tumare jileskere the jakhengere žadosci.
Avke peske leperena a doľikerena savore mire prikazaňje a avena sentne angle mande, angle tumaro Del.’
Me som o RAJ, tumaro Del, savo tumen ľigenďa avri andral o Egipt. Me som o RAJ, tumaro Del.”
O Korach, o čhavo le Jisharoskero andral e Levitengeri fajta, pes vzburinďa pro Mojžiš. Ke leste pes pridine trin džene andral o Rubenoskero kmeňos: o Datan the o Abiram, le Eliaboskere čhave, the o On, le Paletoskero čhavo.
On pes vzburinde pro Mojžiš a lenca 250 Izraeliti, save sas o anglune vodci le manušengere.
Gele anglo Mojžiš the Aron a phende lenge: “Zageľan imar igen dur! Se savore amare manuša hine sentne a the amenca hino o RAJ. Soske pes hazden upral le RAJESKERE manuša?”
Sar ada šunďa o Mojžiš, peľa le mujeha pre phuv.
Paľis phenďa le Korachoske the leskera partijake: “Tosara tumenge o RAJ phenela, ko hin leskero, ko hino sentno a ko šaj ke leste avel pašes. Kas peske kidela avri, oda šaj ke leste džal pašes.
Tu, Korach, the tiri partija kerena kada: Len peske o lopatki pro kaďidlos,
tajsa andre thovena o jagale angara the o kaďidlos a anena anglo RAJ. Kas peske o RAJ kidela avri, oda ela sentno. Levitale, tumen zageľan imar igen dur!”
Mek le Korachoske o Mojžiš phenďa: “Šunen, Levitale!
Hin tumenge frima, hoj o Del le Izraeloskero tumen odďelinďa le manušendar a vičinďa ke peste, hoj te služinen andre le RAJESKERO Sentno Stanos a te ačhen anglo manuša, hoj lenge te služinen?
Se domukľa tuke the savore avre Levitenge, hoj te aven pašeder ke leste, ale tumen akana kamen te prelel the e rašajiko služba?
Aleha sikaďal tu the caľi tiri partija, hoj pes vzburinďan pro RAJ. Ko hin o Aron, hoj reptinen pre leste?”
Akor o Mojžiš diňa te vičinel le Datan the le Abiram, le Eliaboskere čhaven. Ale on odphende: “Na džas!
Hin ada frima, hoj amen iľal avri andral e phuv, kaj čuľal o thud the o medos, hoj te meras pre kadi pušťa? So, mek kames te ačhel upral amende sar raj?
Se na anďal amen andre phuv, kaj čuľal o thud the o medos, a aňi amenge na diňal andro ďeďictvos o maľi the o viňici. Kames amenca te thovel avri? Na! Na džas!”
Akor o Mojžiš igen choľisaľiľa a phenďa le RAJESKE: “Ma prile lendar o obeti. Aňi jekhe somaris lendar na iľom. Ňikaske ňič nalačho na kerďom!”
Paľis o Mojžiš phenďa le Korachoske: “Tu tira partijaha the o Aron mušinen te avel tajsa andre le RAJESKERO Sentno Stanos.
Dojekh tumendar mi lel peskeri kaďidloskeri lopatka, mi thovel andre o kaďidlos a mi anel anglo RAJ. Savore kaďidli ena jekhetane 250. The tu le Aronoha lena peskere kaďidloskere lopatki.”
Avke pre aver džives peske sako iľa peskeri kaďidloskeri lopatka, thoďa andre o jagale angara a thoďa upre o kaďidlos. Paľis pes savore ačhade paš o vudar ko Sentno Stanos jekhetane le Mojžišoha the le Aronoha.
O Korach zvičinďa caľa peskera partija pro Mojžiš the Aron a gele paš o vudar ko Sentno Stanos. Androda pes sikaďa le RAJESKERI slava savore manušenge.
O RAJ phenďa le Mojžišoske the le Aronoske:
“Džan pre sera kale manušendar, hoj len takoj te zňičinav!”
Akor sodujdžene pele le mujeha pre phuv a vičinenas: “Ó, Devla! Tu sal o Del, savo des o dživipnaskero dichos dojekhe manušes! Vaš jekh manuš, savo kerďa binos, kames te el choľamen pre savore manuša?”
O RAJ phenďa le Mojžišoske:
“Phen le manušenge, hoj te džan pre sera le Korachoskere, le Datanoskere the le Abiramoskere stanendar!”
Avke o Mojžiš geľa ko Datan the Abiram a o Izraeloskere vodci džanas pal leste.
Le manušenge phenďa: “Džan pre sera kale bijedevleskere muršengere stanendar! Ma chuden pes ňisostar, so hin lengero, hoj te na meren vaš savore lengere bini.”
Avke o Izraeliti odgele pašal o Korachoskere, Datanoskere the le Abiramoskere stani. Paľis o Datan the o Abiram gele avri andral lengere stani a ačhenas paš o vudar peskere romňenca the čhavenca.
O Mojžiš phenďa: “Ňič na kerav mira voľatar; savore kale skutki man bičhaďa te kerel o RAJ. Prindžarena oda pal kada:
Te kala manuša merena avke, sar merel dojekh manuš, abo te pes lenge ačhela oda, so pes šaj ačhel avre manušenge, akor man o RAJ na bičhaďa.
Ale te o RAJ kerela vareso ajso, so mek pes šoha (ňikda) na ačhiľa angloda, hoj e phuv phundravela peskero muj a chala len savoreha, so len hin, a te perena tele andro than le mulengero džide, akor prindžarena, hoj kala murša tele dikhle le RAJES.”
Soča o Mojžiš kada dophenďa, phundraďa pes e phuv tel o Datan the Abiram
a otkerďa peskero muj a zľiginďa len savoreha, so len sas, jekhetane ole manušenca, save pes vzburinde le Korachoha.
Džide pele tele andro than le mulengero savoreha, so len sas. E phuv pes upral lende zaphandľa, on našľile a imar na sas maškar o manuša.
Sar savore Izraeliti, save sas pašal lende, šunde lengero vriskišagos, denašenas a phenenas: “Denašas, hoj the amen e phuv te na zľiginel!”
Akor le RAJESTAR avľa jag a zlabarďa ole 250 muršen, save ande o kaďidlos.













Andre odi pohroma mule 14 700 manuša bijal ola 250 džene, save mule paš e vzbura le Korachoskeri.
Sar e pľaga preačhiľa o Aron geľa pale ko Mojžiš paš o vudar andro Sentno Stanos.
Paľis o RAJ phenďa le Mojžišoske: O RAJ phenďa le Mojžišoske:
“Phen le Eleazaroske, le Aronoskere čhaske, hoj te lel o kaďidloskere lopatki ole muršendar, save sas zlabarde. O prachos lendar mi rozčhivel avrether, bo o lopatki hine sentne. “Phen le Izraelitenge, hoj tuke te den o dešuduj (12) paci, jekh andral dojekh kmeňoskero vodcas. Pisin dojekheskero vodcaskero nav pre leskeri paca.
Mi rovňinen avri o bľachi le kaďidloskere lopatkendar ole manušengere, save počinde peskere dživipnaha vaš o binos. Paľis ole bľachenca mi obthoven o oltaris. Ande o lopatki anglo RAJ, vašoda hine sentne. Kada ela le Izraelitenge o znameňje, hoj te na bisteren.” Le Aronoskero nav pisin pre paca andral o kmeňos Levi, bo ela jekh paca prekal dojekh kmeňoskero vodcas.
Avke o rašaj Eleazar iľa o brondzune lopatki, save ande ola džene, save zlabile, a marďa lendar avri bľachi, hoj te obthovel lenca o oltaris. Paľis len thov andro Sentno Stanos angle Zmluvakeri Archa, kaj man tumenca zdžav.
Kada ela le Izraelitenge pro leperiben, hoj ňiko, ko nane le Aronoskere potomkendar, našťi džal ko oltaris te labarel o kaďidlos anglo RAJ, hoj pes leske te na ačhel avke, sar le Korachoske the leskere manušenge. Savoro kerďa avke, sar leske phenďa o RAJ prekal o Mojžiš. E paca le muršeskeri, saves mange kidava avri, pučinela avri. Avke me zaačhavava o reptišagos le Izraelitengero, save pre tumende furt reptinen.”
Pre aver džives reptinenas savore Izraeliti pro Mojžiš the pro Aron: “Tumen murdarďan le RAJESKERE manušen.” Avke o Mojžiš oda phenďa le Izraelitenge a lengere vodci leske dine jekhetane dešuduj paci, jekh paca andral dojekh kmeňos, a le Aronoskeri paca sas maškar lengere.
Sar o manuša džanas pro Mojžiš the pro Aron a visarde pes ko RAJESKERO Sentno Stanos, jekhvareste o Stanos zaučharďa e chmara a sikaďa pes le RAJESKERI slava. Paľis o Mojžiš iľa o paci a thoďa andro Sentno Stanos anglo RAJ.
Akor o Mojžiš the o Aron avle anglo Sentno Stanos. Sar o Mojžiš geľa pre aver džives andro Sentno Stanos, dikhľa, hoj pučinďa avri le Aronoskeri paca, so sas thoďi vaš o kmeňos Levi. Pučinďa avri, rozkvitňisaľiľa a anďa o mandle.
Ode o RAJ phenďa le Mojžišoske: Avke o Mojžiš ľigenďa odarik o paci ke savore Izraeliti. Dikhle pre oda a dojekh vodcas iľa pale peskeri paca.
“Džan het kale manušendar! Takoj len zňičinav.” Akor sodujdžene pele le mujeha pre phuv. Paľis o RAJ phenďa le Mojžišoske: “Le Aronoskeri paca, ľidža pale angle Zmluvakeri Archa, hoj pes te zaľikerel sar znameňje angle ola džene, save pes vzburinen. Aleha zaačhaveha lengero reptišagos pre ma a on na merena.”
O Mojžiš phenďa le Aronoske: “Le e kaďidloskeri lopatka, thov andre o jagale angara pal o oltaris a thov upre o kaďidlos. Denaš sigo ko manuša a obetin oda le RAJESKE, hoj lenge te en odmukle o bini. Bo o RAJ igen choľisaľiľa pre lende a e pľaga imar avel.” O Mojžiš kerďa avke, sar leske prikazinďa o RAJ.
Avke o Aron iľa e kaďidloskeri lopatka, sar leske phenďa o Mojžiš, a denašelas maškar o manuša, ale e pľaga imar ode sas. Labarďa o kaďidlos, hoj le manušenge te en odmukle o bini Ale o Izraeliti phende le Mojžišoske: “Vigos amenge! Meras! Savore meraha!
a ačhaďa pes maškar o mule the džide manuša a e pľaga preačhiľa. Dojekh, ko džal pašes paš le RAJESKERO Sentno Stanos, merela. So, mušinas savore te merel?”
O RAJ phenďa le Aronoske: “Te pes vareso ačhela andro Sentno Stanos, tu, tire čhave the o Leviti ľidžana e vina vaš oda, ale te pes vareso ačhela paš e rašajiko služba, ela oda ča pre tu the pre tire čhave.
An peha tira famelija andral o kmeňos Levi, hoj pes te priden ke tu a te pomožinen tuke, medik tu the tire čhave služinena anglo Sentno Stanos.
On avena paš tute andre savori služba paš o Sentno Stanos. Ale našťi aven paš o sentne veci, so hin andro Sentno Stanos, aňi paš o oltaris, hoj te na meren on, aňi tumen.
Pridena pes ke tu a starinena pes pal savori buči, so hin paš o Sentno Stanos. Ale ňiko aver našťi kerel tumenca e služba.
A tumen kerena e služba paš o Sentno Than the paš o oltaris, hoj te na avel pale pro Izraeliti miri choľi.
Me mange kidňom avri le Izraelitendar le Leviten, tumare phralen, sar daros prekal tumende. On hine oddine mange, hoj te keren e služba paš o Sentno Stanos.
Ale tu tire čhavenca služinena sar rašaja andre savoreste: paš o oltaris the andro Neksentneder Than. Ode mušinen te kerel tumari služba. E rašajiko služba tumenge dav sar daros. Te ode avela vareko aver, mušinel te merel.”
Paľis o RAJ phenďa le Aronoske: “Ačhavav tut upral mire sentne dari. Savore sentne dari, so mange o Izraeliti anen, dav pro furt tuke the tire čhavenge sar tumaro kotor.
Le neksentneder darendar – le chabeneskera obetatar, la obetatar vaš o binos the la obetatar vaš e vina – o kotor, so pes na zlabarela pro oltaris, ela tumaro. Savore neksentneder dari, so mange anena, ela tuke the tire čhavenge.
Mušines len te chal pro sentno than; šaj chan oda ča o murša. Mi el tuke oda sentno!
Savore sentne dari, so den o Izraeliti a so o rašaja hazden upre anglo RAJ, dava tuke, tire čhavenge the čhajenge pro furt. Olestar šaj chal sako, ko hino žužo andre tiri famelija.
Dav tuke the o kotor le ešebne (perše) uľipnastar, so mange dena o Izraeliti sako berš: savoro nekfeder le olejostar, moľatar the le zrnostar.
Tire ena ešebne ovocje savorestar andral lengeri phuv, so anena mange. Dojekh, ko hino žužo andre tiri famelija, šaj chal olestar.
Ela tiro savoro, so hin andro Izrael sentňardo le RAJESKE.
Dojekh muršoro abo džviros, so uľol ešebno, so anen angle ma o Izraeliti, ela tiro. Vašoda mušines te cinel avri dojekhe muršores the dojekhe džviros le nažuže dobitkostar, so uľol ešebno.
Sar le čhavoreske ela jekh čhon, mušinel te el avricindo vaš o pandž rupune love, avke sar pes važinel andro Sentno Stanos.
Ale ma cin avri le ešebne džviros le dobitkostar, le bakrendar the le kozendar, oda hin sentno. Lengere rateha pokropin o oltaris a o žiros labar sar jagaľi obeta, so šukares voňinel mange.
O mas le džvirendar ela tiro avke sar the o pašvaro the e čači (pravo) čang la hazdľa obetatar.
Dav tuke, tire čhavenge the čhajenge pro furt savore sentne dari, so o Izraeliti anena mange. Kada hin zmluva, so pes na del te prephagel a hiňi pro furt maškar mande the tute the maškar tire potomki.”
Mek o RAJ phenďa le Aronoske: “Na chudeha ňisavi phuv sar ďeďictvos andro Izrael. Me som tiro ďeďictvos the tiro kotor maškar o Izraeliti.
Le Levitenge dav andro ďeďictvos savore ďesiatki le Izraelitengere vaš lengeri služba, so keren andro Sentno Stanos.
Akanastar o Izraeliti te na aven ko Sentno Stanos, bo aleha kerena binos a mušinena te merel.
E služba paš o Sentno Stanos kerena ča o Leviti a on ľidžana e vina, te kerena varesavo nalačhipen. Kada hin pro furt o prikazis pal o Leviti the lengere potomki. Len na ela ňisavi phuv sar ďeďictvos andro Izrael.
Bo dav lenge sar ďeďictvos o ďesiatki le Izraelitendar, so anena mange sar sentne dari. Vašoda lenge phenďom, hoj maškar o Izraeliti len na ela ňisavi phuv sar ďeďictvos.”
O RAJ mek phenďa le Mojžišoske:
“Phen le Levitenge kada: ‘Sar le Izraelitendar prilena o ďesiatki, so tumenge dav sar ďeďictvos, the tumen mange dena olestar o ďesiatki sar daros.
Kala tumare ďesiatki pes tumenge rachinela, sar te diňanas o zrnos andral o humnos a e šťava andral o lisos.
Avke savore ďesiatkendar, so prilena le Izraelitendar, the tumen anena mange o ďesiatki. Kala ďesiatki mušinen te del le rašaske Aronoske.
Le darendar, so tumenge dena, mušinen te kidel avri oda nekfeder prekal ma sar o sentne dari.’
Mek phen le Levitenge: ‘Sar olestar dena o nekfeder kotor, rachinela pes tumenge, sar te oda uľahas o uľipen andral tumaro humnos the e šťava andral tumaro lisos.
Šaj chan oda la famelijaha, kaj kamen, bo oda hin tumaro počiňiben vaš tumari služba paš o Sentno Stanos.
Te anena mange o nekfeder kotor, na meľarena tumen le binoha aňi na meľarena o sentne dari le Izraelitengere a na merena.’ ”
Paľis o RAJ phenďa le Mojžišoske the le Aronoske:
“Kada hin o zakonos, so prikazinďa o RAJ: Phen le Izraelitenge, hoj tuke te anen ľoľa gurumňa, savi hiňi bijal e chiba a sava mek šoha na sas pre meň o jarmo.
Paľis ola gurumňa dena le rašaske Eleazaroske, ľigenela pes la avri pal o taboris a angle leste la murdarena.
Paľis o Eleazar peske močinela o angušt andre lakero rat a kropinela eftavar visardo ko Sentno Stanos.
La gurumňa paľis angle leste zlabarena. Zlabarena lakeri cipa, o mas, o rat the savoro andral lakero per.
Paľis lela o cedroskero kašt, o izopos the e ľoľi vlna a čhivela oda pre gurumňi, sar labol.
O rašaj šaj džal andro taboris ča akor, sar peske rajbinela o gada a calo pes thovela (omorela). No the avke dži rači ela nažužo.
The oda dženo, ko la gurumňa zlabarďa, peske mušinel te rajbinel o gada a te thovel pes andro paňi, ale the avke dži rači ela nažužo.
Paľis varesavo murš, so hino žužo, skidela o prachos la gurumňakero, so zlabiľa pre jag, a thovela les pal o taboris pro žužo than. Ode ela odthodo prekal o Izraeliti, hoj lestar te keren o paňi pro obžužaripen, bo e gurumňi hiňi obeta vaš o binos.
The oda, ko skidňa o prachos, mušinel peske te rajbinel o gada a calo pes te thovel andro paňi, ale dži rači ela nažužo. Kada ela zakonos pro furt prekal o Izraeliti the cudzinci, save dživen maškar tumende.
Ko pes chudela le mule manušestar, ela nažužo efta dživesa.
Oda dženo pes mušinel ole paňeha te obžužarel le binostar pro trito the eftato džives a paľis ela žužo. Ale te pes pro trito the eftato džives na obžužarela, na ela žužo.
Sako, ko pes chudel le mule manušestar a na obžužarďahas pes le binostar, meľarela le RAJESKERO Sentno Stanos. Ela avritradlo le Izraelitendar, bo na sas pokropimen le paňeha pro obžužaripen. Ela nažužo a o nažužipen ačhela pre leste.
Kada hin o zakonos, te vareko merela andre varesavo stanos: Dojekh dženo, ko hino andro stanos a ko džala andre, ela nažužo efta dživesa.
The dojekh nadoba andro stanos, so na sas zaučharďi, ela nažuži.
Te pes vareko pre maľa chudela le manušestar, so sas murdardo la šabľaha, vaj varekastar, ko muľa varesar avres, abo te pes chudela le mule manušeskere kokalendar, vaj le hrobostar, ela efta dživesa nažužo.
Prekal oda nažužo dženo lena andre nadoba sikra le prachostar la zlabarďa gurumňatar, so hino pro obžužaripen le binostar, a čhivena upre o švižo paňi.
Paľis vareko, ko hino žužo, lela o izopos, močinela les andre oda paňi a pokropinela o stanos, savore nadobi andre the savore manušen, save sas ode, sar muľa. Mušinel te pokropinel the dojekhes, ko pes chudľa varekastar, ko sas murdardo la šabľaha, vaj varekastar, ko muľa varesar avres, abo pes chudľa le hrobostar abo le muleskere kokalendar.
Pro trito the eftato džives oda žužo dženo pokropinela le nažuže dženes a pro eftato džives les obžužarela le binostar. Paľis peske oda dženo rajbinela o gada, thovela pes andro paňi a rači imar ela žužo.
Te pes vareko meľarela, ale pes na obžužarela, mi el avritradlo le Izraelitendar, bo meľarďa le RAJESKERO Sentno Stanos. Ela nažužo, bo na sas pokropimen le paňeha pro obžužaripen.
Kada ela zakonos pro furt. The oda, ko kropinela ole paňeha, rajbinela peske o gada, bo ko pes chudela ole paňestar pro obžužaripen, ela nažužo dži rači.
Savoro, sostar pes chudela o nažužo dženo, ela nažužo. Te pes lestar chudela aver dženo, ela the ov nažužo dži rači.”
Ešebno (peršo) čhon avle savore Izraeliti pre pušťa Sin a kerde peske taboris andro Kadeš. E Mirijam ode muľa a sas parunďi.
Le manušen ode na sas paňi te pijel, vašoda pes zgele pro Mojžiš the pro Aron.
Chudle pes te vesekedinel le Mojžišoha a dovakerenas leske: “Feder uľahas, te muľamas the amen avke, sar mule amare phrala anglo RAJ.
Soske iľan le RAJESKERE manušen pre kadi pušťa? Mušinas jekhetane le dobitkoha te merel?
Soske amen iľan avri andral o Egipt a anďan pre kada than? Kade pes na del te sadzinel aňi o zrnos aňi o figi aňi e viňica aňi o granatoskere phaba! Mek aňi o paňi ade nane te pijel!”
O Mojžiš the o Aron gele het le manušendar paš o vudar andro Sentno Stanos a banďile le mujenca dži tele. Ode lenge pes sikaďa le RAJESKERI slava.
O RAJ phenďa le Mojžišoske:
“Le e paca a tire phraleha le Aronoha zvičin savore manušen. Prevakeren ke skala angle lende a avela andral late avri o paňi. Avke lenge aneha avri paňi andral e skala, hoj te pijen o manuša the o dobitkos.”
O Mojžiš iľa e paca, so sas andro Sentno Stanos, avke sar leske prikazinďa o RAJ.
Akor o Mojžiš le Aronoha zvičinde le manušen angle skala a phende lenge: “Šunen, tumen vzburencale! Mušinas tumen te del andral kadi skala paňi?”
O Mojžiš hazdňa e paca andro vast a duvar demaďa pre skala. Avľa avri andral late igen but paňi a savore manuša the dobitkos pile olestar.
O RAJ phenďa le Mojžišoske the le Aronoske: “Vašoda, hoj tumen na sas dos pačaben, hoj te den man pačiv sar Sentnes angle savore Izraeliti, na doľidžana le Izraeliten andre phuv, so lenge dav.”
Kada pes ačhiľa paš o paňi Meriba, kaj o Izraeliti reptinenas pro RAJ a kaj lenge sikaďa peskero sentňipen.
O Mojžiš bičhaďa andral o Kadeš muršen ko Edomiko kraľis. Phende leske: “Kada tuke phenel tiro phral Izrael: Tumen džanen pal savore pharipena, so pes amenge ačhile.
Amare dada gele andro Egipt a bešenas ode but berša. O Egipťana amen the amare daden igen trapinenas,
vašoda amen vičinahas ko RAJ, hoj amenge te pomožinel. Šunďa avri amaro roviben a bičhaďa amenge aňjelos, savo amen iľa avri andral o Egipt. Akana sam paš o Kadeš, so hin o foros pre hraňica paš tiri phuv.
Mangas tut, domuk amenge te predžal prekal tiri phuv. Na džaha pre tumare maľi aňi pro viňici a na pijaha o paňi andral tumare chaňiga. Džaha le kraľiskere dromeha a na visaraha pes ole dromestar aňi pre jekh sera, aňi pre aver, medik na predžaha tiri phuv.”
Ale o Edomiko kraľis odphenďa: “Našťi predžas prekal miri phuv! Te predžaha, džava pre tu pro mariben.”
O Izraeliti leske odphende: “Ačhaha pre amaro drom a te amen abo amaro dobitkos pijaha tire paňestar, počinaha tuke vaš oda. Na kamas ňič aver, ča te predžal prekal tiri phuv.”
Ale o Edomiko kraľis pale odphenďa: “Našťi predžas!” Paľis geľa pro Izraeliti pro mariben bara armadaha.
Sar o Edomiko kraľis na domukľa le Izraelitenge, hoj te predžan prekal leskeri phuv, mukle pes avre dromeha.
O Izraeliko narodos odgeľa andral o Kadeš a avle ko verchos Hor.
Pre oda verchos paš e hraňica Edom, o RAJ phenďa le Mojžišoske the le Aronoske:
“O Aron kade merela; na džala andre odi phuv, so diňom le Izraelitenge, bo sodujdžene tumen vzburinďan pre mande paš o paňi Meriba.
Akana ľidža le Aron the leskere čhas Eleazar pro verchos Hor.
Ode čhiv tele pal o Aron o ruchos a uri les pre leskero čhavo Eleazar, bo ode o Aron merela.”
O Mojžiš kerďa avke, sar leske prikazinďa o RAJ a džanas upre pro verchos Hor angle savore Izraeliti.
Akor iľa o Mojžiš pal o Aron o ruchos a urďa les pre leskero čhavo Eleazar. Ode, pro agor le verchoske Hor, o Aron muľa. Paľis o Mojžiš the o Eleazar avenas tele pal o verchos.
Sar pes o Izraeliko narodos došunďa, hoj o Aron muľa, chudle savore pal leste te rovel a rovenas tranda (30) dživesa.
Sar pes o Kanaaňiko kraľis andral o Arad, savo bešelas andro Negev, došunďa, hoj o Izraeliti aven le dromeha andro Atarim, geľa anglal lende, marelas pes lenca a varesaven the zaiľa.
Akor o Izraeliti dine lav le RAJES: “Te amenge deha andro vasta kale nipen, paľis calkom zňičinaha lengere fori.”
O RAJ len šunďa a diňa lenge andro vasta le Kanaančanen. Avke o Izraeliti calkom zňičinde len the lengere fori a dine ole thaneske nav Chorma.
Le verchostar Hor džanas le dromeha ko Lolo Moros pro juhos, hoj te obdžan e phuv le Edomčanengeri. Ale o manuša pal o drom našade o avriľikeriben
a reptinenas pro Del the pro Mojžiš: “Soske amen iľan avri andral o Egipt? Hoj te meras pre pušťa? Se nane ade aňi maro, aňi paňi! A imar amenge nane mištes kale džungale chabenestar!”
Akor o RAJ bičhaďa pro manuša jedovate sapen. On len danderenas a but le Izraelitendar mule.
O manuša avenas ko Mojžiš a phenenas leske: “Kerďam binos, sar reptinahas pro RAJ the pre tu. Mang tut vaš amenge ko RAJ, hoj amendar te odlel kale sapen!” Avke pes o Mojžiš chudľa te mangel vaš o manuša.
O RAJ phenďa le Mojžišoske: “Ker brondzune sapes a prichude les upre pro kaštuno drukos. Te vareko le manušendar, ko sas danderdo le sapendar, dikhela pre leste, ačhela te dživel.”
Avke o Mojžiš kerďa brondzune sapes a prichudľa les upre pro drukos. Te oda, ko sas danderdo le sapendar, dikhelas pre oda sap, ačhelas te dživel.
O Izraeliti džanas dureder a kerde peske taboris pašal o Obot.
Paľis odgele andral o Obot a kerde peske taboris paš o Ije-Abarim pre pušťa, so hiňi pro vichodos le Moabostar.
Odarik odgele a kerde peske taboris andre dolina Zered.
Paľis džanas dureder a kerde peske taboris pro severos le paňestar Arnon pre pušťa, so hin pre hraňica le Amorejenca. O Arnon hin e hraňica maškar o Moabčana the o Amoreja.
Vašoda pes andre le RAJESKERE Maribnaskere Zvitki pisinel: “O Vaheb pre phuv Sufa, o dolini paš o Arnon,
o dolinakero brehos, so ľidžal ko gavoro Ar a oprinel pes paš e hraňica le Moaboha.”
Odarik džanas paš e chaňig Beer, kaj o RAJ phenďa le Mojžišoske: “Zvičin jekhetane le manušen a me len dava paňi.”
Akor o Izraeliti giľavenas kadi giľi: “Tu chaňigije, de paňi! Giľaven pal late giľi,
pal e chaňig, so kopaľinde avri o vodci! Kopaľinde la avri o kraľa le žezloha the peskere pacenca.” Pal e pušťa gele andro Mattana.
Andral e Mattana gele andro Nahaliel, andral o Nahaliel andro Bamot.
Andral o Bamot gele andre dolina andro Moab, paš o verchos Pisga, khatar dičhol e pušťa Ješimon.
Paľis o Izraeliti bičhade muršen ko Amorejiko kraľis Sichon, hoj leske te phenen:
“Domuk amenge te predžal prekal tiri phuv. Na džaha pre tire maľi, aňi andro viňici, aňi na pijaha o paňi andral tire chaňiga. Džaha le kraľiskere dromeha, medik na predžaha tiri phuv.”
Ale o Sichon na domukľa le Izraelitenge te predžal prekal leskeri phuv, ale zvičinďa peskera armada a geľa pre lende pro mariben. Doavľa paš o foros Jahac a marelas pes lenca.
Ale o Izraeliti gele pre lende le šabľenca a zaile lengeri phuv le paňestar Arnon dži paš o paňi Jabbok, ale ča dži paš o Ammončana, bo on zorales stražinenas peskeri hraňica.
Avke o Izraeliti zaile savore ola fori a bešenas andre savore Amorejengere fori, andro Chešbon the gavora.
Andro Chešbon bešelas o kraľis Sichon. Ov pes angloda marelas le Moabike kraľiha a zaiľa caľi leskeri phuv dži paš o paňi Arnon.
Vašoda o basňika phenen: “Aven andro Chešbon! Mi el ačhado zorales o foros le Sichonoskero.
Leskeri armada geľa odarik avri sar e jag; čhiďa tele o Ar andro Moab a zlabarďa o brehi pašal o Arnon.
Vigos tuke, Moab! Tumen, so bararen le Kemoš, san zňičimen. Tire čhave denašen het a tire čhaja hine zaile, o Sichon le Amorejengero kraľis len zaiľa.
Ale amen len zňičinďam le Chešbonostar dži paš o Dibon. Murďarďam len avri dži paš o Nofach; sa zňičinďam dži paš e Medeba.”
Sar imar o Izraeliti bešenas andre phuv le Amorejengeri,
o Mojžiš bičhaďa le muršen, hoj te predikhen o foros Jazer. Paľis o Izraeliti zaile leskere gava a tradle avri odarik le Amorejen, save ode bešenas.
On odarik pes visarde a džanas upre le dromeha ko Bašan. Ale o kraľis Og caľa peskera armadaha geľa pro Izraeliti pro mariben paš o Edrej.
Ale o RAJ phenďa le Mojžišoske: “Ma dara tut lestar, bo dav tuke andro vasta les, leskere manušen the leskeri phuv. Ker leha avke, sar kerďal le Amorejike kraľiha, le Sichonoha, savo kraľinelas andro Chešbon.”
Avke o Izraeliti murdarde le Og, leskere čhaven the caľa armada. Ňiko pes na zachraňinďa. Paľis zaile leskeri phuv.
O Izraeliti džanas dureder a kerde peske taboris pro Moabike rovini pro vichodos le Jordanostar anglo Jericho.
Sar o Balak, le Cipporoskero čhavo, dikhľa, so o Izraeliti kerde le Amorejenca,
ov the savore leskere manuša pes lendar daranas, bo sas igen but.
O Moabčana phende le Midijaňike vodcenge: “Kala Izraeliti akana zňičinena savoro pašal amende avke sar o bikos e čar pre maľa.” Andre oda časos sas o Moabiko kraľis o Balak, le Cipporoskero čhavo.
Ov bičhaďa le muršen ko Bileam, ke le Beoriskero čhavo, andro Petor paš o paňi Eufrat, khatar sas the o Balak. Diňa leske te džanel: “Andral o Egipt avle avri o manuša, zaučharde e phuv a bešen nadur pašal miri phuv.
Vašoda av a prekoš len, bo on hine zoraleder sar me. Šaj el, hoj len paľis domarava a tradava len avri andral miri phuv. Džanav, hoj oda, kas požehňineha, ela požehňimen, a kas prekošeha, ela prekošlo.”
Avke o Moabike the Midijaňike vodci pes mukle pro drom a ile peha o love vaš o prekošiben. Sar doavle ko Bileam, phende leske, so kamel o Balak.
Ov lenge phenďa: “Adadžives presoven ade a tajsa tumenge odphenava, so mange phenela o RAJ.” Avke o Moabike vodci ačhile ko Bileam.
O Del avľa rači ko Bileam a phučľa lestar: “Ko hin kala murša andre tiro kher?”
O Bileam odphenďa: “O Moabiko kraľis Balak bičhaďa ke ma kale muršen, hoj mange te phenen:
‘Andral o Egipt avle avri o manuša a zaučharde miri phuv. Akana av, prekoš len! Talam len domarava a tradava len het.’ ”
Ale o Del phenďa le Bileamoske: “Ma dža lenca a ma prekoš kale manušen, bo hine požehňimen.”
Sar tosara o Bileam ušťiľa, phenďa ole muršenge: “Džan korkore pale andre peskeri phuv, bo mange o RAJ na domukľa te džal tumenca.”
Avke o Moabike vodci avle pale ko Balak a phende leske: “O Bileam na kamel te avel amenca.”
O Balak pale bičhaďa buter vodcen, so sas bareder sar ešebnovar (peršovar).
On avle ko Bileam a phende: “Kavke vakerel o Balak: ‘Mangav tut, ma zľiker tut, ale av ke ma!
Počinava tuke igen mištes a kerava savoro, so mange pheneha. Av a prekoš kale manušen!’ ”
Ale o Bileam odphenďa le Balakoskere sluhenge: “Te man o Balak diňahas ajci rup vaj somnakaj, keci ča rešľiľahas andre leskero palacis, the avke našťi ňič kerav, aňi baro aňi cikno. Mušinav te šunel le RAJES, mire Devles, andre savoreste!
Ačhen ade prekal e rat, hoj man te dodžanav, so mange mek o RAJ phenela.”
Rači o Del avľa ko Bileam a phenďa leske: “Te tut kala murša avle te vičinel, ušťi a dža lenca. Ale ker ča oda, so tuke phenava.”
Avke o Bileam tosara ušťiľa, pririchtinďa le somaris a geľa ole Moabike vodcenca.
Ale vašoda, hoj o Bileam geľa lenca, o Del pre leste sas igen choľamen a le RAJESKERO aňjelos pes leske ačhaďa andro drom, hoj les te na mukel dureder te džal. O Bileam džalas le somariha a džanas leha the duj sluhi.
Sar o somaris dikhľa le RAJESKERE aňjelos te ačhel pro drom la šabľaha andro vast, geľa pal o drom tele pre maľa. Ale o Bileam le somaris marelas, hoj te avel pale pro drom.
Le RAJESKERO aňjelos ačhelas pro chodňikos maškar o viňici, kaj sas o muros pal jekh sera the pal aver.
Sar o somaris pale dikhľa le aňjelos, geľa dži paš o muros a le Bileamoske prikikidľa o pindro. Vašoda o Bileam pale marďa le somaris.
Paľis le RAJESKERO aňjelos pale geľa angle lende a zaačhiľa pro uzko than, hoj pes te na del te predžal aňi pal jekh sera.
Sar o somaris dikhľa le aňjelos, pašľiľa tele. O Bileam igen choľisaľiľa a chudľa te marel le somaris la pacaha.
Androda o RAJ phundraďa le somariske o muj a o somaris prevakerďa ko Bileam: “So tut kerďom, hoj man imar tritovar mares?”
O Bileam leske odphenďa: “Kerďal mandar dilines! Te uľahas paš mande e šabľa, takoj tut murdarďomas!”
O somaris leske odphenďa: “Či na som me tiro somaris, pre savo furt phires, mek dži akana? Kerďom tuke varekana kada?” “Na,” odphenďa leske.
Akor o RAJ phundraďa le Bileamoske o jakha a dikhľa le RAJESKERE aňjelos te ačhel pro drom la šabľaha andro vast a o Bileam angle leste banďiľa le mujeha dži ke phuv.
Le RAJESKERO aňjelos leske phenďa: “Soske trival marďal tire somaris? Me avľom vašoda, hoj tut te zaačhavav pre kada drom, bo džas andro nalačhipen.
Ale o somaris man dikhľa a trival pes mandar visarďa. Te pes mandar na visarďahas, murdarďomas tut a les mukľomas te dživel.”
O Bileam odphenďa le aňjeloske: “Kerďom binos, bo na džanavas, hoj pes mange ačhavehas andro drom. No, te na kames, hoj te džav dureder, visarava man pale.”
Ale o aňjelos leske odphenďa: “Dža kale muršenca, ale vakereha ča oda, so tuke phenava.” Avke o Bileam geľa le Balakoskere vodcenca.
Sar o Balak šunďa, hoj o Bileam avel, geľa angle leste andro Moabiko foros Ar, paš o paňi Arnon, pre hraňica le Moaboskeri.
O Balak vakerelas le Bileamoske: “Soske na avľal takoj, sar pal tu bičhaďom ešebnovar? Či tuke na počinďomas?”
“Dikh, akana avľom ke tu,” odphenďa o Bileam. “Našťi phenav oda, so kamav. Me ča šaj phenav oda, so mange dela andro muj o Del.”
Paľis o Bileam džalas le Balakoha a doavle andro foros Kirjat-Chucot.
Ode o Balak obetinďa gurumňen the bakren a olestar bičhaďa le Bileamoske the leskere sluhenge.
Tosara o Balak iľa peha le Bileam upre pro Bamot-Baal. Odarik dičholas o agor le Izraeloskere taboriskero.
O Bileam phenďa le Balakoske: “Ačhav mange kade efta oltara a pririchtin mange efta terne biken the efta bakren.”
O Balak kerďa avke, sar kamelas o Bileam. Paľis o Balak the o Bileam obetinenas jekh bikos the bakres pre dojekh oltaris.
Akor o Bileam phenďa le Balakoske: “Ačh paš tiri labarďi obeta a me džava het. Šaj el, hoj pes manca o RAJ arakhela a oda, so mange sikavela, phenava tuke.” Paľis o Bileam odarik geľa upre pro brehos.
O Del pes arakhľa le Bileamoha a o Bileam phenďa: “Pririchtinďom efta oltara a pre dojekh lendar obetinďom bikos the bakres.”
Paľis o RAJ diňa le Bileamoske o lava andro muj a phenďa: “Dža pale ko Balak kale lavenca.”
Sar ke leste avľa o Bileam, ov ačhelas paš peskeri labarďi obeta jekhetane savore Moabike vodcenca.
Akor o Bileam prorokinďa: “Andral o Aram man anďa o Balak, le verchendar pal o vichodos o Moabiko kraľis: ‘Av a prekoš le Jakob, av a odsudzin le Izraeliten!’
Sar šaj prekošav oles, kas o RAJ na prekošel? Sar šaj odsudzinav olen, kas o RAJ na odsudzinel?
Pal o uče skali dikhav les, pal o brehi pre leste dikhav. Dikhav le manušen, save dživen avrether, on pes na rachinen maškar aver narodi.
Le Jakoboskere potomki hine ajci but sar e poši – o Izrael pes na del te zgenel. Te muľomas avke, sar meren o čačipnaskere! Te dopeľomas avke sar on!”
Paloda o Balak phenďa le Bileamoske: “So mange kerďal? Anďom tut, hoj mire ňeprijaťeľen te prekošes, a tu lenge ča žehňines!”
Ov leske odphenďa: “Či našťi vakerav oda, so mange phenel o RAJ?”
O Balak leske phenďa: “Av manca pre aver than, khatar dičhola o agor le Izraeloskere taboriskero. Kadarik dikhes ča vajkeci lendar, na savoren. Odarik mange len prekošeha.”
Akor les odarik odľigenďa pro than Cofim pro verchos Pisga. Ode pale ačhaďa efta oltara a pre dojekh obetinelas bikos the bakres.
O Bileam phenďa le Balakoske: “Ačh kade paš tiri labarďi obeta a me džava, hoj man te arakhav le RAJEHA.”
O RAJ leske diňa o lava andro muj a phenďa: “Dža pale ko Balak kale lavenca.”
Sar o Bileam džalas ko Balak, arakhľa les te ačhel paš peskeri labarďi obeta jekhetane le Moabike vodcenca. O Balak lestar phučľa: “So vakerelas o RAJ?”
Akor o Bileam phenďa: “Ušťi, Balak, a šun! Merkin tuke, čhavo le Cipporoskero.
O Del nane manuš, hoj te klaminel. Ov nane čhavo le manušeskero, hoj te čerinel peskere lava. Či na kerel oda, so phenel? Či del lav a na doľikerel?
Sas mange prikazimen, hoj te žehňinav. Ov požehňinďa a me oda našťi čerinav!
Na dičhol andro Jakob ňisavo trapišagos, aňi na dikhav o pharipen andro Izrael. O RAJ, leskero Del, hino leha. Ov vriskinel radišagoha peskere Kraľiske.
O Del les iľa avri andral o Egipt; marel pes vaš leste zorales sar dzivo bikos.
Nane pro Jakob prekošiben, ňisavo vražišagos pro Izrael. Akana pes phenel le Jakoboske the le Izraeloske: ‘Dikh, so o Del kerďa!’
Kada narodos ušťel upre sar o zoralo ľevos! Na pašľola peske, medik na chala oda, so chudela, medik na pijela o rat olendar, saven murdarďa.”
Pre oda o Balak phenďa le Bileamoske: “Te les našťi prekošes, ta akor les ma žehňin!”
O Bileam odphenďa le Balakoske: “Na phenďom tuke, hoj mušinav te kerel savoro, so mange phenel o RAJ?”
Paľis o Balak le Bileamoske phenďa: “Av, lav tut pre aver than. Šaj el, hoj o Del les odarik kamela te prekošel.”
Avke o Balak ľigenďa le Bileam pro verchos Peor, khatar dičhol pre pušťa.
Paľis o Bileam phenďa le Balakoske: “Ačhav ade efta oltara a pririchtin mange efta biken the efta bakren.”
O Balak kerďa avke, sar kamelas o Bileam a pre dojekh oltaris obetinelas jekhe bikos the jekhe bakres.
O Bileam dikhľa, hoj o RAJ kamel te žehňinel le Izrael. Vašoda na kerďa avke sar angloda a imar na vražinďa, ale visarďa pes le mujeha ke pušťa.
Sar dikhľa le Izraeliten andro taboris rozačhaden pal peskere kmeňi, avľa pre leste le Devleskero duchos
a phenďa kada proroctvo: “O proroctvo le Bileamoskero, le čhaskero le Beoriskero: Kada vakerel oda, kaskere jakha hine phundrade;
o proroctvo oleskero, ko šunel le Devleskere lava. Banďiľom anglal leste a dikhľom o viďeňje le Nekzoraleder Devlestar.
Save šukar hine tire stani, ó Jakob, save lačhe hine o thana, kaj bešes, ó Izrael.
Hine sar o palmi andro dolini, sar o zahradi paš o paňa, sar o aloe, so sadzinďa o RAJ, sar o cedri paš o paňa.
O paňa čuľana avri andral tire vedri, pre oda, so sadzines, ela pherdo paňi. Tire kraľis ela bareder pačiv sar le Agag a tiro kraľišagos ela baro.
O Del, savo tut iľa avri andral o Egipt, marel pes vaš tuke zorales sar o bikos. Tu zňičineha peskere ňeprijaťeľen, phagereha lengere kokala a ľivineha len le šipenca.
O Izrael odpočovinel sar o ľevos; sar sovel, ňiko les na uštavela. Oda, ko žehňinela kale narodoske, ela požehňimen! Ko les prekošela, ela prekošlo!”
Sar šunďa kala lava o Balak, choľisaľiľa pro Bileam a demaďa pes choľatar andro vast. Paľis phenďa le Bileamoske: “Vičinďom tut te prekošel mire ňeprijaťeľen a tu len imar trival žehňines!
Dža adarik het! Phenďom, hoj tut mištes počinava, ale tiro RAJ oda na domukľa.”
O Bileam leske odphenďa: “Se na phenďom tire muršenge, saven ke ma bičhaďal:
‘Choc man te o Balak diňahas ajci rup vaj somnakaj, keci ča rešľiľahas andre leskero palacis, mušinav te šunel le RAJESKERO lav, korkoro pestar našťi ňič kerav! Ča oda, so phenela o RAJ, vakerava.’
Akana džav pale ke mire manuša. Ale av a phenava tuke, so o Izraeliti kerena tire manušenca andre ola dživesa, so avena.”
Paľis o Bileam phenďa: “O proroctvo le Bileamoskero, le čhaskero le Beoriskero: Kada vakerel oda, kaskere jakha hine phundrade,
o proroctvo oleskero, ko šunel le Devleskere lava a prilel o prindžaripen le Nekbareder Devlestar. Banďiľom anglal leste a dikhľom o viďeňje le Nekzoraleder Devlestar.
Oda, so dikhav andro viďeňje, mek pes na ačhiľa. Jekh džives o kraľis andral o Jakob pes sikavela sar e čercheň, ušťela upre o žezlos andral o Izrael. Ov zňičinela le Moabike vodcen a domarela savore Šetoskere potomken.
Ov domarela o Edom, o Seir ela lengero barvaľipen a o Izrael barola a zoraľola.
Andral o Jakob avela o kraľis a zňičinela olen, save ačhile andro foros.”
Sar o Bileam andro viďeňje dikhľa le Amaleken, phenďa kala lava: “O Amalek sas o nekzoraleder narodos, ale ela zňičimen pro furt.”
Sar dikhľa le Keniten, phenďa kala lava: “O than, kaj dživen, hino zoralo, ačhaďan tumenge o hňizdos pre skala.
No the avke, Kenitale, avena zňičimen, sar tumen o Aššur zalela a odľidžala.”
O Bileam pale phenďa: “Ko ačhela te dživel, sar kada o Del kerela?
O loďi avena pašal o Kittimoskere brehi; on zalena o Aššur the o Eber, ale the on ena zňičimen.”
Paľis o Bileam ušťiľa a visarďa pes pale khere. The o Balak geľa peskere dromeha.
Sar imar o Izraeliti bešenas andro Šittim, varesave murša pašľonas le Moabike džuvľenca.
On vičinenas le Izraeliten pre peskere obetne hoscini, savenca denas pačiv peskere devlen. O Izraeliti chanas ole chabenestar a lašarenas lengere devlen
the le devles Baal-Peor. Vašoda o RAJ igen choľisaľiľa pro Izraeliti.
Avke o RAJ phenďa le Mojžišoske: “Le kale manušengere vodcen, angle ma len murdar a thov len te ačhel pro kham, hoj miri choľi te oddžal le Izraelostar.”
Avke o Mojžiš prikazinďa le Izraelike sudcenge: “Sako tumendar mi murdarel dojekhe muršes andral peskero kmeňos, savo lašarelas le Baal-Peor.”
Ipen akor, sar paš o vudar le Sentne Stanoskero rovenas savore Izraeliti the o Mojžiš, avľa varesavo Izraelitas la Midijaňika džuvľaha andre peskero stanos angle lengere jakha.
Sar oda dikhľa o Pinchas, le Eleazaroskero čhavo, saveske sas papus o Aron, ušťiľa lendar a iľa andro vast e kopija.
Geľa andro stanos ole Izraelitaskero, savo anďa ola džuvľa, a sodujen jekhetane predemaďa la kopijaha, sar pašľonas. Avke sas zaačhado o nasvaľiben maškar o Izraeliti,
ale 24 000 manuša mule pre kada zoralo nasvaľiben.
O RAJ phenďa le Mojžišoske:
“Vašoda, so kerďa o Pinchas, me imar na som buter choľamen pro Izraeliti. Ov na kamelas, hoj o manuša te lašaren avre devles, ča man, a vašoda len na zňičinďom andre miri choľi.
Phen le Pinchasoske, hoj leha phandava smiromoskeri zmluva, so ľikerela pro furt.
Ov the leskere potomki ena pro furt andre rašajiko služba, bo igen labolas pal o Del a oleha, so kerďa, obžužarďa le Izraeliten, hoj lenge te odmukav.”
O Izraelitas, saves murdarďa jekhetane la Midijaňika džuvľaha, sas o Zimri, le Saluoskero čhavo, savo sas fajtakero vodcas andro kmeňos Šimeon.
E džuvľi, savi sas murdarďi, sas e Kozbi. Oj sas čhaj le Curoskeri, savo sas vodcas andre jekh Midijaňiko fajta.
Paľis o RAJ phenďa le Mojžišoske:
“Džan pro Midijana a murdaren len,
vaš oda nalačhipen, so tumenge kerde, sar tumen scirdle pro binos, hoj te lašaren le Baal-Peor a the vaš e Kozbi, savi sas murdarďi akor, sar avľa o nasvaľiben paš o Peor.”
No, paloda pes ačhiľa oda:
Paloda o RAJ phenďa le Mojžišoske the le rašaske Eleazaroske, saveske sas dad o Aron:
“Zgen savore Izraelike muršen pal lengere fajti. Pisin andre savoren phureder sar biš (20) berš, save pes džanen te marel.”
Avke pro Moabike rovini pro vichodos le Jordanostar anglo Jericho o Mojžiš the o Eleazar phende le Izraelike vodcenge:
“Zgenen savore Izraelike muršen phurederen sar biš berš, avke sar o RAJ prikazinďa le Mojžišoske.” Kala hine ola Izraeliti, save avle avri andral o Egipt:
Le Rubenoskere, savo sas ešebno (peršo) čhavo le Izraeloskero, sas kala potomki: le Chanochostar, e Chanochoskeri fajta; le Palluostar, e Palluoskeri fajta;
le Checronostar, e Checronoskeri fajta; le Karmistar, e Karmiskeri fajta.
Savore zgende murša andral le Rubenoskero kmeňos sas 43 730.
Le Palluoskero čhavo sas o Eliab
a le Eliaboskere čhave sas o Nemuel, o Datan the o Abiram. Kada Datan the Abiram sas ola vodci, save pes le Korachoskera partijaha vzburinde pro Mojžiš the Aron a pes ačhade pro RAJ.
Akor e phuv phundraďa peskero muj a zľiginďa len jekhetane le Korachoskere muršenca, sar e jag zlabarďa 250 muršen. Ada pes lenge ačhiľa, hoj te daran the aver džene a te na keren avke sar on.
Ale le Korachoskere čhave na mule.
O potomki le Šimeonoskere pal peskere fajti sas kala: le Nemuelostar, e Nemueloskeri fajta; le Jaminostar, e Jaminoskeri fajta; le Jachinostar, e Jachinoskeri fajta;
le Zerachostar, e Zerachoskeri fajta; le Šaulostar, e Šauloskeri fajta.
Savore zgende murša andral le Šimeonoskero kmeňos sas 22 200.
O potomki le Gadoskere pal peskere fajti sas kala: le Cefonostar, e Cefonoskeri fajta; le Chaggistar, e Chaggiskeri fajta; le Šunistar, e Šuniskeri fajta;
le Oznistar, e Ozniskeri fajta; le Eristar, e Eriskeri fajta;
le Arodistar, e Arodiskeri fajta; le Arelistar, e Areliskeri fajta.
Savore zgende murša andral le Gadoskero kmeňos sas 40 500.
Le Juda sas čhave o Er the o Onan, save mule andro Kanaan.
O potomki le Judaskere pal peskere fajti sas kala: le Šelostar, e Šeloskeri fajta; le Perecostar, e Perecoskeri fajta; le Zerachostar, e Zerachoskeri fajta.
O potomki le Perecoskere sas: le Checronostar, e Checronoskeri fajta; le Chamulostar, e Chamuloskeri fajta.
Savore zgende murša andral le Judaskero kmeňos sas 76 500.
O potomki le Jissacharoskere pal peskere fajti sas kala: le Tolastar, e Tolaskeri fajta; le Puvvahostar, e Puvvahoskeri fajta;
le Jašubostar, e Jašuboskeri fajta; le Šimronostar, e Šimronoskeri fajta.
Savore zgende murša andral le Jissacharoskero kmeňos sas 64 300.
O potomki le Zebulunoskere pal peskere fajti sas kala: le Seredostar, e Seredoskeri fajta; le Elonostar, e Elonoskeri fajta; le Jachleelostar, e Jachleeloskeri fajta.
Savore zgende murša andral le Zebulunoskero kmeňos sas 60 500.
O čhave le Jozefoskere pal peskere fajti: o Menašše the Efrajim.
O potomki le Menaššeskere sas kala: le Machirostar, e Machiroskeri fajta. O Machir sas dad le Gileadoske; le Gileadostar, e Gileadoskeri fajta.
Kala sas o potomki le Gileadoskere: le Jezerostar, e Jezeroskeri fajta; le Chelekostar, e Chelekoskeri fajta;
le Asrielostar, e Asrieloskeri fajta; le Šechemostar, e Šechemoskeri fajta;
le Šemidastar, e Šemidaskeri fajta; le Cheferostar, e Cheferoskeri fajta.
Le Celofchad, saveske sas dad o Chefer, na sas murša, ča čhaja. Lengere nava sas: Machla, Noa, Chogla, Milka the Tirca.
Savore zgende murša andral le Menaššeskero kmeňos sas 52 700.
Kala sas o potomki le Efrajimoskere pal peskere fajti: le Šutelachostar, e Šutelachoskeri fajta; le Becherostar, e Becheroskeri fajta; le Tachanostar, e Tachanoskeri fajta.
Kala sas o potomki le Šutelachoskere: le Eranostar, e Eranoskeri fajta.
Savore zgende murša andral le Efrajimoskero kmeňos sas 32 500. Kala hine o potomki le Jozefoskere pal peskere fajti.
O potomki le Benjaminoskere pal peskere fajti sas kala: le Belastar, e Belaskeri fajta; le Ašbelostar, e Ašbeloskeri fajta; le Achiramostar, e Achiramoskeri fajta;
le Šefufamostar, e Šefufamoskeri fajta; le Chufamostar, e Chufamoskeri fajta.
O potomki le Belaskere sas: le Ardostar, e Ardoskeri fajta; le Naamanostar, e Naamanoskeri fajta.
Savore zgende murša andral le Benjaminoskero kmeňos sas 45 600.
O potomki le Danoskere pal peskere fajti sas kala: le Šuchamostar, e Šuchamoskeri fajta. Kala sas o fajti le Danoskere.
Savore zgende murša andral le Šuchamoskeri fajta sas 64 000.
O potomki le Ašeroskere pal peskere fajti sas kala: le Jimnostar, e Jimnoskeri fajta; le Jišvistar, e Jišviskeri fajta; le Berijostar, e Berijoskeri fajta.
Le Berijoskere potomki sas: le Cheberistar, e Cheberiskeri fajta; le Malkielostar, e Malkieloskeri fajta.
Le Ašeroskeri čhaj pes vičinelas Serach.
Savore zgende murša andral le Ašeroskero kmeňos sas 53 400.
O potomki le Naftaliskere pal peskere fajti sas kala: le Jachceelostar, e Jachceeloskeri fajta; le Gunistar, e Guniskeri fajta;
le Jecerostar, e Jeceroskeri fajta; le Šillemostar, e Šillemoskeri fajta.
Savore zgende murša andral le Naftaliskero kmeňos sas 45 400.
Savore murša andral o Izrael, save sas zgende, sas 601 730.
O RAJ phenďa le Mojžišoske:
“Mi rozulavel (rozďelinel) pes e phuv Kanaan andro ďeďictvos le kmeňenge pal oda, keci hine džene.
Le bareder kmeňoske deha andro ďeďictvos bareder kotor a le ciknedere kmeňoske cikneder kotor; dojekh mi chudel pal oda, keci sas zrachimen.
E phuv pes rozulavela le losoha a pal o kmeňi la chudena.
Le losoha pes rozulavela andro ďeďictvos maškar o bareder the cikneder kmeňi.”
Kala sas le Leviskere potomki pal peskere fajti: le Geršonostar, e Geršonoskeri fajta; le Kohatostar, e Kohatoskeri fajta; le Meraristar, e Merariskeri fajta.
The kala sas le Leviskere fajti: e Libniskeri, e Chebronoskeri, e Machliskeri, e Mušiskeri, e Korachoskeri. O Kohat sas le Amramoskero dad.
Le Amramoskeri romňi pes vičinelas Jochebed, le Leviskeri čhaj. Oj leske uľiľa andro Egipt. Le Amram laha sas o Aron, o Mojžiš the e Mirijam.
Le Aron sas štar čhave: o Nadab, o Abihu, o Eleazar the o Itamar.
Ale o Nadab the o Abihu mule, sar ande e cudzo jag anglo RAJ.
Andro kmeňos Levi sas 23 000 murša the čhavore phureder sar jekh čhon. On na sas rachimen maškar o Izraeliti, bo na chudle ňisavi phuv sar ďeďictvos.
Kala hine ola džene, saven o Mojžiš the o Eleazar zgende, sar taborinenas pro Moabike rovini pro vichodos le Jordanostar anglo Jericho.
Maškar lende na sas ňisavo dženo olendar, saven zgenďa o Mojžiš the o rašaj Aron ešebnovar (peršovar) pre pušťa Sinaj.
Bo o RAJ pal lende phenďa: “On merena pre pušťa.” Lendar ačhiľa te dživel ča o Kaleb, le Jefunnoskero čhavo, the o Jozua, le Nunoskero čhavo.
Akor e Machla, e Noa, e Chogla, e Milka the e Tirca, o čhaja le Celofchadoskere, saveske sas dad o Chefer, leskero sas o Gilead, leskero o Machir, leskero o Menašše a leskero o Jozef,
avle anglo Mojžiš, anglo rašaj Eleazar, anglo vodci the angle savore manuša paš o vudar andre le RAJESKERO Sentno Stanos a phende:
“Amaro dad muľa pre pušťa a na sas les murša. Na sas maškar le Korachoskere manuša, save pes vzburinde pro RAJ, ale muľa ča vaš peskero binos.
Mušinel te našľol le dadeskero nav andral leskero kmeňos ča vašoda, bo les na sas murša? De amen phuv maškar amare dadeskere phrala.”
Avke o Mojžiš phučľa le RAJESTAR, so te kerel.
A o RAJ phenďa le Mojžišoske:
“Oda, so mangen le Celofchadoskere čhaja, hin lačho. Mušines lenge te del o ďeďictvos maškar lengere dadeskere phrala. Le dadeskeri phuv ela lengeri.
Le Izraelitenge phen: ‘Te vareko merela a na ela les čhave, leskeri phuv chudela leskeri čhaj.
No te les na ela čhaj, leskeri phuv chudena leskere phrala.
Te les nane aňi phrala, e phuv chudena leskere dadeskere phrala.
Te leskere dades na ela phrala, e phuv chudena leskeri nekpašeder famelija. Oda ela zakonos prekal o Izraeliti, avke sar o RAJ prikazinďa le Mojžišoske.’ ”
O RAJ phenďa le Mojžišoske: “Dža pro verchos maškar o verchi Abarim a dikh pre odi phuv, so diňom le Izraelitenge.
Sar la dikheha, paľis mereha, avke sar tiro phral o Aron.
Bo akor, sar savore Izraeliti reptinenas pre ma paš o paňi Meriba, pre pušťa Sin paš o foros Kadeš, tumen man na diňan pačiv sar Sentnes angle savore Izraeliti.”
Akor o Mojžiš phenďa le RAJESKE:
“RAJEJA Devla, tu des o dživipen savoreske, so hin stvorimen. Mangav tut, ačhav muršes upral kala manuša,
hoj len te ľidžal andro mariben, hoj tiro narodos te na ačhel sar o bakrore bi o pasťjeris.”
O RAJ phenďa le Mojžišoske: “Le tuha le Nunoskere čhas le Jozua. Ov hin o murš, andre savo hin o Duchos, a thov pre leste o vast.
Ačhav les anglo rašaj Eleazar the angle savore manuša a phen lenge, hoj ov ela vodcas pal tute.
Deha les vareso peskera autoritatar, hoj les te šunen savore Izraeliti.
Ov pes ačhavela anglo rašaj Eleazar, savo pes dophučela vaš leste pre le Devleskeri voľa – prekal o losi Urim the Tummim. Kavke o Eleazar phenela le Jozuaske the le manušenge, kana te džan andro mariben a kana te avel pale.”
O Mojžiš kerďa avke, sar leske prikazinďa o RAJ. Iľa le Jozua, ačhaďa les anglo rašaj Eleazar the angle savore Izraeliti,
thoďa pre leste o vasta a ačhaďa les sar vodcas, avke sar o RAJ prikazinďa prekal o Mojžiš.
O RAJ phenďa le Mojžišoske:
“Prikazin le Izraelitenge kada: ‘Dodikhen pre oda, hoj pro časos, so diňom, mange le RAJESKE te anen o chabeneskere obeti, so mange šukares voňinen.’
Phen lenge: ‘Kadi hin e jagaľi obeta, so mange anena sako džives: duj jekhberšeskere bakroren bi e chiba sar labarďi obeta.
Jekhe bakrores obetinena tosara a dujtones rači.
Paše anena e chabeneskeri obeta: jekh kilos sano aro mišimen le ľitra olivove olejoha.
Oda hin e sakodživeseskeri labarďi obeta, so sas ešebnovar (peršovar) diňi pro verchos Sinaj sar jagaľi obeta, so šukares voňinel le RAJESKE.
Paš dojekh bakroro pes pridela sar moľakeri obeta jekh ľitra mol, savi le RAJESKE čhiv avri pro oltaris.
Ke račate obetineha dujte bakrores sar jagaľi obeta avke sar tosara jekhetane la moľakera obetaha. Oda hin e chabeneskeri obeta, so šukares voňinel le RAJESKE.
Pro Šabbat pre chabeneskeri obeta anena duje jekhberšeskere bakroren bi e chiba jekhetane la moľakera obetaha a duj kili sano aro mišimen le olivove olejoha.
Kadi labarďi obeta anena dojekh Šabbat paš ola labarde the moľakere obeti, so anena sako džives.
Pro ešebno džives sako čhon anena sar e labarďi obeta le RAJESKE duj terne biken, jekhe bakres the efta jekhberšeskere bakroren. Savore ole džviri mi en bi e chiba.
Paš dojekh bikos priden sar chabeneskeri obeta o sano aro mišimen le olivove olejoha: paš dojekh bikos pridena trin kili sano aro, paš dojekh bakro duj kili sano aro
the paš dojekh bakroro jekh kilos sano aro. Kala labarde the chabeneskere obeti šukares voňinena le RAJESKE.
Paš oda pridena e moľakeri obeta: duj ľitri mol pre dojekh bikos, ľitra the jepaš pro bakro the jekh ľitra pre dojekh bakroro. Kadi labarďi obeta pes obetinela ešebno džives andro čhon pal calo berš.
Paš ola labarde the moľakere obeti, so anena sako džives, obetinena the jekhe capos sar obeta vaš o binos.
Dešuštarto (14.) džives andre ešebno čhon hiňi e Patraďi pre pačiv le RAJESKE.
Pro dešupandžto (15.) džives chudela o inepos a efta dživesa pes chala o mare bi o drožďi.
Ešebno džives pro inepos tumen zdžana, hoj te lašaren le RAJES a na kerena ňisavi buči.
Pre labarďi obeta anena le RAJESKE e chabeneskeri obeta: duj terne biken, jekhe bakres the efta jekhberšeskere bakroren a savore džviri mi en bi e chiba.
Sar chabeneskeri obeta anena sano aro mišimen le olivove olejoha; trin kili pre dojekh bikos, duj kili pro bakro
the kilos aro pre dojekh bakroro.
Anen the jekhe capos sar obeta vaš tumare bini.
Kadi obeta anena paš e tosaraskeri labarďi obeta, so imar pes kerel sako džives.
Avke obetinena savore efta dživesa le RAJESKE e chabeneskeri obeta, so šukares voňinel le RAJESKE. Kadi obeta anena paš e tosaraskeri labarďi obeta, so imar pes kerel sako džives.
Zdžana tumen pro eftato džives, hoj te lašaren le RAJES. Na kerena ňisavi buči.
Ešebno džives pro Inepos le Kurkengero, sar anena le RAJESKE e chabeneskeri obeta le ešebne uľipnastar, zdžana tumen, hoj te lašaren le RAJES a na kerena ňisavi buči.
Anena pre labarďi obeta, so šukares voňinel le RAJESKE, duj terne biken, jekhe bakres the efta jekhberšeskere bakroren.
Sar chabeneskeri obeta anena sano aro mišimen le olivove olejoha: trin kili pre dojekh bikos, duj kili pro bakro
the kilos pre dojekh bakroro.
Anen the jekhe capos pre obeta vaš tumare bini.
Kada anen paš o labarde, chabeneskere the moľakere obeti, so imar pes keren sako džives. Savore džviri pro obeti mi en bi e chiba.’ ”
Ešebno (peršo) džives andro eftato čhon na kerena ňisavi buči, ale savore pes zdžana oda džives te lašarel le Devles. Oda džives trubinena pro trubi.
Sar labarďi obeta, so šukares voňinel le RAJESKE, anen jekhe bikos, jekhe bakres the efta jekhberšeskere bakroren bi e chiba.
Sar chabeneskeri obeta anen sano aro mišimen le olivove olejoha: trin kili aro pro bikos, duj kili pro bakro
the kilos pre dojekh le efta bakrorendar.
Anena the jekhe capos pre obeta vaš tumare bini.
Avke len obetinena jekhetane la čhoneskera labarďa the chabeneskera obetaha, a jekhetane le labarde the moľakere obetenca, so pes keren sako džives, avke sar hin dino. Kala obeti šukares voňinena le RAJESKE.
Zdžana tumen the dešto džives andre kada eftato čhon, hoj te lašaren le RAJES. Oda džives na chana ňisavo chaben aňi na kerena ňisavi buči, a pokorinena pes anglo Del.
Sar labarďi obeta, so šukares voňinel le RAJESKE, anena jekhe bikos, jekhe bakres the efta jekhberšeskere bakroren bi e chiba.
Sar chabeneskeri obeta obetinen sano aro mišimen le olivove olejoha: trin kili aro pro bikos, duj kili pro bakro,
the kilos pre dojekh bakroro.
Anena the jekhe capos pre obeta vaš o binos paš e koza so pes obetinel pre kada inepos vaš odmukľiben le manušenge. Kerena oda jekhetane le labarde, chabeneskere the moľakere obetenca, so pes keren sako džives.
Zdžana tumen the dešupandžto (15.) džives andro eftato čhon, hoj te lašaren le RAJES. Na kerena ňisavi buči, ale efta dživesa oslavinena o Inepos le Stankengero pre pačiv le RAJESKE.
Pre ešebno džives anena sar e labarďi obeta, so šukares voňinel le RAJESKE, dešutrin (13) terne biken, duje bakren the dešuštar (14) jekhberšeskere bakroren, savoren bi e chiba.
Sar chabeneskeri obeta anena sano aro mišimen le olivove olejoha: trin kili aro pre dojekh bikos, duj kili pre dojekh bakro
the kilos pre dojekh bakroro.
Anena the jekhe capos pre obeta vaš tumare bini. Kerena oda jekhetane le labarde, chabeneskere the moľakere obetenca, so pes keren sako džives.
Pro dujto džives anena dešuduj (12) terne biken, duj bakren the dešuštar (14) jekhberšeskere bakroren bi e chiba.
Pal oda, keci biken, bakren the bakroren obetinena, ajci anena the e chabeneskeri the moľakeri obeta avke sar ešebno džives. Anena the e obeta vaš tumare bini, the okla obeti, so pes obetinen sako džives.
<range>
Pro trito džives anena dešujekh (11) terne biken, duj bakren the dešuštar (14) jekhberšeskere bakroren bi e chiba.
Pal oda keci biken, bakren the bakroren obetinena, ajci anena the e chabeneskeri the moľakeri obeta avke, sar ešebno džives. Anena the e obeta vaš tumare bini, the okla obeti, so pes obetinen sako džives.
<range>
Pro štarto džives anena deš terne biken, duj bakren the dešuštar jekhberšeskere bakroren bi e chiba.
Pal oda keci biken, bakren the bakroren obetinena, ajci anena the e chabeneskeri the moľakeri obeta avke, sar ešebno džives. Anena the okla obeti, so pes obetinen sako džives, the e obeta vaš o binos.
<range>
Pro pandžto džives anena eňa terne biken, duj bakren the dešuštar jekhberšeskere bakroren bi e chiba.
Pal oda keci biken, bakren the bakroren obetinena, ajci anena the e chabeneskeri the moľakeri obeta avke, sar ešebno džives. Anena the e obeta vaš tumare bini, the okla obeti, so pes obetinen sako džives.
<range>
Pro šovto džives anena ochto terne biken, duj bakren the dešuštar jekhberšeskere bakroren bi e chiba.
Pal oda keci biken, bakren the bakroren obetinena, ajci anena the e chabeneskeri the moľakeri obeta avke, sar ešebno džives. Anena the e obeta vaš tumare bini, the okla obeti, so pes obetinen sako džives.
<range>
Pro eftato džives anena efta terne biken, duj bakren the dešuštar jekhberšeskere bakroren bi e chiba.
Pal oda keci biken, bakren the bakroren obetinena, ajci anena the e chabeneskeri the moľakeri obeta avke, sar ešebno džives. Anena the e obeta vaš tumare bini, the okla obeti, so pes obetinen sako džives.
<range>
Pro ochtoto džives tumen pale zdžana, hoj te lašaren le RAJES. Oda džives na kerena ňisavi buči.
Sar labarďi obeta, so šukares voňinel le RAJESKE, anen jekhe bikos, jekhe bakres the efta jekhberšeskere bakroren bi e chiba.
Jekhetane le bikoha, le bakreha the le bakrorenca obetinena o chabeneskere the moľakere obeti avke, sar hin dino. Anena the e obeta vaš tumare bini, the okla obeti, so pes obetinen sako džives.
<range>
Kala labarde, chabeneskere, moľakere the smiromoskere obeti mušinen te anel le RAJESKE pro inepi sako berš. Paš ola obeti anena the ola, pal save diňan lav a the ola, so anena korkore pestar.

O Mojžiš phenďa le Izraelitenge savoro, avke sar leske prikazinďa o RAJ.
A phenďa le kmeňoskere vodcenge: “Kada prikazinďa o RAJ:
Te o murš dela lav le RAJES abo lela vera, hoj pes zľikerela varesostar, mi doľikerel oda lav a mi kerel avke, sar phenďa.
Te e terňi džuvľi, savi mek dživel andro kher ke peskero dad, dela lav le RAJES, hoj kerela vareso, abo lela vera, hoj pes zľikerela varesostar,
a te lakero dad šunela lakero lav the vera, no ňič pre oda na phenela, akor savore lakere lava the vera, so diňa, pes mušinela te doľikerel.
Ale te lakero dad lake andre oda braňinela andre oda džives, sar pes dodžanela pal lakeri vera the lava, so diňa, na mušinela oda te doľikerel. O RAJ lake odmukela, bo lakero dad pre oda na priačhiľa.
Te angloda, sar džala romeste, diňa lava abo iľa vera pre peste, a paľis geľa romeste,
a te lakero rom andre oda džives, sar pes pal oda dodžanela, pre oda ňič na phenela, mušinel pes lakere lava the vera te doľikerel.
Ale te lakero rom pre oda na priačhela andre oda džives, sar pes pal oda dodžanela, na mušinela te doľikerel e vera aňi o lava, so diňa. O RAJ lake odmukela.
Te e vdova abo e džuvľi, sava mukľa o rom, dela lav abo lela pre peste vera, mušinela pes oda te doľikerel.
Te e veraduňi džuvľi diňa lav abo iľa vera,
a te lakero rom pal oda šunela a ňič pre oda na phenela a ňisar la andre oda na zaačhavela, savore lava, so diňa the e vera, so iľa, mušinela te doľikerel.
Ale te lakero rom pre oda na priačhela andre oda džives, sar oda šunela, paľis ola lava, so diňa, abo e vera, so iľa, na mušinela te doľikerel. Lakero rom oda zaačhaďa a o RAJ lake odmukela.
Lakere romes hin posledno lav pal savore lakere lava the veri, so diňa le RAJES.
Ale te lakero rom lake dži andre aver džives ňič na phenela, savore lakere lava the e vera, so diňa, pes mušinela te doľikerel, bo oda džives, sar ada šunďa, sas čhit.
A te paľis oda kamľahas te čerinel, ela oda pre leste, te e romňi peskero lav na doľikerela.” Kala hine o prikazaňja, so diňa o RAJ le Mojžišoske pal o murš the pal leskeri romňi, pal o dad the pal leskeri čhaj andre leskero kher.
O RAJ phenďa le Mojžišoske:
“Mar le Midijanen vaš oda, so kerde le Izraelitenge. Sar ada kereha, mereha.”
Akor o Mojžiš phenďa le manušenge: “Pririchtinen pes pro mariben le Midijanenca a potrestinen len vaš oda, so kerde le RAJESKE.
Andral dojekh Izraeliko kmeňos bičhaven andro mariben 1 000 muršen.”
Avke kidle avri 1 000 muršen andral dojekh kmeňos. Savore murša sas 12 000.
O Mojžiš len bičhaďa andro mariben jekhetane le rašaha le Pinchasoha, saveske sas dad o Eleazar. O Pinchas pes starinelas pal o sentne veci the pal o maribnaskere trubi.
Mukle pes andro mariben pro Midijana, avke sar o RAJ prikazinďa le Mojžišoske, a murdarde savore muršen.
Maškar o murdarde sas the o pandž Midijaňike kraľa: o Evi, o Rekem, o Cur, o Chur the o Reba. Murdarde the le Bileam, le Beoriskere čhas.
Paľis o Izraeliti zaile a odľigende le Midijaňike džuvľen le čhavenca, savoro lengero dobitkos, o stadi the lengero barvaľipen.
Zlabarde savore fori, andre save bešenas, the lengere stani.
Zaile a odľigende savoro, so pes delas te odľidžal le manušendar the le dobitkostar.
Ande len anglo Mojžiš, rašaj Eleazar the anglo Izraeliti andro taboris, so sas pre Moabike maľi paš o Jordan pre aver sera le Jerichostar.
O Mojžiš, o Eleazar the savore Izraelike vodci gele pes lenca te zdžal avri pal o taboris.
O Mojžiš choľisaľiľa pro veľiťeľa upral o ezeros the upral o šel, save pes visarenas le maribnastar.
Phenďa lenge: “Soske mukľan te dživel savore džuvľen?
Leperen tumenge pre oda, hoj o džuvľa gele pal o Bileam. On scirdle le Izraeliten, hoj te lašaren le Peor a le RAJES te omuken. Vašoda avľa pro RAJESKERE manuša e bibach.
Akana murdaren dojekhe muršores the dojekha džuvľa, savi pašľiľa le muršeha.
Ale le čhajen, save mek na pašľile le muršeha, muken prekal peste.
Savore tumendar, ko murdarďa varekas abo pes chudľa le mule ťelostar, ačhena efta dživesa avri pal o taboris. Pro trito the pro eftato džives obžužarena tumen the ole džuvľen, saven zaiľan.
Obžužaren savore gada, dojekh cipuňi veca, dojekh kaštuno sersamos the savoro, so hin la kozakere balendar.”
O rašaj Eleazar phenďa le muršenge, save pes visarde le maribnastar: “Kada hin o prikazis andro zakonos, so o RAJ diňa le Mojžišoske:
O somnakaj, o rup, o brondzos, o cinos vaj o olovos,
oda hin, savoro so na zlabiľa, pes mušinel te obžužarel andre jag the le žužipnaskere paňeha. A savore aver veci kampel te obžužarel le žužipnaskere paňeha.
Pro eftato džives peske rajbinena o gada a avena žuže. Ča akor šaj aven pale andro taboris.”
Paľis o RAJ phenďa le Mojžišoske:
“Tu, o rašaj Eleazar, the o Izraelike vodci zgenen savoro, so zaiľan – le manušen the o dobitkos.
Rozulav oda pro duj: jepaš de le muršenge, save sas andro mariben, a aver jepaš okle manušenge.
Paľis kide avri olestar, so chudle o slugaďa, o daňe le RAJESKE: Dojekh 500 manušendar le jekhes avri, a avke the le bikendar, le somarendar, the le bakrendar.
Le oda avri ole kotorestar, so hino lengero, a de le rašaske Eleazaroske sar le RAJESKERO kotor.
Le kotorestar, so sas zailo a dino le okle Izraelitenge, le jekhes avri dojekh penda (50) manušendar, a the le bikendar, le somarendar the bakrendar. Deha oda le Levitenge, save pes starinen pal le RAJESKERO Sentno Stanos.”
A o Mojžiš the o Eleazar kerde sa avke, sar prikazinďa o RAJ.
Savoro, so zaile o slugaďa, sas 675 000 bakre,
72 000 dobitkos,
61 000 somara
a 32 000 pačivale čhaja.
O slugaďa chudle 337 500 bakre
a lendar dine sar daň le RAJESKE 675 bakre.
Chudle 36 000 gurumňa a olestar e daň prekal o RAJ sas 72 gurumňa.
Chudle 30 500 somara a olestar e daň prekal o RAJ sas 61 somara.
Chudle 16 000 manušen, save sas zaile, a lendar dine le RAJESKE 32 dženen.
O Mojžiš oda diňa le Eleazaroske pre hazdľi obeta le RAJESKE, avke sar prikazinďa o RAJ.
Oka dujto kotor, so o Mojžiš rozulaďa olestar, so chudle o slugaďa, a dine okle Izraelitenge,
sas 337 500 bakre,
36 000 gurumňa,
30 500 somara,
the 16 000 manuša, saven zaile.
Ole kotorestar, so sas le Izraelitengero, o Mojžiš iľa dojekhe pendatone manušes the dobitkos a diňa le Levitenge, save pes starinenas pal le RAJESKERO Sentno Stanos, avke sar o RAJ prikazinďa le Mojžišoske.
Paľis avle anglo Mojžiš savore armadakere veľiťeľa
a phende leske: “Tire služobňika zgende le muršen, saven ľidžahas. Aňi jekh lendar na chibaľinel.
Avke amen anas o somnakune veci – o naramki, o čati, o angrusa, o čeňa the o lancici – le RAJESKE sar obeta, hoj te el odmukle amare bini.”
O Mojžiš the o Eleazar iľa lendar o somnakaj the savore somnakune veci.
Savoro somnakaj, so dine o armadakere veľiťeľa le RAJESKE sar hazdľi obeta, sas vaj 190 kili.
O slugaďa peske mukle oda, so zaile.
O Mojžiš the o Eleazar preile o somnakaj le armadakere veľiťeľendar a ľigende andre le RAJESKERO Sentno Stanos, hoj peske o RAJ te leperel pro Izraeliti.
Le kmeňen Ruben the Gad sas igen but dobitkos. Sar dikhle, savi lačhi maľa sas andro Jazer the Gilead prekal o dobitkos,
avle ko Mojžiš, ko rašaj Eleazar the ko Izraelike vodci a phende:
“O RAJ pomožinďa le Izraelitenge, hoj te zalen kale fori: o Atarot, o Dibon, o Jazer, e Nimra, o Chešbon, o Elale, o Sebam, o Nebo the o Beon. Odi phuv hiňi lačhi prekal o dobitkos a amen hin baro dobitkos.
<range>
Mangas tut, te tuke sam pre dzeka, de amenge kadi phuv, hoj te el amari, a ma prele amen prekal o Jordan.”
O Mojžiš lenge phenďa: “Tumare phrala mušinen te džal andro mariben a tumen kamen te ačhel kade?
Soske keren tele e dzeka le Izraelitenge, hoj te na džan andre phuv, so lenge diňa O RAJ?
Kavke kerenas the tumare dada, sar len bičhaďom andral o Kadeš-Barnea, hoj te predikhen e phuv.
On avle dži andre Dolina Eškol, predikhle odi phuv, ale paľis le Izraelitenge kerde avke tele e dzeka, hoj na kamle te džal andre odi phuv, so lenge diňa o RAJ.
Andre oda džives o RAJ pre lende choľisaľiľa a diňa vera:
‘O murša, kaske sas biš (20) berš the buter, sar avle avri andral o Egipt, na džana andre phuv, pal savi diňom la veraha lav le Abrahamoske, le Izakoske, the le Jakoboske, bo pes mange na oddine cale jileha.
Ča o Kenizzitas o Kaleb, le Jefunnoskero čhavo, the o Jozua, le Nunoskero čhavo, pes mange oddine cale jileha.’
Akor o RAJ pro Izraeliti igen choľisaľiľa a mukľa len te phirel pal e pušťa saranda (40) berš dži akor, medik na muľa avri oda pokoleňje, so kerenas oda, so na sas le RAJESKE pre dzeka.
Akana tumen keren avke sar tumare dada! Tumen, o Ruben the o Gad, san binošno pokoleňje, savo mek buter choľarel le RAJES pro Izrael!
Te tumen pes le RAJESTAR visarena a na džana pal leste, mukela le manušen mek buter pre pušťa a tumen avena vinovate vaš oda, hoj savore okla manuša ena zňičimen.”
Ale on phende le Mojžišoske: “Ešeb (peršo) amenge domuken te ačhavel ohradi prekal amare stadi the fori prekal amare fameliji.
Amare fameliji ačhena andre kala zorale fori a dživena bi e dar andre kadi phuv a amen pes pririchtinaha amare phralenca le Izraelitenca te džal andro mariben, medik na zalaha e phuv, so ela lengeri.
Na avaha pale khere, medik savore Izraeliti na chudena peskeri phuv sar ďeďictvos.
Na ela amen phuv maškar lende pre aver sera pal o paňi Jordan, bo chudľam amari phuv kade pro vichodos le Jordanostar.”
O Mojžiš lenge phenďa: “Te čačes gondoľinen oda, so phenen, akor pes pririchtinen te džal andro mariben vaš o RAJ.
Paľis savore murša mi predžan prekal o Jordan anglo RAJ a mušinen pes te marel le ňeprijaťeľenca dži akor, medik len o RAJ na tradela avri angle leste
a te o RAJ zalela odi phuv, ta paľis pes šaj visaren pale a anglo RAJ the anglo Izrael avena bi e vina. Avke ela kadi phuv tumaro ďeďictvos anglo RAJ.
Ale te na doľikerena tumaro lav, phenav tumenge, hoj aleha kerena binos anglo RAJ. Akor šaj džanen, hoj avena marde vaš tumare bini.
Avke šaj ačhaven peske o fori prekal tumare čhave the ohradi prekal tumare stadi, ale doľikeren the oda lav, so diňan.”
Akor o murša andral o kmeňi Gad the Ruben phende le Mojžišoske: “Amen sam tire služobňika a keraha oda, so amenge prikazinďal.
Amare čhave, o romňa, o stadi the savore džviri ačhena andro fori andro Gilead.
Ale savore tire služobňika predžana prekal o Jordan pririchtimen pro mariben anglo RAJ, avke sar phenďal.”
Avke o Mojžiš prikazinďa le rašaske Eleazaroske, le Jozuaske the le Izraeloskere kmeňengere vodcenge:
“Te o murša andral o Gad the Ruben predžana o Jordan pririchtimen pro mariben anglo RAJ, a te tumenge pomožinena te zalel odi phuv, dena lenge e Gileadoskeri phuv sar lengero ďeďictvos.
Ale te na predžana tumenca o Jordan a na džana tumenca andro mariben, akor mušinena te chudel peskeri phuv maškar tumende andro Kanaan.”
O murša andral o Gad the Ruben phende: “Keraha avke, sar o RAJ prikazinďa peskere služobňikenge.
Predžaha o Jordan andre phuv Kanaan pririchtimen pro mariben. Ale e phuv, so chudaha sar ďeďictvos, ela kade pro vichodos le Jordanostar.”
Avke o Mojžiš diňa le kmeňenge Gad the Ruben the le jepaš kmeňoske Menašše e phuv le Sichonoskeri, savo sas kraľis upral o Amoreja, the e phuv le kraľiskeri Ogoskeri andral o Bašan. Diňa lenge caľi odi phuv a paš oda o fori the o phuva pašal lende.
Paľis o kmeňos Gad pale ačhaďa o fori Dibon, Atarot, Aroer,
Atarot-Šofan, Jazer, Jogbeha,
Bet-Nimra the o Bet-Haran. Ačhaďa kala zorale fori the ohradi prekal o bakre.
O kmeňos Ruben pale ačhaďa o fori Chešbon, Elale the Kirjatajim.
Kale trin forenge, so pale ačhade – o Nebo, o Baal-Meon the e Sibma – dine aver nava.
O potomki le Machiroskere, savo sas čhavo le Menaššeskero, gele pro mariben andre phuv Gilead. Zaiľa la a tradľa avri odarik le Amorejen, save ode bešenas.
Avke o Mojžiš diňa e phuv Gilead le Machiroskere potomkenge a on ode ačhile te bešel.
O Jair andral o kmeňos Menašše geľa pro mariben, zaiľa varesave gava andro Gilead a diňa lenge nav: Gava le Jairoskere.
The o Nobach geľa pro mariben a zaiľa o foros Kenat le gavenca. Le foroske Kenat diňa nav pal peste Nobach.
Kala sas o thana, kaj o Izraeliti peske kerenas tabora, akor sar o Mojžiš the o Aron len ľidžanas pal lengere kmeňi andral o Egipt.
O RAJ prikazinďa le Mojžišoske, hoj te zapisinel o thana, kaj pes ačhavelas o taboris. Kada sas lengero drom:
O Izraeliti omukle o Egipt dešupandžto (15.) džives andro ešebno (peršo) čhon, jekh džives pal e Patraďi. On džanas avri bi e dar andral o foros Raamses angle savore Egipťana,
save parunenas peskere ešebne muršoren, saven o RAJ murdarďa. Aleha o RAJ sikaďa, hoj ov hino zoraleder sar lengere devla.
O Izraeliti gele het andral o Raamses a kerde peske taboris paš o Sukkot.
Andral o Sukkot gele het a kerde peske taboris paš o Etam, so hino pro agor pre pušťa.
Andral o Etam pes visarde pale ko Pi-Hachirot, pro vichodos le Baal-Cefonostar, a ode peske kerde taboris anglo Migdol.
Le Pi-Hachirotostar pes mukle dureder a prekal o Lolo Moros pregele pre pušťa. Trin džives džanas pal e pušťa Etam a kerde peske taboris paš e Mara.
La Maratar odgele paš o Elim, kaj sas o dešuduj (12) prameňa the eftavardeš (70) palmi a kerde peske ode taboris.
Le Elimostar džanas dureder a kerde peske taboris paš o Lolo Moros.
Le Lole Morostar odgele a kerde peske taboris pre pušťa Sin.
Sar odgele pal e pušťa Sin, kerde peske taboris paš e Dofka.
Andral e Dofka džanas dureder a kerde peske taboris paš o Aluš.
Andral o Aluš odgele a kerde peske taboris paš o Refidim. Ode na sas paňi prekal o manuša.
Andral o Refidim džanas dureder a kerde peske taboris pre pušťa Sinaj.
Paľis odgele la pušťatar Sinaj a kerde peske taboris paš o Kibrot-Hattaava.
Andral o Kibrot-Hattaava džanas dureder a kerde peske taboris paš o Chacerot.
Andral o Chacerot džanas dureder a kerde peske taboris paš e Ritma.
Andral e Ritma džanas dureder a kerde peske taboris paš o Rimmon-Perec.
Andral o Rimmon-Perec odgele a kerde peske taboris paš e Libna.
Andral e Libna odgele a kerde peske taboris paš e Rissa.
Andral e Rissa džanas dureder a kerde peske taboris paš e Kehelata.
Andral e Kehelata odgele a kerde peske taboris paš o verchos Šefer.
Andral o verchos Šefer odgele a kerde peske taboris paš o Charad.
Andral o Charad džanas dureder a kerde peske taboris paš o Makhelot.
Andral o Makhelot odgele a kerde peske taboris paš o Tachat.
Andral o Tachat odgele a kerde peske taboris paš o Terach.
Andral o Terach džanas dureder a kerde peske taboris paš e Mitka.
Andral e Mitka odgele a kerde peske taboris paš e Chašmona.
Andral e Chašmona odgele a kerde peske taboris paš o Moserot.
Andral o Moserot odgele a kerde peske taboris paš o Bene-Jaakan.
Andral o Bene-Jaakan džanas dureder a kerde peske taboris paš o Chor-Haggidgad.
Andral o Chor-Haggidgad odgele a kerde peske taboris paš e Jotbata.
Andral e Jotbata odgele a kerde peske taboris paš e Abrona.
Andral e Abrona gele dureder a kerde peske taboris paš o Ecjon-Geber.
Andral o Ecjon-Geber odgele a kerde peske taboris paš o Kadeš pre pušťa Sin.
Andral o Kadeš džanas dureder a kerde peske taboris paš o verchos Hor paš e hraňica Edom.
O Aron geľa pro verchos Hor, avke sar leske o RAJ prikazinďa, a ode muľa andro ešebno džives andro pandžto čhon, saranda (40) berš paloda, sar o Izraeliti avle avri andral o Egipt.
Le Aronoske sas šel the bišutrin (123) berš, sar muľa pro verchos Hor.
(Akor pes došunďa o kraľis andral o Arad, savo sas Kanaančanos a savo bešelas andro Negev andro Kanaan, hoj aven o Izraeliti.)
Le verchostar Hor džanas dureder a kerde peske taboris paš e Calmona.
Andral e Calmona odgele a kerde peske taboris paš o Punon.
Andral o Punon odgele a kerde peske taboris paš o Obot.
Andral o Obot odgele a kerde peske taboris paš o Ije-Abarim pre Moabiko phuv.
Andral o Ije-Abarim džanas dureder a kerde peske taboris paš o Dibon-Gad.
Andral o Dibon-Gad odgele a kerde peske taboris paš o Almon-Diblatajim.
Andral o Almon-Diblatajim odgele a kerde peske taboris paš o verchi Abarim anglo verchos Nebo.
Sar odgele le verchendar Abarim, kerde peske taboris pro Moabike rovini pro vichodos le Jordanostar anglo Jericho.
Lengero taboris sas pro Moabike rovini paš o Jordan le Bet-Ješimotostar dži ko Abel-Šittim.
Ode pro Moabike rovini pro vichodos le Jordanostar anglo Jericho phenďa o RAJ le Mojžišoske:
“Phen le Izraelitenge kada: ‘Sar predžana prekal o Jordan andro Kanaan,
mušinen te tradel avri savore manušen andral odi phuv. Zňičinen savore lengere barune, kaštune the trastune modlen a the savore thana, kaj lašaren peskere devlen.
Zalen odi phuv a bešen ode. Diňom la tumenge, hoj te el tumari.
Rozďelinen odi phuv sar ďeďictvos maškar tumare kmeňi the fajti le losoha. Le bareder fajtake dena bareder phuv a la cikneder fajtake dena cikneder phuv sar ďeďictvos. Pre kaste savi phuv avela avri le losoha, odi ela leskeri. Dojekh kmeňos chudela peskeri phuv.
Ale te na tradena avri le manušen andral odi phuv, ola, saven ode mukena, ena tumenge sar o trňi andro jakha the o koľaka andro dume a trapinena tumen andre odi phuv, kaj bešena.
Paľis oda, so kamľom te kerel lenge, kerava tumenge.’ ”
O RAJ phenďa le Mojžišoske:
“Le Izraelitenge prikazin kada: ‘Sar avena andro Kanaan, andre phuv, so chudena sar ďeďictvos, ena kala hraňici:
Pro juhos chudena kotor la pušťatar Sin paš e Edomoskeri hraňica. Pre vichodno sera chudela e hraňica paš o južno agor le Londe Moroske
a džala dureder pro juhos le verchengere dromestar Akrabbim, odarik ko Sin a odarik pro juhos le Kadeš-Barneatar, paľis ko Chacar-Addar a dži ko Acmon.
Le Acmonostar pes visarela ko Egiptsko paňi a odarik džala dži paš o Stredozemno Moros.
Tumari zapadno hraňica ela o brehos le Stredozemne Moroskero.
Tumari severno hraňica džala le Stredozemne Morostar dži ko verchos Hor
a odarik dureder dži ko Lebo-Chamat a the ko Cedad,
paľis prekal o Zifron dži ko Chacar-Enan. Oda ela tumari severno hraňica.
Tumari vichodno hraňica džala le severostar tele andral o Chacar-Enan ko Šefam,
odarik džala tele ke Ribla a pro vichodos le Ajinostar dži paš o verchi pro vichodos paš o Galilejsko Moros,
paľis tele pašal o Jordan dži paš o Londo Moros. Oda ela calo hraňica pašal tumari phuv.’ ”
Paloda o Mojžiš diňa le Izraelitenge kada prikazis: “Prekal o losos tumenge rozulaven sar ďeďictvos kadi phuv, so o RAJ prikazinďa te del le eňa the jepaš kmeňenge.
Bo o kmeňi Ruben the Gad the o jepaš kmeňos Menašše imar peskeri phuv chudle
pro vichodos le Jordanostar anglo Jericho.”
O RAJ phenďa le Mojžišoske:
“Kala džene tumenge rozulavena (rozďelinena) e phuv: O rašaj Eleazar the o Jozua, le Nunoskero čhavo,
a kide avri po jekh vodcas andral dojekh kmeňos, hoj lenge te pomožinen te rozulavel e phuv.”
Ola manuša sas: andral o kmeňos Juda o Kaleb, le Jefunnoskero čhavo;
andral kmeňos Šimeon o Šemuel, le Ammichudoskero čhavo;
andral o kmeňos Benjamin o Elidad, le Kislonoskero čhavo;
andral o kmeňos Dan o Bukki, le Jogliskero čhavo;
andral o kmeňos Menašše o Channiel, le Efodoskero čhavo;
andral o kmeňos Efrajim o Kemuel, le Šiftanoskero čhavo;
andral o kmeňos Zebulun o Elicafan, le Parnachoskero čhavo,
andral o kmeňos Jissachar o Paltiel, le Azzanoskero čhavo;
andral o kmeňos Ašer o Achihud, le Šelomiskero čhavo;
andral o kmeňos Naftali o Pedahel, le Ammichudoskero čhavo.
Kala hine o murša, savenge o RAJ prikazinďa, hoj te rozulaven le Izraelitenge e phuv Kanaan sar ďeďictvos.
Sar sas o Izraeliti pro Moabike rovini pro vichodos le Jordanostar anglo Jericho, o RAJ phenďa le Mojžišoske:
“Prikazin le Izraelitenge, hoj le Levitenge te den andre peskere phuva o fori, kaj te bešen, the o maľi pašal lende.
Andro fori bešena a o maľi ena prekal lengere gurumňa, stadi the aver dobitkos.
O maľi pašal o fori, so dena le Levitenge, ena džinďarde 450 metri le foroskere murendar.
Kala ena o maľi prekal lengero dobitkos. O maľi le foroskere murendar merinen avri 900 metri pro vichodos, juhos, zapados the severos.
Le Levitenge dena šov fori, andre save pes šaj džala te garuvel oda, ko varekas murdarďa, ale na kamľa. A paš oda len dena the aver saranda the duj (42) fori.
Savore fori the o maľi pašal lende, so dena le Leviten, ena saranda the ochto (48).
Dojekh Izraeliko kmeňos dela prekal o Leviti o fori peskera phuvatar pal oda, keci les hin phuva. Le prekal o Leviti buter fori le kmeňostar, saves hin bareder phuv, a le frimeder fori le kmeňostar, saves hin frimeder phuv.”
O RAJ mek phenďa le Mojžišoske:
“Phen le Izraelitenge kada: ‘Sar predžana prekal o Jordan andro Kanaan,
kiden avri o fori, andre save pes o manuš šaj garuvel, te varekas murdarel, ale na kamľa.
Ola fori ena pro garuďipen oleske, ko murdarďa, hoj e famelija le muleskeri les te na murdarel sigeder, sar uľahas avrišundo anglo sudos.
Ela tumen šov fori pro garuďipen.
Kiden peske avri trin fori pro vichodos le Jordanostar the trin fori andro Kanaan.
Kala šov fori ena pro garuďipen na ča prekal o Izraeliti, ale the prekal o cudzinci the ola, ko hine avre narodendar a bešen maškar tumende. Ode pes šaj garuvel oda, ko varekas murdarel, ale na kamľa.
Te vareko demel varekas le trasteha, le bareha abo le kašteha avke, hoj oda dženo merela, hino vrahos a mušinel te merel.
<range>
<range>
E nekpašeder famelija le muleskeri šaj murdarel le vrahos, sar les arakhela.
Te vareko nalačhe gondoľišagoha varekas murdarela avke, hoj les ispidela abo čhivela andre leste vareso,
abo les demela le vasteha avke, hoj merela, oda dženo hino vrahos a mušinel te merel. E nekpašeder famelija le muleskeri šaj les murdarel, te les arakhela.
Ale šaj pes ačhel, hoj vareko na gondoľinen pro nalačho a ispidel varekas abo čhivel andre leste vareso,
abo mukel tele o bar, so les šaj murdarel, bo na dikhľa les, a oda dženo merela, ale ov na sas leha ňeprijaťeľis aňi leske na gondoľinelas te kerel ňič nalačho,
akor o Izraeliti rozsudzinena pal kala zakoni maškar oda, ko murdarďa, the maškar e nekpašeder famelija ole murdarde manušeskeri.
O Izraeliti oles, ko murdarďa, lena avri la famelijakere vastendar a ľidžana les pale andro foros, kaj pes angloda garuďa. Ode mušinel te ačhel, medik na merela o nekbareder rašaj, savo sas pomakhlo le sentne olejoha.
No te oda dženo, ko murdarďa, džala avri andral o foros andre savo denašľa,
a te les jekh andral e famelija le muleskeri arakhela avri ole forostar a murdarela les, na ela vinovato sar vrahos.
Vašoda oda dženo, ko murdarďa, mušinel te ačhel andro foros pro garuďipen, medik na merela o nekbareder rašaj. Ča akor šaj pale džal andre peskero gav.
Kada ela zakonos prekal savore tumare pokoleňja všadzik, kaj bešena.
Oles, ko murdarďa, pes šaj murdarel ča akor, te ela pre oda duj švedki, abo buter. Te svedčinela ča jekh švedkos, na ela oda dos, hoj te el odsudzimen pro meriben.
O vrahos, savo hino vinovato, mušinel te el murdardo, našťi pes cinel avri le lovenca.
Te oda dženo, ko denašľa andro foros pro garuďipen, kamel te džal het pale te bešel andre peskeri phuv, našťi pes cinel avri le lovenca, hoj te džal khere sigeder, sar merel o nekbareder rašaj.
Ma meľaren e phuv andre savi bešen, bo o rat le murdarde manušeskero meľarel e phuv. Odi phuv pes obžužarela ča te ela avričhordo o rat le vrahoskero, ko ešeb čhorďa avri o rat.
Ma meľaren le rateha e phuv, andre savi bešen a andre savi bešav the me, bo me, o RAJ, bešav maškar tumende.’ ”
Akor o vodci andral e famelija le Gileadoskeri, savo sas čhavo le Machiroskero, čhavo le Menaššeskero andral le Jozefoskero kmeňos, gele ko Mojžiš the ke aver anglune fajtakere vodci.
Phende leske: “Rajeja, o RAJ tuke prikazinďa, hoj le losoha te rozďelines le Izraelitenge e phuv sar ďeďictvos. O RAJ tuke prikazinďa, hoj e phuv amare phraleskeri le Celofchadoskeri te des leskere čhajenge.
No te džaha romeste andre aver kmeňos, amaro ďeďictvos ela dino ole kmeňoske. Avke našavaha o kotor la phuvatar, so sas amenge diňi.
Sar avela o Berš le Radišagoskero, so hin sako pendato (50.) berš, prekal o Izraeliti, lengero phuvakero kotor ela dino lengere neve kmeňoske. A avke amaro kmeňos našavela odi phuv pro furt.”
Avke o Mojžiš phenďa le Izraelitenge kada prikazis le RAJESTAR: “Le muršen andral le Menaššeskero kmeňos hin čačipen.
Pal o čhaja le Celofchadoskere o RAJ prikazinďa kada: ‘Te džana romeste, oda dženo mušinel te el andral lengero dadeskero kmeňos.
E ďeďično phuv le Izraelitengeri našťi predžal andral jekh kmeňos andre aver, ale savore Izraeliti mušinen te ľikerel peskere dadeskeri ďeďično phuv.
Vašoda dojekh čhaj, savi chudela e ďeďično phuv andre varesavo Izraeliko kmeňos, mušinel te džal romeste andre peskere dadeskero kmeňos, hoj savore Izraeliti te chuden o ďeďictvos pal peskere dada.
Avke na džala o ďeďictvos andral jekh kmeňos andre aver, ale savore Izraelike kmeňi ľikerena peskeri phuv.’ ”
Le Celofchadoskere čhaja kerde avke, sar o RAJ prikazinďa le Mojžišoske.
E Machla, e Tirca, e Chogla, e Milka the e Noa gele romeste pal peskere strična phrala pal le dadeskeri sera.
Ačhile romňija le muršenge andral o kmeňos Menašše, savo sas čhavo le Jozefoskero, a lengeri ďeďično phuv ačhiľa lengera dadeskera fajtake.
Kala prikazi the zakoni diňa o RAJ le Izraelitenge prekal o Mojžiš pro Moabike rovini pro vichodos le Jordanostar anglo Jericho.
Kala hine o lava, so phenďa o Mojžiš savore Izraelitenge pro vichodos le Jordanostar pre pušťa andre Araba pre aver sera paš o Suf, maškar o fori Paran the Tofel pal jekh sera a maškar o fori Laban the Chacerot the Di-Zahab pre aver sera.
O drom le Chorebostar dži paš o Kadeš-Barnea, so džal prekal o Seiroskere brehi andre phuv Edom, ľikerel dešujekh (11) džives.
Saranda (40.) berš paloda, sar avle avri andral o Egipt, ešebno (peršo) džives andro dešujekhto (11.) čhon, phenďa o Mojžiš le Izraelitenge savoro, so leske prikazinďa o RAJ te phenel.
Sas oda paloda, sar ňerinďa (zviťazinďa) upral o Amorejiko kraľis Sichon, savo bešelas andro Chešbon, a sar ňerinďa andro Edrej upral o Bašaňiko kraľis Og, savo bešelas andro Aštarot.
Andro Moab, pal o Jordan, chudľa o Mojžiš te vakerel avri le RAJESKERO zakonos:
“O RAJ, amaro Del, amenge pro Choreb phenďa: ‘Imar but bešen paš kada verchos.
Sthoven o taboris a muken pes pro drom. Džan pre le Amorejengere brehi the andre savore fori andre dolina Araba – pro verchi the tele pre ňižina; the andro Negev the paš o moroskero brehos a džan andro Kanaan the Libanon dži ko baro paňi Eufrat.
Dikhen, dav tumenge kadi phuv. Džan andre a zalen odi phuv, pal savi o RAJ diňa lav la veraha, hoj la dela tumare dadenge – le Abrahamoske, le Izakoske, le Jakoboske – the lengere potomkenge.’ ”
O Mojžiš phenďa le manušenge: “Andre oda časos, sar mek samas paš o verchos Sinaj, phenďom tumenge: ‘Na birinav man korkoro pal tumende te starinel.
O RAJ, tumaro Del, tumendar kerďa ajci but, hoj adadžives san imar ajci sar o čercheňa pro ňebos.
Mi del o RAJ, o Del tumare dadengero, hoj te aven ezerval buter, sar san akana, a mi požehňinel tumen avke, sar tumen diňa lav.
Ale sar šaj me birinav te zľidžal tumare pharipena a sar šaj rozsudzinav savoro korkoro?
Kiden avri andral dojekh tumaro kmeňos skušimen manušen, saven o manuša prindžaren, hoj hine goďaver the achaľon, a ačhavava len vodcenge upral tumende.’
Akor mange tumen phenďan, hoj oda, so phenďom, hin mištes te kerel.
Avke olen skušimen the goďavere muršen anďan ke ma a me len ačhaďom vodcenge upral o ezeros, šel, penda abo deš manuša. Ačhaďom the kmeňengere vodcen.
Akor prikazinďom tumare sudcenge: ‘Šunen mištes avri tumare phralen a sudzinen čačipnaha, choc te vareko pes sudzinela peskere phraleha abo le cudzincoha, savo dživel maškar tumende.
Pro sudos ma ľikeren paš ňikaste buter, ale šunen avri dojekhes jednakones, či oda ela cikno vaj baro manuš. Ňikastar tumen ma daran, bo o sudos hin le Devlestar! Te na džanena te rozsudzinel korkore, aven oleha ke ma a me oda rozsudzinava.’
Akor tumenge phenďom savoro, so kampel te kerel.”
“Paľis pes mukľam te džal dureder le verchostar Choreb a phirahas pal odi bari the nalačhi pušťa, avke sar oda predžiďiľan pro drom, sar džahas ko Amorejika brehi, avke sar amenge prikazinďa o RAJ, amaro Del, a dogeľam dži ko Kadeš-Barnea.
Ode tumenge phenďom: ‘Doavľan ko Amorejika brehi, so amenge diňa o RAJ, amaro Del.
Dikh, o RAJ, tiro Del, tuke diňa kadi phuv, so hiňi angle tute. Dža, zale la, avke sar tuke prikazinďa o RAJ, o Del tire dadengero! Ma dara a ma izdra!’
Akor avľan savore angle ma kaleha: ‘Bičhavas anglal muršen, save džana te predikhel e phuv, hoj amenge te phenen, save dromeha kampel te džal a andre save fori džaha te bešel.’
Kada, so kamľan, mange sas pre dzeka, vašoda maškar tumende kidňom avri dešuduje (12) muršen, jekhes andral dojekh kmeňos.
On pes mukle te predikhel odi phuv, gele upre pro brehi a doavle dži andre Dolina Eškol a predikhle la.
Paľis ola murša amenge ande ovocje, so odarik ile, a phende amenge: ‘Odi phuv, so amenge del o RAJ, amaro Del, hiňi lačhi.’ ”
“Ale tumen pes vzburinďan a na geľan odi phuv te zalel, sar tumenge prikazinďa o RAJ, tumaro Del.
Reptinenas andre peskere stani a vakerenas: ‘O RAJ amen iľa avri andral o Egipt ča vašoda, hoj amen te del andro vasta le Amorejenge a te murdarel amen.
Kaj oda amen džas? Daras pes, bo amare phrala amenge kerde tele e dzeka, sar phende: “O manuša ode hine zoraleder the učeder sar amen a lengere fori hine zorale le bare murenca dži ko ňebos. Dikhľam ode the le obren, le Anakoskere potomken.” ’
Akor tumenge phenďom: ‘Ma daran pes lendar a ma izdran!
O RAJ, tumaro Del, savo džal angle tumende, pes marela vaš tumenge, avke sar oda furt kerelas andro Egipt angle tumare jakha
a the pre pušťa. Ode dikhľan, hoj o RAJ, tumaro Del, tumen ľidžalas avke sar o dad peskere čhas, pal calo drom, medik na avľan pre kada than.’
No the avke na pačanas le RAJESKE, tumare Devleske,
savo džalas angle tumende rači sar o jagalo slupos the dživese sar e chmara, hoj te arakhel thana prekal tumare tabora a hoj te sikavel tumenge o drom, pal savo majinenas te džal.”
“Sar o RAJ šunďa, so vakerenas, choľisaľiľa a la veraha diňa lav:
‘Andral kada nalačho pokoleňje ňiko na džala andre kadi lačhi phuv, pal savi la veraha diňom lav, hoj la dava tumare dadenge.
Ča o Kaleb, le Jefunnoskero čhavo, džala andre. Ov sas mange cale jileha verno. Leske the leskere potomkenge dava kadi phuv, so sas te predikhel.’
Vaš tumenge o RAJ choľisaľiľa the pre ma a phenďa: ‘Na džaha andre aňi tu.
Džala andre tiro služobňikos o Jozua, le Nunoskero čhavo. Zoraľar les, bo ov ľidžala le Izraeliten te zalel e phuv andro ďeďictvos.’
Paľis o RAJ phenďa amenge savorenge: ‘Džana andre tumare cikne čhavore, pal save phenenas, hoj ena zaile – o čhavore, save adadžives mek na džanen, so hin lačho a so na. Lenge la dava a on la zalena.
Ale tumen, visaren pes a džan pale pre pušťa le dromeha ko Lolo Moros.’
Tumen mange odphenďan: ‘Kerďam binos anglo RAJ. Džas a maras pes avke, sar amenge prikazinďa o RAJ, amaro Del.’ Paľis dojekh tumendar pes pririchtinďa pro mariben a gondoľinenas peske, hoj ela lokes te džal pro brehengere phuva.
Ale o RAJ mange phenďa: ‘Phen lenge, hoj pes te na džan te marel, bo me na avava maškar lende a lengere ňeprijaťeľa ňerinena upral lende.’
Me tumenge oda phenďom, no tumen the avke na šunďan. Vzburinďan pes pro le RAJESKERO prikazis a geľan tumare baripnaha pro brehengere phuva.
Paľis džanas pre tumende o Amoreja, save bešenas pre ola thana. Džanas pal tumende sar o včeli a roztradle tumen le Seirostar dži ke Chorma.
Sar avľan pale, rovenas anglo RAJ. Ov tumen na šunďa avri a na diňa pes ke tumende anglal.
Vašoda mušinďan te ačhel andro Kadeš ajci but dživesa, keci ode ačhiľan.”
“Paľis pes visarďam a geľam pre pušťa le dromeha ko Lolo Moros, avke sar mange phenďa o RAJ. But časos phirahas pašal o brehi Seir.
Akor mange o RAJ phenďa:
‘Imar dos phirenas pašal kale brehi, akana džan pro severos.
Le manušenge de kada prikazis: “Džan prekal e phuv Seir, so hiňi tumare phraleskeri le Ezavoskeri the leskere potomkengeri. On tumendar darana,
ale den tumenge pozoris, hoj tumen te na chuden lenca te marel, bo lengera phuvatar tumenge na dava aňi sikrica. O Seiroskere brehi diňom le Ezavoske the leskere potomkenge.
Lendar cinena o chaben the o paňi, hoj tumen te el, so te chal the te pijel.
Se o RAJ, tumaro Del, tumen požehňinelas andre savoreste, so kerenas. Ov pes starinelas pal tumende, sar phirenas pal kadi bari pušťa. O RAJ, tumaro Del, hino tumenca imar saranda (40) berš a ňič tumenge na chibaľinelas.” ’
Obgeľam amare Ezavoskere phralen, save bešen andro Seir. Džahas pal o drom Araba, so chudel pro juhos paš o Elat the Ecjon-Geber, paľis pes visarďam pre pušťakero drom, so džal andro Moab.
Akor mange o RAJ phenďa: ‘Ma dža pro Moabčana a ma muk tut lenca andro mariben, bo lengera phuvatar tumenge na dava ňič. O foros Ar diňom lenge, le Lotoskere potomkenge.’
(Angloda ode bešenas o baro narodos o Emimčana – o manuša, so sas igen uče, ajse sar o Anaka.
Le Emimčanen the le Anaken o narodi džanen avke sar le Refajen, ale o Moabčana len vičinen Emimčana.
Angloda the o Choričana bešenas andro Seir, ale o potomki le Ezavoskere len odarik tradle a murdarde avri. On chudle te bešel pre lengere thana, avke sar oda kerde o Izraeliti andre phuv, so lenge diňa o RAJ.)
O RAJ mek amenge phenďa: ‘Akana ušťen a predžan prekal e dolina Zered.’ Avke la pregeľam.
Tranda the ochto (38) berš amenge ľikerďa o drom andral e Kadeš-Barnea dži akor, sar pregeľam e dolina Zered. Akor imar mule avri savore maribnaskere murša andral oda calo pokoleňje avke, sar lenge la veraha phenďa o RAJ.
Le RAJESKERO vast džalas pre lende, medik savoredžene na mule avri.
Sar le manušendar mule avri savore maribnaskere murša,
o RAJ mange phenďa:
‘Adadžives predžaha prekal e Moabiko phuv paš o foros Ar.
Sar aveha pašes paš le Ammončanengeri phuv, ma dža pre lende a ma muk tut lenca andro mariben, bo lengera phuvatar tut na dava ňič. Odi phuv diňom lenge, le Lotoskere potomkenge.’
(Kadi phuv o manuša lenas sar le Refajengeri, bo angloda ode bešenas. O Ammončana len vičinenas Zamzumčana.
On sas baro narodos – manuša, so sas igen uče, ajse sar o Anaka – ale o RAJ len zňičinďa, hoj o Ammončana te zalen odi phuv a te bešen ode.
O RAJ avke kerďa the le Edomitenge, le Ezavoskere potomkenge, save bešen andro Seir. O Raj zňičinďa le Choričanen, hoj o Edomiti te zalen odi phuv, a avke ode bešen dži adadžives.
Le Avvičanen, save bešenas andro gava dži ke Gaza, murdarde avri o Kaftorčana, save avle pal o ostrovos Kaftor, a chudle te bešel andre lengeri phuv.)”
“Sar imar predžahas prekal e phuv Moab, o RAJ amenge phenďa: ‘Akana ušťen, džan a predžan e dolina Arnon! Diňom tumenge andro vasta le Amorejike kraľis Sichon andral o foros Chešbon the leskeri phuv. Chude te zalel leskeri phuv a dža pre leste!
Kale dživesestar kerava, hoj savore narodi tel o ňebos tutar te daran a sako tutar te izdral daratar, sar šunena pal tute.’
Akor bičhaďom le muršen pal e pušťa Kedemot ko Chešbonoskero kraľis Sichon kale lavenca:
‘Domuk mange te predžal prekal tiri phuv. Džaha ča pal o drom a na džaha pal leste tele, aňi pre čači aňi pre baľogňi sera.
O chaben, so chaha, the o paňi, so pijaha, tumendar cinaha vaš o love. Ča muk amen te predžal,
avke sar amenge domukle te predžal prekal peskere phuva o Ezavoskere potomki andral o Seir, the o Moabčana andral o Ar, medik na predžaha o Jordan andre phuv, so amenge dela o RAJ, amaro Del.’
Ale o Chešbonoskero kraľis Sichon amenge na kamľa te domukel, hoj te predžas prekal leskeri phuv. Bo o RAJ, amaro Del, leske kerďa o jilo zoralo sar bar, hoj tuke les te del andro vasta, avke sar oda hin the adadžives.
O RAJ mange phenďa: ‘Dikh, chudľom tuke te del andro vasta le Sichon the leskeri phuv. Dža a chude la te zalel.’
O Sichon savore peskere muršenca avľa pre amende pro mariben paš o Jahac.
O RAJ, amaro Del, les diňa amenge andro vasta a amen murdarďam les, leskere čhaven the savore leskere muršen.
Akor zaiľam a zňičinďam savore leskere fori. Murdarďam savore muršen, romňen the čhaven. Ňiko amenge našťi denašľa.
Andral ola fori, so zaiľam, mukľam peske ča o dobitkos the o vzacna veci.
O RAJ, amaro Del, amenge pomožinďa te zalel savore fori le Aroerostar, so hino paš o dolina Arnon, dži paš o Gilead. Ňisavo foros prekal amende na sas dos zoralo.
Ale na geľam paš e Ammoniko phuv, aňi ko brehos paš o paňi Jabbok, aňi paš o fori pro brehi abo avrether, kaj amenge o RAJ prikazinďa, hoj te na džas.”
“Paľis pes odarik visarďam a džahas le dromeha ko Bašan pro severos, kaj kraľinelas o Og. Ov caľa peskera armadaha avelas pre amende pro mariben paš o foros Edrej.
Ale o RAJ mange phenďa: ‘Ma dara tut lestar, bo me tuke les diňom andro vasta the caľi leskeri armada the leskeri phuv. Ker leha avke, sar kerďal le Amorejike kraľiha, le Sichonoha, andral o Chešbon.’
O RAJ, amaro Del, amenge diňa andro vasta le kraľis Og the caľa leskera armada. Murdarďam len a ňiko amenge našťi denašľa.
Akor zaiľam savore leskere šovardeš (60) fori the caľi phuv Argob, kaj kraľinelas o Bašaňiko kraľis Og. Na sas foros, savo na zaiľamas.
Savore ole zorale foren sas uče muri, brani the zavori, ale sas the but ajse fori, kaj na sas muri the brani.
Zňičinďam savore fori a murdarďam savore muršen, džuvľen the čhavoren, avke sar kerďam andro fori le Sichonoskere le Chešbonoskere kraľiskere.
Zaiľam peske savoro dobitkos the o vzacna veci andral ola fori.
Avke andre oda časos iľam e phuv la dolinatar Arnon dži paš o verchos Chermon le duje Amorejengere kraľenge, save bešenas pro vichodos le Jordanostar.
(O Sidončana vičinen o verchos Chermon Sirjon a o Amoreja Senir.)
Zaiľam caľi phuv le Ogoskeri: o fori pre phuv, so hiňi učes, calo Gilead the calo Bašan dži paš o fori Salcha the Edrej pro vichodos.
(O kraľis Og sas posledno le Refajendar. Leskero mochto hino thodo andro Ammoniko foros Rabba. Hino kerdo le barestar, štar metri džinďardo the duj metri buchlo.)”
“Sar zaiľam kadi phuv, diňom le kmeňoske Ruben the Gad e phuv pro severos le Aroerostar, so hiňi paš e dolina Arnon, a jepaš le brehengera phuvatar le Gileadostar peskere forenca.
Diňom aver jepaš phuv le Gileadostar the calo Bašan – o kraľišagos le Ogoskero – le jepaš kmeňoske Menašše. Oda hin caľi phuv Argob. Calo Bašan angloda vičinenas e phuv le Refajengeri.
O Jair andral o kmeňos Menašše zaiľa caľi phuv Argob dži paš e Gešurengeri the Maachatengeri phuv andro Bašan a diňa lenge nav pal peste – Chavvot-Jair. Avke oda hin dži adadžives.
Le Machiroske diňom o Gilead.
Le kmeňenge Ruben the Gad diňom kotor le Gileadostar dži paš e dolina Arnon. O maškar la dolinakero sas e južno hraňica lengera phuvake a e severno hraňica sas o paňi Jabbok, so hin e hraňica le Ammončanenca.
E zapadno hraňica kale trine kmeňengere sas o Jordan andre dolina Araba, le Kinneretostar dži paš o Londo Moros tel o verchos Pisga pro vichodos.
Paľis lenge prikazinďom: ‘O RAJ, tumaro Del, tumenge diňa kadi phuv, hoj la te zalen. Savore murša, save šaj džan andro mariben, mi predžan prekal o Jordan vizbrojimen angle peskere Izraeloskere phrala.
Ča tumare romňa, čhave the dobitkos – džanav, hoj tumen hin but dobitkos – šaj ačhen andre tumare fori, so tumen diňom.
Pomožinen tumare phralenge, medik lenge o RAJ na dela te dživel andro smirom, avke sar tumenge; medik na zalena e phuv, so lenge del o RAJ pro zapados le Jordanostar. Sar la zalena, šaj pes pale visaren andre phuv, so tumenge diňom.’
Le Jozuaske prikazinďom: ‘Pre peskere jakha dikhľal, so kerďa o RAJ, tumaro Del, kale duje kraľenge. Avke kerela o RAJ savore kraľišagenca, khatar tu predžaha.
Ma daran tumen lendar, bo o RAJ tumaro Del korkoro pes marela vaš tumende.’
Andre oda časos igen man modľinavas:
‘Ó, Adonaj, RAJEJA, tu chudľal te sikavel peskere služobňikoske, savo sal baro the zoralo. Či hin mek varekaj pro ňebos vaj pre phuv ajso del, savo kerďahas ajse bare the zorale skutki sar tu?
Mangav tut, muk man te predžal te dikhel odi lačhi phuv, so hiňi pal o paňi Jordan, odi šukar brehengeri phuv the o Libanon.’
Ale o RAJ pre ma choľisaľiľa vaš tumende a na šunďa man avri. Phenďa mange: ‘Imar dos! Ma vaker mange buter pal oda.
Dža upre pro verchos Pisga a rozdikh tut mištes pro severos, pro juhos, pro vichodos the pro zapados. Dikheha oda tire jakhenca, ale o Jordan na predžaha.
Phen le Jozuaske, so te kerel, povzbudzin les a de les zor. Ov predžala o Jordan anglal kala manuša a rozulavela lenge andro ďeďictvos e phuv, so tu dikheha.’
Paloda ačhiľam andre dolina paš o foros Bet-Peor.”
“Akana, Izrael, šun o prikazi the o zakoni, so tumen sikavav te doľikerel, hoj te dživen a te džan te zalel e phuv, so tumen del o RAJ, o Del tumare dadengero.
Ma dothoven ňič ke oda, so tumenge prikazinav, aňi ma odlen, ale doľikerena o prikazi le RAJESKERE, tumare Devleskere, so angle tumende thovav.
Pre tumare jakha dikhľan, so o RAJ kerďa paš o verchos Peor, sar murdarďa dojekhes, ko lašarelas la modla Baal-Peor.
Ale tumen, save sanas pačivale le RAJESKE, san adadžives džide.
Dikhen, sikavavas tumen o prikazi the o zakoni avke, sar mange prikazinďa o RAJ, miro Del, hoj len te doľikeren the andre odi phuv, so džan te zalel.
Mištes len doľikeren, bo oda sikavela tumaro goďaveripen the achaľuvipen le narodenge. Bo sar on šunena pal savore prikazi the zakoni, phenena: ‘Kada baro narodos hino čačes igen goďaver.’
Hin varekaj ajso baro narodos, kaske lengere devla ulehas avke pašes sar amenge o RAJ, amaro Del, kana ča ke leste vičinas?
Hin varesave bare narodos ajse čačipnaskere prikazi the zakoni sar calo kada zakonos, so adadžives tumenge me dav?
Dodikhen mištes pre oda, hoj te na bisteren, so pre peskere jakha dikhľan, a te na našľol andral tumare jile, medik dživen. Sikaven pal oda tumare čhaven the le čhavengere čhaven.
Leperen tumenge pro džives, sar ačhenas paš o verchos Choreb anglo RAJ, angle peskero Del, sar mange phenďa: ‘An jekhetane savore mire manušen, hoj te šunen mire lava a te sikľon te del pačiv man pal calo peskero dživipen a te sikaven the peskere čhaven oda te kerel.’
Sar akor geľan a ačhenas anglo verchos, so sas zaučhardo la bara kaľa chmaraha a e jag labolas dži o ňebos,
o RAJ tumenca vakerelas andral e jag. Šunďan les te vakerel, ale na dikhľan les; šunďolas ča leskero hangos.
Akor tumenge phenďa peskeri zmluva, so prikazinďa, hoj te doľikeren: o Deš Prikazaňja, so pisinďa pro duj barune tabli.
Mange akor o RAJ prikazinďa, hoj tumen te sikavav o prikazaňja the o zakoni, hoj len te doľikeren andre phuv, savi džana te zalel.
Oda džives, sar o RAJ vakerelas tumenca andral e jag pro verchos Choreb, na dikhľan ňisavi podoba, vašoda dikhen pre oda,
hoj te na keren binos: Ma keren ňisavi modlengeri podoba, aňi podoba le muršeskeri, aňi la džuvľakeri,
aňi podoba la ňisava džvirinakeri, so hin pre phuv, aňi podoba le čiriklengeri, so leťinen pro ňebos,
aňi podoba le džvirendar, so pes cirden pal e phuv, aňi podoba le ňisave ribengeri, so hin andro paňi.
A sar dikhena upre pro ňebos a dikhena o kham, o čhon the o čercheňa – savoro, so hin andro ňebos – ma den tumen te scirdel, hoj tumen lenge te klaňinen a te lašaren len. Se o RAJ, tumaro Del, len diňa savore narodenge tel calo ňebos.
Ale tumen o RAJ zachraňinďa andral o Egipt, andral o jagalo bov. Iľa tumen avri, hoj te aven leskere manuša, avke sar oda hin the adadžives.
Vaš tumenge pre ma o RAJ choľisaľiľa a phenďa la veraha, hoj na predžava o Jordan a na džava andre odi lačhi phuv, so tumenge del andro ďeďictvos o RAJ, tumaro Del.
Me merava andre kadi phuv. Na predžava o Jordan, ale tumen predžana a zalena odi lačhi phuv.
Dikhen mištes pre oda, hoj te na bisteren pre zmluva le RAJESKERI, tumare Devleskeri, so tumenca phandľa. Ma keren ňisavi podoba la modlakeri, bo oda tumenge o RAJ, tumaro Del, zakazinďa.
Se o RAJ, tumaro Del, hino sar e jag, so zlabarel savoro, o žarľivo Del.
Sar avena imar but časos andre odi phuv a ela tumen čhave the lengere čhave, ma keren binos oleha, hoj peske kerena modla andre chocsavi podoba. Bo oda ela nalačho andro jakha le RAJESKERE a choľisaľola pre oda.
Vičinav adadžives sar švedkos o ňebos the e phuv pre tumende, hoj te man na šunena, sig našľona andral e phuv. Na dživena igen but andre phuv pal o Jordan, so džan te zalel. Avena calkom zňičimen.
O RAJ tumen roztradela maškar o narodi a avena ča frima maškar o narodi, ke save o RAJ tumen ľidžala.
Ode služinena le devlenge, so o manuša kerena peskere vastenca le kaštestar the le barestar, so na šunen, na dikhen, na chan, aňi na voňinen.
Ode rodena le RAJES, peskere Devles, a te les rodena cale peskere jileha the dušaha, arakhena les.
Sar avena andro baro pharipen a kada savoro pes tumenge ačhela, akor andro posledna dživesa avena pale ko RAJ, ke peskero Del, a šunena les.
O RAJ, tumaro Del, hino lačhejileskero, na omukela aňi na zňičinela tumen, aňi na bisterela pre zmluva, so phandľa la veraha tumare dadenca.
Rode andro čirlatuno časos, akorestar, sar o Del stvorinďa le manušes pre phuv, jekhe ňeboskere agorestar dži ke aver, či pes vareso kajso baro ačhiľa abo pal oda vareko šunďa?
Šunďa varesavo narodos le Devles te vakerel andral e jag, avke sar šunďan tumen, a paľis ačhiľa te dživel?
Či iľa avri varesavo del peskere manušen avre narodostar le skuškenca, le znameňjenca, le zazrakenca, le maribnaha, le skutkenca the la bara zoraha, avke sar oda kerďa angle tumare jakha o RAJ, tumaro Del, andro Egipt?
Tumen oda dikhľan, hoj te prindžaren, hoj o RAJ hino o Del a aver del nane, ča ov.
Ov tumenge domukľa te šunel leskero hangos andral o ňebos, hoj tumen te sikavel. Pre phuv tumenge sikaďa e jag a andral e jag šunďan leskere lava.
Ča vašoda, hoj kamelas tire daden, kidľa peske avri the lengere potomken. Ov džalas tumenca a peskera bara zoraha tumen iľa avri andral o Egipt,
hoj angle tumende te tradel le bareder the zoraleder naroden avri, sar san tumen. Anďa tumen andre lengeri phuv a diňa la tumenge andro ďeďictvos, avke sar oda hin adadžives.
Leperen tumenge adadžives a šoha (ňikda) ma bisteren, hoj o RAJ hino Del pro ňebos the pre phuv. Aver del nane.
Doľiker leskere prikazaňja the zakoni, so tumenge adadžives dav, hoj tumenge the tumare potomkenge mištes te el a hoj but te dživen andre phuv, so tumenge del o RAJ, tumaro Del.”
Akor o Mojžiš diňa trin fori pal o Jordan pro vichodos,
hoj ode šaj denašel sako, ko varekas murdarďa, te oda na kamľa te kerel a na sas leskero ňeprijaťeľis. Te denašľahas ode, ačhiľahas te dživel.
Prekal o kmeňos Ruben ela o foros Becer pre pušťa pre uči phuv, prekal o kmeňos Gad o Ramot andro Gilead a prekal o kmeňos Menašše o Golan andro Bašan.
Kada sas o zakonos, so o Mojžiš diňa le Izraelitenge.
Kala hine o sveďectva, prikazaňja the zakoni, so o Mojžiš diňa le Izraelitenge, sar gele avri andral o Egipt
a sas pal o Jordan andre dolina paš o Bet-Peor, andre phuv, kaj sas o Amorejiko kraľis Sichon, savo kraľinelas andro Chešbon. O Mojžiš the o Izraeliti ňerinde upral leste, sar avle avri le Egiptostar.
Zaile leskeri phuv the e phuv le kraľiskeri Ogoskeri andral o Bašan – e phuv le duje Amorejengere kraľengeri pro vichodos le Jordanostar.
Lengere phuva sas le Aroerostar, so hino paš e dolina Arnon, dži paš o verchos Sirjon (oda hin o Chermon)
a caľi dolina Araba pro vichodos pal o Jordan dži paš o Londo Moros tel o verchos Pisga.
O Mojžiš zvičinďa savore Izraeliten a phenďa: “Šun, Izrael, o prikazaňja the o zakoni, save adadžives tumenge phenav. Sikľon len a mištes len doľikeren!
O RAJ, amaro Del, phandľa amenca pro verchos Choreb e zmluva.
Kadi zmluva na phandľa o RAJ amare dadenca, ale amenca savorenca, save adadžives sam kade.
O RAJ tumenca vakerelas pro verchos muj-mujeha andral e jag.
Me akor ačhavas maškar o RAJ the tumende, hoj tumenge te phenav leskero lav, bo daranas pes la jagatar a na geľan upre pro verchos. O RAJ phenďa:
‘Me som o RAJ, tiro Del, savo tut iľa avri andral o Egipt, kaj sanas otroka.
Na ašareha avre devlen, ča man!
Na kereha peske ňisava modla aňi obrazis olestar, so hin upre pro ňebos, tele pre phuv abo andro paňi telal!
Na banďoha anglal lende aňi na lašareha len, bo me som o RAJ, tiro Del! Som o Del, savo žarľinel a savo vaš le dadengere bini marel le čhaven andro trito the štarto pokoleňje ole dženengere, save man našťi avri ačhen.
Ale o pačivalo kamiben presikavav ezera pokoleňenge, save man kamen a doľikeren mire prikazaňja.
Na pheneha andral o muj ča avke o nav le RAJESKERO, tire Devleskero, bo o RAJ marela dojekhes, ko phenela le Devleskero nav hijaba!
Doľiker o Šabbat, hoj les te sentňares, sar tuke prikazinďa o RAJ, tiro Del!
Šov dživesa kereha savori tiri buči,
ale eftato džives hin o Šabbat prekal o RAJ, tiro Del. Na kereha ňisavi buči aňi tu, aňi tire čhave, aňi tire čhaja, aňi tire sluhi, aňi tiro dobitkos, aňi o cudzincos, savo dživel maškar tumende. Tire sluhi peske mušinen te odpočovinel avke sar tu.
Ma bister, hoj salas otrokos andro Egipt a hoj o RAJ, tiro Del, tut odarik iľa avri peskere zorale vasteha. Vašoda tuke o RAJ, tiro Del, prikazinďa oda džives te doľikerel.
De pačiv tira da the le dades, hoj but te džives pre phuv, so tuke dela o RAJ, tiro Del!
Na murdareha!
Na kereha lubipen!
Na čoreha!
Na svedčineha klamišagoha pre aver manuš!
Tire jakha te na kamen ňič, so hin avreskero, te na kamen aňi leskera romňa, aňi leskero kher the maľa, aňi leskere sluhen, aňi leskera gurumňa abo somaris, aňi ňič aver!’
Kala lava o RAJ phenďa zorale hangoha savoredženenge pro verchos andral e jag the andral e kaľi chmara a ňič ke oda na pridiňa. Pisinďa len pro duj barune tabli a diňa mange.
Sar labolas o verchos la jagaha a šunďan andral o kaľipen o hangos, avle ke ma savore tumare fajtakere vodci the o phuredera
a phenďan: ‘O RAJ, amaro Del, sikaďa amenge peskeri slava the zor a šunďam leskero hangos, so avelas avri andral e jag. Adadžives dikhľam, hoj o manuš šaj dživel, the akor sar vakerel le Devleha.
Soske amen akana te meras? Se adi bari jag amen chala. A te dureder šunaha o hangos le RAJESKERO, amare Devleskero, meraha.
Šunďa vareko aver o hangos le džide Devleskero andral e jag, avke sar amen, a ačhiľa te dživel?
Vašoda dža pašeder, Mojžiš, a šun savoro, so vakerela o RAJ, amaro Del. Paľis pheneha amenge savoro, so tuke vakerelas a amen oda šunaha a keraha.’
O RAJ šunďa tumare lava a phenďa mange: ‘Šunďom o lava kale manušengere, sar tuha vakerelas. Savoro mištes phende.
Ko lenge oda thoďa pro jilo? Te len uľahas furt ajso jilo, hoj mandar te daran a te doľikeren savore mire prikazaňja the zakoni calo dživipen, hoj lenge the lengere čhavenge furt te el mištes.
Akana dža a phen lenge, hoj te džan andre peskere stani.
Ale tu ačh ade paš mande a phenava tuke savore prikazaňja the zakoni. Sikav le manušen, hoj len te doľikeren andre phuv, so lenge dav andro ďeďictvos.’
Izraelitale, merkinen pre oda, hoj te doľikeren savoro, so tumenge prikazinďa o RAJ, tumaro Del. Ma visaren pes lestar, aňi pre jekh aňi pre aver sera.
Doľikeren savoro, so tumenge o RAJ tumaro Del phenďa, hoj te el tumenge mištes a hoj but berš te dživen andre phuv, so zalena.”
“O RAJ, tumaro Del, mange prikazinďa, hoj tumen te sikavav kala prikazaňja the zakoni, hoj len te doľikeren andre odi phuv, so džan te zalel pal o Jordan.
Te kamen but te dživel andre odi phuv tumen, tumare čhave the le čhavengere čhave mušinen calo dživipen te del pačiv le RAJES a te doľikerel leskere prikazaňja the zakoni.
Akor šun, Izrael, a ker sa, hoj len te doľikeres. Paľis tut ela bach andre phuv, kaj čuľal o thud the o medos, a ačhela tutar baro narodos, sar tut diňa lav o RAJ, o Del tumare dadengero.
Šun, Izrael! O RAJ hin amaro Del, o RAJ hino jekh.
Kameha le Rajes, tire Devles, andral calo tiro jilo, andral caľi tiri duša the andral caľi tiri zor.
Kala lava, so tuke adadžives dav, ľikereha andre tiro jilo
a sikaveha len tire čhaven; vakereha pal lende, sar bešeha andre tiro kher, sar phireha le dromeha, sar džaha te pašľol the sar ušťeha.
Priphand peske len pro vast sar znameňje a pro čekat sar leperiben.
Pisin len pro zarubňi peskere khereskere the pre peskere brani.
Sar tut o RAJ, tiro Del, ľidžala andre phuv, pal savi la veraha diňa lav tire dadenge – le Abrahamoske, le Izakoske the le Jakoboske – hoj tuke dela kadi phuv le lačhe the bare forenca, save tu na ačhaďal;
o khera pherarde savore lačhipenenca, save andre na thoďal; o chaňiga, save na kopaľinďal avri; o viňici the olivakere sadi, save na sadzinďal. Sar olestar chaha a čaľoha,
dikh mištes pre oda, hoj te na bisteres pro RAJ, savo tut iľa avri andral o Egipt, andral o otroctvo.
Dara tut le RAJESTAR, tire Devlestar, leske služin a te des lav, de ča pre le RAJESKERO nav.
Ma lašar avre devlen, ňisave devlen le manušengere, save hine pašal tu.
Bo o RAJ, tiro Del, savo hino maškar tumende, hino žarľivo Del a te kada kereha, ov choľisaľola a khosela tut tele pal e phuv.
Ma pokušinen le RAJES, peskere Devles, avke sar kerďan andre Massa!
Dikhen mištes pre oda, hoj te doľikeren o prikazaňja the o zakoni, so tumenge diňa o RAJ, tumaro Del.
Ker oda, so hin lačho the čačo anglo RAJ, hoj tut te el bach, sar džaha te zalel odi lačhi phuv, pal savi o RAJ diňa lav la veraha tumare daden,
a tradeha avri tumare ňeprijaťeľen, avke sar o RAJ phenďa.
Te varekana tutar phučela tiro čhavo: ‘Soske tumenge o RAJ, amaro Del, diňa te doľikerel ola prikazaňja the zakoni?’
phen leske: ‘Samas otroka le Faraonoske andro Egipt, ale o RAJ amen odarik ľigenďa avri peskere zorale vasteha.
O RAJ angle amare jakha kerďa bare the strašna znameňja the zazraki pre calo Egipt, pro Faraonos the pre calo leskero kher.
Iľa amen odarik avri, hoj amen te anel a te del amenge e phuv, pal savi diňa lav la veraha.
O RAJ, amaro Del, amenge prikazinďa, hoj te doľikeras savore zakoni a te das les pačiv, hoj te el amenge furt mištes a hoj amen te ľikerel paš o dživipen avke sar adadžives.
Te doľikeraha kala savore zakoni anglo RAJ, anglo amaro Del, avke sar amenge prikazinďa, ela amenge oda o spravodľišagos.’ ”
“O RAJ tut anela andre phuv, so džas te zalel, a tradela avri angle tute but naroden: le Amorejen, le Chetitanen, le Girgašejen, le Chivijen, le Perizejen, le Kanaančanen the le Jebusejen – efta naroden bareder the zoraleder, sar san tumen.
Sar tuke len o RAJ dela andro vasta a domareha len, mušines savore manušen te murdarel. Ma ker lenca ňisavi zmluva a ma presikav lenge o jileskeriben.
Ma aven veradune lenca, ma len lengere čhaven tumare čhajenge abo lengere čhajen tumare čhavenge.
Bo te oda kerena, on scirdena tire čhaven le RAJESTAR, hoj te lašaren avre devlen, vašoda o RAJ pre tumende igen choľisaľola a sigo tumen zňičinela.
Vašoda keren lenge kada: Lengere oltara čhiven tele, lengere sentna bara rozmaren, o kaštune slupi la Ašerakere čhinen tele a lengere avričhinde modli zlabaren.
Se tumen san sentna manuša le RAJESKERE, tumare Devleskere. O RAJ peske tumen kidľa avri, hoj te aven leskere manuša maškar savore narodi pre phuv.
O RAJ peske tumen na zakamľa a na kidľa avri vašoda, hoj sanas buter sar aver narodi, se sanas nekcikneder maškar o narodi pre phuv.
Ale vašoda, hoj o RAJ tumen kamelas a doľikerďa o lav, so diňa la veraha tumare dadenge, iľa tumen a cinďa avri peskere zorale vasteha andral o otroctvos, andral o vast le Faraonoskero, le Egiptske kraľiskero.
Vašoda džan, hoj ča o RAJ, tiro Del, hino jekh Del, savo hino pačivalo a savo doľikerel peskeri zmluva a presikavel o pačivalo kamiben ezera pokoleňenge ole manušengere, save les kamen a doľikeren leskere prikazaňja.
Oleske, ko les našťi avri ačhel, potrestinel avke, hoj les zňičinel. O RAJ na ela jileskero ke oda dženo, ko les našťi avri ačhel, ale takoj leske počinela vaš oda.
Vašoda doľiker o prikazaňja the o zakoni, so tuke adadžives dav.”
“Te šunena, doľikerena a dživena pal kala zakoni, o RAJ, tumaro Del, tumenca doľikerela e zmluva a presikavela tumenge o pačivalo kamiben, avke sar la veraha diňa lav tumare daden.
Kamela tumen a žehňinela a avena igen but. Požehňinela tumen avke, hoj tumen dela but čhave, uľipen la phuvatar, zrnos, mol, olivovo olejos, but dobitkos the bakre andre odi phuv, so la veraha diňa lav tumare daden.
Avena požehňimen buter sar aver narodi. Na ela maškar tumende ajso murš vaj džuvľi, saven na ena čhave, aňi dobitkos, saveske na uľon cikne.
O RAJ tumen chraňinela savore nasvaľibenendar a na domukela pre tumende ňisave ole džungale nasvaľibenendar, so dikhľan andro Egipt, ale domukela len pre ola manuša, save tumen našťi avri ačhena.
Zňičinen dojekhe narodos, saves o RAJ dela andre tumare vasta. Ma presikaven lenge ňisavo jileskeriben aňi ma lašaren lengere devlen, bo oda uľahas prekal tumende sar pasca!
Ma gondoľinen tumenge: ‘Sar šaj tradas avri kale naroden? Se hine zoraleder sar amen!’
Ma daran tumen lendar! Leperen tumenge, so kerďa o RAJ, tumaro Del, le Faraonoske the cale Egiptoske.
Korkore dikhľan, sar o RAJ peskere zorale vasteha kerďa ola bare zazraki the znameňja, savenca tumen o RAJ, tumaro Del, ľigenďa avri andral o Egipt. O RAJ kerela avke the le narodenca, savendar akana daran.
A o RAJ bičhavela pre lende the le sršňen, medik na merena avri ola, save ačhile a garude pes tumenge.
Vašoda tumen lendar ma daran, bo tumenca hino o RAJ, tumaro Del. Ov hino baro a anel dar le manušenge.
Jekh pal aver len o RAJ tradela avri angle tumende. Našťi len zňičineha savoren jekhvareste, bo te ada kereha, avena pre tu but dziva džviri.
O Raj tumenge dela tumare ňeprijaťeľen a kerela maškar lende bari balamuta, medik na ena zňičimen.
Dela tumenge lengere kraľen andro vasta, murdarena len a khosena lengere nava tele pal e phuv. Ňiko tumen na zaačhavela; zňičinena savoren.
Lengere kaštune devloren zlabaren andre jag. Ma kamen lengero rup aňi o somnakaj, so hin pre lende. Ma len tumenge oda, hoj tumen te na zachudel sar pasca, bo oda hin džungipen anglo RAJ, tumaro Del.
Ma len tumenge ola veci andro khera, hoj te na peren andro prekošiben avke sar the on. Igen tumenge mi džungľon, bo hine prekošle.”
“Doľikeren pačivales dojekh prikazis, so adadžives tumenge phenav, hoj te dživen, hoj tumen te avel but čhave a te džan te zalel e phuv, pal savi o RAJ la veraha diňa lav tumare daden.
Leperen peske pre savore droma, sar o RAJ, tumaro Del, tumen ľidžalas saranda (40) berš pal e pušťa, hoj tumen te pokorinel a te probaľinel (skušinel), hoj te džanel, so tumen hin andro jile – či doľikerena leskere prikazaňja, abo na.
Pokorinelas tumen a domukelas, hoj te bokhaľon. Paľis tumen čaľarelas la mannaha, so angloda na prindžarenas aňi tumen aňi tumare dada. Aleha tumen o RAJ sikavelas, hoj o manuš na dživel ča le marestar, ale dojekhe lavestar, so avel avri andral le RAJESKERO muj.
Tel kala saranda berš tumenge o gada na čhingerisaľile a aňi o pindre na šuvľile.
Len tumenge andro jile, hoj o RAJ, tumaro Del, tumen bararel avri avke, sar o dad bararel avri peskere čhas.
Doľikeren o prikazi le RAJESKERE, tumare Devleskere; phiren pal leskere droma a daran lestar!
Se o RAJ, tumaro Del, tumen ľidžal andre lačhi phuv, kaj hin but paňa, chaňiga the prameňa, so aven avri andral o dolini the andral o verchi;
andre phuv, kaj hin e pšeňica, o jačmeňis, o viňici, o figovňika, o granatoskere phaba, o olivovo olejos the o medos;
andre phuv, kaj hin furt maro a ňič tumenge na chibaľinela; kaj andro bara hin o trast a o verchi hine pherde le meďoha.
Sar chana the čaľona, paľikeren le RAJESKE, peskere Devleske, vaš e lačhi phuv, so tumenge diňa.
Den tumenge pozoris, hoj te na bisteren pro RAJ, tumaro Del, hoj te doľikeren leskere prikazi the o zakoni, so adadžives tumenge dav.
Sar tumen ela o čaľipen a ačhavena tumenge o šukar khera, andre save bešena;
sar tumen ela but dobitkos the bakre, rup the somnakaj, a sar sa, so tumen hin, barola,
paľis ma ačhen barikane andro jile a ma bisteren pro RAJ, tumaro Del, savo tumen iľa avri andral o Egipt, andral o otroctvo.
Ov tumen ľidžalas pal e bari the strašno pušťa, kaj hine o jedovate sapa the o škorpijona, the pal o šuko than bi o paňi a diňa tumen o paňi andral e zoraľi skala.
Pre pušťa tumen čaľarelas la mannaha, so angloda na chale tumare dada. Ov tumen pokorinelas a probaľinelas, hoj tumenge paľis te presikavel o lačhipen.
Vašoda peske šoha (ňikda) ma gondoľinen: ‘Kada barvaľipen dochudľam peskere vastenca the amara zoraha.’
Leperen tumenge pro RAJ, tumaro Del, bo ov tumen del zor te dochudel o barvaľipen, hoj te doľikerel e zmluva, so la veraha phandľa tumare dadenca, avke sar oda hin the adadžives.
Ale te bisterena pro RAJ, tumaro Del, a visaľona ke aver devla, lašarena len a služinena lenge – adadžives tumenge phenav, hoj čačes merena.
Avke sar o narodi, saven tumaro Del murdarela angle tumende, avke the tumen merena, bo na šunenas o hangos (hlasos) le RAJESKERO, tumare Devleskero.”
“Šun, Izrael, adadžives predžaha prekal o Jordan, hoj te zňičinen le naroden, so hine bareder the zoraleder sar tumen a te zalen lengere bare fori le zorale murenca, so hine dži o ňebos.
O manuša, le Anakoskere potomki, hine zorale the bare! Prindžaren len a šunďan pal lende: ‘Ko šaj džal pre lende?’
Vašoda dikhena, hoj o RAJ, tumaro Del, džala angle tumende sar e jag, so zlabarel savoro. Ov len zňičinela a pokorinela angle tumende; sar pre lende džana, tradena len avri a sig len zňičinena, avke sar tumenge phenďa o RAJ.
Sar len o RAJ, tumaro Del, angle tumende tradela avri, paľis peske ma gondoľinen: ‘O RAJ amen anďa kade, hoj te zalas kadi phuv, bo sam čačipnaskere.’ Bo o RAJ len tradela avri angle tumende vašoda, bo hine binošne the nalačhe.
Oda nane vaš tumaro spravodľišagos aňi vaš oda, hoj keren mištes, ale o RAJ tumenge del lengeri phuv vaš lengero nalačhipen, bo kamel te doľikerel o lav, so diňa la veraha tumare dadenge le Abrahamoske, le Izakoske the le Jakoboske.
Akor džanen, hoj na vaš tumaro spravodľišagos tumenge o RAJ del kadi lačhi phuv, hoj la te zalen. Se tumen san zoralejileskero narodos, so na kamen te šunel.”
“Leperen tumenge a šoha ma bisteren, sar choľarenas le RAJES, peskere Devles, pre pušťa. Vzburinenas tumen pro RAJ akorestar, sar avľan avri andral o Egipt, dži akor, medik na doavľan pre kada than.
Choľarďan le RAJES pro verchos Choreb – avke choľisaľiľa, hoj tumen kamľa te murdarel avri.
Sar geľom pro verchos, hoj te prelav o barune tabli la zmluvakere, so o RAJ phandľa tumenca, ačhiľom pro verchos saranda (40) dživesa the saranda rača. O maro na chavas a o paňi na pijavas.
O RAJ mange diňa duj barune tabli, pre save sas pisimen le Devleskere angušteha savore lava, so tumenge phenďa o RAJ pro verchos andral e jag andre oda džives, sar pes zgeľan.
Pal o saranda dživesa the saranda rača mange o RAJ diňa duj barune tabli, o tabli la zmluvakere.
O RAJ mange phenďa: ‘Ušťi, sigo dža tele, bo tire manuša, saven anďal avri andral o Egipt, keren namištes. Igen sig pes visarde le dromestar, so lenge prikazinďom; kerde peske e modla.’
O RAJ mange mek phenďa: ‘Dikhav, hoj kala manuša hine čačes zoralejileskere a na kamen te šunel.
Muk man, hoj len te zňičinav a te khosav lengero nav pal e phuv. Ale tutar kerava narodos zoraleder the bareder, sar hine on.’
Avke man visarďom a džavas tele pal o verchos, medik o verchos labolas la jagaha. Andro vasta mande sas o duj barune tabli la zmluvakere.
A sar dikhavas, dikhľom, hoj kerďan binos anglo RAJ, tumaro Del. Kerďan tumenge la somnakuňa modla, la gurumňora. Sig pes visarďan le dromestar, so tumenge prikazinďa o RAJ, tumaro Del.
Avke čhiďom soduj tabli andral mire vasta pre phuv a phagerďom len angle tumende.
Paľis anglo RAJ peľom pre phuv avke sar angloda a saranda dživesa the saranda rača na chavas maro aňi na pijavas paňi vaš savore tumare bini, so kerďan, sar kerenas oda, so na sas le RAJESKE pre dzeka a choľarďan les.
Daravas man le RAJESKERA bara choľatar, bo avke choľisaľiľa, hoj tumen kamľa te murdarel avri. No o RAJ man šunďa pale avri.
O RAJ sas igen choľamen the pro Aron a kamľa les te murdarel, vašoda man mangavas the vaš leste.
Iľom ola binošna somnakuňa gurumňora, so kerďan, a zlabarďom andre jag. Paľis la phagerďom pro kotora a rozpučinďom la, medik latar na ačhiľa ča prachos. Paľis oda prachos čhiďom andro paňi, so avel tele le verchostar.
Choľarďan le RAJES the andre Tabera, andre Massa the andro Kibrot-Hattaava.
Sar tumen o RAJ bičhaďa andral o Kadeš-Barnea, phenďa: ‘Džan a len peske odi phuv, so tumenge dav.’ Ale tumen pes vzburinďan pro prikazis le RAJESKERO, tumare Devleskero; na pačanas leske aňi les na šunenas.
Kanastar tumen prindžarďom, furt pes vzburinenas pro RAJ.
Me pašľuvas le mujeha pre phuv anglo RAJ saranda dživesa the rača, bo phenďa, hoj tumen zňičinela.
Mangavas man ko RAJ kavke: ‘Ó, Adonaj, RAJEJA, ma zňičin tiro ďeďictvos, tire manušen, saven cinďal avri tira bara zoraha a iľal avri andral o Egipt tire zorale vasteha.
Leper tuke pre tire služobňika: pro Abraham, Izak the Jakob. Ma dikh pre lengere bini, pre lengero nalačhipen the pre lengere zorale jile.
Hoj o Egipťana te na phenen: “O RAJ len iľa, hoj len te murdarel pre pušťa, bo našťi len avri ačhelas a našťi len doanďa andre phuv, pal savi len diňa lav.”
Se on hine tire manuša, tiro ďeďictvos, saven iľal avri andral o Egipt peskere vasteha the bara zoraha.’ ”
“Paľis o RAJ phenďa mange: ‘Le barestar okresin duj barune tabli – ajse, sar sas ešebnovar (peršovar) a av ke ma upre pro verchos. Ker the kaštuňi archa.
Me pisinava upre o lava, so sas pro ešebna tabli, save phagľal. Paľis len thoveha andre archa.’
Avke kerďom e archa le akacijakere kaštestar a okresinďom duj barune tabli – ajse, sar sas ešebnovar – a geľom pre verchos le tablenca andre vasta.
O RAJ upre pisinďa o lava, so sas pro ešebna tabli, o Deš Prikazaňja, so tumenge diňa pro verchos, sar vakerelas tumenca andral e jag andre oda džives, sar pes zgeľan, a paľis len mange diňa.
Avke avľom tele pal o verchos a thoďom o tabli andre archa, so kerďom, sar mange prikazinďa o RAJ. Akorestar hine ode.”
(Paloda o Izraeliti odgele pašal o chaňiga Bene-Jaakan andre Mosera. Ode o Aron muľa a parunde les. E rašajiko služba preiľa leskero čhavo o Eleazar.
Odarik džanas andre Gudgoda a odarik andre Jotbata, andre phuv, kaj sas but prameňa the paňi.
Akor peske o RAJ kidľa avri o kmeňos Levi, hoj te hordinen le RAJESKERI zmluvakeri archa, te služinen leske sar rašaja a te žehňinen andre leskero nav. Avke oda hin dži adadžives.
Vašoda o kmeňos Levi na chudľa ňisavi ďeďično phuv avke sar okla kmeňi. Korkoro o RAJ hino leskero ďeďictvos, avke sar leske phenďa o RAJ, tumaro Del.)
“Me avke sar angloda ačhiľom pro verchos saranda (40) dživesa the saranda rača. O RAJ man šunďa avri the akana a imar tumen na kamľa te murdarel avri.
Phenďa mange: ‘Ušťi a ľidža le manušen pre lengero drom, hoj te zalen e phuv, pal savi phenďom la veraha, hoj dava tumare dadenge.’
Izrael, so akana tutar kamel o RAJ, tiro Del? Ča ada, hoj te daras le RAJESTAR, te phires pal savore leskere droma, te kames les, te služines leske cale jileha the dušaha
a te doľikeres leskere zakoni the prikazaňja, so tumenge adadžives dav, hoj mištes te dživen.
Le RAJESKERO, tumare Devleskero, hin o ňebos, the o nekučeder ňebos, e phuv the savoro, so upre hin.
Ale le RAJESKERO kamiben ke tumare dada sas ajso zoralo, hoj peske kidľa avri tumen, lengere potomken, maškar savore aver narodi, avke sar oda hin adadžives.
Vašoda akanastar šunen le RAJES a preačhen te el zoralejileskere.
Se o RAJ, tumaro Del, hino RAJ pre rajende the Del pre devlende. Hino baro, zoralo the užasno, na chudel paš ňikaste buter a na del pes te prepočinel.
Zaačhel vaš e širota the vdova, kamel le cudzincos a del les o maro the o gada.
Vašoda kamen the le cudzincen, bo the tumen sanas cudzinci andro Egipt.
Daran tumen le RAJESTAR, tumare Devlestar, leske služinen, ľikeren tumen lestar a te den lav, den ča pre leskero nav.
Lašaren les, bo ov hino tumaro Del a dikhľan pre tumare jakha o bare the užasna zazraki, so prekal tumende kerďa.
Sar tumare dada gele andro Egipt, sas eftavardeš (70) džene, ale akana tumendar o RAJ, tumaro Del, kerďa ajci but sar o čercheňa pro ňebos.”
“Kameha le RAJES, tire Devles, a calo dživipen doľikereha leskere zakoni, prikazaňja the sikavibena.
Ma bisteren adadžives, hoj tumare čhave na dikhle a na predžiďile oda, sar tumen o RAJ, tumaro Del, bararelas avri. Dikhľan le RAJESKERI slava the zor the leskero zoralo vast,
the leskere znameňja the skutki, so kerďa le Faraonoske, le Egiptske kraľiske the caľa leskera phuvake.
Tumen dikhľan, sar o RAJ zňičinďa la Egiptska armada lengere grajenca the verdanenca, sar kerďa, hoj len o Lolo Moros te zaučharel andre, sar pal tumende džanas, a hine zňičimen dži adadžives.
Tumen džanen, so prekal tumende kerďa o RAJ pre pušťa angloda, sar avľan kade.
Dikhľan the oda, so kerďa le Datanoha the le Abiramoha, le Eliaboskere čhavenca, sar e phuv phundraďa o muj a zľiginďa len lengere famelijenca, stanenca the savorenca, save pes lenca vzburinde.
Tumen korkore dikhľan pre tumare jakha savore bare skutki, so kerďa o RAJ.”
“Doľikeren dojekh prikazis, so tumenge adadžives dav, hoj te aven zorale te predžal o Jordan, a te zalen e phuv, andre savi džan,
a hoj te dživen but andre odi phuv, pal savi o RAJ diňa lav tumare dadenge the lengere potomkenge – e phuv, kaj čuľal o medos the o thud.
E phuv, so džan te zalel, nane sar o Egipt, andral savo avľan avri. Ode sadzinenas o semena a phari buči kerenas, hoj te dochuden o paňi pro maľi.
Ale andre kadi phuv, so džan te zalel, hin brehi the dolini a pijel o paňi le brišindestar andral o ňebos.
O RAJ, tumaro Del, pes starinel pal late a leskere jakha pre late dikhen calo berš.
Te čačes šunena mire prikazi, so tumenge adadžives dav, hoj te kamen le RAJES, tumare Devles, a te služinen leske cale jileha the dušaha,
dava pre phuv o brišind jesone the jarone, andre lačho časos, hoj te el tumen o zrnos, e mol the o olejos.
Dava the e čar pro maľi prekal tumaro dobitkos a tumen chana a čaľona.
Dodikhen pre oda, hoj pes tumare jile te na den te odcirdel, hoj te na oddžan te služinel avre devlenge a te lašarel len.
Te kada kerena, o RAJ ela pre tumende igen choľamen. Phandela andre o ňebos, hoj te na del o brišind a e phuv te na anel o uľipen a hoj tumen sig te meren avri andre odi lačhi phuv, so tumenge o RAJ del.
Doľikeren kala lava andre peskere jile the goďi; priphanden len peske pro vasta the pro čekat sar leperiben.
Peskere čhaven pal oda sikaven a vakeren lenge, či san andro kher, či džana le dromeha, či pašľona pro haďos, či ušťena.
Pisinena len pro zarubňi peskere kherengere the pre peskere brani,
hoj te dživen but tumen the tumare potomki andre odi phuv, pal savi o RAJ diňa lav la veraha tumare dadenge. Dživena ode, medik o ňebos ela upral e phuv.
Te doľikerena savore kala prikazaňja the zakoni, so tumenge dav – hoj te kamen le RAJES, tumare Devles, a te keren savoro pal leskeri voľa a te ľikeren pes lestar –
paľis o RAJ tradela avri tumendar savore kala narodi a zalena o narodi, so hine bareder the zoraleder sar tumen.
Dojekh than, pre savo uštarela tumaro pindro, ela tumaro. Tumari phuv ela la pušťatar pro juhos dži paš o Libanon pro severos, le bare paňestar Eufrat pro vichodos dži paš o Stredozemno Moros pro zapados.
Ňiko angle tumende na obačhola. O RAJ tumaro Del kerela, hoj o manuša pes tumendar te daran pal caľi phuv, kaj džana, avke sar tumenge phenďa.
Adadžives tumenge dav, hoj peske te kiden avri o požehnaňje abo o prekošiben:
Avena požehňimen, te doľikerena o prikazaňja le RAJESKERE, tumare Devleskere, so adadžives tumenge dav.
Ale avena prekošle, te na doľikerena o prikazaňja le RAJESKERE, tumare Devleskere, a odvisarena tumen le dromestar, so tumenge prikazinďom, oleha, hoj chudena te lašarel avre devlen, saven na prindžaren.
Sar tumen o RAJ, tumaro Del, ľidžala andre odi phuv, so džan te zalel, vakerena o požehnaňje pal o verchos Gerizim a o prekošiben pal o verchos Ebal.
Avke sar džanen, kala duj verchi hine pro zapados le Jordanoske, paš o Morehoskere bare stromi, pre le Kanaančanengeri phuv, so dživen andre dolina Araba paš o foros Gilgal.
Akana predžan o Jordan, hoj te džan a te zalen e phuv, so tumenge del o RAJ, tumaro Del. Sar la zalena a bešena andre,
dikhen mištes pre oda, hoj te doľikeren savore prikazaňja the zakoni, so tumenge adadžives dav.”
“Kala hine o zakoni the prikazaňja, so mušinen te doľikerel, medik dživena andre phuv, so tumenge del o RAJ, o Del tumare dadengero. Šunen len!
Andre phuv, so džana te zalel, calkom zňičinen savore thana pro verchi, pro brehi the tel dojekh zeleno stromos, kaj o manuša lašarenas peskere devlen.
Lengere oltara čhiven tele, lengere sentne slupi sphageren, la Ašerakere kaštune slupi labaren a le devloren rezinen tele, hoj len imar šoha (ňikda) pre ola thana te na lašaren.
Tumen ma lašaren le RAJES, tumare Devles, avke sar on lašaren peskere devlen!
Bo o RAJ, tumaro Del, peske kidela avri savore tumare kmeňengere thanendar ča jekh than, kaj o manuša avena, hoj te lašaren leskero Nav.
Ode leske anena o labarde obeti the aver obeti, o dešto kotor, o dari, so anen korkore pestar abo pal save diňan lav le RAJES, a the le ešebnen (peršen) le dobitkostar the le bakrendar.
Ode anglo RAJ, peskero Del, chana tumare famelijenca a radisaľona savorestar, so peskere vastenca kerďan, bo o RAJ, tumaro Del, tumen andre oda požehňinďa.
Ma keren avke, sar amen keras adadžives. Dži akana sako kerelas avke, sar peske gonďoľinelas, hoj oda hin lačho.
Bo mek na san andre phuv, so tumenge del o RAJ, tumaro Del, kaj dživena andro smirom.
Ale predžana o paňi Jordan a bešena andre phuv, so tumenge del andro ďeďictvos o RAJ, tumaro Del. Ov tumen chraňinela savore tumare ňeprijaťeľendar, hoj te dživen andro smirom.
O RAJ peske kidela jekh than, kaj ela lašardo. Ode leske mušinen te anel savoro, so tumenge prikazinav: o labarde obeti the aver obeti, o dešto kotor, o dari the savoro nekfeder, pal soste diňan lav, hoj dena le RAJESKE.
Radisaľon anglo RAJ, tumaro Del, le čhavenca, le čhajenca, le sluhenca the le služkenca the le Levitenca, save bešen andre tumare fori, saven nane jekhetane tumenca o ďeďično kotor andre phuv.
Ma keren o labarde obeti ode, kaj ča tumen kamena.
Obetinen len ča pre oda jekh than, savo peske o RAJ kidela avri pre phuv jekhe tumare kmeňostar, a ode keren savoro, so tumenge prikazinav.
Andre chocsavo foros, kaj kamena, šaj murdaren a chan džvirina ajci, keci tumenge požehňinela o RAJ. Savore tumendar šaj olestar chan, o žužo the nažužo manuš, avke sar te chaľanas jeleňis abo antilopa.
Ča lengero rat ma chan; čhoren les avri pre phuv sar paňi.
Ale andre tumare fori našťi chan o dešto kotor le zrnostar, muštostar, olejostar, aňi ešebne le dobitkostar abo bakrendar, aňi ňisavo daros, so des korkoro pestar abo pal savo diňal lav le RAJES, aňi ňisave avre obetendar.
Tumen, tumare čhavore, sluhi, služki the o Leviti, save dživen andre tumare fori, šaj chan kala obeti ča anglo RAJ, peskero Del, pre oda than pro lašariben, so peske kidňa avri o RAJ, tumaro Del. Ode radisaľona anglo RAJ, tumaro Del, savorestar, so tumare vastenca kerďan.
Merkinen pre oda, hoj te na bisteren pro Leviti, medik bešena andre kadi phuv.
Sar o RAJ, tiro Del, tumen dela bareder phuv, avke sar tumen diňa lav, a phenena peske: ‘Kamas te chal mas,’ šaj chan mas ajci, keci kamena.
Te ela dur tumendar oda than pro lašariben, so peske kidela avri o RAJ, tumaro Del, šaj murdaren a chan ode, kaj bešen, ajci keci kamen, andral o dobitkos the bakre, so tumenge diňa o RAJ – avke sar tumenge phenďom.
Šaj olestar chan o žuže the o nažuže manuša, avke sar te chaľanas o jeleňis the e antilopa.
Ale šoha ma chan lengero rat, bo o rat hin o dživipen. Vašoda ma chan o mas le dživipnaha.
Ma chan o rat, ale čhoren les avri pre phuv sar paňi.
Ma chan les, hoj tumenge the tumare čhavenge te el mištes andro dživipen, bo keren oda, so hin lačho anglo jakha le RAJESKERE.
Ale o sentne dari the o dari, pal save diňan lav le RAJES, lena a ľidžana pre oda than, so peske kidela avri o RAJ.
O labarde obeti, o mas the o rat, anena pro RAJESKERO oltaris. O rat le obetendar čhoren avri pro oltaris, ale o mas šaj chan.
Doľikeren a šunen savore kala lava, so tumenge prikazinav. Te kerena oda, so hin lačho the pre dzeka le RAJESKE, tumare Devleske, ela tumenge the tumare čhavenge furt mištes andro dživipen.”
“Sar o RAJ, tumaro Del, zňičinela angle tumende savore naroden, ke save džan, hoj te zalen lengere phuva, a sar imar ode bešena,
dikhen pre oda, hoj tumen te na zachuden andre pasca oleha, hoj phučena pal lengere devla a phenena: ‘Sar kala narodi lašarenas peskere devlen? Aven, keras the amen avke!’
Ma lašaren le RAJES, tumare Devles, avke sar on peskere devlen, bo keren savore džungale veci, so o RAJ našťi avri ačhel. Se mek the peskere čhaven the čhajen obetinen andre jag.”

“Keren sa, so tumenge prikazinďom. Ma priden ke oda ňič aňi ma odlen olestar ňič.
Te maškar tumende ela prorokos abo vareko, ko džal o sune a džanel len te phenel avri, a ov tumenge sikavela znameňje abo kerela zazrakos,
a te oda znameňje abo zazrakos, pal savo phenďa, pes ačhiľahas, a te oda prorokos phenďahas tumenge: ‘Džas pal aver devla, saven na prindžaras, a služinas lenge,’
ma šunen les. Bo oda o RAJ, tumaro Del, tumen probaľinel (skušinel), hoj te džanel, či kamen le RAJES, tumare Devles, cale jileha the dušaha.
Phiren pal o RAJ, tumaro Del, a daran lestar. Doľikeren leskere prikazi, šunen leskero hangos (hlasos) a ľikeren pes lestar!
Oda prorokos abo oda, ko džal o sune, mušinel te merel, bo kamľa tumen te marel upre pro RAJ, pre tumaro Del, savo tumen iľa avri andral o Egipt a cinďa avri andral o otroctvos. Kamľa tumen te scirdel tele pal o drom, pal savo tumenge o RAJ, tumaro Del phenďa, hoj te džan. Mušinen tumen te žužarel ole nalačhipnastar.
Te tumaro phral, o čhavo, e čhaj, e romňi abo o nekfeder prijaťeľis tumen kamela te scirdel, hoj te lašaren avre devlen, a phenela, hoj te džan te lašarel avre devlen (saven tumen aňi tumare dada na prindžarenas,
le narodengere devlen, save bešen pre phuv pašal tumende jekhe agorestar dži ke aver agor),
ma domuken leske aňi les ma šunen. Ma presikaven leske ňisavo jileskeriben, aňi te na el tumenge pharo vaš leste a ma garuv les andre.
Mušinen les te murdarel! Av ešebno (peršo), ko lela o bar a čhivela andre leste. Paľis savore manuša mi len o bara a mi čhivkeren andre leste.
Murdarena les le barenca, bo kamľa tumen te odcirdel le RAJESTAR, tumare Devlestar, savo tumen iľa avri andral o Egipt, kaj sanas otroka.
Sar pes pal oda dodžanena savore Izraeliti, darana pes a ňiko imar na kamela te kerel ajso nalačhipen.
Šaj el, hoj pes došunena pal varesavo foros ole forendar, kaj tumenge o RAJ, tumaro Del, diňa te bešel,
hoj varesave nalačhe manuša maškar tumende vakeren a kamen te scirdel le manušen andre peskero foros le lavenca: ‘Aven, džas te lašarel avre devlen,’ (le devlen, saven na prindžaren).
Te oda šunena, mištes tumen dophučen a roden avri, či oda hin čačipen. A te pes sikaďahas, hoj hin čačipen, hoj ola manuša kerde oda džungipen maškar tumende,
mušinen la šabľaha te murdarel sakones andre oda foros; mušinen les calkom te zňičinel – le manušen the le dobitkos.
Paľis savore lengere veci anen pro foroskero pľacos a zlabaren o foros the savoro, so hin andre, avke sar labarďi obeta le RAJESKE, tumare Devleske. Oda foros mušinel te ačhel pro furt zburaňiskos a ňiko les našťi pale ačhavel.
Ňisave veci, so sas dine le Devleske, hoj te en zňičimen, te na lel ňiko aňi andro vast, hoj te preačhel le RAJESKERI choľi a hoj te presikavel tumenge o jileskeriben the o lačhipen. Bo kerela tumendar baro narodos avke, sar diňa lav la veraha tumare dadenge, te šunena o hangos le RAJESKERO, tumare Devleskero, a te doľikerena savore leskere prikazi, so adadžives tumenge dav, a te kerena oda, so hin lačho anglo RAJ, tumaro Del.”
“Tumen san čhave le RAJESKERE, tumare Devleskere. Sar ľikeren o smutkos pal o manuš, savo muľa, ma čhingeren tumen aňi ma hoľinen pes upral o čekat, avke sar keren aver manuša,
bo san sentne manuša le RAJESKERE, tumare Devleskere. Kidľa peske tumen avri, savore avre narodendar pre phuv, hoj te aven leskere manuša.
Ma chan ňič, so hin nažužo le Devleske.
Kala hine o džviri, saven šaj chan: gurumňa, bakres, koza,
jeleňis, gazela, sarna, kozorožcos, antilopa, dzive bakres the dziva koza.
Šaj chan savore džvirinen, save prežuvinen e čar a saven hin o kopiti rozulade pro duj kotora.
Ale našťi chan ťava, zajacos the damanos. Kala džviri prežuvinen e čar, ale nane len o kopiti rozulade pro duj kotora, vašoda hine nažuže.
Aňi bales našťi chan, les hin o kopiti rozulade pro duj kotora, ale na prežuvinel čar; hino tumenge nažužo. Našťi chan lengero mas aňi pes našťi chuden murdale balestar.
Olendar, so dživen andro paňi, šaj chan savoro, kas hin plutvi the šupini.
Ale našťi chan olen, saven nane šupini the plutvi. On hine tumenge nažuže.
Šaj chan savore žuže čiriklen.
Ale le čiriklendar našťi chan orlos, sova, jastrabos, sokolos, supos, vrana, pštrosos, čajka, bocianos, volavka, pelikanos, kormoranos, ďatlos the ňetopiris.
<range>
<range>
<range>
<range>
<range>
<range>
Savoro hmizos, so leťinel, hino prekal tumende nažužo, našťi les chan.
Savore žuže čiriklen šaj chan.
Ma chan ňisavo murdalo mas. Šaj les den le cudzincoske, savo dživel maškar tumende, ov oda šaj chal abo šaj bikenel avre cudzincoske. Ale tumen san o narodos sentno le RAJESKE, tumare Devleske. Na taveha la terňa kozica andre lakere dakero thud.”
“Sako berš thoven pre sera o dešto kotor le uľipnastar, so tumenge barona pro maľi.
Pre oda than, so peske kidľa avri o RAJ, tiro Del, chaha angle leste o dešto kotor tumare zrnostar, la neva moľatar, le olivove olejostar the le ešebnes (peršes) le dobitkostar the le bakrendar, hoj te sikľon te daral pes le RAJESTAR pro furt.
Te oda than, kaj hino lašardo le RAJESKERO nav, hino tumendar dur, hoj ode te ľidžan o dešto kotor olestar, so tumenge požehňinďa o RAJ, paľis keren avke:
Bikenen oda vaš o love. Paľis len ola love a ľidžan pre oda than, so peske kidela avri o RAJ, tumaro Del.
Ode vaš ola love cinen sa, so kamena: dobitkos, bakre, mol, aver pijiben the savoro, so ča kamen. Paľis chan ode anglo RAJ, tumaro Del, a radisaľuven le famelijenca.
Ma zamuken a ma bisteren pro Levitas, savo bešel andre tumaro foros, bo nane les ďeďično kotor andre phuv.
Pro koňec dojekhe trite beršeske ľidža a thov calo dešto kotor ole beršeskere uľipnastar andre tumare fori.
Avke šaj aven ode o Leviti, saven nane o kotor la phuvatar aňi ďeďictvos, o cudzinci, o široti the o vdovi, save bešen andre tire fori. Mi chan čales olestar, hoj tut te požehňinel o RAJ, tiro Del, andre dojekh buči, so kereha tire vastenca.”
“Pro koňec dojekhe eftate beršeske hin o časos, kana musaj te odmukel savorenge, so ile kečeň.
Kavke oda kampel te kerel: Sako, ko diňa kečeň avre Izraelitas, odmukela leske oda, so leske kamelas. Na mušinen te mangel pale o love, bo o RAJ korkoro diňa avri, hoj o adošagos pes te odmukel.
Le cudzincostar šaj les pale o adošagos, ale tire phraleske odmuk, so les diňal kečeň.
Na ela maškar tumende čoro manuš, bo andre odi phuv, so sar ďeďictvos tuke del o RAJ, tiro Del, te zalel, tut igen požehňinela,
te mištes šuneha le RAJES, tire Devles, a te doľikereha savore prikazaňja, so tumenge adadžives dav.
Bo o RAJ, tiro Del, tut požehňinela, avke sar diňa lav, a tu deha kečeň but naroden, ale tumen na lena kečeň avre narodendar. Tumen vladňinena upral aver narodi, ale on na vladňinena upral tumende.
Te varesavo Izraelitas ela čoro andre chocsavo foros, so tumenge del o RAJ, tumaro Del, ma phand angle leste tiro jilo aňi tiro vast, ale pomožin leske.
Ale av ke leste ščiro, phundrav tiro vast a de les kečeň savoro, so leske kampel.
Ale de pozoris pre oda, hoj tut te na el andro jilo kajso nalačho gondoľišagos, hoj tuke pheneha: ‘Pašes hin o eftato berš, o berš, so pes sa odmukel,’ hoj te na phandes andre tiro jilo avke, hoj les na deha ňič. Bo akor ov vičinďahas ko RAJ a uľahas pre tute binos.
De les ščirones, a te na el tuke pharo andro jilo vaš oda, hoj les vareso des, bo o RAJ, tiro Del, tut požehňinela andre savoreste, so kereha tire vastenca.
O čore manuša ena furt maškar tumende, vašoda tumenge prikazinav: ‘De ščirones le čore manušes andre tiri phuv the oles, kas nane.’ ”
“Te vareko le Izraelitendar pes tuke bikenela sar otrokos, či murš vaj džuvľi, služinela tuke šov berš, ale pro eftato berš les mušineha te premukel.
Sar les premukeha, ma muk les te džal het avke, hoj les na deha ňič.
De les ščirones olestar, soha tut požehňinďa o RAJ, tiro Del: tire stadostar, zrnostar the moľatar.
Ma bister pre oda, hoj salas otrokos andro Egipt a hoj tut cinďa avri o RAJ, tiro Del. Vašoda adadžives tuke oda prikazinav.
Ale te o otrokos phenela: ‘Na kamav adarik te džal het,’ bo zakamľa pes andre tu the andre tiri famelija a hin leske mištes ke tu,
akor les mušines te anel paš o vudar a ode leske pre zarubňa premar o kan la suvaha. Avke ela calo peskero dživipen tiro otrokos. Kavke ker the la otrokiňaha.
Te na el tuke pharo te premukel le otrokos, bo oda, hoj tuke šov berš služinelas, sas prekal tu igen mištes a molas tut duvar frimeder, sar te iľalas pre buči robotňikos. Ker oda a o RAJ, tiro Del, tut požehňinela andre savoreste, so kereha.”
“Dojekh ešebno (peršo) samcos, so uľola – e gurumňi, o bakro abo e koza – pes mušinel te del le RAJESKE, tumare Devleske. Ňisave ešebne bikoha na kereha buči a ňisave ešebne bakres na strihineha.
Sako berš len chaha tira famelijaha anglo RAJ, tiro Del, pre oda than, so peske korkoro kidela avri.
Ale te oda ešebno džviros ela varesar chibno: Te ela koro, bango, abo te leste ela vareso aver, našťi les obetines le RAJESKE, tire Devleske.
Chana les andre tumare khera savore tumendar, o žuže the o nažuže manuša, sar pes chal e gazela abo o jeleňis.
Ale našťi chas o rat ole džviroskero; čhiveha les avri pre phuv sar o paňi.”
“Andro čhon Abib ma bisteren te oslavinel e Patraďi pre pačiv le RAJESKE, tumare Devleske. Bo andre oda čhon tumen o RAJ, tumaro Del, prekal e rat iľa avri andral o Egipt.
E Patraďakeri obeta tire stadostar abo dobitkostar anen le RAJESKE, tumare Devleske, pre oda than, kaj peske kidela avri o RAJ, hoj les te lašaren.
Ma chan ola obetaha maro le drožďendar. Efta dživesa chana mare bi o drožďi, o maro le trapišagoskero, avke sar kerďan, sar denašenas avri andral o Egipt. Avke šaj tumenge leperen savore dživesa, medik dživena, pre oda džives, sar avľan avri andral o Egipt.
Efta dživesa te na el ňikas tumendar andre tumari phuv drožďi. Ma muk ňič dži tosara ole masestar, so obetinena rači pro ešebno (peršo) džives.
Našťi obetinen e Patraďakeri obeta andre ňisavo aver foros, so tumenge del o RAJ, tumaro Del,
ale ča pre oda than, kaj o RAJ, tumaro Del, peske kidela avri, hoj les te lašaren. E Patraďakeri obeta anena rači, sar zaperela o kham, andre ajso časos, sar avľan avri andral o Egipt.
Odi obeta peken a o mas chan pre oda than, so peske kidela avri o RAJ, tumaro Del, hoj les te lašaren. Tosara pes visarena a džana pale andre tumare stani.
Šov dživesa chan o mare bi o drožďi a eftato džives tumen savore zdžana pre pačiv le RAJESKE, tumare Devleske, hoj les te lašaren. Oda džives ma keren ňisavi buči.”
“Zgenen efta kurke le časostar, sar chudena te košinel le kosakoha e pšeňica.
Paľis oslavinena o Inepos le Kurkengero pre pačiv le RAJESKE, tumare Devleske, a olestar, so tumenge požehňinela o RAJ, tumaro Del, jilestar anena o daros pal oda, ko keci chudľa le RAJESTAR.
Radisaľon anglo RAJ, tumaro Del, pre oda than, kaj peske o RAJ kidela avri, hoj les te lašaren. Radisaľon tumen, tumare čhave the čhaja, tumare sluhi the služki, o Leviti, save bešen andre tumare fori, the o cudzinci, o široti the o vdovi, save hine ke tumende.
Ma bisteren pre oda, hoj sanas otroka andro Egipt, vašoda mištes doľikeren a dživen pal ola zakoni.”
“Paloda, sar skidena o uľipen le žužoďivostar the le hroznostar, oslavinena efta dživesa o Inepos le Stankengero.
Radisaľon pre odi oslava tumen, tumare čhave the čhaja, o sluhi the služki, o Leviti, o cudzinci, o široti the o vdovi, save bešen ke tumende.
Efta dživesa oslavinen oda inepos pre pačiv le RAJESKE, tumare Devleske, pre oda than, kaj peske kidela avri o RAJ. Igen radisaľona, bo o RAJ tumen požehňinela a ela tumen baro uľipen the bach andre savoreste, so kerena.
Trival andro berš dojekh murš pes mušinel te sikavel anglo RAJ, peskero Del, pre oda than, kaj o Del kidela avri: pro Inepos pal o Mare Bi o Drožďi, pro Inepos le Kurkengero the pro Inepos le Stankengero. A ňiko našťi avel bijal ňisoste andro vasta.
Sako tumendar mi obetinel pal oda, keci les o RAJ, leskero Del, požehňinda.”
“Andre savore fori, so del o RAJ, tumaro Del, le kmeňenge, ačhaven sudcen the uradňiken. Ola murša mušinena te sudzinel čačipnaha le manušen.
Ma previsar o čačipen pro sudos. Ma dikh pro manuš, ale sudzin pal oda, ko so kerel. Ma de tut te prepočinel le manušeske, bo oda korarel o jakha le goďaverenge a previsarel o lava le čačipnaskere manušengere.
Doľikereha furt ča o spravodľišagos, hoj te džives a hoj te zales e phuv, so tuke del o RAJ, tiro Del.”
“Sar ačhavena oltaris le RAJESKE, tumare Devleske, našťi paše thoven la Ašerakero slupos le kaštestar.
Ma ačhaven aňi ňisavo baruno slupos, bo o RAJ, tumaro Del ada našťi avri ačhel.”
“Ma obetinen le RAJESKE, tumare Devleske, bikos abo bakres, saven hin chocsavi chiba, bo kada o RAJ, tumaro Del našťi avri ačhel.
Šaj pes ačhela, hoj andre varesavo foros, so tumenge diňa o RAJ, tumaro Del, pes arakhela murš abo džuvľi, save kerena varesavo nalačhipen anglo RAJ, tumaro Del, a aleha na doľikerena leskeri zmluva,
odvisarena pes le RAJESTAR a služinena avre devlenge abo le khameske, le čhoneske, abo le čercheňenge, so lenge zakazinďom.
Sar pal oda šuneha abo te tuke vareko pal oda phenela, dodžan tut či oda hin čačipen, hoj ajso džungipen vareko kerďa andro Izrael. Te oda ela čačes avke,
oles, ko kada nalačhipen kerďa, či murš abo džuvľi, le avri pal o foroskere brani a murdar ole manušes le barenca.
Te pre leste svedčinena duj abo trin švedki, mušinel te el murdardo. Te ela ča jekh švedkos, našťi les murdares.
Ola švedki mi čhiven o bara andre leste ešebne (perše) a paľis savore manuša. Kaleha tradeha avri o nalačhipen maškar tumende.”
“Te ela vareso igen pharo prekal tumende te rozsudzinel: o murdaripen, o vesekedišagi, abo te vareko zraňinela avre dženes – varesavo dokeriben andre tiro foros – akor dža oleha pre oda than, so o RAJ, tiro Del, kidľa avri.
Ode dža ko levitska rašaja the ko sudcas, so hin pro urados andre oda časos, a phuč lendar, sar oda kampel te sudzinel, a on tuke phenena, so majines te kerel.
Paľis ker savoro a ľiker tut pal oda, avke sar tuke phende a sikade pre oda than, so peske kidľa avri o RAJ.
Doľiker lengere lava, ker sa avke, sar rozsudzinena, a ma odvisar pes olestar.
Ale te vareko na kamela oda te doľikerel a na šunela le rašas, abo le sudcas, savo ode služinel le RAJESKE, tire Devleske, ajso manuš mi merel. Aleha khoseha avri o nalačhipen andral o Izrael.
Mi šunen pal ada savore manuša, hoj pes te daran a te na keren imar ajso nalačhipen.”
“Sar džana andre phuv, so tumenge del o RAJ, tiro Del, zalena la, bešena ode a akor phenena: ‘Ačhavas peske kraľis avke, sar oda keren aver narodi pašal amende.’
Dodikhen pre oda, hoj te ačhaven oles, kas o RAJ, tumaro Del, kidela avri. Mušinel te el Izraelitas. Našťi el cudzincos, savo nane tumaro phral.
Našťi peske skidel but grajen a našťi bičhavel le manušen pale andro Egipt, hoj odarik peske te anel buter grajen. Bo o RAJ tumenge phenďa: ‘Šoha (ňikda) tumen ma visaren pale ole dromeha!’
Našťi peske skidel but romňijen, bo aleha pes visarela le RAJESTAR; aňi peske našťi skidel but rup abo somnakaj.
Sar ačhela kraľiske, mušinel peske te del te prepisinel o zakonos andral o zvitkos, pre savo dodikhen o levitska rašaja.
Mi en ola zvitki le zakonenca ko kraľis, hoj peske len te genel, medik dživela, a hoj te sikľol pes te daral le RAJESTAR, peskere Devlestar, a te doľikerel savore lava the prikazi ole zakonoskere.
Te kada kerela, na gondoľinela pal peste, hoj hino feder sar savore manuša andral o Izrael, a na visarela pes le zakonostar aňi pre jekh aňi pre aver sera. Avke ov the leskere potomki kraľinena andro Izrael pro furt.”
“Le levitske rašajen – calo kmeňos Levi – na ela andro Izrael ňisavo kotor aňi ďeďictvos. On dživena le RAJESKERE jagale obetendar, bo ada hin lengero ďeďictvos.
Na ela len ďeďictvos avke sar avre kmeňen. Lengero ďeďictvos ela korkoro o RAJ, avke sar lenge phenďa.
Kecivar o manuša obetinena bikos abo bakres, le rašajen hin pravos le obetendar te chudel kada: e angluňi čang, e sanka the e džombra.
Den lenge o ešebno (peršo) tumare zrnostar, muštostar, olejostar the la bakraňa vlnatar.
Bo o RAJ, tumaro Del, peske len the lengere čhaven kidľa avri savore kmeňendar, hoj furt te keren e služba andro nav le RAJESKERO.
Te o Levitas, savo bešel andre varesavo foros andro Izrael, peske zalela andro jilo te džal pre oda than pro lašariben, so kidela avri o RAJ,
šaj kerel e služba andro nav le RAJESKERO, peskero Devleskero, avke sar the okla Leviti, save ode služinen.
Šaj chudel ajci chaben sar the okla rašaja, choc te chudľa o love la famelijakere ďeďictvostar, so bikenďa.”
“Sar aveha andre phuv, so tuke del o RAJ, tiro Del, ma ker oda džungipen, sar keren o narodi, save ode bešen.
Te na el maškar tumende ňiko, ko obetinďahas peskere čhas abo čha sar jagaľi obeta. Ma muk le manušen, hoj te vešťinen, te vražinen, te čarinen, abo te phenen avri o znameňja.
Ma muk, hoj te pokeren le manušen, aňi hoj te vičinen avri le duchen aňi hoj te vakeren le mulenca.
Bo o RAJ našťi avri ačhel sakones, ko kala veci kerel. O RAJ, tiro Del, ipen vaš kala veci le naroden angle tumende tradela het.
Aven žuže anglo RAJ, tumaro Del.”
“O narodi, savengere phuva zalena, on šunen le čaroďejňiken the le vrašcen. Ale tumenge oda o RAJ na domukel te kerel.
O RAJ, tumaro Del, tumenge bičhavela prorokos ajses sar me tumare phralendar le Izraelitendar. Les šunen.
Ela avke, sar kamehas le RAJESTAR, tire Devlestar, andre oda džives, sar sanas zgele paš o verchos Choreb a sar phenďan: ‘Imar te na šunas o hangos le RAJESKERO, amaro Devleskero, aňi te na dikhas odi bari jag, hoj te na meras.’
Akor mange o RAJ phenďa: ‘Mištes phende.
Bičhavava jekhes lendar, hoj te el prorokos, sar sal tu. Thovava mire lava andre leskero muj, hoj te vakerel le manušenge savoro, so leske prikazinav.
Te vareko na šunela mire lava, so vakerela o prorokos andre miro nav, me les marava.
Ale o prorokos, savo andre miro nav vakerela, so leske na prikazinďom, abo o prorokos, savo vakerela andro avre devlengero nav, mušinela te merel.’
Šaj tuke phenes: ‘Sar prindžaraha, save lava nane le RAJESKERE?’
Prindžarena oda avke: Te o prorokos vakerela andre le RAJESKERO nav a na ačhela pes avke, sar phenďa, paľis ola lava na sas le RAJESKERE. Oda prorokos vakerelas korkoro pestar, vašoda pes lestar ma daran.”
“Sar o RAJ, tumaro Del, zňičinela le naroden andral odi phuv, so tumenge del, a sar la zalena a bešena imar andre lengere fori the khera,
kide avri trin fori, so hine maškaral andre odi phuv, so tumenge del o RAJ, tumaro Del.
Dodžan tut, sar dur hine o droma ke ola fori a pal oda rozďelin e phuv pro trin kotora, hoj andre dojekh te el foros. Te vareko murdarela varekas, šaj denašela andre jekh ajso foros, hoj pes te garuvel.
Avke ela oleha, ko varekas murdarela: Sar ode denašela, šaj ačhel te dživel, te pes leske ačhiľa, hoj murdarďa avre dženes, ale na kamľa a ov na sas leskero ňeprijaťeľis.
Šaj pes ačhel, hoj vareko džala avre dženeha andro veš te čhingerel o kašta a le tovereha pes nacirdela, hoj te čhinel tele o stromos, a jekhvareste chučela tele o tover pal o poriskos a demela avre dženes avke, hoj merela, ajso dženo mi denašel andre jekh ole forendar, hoj pes te garuvel.
No te o foros ela dur, e nekpašeder famelija ole mule dženeskeri andre choľi šaj džal pal leste, dochudela les pro drom a murdarela les. Se oda dženo peske na zasogaľinďa (zaslužinďa) te merel, bo angloda sas le murdarde dženeha lačho a na sas pre leste choľamen.
Vašoda tuke prikazinav: ‘Kide avri trin fori!’
Sar o RAJ, tumaro Del, rozbararela tumari phuv avke, sar diňa lav la veraha tumare daden, a dela tumenge caľi phuv, pal savi phenďa, hoj lenge dela,
vašoda, bo mištes doľikeres savore kala prikazi, so tumenge adadžives dav: te kamel le RAJES, tumare Devles, a te phirel pal leskere droma furt. Akor pride ke ola trin fori mek aver trin fori.
Ker oda, hoj pes te na čhorel avri o rat oleskero, ko nane vrahos, andre tumari phuv, so tumenge del o RAJ, tumaro Del, andro ďeďictvos, hoj te na aves vaše mardo tu.
Šaj pes ačhel, hoj vareko našťi avri ačhelas avre dženes, geľahas pre leste a demaďahas les avke, hoj muľahas, a oda dženo denašľahas andre jekh kale forendar.
Akor o foroskere vodci mi bičhaven pal leste andre oda foros, mi len les odarik avri a mi den les te murdarel oleske, ko sas nekpašeder famelija ole murdarde dženeske.
Ma presikaven leske ňisavo jileskeriben. Kaleha khosena avri o murdaripen andral o Izrael, hoj tumenge te dživen mištes.
Ma zalen e phuv ňisave susedaske avke, hoj thovena dureder e hraňica, so tumare phure dada imar čirla chudle andro ďeďictvos, sar o RAJ, tumaro Del lenge la diňa.”
“Jekh švedkos nane dos pre oda, hoj te usvedčinel varekas varesave binostar. Kampel duje abo trine švedken, hoj te el o manuš odsudzimen.
Te kamela vareko te svedčinel falošnones pre aver dženo, hoj kerďa varesavo nalačhipen,
akor sodujdžene mušinen te džal te el sudzimen anglo RAJ anglo rašaja the sudci, save akor ena andre služba.
Paľis pes o sudci mušinena te dodžanel, či oda hin čačipen. Te oda manuš falošnones vakerelas pre aver dženo,
akor leha keren avke, sar ov kamľa te kerel avre manušeske. Kaleha khosena avri o nalačhipen maškar tumende.
Paľis pes pal ada savore došunena, darana pes a imar na domukena, hoj pale ajso nalačhipen maškar tumende te avel.
Ma presikaven leske ňisavo jileskeriben. O trestos ela o dživipen vaš o dživipen, e jakh vaš e jakh, o dand vaš o dand, o vast vaš o vast, o pindro vaš o pindro.”
“Sar džana pro mariben pre peskere ňeprijaťeľa a dikhena, hoj len hin buter graja the verdana a hine buter sar tumen, ma daran pes, bo tumenca hino o RAJ, tumaro Del, savo tumen iľa avri andral o Egipt.
Angloda, sar džana andro mariben, o rašaj džala anglo manuša a prevakerela kavke:
‘Šun Izrael! Adadžives džan andro mariben pre peskere ňeprijaťeľa. Aven zorale, ma izdran a ma daran pes lendar!
Se o RAJ, tumaro Del, džal tumenca, ov pes marela vaš tumende le ňeprijaťeľenca, hoj tumen te ňerinen.’
Paľis prevakerena o kmeňengere vodci ko manuša: ‘Hin ade ajso dženo, savo peske ačhaďa kher a mek les na sentňarďa le Devleske? Mi džal khere a mi kerel oda, hoj te na merel andre kada mariben a hoj te na kerel oda aver dženo vaš leste, a te na dživel andre leskero kher.
Hin ade ajso dženo, savo sadzinďa viňica a mek na kidľa o ešebno (peršo) uľipen? Mi visarel pes pale khere, hoj te na merel andre kada mariben a hoj te na radisaľol olestar aver dženo.
Hin ade ajso dženo, ko hino mangado varesava džuvľaha, ale mek peske la na iľa romňake? Mi visarel pes pale khere, hoj te na merel andre kada mariben a te na lel peske la aver dženo.’
O kmeňengere vodci mek mi phučen le manušendar: ‘Hin ade ajso dženo, ko izdral a daral pes? Mi visarel pes pale khere, hoj te na anel maškar aver slugaďa dar.’
Sar dovakerena o kmeňoskere vodci, akor mušinena te ačhavel le veľiťeľen upral o manuša.
Sar avena paš varesavo foros pro mariben, ešeb phučen le manušendar, či pes na kamen te poddel korkore.
Te priačhena pre oda a phundravena tumenge o foroskere brani, akor savore manuša odarik tumenge služinena sar otroka.
Ale te pre oda na priačhena a mukena pes tumenca andro mariben, akor rozthoven tumen pašal oda foros a džan pre lende.
A te o RAJ, tumaro Del, tumenge len dela andro vasta, murdaren savore muršen la šabľaha.
Len tumenge le džuvľen, le čhavoren, le dobitkos the sa, so ode ela. Keren peske chasna savorestar, so sas tumare ňeprijaťeľengero. O RAJ tumenge oda del.
Kavke kereha savore forenca, so hine tumendar dur, a nane le narodendar pašal tumende.
Andro fori ole narodengere, so tumenge del o RAJ, tumaro Del andro ďeďictvos, ma muk ňič te dživel.
Zňičin a murdar avri le Chetitanen, le Amorejen, le Kanaančanen, le Perizejen, le Chivijen the le Jebusejen, avke sar tumenge prikazinďa o RAJ, tumaro Del,
hoj on tumen te na sikaven te kerel savore nalačhe veci, so keren prekal peskere devla, a oleha kerďanas binos anglo RAJ, tumaro Del.
Sar avena rozthode pašal varesavo foros but časos, hoj les te zalen, ma čhinen tele o stromi le tovereha. Se paľis pal lende chana o ovocje, vašoda ma čhinen len tele. O stromos nane manuš, hoj pre leste te džas.
Šaj čhinen tele ča o stromi, so džanen, hoj na anen ovocje, hoj te ačhaven oda, so tumenge kampel, hoj te zalen o foros.”
“Te pes pre phuv, so tuke del o RAJ, tiro Del, arakhela murdardo manuš a na džanela pes, ko les murdarďa,
akor džana o vodci the o sudci andral o fori, so hine pašal, a merinena, sar dur hin leskero ťelos le forendar.
Sar pes dodžanena, savo foros hino nekpašeder, lena ola foroskere vodci gurumňa, savi mek na kerďa ňisavi buči,
ľidžana la paš o jarkos, so furt čuľal, andre dolina, kaj mek šoha (ňikda) na sas orimen e phuv, a ode lake phagena e meň.
Paľis ode avena o levitska rašaja, bo len peske kidľa avri o RAJ, tiro Del, hoj leske te služinen, hoj te požehňinen andre RAJESKERO nav a te rozsudzinen dojekh vesekedišagos abo oda, te vareko avre dženes dukhavela.
Paľis savore vodci ole forostar, so hino nekpašeder ke oda murdardo dženo, thovena (omorena) o vasta le paňeha upral e gurumňi, savake phagle e meň paš o paňi.
A phenena: ‘Amen na murdarďam kale manušes a na dikhľam, ko kada kerďa.
Ó RAJEJA, odmuk tire Izraelike manušenge, saven cinďal avri. Ma domuk, hoj te čhoren avri o rat le manušeske, so ňič na kerďa.’ Avke len na ela binos vaš oda manuš.
Te kereha oda, so o RAJ prikazinel, na aveha vinovato vaš oda murdaripen.”
“Sar o RAJ, tiro Del, tuke dela o ňerinďipen andro mariben pro ňeprijaťeľa a sar zaleha le manušen,
šaj peske les romňake ola džuvľa, savi ela maškar lende igen šukar a sava tu kameha.
Paľis la an khere. Oj peske mi hoľinel o šero, mi strihinel o naja,
mi čhivel tele o gada, andre save sas zaiľi, a mi dživel andre tiro kher. Mi rovel pal peskero dad the daj calo čhon a paľis la šaj les romňake. Oj ela tiri romňi a tu lakero rom.
Ale te tuke paľis zdžungľola, premuk la a oj ela slobodno te džal, kaj kamel. Dživehas laha, vašoda laha našťi keres sar otrokiňaha, hoj la bikeneha.”
“Te varesave muršes hin duj romňija; jekha kamel, ale dujtona na; a te lenge uľona muršora, ale o ešebno (peršo) muršoro ela olatar, sava na kamel,
paľis andre oda džives, sar rozďelinela o ďeďictvos maškar o čhave, o pravos, so hin le ešebne čhas, našťi del ole čhaske, savo les sas olatar, sava kamel.
Mušinel te del pravos sar ešebnes ole čhas, savo les sas olatar, sava na kamel, a dela les duvar ajci kotor savorestar, so les hin, bo ov hin o ešebno, ko sikavel pre le dadeskeri zor.”
“Te hin varekas zacato čhavo, so pes na poddel a na šunel peskere dades the peskera da, choc leske dovakeren,
leskero dad the e daj les mi len a mi ľidžan paš e brana ko foroskere vodci.
Mi phenen lenge: ‘Kada amaro čhavo hino zacato, na poddel pes a na kamel amen te šunel; a mek hino papačis the pijakos.’
Paľis savore murša andral oda foros les mi murdaren le barenca. Kavke khoseha avri o nalačhipen maškar peste. Mi šunel oda calo Izrael a mi daral pes.”
“Te vareko kerďahas ajsi veca, vaš soske peske zaslužinďahas te merel, a figinďahas pes pro kašt,
na mukeha leskero ťelos ode te figinel prekal e rat. Mušines les te parunel mek oda džives, bo ko hino figimen pro kašt, hino le Devlestar prekošlo. Ma meľaren e phuv, so tumenge del o RAJ, tumaro Del, andro ďeďictvos.”
“Te dikheha gurumňora abo bakrores, hoj našľiľa avre dženeske, ma predža pašal lende, sar te len na dikhľalas, ale an len leske pale.
Ale te oda dženo bešela tutar dur a tu na džaneha, kaskero oda džviros hin, an les ke tute khere a mi ačhel ode, medik les oda dženo na rodela. Paľis les deha leske pale.
Kavke ker the le somariha, le gadenca the savore vecenca, so našaďa aver dženo, te oda arakhľal. Ma visar tut lestar het, ale pomožin leske.
Te dikheha pro drom, hoj le avre dženeskero somaris abo bikos peľa, ma visar tut lestar, ale pomožin leske les te hazdel upre.
E džuvľi te na urel pre peste muršikane gada a o murša te na uren o džuvľikane gada. Bo o Del našťi avri ačhel oles, ko kada kerel.
Te džaha le dromeha a jekhvareste dikhľalas pro stromos abo pre phuv le čiriklengero hňizdos a andre le cikne čiriklen abo o jandrore, a lengeri daj bešľahas pre ola jandrore abo pro čiriklore, ma le la da le čiriklorenca.
Le čirikloren peske šaj les, ale lengera da muk, hoj tuke te džal mištes a but te džives.
Sar tuke ačhaveha nevo kher, ker tuke pašal e strecha zabradli, hoj te na avel pre tu e vina vaš o rat, te vareko perela tele pal e strecha a murdarela pes.
Ma sadzin andre peskeri viňica aver semena. Te kada kereha, mušines te oddel le RAJESKE savoro uľipen la viňicakero the savoro, so sadzinďal.
Ma orin e maľa avke, hoj pal o pluhos jekhetane phandeha le guruves the le somaris.
Ma uri pre peste o gada, so hine kerde jekhetane la vlnatar the ľanostar.
Pre tiro plašťos telal prisiv špargici pašal o štar agora.”
“Te o murš peske lela romňa, pašľola laha a paloda leske džungľola,
te paľis chudela pal late te vakerel falošnones a nalačho hiros pal late ľidžala a phenela: ‘Sar la iľom romňake a kamľom laha te pašľol, avľom pre oda, hoj na sas pačivaľi,’
akor o dad the e daj ola džuvľake lena e lepeda, pre savi sovenas odi rat o terne, a anena e lepeda a sikavena le vodcenge andro foroskere brani, hoj te dikhen, hoj sas pačivaľi čhaj.
Akor lakero dad phenela le vodcenge: ‘Diňom mira čha romňake kale muršeske, ale oj leske džungľiľa.
Falošnones pre late vakerel a phenel, hoj na sas pačivaľi, sar la iľa romňake. Ale kada sikavel, hoj miri čhaj sas pačivaľi.’ Avke rozkerena e lepeda anglo vodci le foroskere.
Paľis o vodci andral oda foros mušinena te lel ole muršes a te marel les.
A mek paš oda mušinela te počinel šel rupune love lakere dadeske vaš oda, hoj la pačivaľa džuvľa andral o Izrael kerďa napačivaľake. Odi džuvľi ela dureder leskeri romňi a šoha (ňikda) la našťi premukel.
Ale te ela čačipen, so oda murš pal late vakerelas, a la na uľahas, soha pes te presikavel, hoj sas pačivaľi,
akor o vodci la lena paš lakero dadeskero vudar a o murša ole foroskere la murdarena le barenca, bo andro Izrael kerďa baro nalačhipen oleha, hoj andre le dadeskero kher kerďa lubipen. Kaleha khoseha avri o nalačhipen maškar peste.”
“Te prichudena le muršes paš oda, sar pašľol la džuvľaha, sava hin rom, akor mi merel o murš the e džuvľi. Avke khosena avri o nalačhipen andral o Izrael.
Te e pačivaľi džuvľi ela mangaďi imar varesave muršeha a te aver murš andro foros laha pašľiľahas,
akor anen sodujdženen paš e foroskeri brana a murdaren len le barenca: la džuvľa vašoda, bo na vičinelas, hoj lake te pomožinen, choc sas andro foros, a le muršes, bo pašľiľa avre dženeskera mangaďa džuvľaha. Kaleha khosena avri o nalačhipen maškar peste.
Ale te arakhľahas o murš mangaďa džuvľa pre maľa, chudľahas la a našilu pašľiľahas laha, akor ča oda murš mušinel te merel.
La džuvľa ma ker ňič. Oj na kerďa ňisavo binos, vaš soste mušinďahas te merel. Oda hin avke, sar te vareko varekas murdarďahas: O murdardo manuš vaš oda našťi.
Aňi odi džuvľi vaš oda našťi, bo arakhľa la pre maľa, a oj vriskinelas, ale na sas ode ňiko, ko lake pomožinďahas.
Te varesavo murš arakhľahas la džuvľa, savi mek hiňi pačivaľi a nane mangaďi, a te la chudľahas, pašľiľahas laha a prichudlehas len paš oda,
o murš, savo laha pašľiľa, dela penda (50) rupune love lakere dades a oj ačhela leskeri romňi, bo laha našilu pašľiľa. Šoha la našťi omukel.”

“Ňiko peske našťi lel romňake le dadeskera romňa, bo oleha kerel ladž peskere dadeske.”
“Ňisavo murš, savo sas kastrimen avri avke, hoj leskero muršiben sas rozpučimen abo odčhimen, našťi avel maškar o manuša le RAJESKERE, sar hine zgele.
Ňiko, ko uľiľa sar kopirdanos (kopiľakos), aňi leskere potomki dži andro dešto pokoleňje našťi aven maškar o manuša le RAJESKERE, sar hine zgele.
O Ammončana the o Moabčana aňi lengere potomki dži andro dešto pokoleňje našťi aven maškar o manuša le RAJESKERE, sar hine zgele.
Bo na avle paš tumende le mareha the le paňeha pro drom, sar avenas avri andral o Egipt, a vičinde pre tumende le Bileam, le Beoriskere čhas, andral o Petor andro Aram-Naharajim, hoj tumen te prekošel.
Ale o RAJ, tumaro Del, na kamľa te šunel avri le Bileam, ale visarďa oda prekošiben pro požehnaňje, bo o RAJ, tumaro Del, tumen kamel.
Medik dživena, šoha (ňikda) ma keren ňič prekal lengero smirom aňi prekal oda, hoj lenge te džal mištes.
Ma dikhen tele le Edomčanen, bo hine tumari famelija, aňi le Egipťanen, bo bešenas andre lengeri phuv sar cudzinci.
O čhave andral lengero trito pokoleňje šaj aven maškar o manuša le RAJESKERE, sar hine zgele.”
“Te san andro taboris akor, sar hin o mariben, chraňinen tumen savorestar, so hino nažužo.
Te ela maškar tumende murš, savo pes meľarela peskere semenostar, sar sovelas, mušinel te džal avri andral o taboris pre calo džives.
Angloda, sar zaračola, thovela (omorela) pes le paňeha a paľis, sar zadžala o kham, šaj avel pale andro taboris.
Avri le taboristar ela than, kaj džana pro budaris.
Mi el tumen lopatki paš o sersami, a medik džana pro budaris, kerena chev a paľis oda začhivena.
O RAJ, tumaro Del, hino maškar tumende andro taboris, hoj tumen te chraňinel a te del tumenge le ňeprijaťeľen andro vasta. O taboris mušinel te el sentno, hoj o RAJ te na dikhel maškar tumende oda, so hin pre ladž, a te na visaľol tumendar.”
“Te denašela otrokos peskere rajestar ke tute, ma bičhav les pale leskere rajeske.
Mi bešel maškar tumende andre varesavo tumaro foros, pre oda than, kaj peske kidela avri; ma trapin les!
Ma domuk andro Izrael ňisava džuvľake abo muršeske te ačhel chramoskeri lubňi abo chramoskero lubaris.
Andro Chramos le RAJESKERO, tumaro Devleskero, ma anen sar daros o počiňiben le lubariskero abo la lubňakero, bo o RAJ, tumaro Del, ajsen našťi avri ačhel.
Te des kečeň le Izraelitas love abo chaben abo vareso aver, ma le lestar interesis.
Ale te des kečeň le cudzincos, šaj lestar les interesis, ale le Izraelitastar ma le, hoj tut o RAJ, tiro Del, te požehňinel andre savoreste, so kereha andre phuv, savi džas te zalel.
Te des lav tire RAJES, tire Devles, ma prethov oda te kerel, bo ov čačes tutar užarela, hoj te keres oda, so phenďal. Te na doľikereha oda lav, ela tut binos anglo RAJ, tiro Del.
Te na deha lav le RAJES, na ela tut binos,
ale savoro, so phenela tiro muj la veraha le RAJESKE, tire Devleske, mušineha te doľikerel, bo diňal les lav korkoro pestar.
Te džaha andre viňica avre dženeskeri, šaj chas ode ajci hroznos, keci kames, ale našťi tuke les o hroznos andro košaris. Te džaha prekal e maľa avre dženeskeri, kaj barol e pšeňica, šaj tuke kides o klasi le vasteha, ale našťi len čhingeres le kosakoha.”
“Te peske o murš lel romňa a paľis leske džungľol, bo arakhel pre late vareso nalačho, mi pisinel lake rozvodno ľil, mi del les lake a mi bičhavel la het andral o kher.
Sar lestar oddžala, šaj peske la lel aver rom.
Ale te pes ačhela, hoj džungľola the dujtone romeske a ov lake pisinela o rozvodno ľil a dela les lake a bičhavela la het andral o kher, abo te pes ačhela, hoj lakero dujto rom merela,
lakero ešebno (peršo) rom peske la našťi lel pale romňake, bo leske hiňi imar meľarďi andre. Oda uľahas anglo RAJ džungipen. Ma an o binos pre phuv, so tuke del andro ďeďictvos o RAJ, tiro Del.”
“O murš, savo peske mekča iľa romňa, našťi džal andro mariben a našťi les ispiden aňi andre aver služba. Ačhela khere berš, hoj te kerel radišagos peskera romňake.
Te varekas des kečeň, ma le lestar andre zaloha o malmoskero bar, bo olestar dživel e famelija.
Te pes avľahas pre oda, hoj vareko zaiľa avre Izraelitas, kerelas leha sar otrokoha a bikenďa les, akor oda, ko les zaiľa, mi merel. Kavke khoseha o nalačhipen andral o Izrael.
Le rašajenge phenďom, so te keren, te varekas ela malomocenstvo. Keren savoro avke, sar o levitska rašaja tumenge prikazinena.
Leperen peske pre oda, so o Del kerďa la Mirijamake, sar džanas avri andral o Egipt.
Sar deha kečeň avre dženes, ma dža andre leskero kher te lel e zaloha.
Užar avri a oda dženo, kas diňal kečeň, mi anel avri e zaloha.
Te hino oda dženo čoro, na mukeha tuke prekal e rat oda, so tut diňa sar zaloha.
Sar zadžala o kham, de leske pale o plašťos, hoj les te el, soha pes te učharel. Ov tuke paľikerela a kavke aveha čačipnaskero anglo RAJ, tiro Del.
Ma trapin le čore manušes, savo kerel prekal tu buči, avke hoj leske zaačhaveha o počiňiben, či hino Izraelitas vaj cudzincos, savo bešel andre tire fori.
O počiňiben leske de mek andre oda džives angloda, sar zaperela o kham, bo hino čoro a dživel olestar, so zarodel. Te oda na kereha, vičinela ko RAJ angle tu a ela tut binos.
O dada našťi en murdarde vaš o binos, so kerde lengere čhave, aňi o čhave vaš o dada, ale dojekh merela vaš peskero binos.
Pro sudos ma previsar o pravos le cudzincoskero aňi le širotengero a la vdovatar ma le o gada andre zaloha.
Leper tuke, hoj salas otrokos andro Egipt a hoj tut odarik cinďa avri o RAJ, tiro Del. Vašoda tuke prikazinav, hoj ada te doľikeres.
Sar skideha o uľipen pal tiri maľa a bistereha ode snopos, ma visar tut pale. Mi ačhel le cudzincoske, la širotake abo la vdovake, hoj tut te požehňinel o RAJ, tiro Del andre savoreste, so kereha.
Sar skideha o olivi pal o stromi, ma dža dujtovar te dokidel, so upre ačhiľa, ale muk vajkeci prekal o cudzinci, široti the vdovi.
Sar skideha o hroznos pal tiri viňica, ma dža dujtovar te dokidel upre, ale oda, so ačhela, muk prekal o cudzinci, široti the vdovi.
Leper tuke, hoj salas otrokos andro Egipt. Vašoda tuke prikazinav, hoj ada te doľikeres.”
“Te pes duj murša maškar peste vesekedinena a džana oleha pro sudos, hoj len o sudci te rozsudzinen, le čačipnaskeres kampel te ospravedlňinel a le vinovates te odsudzinel.
Te o vinovato peske zaslužinel te el mardo le bičoha abo la pacaha, o sudcas les thovela te pašľol pre phuv a angle leste les marena ajci rani, keci peske zaslužinel.
Našťi chudel buter sar saranda (40) rani. Bo te les marďalas buter sar saranda rani, kerďalas leske ladž anglo aver Izraeliti.
Na phandeha o piskos la gurumňake, savi kerel buči, hoj te na chal.”
“Te duj phrala bešena jekhetane a jekh lendar merela bi o čhavo, leskeri romňi našťi džal romeste andre aver famelija. Lakero šogoris peske la mušinela te lel
a lengero ešebno (peršo) čhavo pes rachinela sar čhavo ole phraleskero, savo muľa. Ov ľidžala leskero nav, hoj te na bisteren pre leste andro Izrael.
Ale te lakero šogoris peske la na kamela te lel romňake, oj mušinela te džal paš e foroskeri brana a te phenel ode le vodcenge: ‘Mire romeskero phral man na kamel romňake, hoj te doľikerel o nav le phraleskero andro Izrael. Na kamel mange te kerel oda, so mušinel sar šogoris.’
Akor les o foroskere vodci privičinena, hoj leha te vakeren. Te pale phenela, hoj la na kamel te lel romňake,
mušinela e šogorkiňa te avel paš leste a anglo vodci leske lela tele jekh sandalka pal o pindro, čhungarela leske andro muj a phenela: ‘Avke pes mi ačhel le muršeske, savo na kamel te del potomkos peskere phrales.’
Leskera famelija sako džanela andro Izrael sar ‘e famelija le muršeskeri, saveske sas e sandalka iľi tele’.”
“Te pes duj murša marena maškar peste a e romňi jekhe muršeskeri leske kamela te pomožinel, avke, hoj avre muršes chudela maškar o čanga,
takoj lake odčhin o vast. Ma av ke late jileskero!
Te na avel tut dvojita vahi – phareder the lokeder –
a ma klamin ňikas oleha, hoj tut ela andro kher dvojito mira – bareder the cikneder.
Te važinena the merinena o veci pačivales, o RAJ, tumaro Del, tumen dela bareder dživipen pre kadi phuv, so tumenge del.
O RAJ, tumaro Del, našťi avri ačhel ňikas, ko važinel napačivalones.
Leperen tumenge, so tumenca kerde o Amaleka pal o drom, sar avenas avri andral o Egipt.
Sar sanas slaba a strapimen, avle pre tumende palunestar a murdarde savoren, so na birinenas; on pes na daranas le Devlestar.
Sar o RAJ, tumaro Del, tumen dela o smirom tumare ňeprijaťeľendar andre phuv, so džan te zalel sar ďeďictvos, khosena avri o leperiben pro Amaleka tel o ňebos. Ma bisteren pre oda!”
“Sar avena andre phuv, so tumenge del o RAJ, tumaro Del, andro ďeďictvos, a sar la zalena the bešena andre,
sako mušinel te lel savore uľipnastar o ešebno (peršo) kotor, so barol andre phuv, so tuke del o RAJ. Mi thovel oda andro košaris a mi anel pre oda than, so peske kidela avri o RAJ pro lašariben.
Džan pal o rašaj, savo ode akor služinela, a phenen leske: ‘Adadžives phenav avri anglo RAJ, angle miro Del, hoj avľom andre phuv, so la veraha phenďa amare dadenge, hoj la amenge dela.’
Paľis o rašaj lela o košaris andral tumare vasta a thovela les anglo oltaris le RAJESKERO, tumare Devleskero.
Paľis phenena anglo RAJ: ‘Miro dad sas Aramejčanos, savo phirelas than thanestar a geľa andro Egipt frima manušenca. Ode dživelas sar cudzincos a pal o but berša lestar ačhiľa baro the zoralo narodos.
Ale o Egipťana amenca namištes kerenas, trapinenas amen a ispidenas amen andre buči sar otroken.
Akor amen vičinahas ko RAJ, ko Del amare dadengero. Ov amen šunďa avri a dikhľa amaro pharipen, trapišagos the dukh.
Avke amen o RAJ iľa odarik avri peskera bara zoraha a kerďa bare znameňja le zazrakenca, so anelas bari dar.
Anďa amen pre kada than a diňa amenge kadi phuv – e phuv, kaj čuľal o thud the o medos.
Vašoda akana anďom o ešebno (peršo) uľipen la phuvatar, so man tu diňal, RAJEJA.’ Paľis thoven o košaris anglo RAJ, tumaro Del, a banďuven anglo RAJ.
Avke tu the tiri famelija keren oslava, hoj te paľikeren le RAJESKE vaš savoro lačho uľipen, so tumen diňa. Ma bisteren te vičinel le Leviten the le cudzincen, save bešen maškar tumende, hoj te chan tumenca.
Sako berš pes del o dešto kotor savorestar, so bariľa pre maľa, ale sako trito berš pes oda dešto kotor mušinel te del le Levitenge, le cudzincenge, le širotenge the le vdovenge andre tumare fori, hoj te chan a te čaľon.
Paľis pheneha anglo RAJ, tiro Del: ‘Anďom avri andral miro kher o chaben, so sas dino le RAJESKE, a diňom oda le Levitenge, le cudzincenge, le širotenge the le vdovenge, avke sar mange prikazinďal. Doľikerďom sa, so prikazinďal a pre ňisoste na bisterďom.
Na chaľom olestar, sar somas andro smutkos; na iľom ňič olestar andral miro kher, sar somas nažužo, a na diňom oda sar obeta prekal o mule. Šunďom tut RAJEJA a kerďom sa avke, sar prikazinďal pal o dešto kotor.
Mangav tut, dikh andral o ňebos pal tiro sentno than a požehňin tire Izraelike manušen the e phuv, kaj čuľal o thud the o medos, e phuv, so amenge diňal, avke sar diňal lav la veraha amare dadenge.’ ”
“Adadžives tumenge o RAJ, tumaro Del, prikazinel, hoj te doľikeren kala zakoni the prikazaňja. Dikhen pre oda, hoj len te doľikeren cale tumare jileha the dušaha.
Adadžives phenďan, hoj o RAJ ela tumaro Del a hoj phirena pal leskere droma, hoj doľikerena leskere zakoni the prikazaňja a hoj šunena les.
A the o RAJ adadžives phenďa, hoj tumen avena leskere manuša, avke sar angloda phenďa la veraha, a prikazinel tumenge, hoj te doľikeren savore leskere prikazaňja.
O RAJ tumendar kerela bareder sar savore narodi, so stvorinďa. Tumen chudena e pačiv, e slava the o baro nav a avena o sentno narodos le RAJESKE, tumare Devleske, avke sar phenďa.”
O Mojžiš le Izraelike vodcenca prikazinďa le manušenge: “Doľikeren dojekh prikazis, so tumenge adadžives dav.
Andre oda džives, sar predžana o paňi Jordan andre phuv, so tumenge del o RAJ, tumaro, Del, ačhaven peske bare bara a pomakhen len le vapnoha.
Pisinen pre lende savore lava kale zakonoskere, sar predžana prekal o Jordan andre phuv, so tumenge del o RAJ, tumaro Del, andre phuv, andre savi čuľal o thud the medos, avke sar tumen diňa lav o RAJ, o Del tumare dadengero.
Avke, sar predžana prekal o Jordan, ačhaven ola bara pro verchos Ebal, avke sar adadžives tumenge prikazinav, a pomakhen len le vapnoha.
Ode le RAJESKE, tumare Devleske, ačhaven oltaris le barendar, so na sas oprikerde le trastune sersamoha.
Ole barendar ačhavena oltaris le RAJESKE, tumare Devleske, a anena leske upre o labarde obeti.
Mek obetinena e smiromoskeri obeta, hoj ode te chan a te radisaľon anglo RAJ, tumaro Del.
Pro bara pisinen savore lava le zakonoskere šukares a mištes.”
Paľis o Mojžiš the o levitska rašaja phende savore Izraelitenge: “Čhit a šun, Izrael! Adadžives ačhiľan o manuša le RAJESKERE, tumare Devleskere.
Vašoda šunen o hangos le RAJESKERO, tumare Devleskero a doľikeren leskere prikazaňja the o lava, so adadžives tumenge dav.”
Mek oda džives o Mojžiš prikazinďa le manušenge:
“Sar predžana o Jordan, akor pes mi ačhaven pro verchos Gerizim o Izraelike kmeňi o Šimeon, o Levi, o Juda, o Jissachar, o Jozef the o Benjamin pro požehnaňje.
A o kmeňi o Ruben, o Gad, o Ašer, o Zebulun, o Dan the o Naftali mi ačhen pro verchos Ebal pro prekošiben.”
“O Leviti mi phenen zorale hangoha savore Izraelike muršenge:
‘Prekošlo hino oda, ko kerela peske varesavi modla le kaštestar, barestar abo trastestar a počoral la lašarela; bo le RAJESKE oda džungľol.’ A savore manuša mi phenen: ‘Amen!’
‘Prekošlo hino oda manuš, ko na del pačiv peskere dades the da.’ A savore manuša mi phenen: ‘Amen!’
‘Prekošlo hino oda manuš, ko peske zalela e phuv avre dženeskeri avke, hoj thovela dureder peskeri hraňica.’ A savore manuša mi phenen: ‘Amen!’
‘Prekošlo hino oda, ko le kore manušes ľidžala pal o nalačho drom.’ A savore manuša mi phenen: ‘Amen!’
‘Prekošlo hino oda manuš, ko previsarel o pravos le cudzincenge, le širotenge the le vdovenge.’ A savore manuša mi phenen: ‘Amen!’
‘Prekošlo hino oda manuš, ko pašľola le dadeskera romňaha, bo kerel ladž peskere dadeske.’ A savore manuša mi phenen: ‘Amen!’
‘Prekošlo hino oda manuš, ko pašľola le džvirenca.’ A savore manuša mi phenen: ‘Amen!’
‘Prekošlo hino oda manuš, ko pašľola peskera pheňaha abo peskera ňevlastna pheňaha.’ A savore manuša mi phenen: ‘Amen!’
‘Prekošlo hino oda manuš, ko pašľola peskera sasaha.’ A savore manuša mi phenen: ‘Amen!’
‘Prekošlo hino oda manuš, ko počoral murdarela avre dženes.’ A savore manuša mi phenen: ‘Amen!’
‘Prekošlo hino oda manuš, ko vaš o love murdarela avre dženes, so na kerďa ňič.’ A savore manuša mi phenen: ‘Amen!’
‘Prekošlo hino oda manuš, ko na doľikerela o lava le zakonoskere a na dživela pal lende.’ A savore manuša mi phenen: ‘Amen!’ ”
“Te čačes šunena le RAJES tumare Devles; te doľikerena leskere prikazaňja, so tumenge adadžives dav, a dživena pal lende, ov tumen hazdela upral savore narodi pre phuv.
Te šunena o lava le RAJESKERE, tumare Devleskere, avena pre tumende savore kala požehnaňja a ačhena pre tumende:
Požehňimen aveha andro foros a požehňimen aveha pre maľa.
Požehňimen ena o čhave, so tutar uľona, požehňimen ela o uľipen tira phuvakero, o gurumňora tire dobitkostar the o bakrore tire stadostar.
Požehňimen ela o zrnos andre tiro košaris a o chumer pre tiri tabla.
Požehňimen aveha, sar džaha andre, a požehňimen aveha, sar džaha avri.
O RAJ zňičinela tumare ňeprijaťeľen, sar pre tumende avena. Jekhe dromeha pre tumende avena, ale efta dromenca tumendar denašena.
O RAJ prikazinela, hoj te en požehňimen tumare chabeneskere skladi the savoro, sostar pes chudena tumare vasta. Požehňinela tumen andre phuv, so tumenge del.
Te doľikerena o prikazaňja le RAJESKERE, tumare Devleskere, a te phirena pal leskere droma, kerela tumendar peskero sentno narodos, avke sar phenďa la veraha.
Paľis savore narodi pre phuv dikhena, hoj san le RAJESKERE avrikidle manuša, a darana pes tumendar.
O RAJ tumen dela but lačhipen – požehňimen ena o čhave, so tumenge uľona, the o uľipen tumara phuvakero the o gurumňora tumare dobitkostar andre kadi phuv, so phenďa la veraha tumare dadenge.
Otkerela tumenge peskere ňeboskere skladi, hoj te bičhavel o brišind, kana kampel, a požehňinela savori tumari buči. Tumen dena kečeň le naroden, ale na mušinena te lel kečeň ňikastar.
O RAJ tumendar kerela šero a na chvostos, avena furt upre a šoha na avena tele, te čačes šunena savore prikazaňja le RAJESKERE, tumare Devleskere, so tumenge adadžives dav, a dživena pal lende.
Ma visaren tumen aňi pre jekh aňi pre aver sera le lavendar, so tumenge adadžives prikazinav, hoj te na džan pal aver devla a te na služinen lenge.”
“Ale te na šunena le RAJES, tumare Devles; te na doľikerena leskere prikazaňja, so tumenge adadžives dav, a na dživena pal lende, avena pre tumende savore kala prekošibena:
Prekošlo aveha andro foros a prekošlo aveha pre maľa.
Prekošlo ela o zrnos andre tiro košaris a o chumer pre tiri tabla.
Prekošle ena o čhave, so tutar uľona, prekošlo ela o uľipen tira phuvakero, o gurumňora tire dobitkostar the o bakrore tire stadostar.
Prekošlo aveha, sar džaha andre, a prekošlo aveha, sar džaha avri.
O RAJ pre tumende bičhavela o prekošiben, e dar the e bibach pre savoro, so kerena a sostar pes chudena tumare vasta, dži akor, medik tumen na khosela tele pal e phuv a medik tumen na zňičinela vaš tumare nalačhe skutki, bo les omukľan.
O RAJ pre tumende domukela baro nasvaľiben, medik na merena avri andre phuv, so džan te zalel.
O RAJ tumen marela le nasvaľibenenca, hoj šuvľona a ela tumen bare horučki; mukela pre tumende baro tačipen the šukiben; dela pľešňa pro uľipen a avke les zňičinela. Kada pes tumenge ačhela, medik na merena.
Andral o ňebos na dela ňisavo brišind a tumari phuv ela ajsi zoraľi sar trast.
O RAJ na dela brišind pre phuv, ale poši the prachos, so avela andral o ňebos pre tumende dži akor, medik na avena zňičimen.
O RAJ domukela, hoj o ňeprijaťeľa upral tumende te ňerinen (zviťazinen). Jekhe dromeha avena pre lende, ale efta dromenca lendar denašena. Sar dikhena aver narodi pre phuv, so pes tumenca ačhiľa, igen pes darana.
Tumare mule ťeli chana o ňeboskere čirikle the o džvirini pre phuv a ňiko len pašal na tradela avri.
O RAJ pre tumende bičhavela o vredi (vredi), ajse sar andro Egipt. Ela tumen ger pal calo ťelos a chandžola tumen, ale na sasťona olestar avri.
O RAJ kerela, hoj te na aven paš e goďi a te aven kore the diline.
Dživese hmatinena avke sar o kore manuša andro kaľipen a našťi arakhena o drom. Na ela tumen bach andre ňisoste, so kerena; aver tumen furt trapinena a občorarena a ňiko tumenge na pomožinela.
Tu aveha mangado la džuvľaha, ale aver dženo pašľola laha; ačhaveha o kher, ale na bešeha andre; sadzineha e viňica, ale na chaha latar o uľipen.
Angle tire jakha tuke murdarena la gurumňa, ale o mas latar na chaha; angle tire jakha tuke čorena le somaris, ale na dena tuke les pale. O ňeprijaťeľa tuke čorena o stados, ale na ela ňiko, ko tuke pomožinďahas.
Dikheha pre oda, sar tire čhaven the čhajen lel aver narodos otrokenge. Užareha pre lende sako džives, ale ňič oleha našťi kereha.
O manuša, saven na prindžarehas, chana o uľipen tira bučakero a tut na ela ňič, ča igen baro pharipen calo dživipen.
Ačheha dilino olestar, so dikheha pašal tute.
O RAJ tut marela le vredenca pro khoča the pro pindre, le petendar dži o šero, ale našťi olestar sasťoha avri.
O RAJ ľidžala tumen the tumare kraľis andre cudzo phuv, kaj angloda na dživenas tumen aňi tumare phure dada. Ode služinena le kaštune the barune devlenge.
O manuša andre ola phuva, kaj tumen o RAJ tradela avri, predarana olestar, so pes tumenge ačhiľa; avena lenge pre vistraha a asana tumendar.
Sadzinena but semenos pre maľa, ale frima uľipen skidena, bo chana les o maľakere grajora.
Sadzinena o viňici a starinena tumen pal lende, ale e mol lendar na pijena aňi na kidena upre o hroznos, bo e viňica chana o kirme.
O olivakere stromi barola všadzik pre phuv, ale lengere olejoha tut na pomazineha, bo o olivi sig perena tele.
Ela tumen čhave the čhaja, ale našavena len, bo ena zaile.
Pre savore tumare stromi the pro maľi ena o maľakere grajora.
O cudzincos, savo bešel maškar tumende, ela furt barvaleder the zoraleder, ale tumen avena čoreder a našavena e zor.
Ov tumen dela kečeň, ale tumen les na. Ov ela o šero a tumen o chvostos.
Avena pre tumende savore kala prekošibena a ena tumenca, medik tumen na zňičinela, bo na šunďan le RAJES, tumare Devles, a na doľikerďan o zakoni the prikazaňja, so tumenge diňa.
Ena pre tumende the pre tumare potomki pro furt sar znameňje the vistraha.
Vašoda, hoj na služinenas cale jileha the radišagoha le RAJESKE, peskere Devleske, sar tumen sas savoro,
služinena bokhale the smedne tumare ňeprijaťeľenge, saven pre tumende bičhavela o RAJ. Avena čore a na ela tumen so te urel. Kerela, hoj te cerpinen tel e phari buči, medik tumen na zňičinela.
O RAJ anela pre tumende le narodos pal oki sera la phuvakeri; sar orlos prileťinela oda narodos a na achaľuveha leskeri čhib.
Oda narodos ela bijileskero a na sajinela aňi le phure manušen aňi le cikne čhavoren.
Chala tumaro dobitkos the uľipen, medik tumen na zňičinela. Na mukela tumenge aňi zrnos, aňi mol, aňi olejos, aňi gurumňen, aňi bakren, medik na merena bokhatar.
Džala pre dojekh foros andre tumari phuv, so diňa tumenge o RAJ, tumaro Del. Rozačhavela pes pašal savore fori medik lenge na perena tele o bare, zorale muri, pre save pes mukenas.
Sar tumare ňeprijaťeľa ena rozačhade pašal tumare fori, avena ajse bokhale, hoj chana oda so tumendar uľila – o mas tumare čhavengero the čhajengero, saven tumenge diňa o RAJ, tumaro Del.
Mek the o nekkovleder a nekrajikaneder murš maškar tumende chala peskere čhavengero mas a ela ajso skupo, hoj na dela te chal aňi peskere phrales aňi peskera romňa, sava kamel, aňi peskere čhaven, so leske mek ačhena te dživel. Na ela ňič aver te chal andre oda pharipen, sar tumen o ňeprijaťeľis phandela andre, akor sar pes rozthovela pašal tumare fori.
<range>
Mek the e nekkovleder a nekrajikaneder džuvľi maškar tumende, so sas ajsi kiňešno the barikaňi, hoj aňi o pindro na mušinelas te thovel pre phuv, ela ajsi skupo ke peskero rom, saves kamel, ko čhavo, abo ke čhaj,
hoj chala počoral peskere čhavores, savo lake mekča uľola, a the oda, so latar avela avri pal o ločhuviben – a na dela len ňič olestar te chal. Bo na ela ňič aver te chal andre oda pharipen, sar tumen o ňeprijaťeľis phandela andre, akor sar pes rozthovela pašal tumare fori.
Te na doľikerena a na dživena pal kala lava, so hine pisimen andre kada zvitkos, a te na darana kale slavne the darandutne navestar le RAJESKERE, peskere Devleskere,
o RAJ domukela pre tumende the pre tumare potomki bare rani, bari bibach, so ľikerela but, the meribnaskere nasvaľibena, so pes na dela te sasťarel.
Anela pre tumende pale o nasvaľibena, so predžiďiľan andro Egipt a ačhena pre tumende furt.
O RAJ the pre tumende bičhavela všelijake nasvaľibena the bibach, pal save pes aňi na pisinel andre kada zakonoskero zvitkos, medik tumen na zňičinela.
Ačhena igen frima, choc te sanas ajci sar o čercheňa pro ňebos, bo na šunenas le RAJES, peskere Devles.
Avke sar akor tumendar radisaľolas o RAJ, sar tumenge kerelas mištes, a kerelas, hoj te aven buter, avke akana radisaľola, sar tumen zňičinela a murdarela avri. Avena cirdle avri andral e phuv, so džan te zalel.
Akor o RAJ tumen roztradela maškar savore narodi pre phuv, jekhe agorestar dži pre aver. Ode služinena le kaštune the barune devlenge, saven na prindžarenas tumen aňi tumare dada.
Ale aňi maškar ola narodi tumen na ela smirom, aňi tumare pindre peske na arakhena than te odpočovinel. O RAJ tumen dela o pharipen andro jilo, o strapimen jakha the e duša bi o užaripen (naďej).
Tumaro dživipen figinela ča pro bal; rat-džives dživena andre bari dar, hoj našavena peskero dživipen.
Vaš odi dar andre tumare jile, the vaš oda, so dikhena pro jakha, tosara phenena: ‘Te imar uľahas rat!’ a rači phenena: ‘Te imar uľahas tosara!’
O RAJ tumen bičhavela pale andro Egipt pro loďi, choc phenďom, hoj imar ode na džana. Ode pes kamena te bikenel tumare ňeprijaťeľenge sar o otroka, ale ňiko tumen na cinela.”
Kale hine o lava la zmluvakere, so o RAJ prikazinďa le Mojžišoske, hoj te phandel le Izraelitenca andre Moabiko phuv, paš odi zmluva, so lenca phandľa pro verchos Choreb. O Mojžiš zvičinďa savore Izraeliten a phenďa: “Tumen pre peskere jakha dikhľan savoro, so kerďa o RAJ, tumaro Del, andro Egipt le Faraonoske, savore Egipťanenge the caľa lengera phuvake.
Dikhľan ola bare rani, ola zazraki the o phare skuški, so kerďa o RAJ andro Egipt.
Ale dži adadžives o RAJ tumen na diňa jilo, so achaľol, aňi jakha, so dikhen, a aňi kana, so šunen.
Sar tumen ľidžavas saranda (40) berš pal e pušťa, na čhingerisaľile o gada pre tumende aňi o sandalki pre tumare pindre.
Na chanas maro a na pijenas mol aňi aver pijiben, ale o RAJ tumen delas o chaben, hoj te prindžaren, hoj ov hino o RAJ, tumaro Del.
Sar avľam pre kada than, mukľa pes pre amende pro mariben o kraľis Sichon andral o Chešbon the o kraľis Og andral o Bašan, ale amen upral lende ňerinďam (zviťazinďam).
Zaiľam lengeri phuv a diňam la andro ďeďictvos le kmeňoske Ruben, le kmeňoske Gad the jepaš kmeňoske Menašše.
Doľikeren o lava kala zmluvakere a dživen pal oda, hoj tumen te el bach andre savoreste, so kerena.
Tumen savoredžene ačhen adadžives anglo RAJ, tumaro Del: tumare vodci the o uradňika, savore murša andral o Izrael,
tumare čhave, tumare romňija a the o cudzinci, save bešen maškar tumende, save tumenge čhingeren o kašta a hordinen o paňi.
Tumen ačhen kade vašoda, hoj te aven le RAJEHA tumare Devleha andre zmluva, so adadžives tumenca phandel la veraha.
O RAJ pale tumen ačhavela sar peskere manušen a ov ela tumaro Del, sar tumenge phenďa a sar diňa vera tumare daden: le Abraham, le Izak the le Jakob.
Ale kadi zmluva na phandel la veraha ča tumenca,
save adadžives ačhen anglo RAJ, amaro Del, ale the olenca, save adadžives amenca nane.
Tumen džanen, sar bešahas andro Egipt a sar predžahas o phuva avre narodengere.
Dikhľan ode lengere džungale veci the lengere kaštune, barune, somnakune the rupune modlen.
Dodikhen pre oda, hoj maškar tumende te na el ňisavo murš abo džuvľi, fajta abo kmeňos, savo le RAJESTAR, tumare Devlestar, pes odvisarel avke, hoj džal te služinel le devlenge andral ola narodi, hoj te na el maškar tumende ajso koreňis, so anel o jedos the o kirkiben.
Šaj pes ačhel, hoj vareko šunela kala lava pal o prekošiben, ale phenela peske: ‘Ňič pes mange na ačhela. Dživava avke, sar kamav. Se jednakones doperela o švižo the o šuko stromos.’
Ajse muršeske o RAJ na kamela te odmukel, bo leskeri choľi igen labola pre leste. O RAJ domukela pre leste savoro prekošiben, so hin pisimen andre kada zvitkos, a khosela tele leskero nav pal e phuv.
O RAJ les kidela avri savore Izraelike kmeňendar pre leskeri bibach pal ola prekošibena la zmluvakere, so hine pisimen andre kale zakonoskero zvitkos.
Tumare potomki, save avena pal tumende, the o cudzinci, savo avela dural andral aver phuv, dikhena kadi bibach the o nasvaľibena, so pre tumari phuv bičhaďa o RAJ.
Caľi phuv ela zlabarďi la siraha the zaučharďi le loneha a ode pes na sadzinela ňič, aňi na uľola ňič, aňi čar na barola. Tumari phuv ela sar o fori Sodoma the Gomora, Adma the Cebojim, so o RAJ zňičinďa andre peskeri bari choľi.
Akor savore narodi phučena: ‘Soske oda kerďa o RAJ kala phuvake? Soske kadi bari choľi?’
Aver odphenena: ‘Vašoda, bo na doľikerde e zmluva le RAJESKERI, le Devleskeri tumare dadengeri – e zmluva, so lenca phandľa akor, sar len iľa avri andral o Egipt.
Visarde pes het le RAJESTAR a gele te služinel a te banďol avre devlenge, saven na džanenas a pal save lenge na phenďa, hoj len te lašaren.
Vašoda sas o RAJ choľamen pre kadi phuv a domukľa pre late savore prekošibena, so hine pisimen andre kada zvitkos.
O RAJ igen choľisaľiľa a andre peskeri bari choľi len cirdňa avri andral lengeri phuv a tradľa len avri andre aver phuv, kaj hine dži adadžives.’
O garude veci hine le RAJESKERE, amare Devleskere, ale o veci, so amenge sikaďa, hine amare the amare čhavengere; mušinas te doľikerel savore lava kale zakonoskere.”

“Sar pre tumende avena savore kala požehnaňja the prekošibena, pal save tumenge phenďom, a te peske len lena andro jilo, sar dživena maškar o narodi, kaj tumen tradela avri o RAJ, tumaro Del,
a te tumen the tumare potomki avena pale ko RAJ, tumaro Del, a te cale jileha the dušaha doľikerena leskere prikazi, so adadžives tumenge dav,
akor o RAJ, tumaro Del, čerinela oda, so tumen užarelas, a pale ela ke tumende jileskero. Anela tumen pale andral savore narodi, kaj tumen tradľa avri.
Choc te uľanas avritradle dži pre aver agor la phuvake, o RAJ, tumaro Del, tumen odarik skidela upre a anela pale.
Anela tumen andre odi phuv, so zaile tumare dada, a tumen la zalena. Presikavela tumenge o lačhipen a kerela tumendar buter, sar sas tumare dada.
O RAJ, tumaro Del, obžužarela tumare jile the o jile tumare potomkengere, hoj les te kamen cale jileha the dušaha a avke te dživen.
Akor o RAJ domukela ola prekošibena pre tumare ňeprijaťeľa, save tumen našťi avri ačhen a džan pre tumende.
Paľis tumen pale šunena le RAJES a doľikerena savore leskere prikazaňja, so adadžives tumenge dav.
O RAJ, tumaro Del, igen požehňinela savoro, so kerena tumare vastenca. Požehňimen ena o čhave, so tutar uľona, požehňimen ela o uľipen tira phuvakero, o gurumňora tire dobitkostar the o bakrore tire stadostar. O RAJ tumendar pale radisaľola avke, sar radisaľolas tumare dadendar, pre tumaro lačho,
te les šunena a te doľikerena leskere prikazaňja the o lava, so hin pisimen andre kale zakonoskero zvitkos, a te pes visarena ko RAJ, tumaro Del, cale jileha the dušaha.”
“Kada prikazis, so tumenge adadžives dav, nane phares te achaľol aňi te šunel.
Nane dži andro ňebos, hoj te phučen: ‘Ko džala upre andro ňebos te anel les tele a te phenel amenge, hoj les te doľikeras?’
Nane aňi dži pre oki sera le moroske, hoj te phučen: ‘Ko predžala o moros, hoj les te anel a te phenel amenge, hoj les te doľikeras?’
Se oda lav hino igen pašes, hino andre tiro muj the andre tiro jilo, hoj les te doľikeres.
Šunen! Adadžives tumenge šaj kiden avri, so kamen: o dživipen abo o meriben; o lačhipen abo o nalačhipen.
Te doľikerena o prikazaňja le RAJESKERE, tumare Devleskere, so tumenge adadžives dav, te les kamena a te šunena a doľikerena savore leskere zakoni, akor dživena a ačhela tumendar baro narodos. A o RAJ, tumaro Del, tumen požehňinela andre phuv, so džan te zalel.
Ale te tumen andro jilo odvisarena a na šunena les; te dena tumen te scirdel a lašarena a služinena avre devlenge,
akor adadžives tumenge phenav, hoj avena zňičimen. Na dživena but andre phuv, kaj predžana prekal o Jordan, hoj la te zalen.
Adadžives mange vičinav o ňebos the e phuv sar švedken, hoj tumenge diňom te kidel avri, so kamen: o dživipen abo o meriben; o požehnaňje abo o prekošiben. Vašoda kiden tumenge avri o dživipen, hoj tumen the tumare potomki te dživen.
Kamen le RAJES, tumare Devles, šunen leskero hangos a ľikeren pes lestar, bo o RAJ hino tumaro dživipen a dela tumen but berša andre phuv, pal savi diňa lav la veraha tumare daden le Abraham, le Izak the le Jakob.”
Paľis o Mojžiš geľa a phenďa kala lava savore Izraelitenge.
Phenďa lenge: “Adadžives mange hin šel the biš (120) berš. Imar našťi avav tumaro vodcas a o RAJ mange phenďa, hoj na predžava o Jordan.
O RAJ, tumaro Del, džala anglal tumende. Zňičinela kale naroden angle tumende a tumen zalena lengeri phuv. O Jozua predžala o Jordan anglal tumende, avke sar phenďa o RAJ.
O RAJ lenca kerela avke, sar kerďa le Amorejike kraľenca le Sichonoha the le Ogoha, saven zňičinďa lengere phuvenca.
Dela tumenge te ňerinel (te zviťazinel) upral lende a tumen lenca mušinen te kerel pal o prikazis, so tumen diňom.
Aven zorale, ma daran tumen lendar a ma izdran, bo korkoro o RAJ, tumaro Del, džal tumenca. Na omukela tumen a na džala tumendar het.”
O Mojžiš vičinďa le Jozua a angle savore Izraeliti leske phenďa: “Av zoralo a ma dara tut, bo tu ľidžaha kale manušen andre phuv, pal savi o RAJ diňa lav la veraha lengere phure daden. Tu lenge la deha, hoj te el lengeri.
Korkoro o RAJ džala angle tu a ela tuha. Na omukela tut a na džala tutar het. Ma dara tut aňi ma izdra.”
Avke o Mojžiš pisinďa le Devleskero zakonos a diňa les le levitske rašajenge, save ľidžanas e Zmluvakeri Archa, the savore Izraelike vodcenge.
O Mojžiš lenge prikazinďa: “Pregen o zakonos pro koňec sako eftato berš, sar ela o Inepos le Stankengero, andro berš, so hin dino, hoj pes te odmukel o kečeňiben.
Pregenena les, hoj te šunen o manuša andral o Izrael, sar pes avena te sikavel anglo RAJ, lengero Del, pre leskero avrikidlo than.
Zvičinen savore manušen – le muršen, le romňijen, le čhaven the le cudzincen, save bešen andre tumare fori – hoj te šunen a te sikľon te del pačiv le RAJES, tumare Devles, a hoj te doľikeren pačivalones leskere prikazaňja the zakoni.
The lengere čhave, save oda zakonos na prindžarenas, mi šunen a mi sikľon te del pačiv le RAJES, tumare Devles, medik dživena andre phuv, so zalena, sar predžana prekal o Jordan.”
O RAJ phenďa le Mojžišoske: “Dikh, imar avel tiro časos te džal het pal kadi phuv. Vičin le Jozua a aven andro Sentno Stanos, hoj les te ačhavav vodcaske.” Avke o Mojžiš the o Jozua gele andro Sentno Stanos
a ode pes lenge sikaďa o RAJ andre chmarakero slupos, so ačhelas paš o vudar le Sentne Stanoskero.
O RAJ phenďa le Mojžišoske: “Tu mereha a džaha paš tire phure dada, ale kala manuša na ena pačivale a na doľikerena e zmluva, so lenca phandľom. Visarena pes mandar a lašarena le devlen andral odi phuv, kaj džan.
Oda džives pre lende choľisaľuvava, omukava len a garuvava angle lende miro muj. On ena zňičimen, bo avela pre lende but pohromi the cerpišagi. Paľis peske phenena: ‘Kala pohromi pre amende avle, bo amaro Del nane maškar amende.’
Oda džives lenge garuvava miro muj vaš oda nalačhipen, hoj chudle te lašarel avre devlen.
Akana tumenge pisinen andre kadi giľi. Sikav le Izraeliten la te giľavel a thov kadi giľi andre lengere muja, hoj te el sar miro švedkos pre lende.
Ľidžava len andre phuv, kaj čuľal o thud the o medos a pal savi diňom lav lengere daden. Ode chana, a sar imar čaľona a thuľona, visarena pes mandar het a lašarena avre devlen; odčhivena man a prephagena miri zmluva.
Sar avena pro Izraeliti savore kala pohromi the cerpišagi, kadi giľi ela sar švedkos pre lende, bo na našľola andral o muj lengere potomkenge. Džanav, so gondoľinen a so kamen adadžives te kerel, mek angloda, sar len ľidžava andre odi phuv, pal savi len diňom lav la veraha.”
Mek andre oda džives pisinďa o Mojžiš kadi giľi a sikaďa la te giľavel le Izraeliten.
O RAJ prikazinďa le Jozuaske, le Nunoskere čhaske: “Av zoralo a ma dara tut ňisostar, bo aneha le Izraeliten andre phuv, pal savi len diňom lav, a me avava tuha!”
Sar o Mojžiš pisinďa savore lava ole zakonoskere andro zvitkos,
prikazinďa le Levitenge, save ľidžan e Zmluvakeri Archa le RAJESKERI:
“Len kada zvitkos le zakonoskero a thoven les paš e Zmluvakeri Archa le RAJESKERI, tumare Devleskeri, hoj ode te el sar švedkos pre tumende.
Bo džanav tumen mištes, hoj na kamen te šunel a vzburinen tumen. Te imar akana tumen vzburinen le RAJESKE, sar mek dživav a som maškar tumende; so ela akor, sar merava!
Anen angle mande savore kmeňengere vodcen the le uradňiken. Kamav angle lende te vakerel kala lava, hoj te vičinav o ňebos the e phuv sar švedken pre lende.
Bo džanav, hoj tumen pal miro meriben kerena o nalačhe veci a oddžana le dromestar, pal savo tumenge prikazinďom te džal. A pal varesavo časos pre tumende avela e pohroma, bo kerena oda, so nane le RAJESKE pre dzeka, a avke les choľarena.”
O Mojžiš savore lava ola giľakere phenďa savore Izraelitenge.
“O ňebos the e phuv, šunen, so tumenge phenav; šunen o lava andral miro muj.
Mi perel miro sikaviben sar o brišind, miro vakeriben mi čuľal sar e rosa, sar o cicho brišind pre nevi čar, sar o kapki pro terne rastlini.
Me vakerav pal le RAJESKERO nav; bararen amare Devles!
Ov hino e Skala, leskeri buči hiňi bi e chiba. Savore leskere droma hine čače. O Del hino pačivalo, na kerel ňič namištes, hino čačipnaskero the lačho.
Ale leskere manuša pes lestar visarde a nane lačhe, hine o pokoleňje binošno the previsardo.
Kada den pale le RAJESKE, manušale diline the nagoďaver? Nane ov tumaro Dad, tumaro Stvoriťeľis, savo tumendar kerďa zoralo narodos?
Leperen tumenge pre ola čirlatune dživesa, gondoľinen pre ola berša, so sas varekana. Phučen tumare dadendar a on tumenge phenena, phučen tumare phurendar a on tumenge dena te džanel,
kana o Nekbareder RAJ rozulavelas le narodenge e phuv andro ďeďictvos a diňa savore manušen than, kaj te bešen, pal oda, keci hin manuša.
Ale le Jakoboskere potomken peske kidľa avri sar peskere manušen.
Arakhľa len pre omukľi phuv, pre pušťa, kaj nane ňič. Starinelas pes pal lende, chraňinelas len sar e zreňica andre peskeri jakh.
Sar o orlos chraňinel peskero hňizdos a sikavel peskere ciknen te leťinel, a sar rozcirdel o kridli, hoj len te zachudel pro dumo, hoj te na peren,
avke the o RAJ korkoro ľigenelas peskere manušen, na pomožinďa leske ňisavo aver del.
Anďa len pre brehengeri phuv, delas len te chal oda, so barol pre maľa, o medos andral o skali, the olejos andral olivakere stromi, so baronas pre baruňi phuv.
Lengere gurumňa the kozi denas but thud; sas len nekfeder bakre the kozi, gurumňa andral o Bašan; chanas o nekfeder zrnos a pijenas e hroznoskeri mol.
Le RAJESKERE manuša barvaľile, no ačhile zoralejileskere, thuľile a čaľarde pes avri. Omukle le Devles, peskere Stvoriťeľis, tele dikhenas e Skala, peskere zorale Spasiťeľis.
Le avre devlenca kerenas, hoj o RAJ te žarľinel; peskere nalačhipnaha les choľarenas.
Na obetinenas le Devleske, ale le demonenge – le devlenge, saven angloda na prindžarenas, le neve devlenge, savendar lengere dada na daranas.
Bisterde pre peskeri Skala, savi len anďa pro svetos; omukle peskere Devles, savo len diňa o dživipen.
Sar o RAJ oda dikhľa, choľisaľiľa a odčhiďa pestar peskere čhaven the čhajen.
Phenďa: ‘Imar lenge na pomožinava; dikhava, so pes lenca ačhela, bo hine o previsardo pokoleňje, o čhave, save nane pačivale.
Peskere modlenca man choľarde, provokovinenas man peskere devlenca, so na mon ňič, vašoda the me len choľarava avre narodoha, provokovinava len le manušenca, so na mon ňič.
Miri choľi rozlabola sar jag a džala tele dži pro than le mulengero; chala e phuv the lakero uľipen, zlabarela the o zakladi le verchengere.
Mukava pre lende e bibach pal e bibach a ľivinava pre lende savore mire šipi.
Merena bokhatar a murdaľona la horučkatar the le nasvaľibnastar. Mukava pre lende la dziva džvirina, the le jedovate sapen, so len danderena.
Avri lenge e šabľa lela le čhaven; andro khera len ela bari dar; o terne murša the o terne džuvľa merena, aňi o cikne čhavore aňi o phure na predživena.
Phenďom, hoj len rozčhivava a ňiko peske pre lende na leperela,
ale daravas man olestar, so phendehas tire ňeprijaťeľa: “Oda amen ňerinďam upral o Izrael, o RAJ oda na kerďa.” ’
O Izrael hin o narodos bi e goďi, nane les ňisavo goďaveripen.
Te uľahas goďaver, achaľiľahas a sprindžarďahas, kaj džal lengero drom.
Sar šaj jekh ňeprijaťelsko slugaďis džal pro ezeros le Izraeloskere? Abo sar šaj duj džene lendar zatraden amare deš ezeren? Ča te len omukľahas lengeri Skala a o RAJ len diňahas andre lengere vasta.
Lengeri skala hiňi slabo, nane sar amari Skala, the o ňeprijaťeľa oda šaj dikhen.
Lengere ňeprijaťeľa hine sar e Sodoma the e Gomora, sar e viňica, so anel o kirko the jedovato hroznos.
Lengeri mol hin o jedos le sapestar.
O RAJ na bisterela, so o ňeprijaťeľa kerde; ov užarel pre peskero časos, hoj len te marel.
Miri pomsta the miro trestos pes sikavela; poddžala lenge o pindro. Lengero džives la pohromakero hino pašes, avel sigo pre lende oda, so kamel te avel.
O RAJ zachraňinela peskere manušen, peskere služobňikenge presikavela o jileskeriben, sar dikhela, hoj na birinen a na ačhiľa ňiko, aňi otrokos aňi slobodno.
Phenela: ‘Kaj hine lengere devla? Kaj hiňi e skala, pre savi pes zmukenas?
Kaj hine o devla, so chanas le obetengero žiros a pijenas o moľakere obeti? Akana mi aven a mi pomožinen tumenge, mi en tumaro šťitos!
Dikhen akana, hoj ča me korkoro som Del a aver nane. Me dav o dživipen the o meriben, me dukhavav the sasťarav. Ňiko našťi lel ňikas avri andral mire vasta.
Avke sar me som o džido Del, hazdav ko ňebos miro vast a lav vera:
Ostrarava miri bľišťaco šabľa a sudzinava laha; pomsťinava man mire ňeprijaťeľenge a potrestinava olen, ko man našťi avri ačhen.
Mire šipi mačona le ratestar, le ratestar le mulendar the olendar, ko hine zaile; miri šabľa chala o mas a odčhinela o šere lengere vodcenge.’
Tumen narodale, radisaľon leskere manušenca, se o RAJ pomsťinela o rat peskere služobňikengero, počinela pale le ňeprijaťeľenge a peskeri phuv the manušen obžužarela le binostar.”
Paľis o Mojžiš le Jozuaha, le Nunoskere čhaha, avle anglo manuša a phende lenge o lava kala giľakere.
Sar o Mojžiš dovakerďa savore kala lava le Izraelitenge,
phenďa: “Len tumenge andro jilo savore lava, savenca tumenge adadžives dovakerav, a prikazinen len tumare čhavenge, hoj len te doľikeren a te dživen pal lende.
Kala lava nane ča ajse chocsave lava – hine tumaro dživipen! Te len šunena, dživena but andre odi phuv, so džan te zalel, sar predžana o paňi Jordan.”
Mek andre oda džives phenďa o RAJ le Mojžišoske:
“Dža andro verchi Abarim a dža upre pro verchos Nebo andre phuv Moab, khatar dičhol o Jericho, a dikh e phuv Kanaan, so dav le Izraelitenge, hoj te el lengeri.
Pre oda verchos mereha a džaha paš tire phure dada, avke sar muľa tiro phral o Aron pro verchos Hor a geľa paš peskere phure dada,
bo na sanas mange pačivale anglo Izraeliti paš o paňi Meriba paš o Kadeš pre pušťa Sin. Vašoda, hoj man na diňan pačiv anglo Izraeliti sar Sentnes,
na džaha andre odi phuv, so dav le Izraelitenge, ale dikheha la ča dural.”
Kada hin o požehnaňje, saveha o Mojžiš, le Devleskero murš, požehňinďa le Izraeliten angle peskero meriben:
“O RAJ avľa andral o verchos Sinaj, žiarinelas lenge andral o Seir, švicinelas le verchostar Paran. Avľa peskere sentne ezera ezerenca a pal leskeri čači sera labolas e jag.
O RAJ kamel peskere manušen a savore sentne hine andre leskere vasta. Banďon tele angle leskere pindre a prilen leskere lava,
o zakonos, so amenge diňa o Mojžiš, sar o ďeďictvos savore Jakoboskere manušenge.
O RAJ sas le Izraelitengero kraľis, sar pes zgele lengere vodci the o kmeňi.”
Pal o kmeňos Ruben o Mojžiš phenďa: “Mi dživel o Ruben, te na merel avri, ale mi en leskere manuša frima.”
Pal o kmeňos Juda phenďa: “Ó, RAJEJA, šun avri le Judaskero mangipen, an les pale paš okla kmeňi. Zoraľar les andro mariben, ó RAJEJA, pomožin leske leskere ňeprijaťeľenca!”
Pal o kmeňos Levi phenďa: “RAJEJA, sikav tiri voľa prekal o losi Urim the Tummim prekal o Leviti, tire pačivale služobňika; tu len skušinehas paš e Massa the paš o paňi Meriba, hoj te dikhes, save čačes hine.
Sikade tuke bareder pačiv sar peskere dadenge, dajenge, phralenge abo le čhavenge; šunenas tire prikazi, doľikerenas tiri zmluva.
Sikavena tire manušen, hoj te doľikeren tiro zakonos a anena obeti pre tiro oltaris.
RAJEJA, de len zor a mi el tuke pre dzeka lengeri buči! Zňičin lengere ňeprijaťeľen, hoj imar te na ušťen pale!”
Pal o kmeňos Benjamin phenďa: “Kada hin o kmeňos, saves o RAJ kamel a chraňinel; merkinel pre leste calo džives, bešel maškar leskere brehi.”
Pal o kmeňos Jozef phenďa: “Mi požehňinel o RAJ lengeri phuv la rosaha andral o ňebos upral the le paňeha pal e phuv telal,
le nekfeder uľipnaha le khamestar, le barvale plodenca čhon pre čhoneste;
mi el lengere phurikane verchi zaučharde le neklačheder ovocjenca.
Mi pherarel pes lengeri phuv savoreha, so hin lačho; mi el požehňimen le lačhipnaha le RAJESTAR, savo vakerďa andral o jagalo krakos. Mi bešel kada požehnaňje pro šero le Jozefoske, pro vodcas maškar peskere phrala.
O Jozef hino sar o nekzoraleder ešebno (peršo) bikos, hin les rohi sar le dzive bivolos. Ola rohi hine o ezera manuša andro Menašše a o deš ezera andro Efrajim; lenca predžubinela le naroden a ispidela len dži pro agor la phuvake.”
Pal o kmeňos Zebulun phenďa: “Radisaľuv Zebulun pre peskere droma; radisaľuv Jissachar, andre peskere stani!
Le manušen zvičinena pro verchos, ode anena o čačipnaskere obeti. O barvaľipen len ela andral o moros a o pokladi kidena avri telal e poši.”
Pal o kmeňos Gad phenďa: “Mi el lašardo o RAJ, savo kerďa bareder lengeri phuv. O Gad užarel sar o ľevos, hoj te odčhinel o vast abo o šero.
Ile peske nekfeder than la phuvatar; chudle le vodcengero kotor. Doľikerenas o prikazi the o zakoni le RAJESKERE, sar sas zgele le Izraeloskere vodci.”
Pal o kmeňos Dan phenďa: “O Dan hino sar o terno ľevos, savo chučel andral o Bašan.”
Pal o kmeňos Naftali phenďa: “O Naftali pes čaľarel le RAJESKERE lačhipnaha, le RAJESKERO požehnaňje hin barvales pre leste. Ov zalel e phuv pro juhos le morostar.”
Pal o kmeňos Ašer phenďa: “Mi el požehňimen o Ašer buter okle kmeňendar, mi el les nekbuter pačiv le phralendar! Mi el les ajci olivovo olejos, hoj peske andre šaj močinel o pindre!
Leskere fori mi en chraňimen le trastune branenca; mi dživel furt andro smirom.”
“Nane ňiko ajso, sar o Del le Ješurunoskero: Pal o ňebos siďarel, hoj tuke te pomožinel, pro chmari pes ľidžal andre peskeri slava.
O Del, so dživel pro furt, hin tiro than pro garuďipen a ľikerel tut pre peskere večne vasta. Tradela tutar tire ňeprijaťeľen a phenela tuke, hoj len te zňičines.
Le Jakoboskere potomki dživen andro smirom andre phuv, kaj hin pherdo zrnos the mol, kaj e rosa andral o ňebos zaučharel e phuv.
Bachtalo sal Izrael! Ko hin ajso sar tu – sar o narodos zachraňimen le RAJESTAR? Ov hino tumaro šťitos, so tut chraňinela; tiri slavno šabľa, so tuke dela te ňerinel (zviťazinel). Tire ňeprijaťeľa pes angle tute pokorinena, ale tu lenge uštareha pre meň.”
Paľis o Mojžiš džalas andral e Moabiko ňižina upre pro verchos Nebo, dži pro verchos Pisga khatar dičhol o Jericho. Odarik leske o RAJ sikaďa caľi phuv le Gileadostar dži ko Dan,
caľi phuv le Naftaliskeri, e phuv le Efrajimoskeri, e phuv le Menaššeskeri the caľi phuv le Judaskeri dži paš o Stredozemno Moros,
e pušťa Negev, the e dolina, so džal le Coarostar dži paš o Jericho, le palmengero foros.
O RAJ leske phenďa: “Kadi hiňi e phuv, pal savi diňom lav la veraha le Abraham, le Izak the le Jakob, hoj la dava lengere potomkenge. Domukľom tuke, hoj la te dikhes, ale na džaha andre.”
Paľis ode andro Moab muľa le RAJESKERO služobňikos o Mojžiš, avke sar phenďa o RAJ.
Sas parundo andre dolina paš o foros Bet-Peor andro Moab. Ale dži adadžives ňiko na džanel, kaj hin leskero hrobos.
Le Mojžišoske sas 120 berš sar muľa. Leskeri zor les na omukľa a o jakha leske na slabisaľile.
O Izraeliti rovenas pal o Mojžiš tranda (30) dživesa pre Moabiko ňižina, medik na pregeľa o roviben the o smutkos pal leste.
O Jozua, le Nunoskero čhavo, sas igen goďaver, bo o Mojžiš pre leste thoďa o vasta. O Izraeliti les šunenas a kerenas avke, sar o RAJ prikazinďa le Mojžišoske.
Akorestar imar na sas andro Izrael ajso prorokos sar o Mojžiš, saveha o RAJ vakerďahas muj-mujeha.
Ňiko aver na kerďa ajse zazraki the znameňja, save ov kerďa andro Egipt, sar les bičhaďa o RAJ ko Faraonos, ke leskere služobňika the savore manuša.
Ňisavo prorokos našťi presikaďa kajsi bari zor abo zazraki, sar kerďa o Mojžiš anglo jakha cale Izraeloske.
Paloda, so muľa le RAJESKERO služobňikos o Mojžiš, o RAJ prevakerďa ko Jozua, ko čhavo le Nunoskero, savo sas služobňikos le Mojžišoskero:
“Miro služobňikos o Mojžiš hino mulo. Av tu the savore kala manuša a predžan prekal o paňi Jordan andre phuv, so dav le Izraelitenge.
Diňom tumenge savoro, pre soste thovena tumare pindre, avke sar oda phenďom le Mojžišoske.
Caľi phuv le Chetitanengeri la južna pušťatar dži ko verchi Libanon the le bare paňestar, so hino o Eufrat, dži ko Stredozemno Moros pro zapados ela tumari.
Ňiko na obačhola anglal tu, medik dživeha. Avava tuha, avke sar the le Mojžišoha. Šoha (ňikda) tut na mukava.
Av zoralo a ma dara tut ňisostar! Tu ľidžaha kale manušen, hoj te zalen peske andro ďeďictvos kadi phuv, pal savi diňom andre vera lav tumare phure dadenge.
Ča av zoralo a ma dara tut ňisostar! Ľiker tut pal o zakonos, so tuke diňa miro služobňikos o Mojžiš. Ma odvisar tut lestar aňi pre čači (pravo) aňi pre baľogňi (ľavo) sera, hoj tut te el bach všadzik, kaj džaha.
Ma preačh te genel kada zakonoskero zvitkos! Gondoľin pal leste rat-džives, hoj te doľikeres savoro, so hin andre pisimen, bo ča akor avela tuke sa avri a ela tut bach.
Či na phenďom tuke, hoj te aves zoralo a ňisostar pes te na daras? Ma izdra a ma podde tut! Bo o RAJ, tiro Del, ela tuha všadzik, kaj ča džaha.”
Paľis o Jozua phenďa le veľiťeľenge upral o manuša:
“Predžan prekal o taboris a phenen le manušenge: ‘Pririchtinen tumenge o chabena, bo pal o trin dživesa predžana prekal o Jordan andre odi phuv, hoj peske la te zalen. Bo odi phuv tumenge dela o RAJ, tumaro Del, hoj te el tumari.’ ”
O Jozua phenďa le kmeňenge Ruben, Gad the jepaš kmeňoske Menašše:
“Ma bisteren pre oda, so tumenge prikazinďa le RAJESKERO služobňikos o Mojžiš: ‘O RAJ tumaro Del, tumen dela smirom a anela andre phuv, so tumen dela pro vichodos le Jordanostar.’
Tumare romňija, čhavore the savore stadi ačhena ade andre phuv pro vichodos le Jordanostar, so tumenge diňa o Mojžiš. Ale savore tumare zorale murša, save hine pririchtimen pro mariben, predžana prekal o Jordan anglal savore aver kmeňi, lenge te pomožinel,
medik na zalena e phuv, so lenge dela o RAJ, o Del, a medik the len na anela andro smirom. Paľis pes šaj visaren pale andre peskeri phuv pro vichodos le Jordanostar, so tumenge diňa le RAJESKERO služobňikos o Mojžiš; ela tumari.”
On phende le Jozuaske: “Keraha savoro avke, sar phenďal. Džaha všadzik ode, kaj amen bičhaveha.
Avke, sar šunahas le Mojžiš, šunaha the tut! Ča mi el tuha o Raj, tiro Del, avke sar le Mojžišoha.
Dojekh, ko na šunela oda, so tu prikazines – choc te so leske phenďalas – a na kamľahas oda te kerel, mi merel! Ča av zoralo a ma dara tut ňisostar!”
O Jozua, o čhavo le Nunoskero, bičhaďa počoral andral o Šittim duje špijonen andro Jericho a phenďa lenge: “Džan a obdikhen e phuv the o Jericho.” Avke odgele a gele andro kher ke Rachab, savi sas lubňi, a ačhile ode.
Le kraľiske andro Jericho phende: “Merkin, bo rači ade avle o Izraeliti te predikhel e phuv.”
Akor diňa o kraľis te phenel la Rachabake: “An avri ole muršen, save hine andre tiro kher! Bo avle ade te predikhel caľi phuv!”
Ale e Rachab ole muršen garuďa. Phenďa: “He, avle ade varesave murša, ale me na džanavas, khatar hine.
Sar zaračolas a e foroskeri brana pes phandelas andre, gele het. Na džanav, kaj gele. Siďaren pal lende, mek len šaj dochuden.”
Oj len ľigenďa pro pados a ode len garuďa tel o ľanos, so sas ode rozthodo.
Avke le kraľiskere murša džanas pal lende le dromeha dži ko than, khatar pes predžal prekal o Jordan. Sar gele avri, takoj pal lende phandle andre o brani.
Sigeder, sar o špijona džanas te sovel, geľa pal lende e Rachab pro pados
a phenďa: “Me džanav, hoj o RAJ tumenge diňa kadi phuv. Savore ade sam pherarde la daraha angle tumende a našaďam e zor.
Šunďam, sar o RAJ anglal tumende šučarďa avri o Lolo Moros, sar džanas avri andral o Egipt. Šunďam the oda, so kerďan le duje Amorejike kraľenge pro vichodos le Jordanostar, le Sichonoske the le Ogoske, hoj len murdarďan savoreha, so len sas.
Sar oda šunďam, samas pherarde la daraha angle tumende a našaďam e zor, bo o RAJ, tumaro Del, hin Del upre pro ňebos the tele pre phuv.
Akana len vera anglo RAJ, hoj avke, sar me tumenge presikaďom o jileskeriben, presikavena the tumen mira famelijake a den man znameňje,
hoj mire dades la daha, le phralen, le pheňen the lengere fameliji mukena te dživel a hoj amen zachraňinena le meribnastar!”
O murša lake phende: “Das tut lav: Amare dživipena vaš tumare! Te na phenena ňikaske, soske ade avľam, doľikeraha oda lav a presikavaha tumenge o jileskeriben, sar amenge o RAJ dela kadi phuv.”
Paľis len mukľa avri prekal oblaka le šeleha (lanoha), bo lakero kher sas ačhado jekhetane le foroskere muroha.
Phenďa lenge: “Džan pro brehi, hoj tumen le kraľiskere murša te na arakhen. Garuven pes ode trin dživesa, medik pes ola murša na visarena pale. Paľis džan tumare dromeha.”
O špijona lake phende: “Doľikeraha e vera, so tut diňam, hoj mukaha tira famelija te dživel, ča te kerena ada:
Sar avaha andre kadi phuv, mušines te phandel ľoľi šparga pre oblaka, prekal savi amen mukľal, a mušines ade te lel le dades, la da, le phralen the caľa famelija.
Te vareko lendar omukela o kher a ela murdardo, ela korkoro vaš oda vinovato a amen alestar avaha žuže, ale te vareko andro kher ela mardo, amen oda laha pre peste.
A te varekaske pheneha, hoj soske ade avľam, akor odi vera amen imar na phandela.”
“Mi ačhel pes avke, sar phenďan,” oj odphenďa a akor len premukľa a on gele het. Paľis phandľa pre oblaka ľoľi šparga.
O špijona gele paš o brehi a ačhile ode trin dživesa, medik le kraľiskere murša pes na visarde pale. Ola murša len rodenas všadzik, no na arakhle len.
Paľis kala duj špijona gele tele pal o brehi, pregele prekal o Jordan ko Jozua a phende leske avri sa, so pes lenge ačhiľa.
A phende leske: “O RAJ diňa čačes caľi kadi phuv andre amare vasta. Savore manuša hine pherarde la daraha angle amende a našade e zor.”
O Jozua ušťiľa sig tosara a savore Izraelitenca džalas andral o Šittim ko Jordan. Ode presute, medik na pregele o paňi.
Pal o trin dživesa o vodci pregele prekal o taboris
a phende le manušenge: “Soča dikhena le rašajen, le Leviten, hoj ľidžana e Zmluvakeri Archa – e Archa le Rajeskeri, tumare Devleskeri – džan pal lende,
hoj te džanen, save dromeha majinen te džal, bo mek šoha (ňikda) angle oda pes na mukľan ole dromeha. Ma džan pašes ke Archa, aven latar dur, ajso jekh kilometros!”
Paľis o Jozua phenďa le manušenge: “Sentňaren pes, bo tajsa o RAJ kerela maškar tumende bare zazraki.”
O Jozua phenďa le rašajenge: “Hazden e Zmluvakeri Archa a džan laha anglo manuša.” Avke hazdle e Archa a džanas anglal lende.
O RAJ phenďa le Jozuaske: “Adadživesestar tutar kerava bares anglal savore Izraeliti, hoj te dikhen, hoj som tuha, avke sar somas the le Mojžišoha.
Phen le rašajenge, save ľidžan e Zmluvakeri Archa: ‘Sar avena pro agor le Jordanostar, džan a ačhen andro paňi.’ ”
Paľis o Jozua phenďa le Izraelitenge: “Avena a šunen o lava le RAJESKERE, tumare Devleskere.
Pal ada prindžarena, hoj hino maškar tumende o džido Del, savo čačes tradela anglal tumende le Kanaančanen, le Chetitanen, le Chivijen, le Perizejen, le Girgašejen, le Amorejen the le Jebusejen.
Dikhen, o rašaja predžan anglal tumende prekal o Jordan la RAJESKERA Zmluvakera Archaha, savo hin o Del caľa phuvake.
Akana peske kiden avri dešuduje (12) muršen, jekhes andral dojekh Izraeliko kmeňos.
Soča o rašaja thovena peskere pindre andro Jordan le Rajeskera Zmluvakera Archaha, oda paňi pes zaačhavela a o paňi, so avel upral, pes ačhavela pre jekh than.”
O manuša pes mukle te džal het peskere taboristar, hoj te predžan o Jordan a o rašaja ľidžanas e Zmluvakeri Archa angle lende.
O paňi andro Jordan sas ajso baro, hoj prečhorelas o brehi, bo sas časos, sar pes skidel upre o uľipen. Ale sar o rašaja, save ľidžanas e Archa zmluvakeri, doavle ko paňi a sar thode peskere pindre pro agor andro Jordan,
o paňi pes zaačhaďa. O paňi, so avelas upral, pes ačhaďa pre jekh than igen dur lendar, paš o gavoro Adam, so hino paš o Caretan. O paňi imar na džalas tele ko moros Araba, so hino o Londo Moros, a o manuša predžanas prekal o Jordan pašes ko Jericho.
O rašaja, save ľidžanas le RAJESKERI Zmluvakeri Archa, ačhenas pre šuki phuv maškar o Jordan, medik savore manuša na pregele. Avke savore Izraeliti pregele prekal e šuki phuv.
Sar savore manuša pregele prekal o Jordan, o RAJ phenďa le Jozuaske:
“Kiden tumenge avri dešuduje (12) muršen, andral dojekh kmeňos po jekh.
Phen lenge, hoj peske te len dešuduj bara adarik, kaj ačhenas o rašaja maškar o Jordan. Mi preľidžan len a thoven len pro than, kaj tumen sovena kadi rat.”
O Jozua vičinďa ke peste ole dešuduje muršen le Izraelitendar, saven ačhaďa andral dojekh kmeňos po jekh,
a phenďa lenge: “Džan angle Archa le RAJESKERI, tumari Devleskeri, pro maškar andro Jordan. Dojekh mi lel jekh bar pro phiko – jekh bar vaš dojekh Izraeliko kmeňos.
Kada mi el tumenge pro leperiben pro furt. Te pes jekhvar tumare čhave phučena, so hine prekal tumende kala bara,
odphenen lenge, hoj sar preľidžanas le RAJESKERI Zmluvakeri Archa prekal o Jordan, o paňi angle late zaačhiľa. O Izraeliti peske leperena pro furt kale barenca, hoj o paňi andro Jordan sas zaačhado.”
O Izraeliti kerde avke, sar o Jozua lenge phenďa: ile dešuduj bara maškar o Jordan, jekh bar vaš dojekh Izraeliko kmeňos, avke sar o RAJ phenďa le Jozuaske. Ande ola bara andro taboris a ode len thode tele.
O Jozua diňa te ačhavel dešuduj aver bara maškar o Jordan pre oda than, kaj ačhenas o rašaja, save ľidžanas e Zmluvakeri Archa. O bara hine ode dži adadžives.
O rašaja la Archaha terďonas maškar o Jordan, medik na sas dokerdo savoro, so o RAJ phenďa prekal o Jozua le manušenge. The o Mojžiš ada phenďa le Jozuaske imar sigeder. O manuša siďarenas te predžal pre aver sera.
Sar pregele savore, predžanas the o rašaja le RAJESKERA Archaha a gele pale te ačhel anglo manuša.
O kmeňi Ruben, Gad the jepaš kmeňos Menašše sas pririchtimen pro mariben a pregele anglo Izrael, avke sar lenge oda phenďa o Mojžiš.
Ajse 40 000 murša pririchtimen pro mariben, džanas anglo RAJ pro maľi paš o Jericho.
Oda džives o RAJ hazdňa upre le Jozua anglal calo Izrael, hoj pal calo leskero dživipen leske presikavenas ajsi bari pačiv avke sar the le Mojžišoske.
Paľis o RAJ phenďa le Jozuaske:
“Phen le rašajenge, save ľidžan e Zmluvakeri Archa, hoj te džan avri andral o Jordan.”
Akor o Jozua phenďa le rašajenge: “Aven avri andral o Jordan!”
Sar o rašaja, save ľidžanas e Archa, avle avri andral o Jordan a uštarde le pindrenca pre šuki phuv, o paňi avľa pale pre peskero than. Sas pale ajso baro, hoj prečhorelas o brehi.
Andro dešto džives ešebne (perše) čhonestar o manuša pregele o Jordan a kerde peske taboris paš o Gilgal, pre vichodno sera le Jerichoskera phuvatar.
Ode o Jozua ačhaďa ola dešuduj bara, so ile andral o Jordan.
A phenďa le Izraelitenge: “Te pes tumare čhave pal oda jekhvar phučena, so hine prekal tumende kala bara,
phenen lenge, hoj adarik pregeľa o Izrael prekal o Jordan pal e šuki phuv.
Bo o RAJ, tumaro Del, anglal tumende šučarďa avri o Jordan, medik na pregeľan, avke sar o RAJ tumaro Del kerďa le Lole Moroha, so anglal amende šučarďa avri, medik na pregeľam.
Oda kerďa vašoda, hoj te džanen savore manuša pal caľi phuv, savi bari hiňi le RAJESKERI zor, a hoj lestar te daran pro furt.”
Sar šunde savore Amorejike kraľa, save bešenas pro zapados pal o Jordan, the savore Kanaaňike kraľa, save bešenas paš o moros, hoj o RAJ šučarďa avri o paňi Jordan, hoj o Izraeliti te predžan, sas pherarde la daraha anglal lende a našade e zor.
Akor phenďa o RAJ le Jozuaske: “Ker tuke barune čhura a pale občhin le Izraeliten.”
Avke o Jozua kerďa barune čhura a občhinďa le Izraeliten paš o brehos Aralot.
Občhinďa len vašoda, bo savore murša, kaske sas o berša andro mariben, save avle avri andral o Egipt, mule le dromeha pre pušťa paloda, sar džanas avri andral o Egipt.
Savore murša, save avle avri, sas občhinde (obrezimen), ale ňiko le muršendar, save uľile le dromeha pre pušťa, na sas mek občhindo.
Bo o Izraeliti phirenas pal e pušťa saranda (40) berš, medik na mule savore murša, kaske sas o berša andro mariben, save avle avri andral o Egipt, bo na šunenas le RAJES. O RAJ lenge andre vera phenďa, hoj na dikhena e phuv, so hiňi barvaľi le thudeha the le medoha, pal savi diňa lav lengere phure daden, hoj lenge la dela.
O RAJ diňa, hoj lengere čhave te baron avri pre lengero than, a o Jozua ole čhaven občhinďa, bo na sas občhinde le dromeha.
Sar imar sas savore murša občhinde, ačhile andro taboris, medik na sasťile avri.
Paľis o RAJ phenďa le Jozuaske: “Sas oda ladž, hoj sanas otroka andro Egipt. Adadžives tumendar adi ladž odčhiďom.” Vašoda pes dži adadžives kada than vičinel Gilgal.
Sar o Izraeliti taborinenas paš o Gilgal pro maľi paš o Jericho, oslavinenas o inepos Patraďi ke račate andro dešuštarto (14.) džives ole čhoneske.
Pre aver džives pal e Patraďi chanas chaben le uľipnastar andral e phuv: o mare bi o drožďi the peko žužoďiv.
Andre oda džives, sar chale chaben la phuvatar, e manna preačhiľa. Andre oda berš o Izraeliti chanas o chaben andral o Kanaan, bo len imar na sas manna.
Sar sas o Jozua pašes paš o Jericho, jekhvareste dikhľa te ačhel muršes la šabľaha andro vast. O Jozua geľa ke leste a phučľa: “Sal jekh amendar, abo sal amaro ňeprijaťeľis?”
“Na,” ov odphenďa. “Me som o nekbareder veľiťeľis le RAJESKERA armadakero a akana avľom.” Akor o Jozua banďiľa le mujeha dži ke phuv a phenďa: “So kames te phenel tire služobňikoske, rajeja miro?”
O veľiťeľis le RAJESKERA armadakero leske phenďa: “Čhiv tele o sandalki, bo o than, pre savo ačhes, hin sentno.” Avke o Jozua oda kerďa.
Akor o manuša andral o Jericho phandle anglo Izraeliti o foroskere brani. Ňiko na džalas avri aňi andre.
O RAJ phenďa le Jozuaske: “Dikh, diňom tuke andro vasta o Jericho the leskere kraľis le slugaďenca.
Obdža o foros savore tire slugaďenca sako džives jekhvar a ker avke šov džives.
Mi ľidžan efta rašaja angle Archa efta trubi le rohendar. Pro eftato džives obdžan o foros eftavar a o rašaja furt mi trubinen.
Sar šunena, hoj zaľikeren jekhvar o hangos andral o trubi, akor savore manuša zorales mi vriskinen. Akor perena o foroskere muri a o manuša džana prosto andro foros.”
Avke o Jozua, le Nunoskero čhavo, vičinďa le rašajen a phenďa: “Hazden e Zmluvakeri Archa a efta rašaja le efta trubenca mi džan angle RAJESKERI Archa.”
Le manušenge phenďa: “Džan! Obdžan calo foros a o slugaďa pririchtimen pro mariben mi džan angle RAJESKERI Archa.”
Kerde avke, sar o Jozua phenďa: ešeb (peršo) džanas o slugaďa a pal lende džanas efta rašaja le trubenca, save calo kada časos trubinenas. Pal lende džanas aver rašaja, save ľidžanas le RAJESKERI Archa a pal lende mek aver slugaďa.
<range>
Ale o Jozua phenďa le manušenge: “Ma vriskinen, ma vakeren zorales a ma phenen aňi jekh lav dži oda džives, medik tumenge na phenava, hoj te vriskinen. Paľis vriskinen!”
Avke kerďa, hoj le RAJESKERA Archaha te obdžan o foros. Sar les obgele jekhvar, avle andro taboris a ode ačhile te presovel.
Pre aver džives sig tosara o Jozua ušťiľa a o rašaja hazdle le RAJESKERI Archa.
O efta rašaja ľidžanas efta trubi angle RAJESKERI Archa le dromeha a furt trubinenas. O slugaďa džanas anglal the pal e RAJESKERI Archa.
Kavke the pro dujto džives obgele o foros jekhvar a paľis pes visarde andro taboris. Avke oda kerenas šov dživesa.
Pro eftato džives, sar vidňisaľolas, ušťile a obgele o foros avke sar angloda. Ča andre oda džives obgele les eftavar.
Sar les imar obgele eftavar, o rašaja chudle te trubinel a o Jozua phenďa le manušenge: “Vriskinen, bo o RAJ tumenge diňa kada foros!
O foros the savoro, so hin andre, hin dino le RAJESKE sar obeta, hoj te el zňičimen. Ča e lubňi e Rachab the savore, save hine laha andro kher, ačhena te dživel, bo garuďa amare špijonen, saven bičhaďam.
Ma chuden pes olestar, so mušinel te el zňičimen, bo oda hin dino ča prekal o RAJ. Te lena vareso, o Izraeliko taboris mušinela te el zňičimen a perela andre bibach.
Savoro rup, somnakaj, o veci le brondzostar the le trastestar hine dine ča prekal o RAJ. Thovena oda andre le RAJESKERI pokladňica.”
O rašaja trubinenas. Soča o manuša šunde o trubi, chudle te vriskinel bara vikaha a o foroskere muri pele. Avke o manuša džanas prosto upre andre oda foros a kavke les zaile.
Oddine calo foros le RAJESKE aleha, hoj le šabľenca murdarde dojekhes andro foros: le muršen, džuvľen, phuren, le ternen, le gurumňen, bakren the le somaren.
O Jozua phenďa le duje muršenge, save predikhle e phuv: “Džan andro kher ke lubňi Rachab a len la avri odarik savorenca, save hine ode, avke sar lake la veraha diňan lav.”
Avke o špijona gele a ile avri la Rachab, lakere dades la daha, le phralen the savoren, save sas laha. Thode caľa lakera famelija te bešel avri paš o Izraeliko taboris.
Labarde avri o foros savoreha, so ode sas. Ča o rup, o somnakaj the o veci le brondzostar the le trastestar thode andre le RAJESKERI pokladňica.
O Jozua mukľa te dživel la lubňa Rachab, lakera famelija the savore, save laha sas. Bo garuďa le špijonen, saven o Jozua bičhaďa te predikhel o Jericho. On dživen maškar o Izraeliti dži adadžives.
Andre oda časos o Jozua phandľa le manušen kala veraha: “Prekošlo mi el anglo RAJ oda, ko chudela pale te ačhavel kada foros Jericho! O zaklados thovela vaš o dživipen peskere ešebne čhaskero a o brani ačhavela vaš o dživipen peskere nekternedere čhaskero.”
O RAJ sas le Jozuaha a o hiros pal leste pes rozľigenďa pal caľi phuv.
Le Izraelitenge sas phendo, hoj savoro andro Jericho sas oddino le RAJESKE sar obeta, hoj te el zňičimen. Ale o Izraeliti na doľikerde oda, bo jekh murš, o Achan, iľa olestar, a vašoda o RAJ sas igen choľamen pro Izraeliti. O Achan sas o čhavo le Karmioskero, savo sas o čhavo le Zabdiskero a ov sas o čhavo le Zerachoskero andral o kmeňos Juda.
Paľis o Jozua bičhaďa muršen andral o Jericho andro foros Aj, so hino paš o Bet-Aven pro vichodos le Betelostar. Phenďa lenge: “Džan te predikhel odi phuv.” Avke o murša gele te predikhel o foros Aj.
Sar avle pale ko Jozua, phende leske: “Soske ode džana savore, mi džan ode ča vaj duj ezera (2 000) abo trin ezera (3 000) murša a on domarena o Aj. Soske te trapinel savore muršen, te ode nane ajci manuša?”
Avke gele ajse trin ezera (3 000) Izraeliti pro mariben, ale on mušinde te denašel ole muršendar andral o Aj.
O murša andral o Aj tradenas len la foroskera branatar tele le brehoha dži ko thana, kaj phagerenas o bara. Le dromeha murdarde lendar ajse tranda the šov (36) muršen. Avke o Izraeliti sas pherarde la daraha a našade e zor.
Akor o Jozua andre žaľa pre peste čhingerďa o plašťos a banďiľa le mujeha dži ke phuv angle RAJESKERI Archa. Ode pašľolas jekhetane le Izraelike vodcenca, medik na zaračiľa, a čhivkerenas peske o prachos pro šero.
O Jozua phenďa: “Ó, RAJEJA, Devla, soske preľigenďal kale narodos prekal o Jordan? Ča vašoda, hoj amen te des andro vasta le Amorejenge, hoj amen te murdaren? Feder uľahas amenge te ačhiľamas pal o Jordan!
Mangav tut, RAJEJA, so majinav te phenel pre ada akana, te o Izraeliti denašle peskere ňeprijaťeľendar?
Sar pes oda došunena o Kanaančana the aver manuša, save ade bešen, avena pre amende pal dojekh sera a murdarena amen avri. Akana, so kereha, hoj te na džal pal tu nalačho hiros?”
Ale o RAJ phenďa le Jozuaske: “Ušťi! Soske pašľos pre phuv le mujeha?
O Izraeliti kerde binos anglal ma a na doľikerde miri zmluva, so len diňom! Kamenas manca te thovel avri: Čorde varesave veci, so sas oddine prekal ma, a odthode len maškar peskere veci.
Vašoda o Izraeliti našťi obačhon anglal peskere ňeprijaťeľa a mušinen te denašel lendar, bo ačhile oda, so mušinel te el zňičimen. Na avava tumenca, medik na zňičinena oda, so majinďa te el oddino mange.
Dža, phen le manušenge, hoj pes te sentňaren pro tajsa. Phen lenge, hoj o RAJ, o Del le Izraeloskero, phenel avke: ‘Izrael, iľal le vecendar, so majinde te el zňičimen! Na obačhoha anglal tire ňeprijaťeľa, medik pestar na odčhivena oda, so majinďa te el zňičimen.
Vašoda tajsa tosara avena anglal ma jekh kmeňos pal aver. Oda kmeňos, so o RAJ avri kidela, avela anglal ma jekh fajta pal aver. Ola fajta, so o RAJ avri kidela, avela anglal ma jekh famelija pal aver a ola famelija, so o RAJ avri kidela, avela anglal ma jekh murš pal aver.
Oda manuš, pre kaste pes sikavela, hoj leste hin oda, so majinďa te el zňičimen, ela labardo savoreha, so les hin. Bo na doľikerďa le RAJESKERI zmluva a kerďa le Izraeloske bari ladž.’ ”
Sig tosara o Jozua ušťiľa a phenďa le Izraelitenge, hoj te aven jekh kmeňos pal aver, a o kmeňos Juda sas avrikidlo.
Paľis phenďa le kmeňoske Juda, hoj te aven avri, a le Zerachoskeri fajta sas avrikidňi. Avke phenďa, hoj te aven o murša andral e Zerachoskeri fajta, a o Zabdi sas avrikidlo.
Sar phenďa, hoj te aven o murša andral leskeri famelija, o Achan sas avrikidlo. Ov sas le Karmioskero čhavo, leskero dad o Zabdi a leskero dad o Zerach andral o kmeňos Juda.
O Jozua phenďa le Achanoske: “Čhavo miro, phen mange avri o čačipen anglo RAJ, anglo Del le Izraeloskero, a pridžan tut, so kerďal. Ma garuv ňič anglal ma!”
O Achan odphenďa: “Čačipen hin, kerďom binos anglo RAJ, anglo Del le Izraeloskero, a kada hin oda, so kerďom:
Dikhľom maškar o veci andro Jericho šukar Šinariko plašťos, ajse duj kili rup, the jekh somnakuňi cehla phari vaj jepaš kilos. Avke len igen kamavas, hoj mange len iľom. Garuďom len andro miro stanos tel e phuv a o rup hin dži telal.”
Paľis o Jozua phenďa varesave muršenge, hoj te džan sigo andro stanos. Čačes ola veci sas garude andre leskero stanos tel e phuv a o rup sas dži telal.
Avke oda ile andral o stanos, ande le Jozuaske the le Izraelitenge a thode oda anglo RAJ.
Androda o Jozua a savore Izraeliti chudle le Achan, le Zerachoskere čhas, the o rup, o plašťos, e somnakuňi cehla the leskere čhaven, čhajen, gurumňen, somaren, bakren, leskero stanos the savoro, so les sas, a ľigende len andre dolina Achor.
O Jozua phenďa: “Soske amen anďal andre bibach? Akana tut anela o RAJ andre bibach!” Avke savore Izraeliti čhivkerenas andre lende le barenca, medik na mule, a paľis len labarde savore vecenca.
Thode upral lende bari kopa bara, so hin ode dži adadžives. Avke o RAJ pes visarďa peskera bara choľatar. Vašoda pes odi dolina furt vičinel Achor.
Avke o RAJ phenďa le Jozuaske: “Ma dara tut, av zoralo! Le tuha savore slugaďen a dža andro foros Aj. Dav tuke andro vasta le kraľis andral o Aj, leskere manušen, o foros the e phuv.
Ker le Ajoha the leskere kraľiha avke, sar kerďal le Jerichoha the leskere kraľiha, ale akana peske šaj len lengere dragane veci the o stadi. Muk varesave muršen, hoj te džan pro foros palunestar.”
Avke o Jozua džalas savore peskere slugaďenca te zalel o foros Aj. Kidľa peske avri 30 000 zorale slugaďen, rači len bičhaďa
a phenďa: “Džan, garuven pes pal o foros, ale ma aven igen dur lestar. Aven savore pririchtimen!
Ale me the savore murša, save hine manca, džaha pašes ko foros a te avena pre amende, denašaha lendar avke sar ešebnovar (peršovar).
On avena pal amende, bo peske gondoľinena, hoj amen lendar denašas avke sar ešebnovar. Kaleha len dochudaha avri le forostar.
Tumen akor džan palunestar pro foros a zalen les. O RAJ, tumaro Del, tumenge les dela andro vasta.
Sar zalena o foros, podlabaren les pal le RAJESKERO lav. Kada tumenge prikazinav.”
Kavke len o Jozua bičhaďa a garuvenas pes pro zapados le Ajostar, maškar o Betel the Aj. O Jozua odi rat ačhiľa te presovel maškar o manuša.
O Jozua ušťiľa sig tosara, vičinďa le muršen a džalas le vodcenca angle lende ko foros Aj.
Savore slugaďa, save sas leha, gele dži ko foros. Sar avle pašes ke leste, kerde peske taboris pro severos le Ajostar. Maškar lende the maškar o foros Aj sas dolina.
Imar angloda iľa ajse pandž ezera (5 000) muršen a phenďa lenge, hoj pes te garuven pro zapados le forostar maškar o Aj the Betel.
Avke ačhade buteder muršen andro taboris pro severos le forostar a varesave muršen garude pro zapados. Odi rat o Jozua geľa tele andre dolina.
Sar oda dikhľa o kraľis andral o Aj, siďarelas sig tosara le muršenca avri andral o foros. Geľa savore peskere muršenca pro mariben pro Izraeliti le dromeha, sar pes džal ke Jordaňiko dolina, pre oda than sar ešebnovar. Ale ov na džanelas, hoj pre leste hine pririchtimen aver garude murša pal o foros.
O Jozua the calo Izrael kerenas pestar, hoj prekhelde (prehrajinde) a denašenas lendar pre pušťa.
O murša andral o Aj vičinde savoren, save ačhile andro foros, hoj te džan the on pal lende. Denašenas pal o Jozua a avke len dochudle avri andral o foros.
Savore manuša andral o Aj the andral o Betel džanas pal o Izraeliti a o foros mukle phundrado.
O RAJ phenďa le Jozuaske: “Hazde pro foros Aj e kopija, so tuke hiňi andro vast, bo dava tuke les.” O Jozua hazdňa peskeri kopija pro foros.
Sar hazdňa o vast, o garude murša sigo denašle avri pal peskero than, siďarenas andro foros, zaile les a takoj podlabarde.
Sar pes o murša andral o Aj visarde palal, dikhle, sar o thuv džal andral o foros upre andro ňebos. Na sas len imar ňikhaj te denašel, bo o Izraeliti, save denašenas pre pušťa, pes visarde pal lende.
Bo sar o Jozua the calo Izrael dikhle, hoj lengere murša zaile o foros a hoj odarik džal o thuv, visarde pes a chudle te marel le muršen andral o Aj.
Ola Izraeliti, save zaile o Aj, džanas andral o foros pre lende a avke pes dochudle o murša andral o Aj maškar lende. Marenas pes lenca pal o duj seri avke, hoj ňiko lendar našťi denašľa aňi na ačhiľa džido.
Ale le kraľis andral o Aj chudle džides a ande les ko Jozua.
O Izraeliti murdarde savore manušen andral o foros Aj. Džanas pal lende pre maľa the pre pušťa a dojekh murš sas murdardo la šabľaha. Paľis visarďa pes calo Izrael andro foros Aj a the le manušen odarik murdarde.
Oda džives murdarde 12 000 muršen the džuvľen – savoren, save dživenas andro Aj.
Se o Jozua ľikerelas e kopija andro vast a nacirdľa la, medik savoren andral o foros Aj na murdarde avri.
O Izraeliti peske ile ča o dragane veci the o stadi andral o foros, kavke sar phenďa o RAJ le Jozuaske.
Avke o Jozua labarďa o Aj a kerďa lestar zburaňiskos pro furt a hin oda dži adadžives.
Le kraľis andral oda foros diňa te figinel a mukľa les ode pro stromos, medik o kham na zapeľa. Ke račate o Jozua phenďa le muršenge, hoj te len leskero mulo ťelos tele pal o stromos. Paľis les čhide paš e foroskeri brana a thode upral leste bari kopa bara, so hin ode dži adadžives.
Akor o Jozua ačhaďa le RAJESKE, le Izraeloskere Devleske, oltaris pro verchos Ebal.
Oda oltaris sas le barendar, so na sas oprikerde, savendar pes o trast na chudľa, avke sar phenďa le RAJESKERO služobňikos o Mojžiš. Ov oda pisinďa le Izraelitenge andro zakonoskero zvitkos. Kerde ode le RAJESKE labarde the smiromoskere obeti.
Ode angle savore Izraeliti pisinďa pre ola bara o zakonos, so diňa o Mojžiš.
Calo Izrael, leskere vodci, uradňika the sudci ačhenas pal soduj seri pašal e Archa anglo rašaja, save sas Leviti a ľidžanas le RAJESKERI Zmluvakeri Archa. Ačhenas ode the o cudzinci, save maškar lende bešenas. Jepaš le manušendar ačhenas anglo verchos Gerizim a jepaš anglo verchos Ebal, sar angloda phenďa le RAJESKERO služobňikos Mojžiš, hoj te keren, sar požehňinena le Izraeliten.
Paľis pregenďa savore lava le zakonoskere, o požehnaňje the o košiben, avke sar hin pisimen andro zakonoskero zvitkos.
O Jozua pregenďa dojekh lav, so o Mojžiš prikazinďa, angle savore Izraeliti, anglo romňa, čhavore the cudzinci, save džanas lenca.
Sar pes oda došunde savore kraľa, save bešenas pro zapados le Jordanostar pro verchengere the brehengere phuva a teleder paš o Stredozemno Moros dži ko verchi Libanon – o Chetitana, o Amoreja, o Kanaančana, o Perizeja, o Chivija the o Jebuseja –
zgele pes jekhetane pro mariben pro Jozua the pro Izraeliti.
Ale sar o manuša andral o Gibeon šunde, so kerďa o Jozua andro Jericho the andro Aj,
phende peske, hoj leha thovena avri. Varesave murša thode pro somara purane gone le chabeneha a ile cipune gone pre mol, so sas purane, čhingerde the side.
Urde peske purane side sandalki the purane gada a ile peha the šuko trušaco maro.
Kavke džanas ko Jozua andro taboris paš o Gilgal te phenel le Izraelitenge the leske: “Avľam andral e phuv, so hiňi dur adarik. Phanden amenca zmluva.”
O Izraeliti phende le Gibeonenge: “So, te bešen tumen pašes paš amende? Sar amen akor šaj tumenca phandas e zmluva?”
“Sam tire služobňika,” odphende le Jozuaske. O Jozua lendar phučľa: “Ko san a khatar san?”
Odphende leske: “Amen avľam andral e phuv, so hiňi igen dur, bo šunďam pal o RAJ, tumaro Del. Šunďam pal savoro, so kerďa andro Egipt
a mek the pal oda, so kerďa ole duje Amorejike kraľenge pal o Jordan: le kraľiske le Sichonoske andral o Chešbon a le kraľiske le Ogoske andral o Bašan, savo bešelas andro foros Aštarot.
Vašoda amenge amare vodci the savore manuša andral amari phuv phende: ‘Len tumenge chaben pro drom, džan anglal lende a phenen lenge: “Amen sam tumare služobňika, phanden amenca akana zmluva.” ’
Kada hin amaro maro, so peske iľam kheral mek tato, sar avľam ke tumende. A akana dikhen! Šučiľa avri a ačhiľa trušaco.
Kala hine amare cipune gone pre mol. Sar peske len pherarďam, sas neve. Dikhen, akana hine čhingerde. Amare gada the o sandalki hine zňičimen le bare dromestar.”
O Izraelike murša ile lengere chabenestar, ale le RAJESTAR pes pal ada na phučle.
O Jozua pes dothoďa lenca andro smirom a phandľa lenca e zmluva, hoj len mukela te dživel a le Izraelengere vodci pre oda priačhile la veraha.
Ale pal o trin dživesa, sar peha phandle zmluva pes došunde, hoj ola manuša bešen nadur the pašes paš lende.
Avke o Izraeliti džanas le dromeha a pro trito džives avle andre lengere fori: O Gibeon, Kefira, Beerot the Kirjat-Jearim.
Ale o Izraeliti len na murdarde, bo o vodci ile vera pro RAJ, pro Del le Izraeloskero. Savore Izraeliti namištes vakerenas pro vodci,
ale on odphende: “Iľam vera pro RAJ, pro Del le Izraeloskero. Vašoda akana našťi lenca ňič keras.
Mušinas len te mukel džiden, hoj amen o Del te na marel vaš e vera, so len diňam.”
Paľis lenge mek phende: “Mukas len te dživel! Ale mušinena te čhingerel o kašta a te hordinel o paňa prekal savorende pro furt.” Kavke o vodci doľikerde e vera, so dine le Gibeonen.
Paľis o Jozua len vičinďa a phenďa lenge: “Soske amenca thoďan avri? Phenďan amenge, hoj san igen dural, ale bešen pašes paš amende!
Vašoda san akana prekošle a ačhena otroka pro furt! Čhingerena o kašta a hordinena o paňa prekal o kher mire Devleskero!”
On phende le Jozuaske: “Tire služobňika pes igen daranas pal o dživipen. Phende amenge, hoj o RAJ, tiro Del, phenďa peskere služobňikoske le Mojžišoske, hoj tumenge te del caľi phuv a te murdarel savoren manušen odarik anglal tumende. Vašoda avke kerďam.
Akana sam andre tire vasta. Ker amenca oda, so gondoľines, hoj hino lačho the čačipnaskero.”
Ov kerďa lenca oda, hoj len iľa avri andral o vasta le Izraelengere a na murdarde len.
A oda džives o Jozua lendar kerďa peskere sluhen, save mušinenas te čhingerel o kašta a te hordinel o paňa prekal savore Izraeliti the prekal le RAJESKERO oltaris pre oda than, so peske kidela avri o RAJ. A kada hin oda, so keren dži adadžives.
O Jeruzalemsko kraľis Adoni-Cedek igen predaranďila, sar šunďa, hoj o Jozua zaiľa o foros Aj a zňičinďa les the leskere kraľis avke, sar kerďa the le Jerichoha the leskere kraľiha, a sar šunďa the oda, hoj o manuša andral o Gibeon pes dothode, hoj ačhena andro smirom le Izraelitenca a hoj bešen maškar lende.
Ov the leskere manuša pes daranas, bo o Gibeon sas baro foros sar jekh le kraľengere forendar. O Gibeon sas bareder sar o foros Aj a savore murša odarik pes džanenas te marel.
Vašoda o kraľis Adoni-Cedek vičinďa kraľen andral aver fori: le Hoham andral o Hebron, le Piream andral o Jarmut, le Jafijah andral o Lachiš the le Debir andral o Eglon.
Mangelas len: “Aven ke mande a pomožinen mange te domarel o foros Gibeon, bo pes dothode, hoj ačhena andro smirom le Jozuaha the le Izraelitenca.”
Avke pes zgele ola pandž Amorejike kraľa andral o Jeruzalem, Hebron, Jarmut, Lachiš the Eglon. Avle savore peskere slugaďenca paš o Gibeon a ode pes rozthode a gele pro mariben pre leste.
Avke o Gibeona dine te phenel le Jozuaske andro taboris paš o Gilgal: “Ma omuk tire služobňiken! Sigo av ke amende! Pomožin amenge a zachraňin amen, bo savore Amorejike kraľa, save bešen pro verchengeri phuv, pes pre amende kiden pro mariben.”
O Jozua geľa andral o Gilgal savore slugaďenca the zorale muršenca pro mariben.
O RAJ phenďa le Jozuaske: “Ma dara tut lendar, bo diňom tuke len andro vasta. Ňiko lendar na obačhola anglal tute.”
O Jozua džalas caľi rat andral o Gilgal a geľa pre lende avke, hoj aňi na užarenas pre oda.
O RAJ kerďa, hoj o Amoreja la daratar ačhile sar bi e goďi anglo Izraeliti. Paš o Gibeon o Izraeliti igen but dženen murdarde a džanas pal lende le dromeha upre pro Bet-Choron a murdarkerenas len dži ke Azeka the Makkeda.
Sar denašenas le Izraelitendar tele pal o brehos le dromeha andral o Bet-Choron, o RAJ diňa, hoj te perel pre lende andral o ňebos bare ľegošne krupi sar bara dži ke Azeka avke, hoj ola, save mule le ľegošne krupendar, sas buter sar ola, saven murdarde o Izraeliti le šabľenca.
Oda džives, sar o RAJ diňa le Izraelitenge te ňerinel (zviťazinel) upral o Amoreja, o Jozua vakerelas le RAJEHA. Anglal calo Izrael phenďa: “Khameja, zaačhav tut upral o Gibeon a tu, čhoneja, upral e dolina Ajalon!”
Avke o kham the o čhon zaačhile, medik o manuša na ňerinde upral peskere ňeprijaťeľa. Oda hin pisimen andro le Jašariskero zvitkos. O kham pes zaačhaďa maškar o ňebos a calo džives na zageľa.
Ajso džives na sas aňi angloda aňi paľis, hoj o RAJ kavke šunďahas avri le manušes. O RAJ pes čačes marelas vaš o Izrael.
Paľis o Jozua pes visarďa andro taboris Gilgal a calo Izrael leha.
Ola pandž kraľa denašle a garude pes andre jaskiňa paš e Makkeda.
Avke le Jozuaske gele te phenel: “Arakhle pes ola pandž kraľa. Garuven pes andre jaskiňa paš e Makkeda.”
O Jozua phenďa: “Začhiven e chev andre jaskiňa bare barenca a ačhaven paš late le muršen, hoj te merkinen.
Ale tumen pes ma zaačhaven. Džan pre peskere ňeprijaťeľa palunestar a ma domuken lenge, hoj pes te visaren pre peskere fori, bo o RAJ tumaro Del, tumenge len diňa andro vasta.”
O Jozua the o Izraeliti preačhile o mariben peskere ňeprijaťeľenca, bo murdarde maj savoren. Ole, save predžiďile, denašle a dochudle pes andre peskere zorale fori le murenca.
Savore manuša pes visarde pale a mištes dogele andro taboris ko Jozua paš e Makkeda. Ňiko peske imar na domukľa te phenel aňi lav pro Izraeliti.
Avke o Jozua phenďa: “Phundraven e chev andre jaskiňa a anen ke mande ole pandž kraľen.”
Kerde oda a ande ke leste andral e jaskiňa ole kraľen andral o Jeruzalem, Hebron, Jarmut, Lachiš the Eglon.
Sar ole kraľen ande ke leste, o Jozua vičinďa savore Izraeliten a le veľiťeľenge, save avle leha, phenďa: “Aven a terďuven le pindrenca pro meňa kale kraľenge!” On gele a terďile lenge pro meňa.
Paľis lenge o Jozua phenďa: “Ma daran tumen aňi ma izdran! Aven zorale a bi e dar, bo ada kerela o RAJ savore tumare ňeprijaťeľenca, pre save džana pro mariben.”
Paľis o Jozua len diňa te murdarel a te figinel pro pandž stromi. Ode sas figimen, medik na zaračiľa.
Sar zaračolas, diňa o Jozua len te lel tele a te čhivel andre jaskiňa, andre savi pes imar angloda garuvenas. Paľis zathode e chev andre jaskiňa le bare barenca, so hine ode dži adadžives.
O Jozua mek oda džives zaiľa o foros Makkeda a le manušen odarik murdarďa la šabľaha. Ňikas na mukľa te dživel. Le kraľiha andral e Makkeda kerďa avke, sar angloda le kraľiha andral o Jericho.
Paľis o Jozua savore Izraelitenca geľa andral e Makkeda ko foros Libna a džalas pre leste pro mariben.
The kada foros le kraľiha diňa o RAJ le Izraelitenge andro vasta. Marenas len le šabľenca a murdarde savore manušen odarik – ňikaske na dine te predživel. Lengere kraľiha kerďa avke sar le kraľiha andral e Jericho.
Paľis o Jozua pregeľa cale Izraeloha andral e Libna ko foros Lachiš. Ode pes rozthode a džanas pro mariben pro manuša andral oda foros.
O RAJ diňa o foros Lachiš le Izraelitenge a pro dujto džives les zaile. Murdarde savoren le šabľenca, avke sar kerde andre Libna.
Akor o kraľis o Horam avľa pro mariben andral o foros Gezer te pomožinel le kraľiske andro Lachiš, ale o Jozua ňerinďa upral leste the upral leskere manuša avke, hoj ňiko lendar na predžiďiľa.
Paľis o Jozua pregeľa andral o Lachiš savore Izraelitenca ko foros Eglon a ode pes rozthode a džanas pre leste pro mariben.
Mek oda džives les zaiľa. Murdarde le šabľenca savoren, save sas andro foros, avke sar oda kerde le foroha Lachiš.
Paľis o Jozua savore Izraelitenca gele andral o Eglon ko foros Hebron pro mariben.
Zaile les a murdarde savoren le kraľiha a mek savoren andro pašutne gava. Na mukle ňikas te dživel. Avke sar oda kerde andro Eglon, ola gava zňičinde a na mukle ňikas te dživel.
Paľis pes o Jozua visarďa le Izraelitenca ko foros Debir pro mariben.
Zaile les the leskere kraľenca a mek savoren andro pašutne gava a murdarde len. Na mukle ňikas te dživel. Avke sar kerde le forenca Hebron the Libna a lengere kraľenca, kerde the le foroha Debir a leskere kraľiha.
Kavke o Jozua ňerinďa (zviťazinďa) upral savore kraľa andre caľi phuv: pro verchengeri phuv the andre e pušťa pro juhos, pro brehengeri phuv the pre vichodno sera le verchengeri – na mukľa ňikas te dživel. Murdarďa savoren, avke sar phenďa o RAJ, o Del le Izraeloskero.
O Jozua len murdarďa le forostar Kadeš-Barnea dži ke Gaza a caľi phuv Gošen dži ko Gibeon.
Savore kraľen lengere phuvenca zaiľa jekhvareste, bo o RAJ, o Del le Izraeloskero, pes marelas vaš o Izrael.
Paľis pes o Jozua savore Izraelitenca visarďa andro taboris Gilgal.
Sar pes oda došunďa o kraľis Jabin andral o Chacor, diňa te vičinel le kraľis Jobab andral o Madon, le kraľen andral o Šimron the andral o Achšaf,
the le kraľen, save bešenas pro severne verchi a teleder andre dolina Jordan pro juhos le Galilejske morostar the pre brehengeri phuv a the pašal o Dor pro zapados.
Diňa te vičinel the le Kanaančanen pal o zapados the pal o vichodos: le Amorejen, le Chetitanen, le Perizejen, le Jebusejen pal o verchengeri phuv the le Chivijen tel o verchos Chermon andre phuv Micpa.
O kraľa avle savore peskere armadenca – sas ajci slugaďa sar e poši paš o brehos le moroskero. A sas len igen but graja the verdana pro mariben.
Kala savore kraľa pes sthode jekhetane a kerde peske taboris paš o paňa Merom, hoj te džan pro mariben pro Izrael.
Akor o RAJ phenďa le Jozuaske: “Ma dara tut lendar, bo tajsa andre ajso časos ena mule. Me len dava andro vasta le Izraelitenge. Lengere grajenge podčhin o pindre a o verdana zlabar.”
O Jozua peskere slugaďenca siďarenas te džal ko paňa Merom a gele pre lende pro mariben.
O RAJ len diňa le Izraelitenge andro vasta, ňerinde (zviťazinde) upral lende a džanas pal lende dži ko baro foros Sidon pro severos the ko Misrefot-Majim a pro vichodos dži ke dolina Micpa. Domarde len a na mukle ňikas te dživel.
O Jozua kerďa avke, sar leske phenďa o RAJ: podčhinďa le grajenge o pindre a zlabarďa o verdana.
Akor o Jozua avľa pale, zaiľa o foros Chacor a le kraľis odarik murdarďa. (O kraľis andral o Chacor kraľinelas upral savore kraľišagi, so sas andre odi phuv.)
Dojekhes odarik murdarde, na mukle ňikas džides a o foros zlabarde.
Savore kala kraľengere fori o Jozua zaiľa a lengere kraľen phandľa. Dojekhes murdarďa la šabľaha, avke sar leske prikazinďa o Mojžiš, le RAJESKERO služobňikos.
O Izraeliti na zlabarde o fori, save sas ačhade pro kopi, o Jozua zlabarďa ča o Chacor.
O Izraeliti peske ile savoro, so andre ola fori arakhle, a ile the savore stadi. Ale le manušen odarik murdarenas la šabľaha, medik lendar na sas dojekh mulo.
Avke sar o RAJ prikazinďa peskere služobňikoske, le Mojžišoske, avke o Mojžiš phenďa le Jozuaske a avke o Jozua the kerďa. Ov na mukľa avri ňič olestar, so prikazinďa o RAJ le Mojžišoske.
Kavke o Jozua zaiľa caľi kadi phuv: verchengere phuva the brehengere phuva pro severos the pro juhos, caľi pušťa pro juhos, caľi phuv Gošen the e dolina paš o Jordan:
oda le verchostar Chalak upre ko verchos Seir pro juhos dži paš o Baal-Gad, so hin andre dolina Libanon tel o verchos Chermon pro severos. Savore kraľen odarik chudľa a diňa te murdarel.
O mariben kale savore kraľenca igen but ľikerelas le Jozuaske.
Ňisave fori le Izraelitenca pes na dothode andro smirom, ča jekh o Chivija andral o Gibeon. Savore fori zaile maribnaha.
Bo o RAJ kerďa, hoj ola manuša te en zoralejileskere, hoj pes te maren le Izraelitenca, hoj te en savore zňičimen a murdarde bijal o jileskeriben, avke sar prikazinďa o RAJ le Mojžišoske.
Akor avľa o Jozua a murdarďa le Anaken pro brehengere phuva: andral o Hebron, Debir, Anab the andral o Judske the Izraelike brehi. Zňičinďa len the savore lengere fori.
Le Anakendar na ačhiľa andre Izraeliko phuv ňiko. Ačhile ča andro fori Gaza, Gat the Ašdod.
O Jozua zaiľa odi caľi phuv avke, sar prikazinďa o RAJ le Mojžišoske. O Jozua diňa kadi phuv le Izraelitenge sar ďeďictvos, dojekhe kmeňoske o kotor, so hin leskero. Avke le manušen andre odi phuv sas le maribnastar smirom.
O Izraeliti ňerinde (zviťazinde) upral duj kraľa pro vichodos le Jordanostar a zaile lengere phuva. Ola phuva chudenas le juhostar le paňestar Arnon upre pre vichodno sera le Jordanoskeri dži ko verchos Chermon.
Jekh lendar sas o Amorejiko kraľis o Sichon, savo bešelas andro foros Chešbon. Leskeri phuv sas le forostar Aroer pro brehos le paňestar Arnon – maškaral ola dolinatar – dži ko paňi Jabbok pro severos, kaj chudelas imar e phuv le Ammončanengeri, oda hin jepaš phuv Gilead.
Leskeri phuv sas le Galilejske morostar paš o Jordan dži ko Bet-Ješimot paš o verchos Pisga, so hin pro vichodos le Londe Morostar.
O dujto kraľis sas o Og andral o Bašan, savo ačhiľa ča jekh le poslednendar savore Refajendar a bešelas andro fori Aštarot the Edrej.
Leskeri phuv sas le brehendar paš o Chermon dži ke Salcha – caľi phuv Bašan dži ke hraňica le Gešurenca the le Maachaťanenca. Kraľinelas upral o jepaš phuv Gilead dži ke phuv le kraľiskeri le Sichonoskeri, savo sas andral o foros Chešbon.
Upral kala duj kraľa ňerinďa le RAJESKERO služobňikos o Mojžiš le Izraelitenca. O Mojžiš diňa lengere phuva le Rubenoskere the le Gadoskere kmeňenge a jepaš Menaššeskere kmeňoske, hoj te en lengero ďeďictvos.
O Jozua the o Izraeliti ňerinde upral o kraľa pre zapadno sera le Jordanoskeri le Baal-Gadostar pro severos, so hin andre dolina Libanon, dži pro juhos ko verchos Chalak, so džal upre ko Seir. O Jozua diňa kala phuva le Izraelike kmeňenge pro furt.
Diňa lenge the savoro, so upre sas: o verchi, o telune thana, e Jordaňiko dolina, o brehi a e pušťa Negev pro juhos. Pre kala thana bešenas o Chetitana, o Amoreja, o Kanaančana, o Perizeja, o Chivija the o Jebuseja.
O Izraeliti ňerinde upral o kraľa andre kala fori: o Jericho, o Aj, so hin paš o Betel,
o Jeruzalem, o Hebron,
o Jarmut, o Lachiš,
o Eglon, o Gezer,
o Debir, o Geder,
e Chorma, o Arad,
e Libna, o Adullam,
e Makkeda, o Betel,
o Tappuach, o Chefer,
o Afek, o Šaron,
o Madon, o Chacor,
o Šimron-Meron, o Achšaf,
o Taanach, o Megiddo,
o Kedeš, o Jokneam andro Karmel,
Dor paš o moroskero brehos, o Gojim andre Galileja
the o Tirca. Savore kraľa sas jekhetane tranda the jekh (31).
Sar imar sas o Jozua igen phuro, o RAJ leske phenďa: “Tu sal imar phuro a hin tuke imar but berš, ale ačhile ode but phuva, so o Izraeliti mek na zaile.
Ačhile mek o Filišťinike the Gešurengere phuva.
O phuva, pal save phenen, hoj hine le Kanaančanengere, le paňestar Šichor, so džal pro vichodos le Egiptostar, dži pro severos paš o Ekron. Ode bešen pandž Filišťinike kraľa andral e Gaza, andral o Ašdod, o Aškalon, o Gat the o Ekron. Ačhiľa mek e phuv le Avvičanengeri,
pro juhos e phuv le Kanaančanengeri dži ke phuv Meara, so hiňi le Sidončanengeri, dži ko Afek, so hiňi e phuv le Amorejengeri.
Ačhiľa the e phuv le Gebalengeri the calo Libanon pro vichodos le Baal-Gadostar paš o verchos Chermon dži prekal o verchengero drom Lebo-Chamat.
Me anglal o Izraeliti tradava avri savore Sidončanen, save bešen maškar o verchi Libanon dži ko Misrefot-Majim. Tu akana le losoha ča rozulav le Izraelitenge o phuva avke, sar tuke phenďom.
Rozulav kadi phuv le eňa kmeňenge the jepaš le Menaššeskere kmeňoske, hoj te el lengeri.”
O Rubenoskero, Gadoskero the o dujto jepaš le Menaššeskero kmeňos priile o ďeďictvos, so lenge diňa o Mojžiš, le RAJESKERO služobňikos, pro vichodos pal o Jordan. Lengeri phuv chudelas
le forostar Aroer pro brehos paš e dolina Arnon, dureder ko foros, so hino maškar odi dolina, the ko rovno than le Dibonostar dži ko foros Medeba.
On priile savore fori le Amorejike kraľiskere le Sichonoskere, savo kraľinelas andro Chešbon, dži ke phuv le Ammončanengeri.
Priile mek o Gilead, e phuv le Gešurengeri the le Maachaťanengeri, savore verchi paš o Chermon the caľi phuv Bašan dži ke Salcha.
E phuv Bašan sas angle oda le kraľiskeri le Ogoskeri, savo bešelas andro Aštarot the Edrej. Ov ačhiľa ča jekh poslednendar savore Refajendar, upral save o Mojžiš ňerinďa (zviťazinďa) a tradňa avri.
Ale o Izraeliti na tradle avri le Gešuren the le Maachaťanen, vašoda dži adadžives bešen maškar lende.
O Mojžiš na diňa ňisavi phuv le kmeňos Levi vaš o ďeďictvos, bo o RAJ o Del le Izraeloskero lenge phenďa: “Na chudena o phuva, ale ča o obeti, so ena labarde pre miro oltaris.”
O Mojžiš diňa o phuva vaš o ďeďictvos le famelijenge andral o kmeňos Ruben.
Pro juhos lengeri phuv chudelas le forostar Aroer, so hino pro brehos paš e dolina Arnon – lengere sas the o foros maškar e dolina, the e phuv dži ke Medeba,
o foros Chešbon the savore leskere fori, so hine pre odi phuv: o Dibon, o Bamot-Baal, o Bet-Baal-Meon,
e Jahca, o Kedemot, o Mefaat,
o Kirjatajim, e Sibma the o Ceret-Šachar pro brehos andre dolina,
o Bet-Peor tel o verchos Pisga the o Bet-Ješimot.
Chudle mek savore fori pre odi phuv the calo kraľišagos le Amorejike kraľiskero le Sichonoskero, savo kraľinelas andro Chešbon. O Mojžiš ňerinďa upral leste the upral o Midijaňike vodci, save sas o Evi, o Rekem, o Cur, o Chur the o Reba: Kala savore sas le kraľiskere Sichonoskere vodci.
O Izraeliti murdarde the le vrašcos le Bileam, le Beoriskere čhas.
Pro zapados le Rubenengeri phuv chudelas le brehostar Jordan. Kale fori the gava priile o fajti le Rubenengere sar ďeďictvos.
O Mojžiš diňa the ďeďictvos dojekha fajtake andral o Gadoskero kmeňos.
Sas lenge dino o foros Jazer, savore fori andro Gilead the jepaš phuv le Ammončanengeri dži ko Aroer, so hino pro pašes paš e Rabba,
le Chešbonostar ko Ramat-Micpa the Betonim; le forostar Machanajim dži ko than Lo-Debar.
Tele andre dolina Jordan chudle o fori Bet-Haram, Bet-Nimra, Sukkot the Cafon a the oda, so ačhiľa la phuvatar le Sichonoskera, savo sas kraľis le Chešbonoskero, the e vichodno sera le Jordanoskeri dži paš o Galilejsko moros.
Kala fori the gava priile o fajti andral o kmeňos Gad sar ďeďictvos.
O Mojžiš diňa le fajtenge andral o jepaš kmeňos Menašše kala phuva vaš o ďeďictvos:
Le forostar Machanajim ko severos, caľi phuv Bašan – o kraľišagos le kraľiskero Ogoskero. Andro Bašan sas šovardeš (60) gava, so zaiľa o Jair.
O čhave le Machiroskere, savo sas o čhavo le Menaššeskero, priile jepaš phuv Gilead, o fori Aštarot the Edrej, kaj bešelas o kraľis Og.
Kala phuva rozulaďa o Mojžiš andre Moabiko phuv pal o Jordan, pro vichodos le Jerichostar.
Le kmeňoske Levi o Mojžiš na diňa ňisavo ďeďictvos, bo o RAJ, o Del le Izraeloskero, hino lengero ďeďictvos, avke sar len diňa lav.
Kala hine o phuva, so o Izraeliti chudle andro Kanaan, avke sar lenge dine sar ďeďictvos o rašaj o Eleazar the o Jozua, o čhavo le Nunoskero, the le kmeňengere vodci andral o Izrael.
O ďeďictvos dine lenge prekal o losos, avke sar phenďa o RAJ prekal o Mojžiš, hoj te den le eňa the jepaš kmeňenge.
O Mojžiš imar diňa duj the jepaš kmeňenge o ďeďictvos pal o Jordan, ale le Leviten na diňa ňič.
Le Jozefoskere čhavendar sas duj kmeňi: o Menašše the o Efrajim. Le Leviten na diňa ňisavo ďeďictvos andre odi phuv. Chudle ča fori, hoj ode te bešen, the maľi prekal o gurumňa the stadi.
O Izraeliti kerde avke, sar o RAJ phenďa le Mojžišoske, a rozulade o phuva.
Sar o Izraeliti mek sas andro Gilgal, avle o manuša andral o kmeňos Juda ko Jozua. O Kaleb, o čhavo le Jefunnoskero andral e Kenizziko fajta, leske phenďa: “Tu džanes mištes, so phenďa o RAJ le Devleskere manušeske le Mojžišoske andro Kadeš-Barnea pal ma the pal tu.
Sas mange saranda (40) berš, sar man le RAJESKERO služobňikos o Mojžiš bičhaďa andral o Kadeš-Barnea te predikhel e phuv. Me leske phenďom o čačipen pal oda, so dikhľom.
Mire phrala, save džanas manca, darade avri le manušen. Ale me man ľikeravas le RAJESTAR, mire Devlestar.
Mek oda džives o Mojžiš man diňa vera: ‘E phuv, pal savi phirehas, ela pro furt tiro the tire čhavengero ďeďictvos, bo furt tut ľikerehas le RAJESTAR, mire Devlestar.’
Akana, šun! O RAJ dži akana man ľikerelas paš o dživipen, avke sar phenďa. Pregeľa imar saranda the pandž (45) berš akorestar, sar o RAJ oda phenďa le Mojžišoske. Oda sas akor, sar o Izraeliti mek phirenas pal e pušťa, a akana mange imar hin ochtovardeš the pandž (85) berš.
Ole dživesestar, so man o Mojžiš bičhaďa, som mek furt zoralo. Avke sar ešebnovar (peršovar) hin man mek ajsi zor, hoj adadžives šaj džav pro mariben.
Vašoda de mange akana kala brehi, pal save oda džives vakerelas o Mojžiš. Bo tu korkoro akor šunďal, hoj ode hine o Anaka the bare fori zorale murenca. Šaj el, hoj o RAJ ela manca a tradava len avri, avke sar oda phenďa o RAJ.”
Avke o Jozua požehňinďa le Kaleb, le Jefunnoskere čhas, a diňa leske o foros Hebron vaš leskero ďeďictvos.
O Kaleb chudľa o Hebron sar ďeďictvos, bo furt pes ľikerelas le RAJESTAR, le Izraeloskere Devlestar.
Angloda pes o Hebron vičinelas Kirjat-Arba, bo o Arba sas nekbareder manuš maškar o Anaka. Paľis andre odi phuv sas smirom le maribnastar.
Le Judaskero kmeňos priiľa o phuva, so prekal o losos ačhiľa lenge. Odi phuv chudel pro juhos dži ke pušťa Sin paš o Edom dži tele pro juhos.
Pro juhos odi phuv chudel paš o brehos le Londe Morostar, paš o moroskero agor, so hin dži tele pro juhos,
džal ko juhos prekal o verchengero drom Akrabbim andre pušťa Sin a odarik džal pro juhos le Kadeš-Barneatar. Paľis chudel pašal o Checron upre ko Addar, kaj visaľol ke Karka,
odarik dureder ko Acmon a dži ko paňi Egipt a ole paňestar dži paš o moros.
Pro vichodos le Judaskeri phuv chudel le Londe Moroskera seratar a oda le juhostar dži ko paňi Jordan. Odarik džal dureder pro severos le morostar
upre paš o Bet-Chogla a predžal khatar o severos la Bet-Arabatar upre ke skala Bohan. O Bohan sas le Rubenoskero čhavo.
Paľis leskeri phuv chudel upre la dolinatar Achor ko Debir a odarik pes visarel pro severos ko Gilgal, so hino pre severno sera ola dolinatar paš o drom Adummim, odarik džal dureder ko paňa En-Šemeš the ko En-Rogel.
Paľis leskeri phuv džal dureder upre andre dolina Ben-Hinnom pro juhos le Jebusejengere forostar – oda hin Jeruzalem. Dureder džal dži upre ko verchos pro zapados le forostar the pro severos la Refajengere dolinatar.
Paľis leskeri phuv chudel le verchostar tele ko than, khatar chudel te džal o paňi Neftoach, dureder ko fori pašes paš o verchos Efron, paľis tele ke Baala – oda hin o Kirjat-Jearim.
La Baalatar paľis pes visarel ko zapados ko verchos Seir a predžal pro severos le verchostar Jearim – oda hin Kesalon – a lestar tele ko Bet-Šemeš dži ke Timna.
Paľis chudel pro severos le verchostar Ekron, visarel pes ko Šikron, džal dureder ko verchos Baala, paľis ko Jabneel a dži paš o moros.
Pro zapados le Judaskeri phuv chudelas le Stredozemne Moroskera seratar. Pre kala phuva dživenas o Judaskere kmeňi pal peskere fajti.
O Jozua diňa le Kaleboske, le Jefunnoskere čhaske, varesave le Judaskere phuvendar, avke sar leske oda phenďa o RAJ. Diňa leske o foros Kirjat-Arba, oda hin o Hebron. Oda foros sas le Arbasoskero, savo sas dad le Anakoskero.
O Kaleb odarik čhiďa avri le Anakoskere trine čhaven: le Šešaj, le Achiman the le Talmaj.
Odarik džanas pro mariben ko foros Debir, so pes angloda vičinelas Kirjat-Sefer.
Akor o Kaleb phenďa: “Oleske, ko ňerinela (zviťazinela) upral o foros Kirjat-Sefer a zalela les, dava mira čha la Achsa vaš e romňi.”
O Otňiel, o čhavo le Kenazoskero, savo sas o phral le Kaleboske, zaiľa odi phuv a avke chudľa la Achsa vaš e romňi.
Sar ov peske la iľa romňake, o Otňiel la kerďa upre, hoj te mangel peskere dadestar e maľa. Sar geľa tele pal o somaris, o Kaleb latar phučľa: “So kames?”
Oj odphenďa: “De man tiro požehnaňje. Te mange imar diňal e pušťa Negev, de mange the o paňa.” Avke o Kaleb lake diňa o uprune the o telune prameňa.
Kada hin o ďeďictvos le Judaskere kmeňoskero pal lengere fajti.
O fori, so sas le Judaskere kmeňoskere pro juhos dži ko Edom, sas: o Kabceel, o Eder, o Jagur,
e Kina, e Dimona, e Adada,
o Kedeš, o Chacor, o Jitnan,
o Zif, o Telem, o Bealot,
e Chacor-Chadatta, o Kerijot-Checron, oda hin Chacor,
o Amam, e Šema, e Molada,
e Chacar-Gadda, o Chešmon, o Bet-Palet,
o Chacar-Šual, e Beer-Šeba, e Bizjotja,
e Baala, o Ijim, o Ecem,
o Eltolad, o Kesil, e Chorma,
o Ciklag, e Madmanna, e Sansanna,
o Lebaot, o Šilchim, o Ajin the o Rimmon: jekhetane bišueňa (29) fori the lengere gavenca.
Pro telune brehi sas kala fori: O Eštaol, e Cora, e Ašna,
o Zanoach, o En-Gannim, o Tappuach, o Enam,
o Jarmut, o Adullam, o Socho, e Azeka,
o Šaarajim, o Aditajim, e Gedera the o Gederotajim: dešuštar (14) fori the lengere gavenca.
Lengere fori sas the o Cenan, e Chadaša, o Migdal-Gad,
o Dilan, e Micpa, o Jokteel,
o Lachiš, o Bockat, o Eglon,
o Kabbon, o Lachmas, o Kitliš,
o Gederot, o Bet-Dagon, e Naama the e Makkeda; dešušov (16) fori the lengere gavenca.
Lengere fori sas the e Libna, o Eter, o Ašan,
o Jiftach, e Ašna, o Necib,
e Keila, o Achzib the e Mareša; eňa fori lengere gavenca.
Sas lengero the o foros Ekron le cikne forenca the le gavenca;
a le Ekronostar dži ko moros savore fori paš o foros Ašdod lengere gavenca.
O Ašdod the Gaza leskere cikne forenca the gavenca a odarik savoro dži ko Egiptsko paňi the ko brehos le Stredozemno Moroskero.
Priile mek o fori pal o brehi: o Šamir, o Jattir, o Socho,
e Danna, e Kirjat-Sanna, oda hin Debir,
o Anab, o Eštemo, o Anim,
o Gošen, o Cholon the o Gilo: dešujekh (11) fori the lengere gavenca.
O Arab, e Ruma, o Ešan,
o Janum, o Bet-Tappuach, e Afeka,
e Chumta, e Kirjat-Arba, oda hin Hebron, the o Cior: eňa fori the lengere gavenca.
O Maon, o Karmel, o Zif, e Jutta,
o Jezreel, o Jokdeam, o Zanoach,
o Kajin, e Gibeja the e Timna: deš fori the lengere gavenca.
O Chalchul, o Bet-Cur, o Gedor,
o Maarat, o Bet-Anot the o Eltekon: šov fori the lengere gavenca.
O Kirjat-Baal, oda hin Kirjat-Jearim, the e Rabba: duj fori the lengere gavenca.
Pre pušťa priile e Bet-Araba, o Middin, e Sechacha,
o Nibšan, o Londo Foros the o En-Gedi: šov fori the lengere gavenca.
Ale le Judaskere manuša našťi čhivenas avri le Jebusejen andral o Jeruzalem, avke ačhile dži adadžives te bešel paš lende.
E phuv, so sas diňi prekal o losos le Jozefoskere čhavenge, chudel le Jordanostar paš o Jericho pro vichodos le Jerichoskere paňendar a e hraňica džal dži ke pušťa a upre ko Beteloskere brehi,
paľis dureder ko Luz, odarik ko Atarot – ke phuv le Arkijengeri –
mek pro zapados ke phuv le Jafletengeri dži ke phuv ko Teluno Bet-Choron the ko Gezer a zaačhel dži ko moros.
Kala phuva chudle le Jozefoskere čhave o Menašše the o Efrajim sar ďeďictvos.
Le kmeňoske Efrajim sas dine pal leskere fameliji kala phuva: Ola phuva chuden le Atarot-Addarostar dži ko Upruno Bet-Choron
a dureder e hraňica džal ko moros, pro severos le Michmetatostar, paľis pro vichodos andro Taanat-Šilo a pašal leste pro vichodos predžal ko Janoach.
Khatar o Janoach džal tele andro Atarat the ke Naara a predžal pašes paš o Jericho dži ko Jordan.
Le forostar Tappuach džal e hraňica ko zapados paš o paňi Kana a zaačhel paš o moros. Kada ďeďictvos chudle o fameliji andral o kmeňos Efrajim.
The varesave fori le gavenca andral le Menaššengere phuva sas dine le kmeňoske Efrajim.
Ale o Efrajima na tradle avri le Kanaančanen, save bešenas andro foros Gezir. Avke on ačhile maškar lende dži adadžives, ale ačhile lengere otroka.
O dujto jepaš kmeňos Menašše chudľa pro zapados prekal o losos o ďeďictvos, bo ov sas le Jozefoskero ešebno (peršo) čhavo. Le Menaššeskero ešebno čhavo o Machir, savo sas zoralo andro mariben, chudľa o phuva Gilead the Bašan. O Machir sas dad le Gileadoskero.
The aver fajti andral o kmeňos Menašše chudle prekal o losos o phuva sar ďeďictvos: e fajta le Abiezeriskeri, le Chelekoskeri, le Asrieloskeri, le Šechemoskeri, le Cheferoskeri the le Šemidasoskeri. On sas o čhave le Menaššeskere, savo sas čhavo le Jozefoskero.
Ale le Celofchad na sas čhave, ča čhaja: e Machla, e Noa, e Chogla, e Milka the e Tirca. O Celofchad sas o čhavo le Cheferoskero, o Chefer sas le Gileadoskero, o Gilead sas le Machiroskero a o Machir sas le Menaššeskero.
Avle ko rašaj Eleazar, ko Jozua, savo sas le Nunoskero čhavo, the ko vodci a phende: “O RAJ phenďa le Mojžišoske, hoj the amen te del o ďeďictvos maškar amare phrala.” Avke o Jozua diňa the len o ďeďictvos maškar lengere dadeskere phrala, avke sar phenďa o RAJ.
Kavke chudľa o Menašše o phuva Gilead the Bašan pal o Jordan the mek aver deš phuva,
bo le Menaššeskere čhaja chudle o ďeďictvos maškar leskere čhave. E phuv Gilead ačhiľa okla manušenge andral o kmeňos Menašše.
O phuva le Menaššengere chudenas la phuvatar Ašer ko Michmetat, so hin pro vichodos le Šichemostar, a e hraňica džalas dureder pro juhos ko En-Tappuach.
E phuv pašal o Tappuach ačhiľa le Menaššenge, ale o foros Tappuach sas le Efrajimengero.
E hraňica džal dureder tele ko paňi Kana. O fori pro juhos ole paňestar maškar o Menaššeskere fori hine le Efrajimoskere. Leskeri hraňica džal dureder pre severno sera ole paňestar dži ko Stredozemno Moros.
Pro juhos le paňestar Kana e phuv sas le Efrajimoskeri a pro severos le Menaššeskeri. Leskeri hraňica pro zapados sas o Stredozemno Moros. Pro severozapados leskera phuvatar sas o Ašer a pro severovichodos sas o Jissachar.
Andro phuva le Jissacharoskere the le Ašeroskere o Menašše priiľa o fori Bet-Šean, Jibleam, Dor, En-Dor, Taanach the Megiddo lengere gavenca. O trito Dor sas paš o brehos le morostar.
O kmeňos Menašše našťi zaile kala fori a avke o Kanaančana ode bešenas dureder.
Sar o Izraeliti sas zoraleder, ispidenas pro Kanaančana, hoj prekal lende te keren buči, ale našťi len tradle avri.
Andre jekh džives le Jozefoskere čhave – o kmeňi Menašše the Efrajim – phende le Jozuaske: “Soske amen diňal vaš o ďeďictvos ča ajci sikra phuva? Se amen sam baro narodos, bo o RAJ amen dži akana požehňinelas.”
O Jozua lenge odphenďa: “Te san ajci but a o brehi andro Efrajim tumenge hine frima, džan andre phuv ko Perizeja the ko Refaja a ode čhingeren avri o veš, hoj tumen te el phuv.”
O čhave le Jozefoskere phende: “O brehi amenge hine frima, ale savore Kanaančanen, save bešen andre dolina, hin trastune verdana. Ola trastune verdana hin olen, save bešen andro Bet-Šean paš leskere gava, the olen, save bešen andre dolina Jezreel.”
O Jozua phenďa le Efrajimoskere the le Menaššeskere kmeňenge: “San baro narodos, saves hin bari zor. Na ela tut ča jekh kotor la phuvatar,
ale the o brehi ena tire. Te ode hin veš, čhinger les avri a ela tiro dži ke leskero agor, bo tradeha avri le Kanaančanen, choc len hin trastune verdana a hine zorale.”
Sar savore Izraeliti zaile e phuv, zgele pes jekhetane andro foros Šilo a ačhade ode o Sentno Stanos.
Maškar o Izraeliti ačhile mek efta kmeňi, savenge mek na sas dino o ďeďictvos.
Avke o Jozua phenďa le Izraelitenge: “Dži kana kamen te užarel, hoj peske te zalen e phuv, so tumenge diňa o RAJ, o Del tumare dadengero?
Kiden tumenge avri trine muršen dojekhe kmeňostar. Me len bičhavava, hoj te predžan e phuv a te zapisinel andre o phuva prekal dojekh kmeňos. Paľis mi aven ke ma.
Mi rozulaven odi phuv pro efta kotora. O kmeňos Juda ačhela ode, kaj hino pro juhos, a o kmeňi le Jozefoskere pro severos.
Zapisinen andre ola efta kotora ola phuvakere a anen oda ke mande. Me tumenge čhivava o losos anglo RAJ, amaro Del.
O Leviti na chudena kotor ola phuvatar maškar tumende, bo oda, hoj hine le RAJESKERE rašaja, hin lengero ďeďictvos. O Gad, o Ruben the o jepaš Menaššeskero kmeňos chudle pro vichodos pal o Jordan o ďeďictvos, so lenge diňa o Mojžiš, le RAJESKERO služobňikos.”
Ola murša pes mukle pro drom. O Jozua lenge phenďa: “Džan, predžan e phuv a zapisinel andre o thana pre odi phuv, paľis aven pale ke ma. Ade andro Šilo tumenge čhivava o losos anglo RAJ.”
O murša odgele a pregele e phuv. Rozulade la pro efta kotora a zapisinde ola phuva the le forenca. Paľis avle ko Jozua andro taboris andro Šilo.
O Jozua lenge čhiďa o losos andro Šilo anglo RAJ a rozulaďa ode e phuv le Izraelitenge pal lengere kmeňi.
O ešebno (peršo) losos peľa pro kmeňos Benjamin pal lengeri famelija. Lengere phuva hine maškar le Judaskere the le Jozefoskere kmeňi.
Pre leskeri severno sera e hraňica chudel paš o Jordan a odarik džal upre ko brehos pro severos le Jerichostar a predžal prekal o verchi dži ke pušťa paš o Bet-Aven pro zapados.
Odarik lengeri hraňica džal dureder ko Luz, oda hin o Betel. Džal pro brehos pro juhos khatar o Luz tele andro Atarot-Addar a ko verchos pro juhos le Telune Bet-Choronostar.
Pre zapadno sera ole verchostar, so hino paš o Bet-Choron, e hraňica visaľol ko juhos a džal dži paš o Kirjat-Baal – oda hin le Judaskero foros Kirjat-Jearim. Kada hin e zapadno sera lengeri phuvakeri.
Lengeri južno hraňica chudel pro zapados paš o Kirjat-Jearim a džal dži paš o paňa Neftoach.
E hraňica odarik džal dži paš o verchos, so hino angle dolina Ben-Hinnom a pro severos la dolinake le Refajengera, a džal tele prekal e dolina Hinnom, pro juhos le Jebusejengere verchostar dži tele ko En-Rogel.
Paľis visaľol ko severos ko En-Šemeš. Odarik džal ko Gelilot paš o brehos Adummim a džal tele ke skala le Bohanoskeri, savo sas o čhavo le Rubenoskero.
Paľis predžal pro severos khatar o brehos Bet-Araba tele ke Jordaňiko dolina
a dureder džal ko severos ko verchos Bet-Chogla dži ke severno sera le Londe Moroskeri, kaj o Jordan džal andro moros. Oda hin e južno hraňica.
O Jordan hin lengeri vichodno hraňica. Kada sas o ďeďictvos le Benjaminoskere fajtengero.
Kala hine lengere fori pal lengere fajti: O Jericho, e Bet-Chogla, o Emek-Kecic,
e Bet-Araba, o Cemarajim, o Betel,
o Avvim, e Para, e Ofra,
o Kefar-Ammoni, o Ofni the e Geba; dešuduj (12) fori le gavenca.
O Gibeon, e Rama, o Beerot,
e Micpa, e Kefira, e Moca,
o Rekem, o Jirpeel, e Tarala,
e Cela, o Helef, o Jebus, oda hin o Jeruzalem, e Gibeja the o Kirjat-Jearim; dešuštar (14) fori the le gavenca. Kada sas o ďeďictvos le Benjaminoskere fajtengero.
O dujto losos peľa pro Šimeonoskero kmeňos pal leskere fajti. Lengero ďeďictvos sas maškar o phuva le Judaskere.
Chudle kala fori: E Beer-Šeba, e Šeba, e Molada,
o Chacar-Šual, e Bala, o Ecem,
o Eltolad, o Betul, e Chorma,
o Ciklag, o Bet-Markabot, e Chacar-Susa,
o Bet-Lebaot the o Šaruchen: dešutrin (13) fori the lengere gavenca.
Chudle the kala fori: o Ajin, o Rimmon, o Eter the o Ašan: štar fori the lengere gavenca.
Lengere hine the kala savore gava, so hine pašal ola fori dži ko Baalat-Beer the Rama-Negev. Kada hin o ďeďictvos le kmeňoskero Šimeon pal leskere fajti.
Le Šimeonoskeri phuv sas maškar e Judaskeri. O ďeďictvos le Judaskero sas igen baro, vašoda chudle the on maškar lende o ďeďictvos.
O trito losos peľa pro kmeňos Zebulun pal lengere fajti: Lengeri phuv sas dži ko Sarid.
E phuv sas pro zapados ke Marala dži pre sera le Dabbešetostar the ko paňi, so hino pro vichodos le Jokneamostar.
Le Saridostar pes visarel ko vichodos dži ke phuv paš o foros Kislot-Tabor a odarik ko Daberat the ke Jafia.
Odarik džal dureder ko vichodos andro Gat-Chefer, andro Et-Kacin the andro Rimmon a visarel pes andre Nea.
Pro severos pes visarel ko Channaton a džal dži ke dolina Jiftach-El.
Lengere hine the o Kattat, o Nahalal, o Šimron, e Jidala the o Betlehem; dešuduj (12) fori the lengere gavenca.
Kala fori lengere gavenca hine o ďeďictvos le kmeňoskero Zebulun pal lengere fajti.
O štarto losos peľa pro kmeňos Jissachar pal lengere fajti.
Lengere phuva sas: o Jezreel, o Kesulot, o Šunem,
o Chafarajim, o Šijon, o Anacharat,
o Rabbit, o Kišjon, o Ebec,
o Remet, o En-Gannim, e En-Chadda the o Bet-Paccec.
Lengeri phuv džal dži pre sera le forendar Tabor, Šachacajim the Bet-Šemeš dži paš o Jordan. Oda hin dešušov (16) fori the lengere gavenca.
Kala fori lengere gavenca hine o ďeďictvos le kmeňoskero Jissachar pal lengere fajti.
Pandžto losos peľa pro kmeňos Ašer.
Andre lengere phuva sas o fori: o Chelkat, o Chali, o Beten, o Achšaf,
o Allammelech, o Amad the o Mišal. Pro zapados lengeri hraňica džal dži pre sera le forendar Karmel the Šichor-Libnat.
Odarik e hraňica visaľol ko vichodos andro Bet-Dagon dži pre sera la phuvatar Zebulun a paš e dolina Jiftach-El, paľis ko severos ko Bet-Emek the Neiel a odarik visaľol ko Kabul;
džal ko Ebron, Rechob, Chammon the Kana dži ko Baro Sidon;
paľis e hraňica pes visarel ke Rama dži ko zoralo foros Tir, odarik pes visarel ke Chosa a džal dži ko moros. Lengere hin the o Machalab, o Achzib,
e Umma, o Afek the o Rechob: bišuduj (22) fori lengere gavenca.
Kala fori lengere gavenca hine o ďeďictvos le kmeňoskero Ašer pal lengere fajti.
O šovto losos peľa pro kmeňos Naftali pal lengere fajti.
Lengeri phuv chudel le Chelefostar, le dubostar paš o Caanannim, džal prekal o Adami-Nekeb the o Jabneel ko Lakkum dži paš o paňi Jordan.
Odarik visaľol ko Aznot-Tabor pro zapados the ko Chukok. Pro juhos pes chudelas le phuvatar Zebulun, pro zapados le phuvatar Ašer a pro vichodos le Jordanostar.
Lengere zorale fori hin o Ciddim, o Cer, o Chammat, o Rakkat, o Kinneret,
e Adama, e Rama, o Chacor,
o Kedeš, o Edrej, o En-Chacor,
o Jiron, o Migdal-El, o Chorem, o Bet-Anat the o Bet-Šemeš: dešueňa (19) fori lengere gavenca.
Kala fori lengere gavenca hine o ďeďictvos le kmeňoskero Naftali pal lengere fajti.
O eftato losos peľa pro kmeňos Dan pal lengere fajti.
Lengere phuva sas: e Cora, o Eštaol, o Ir-Šemeš,
o Šaalabbin, o Ajalon, e Jitla,
o Elon, e Timna, o Ekron,
o Elteke, o Gibbeton, o Baalat,
o Jehud, o Bene-Berak, o Gat-Rimmon,
o Me-Jarkon, o Rakkon the e phuv paš e Joppa.
Sar le Danenge sas o phuva frima, gele pro mariben pro foros Lešem, zaile les a le manušen odarik murdarde. Ačhile ode te bešel a ole foroske Lešem čerinde o nav pro Dan pal peskero dad.
Kala fori le gavenca hine o ďeďictvos le kmeňoskero Dan pal lengere fajti.
Sar o Izraeliti preačhile te rozulavel o phuva sar ďeďictvos, dine the le Jozuaske, le Nunoskere čhaske, o ďeďictvos maškar peskere phuva.
Avke sar lenge o RAJ phenďa, dine le Jozuaske o foros Timnat-Serach pro brehi andre phuv Efrajim, so peske mangelas. Pale oda foros ačhaďa a ačhiľa ode te bešel.
Kala hine o phuva, so o rašaj Eleazar, o Jozua the o vodci dine prekal o losos le kmeňoske Izrael. Čhide o losi andro foros Šilo, anglal o vudar le RAJESKERE Sentne Stanostar. Kavke paľis preačhile te rozulavel o phuva.
Andre jekh džives phenďa o RAJ le Jozuaske:
“Phen le Izraelitenge, hoj peske te len avri o fori pro garuďipen. Bo sar o Mojžiš mek dživelas, me leske phenďom,
hoj o manuš, savo murdarďahas varekas, ale na kamľa oda te kerel, šaj denašel andre ola fori pes te garuvel la famelijatar, savi leske kamľahas oda pale te visarel.
Te vareko denašela andre jekh kajso foros, mi ačhel avri paš e foroskeri brana a le vodcenge mi phenel anglal savorende, so pes ačhiľa. Akor les lena andre peskero foros a dena les than, kaj šaj bešel.
Te pal leste geľahas o manuš, savo leske kamľahas pale te visarel, na dena les leske andro vasta, bo na kamľa te murdarel ole manušes sar peskere ňeprijaťeľis.
Mi ačhel oda manuš andre oda foros, medik na ela avrišundo pro sudos anglo manuša a medik na merela oda, ko ela baro rašaj andre oda časos. Paľis šaj džal pale andre peskero foros, andral savo denašľa.”
O Izraeliti ile avri pro zapados le Jordanostar kala fori pro garuďipen: o Kedeš andro Galileja pro brehi le Naftaliskere, o Šichem pro brehi le Efrajimoskere the e Kirjat-Arba – oda hin Hebron – pro brehi le Judaskere.
Pal o Jordan pro vichodos le Jerichostar ile avri o Becer pre pušťa, pre phuv le Rubenengeri, o Ramot andro Gilead andre phuv le Gadengeri the o Golan andre phuv Bašan, so hin le Menaššengeri.
Kala fori ile avri prekal savore Izraeliti the prekal o cudzinci, save pes ľikerenas maškar lende. Ode majinde te denašel dojekh, ko murdarďahas varekas, saves na kamľa te murdarel, hoj te na el murdardo la famelijatar, so leske oda visarďahas pale le meribnaha, medik na ela avrišundo pro sudos anglo manuša.
Akor avle o vodci andral o kmeňos Levi ko rašaj Eleazar, ko Jozua, savo sas o čhavo le Nunoskero, the ko Izraelike vodci
andro foros Šilo, so hino andro Kanaan, a phende lenge: “O RAJ phenďa prekal o Mojžiš, hoj amen te den fori, kaj bešaha, the maľi prekal amare stadi.”
Avke o Izraeliti dine le Leviten peskere ďeďictvostar o fori le maľenca, avke sar lenge oda phenďa o RAJ.
Ešeb (peršo) čhide o losi prekal e fajta le Kohatoskeri. Prekal o losos o Leviti, o čhave le rašaskere le Aronoskere, priile dešutrin (13) fori le kmeňendar Juda, Šimeon the Benjamin.
Okla manuša andral e fajta Kohat priile prekal o losos deš fori le kmeňendar Efrajim, Dan the le jepaš kmeňostar Menašše.
Le Geršonoskeri fajta prekal o losos priiľa dešutrin fori le kmeňendar Jissachar, Ašer, Naftali the le jepaš kmeňostar Menašše andre phuv Bašan.
E fajta le Merariskeri priile pal peskere fameliji prekal o losos dešuduj (12) fori le kmeňendar Ruben, Gad the Zebulun.
Kavke o Izraeliti dine prekal o losos le Levitenge kala fori the le maľenca, avke sar lenge oda phenďa o RAJ prekal o Mojžiš.
Kala hine o nava le forengere, so dine o kmeňi Juda the Šimeon,
le Aronoskere čhavenge andral e fajta Kohat, save sas Leviti. Bo ešeb (peršo) čhide o losi prekal lende.
Dine lenge o foros Kirjat-Arba leskere maľenca. Oda hin o Hebron pro brehi le Judaskere, so sas angloda o foros le Arbasoskero, savo sas dad le Anakoskero.
Ale o maľi kale foroskere the leskere gavenca dine sar ďeďictvos le Kaleboske, le Jefunnoskere čhaske.
Le rašaskere Aronoskera famelijake dine kala fori pro garuďipen the lengere maľenca: o Hebron, e Libna,
o Jattir, e Eštemoa,
o Cholon, o Debir,
o Ajin, e Jutta the o Bet-Šemeš: eňa fori kale duje kmeňendar.
Le Benjaminengere phuvendar lenge dine kala fori le maľenca: o Gibeon, e Geba,
o Anatot the o Almon: štar fori.
Savore fori le maľenca, so sas dine le Aronoskera famelijake, sas dešutrin.
Okla Leviti andral e fajta Kohat chudle prekal o losos o fori le kmeňostar Efrajim.
Pro brehi le Efrajimoskere len dine o foros Šichem le maľenca – so sas o foros pro garuďipen prekal o vrahi – the o Gezer,
o Kibcajim the o Bet-Choron: štar fori le maľenca.
Le kmeňostar Dan len dine štar fori le maľenca: o Elteke, o Gibbeton,
o Ajalon the o Gat-Rimmon.
Andral e phuv jepaš kmeňoskeri Menašše len dine duj fori le maľenca: o Taanach the o Jibleam.
Avke kala fameliji andral e fajta Kohat priile deš fori le maľenca.
La fajtake Geršon le kmeňostar Levi dine: le jepaš kmeňostar Menašše duj fori le maľenca: o Golan andro Bašan the e Beeštera le maľenca. O Golan sas o foros pro garuďipen prekal o vrahi.
Andral o kmeňos Jissachar len dine štar fori le maľenca: o Kišjon, o Daberat,
o Jarmut the o En-Gannim.
Andral o kmeňos Ašer len dine štar fori le maľenca: o Mišal, o Abdon,
o Chelkat the o Rechob.
Andral o kmeňos Naftali len dine trin fori le maľenca: o Kedeš andre Galileja – so sas foros pro garuďipen prekal o vrahi – the o Chammot-Dor the o Kartan.
Kala savore fori le maľenca, so chudle o Geršona, sas dešutrin.
O Leviti andral le Merariskeri fajta priile: le kmeňostar Zebulun štar fori le maľenca: o Jokneam, e Karta,
e Dimna the o Nahalal.
Andral o phuva le Rubenengere len dine štar fori the le maľenca: o Becer, e Jahca,
o Kedemot the o Mefaat.
Andral o kmeňos Gad len dine štar fori le maľenca: o Ramot andro Gilead – so sas foros pro garuďipen prekal o vrahi – a mek o fori Machanajim, Chešbon the Jazer.
<range>
Savore fori, so sas dine la Merariskera fajtake, sas dešuduj.
Le Leviten sas jekhetane saranda the ochto (48) fori le maľenca maškar le Izraelitengere phuva. Pašal dojekh foros le Levitengero sas maľa.
<range>
O RAJ diňa le Izraelitenge caľi phuv, pal savi diňa vera lengere daden. Zaile la a gele ode te bešel.
O RAJ len diňa smirom andre dojekh phuv, avke sar diňa vera lengere daden, a ňiko lengere ňeprijaťeľendar na obačhiľa anglal lende. O RAJ lenge delas furt te ňerinel (zviťazinel) upral peskere ňeprijaťeľa.
O RAJ doľikerďa savore lava, so diňa le Izraeliten. Sar lenge oda phenďa, avke pes savoro ačhiľa.
Akor peske o Jozua diňa te vičinel o kmeňi Ruben, Gad the jepaš kmeňos Menašše.
Phenďa lenge: “Doľikerďan savoro, so tumenge phenďa le RAJESKERO služobňikos o Mojžiš a šunďan man andre savoreste, so tumenge phenďom.
Na omukľan tumare phralen imar calo ada časos. Dži andre ada džives pačivalones doľikerďan o prikazaňja le RAJESKERE, tumare Devleskere.
Ale akana imar diňa o RAJ, tumaro Del, tumare phralen smirom, avke sar len diňa lav. Akana džan pale ke tumare stani, andre tumari phuv, so tumenge diňa le RAJESKERO služobňikos o Mojžiš pal o Jordan.
Merkinen pre oda, hoj te doľikeren o prikazaňje the o zakonos, so tumenge diňa le RAJESKERO služobňikos o Mojžiš, hoj te kamen le RAJES, tumare Devles, te phiren pal leskero drom, te doľikeren leskere prikazaňje a te služinen leske cale jileha the caľa dušaha.”
Paľis o Jozua len požehňinďa a mukľa len te džal andre peskere stani.
Le jepaš kmeňoske Menašše diňa o Mojžiš o phuva andro Bašan a le avre jepaš kmeňoske diňa o Jozua o phuva lengere phralenca pro zapados le Jordanostar. O Jozua požehňinďa the len, a sar len mukľa te džal andre peskere stani,
phenďa lenge: “Džan pale andre peskere stani le bare barvaľipnaha, but stadenca the rupoha, somnakaha, brondzoha, trasteha the but gadenca. Rozulaven tumen peskere phralenca oda, so iľan le ňeprijaťeľendar.”
O kmeňos Ruben, Gad the o jepaš kmeňos Menašše odgele le Izraelitendar andral o foros Šilo andro Kanaan a gele pale andre peskeri phuv Gilead, so zaile, avke sar phenďa o RAJ prekal o Mojžiš.
Sar avle andro Gelilot paš o Jordan mek andro Kanaan, o kmeňi Ruben, Gad the jepaš kmeňos Menašše ačhade ode baro oltaris.
O Izraeliti pes došunde, hoj o kmeňi Ruben, Gad the jepaš kmeňos Menašše ačhade oltaris pre lengeri sera le Jordanostar paš o Gelilot.
Vašoda pes savore andral o Izrael zgele andro foros Šilo, hoj te džan pre lende pro mariben.
O Izraeliti bičhade le Pinchas, le čhas le Eleazaroskere, savo sas rašaj, ko kmeňi Ruben, Gad the ko jepaš kmeňos Menašše andro Gilead.
Bičhade leha deše vodcen, jekhes andral dojekh kmeňos. Dojekh sas o vodcas jekha fajtake andral o Izrael.
Sar on avle ko kmeňos Ruben, Gad the ko jepaš kmeňos Menašše andro Gilead, phende lenge:
“Avke vakeren savore le RAJESKERE manuša: ‘Soske pes avke napačivalones ľikerďan anglo Del le Izraeloskero? Soske pes adadžives odvisarďan le RAJESTAR? Ačhaďan peske o oltaris a kaleha chudľan te džal pro RAJ!
Nane imar dos oda binos, so kerďam paš o verchos Peor? Dži adadžives pes lestar našťi obžužarďam a prekal ada avľa baro nasvaľiben pre le RAJESKERE manuša!
Tumen pes adadžives kamen te odvisarel le RAJESTAR? Te adadžives chudena te džal pro RAJ, akor tajsa ela choľamen pre savore manuša andral o Izrael.
Te hiňi tumari phuv meľarďi, predžan andre phuv le RAJESKERI, kaj ačhel le RAJESKERO stanos a ačhen te bešel maškar amende. Ča na chuden te džal pro RAJ, aňi pre amende, te peske ačhaven paš le RAJESKERO mek aver oltaris.
O Zerachoskero čhavo o Achan pes ľikerďa napačivalones, sar iľa oda, so sas tel o prekošiben, a vašoda avľa le RAJESKERI choľi pre calo Izrael! Ov korkoro vaš oda binos na muľa.’ ”
O kmeňi Ruben, Gad the o jepaš kmeňos Menašše odphende le Izraelike vodcenge:
“O Nekzoraleder hin o Del! O RAJ hin o Del! O Nekzoraleder, o RAJ oda džanel a mi džanel the o Izrael: Te akana kaleha džas pro RAJ abo ľikeras pes napačivalones, mek adadžives amen šaj murdaren!
Te na šunďamas le RAJES a ačhaďamas peske oltaris pre labarďi obeta, chabeneskeri abo smiromoskeri obeta, mi marel amen o RAJ.
Ačhaďam les, bo darahas, hoj tumare čhave phendehas amare čhavenge: ‘So tumen hin le RAJEHA, le Izraeloskere Devleha?
Se o RAJ diňa maškar amende the tumende, Rubenona the Gadona, o paňi Jordan sar hraňica. Nane tumen ňič le RAJEHA!’ Kaleha tumare čhave kerdehas, hoj amare čhave pes preačhilehas te daral le RAJESTAR.
Vašoda amen peske phenďam: ‘Ačhavas peske oltaris, ale na pre labarďi obeta, aňi na prekal aver obeta,
ale hoj te sikavel maškar tumende the amende a the maškar amare čhave, hoj kamas te lašarel le RAJES angle leskero stanos peskere labarde, chabeneskere the smiromoskere obetenca.’ Avke tumare čhave na phenena amare čhavenge: ‘Tumen na chal ňič le RAJEHA!’
Bo phenďam peske, te tumare čhave kavke phendehas amenge vaj amare čhavenge, odphenaha lenge: ‘Dikhen, amare dada ačhade oltaris ajso sar le RAJESKERO! Nane pre labarde obeti, aňi pre chabeneskere obeti, aňi pre smiromoskere obeti, ale hino sar švedkos maškar amende the tumende.
Mi el amendar ada dur, hoj pes le RAJESTAR te odvisaras a te džas pre leste, te peske ačhaďamas aver oltaris paš le RAJESKERO. Na ačhavaha aver oltaris pro labarde, chabeneskere the pro smiromoskere obeti.’ ”
Sar šunďa o rašaj o Pinchas the o vodci andral o Izrael, so phende o kmeňi Ruben, Gad the o Menašše, sas lenge oda igen pre dzeka.
O rašaj o Pinchas, o čhavo le Eleazaroskero, lenge phenďa: “Adadžives prindžarďam, hoj o RAJ hino paš amende, vašoda pes na ľikerďan napačivalones anglo RAJ. Akana zachraňinďan le Izraeliten le RAJESKERA choľatar.”
Avke o rašaj o Pinchas the o vodci pes visarde pale le kmeňendar Ruben the Gad andral e phuv Gilead, gele andro Kanaan ko Izraeliti a phende lenge savoro, so pes ačhiľa.
Le Izraelitenge sas ada pre dzeka a lašarenas le Devles. Imar na vakerenas pal oda, hoj džana pro mariben pre lende a zňičinena e phuv, andre savi bešenas o kmeňi Ruben the Gad.
O kmeňi Ruben the Gad phende: “Kale oltariske das nav Ed, bo hin sar švedkos maškar amende, hoj o RAJ hin o Del.”
O RAJ diňa le Izraeliten smirom savore lengere ňeprijaťeľendar, save sas pašal lende. Akorestar pregeľa imar but časos a o Jozua sas imar igen phuro.
Andre jekh džives vičinďa savore Izraeliten, vodcen, sudcen the le uradňiken a phenďa lenge: “Me som imar igen phuro.
Tumen dikhľan savoro, so kerďa o RAJ, tumaro Del, kale narodenge prekal tumende, hoj korkoro pes marelas vaš tumende.
Dikhen, tumare kmeňenge diňom prekal o losos vaš o ďeďictvos o phuva le narodengere, save mek ade ačhile, the o phuva savore narodengere, upral save ňerinďom (zviťazinďom) le Jordanostar dži ko Stredozemno Moros pro zapados.
O RAJ, tumaro Del, len korkoro tradela avri angle tumende. Tradela len avri a tumen zalena lengeri phuv, avke sar tumenge phenďa o RAJ, tumaro Del.
Ľikeren a keren čačes savoro, so hin pisimen andro Mojžišoskero zakonoskero zvitkos. Ma visaren pes lestar aňi pre čači (pravo) sera aňi pre baľogňi (ľavo).
Te na chal tumen ňič le narodenca, save mek ačhile maškar tumende. Mek aňi ma leperen pre lengere devlengere nava, ma thoven vera pre lende, ma služinen lenge aňi ma banďon anglal lende.
Ale ľikeren tumen le RAJESTAR, peskere Devlestar, sar oda kerenas dži adadžives,
bo o RAJ tradňa anglal tumende le bare the zorale naroden a ňiko lendar dži adadžives na obačhiľa.
O RAJ, tumaro Del, tumen diňa lav, hoj pes korkoro marela vaš tumende, vašoda jekh tumendar ňerinela upral o ezeros (1 000) murša.
Merkinen pre oda, hoj te kamen ča le RAJES, tumare Devles.
Ale te pes lestar visarena pale a te pes ľikerena ole narodenca, save mek ačhile paš tumende, a te peske lendar lena romen vaj romňijen,
akor džanen, hoj o RAJ, tumaro Del, imar kala narodi na tradela tumendar het, ale ena tumenge sar garuďi chev, sar pasca, sar bičos pro dumo the sar kandre andro jakha, medik na merena avri andral kadi lačhi phuv, so tumenge diňa o RAJ, tumaro Del.
Me imar maj merav – džav het pal kadi phuv. Gondoľinen cale tumare jileha the dušaha pal oda, hoj aňi jekh le lavendar, so tumenge diňa o RAJ, tumaro Del, na našľiľa. Savoro pes ačhiľa.
Avke sar o RAJ doľikerďa dojekh lačho lav, so tumen diňa, avke pre tumende domukela the savoro nalačho, so phenďa, medik na merena avri andral kadi lačhi phuv, so tumenge diňa.
Sar na kerena pal e zmluva, so tumenge o RAJ, tumaro Del, diňa, hoj la te doľikeren, a te služinena avre devlenge a banďona anglal lende, akor le RAJESKERI choľi ela bari upral tumende a sig merena avri andral kadi lačhi phuv, so tumenge diňa.”
O Jozua vičinďa savore kmeňi andral o Izrael. Vičinďa lengere vodcen, sudcen the le uradňiken andro Šichem. Sar ačhenas anglo RAJ,
o Jozua phenďa savore manušenge: “Kavke phenel o RAJ, o Del le Izraeloskero: ‘Tumare dada bešenas varekana pal o baro paňi Eufrat a služinenas avre devlenge – the o Terach, o dad le Abrahamoskero the le Nachoriskero.
Ale me iľom tumare dades le Abraham avri andral e phuv paš o Eufrat a preľigenďom les prekal caľi phuv Kanaan. Diňom les čhas le Izak a prekal leste les diňom pherdo čhaven.
Le Izakoske diňom le Jakob the le Ezav. Le Ezavoske diňom vaš o ďeďictvos e brehengeri phuv Seir, ale o Jakob geľa peskere čhavenca te bešel tele andro Egipt.
Paľis bičhaďom le Mojžiš the le Aron a maravas le Egipt bare dukhenca. Paľis tumen odarik ľigenďom avri.
Sar tumare daden iľom avri andral o Egipt, avle ko moros, ale o Egipťana le verdanenca the le grajenca džanas pal lende pro mariben dži ko Lolo Moros.
Sar vičinenas pre ma, hoj lenge te pomožinav, bičhaďom maškar tumende the maškar o Egipťana e kaľi chmara. Paľis phundraďom o moros a pregeľan, ale sar o Egipťana džanas pal tumende, diňom, hoj o moros len te zaučharel. Tumen korkore dikhľan, so lenge kerďom. Paľis ačhiľan te bešel pre pušťa but berša.
Anďom tumen andre phuv le Amorejengeri pal o Jordan. Sar pes tumenca marenas, murdarďom len anglal tumende a diňom, hoj te ňerinen (zviťazinen) upral lende a te zalen lengeri phuv.
Paľis o Moabiko kraľis o Balak, o čhavo le Cipporoskero, geľa pre tumende pro mariben. Diňa peske te vičinel le Beoriskere čhas le Bileam, hoj tumen te prekošel.
Me na kamľom te šunel le Bileam, ale kerďom oda, hoj ov tumen te žehňinel pale a pale. Avke iľom tumen avri andral leskere vasta.
Sar pregeľan prekal o Jordan a avľan ko Jericho, marenas pes tumenca ola manuša a paľis mek the o Amoreja, o Perizeja, o Kanaančana, o Chetitana, o Girgašeja, o Chivija the o Jebuseja. No me tumenge diňom upral lende te ňerinel.
Bičhaďom pre lende e bari dar, hoj te izdran, a tradňom len tumendar het – the soduje Amorejike kraľen. Na ačhiľa pes ada prekal tiri šabľa aňi prekal tiro lukos.
Diňom tumenge e phuv, pre savi buči na kerenas, a mek the o fori, so na ačhaďan a andre save ačhiľan te bešel, a chan o hroznos pal o viňičis the o olivi pal stromos, so na sadzinďan.’ ”
O Jozua mek lenge phenďa: “Vašoda akana daran le RAJESTAR, služinen leske jilestar the pačivalones a odčhiven le devlen, savenge služinenas tumare dada pal o paňi Eufrat the andro Egipt. Služinen ča le RAJESKE!
Te na kamen te služinel le RAJESKE, kiden tumenge avri adadžives, kaske kamen te služinel, či le devlenge, savenge služinenas tumare dada pal o paňi Eufrat, abo le devlenge andral e phuv le Amorejengeri, andre savi bešen. Ale me the miro kher služinaha le RAJESKE.”
O manuša odphende: “Aňi amenge pre goďi te na avel, hoj te omukas le RAJES a te služinas avre devlenge!
O RAJ hino amaro Del. Ov iľa amen the amare daden avri andral o Egipt, andral o otroctvo. Kerďa bare zazraki angle amare jakha a merkinelas pre amende pro drom, pal savo džahas. Chraňinelas amen savore narodendar, prekal save predžahas.
O RAJ tradňa avri anglal amende savore narodi the le Amorejen, save bešenas andre kadi phuv. The amen služinaha le RAJESKE, bo ov hino amaro Del!”
Akor phenďa o Jozua le manušenge: “Našťi služinen ča avke le RAJESKE, bo ov hino sentno Del a jekh čačo Del, savo tumenge na odmukela, te les na šunena a te kerena o bini.
Te omukena le RAJES a služinena avre devlenge, visarela pes tumendar a marela tumen; zňičinela tumen, choc angloda sas lačho ke tumende.”
Ale o manuša phende le Jozuaske: “Na! Amen služinaha le RAJESKE!”
O Jozua lenge phenďa: “Tumen korkore san maškar peste švedki, hoj peske iľan avri le RAJES, hoj leske te služinen.” “He! Sam švedki,” odphende.
Vašoda o Jozua phenďa: “Akana zňičinen savore devlen, so tumen hin, a visaren pes cale jileha ko RAJ, ko Del le Izraeloskero.”
Androda o manuša phende le Jozuaske: “Amen služinaha le RAJESKE, amare Devleske, a šunaha les.”
Andre oda džives phandľa andro Šichem o Jozua le manušenca e zmluva a diňa len zakonos, so mušinenas te doľikerel.
O Jozua pisinďa savore kala lava andro Devleskero zakonoskero zvitkos. Paľis iľa baro bar a thoďa les tel o dubos paš o sentno than le RAJESKERO.
O Jozua paľis phenďa savore manušenge: “Dikhen kada bar ela prekal amende sar švedkos, bo šunďa savoro, so amenge phenďa o RAJ. Ela sar švedkos upral tumende, hoj te na zaprinen tumare Devles.”
Paľis o Jozua premukľa le manušen andre peskere phuva, so chudle.
Pal kada savoro muľa o Jozua, o čhavo le Nunoskero, o služobňikos le RAJESKERO. Sas leske šel the deš (110) berš.
Parunde les andre leskeri phuv, so chudľa andro Timnat-Serach pre brehengeri phuv Efrajim, pro severos le verchostar Gaaš.
O Izraeliti služinenas le RAJESKE, medik dživelas o Jozua the o phureder manuša, save dživenas buter sar o Jozua, bo on korkore dikhle savoro, so kerďa o RAJ prekal o Izrael.
O kokala le Jozefoskere, so o Izraeliti ande andral o Egipt, parunde pale andro Šichem, andre phuv, so cinďa o Jakob vaš o šel rupune minci le Chamorostar, le Šichemoskere dadestar. Odi phuv chudle sar ďeďictvos le Jozefoskere čhave.
Sar muľa o Eleazar, o čhavo le Aronoskero, parunde les andro foros Gibeja. Oda sas o foros, so chudľa leskero čhavo o Pinchas andre phuv Efrajim maškar o brehi.
Paloda, sar muľa o Jozua, o Izraeliti phučenas le RAJESTAR: “Ko amendar džala ešebno (peršo) pro mariben pro Kanaančana?”
O RAJ odphenďa: “Mi džal o Juda, se diňom e phuv andre lengere vasta.”
Avke o manuša andral o kmeňos Juda mangenas le manušen andral o kmeňos Šimeon: “Aven amenca a pomožinen amenge te džal pro Kanaančana pro mariben andre phuv, so sas amenge diňi. Paľis džaha the amen tumenca andre phuv, so sas tumenge diňi.” Avke o kmeňos Šimeon geľa lenca.
Sar geľa o kmeňos Juda pro mariben, o RAJ lenge diňa te ňerinel upral o Kanaančana the Perizeja a murdarde andro foros Bezek 10 000 muršen.
Andro Bezek arakhle le kraľis Adoni-Bezek, marenas pes leha a ňerinde upral o Kanaančana the Perizeja.
Sar o Adoni-Bezek chudľa te denašel, džanas pal leste. Chudle les a odčhinde leske o angušta pal o vasta the pal o pindre.
Akor o Adoni-Bezek phenďa: “Eftavardeš (70) kraľa, savenge diňom te odčhinel o angušta pro vasta the pro pindre, kidenas o trušini tel miro skamind. O Del mange visarďa pale vaš oda, so kerďom.” Ľigende les andro Jeruzalem a ode muľa.
O kmeňos Juda geľa pro mariben pro Jeruzalem a zaiľa les. Le manušen odarik murdarde a o foros zlabarde.
Paľis džanas pro mariben pro Kanaančana, save bešenas pre brehengeri phuv, andro Negev pre pušťa.
Sar o kmeňos Juda geľa pro Kanaančana, save bešenas andro Hebron, so pes angloda vičinelas Kirjat-Arba, ňerinde upral o fajti Šešaj, Achiman the Talmaj.
Odarik gele pro mariben pro foros Debir, so pes angloda vičinelas Kirjat-Sefer.
Akor o Kaleb phenďa: “Oleske, ko ňerinela upral o Kirjat-Sefer, dava mira čha la Achsa romňake.”
Avke o Otňiel, o čhavo le Kenazoskero, savo sas terneder phral le Kaleboske, oda foros zaiľa. O Kaleb diňa peskera čha la Achsa leske vaš e romňi.
Paľis o Otňiel chudľa te kerel upre la Achsa, hoj te mangel peskere dadestar e maľa. Sar geľa tele pal o somaris, o Kaleb latar phučľa: “So kames?”
Oj odphenďa: “De man daros. Te mange imar diňal e pušťa Negev, de mange the o prameňa.” Avke o Kaleb lake diňa o uprune the o telune prameňa.
O čhave andral e fajta Kenit, savenge sas o dad o Chobab, le Mojžišoskero sastro, gele le kmeňoha Juda andral o palmengero foros Jericho andre Judsko pušťa andro Negev, kaj ačhile te bešel maškar o manuša paš o foros Arad.
Paľis o kmeňi Juda the Šimeon gele pro mariben pro Kanaančana, save bešenas andro Cefat, a calo oda prekošlo foros zňičinde. Avke dine ole foroske nav Chorma.
O kmeňos Juda zaiľa o fori Gaza, Aškalon the Ekron lengere gavenca.
O RAJ sas le kmeňoha Juda. On zaile o brehengere phuva, ale le manušen, save bešenas tel o brehi, našťi tradle avri, bo sas len trastune verdana.
Le Kaleboske dine o foros Hebron, avke sar oda phenďa o Mojžiš. Ov odarik tradňa avri le Anakoskere trine čhaven.
Ale o kmeňos Benjamin na tradle avri le Jebusejen, save bešenas andro Jeruzalem. Vašoda o Jebuseja ačhile te bešel maškar o Benjamini andro Jeruzalem dži adadžives.
The o kmeňi Efrajim the Menašše džanas pro mariben pro foros Betel a o RAJ sas lenca.
Bičhade le muršen te predikhel o Betel, so pes angloda vičinelas Luz.
Sar dikhle varesave muršes te avel avri andral o foros, phende leske: “Sikav amenge, khatar mek šaj džas andro foros, a mukaha tut te dživel.”
Avke sikaďa lenge o than, khatar pes delas te džal andre. Sar o kmeňi Efrajim the Menašše murdarde odarik savoren, premukle ole muršes leskera famelijaha.
Oda murš geľa andre phuv le Chetitanengeri, ačhaďa ode foros a diňa leske nav Luz. Kavke pes vičinel dži adadžives.
O kmeňos Menašše našťi tradňa avri le manušen andral o fori Bet-Šean, Taanach, Dor, Jibleam the Megiddo, aňi andral o gava pašal lende. Bo o Kanaančana na kamenas odarik te džal het.
Sar o Izraeliti ačhile zoraleder, ispidenas zoraha pro Kanaančana, hoj prekal lende te keren buči, ale našťi savoren tradle avri.
Aňi o kmeňos Efrajim našťi tradňa avri le Kanaančanen, save bešenas andro Gezer, a vašoda ačhile maškar lende te bešel.
The o kmeňos Zebulun našťi tradňa avri le Kanaančanen andral o fori Kitron the Nahalal. Avke o Kanaančana ačhile te bešel maškar lende, ale o manuša andral o kmeňos Zebulun pre lende ispidenas, hoj te keren buči.
O kmeňos Ašer našťi tradňa avri le Kanaančanen andral o fori Akko, Sidon, Achlab, Achzib, Chelba, Afik the Rechob.
Avke ačhiľa o kmeňos Ašer te bešel maškar o manuša, save bešenas andro Kanaan, bo našťi len tradňa avri.
O kmeňos Naftali na tradle avri le Kanaančanen andral o fori Bet-Šemeš the Bet-Anat. On bešenas maškar o Kanaančana, ale ispidenas pre lende, hoj te keren buči.
O Amoreja tradenas o kmeňos Dan dži ke brehengeri phuv a na domukle lenge te džal tele pal o brehi.
Avke o Amoreja ačhile te bešel paš o verchos Cheres the andro fori Ajalon the Šaalbim, ale o kmeňi Efrajim the Menašše sas lendar zoraleder a ispidenas pre lende, hoj te keren buči.
E phuv le Amorejengeri sas le verchengere dromestar Akrabbim dži ke Sela the mek dureder.
Le RAJESKERO aňjelos džalas andral o Gilgal upre andro Bochim a phenďa le Izraelitenge: “Iľom tumen avri andral o Egipt a anďom tumen andre phuv, pal savi diňom vera tumare daden. Phenďom: ‘Miri zmluva tumenca šoha (ňikda) na preačhela.
Našťi phanden e zmluva le manušenca andral kadi phuv. Čhiven tele lengere oltara.’ Ale tumen man na šunďan. Soske ada kerďan?
Vašoda akana tumenge phenav, hoj imar len na tradava anglal tumende. Ačhena tumare ňeprijaťeľa a lengere devla ena tumenge sar pasca oleha, hoj len lašarena.”
Sar le RAJESKERO aňjelos phenďa savore Izraelitenge kala lava, chudle zorales te rovel.
Vašoda dine ole thaneske nav Bochim a ode ande obeta le RAJESKE.
Sar o Jozua premukľa le Izraeliten, odgele dojekh andre peskeri phuv, so chudle vaš o ďeďictvos.
O Izrael služinelas le RAJESKE pal calo časos, medik dživelas o Jozua the o phureder vodci, save predžiďile le Jozua a dikhle savore bare zazraki le RAJESKERE, save kerďa prekal o Izraeliti.
Le RAJESKERO služobňikos o Jozua, le Nunoskero čhavo, muľa andro šel the deš (110) berš.
Parunde les andre leskeri ďeďično phuv andro Timnat-Cheres pro brehi Efrajim, pro severos le verchostar Gaaš.
Sar mule lendar savore, avle pal lende aver pokoleňje, save bisterde pre oda savoro, so kerďa o RAJ prekal o Izrael.
O Izraeliti kerenas bini anglo RAJ, bo služinenas le Baalengere modlenge.
Omukle le RAJES, peskere dadengere Devles, savo len iľa avri andral o Egipt. Lašarenas avre devlen, le devlen ole narodengere, save bešenas pašal lende. Banďonas anglal lende a kaleha kerenas le RAJESKE pre choľi.
Preačhile te služinel le RAJESKE a chudle te lašarel le devlen Baal the la Aštarta.
Vašoda o RAJ sas choľamen pro Izrael a diňa, hoj te ňerinen (zviťazinen) upral lende lengere ňeprijaťeľa, save bešenas pašal lende. Domukľa le zbujňikenge, hoj len te občoren, a o Izraeliti našťi obačhile anglal lende.
Kana ča džanas pro mariben, o RAJ lenge kerelas namištes, hoj te prekhelen (prehrajinen), avke sar lenge phenďa andre vera. Avke dochudle pes andro baro pharipen.
Paľis o RAJ lenge ačhaďa sudcen, save len zachraňinenas lengere ňeprijaťeľendar.
Ale on peskere sudcen na šunenas, sas napačivale le RAJESKE a lašarenas avre devlen. Sig pes odvisarde le RAJESKERE dromestar, pal savo phirenas lengere dada, sar šunenas leskere prikazaňja. Na kerenas avke sar lengere dada.
Sar o ňeprijaťeľa le Izraeliten trapinenas a lenge kerenas namištes, le RAJESKE sas pharo pre lende. Avke peske iľa avri sudcas, hoj len te zachraňinel peskere ňeprijaťeľendar. Medik o sudcas dživelas, o RAJ len zachraňinelas, bo sas ke lende jileskero.
Ale sar o sudcas muľa, pale pes visarde ko nalačhipen a sas mek goreder sar lengere dada, save služinenas avre devlenge a banďonas anglal lende. Na preačhenas te kerel o nalačhipen, aňi na denas peske te phenel.
Vašoda o RAJ sas choľamen pro Izraeliti a phenďa: “Kada narodos na doľikerďa miri zmluva, pal savi phenďom lengere dadenge, hoj la te doľikeren. A vaš oda, hoj man na šunde,
aňi me imar na tradava avri anglal lende aňi jekhe ole narodendar, save mek ačhile, sar o Jozua muľa.
Aleha dikhava, či o Izraeliti pes ľikerena pal mire droma a či phirena pal lende sar lengere dada, abo na.”
Vašoda o RAJ mukľa ole naroden andre odi phuv, na tradňa len avri a na diňa len andre le Jozuaskere vasta, sar mek dživelas.
Kala hine o narodi, save mek mukľa o RAJ andre phuv, hoj prekal lende te probaľinel (skušinel) savore Izraeliten, save pes šoha (ňikda) na marenas le Kanaančanenca.
Bo kamelas, hoj o Izraelike pokoleňja, save pes mek na džanenas te marel, te sikľon pes te marel.
Sas oda kala narodi: Pandž Filišťinike kraľa, savore Kanaančana, Sidončana the Chivija, save bešenas andro Libanoňike verchi le verchostar Baal-Chermon dži ko verchengero drom Chamat.
Prekal lende kamľa te probaľinel le Izraeliten, hoj pes te sikavel, či šunena o prikazaňja, so o RAJ diňa lengere dadenge prekal o Mojžiš.
O Izraeliti bešenas maškar o Kanaančana, o Chetitana, o Amoreja, o Perizeja, o Chivija the o Jebuseja.
Lenas peske lengere čhajen vaš o romňija, peskere čhajen denas lengere čhavenge a služinenas lengere devlenge.
O Izraeliti kerenas bini anglo RAJ, bo bisterde pro RAJ, pre peskero Del, a služinenas le modlenge Baal the Aštarta.
Vašoda sas o RAJ pre lende choľamen a diňa len andro vasta le kraľiske le Kušan-Rišatajimoske andral o foros Aram-Naharajim. O Izraeliti sas ochto berš leskere otroka.
Ale sar vičinenas ko RAJ, hoj lenge te pomožinel, bičhaďa ke lende le Otňiel, le Kenazoskere čhas le Kaleboskere nekternedere phrales, hoj len te zachraňinel.
Le RAJESKERO Duchos avľa pre leste a ov ačhiľa vodcas le Izraelitenge a džalas lenca pro mariben pro Aramejiko kraľis Kušan-Rišatajim. O RAJ lenge diňa te ňerinel (zviťazinel) upral leste.
Avke andre odi phuv sas smirom saranda (40) berš, medik dživelas o Otňiel, le Kenazoskero čhavo.
Ale o Izraeliti pale kerenas bini anglo RAJ, vašoda o RAJ diňa le Moabike kraľiske le Eglonoske te ňerinel upral lende.
O Eglon pes sthoďa le Ammončanenca the le Amalekenca a geľa pro mariben pro Izraeliti, ňerinďa upral lende a zaiľa o Jericho, le palmengero foros.
O Izraeliti služinenas le Moabike kraľiske le Eglonoske dešuochto (18) berš.
Akor o Izraeliti igen chudle te mangel le RAJES, hoj lenge te pomožinel a o RAJ lenge bičhaďa le Ehud, le Geraskere čhas andral o kmeňos Benjamin, savo sas baľogaris (ľavakos). O Izraeliti bičhade leha o daňe le Moabike kraľiske le Eglonoske.
O Ehud peske kerďa šabľa, ostro pal soduj seri the bari vaj jepaš metros, a thoďa la pal e čači (pravo) sera paš e čang tel o gada.
Diňa ola daňe le kraľiske le Eglonoske, savo sas igen thulo murš.
Sar o Ehud leske diňa ola love, premukľa le muršen, save ola love ande.
Ov korkoro pes visarďa khatar o modli paš o Gilgal a džalas pale ko kraľis Eglon leske te phenel: “Kraľina, kamav tuke vareso te phenel, so ňiko našťi šunel, ča tu.” O Eglon phenďa: “Čhit!” Akor savore, save ačhenas pašal leste, gele avri.
O Ehud geľa ko kraľis Eglon, andro upruno šilalo kher, kaj peske bešelas a savo sas ča prekal leste. O Ehud phenďa: “Hin man prekal tu lav le Devlestar.” Avke o Eglon ušťiľa.
Akor o Ehud le baľogne vasteha andral peskeri čači sera iľa e šabľa a demaďa leske andro per.
Sar demaďa andro per, o angluno špicos pregeľa dži prekal o dumo a o čiken (thuľipen) garuďa e ručka, vašoda e šabľa na iľa avri.
Avke o Ehud geľa avri pre veranda a o vudar ole uprune khereskero pal peste phandľa andre.
Soča geľa avri, avle le Eglonoskere sluhi a sar dikhle, hoj o upruno khereskero vudar hino phandlo andre, phende peske: “Ov mušinel te bešel pro budaris andre peskero šilalo kher.”
Užarenas igen but a andre ladž na džanenas, so te kerel, bo ov lenge o vudar na phundravelas. Androda ile e kleja, phundrade a dikhle, hoj lengero raj pašľol mulo pre phuv.
Medik on užarenas, o Ehud denašľa. Pregeľa pašal o modli a denašľa andre Seira.
Sar ode doavľa, zatrubinďa pro bakreskero rohos pro brehi Efrajim a odarik ľidžalas le Izraeliten tele.
Phenďa lenge: “Aven pal ma, bo o RAJ tumenge diňa andro vasta tumare ňeprijaťeľen le Moabčanen.” On džanas pal leste a ile le Moabčanendar o thana, khatar pes predžalas prekal o Jordan, a ňikaske na domukle, hoj odarik te predžan.
Akor murdarde vaj 10 000 zorale muršen. Ňiko lendar na denašľa.
Oda džives o Izraeliti ňerinde upral o Moabčana a e phuv sas andro smirom ochtovardeš (80) berš.
Pal o Ehud ačhiľa sudcas o Šamgar, le Anatoskero čhavo, savo tiš zachraňinďa le Izrael. Murdarďa šov šel (600) Filišťinen la pacaha, savaha traden le gurumňen.
Sar muľa the o Ehud, o Izraeliti pale kerenas bini anglo RAJ,
vašoda len o RAJ diňa andro vasta le Kanaaňike kraľiske le Jabinoske, savo kraľinelas andro foros Chacor. O veľiťeľis leskere slugaďenge sas o Siserah, savo bešelas andro Charošet-Hagojim.
O Izraeliti igen mangenas le RAJES, hoj lenge te pomožinel, bo le Jabin sas eňa šel (900) trastune verdana a biš (20) berš len igen trapinelas.
Andre oda časos e prorokiňa Debora, e romňi le Lappidotoskeri, sas sudkiňa upral o Izrael.
Oj bešelas tel e Deborakeri palma pro brehi Efrajim, maškar o fori Rama the Betel. O Izraeliti phirenas ke late, sar len sas vareso maškar peste.
Oj bičhaďa pal o Barak, le Abinoamoskero čhavo, andral o foros Kedeš andre phuv le Naftalengeri. Phenďa leske: “O RAJ, o Del le Izraeloskero, tuke phenel: ‘Le tuha 10 000 muršen andral o kmeňi Naftali the Zebulun a dža pro verchos Tabor.
Me tuke paľis anava ko paňi Kišon le Siserah, le Jabinoskere veľiťeľis, leskere verdanenca the le slugaďenca a dava tuke les andro vasta.’ ”
O Barak lake odphenďa: “Te aveha manca, džava, ale te na aveha manca, na džava.”
“Džava tuha,” odphenďa leske e Debora, “ale andre kada mariben e slava na ela tiri, bo o RAJ dela le Siserah andro vasta la džuvľake.” Paľis e Debora ušťiľa a džalas le Barakoha andro Kedeš,
kaj o Barak vičinďa le kmeňen Zebulun the Naftali. Džanas pal leste 10 000 murša the e Debora.
Ale o Kenitas o Cheber odgeľa okle Kenitendar, save sas o čhave le Chobaboskere, savo sas šogoris le Mojžišoske. Ačhaďa peskero stanos paš o dubos andro Caanannim paš o Kedeš.
Sar le Siseroske phende, hoj o Barak, o čhavo le Abinoamoskero, geľa upre pro verchos Tabor,
diňa te zvičinel savore peskere manušen le eňa šel (900) trastune verdanenca, hoj te džan andral o Charošet-Hagojim ko paňi Kišon.
E Debora phenďa le Barakoske: “Ušťi, bo adadžives tuke o RAJ diňa andro vasta le Siserah. Korkoro o RAJ imar džalas anglal tu!” Avke o Barak džalas tele pal o verchos Tabor a pal leste 10 000 murša.
Sar o Barak džalas pro mariben, o RAJ kerďa, hoj anglal leste ačhile sar bi e goďi o Siserah the leskere murša, save sas pro trastune verdana, the savore leskere slugaďa, avke len murdarde le šabľenca. Androda o Siserah chučiľa tele pal o verdan a chudľa te denašel.
O Barak džalas pal leskere verdana the slugaďa dži ko Charošet-Hagojim. Savore Siseroskere slugaďen murdarde a ňiko lendar na ačhiľa džido.
O Siserah denašelas ke la Jaelakero stanos, bo sas smirom maškar o kraľis Jabin andral o Chacor the maškar e Cheberiskeri famelija. E Jael sas romňi le Cheberiskeri, savo sas Kenitas.
Oj geľa avri anglal o Siserah a phenďa leske: “Av, rajeja miro, av andre miro stanos. Ma dara tut!” Sar geľa andre, e Jael les zaučharďa la lepedaha.
Mangelas latar: “De ča man te pijel paňi, bo som smedno.” Avke oj phundraďa o cipuno gono le thudeha, diňa les te pijel a pale les zaučharďa.
Mek lake phenďa: “Ačh paš o stanoskero vudar a te vareko avela a phučela tutar, či hin ade vareko, phen, hoj na.”
Paľis ov zorales zasuča. Akor e Jael iľa o čokanos the o koľikos (ciloro) pal o stanos a džalas ke leste cichones. Predemaďa o koľikos prekal leskeri slicha dži andre phuv a ov muľa.
Sar o Barak džalas pal o Siserah, e Jael geľa anglal leste a phenďa leske: “Av sikavava tuke muršes, saves rodes!” Avke geľa ke late andro stanos a sas ode o Siserah, savo pašľolas mulo le koľikoha andro šero.
Oda džives o Del diňa le Izraelitenge le Kanaaňike kraľis le Jabin tel lengeri zor.
Ole časostar o Izrael džanas pro kraľis Jabin furt zoraleder, medik les na zňičinde.
Akor giľavelas kadi giľi e Debora le Barakoha, le Abinoamoskere čhaha:
“Lašaren le RAJES, bo o vodci chudle te ľidžal o Izrael a o manuša ušťile a radišagoha džanas!
Šunen, kraľale! Phundraven o kana, rajale! Giľavava le RAJESKE, giľavava žalmos le RAJESKE, le Izraeloskere Devleske.
RAJEJA, sar tu avri avľal andral o Seir a sar džahas la phuvatar Edom, zarazisaľiľa e phuv, andral o ňebos delas brišind a andral e chmara čhorďolas o paňi.
O verchi razisaľonas anglal o RAJ, anglal o Del andral o Sinaj, anglal o RAJ, o Del le Izraeloskero.
Andro dživesa le Šamgariskere, le Anatoskere čhaskere, a andro dživesa la Jaelakere sas omukle o droma, o manuša phirenas palune dromenca.
O gava ačhile omukle, o manuša len omukle, medik me e Debora na ušťiľom upre, medik me, e daj le Izraeloske, na ušťiľom upre.
Sar o manuša peske ile avri avre devlen, o mariben pes chudľa paš o foroskere brani, no na dičholas o šťitos aňi e kopija maškar 40 000 Izraeliti.
Miro jilo hino jekhetane le Izraelike vodcenca, le manušenca, save kamle te džal radišagoha andro mariben. Lašaren le RAJES!
Tumen, save bešen pro parne somara pro pokrovci, a the tumen, save phiren pal o droma: Gondoľinen!
Šunen o hangos olengere, save giľaven paš o chaňiga. Ode lašaren le RAJESKERO spravodľišagos, o ňerinďipen (viťaztvo) le Izraelike manušengero! Akor o manuša le RAJESKERE gele tele ko brani.
Ušťi, preker tut, Deboro, preker tut, ušťi! Giľav giľi! Ušťi, Barak! Ľidža het peskere zaphandlen, čhavo le Abinoamoskero!
Paľis avle tele ola, save mek ačhile le vodcendar, le RAJESKERE manuša avle tele manca sar ola, save hine zorale.
O manuša džanas tele andral o Efrajim, kaj bešenas angloda o Amaleka, aver džanas andral o Benjamin. Le Machirostar avle o vodci a le Zebulunostar ola, save hine veľiťeľa.
Le Jissacharoskere princi la Deboraha the o Jissachar le Barakoha džanas pal leste tele andre dolina. Le Rubenoskero kmeňos but pal oda vakerenas, či te džal, vaj na.
Soske ačhiľal te bešel maškar o ohradi, hoj te šunen, sar o pasťjera vičinenas peskere staden? Le Rubenoskero kmeňos but vakerenas, ale našťi pes dothovenas.
O Gilead ačhiľa te bešel pal o Jordan a soske o Dan ačhiľa paš o loďi? O Ašer ačhiľa te bešel paš o moros, bešenas pro thana paš o brehos.
Le manušenge andral o kmeňos Zebulun sas jekh či merena, avke the le Naftalenge, save džanas pro maľi pro mariben.
Avle o kraľa a marenas pes; o kraľa andral o Kanaan džanas pro mariben andro Taanach paš o paňa Megiddo, ale o rup peske odarik na ile.
O čercheňa andral o ňebos pes marenas, pal peskere droma džanas pro mariben pro Siserah.
O paňi Kišon len odľigenďa, oda čirlatuno paňi o Kišon. Av zoraľi dušo miri a dža bi e dar!
Akor demenas pal e phuv le grajengere kopiti, akor denašenas a denašenas ola zorale graja.
‘Prekošen o foros Meroz!’ phenel o aňjelos le RAJESKERO. ‘Prekošen, prekošen leskere manušen, bo na avle te pomožinel le RAJESKE, te pomožinel le RAJESKE te džal pre ola zorale murša!’
Av bachtaľi maškar o džuvľa, Jaelo. Tu, romňije le Cheberiskeri, le Kenitoskeri! Av požehňimen upral o džuvľa andro stani!
O Siserah mangelas peske paňi, podiňa leske thud; andre kuči leske anďa šutlo thud.
Nacirdľa o vast, iľa o koľikos, le čače vasteha o pharo čokanos, demaďa le Siserah, pharaďa leske o šero, predemaďa leske e slicha.
Peľa tele paš lakere pindre, previsaľiľa a nacirdľa pes. Paš lakere pindre visaľiľa a peľa. Ode, kaj peľa, muľa.
Prekal e oblaka dikhel e daj le Siseroskeri a vičinel prekal o mreži: ‘Soske avel avke nasig leskero verdan? Soske na šunav le grajen, save cirden o verdan?’
Odphende lake lakere nekgoďaveder džuvľa, lengere lava peske korkori leperel:
‘Mušinen peske te rozulavel oda, so peske dochudle. Jekh abo duj zaphandle džuvľen prekal jekh murš, šukar plašťi prekal o Siserah, igen šukar gada, jekh abo duj side khosne pre miri meň!’
Kavke mi meren savore tire ňeprijaťeľa, ó, RAJEJA! Ale ola, save les kamen, ena sar kham, so avel avri andre peskeri zor.” Paľis andre odi phuv sas saranda (40) berš smirom.
O Izraeliti pale kerenas bini anglo RAJ. Vašoda len diňa efta berš andro vasta le Midijanenge.
O Midijana sas zoraleder sar o Izraeliti, vašoda peske kerde thana, kaj pes te garuven andro verchi, thana andro jaskiňi the garude thana maškar o brehi.
Soča o Izraeliti preačhile te sadzinel, džanas pre lende o Midijana, o Amaleka the aver kmeňi pal o vichodos.
Kerde peske taboris paš lende a zňičinde savoro maľakero uľipen andre odi phuv dži paš e Gaza. Na mukle andro Izrael ňisavo chaben, aňi bakren, aňi gurumňen, aňi somaren.
Avle peskere stadenca the le stanenca ajci but sar o maľengere grajora. Na delas pes len te zgenel, aňi lengere ťavi. Gele andre odi phuv, hoj la te zňičinen.
Sar o Izraeliti ačhile čore bi o chaben prekal o Midijana, chudle te vičinel pro RAJ.
Sar vičinenas pro Raj, hoj lenge te pomožinel,
o RAJ bičhaďa ke lende le prorokos a phenďa lenge: “Kavke phenel o RAJ, o Del le Izraeloskero: ‘Me tumen iľom avri andral o Egipt the andral o otroctvo.
Cirdňom tumen avri andral o vasta le Egipťanengere the savorendar, save pre tumende džanas. Me len tradňom avri anglal tumende a diňom tumenge lengeri phuv.’
Phenďom tumenge: ‘Me som o RAJ, tumaro Del. Na služinena le Amorejengere devlenge andre phuv, kaj akana bešen.’ Ale tumen man na šunďan.”
O aňjelos le RAJESKERO avľa andro foros Ofra a bešľa peske tel o dubos le Joašoskero, savo sas andral e Abiezeriskeri fajta. Leskero čhavo o Gideon ipen akor marelas la pacaha o žužoďiv andre moľakero lisos, hoj o žužoďiv te garuvel anglo Midijana.
Androda o aňjelos le RAJESKERO pes leske sikaďa a phenďa leske: “O RAJ tuha, zoralo murš!”
Androda leske phenďa o Gideon: “Šaj tutar vareso phučav, rajeja? Te hino o RAJ amenca, soske pes amenge kada savoro ačhiľa? Kaj hine savore leskere bare zazraki, pal save amenge amare dada vakerenas: ‘O RAJ amen iľa avri andral o Egipt.’ Ale akana amen o RAJ omukľa a diňa amen andro vasta le Midijanenge.”
O RAJ dikhľa pre leste a phenďa: “Dža andre tiri zor a zachraňin le Izraeliten andral o vasta le Midijanengere. Me korkoro tut bičhavav.”
Ale ov phučľa: “Rajeja, sar majinav te zachraňinel o Izrael? Se miri fajta hiňi nekčoreder andral o kmeňos Menašše a andro kher miro dadeskero man len vaš ňisoste.”
“Me avava tuha,” odphenďa o RAJ. “Zňičineha le Midijanen, avke sar te ulehas ča jekh murš.”
O Gideon phenďa: “Te som tuke pre dzeka, akor sikav mange vareso, hoj te džanav, hoj sal čačes o RAJ, savo vakeres manca.
Mangav tut, ma dža adarik, medik na anava anglal tu miro daros.” Ov odphenďa: “Mištes, užarava, medik na aveha pale.”
O Gideon geľa khere, pririchtinďa la terňa koza a le deše kile arestar kerďa mare bi o drožďi. O mas thoďa andro košaris a e zumin čhorďa andre piri. Ľigenďa leske oda tel o dubos a thoďa anglal leste.
Le Devleskero aňjelos leske phenďa: “Le o mas the o mare bi o drožďi, thov len pre skala a e zumin čhor upral.” Ov avke kerďa.
Le RAJESKERO aňjelos hazdňa e paca, so leste sas andro vast, a chudľa pes leskere agoreha le masestar the ole marendar. Avľa avri jag andral e skala a chaľa oda mas the ole mare. Androda le RAJESKERO aňjelos našľiľa anglal leskere jakha.
Sar o Gideon prindžarďa, hoj oda sas le RAJESKERO aňjelos, zvičinďa: “Ach, Raja, RAJEJA, dikhľom tire aňjelos muj-mujeha!”
O RAJ leske phenďa: “Ma dara tut! Av andro smirom, na mereha.”
Avke o Gideon ode ačhaďa oltaris prekal o RAJ a diňa leske nav: O RAJ hin o smirom. Oda oltaris hin dži adadžives andro foros Ofra andre Abiezerengeri phuv.
Mek odi rat leske phenďa o RAJ: “Le andral tire dadeskero stados terne bikos the mek jekhe efta beršengere bikos. Čhiv tele le Baaloskero oltaris tire dadeskero a rozčhinger the o slupos la Aštartakero, so hino paš leste!
Ačhav oltaris pre pačiv le RAJESKE, tire Devleske, upre pro brehos. Paľis le ole dujte bikos a obetin les pro kašta ole rozčhingerde slupostar sar labarďi obeta.”
O Gideon iľa deše muršen peskere sluhendar a kerďa avke, sar leske phenďa o RAJ. Ale vašoda, hoj daralas le dadeskera famelijatar the le manušendar andral oda foros, na kerďa oda dživese, ale rači.
Sar o murša andral o foros sig tosara ušťile, dikhle, hoj le Baaloskero oltaris hino čhido tele a o kaštuno slupos la Aštartakero pre leste hino rozčhingerdo. A pro nevo ačhado oltaris sas obetimen dujto bikos sar labarďi obeta.
Maškar peste phučenas: “Ko oda kerďa?” Rodenas a phučenas, medik pes na dodžanle, hoj oda kerďa o Gideon, le Joašoskero čhavo.
O murša phende le Joašoske: “An avri tire čhas! Mušinel te merel, bo čhiďa tele le Baaloskero oltaris a rozčhingerďa o slupos la Aštartakero, so hin paš leste!”
O Joaš phenďa savorenge, save džanas pre leste: “Tumen pes kamen te zaačhel vaš o Baal? Gondoľinen peske, hoj les zachraňinena? Ko pes kamel te zaačhel vaš leste, oda manuš dži tosara mi merel! Te o Baal hino čačes del, mi zaačhel korkoro vaš peste, te leske čhide tele o oltaris.”
Oda džives le Gideonoske dine nav Jerubbaal, so hin: “Mi zaačhel o Baal korkoro vaš peste, bo o Gideon leske čhiďa tele o oltaris.”
Savore Midijana, o Amaleka the o vichodne kmeňi pes sthode jekhetane, pregele prekal o Jordan a kerde peske taboris andre dolina Jezreel.
O Duchos le RAJESKERO avľa pro Gideon a ov zatrubinďa, hoj te vičinel ke peste la Abiezeriskera fajta.
Paľis bičhaďa le muršen, hoj te džan pal calo kmeňos Menašše, avke the kada kmeňos sas vičimen. Diňa te vičinel the le kmeňen Ašer, Zebulun the Naftali – the on pes leha zgele.
Akor o Gideon phenďa le Devleske: “Tu phenes, hoj kames prekal mande te zachraňinel le Izrael.
Dikh, rozthovava pre oda than, kaj pes žužarel o ďiv, puža (kožuchos) pal o bakro. Te ela e rosa pre leste a e phuv ela pašal leste šuki, prindžarava, hoj prekal mande zachraňineha o Izrael, avke sar phenďal.”
Kavke pes the ačhiľa. Sar pro dujto džives sig tosara ušťiľa, ispidňa avri andral e puža pherdo kuči rosakero paňi.
O Gideon pale mangelas le Devles: “Na av pre ma choľamen, te mek jekhvar ke tu prevakerava. Domuk mange oda mek jekhvar te probaľinel (skušinel) la pužaha. Mi ačhel ča e puža šuki a všadzik pašal late mi el e rosa.”
O Del avke kerďa the odi rat. Ča e puža sas šuki a pal e phuv sas všadzik rosa.
Sig tosara o Jerubbaal, oda hin o Gideon, the o manuša, save sas leha, gele te kerel taboris paš o paňi Charod. Le Midijanengero taboris sas lendar pro severos andre dolina paš o verchos Moreh.
O RAJ phenďa le Gideonoske: “Hin paš tu igen but murša, hoj tuke te dav te ňerinel (zviťazinel) upral o Midijana. Bo o Izraeliti pes hazdena upre a šaj phenen: ‘Ňerinďam peskera zoraha.’
Phen le manušenge, hoj te šunen: ‘Ko pes daral a izdral, šaj oddžal pal o verchos Gilead a šaj džal pale khere.’ ” Akor 22 000 manuša pes visarde pale khere a 10 000 lendar ačhile.
Ale o RAJ le Gideonoske phenďa: “Mek furt hin lendar but. Ľidža len ko paňi, ode len tuke probaľinava (skušinava). Pal kaste tuke phenava: ‘Kada mi džal tuha,’ oda tuha mi džal. No pal kaste tuke phenava: ‘Kada te na džal tuha,’ oda tuha te na džal.”
Avke o Gideon ľigenďa le manušen tele ko paňi. O RAJ leske phenďa: “Ačhav dojekhes, ko chľipinela o paňi sar rikono, pre jekh sera. A olen, save džana pro khoča a avke pijena o paňi, ačhav pre aver sera.”
Ola, ko chľipinenas o paňi andral e burňik, sas trin šel (300) murša. Okla aver peske gele pro khoča a pijenas.
O RAJ phenďa le Gideonoske: “Zachraňinava tumen prekal o trin šel (300) murša, save chľipinenas o paňi, a dava tumenge le Midijanen andro vasta. Okla mi džan pale khere.”
Avke o Gideon paš peste mukľa ča trin šel (300) muršen, save preile o chaben the o trubi, a bičhaďa savore avre Izraeliten pale khere. O taboris le Midijanengero sas teleder lendar andre dolina.
Andre odi rat le Gideonoske o RAJ phenďa: “Ušťi, dža tele andro taboris, bo diňom tuke len andro vasta.
Ale te pes daras te džal ode korkoro, akor dža tire služobňikoha le Puroha
a šun len, so vakerena. Akor tut imar na daraha te džal pre lende pro mariben.” Avke o Gideon geľa tele peskere služobňikoha le Puroha dži ko anglune slugaďa, pro agor le taboriskero.
O Midijana, o Amaleka the o vichodne kmeňi bešenas andre dolina sar o maľengere grajora a lengere ťavi pes aňi na denas te zgenel upre, bo sas sar moroskeri poši paš o brehos.
O Gideon avľa ipen akor, sar jekh murš vakerelas avreske, hoj leske džalas suno. Phenďa: “Šun, savo man sas suno! Jekh peko jačmeno maro pes kuľinelas (kotuľinelas) andro Midijaňiko taboris dži ko stanos a demaďa andre leste avke, hoj pes previsarďa a peľa pre phuv.”
Oda dujto leske phenďa: “Oda nane ňič aver sar e šabľa le Gideonoskeri andral o Izrael, savo hin le Joašoskero čhavo. O Del leske diňa, hoj te ňerinel upral calo Midijaňiko taboris!”
Sar o Gideon šunďa pal oda suno the pal oda, so sikavel, banďiľa pro khoča a lašarelas le RAJES. Paľis geľa pale andro Izraeliko taboris a zvičinďa: “Ušťen! O RAJ tumenge diňa te ňerinel upral o Midijana!”
Avke rozulaďa le trin šel (300) muršen pro trin partiji, savorenge diňa andro vasta o trubi the o fakľi andro džbani
a phenďa lenge: “Dikhen pre ma a keren oda, so me! Sar džava pro agor le taboriskero, the tumen keren oda, so kerava me.
Soča zatrubinava olenca, save hine manca, zatrubinen akor the tumen všadzik pašal calo taboris a vičinen: ‘Vaš o RAJ the vaš o Gideon!’ ”
O Gideon le šel (100) muršenca avle pro agor le taboriskero pre jepaš rat, akor, sar pes o stražňika čerinenas. Zatrubinde a phagerde o džbani, so ľikerenas andro vasta.
Akor savore trin šel (300) murša zatrubinde pro trubi a phagerde o džbani. Andro baľogňi (ľavo) vast ile o fakľi a andro čačo (pravo) vast o trubi. Trubinenas a vičinenas: “E šabľa vaš o RAJ the vaš o Gideon!”
Dojekh lendar ačhiľa pre peskero than pašal o taboris. Avke andro taboris chudle savore te denašel vriskišagoha.
Medik o trin šel (300) murša trubinenas, o RAJ diňa, hoj pes andro taboris jekh aver te maren le šabľenca. O manuša denašenas andral o taboris ke Bet-Šitta, ke Cerera the dži pro agor la Abel-Mecholatar paš o Tabbat.
Paľis vičinde le Izraeliten andral o kmeňi Naftali, Ašer the calo kmeňos le Menaššeskero, hoj te džan pal o Midijana.
O Gideon bičhaďa le muršen ko brehi Efrajim, hoj te phenen: “Aven tele pro Midijana a zalen o paňi Jordan dži paš e Bet-Bara, hoj odarik te na predžan.” Avke savore murša andral o Efrajim sas vičimen a zaile o paňa Jordan dži ke Bet-Bara.
Zaile soduje Midijaňike kraľen le Oreb the le Zeeb. Le Oreb murdarde pre Vranakeri skala a le Zeeb pro Ruvakero (Vlkoskero) lisos. Džanas dureder pal o Midijana a o šero le Oreboskero the le Zeeboskero ande le Gideonoske pal o Jordan.
O murša andral o kmeňos Efrajim dovakerde le Gideonoske: “So tu amenge kerďal, hoj amen na vičinďal, sar geľal pes te marel le Midijanenca?” Igen pes leha vesekedinde.
Ov odphenďa: “Kerďom me vareso bareder sar tumen? Či nane feder ovocje, so mukel o Efrajim pre maľa, sar calo hroznoskero uľipen le Abiezeriskero?
O Del diňa tel tumari zor le Midijaňike veľiťeľen le Oreb the le Zeeb. Me našťi kerďom vareso ajso baro sar tumen.” Sar lenge kada phenďa, preačhiľa lengeri choľi.
Sar o Gideon avľa ko Jordan peskere trin šel (300) muršenca, pregeľan o paňi. Sar džanas imar but pal o Midijana, bokhaľile avri a na birinenas.
Avke o Gideon mangľa le manušen andral o foros Sukkot: “Mangav tumen, den prekal mire murša maro, bo imar na birinen a me džav pal o Midijaňike kraľa, pal o Zebach the Calmun.”
O vodci andral o Sukkot leske odphende: “Či hine o kraľa o Zebach the o Calmun imar andre tire vasta? Soske majinďamas te del maro tire muršen?”
O Gideon lenge phenďa: “Sar mange o RAJ pomožinela te ňerinel (zviťazinel) upral lende, akor avava ade pale a marava tumen le pušťakere kandrenca the le bodľakenca.”
Avke odarik geľa het upre andro Penuel a pomangľa the ode le vodcen, hoj les te den varesavo chaben. Ale the on leske odphende avke sar o murša andral o Sukkot.
Avke phenďa le muršenge andral o Penuel: “Sar ňerinava a avava pale, čhivava tele kadi veža.”
O kraľa o Zebach the o Calmun sas andro Karkor ajse 15 000 slugaďenca, save ačhile le vichodne kmeňendar, bo 120 000 lendar sas murdarde.
O Gideon džalas pro drom, pre savo phirenas o kočovňika pro vichodos le forendar Nobach the Jogbeha. Geľa pro taboris pro mariben ipen akor, sar oda na užarenas.
O Zebach the o Calmun denašle, ale o Gideon džalas pal lende. Chudľa sodujen a savore lengere muršen roztradňa.
Pal o mariben pes o Gideon, le Joašoskero čhavo, visarďa pale prekal o verchengero drom Cheres.
Chudľa jekhe terne muršes andral o Sukkot a šunenas les avri. Oda murš pisinďa prekal leste savore eftavardeš the efta (77) nava le phuredere manušengere the le vodcengere andral o Sukkot.
Sar paľis avľa o Gideon ko manuša andral o Sukkot, phenďa lenge: “Dikhen, kade hin o Zebach the o Calmun, prekal save man asanďiľan avri a phenďan: ‘So, imar ňerinďal upral o Zebach the Calmun, hoj te das tire muršen maro?’ ”
Avke iľa le vodcen andral o Sukkot a le pušťakere kandrenca the bodľakenca len chudľa te marel.
Paľis e veža andro foros Penuel čhiďa tele a le muršen odarik murdarďa.
Paľis phučľa le Zebachostar the le Calmunostar: “Save muršen murdarďan pro verchos Tabor?” “Muršen, save marenas pre tu. Dojekh lendar dičholas sar o čhavo le kraľiskero,” odphende.
O Gideon odphenďa: “On sas mire phrala, o čhave mira dakere. Avke sar dživel o RAJ, na murdarďomas tumen, te len mukľanas te dživel.”
Paľis phenďa peskere nekphuredere čhaske le Jeteroske: “Ušťi a murdar len!” Ale o Jeter na iľa avri e šabľa, bo sas mek terno a daralas pes.
O Zebach the o Calmun phende le Gideonoske: “Av, murdar amen tu! Bo savo hin o murš, ajsi hin the leskeri zor.” Avke o Gideon ušťiľa a murdarďa len. Lengere ťavendar iľa tele pal o meňa o šukar lanci le čhonorenca.
O murša andral o Izrael phende le Gideonoske: “Av tu amaro kraľis – tu, tiro čhavo the o čhavo tire čhaskero – bo zachraňinďal amen andral o vasta le Midijanengere.”
“Na avava tumaro kraľis aňi me aňi miro čhavo, ale o RAJ ela tumaro kraľis,” odphenďa o Gideon.
Paľis mek phenďa: “Kamav tumendar mek vareso. Dojekh tumendar mange mi del o čeňa, so iľan le ňeprijaťeľendar.” O Midijana hordinenas o somnakune čeňa andro kana, bo sas Izmaeliti.
O Izraeliti odphende: “Radišagoha tuke daha ola čeňa.” Avke thode pre phuv o plašťos a dojekh pre leste čhide o somnakune čeňa.
Ole savore somnakune čeňa važinenas ajse biš (20) kili. Dochudľa mek o šukar lanci le čhonorenca, čeňa the purpurova plašťi, so hordinenas o Midijaňike kraľa the o šukar lanci, so sas pre lengere ťavi.
O Gideon le somnakastar kerďa socha a thoďa la andre peskero foros Ofra. Savore Izraeliti omukle le Devles a gele ode te lašarel ola socha. Prekal o Gideon the prekal leskeri famelija sas oda sar pasca.
O Izraeliti ňerinde upral o Midijana, avke hoj imar šoha (ňikda) pre lende na džanas pro mariben. Andre odi phuv sas saranda (40) berš smirom, medik o Gideon dživelas.
Avke o Joašoskero čhavo o Gideon pes visarďa pale khere.
Le Gideon sas eftavardeš (70) čhave, bo sas les but romňija.
Leskera romňake-služobňičkake, savi dživelas andro Šichem, uľiľa čhavo a diňa leske nav Abimelech.
O Gideon muľa andre šukar phure berša. Parunde les andro hrobos leskere dadeskero le Joašoskero, andre le Abiezerengero foros Ofra.
Soča o Gideon muľa, o Izraeliti chudle pale te el napačivale le Devleske a lašarenas le Baaleskere devlen. Le Baal-Berit peske ile sar devles.
O Izraeliti peske imar na leperenas pro RAJ, pre peskero Del, savo len iľa avri andral o vasta savore lengere ňeprijaťeľendar.
A aňi le Gideonoskera famelijake na presikade e pačiv vaš savoro, so prekal lende kerďa.
Le Gideonoskero čhavo o Abimelech geľa andro Šichem ke la dakere phrala the ke lakeri famelija. Phenďa lenge:
“Phučen le manušendar andral o Šichem: ‘So hin feder prekal tumende? Oda, hoj eftavardeš (70) čhave le Gideonoskere te en upral tumende, abo ča jekh murš?’ Ma bisteren, hoj som tumare ratestar the ťelostar!”
O phrala leskera dakere vakerenas savore manušenca andral o Šichem pal leste. Ola manuša kamenas, hoj o Abimelech len te ľidžal, bo peske phende: “Hino amaro phral!”
Paľis dine le Abimelech eftavardeš (70) rupune andral o chramos lengere devleskero Baal-Berit. Ov peske ola eftavardeš (70) rupune iľa a počinďa zbujňikenge, save džanas pal leste.
Avke geľa andro kher peskere dadeskero andre Ofra a pre jekh bar murdarďa peskere eftavardeš (70) phralen, le Gideonoskere čhaven. Ale o Jotam, le Gideonoskero nekterneder čhavo, na sas murdardo, bo pes garuďa.
Paľis pes zgele savore manuša andral o Šichem the Bet-Millo a gele andro Šichem pašes paš o sentno dubos, kaj sas o sentno slupos, a ode ačhade le Abimelech vaš o kraľis.
Sar pal ada šunďa o Jotam, geľa te ačhel upre pro verchos Gerizim a zorales zvičinďa: “Šunen man, manušale andral o Šichem, hoj tumen o Del te šunel avri!
Jekhvar zgele pes o stromi, hoj peske maškar peste te len avri le kraľis. Phende la olivake: ‘Av amaro kraľis!’
Ale e oliva phenďa: ‘Majinav te zaačhavel miro olejos, saveha požehňinav le devlen the le manušen, hoj man te hazdav upral o stromi?’
Paľis o stromi phende le figovňikoske: ‘Av tu amaro kraľis!’
Ale o figovňikos lenge phenďa: ‘Majinav man te zdel mire ovocjendar, save hine lačhe the gule, hoj man te hazdav upral o stromi?’
Paľis o stromi phende le viňičiske: ‘Av a kraľin amenge tu!’
Ale o viňičis lenge phenďa: ‘Majinav te preačhel te del miri mol, so kerel radišagos le devlenge the le manušenge, hoj man te hazdav upral o stromi?’
Paľis savore stromi phende le kandrune stromoske: ‘Av tu amaro kraľis!’
O kandruno stromos lenge phenďa: ‘Te man čačes kamen te pomakhel vaš tumaro kraľis, aven, garuven tumen tel miro ciňos. Te na, mi avel avri andral o kandruno stromos e jag a mi zlabarel o Libanoňike sosni!’ ”
O Jotam mek phenďa: “Kerďan čačipnaha the pačivalones, hoj peske iľan avri le Abimelech vaš o kraľis? Ľikerenas tumen mištes ko Gideon the ke leskeri famelija? Kerďan leha avke, sar peske zasogaľinďa (zaslužinďa)?
Bo miro dad pes marelas vaš tumende, choc leske džalas vaš o dživipen a zachraňinďa tumen le Midijanendar.
Ale adadžives pes tumen ačhaďan pro mariben pre miri dadeskeri famelija. Murdarďan leskere čhaven, eftavardeš (70) muršen pre jekh bar. A le Abimelech, la služkakere čhas, ačhaďan vaš o kraľis upral o Šichem, bo hino tumenge famelija.
Te adadžives kerďan pačivalones a žuže jileha le Gideonoha the leskera famelijaha, akor radisaľon le Abimelechoha a ov mi radisaľol tumenca.
Ale te na, akor mi avel avri e jag andral o Abimelech a mi zlabarel le manušen andral o Šichem the andral o Bet-Millo. A le manušendar andral o Šichem the Bet-Millo mi avel avri e jag a mi zlabarel le Abimelech!”
Paľis o Jotam daratar denašľa peskere phralestar le Abimelechostar a ačhiľa te bešel andro foros Beer.
O Abimelech kraľinelas upral o Izrael trin berš.
Paľis o Del bičhaďa nalačhe duchos maškar o Abimelech the maškar o manuša andral o Šichem, hoj te zradzinen le Abimelech.
O Del oda kerďa, hoj te visarel pale le Abimelechoske vaš oda, hoj murdarďa le Gideonoskere eftavardeš (70) čhaven, a the le manušenge andral o Šichem, bo leske pomožinenas andre oda.
O manuša andral o Šichem ačhade pre leste pro verchi muršen, save občorarnas dojekhes, ko predžalas pašal lende pal o drom. O Abimelech pes pal ada dodžanľa.
Paľis avľa o Gaal, o čhavo le Ebedoskero, peskere phralenca te bešel andro Šichem a o manuša odarik leske chudenas te pačal.
Jekhvar, sar gele pre viňica te skidel upre o hroznos a ispidenas avri e šťava, kerde hoscina a gele andro chramos peskere devleskero. Chanas, pijenas a prekošenas le Abimelech.
Paľis o Gaal, o čhavo le Ebedoskero, phučľa: “Ko hin o Abimelech a so hin o foros Šichem, hoj leske te služinas? Hino ča o čhavo le Gideonoskero a le Zebul ačhaďa, hoj te ľidžal o foros vaš leste. Služinen le Šichemoskere muršenge, save hine o čhave le Chamoroskere! Soske majinas le Abimelechoske te služinel?
Te uľomas me kraľis upral kala manuša, imar čirla čhiďomas tele le Abimelech. Phenďomas leske: ‘An tuha buter muršen a av pro mariben!’ ”
Sar ada šunďa o Zebul, savo ľidžalas o foros, chalas bari choľi.
Avke bičhaďa počoral muršen andre Aruma ko Abimelech, hoj leske te phenen: “Dikh, le Ebedoskero čhavo, o Gaal a leskere phrala avle andro Šichem a keren upre le manušen pre tute.
Akana dža rači peskere muršenca a garuv tut andro maľi!
Paľis tosara, sar vidňisaľola, dža pro mariben pre oda foros! Sar avela o Gaal peskere muršenca pre tute, ker leha, so ča tu kames.”
O Abimelech ušťiľa mek odi rat savore peskere muršenca a gele pes te garuvel pašes paš o foros Šichem pro štar partiji.
Sar o Gaal geľa te ačhel anglal e foroskeri brana, o Abimelech avelas avri peskere muršenca, save sas garude.
O Gaal ole muršen dikhľa a phenďa le Zebuloske: “Dikh, varesave murša aven tele pal o verchi.” “Oda hin o ciňi pro verchos. Ča dičhon sar o murša,” odphenďa leske o Zebul.
Ale o Gaal pale phenďa: “Na, čačes aven tele varesave murša pal o verchos a aver čata avel khatar o dubos le vrašcengero.”
Paľis o Zebul leske phenďa: “Kaj hine tire bare lava? Či na phenďal: ‘Ko hin o Abimelech, hoj leske te služinas?’ Kala murša hine ola, saven avri asanďiľal. Akana dža a mar tut lenca!”
Avke o Gaal ľidžalas le manušen andral o Šichem pro mariben pro Abimelech.
Ale o Abimelech džalas pal leste a ov denašľa. But le Gaaloskere muršendar sas murdarde dži paš e foroskeri brana.
O Abimelech ačhiľa andre Aruma a o Zebul čhiďa avri le Gaal the leskere phralen andral o Šichem.
Pro dujto džives o Abimelech pes došunďa, hoj o murša andral o Šichem gele pro maľi.
Avke iľa peskere muršen, rozulaďa len pro trin čati a bičhaďa len, hoj pes te garuvel andro maľi pašes paš o Šichem. Sar dikhle, hoj o murša aven avri andral o foros, chučile pre lende a murdarkerde len.
O Abimelech geľa jekha partijaha anglal ke foroskeri brana a zaile la. Duj čati gele pre ola, save sas pro maľi, a murdarkerde len.
Marenas pes calo džives a zaile o foros. Murdarde savoren odarik, calo oda foros zňičinde a rozčhide les le loneha.
Sar o manuša, save sas andre veža paš o Šichem, pes došunde, so pes ačhiľa, denašenas andro chramos le El-Beritoskero, hoj pes te garuvel andro garudo than.
Le Abimelechoske phende, hoj ode pes zgele savore manuša andral e veža paš o Šichem.
Avke geľa peskere manušenca pro verchos Calmon. Androda iľa o tover, čhingerďa o konara pal o stromos, hazdňa len a thoďa peske len pro phiko. Olenge, ko sas leha, phenďa: “Oda, so man dikhľan te kerel, sigo keren the tumen.”
Avke kerde oda the leskere manuša a džanas pal o Abimelech. Ola konara thode upral o garudo than a zlabarde len upral lende. Mule savore manuša andral e veža paš o Šichem, ajse 1 000 murša the džuvľija.
Paľis o Abimelech geľa ko foros Tebec, ačhaďa peskere muršen pal dojekh sera a zaiľa les.
Maškar oda foros sas zoraľi veža. Savore murša, džuvľija the savore manuša andral oda foros denašle andre. Phandle pal peste o vudar a gele upre pre strecha.
O Abimelech avľa dži ke odi veža pro mariben. Geľa ko vudar vašoda, hoj la te podlabarel.
Ale androda varesavi džuvľi leske čhiďa pro šero malmoskero bar a pharaďa leske o šero.
Ov androda sigo vičinďa le terne muršes, savo leske hordinelas o zbraňi, a phenďa leske: “Le avri tiri šabľa a murdar man, hoj te na phenen pal ma: ‘Murdarďa les e džuvľi.’ ” Avke oda murš les predemaďa a ov muľa.
Sar o Izraeliti dikhle, hoj o Abimelech muľa, savore pes visarde pale khere.
Avke o Del visarďa pale le Abimelechoske oda, so kerďa peskere dadeske, sar murdarďa peskere eftavardeš (70) phralen.
O Del visarďa pale the le muršenge andral o Šichem vaš oda, so kerde. Kavke avľa pre lende o prekošiben, so phenďa o Gideonoskero čhavo o Jotam.
Pal o Abimelech avľa o Tolas, hoj te zachraňinel le Izraeliten. Sas andral o kmeňos Jissachar a bešelas andro foros Šamir pro brehi Efrajim. Leskero dad sas o Puah a leskero o Dodo.
Ľidžalas o Izrael bišutrin (23) berš. Paľis muľa a parunde les andro Šamir.
Pal leste avľa o Jair andral o Gilead a ľidžalas o Izrael bišuduj (22) berš.
Sas les tranda (30) čhave a dojekh lendar džalas pro peskero somaris. Sas len tranda fori, so pes dži adadžives vičinen Jairoskere gava a hine andre phuv Gilead.
Sar o Jair muľa, parunde les andro foros Kamon.
O Izraeliti pale kerenas bini anglo RAJ. Služinenas le modlenge Baal the Aštarta a the le Aramejike, Ammonike, Sidonike, Moabike the Filišťinike devlenge.
Akor o RAJ choľisaľiľa pro Izraeliti a diňa len le Filišťinenge the le Ammončanenge andro vasta.
On andre oda časos ispidenas pro Izraeliti a na denas lenge smirom. Dešuochto (18) berš trapinenas savore Izraeliten pal o Jordan, andre le Amorejengeri phuv Gilead.
O Ammončana pregele the o Jordan a gele pro mariben pro kmeňi Juda, Benjamin the Efrajim. Pro Izraeliti avľa baro pharipen.
Akor chudle pale te vičinel ko RAJ: “Kerďam binos anglal tu, bo omukľam tut, peskere Devles, a služinahas le Baalengere modlenge Baal!”
O RAJ odphenďa le Izraelitenge: “Či me tumen na zachraňinďom le Egipťanendar, le Amorejendar, le Ammončanendar, le Filišťinendar,
le Sidončanendar, le Amalekendar the le Midijanendar, save tumen trapinenas? Sar pre ma vičinenas, cirdňom tumen avri andral lengere vasta.
Ale tumen man pale omukľan a služinenas avre devlenge, vašoda tumen imar na zachraňinava.
Džan a vičinen pro devla, saven peske iľan avri! Mi zachraňinen tumen on, sar avena andro pharipen!”
Ale o Izraeliti phende le RAJESKE: “Kerďam binos, ker amenca, sar tu kames, ale mangas tut, ča zachraňin amen adadžives!”
Avke čhide pestar het le cudze devlen a služinenas le RAJESKE. O RAJ imar na birinelas te dikhel pro pharipen le Izraelitengero.
Sar o Ammončana pes zgele a kerde peske taboris andro Gilead, hoj te džan pro mariben, avke the o Izraeliti pes zgele a kerde peske taboris paš e Micpa.
O manuša the o vodci andral o Gilead phende jekh avreske: “Oda, ko ešeb (peršo) džala pro mariben pro Ammončana, ela vodcas savore manušenge andral o Gilead.”
O Jeftah andral o Gilead sas zoralo murš. Sas o čhavo la lubňakero a leskero dad sas o Gilead.
Le Gilead sas the peskera romňaha čhave. Sar imar dobarile kala čhave, tradle avri le Jeftah. Phende leske: “Tu našťi chudes ňič amare dadeskere barvaľipnastar, bo sal o čhavo avra džuvľatar.”
O Jeftah denašľa peskere phralendar a geľa te bešel andre phuv Tob. Ode pes leha zgele o nalačhe murša a džanas jekhetane leha.
Andre oda časos, sar o Ammončana džanas pro Izraeliti pro mariben,
o vodci andral o Gilead gele pal o Jeftah andre phuv Tob.
Phende le Jeftoske: “Av amaro vodcas, hoj te džas pro mariben pro Ammončana.”
Ale o Jeftah lenge phenďa: “Na san oda tumen, save pre ma džanas a tradňan man avri andral o kher mire dadeskero? Soske aven akana ke ma, sar san andro pharipen?”
“Se vašoda akana avľam ke tu pale,” odphende leske o vodci, “te džaha amenca pro mariben pro Ammončana, aveha veľiťeľis savore manušenge andral o Gilead.”
O Jeftah lenge phenďa: “Te man prilena pale, hoj man te marav le Ammončanenca, a te o RAJ mange len dela andro vasta, avava čačes tumaro vodcas?”
“Mi el o RAJ maškar amende švedkos,” phende leske o vodci, “amen das tut lav, hoj keraha sa avke, sar phenďal.”
Avke geľa o Jeftah le Gileadoskere vodcenca a o manuša les ačhade vaš peskero vodcas the veľiťeľis. Andro foros Micpa o Jeftah phenďa anglo RAJ savoro, so imar phenďa le vodcenge.
Paľis o Jeftah bičhaďa le muršen ko Ammoniko kraľis, hoj leske te phenen: “So tut hin pre mande, hoj avľal pro mariben andre miri phuv?”
O Ammoniko kraľis phenďa le Jeftoskere muršenge: “Sar o Izraeliti avenas avri andral o Egipt, zaile miri phuv le paňestar Arnon dži ko paňi Jabbok the ko Jordan. Akana de mange oda pale andro smirom!”
Avke o Jeftah pale bičhaďa le muršen ko Ammoniko kraľis
a diňa leske te phenel: “Kavke phenel o Jeftah: O Izrael na iľa le Ammončanenge aňi le Moabčanenge lengeri phuv.
Sar džanas o Izraeliti avri andral o Egipt prekal e pušťa ko Lolo Moros a doavľa andro Kadeš,
o Izraeliti bičhade ko kraľis andral o Edom le muršen, hoj leske te phenen: ‘Kamľomas te predžal prekal tiri phuv.’ Ale o Edomiko kraľis pal kada na kamľa aňi te šunel. The ko Moabiko kraľis bičhade le muršen, ale aňi ov lenge oda na domukľa. Vašoda o Izraeliti ačhile andro Kadeš.
Paľis o Izraeliti džanas prekal e pušťa a obgele e Moabiko the Edomiko phuv. Doavle pre vichodno sera la Moabika phuvatar a kerde peske taboris pal o paňi Arnon. Ale na pregele odarik, bo ode chudelas e phuv Moab.
Paľis o Izraeliti bičhade le muršen ko Amorejiko kraľis ko Sichon andro Chešbon a pomangľa les: ‘Kamľomas te predžal prekal tiri phuv andre amari!’
Ale o Sichon na pačalas oleske, hoj o Izraeliti kamen ča avke te predžal prekal leskeri phuv. Vičinďa ke peste savore peskere muršen, kerďa taboris andre Jahca a geľa pro mariben pro Izraeliti.
Ale o RAJ, o Del le Izraeloskero, diňa le kraľis Sichon leskere manušenca andro vasta le Izraelitenge. Avke o Izraeliti upral leste ňerinde (zviťazinde) a zaile caľi phuv le Amorejengeri, save ode bešenas.
Zaile caľi phuv le Amorejengeri le paňestar Arnon dži ko paňi Jabbok the la pušťatar dži ko Jordan.
O RAJ, o Del le Izraeloskero, iľa e phuv le Amorejendar a diňa la le Izraelitenge a tu kames odi phuv te zalel?
Či tuke na leha oda, so tuke dela tiro del o Kemoš? Ale amen peske zalaha savoro, so amenge o RAJ, amaro Del, imar diňa.
Či sal feder sar o Moabiko kraľis o Balak, o čhavo le Cipporoskero? Či pes vesekedinďa le Izraeloha, abo geľa leha pro mariben?
O Izraeliti bešen imar trin šel (300) berš andro foros Chešbon the andro Aroer, andre lengere gava the mek andre savore fori pal o soduj seri le paňestar Arnon. Soske lenge kala fori akorestar na iľan?
Me tuke na kerďom ňič nalačho, ale tu mange keres namištes, te aves pre ma pro mariben. O RAJ hin o sudcas. Ov adadžives mi sikavel maškar o Izraeliti the Ammončana, kaskero hin o čačipen.”
Ale o Ammoniko kraľis na kamľa aňi oda te šunel, so leske diňa te phenel.
Le RAJESKERO Duchos avľa pro Jeftah a ov pregeľa prekal o phuva Gilead the Menašše andre Gileadiko Micpa. Odarik geľa pro mariben pro Ammončana.
O Jeftah diňa vera le RAJES: “Te mange čačes deha le Ammončanen andro vasta
a te man lendar visarava pale andro smirom, akor dava le RAJESKE sar labarďi obeta oles, ko avela ešeb (peršo) angle mande andral o vudar mire khereskero.”
Paľis o Jeftah geľa pro mariben pro Ammončana a o RAJ leske len diňa andro vasta.
Domarďa biš (20) fori le Aroerostar dži paš o Minnit the dži ko Abel-Keramim. Igen but le Ammončanendar murdarďa a avke ňerinďa (zviťazinďa) upral lende.
Sar o Jeftah avelas pale khere andre Micpa, leskeri čhaj avľa avri anglal leste le kheľibnaha the bašavibnaha pre tamburina. Sas les ča jekh čhajori, na sas les ňisave aver čhave.
Soča la dikhľa, čhingerďa pre peste o plašťos a zvičinďa: “Ó, čhajori miri, prekal tute hin miro jilo dukhado! Anďal man andre bari bibach! Diňom vera le RAJES a mušinav oda te doľikerel!”
Oj leske phenďa: “Dado miro, te diňal le RAJES vera, akor ker manca ča avke, sar phenďal. Se o RAJ tuke diňa, hoj te visares pale tire ňeprijaťeľenge le Ammončanenge.”
Paľis mek phenďa le dadeske: “Ker prekal ma kada: Muk man duj čhon, hoj te džav mire prijaťeľkenca pro verchi. Ode rovaha upral oda, hoj šoha (ňikda) na džava romeste.”
“Dža,” phenďa lake a mukľa la pro duj čhon. Avke oj geľa peskere prijaťeľkenca pro verchi a ode rovelas upral oda, hoj šoha na džala romeste.
Pal o duj čhon avľa pale ko dad a ov odi vera doľikerďa. Oj ačhiľa pačivaľi. Akorestar pes andro Izrael kerel oda,
hoj o Izraelike čhaja džan avri sako berš pro štar džives peske te leperen pre le Gileadoskeri Jeftoskeri čhaj.
O murša andral o Efrajim pes zgele pro mariben. Pregele prekal o Jordan andro foros Cafon a phende le Jeftoske: “Soske geľal pro mariben pro Ammončana a amen na vičinďal, hoj te džas tuha? Vašoda labaraha tiro kher the tuha!”
O Jeftah lenge phenďa: “Me the mire manuša igen pes vesekedinahas le Ammončanenca. Ale sar tumen mangavas, hoj mange te pomožinen, na zachraňinďan man andral lengere vasta.
Ale sar dikhľom, hoj mange na kamen te pomožinel, geľom pro mariben pro Ammončana, choc mange džalas vaš o dživipen. O RAJ mange len diňa andro vasta. Soske kamen adadžives te džal pre ma pro mariben?”
Paľis o Jeftah skidňa savore manušen andral o Gilead a geľa pro mariben pro Efrajim. O Gileadi ňerinde (zviťazinde) upral o Efrajima, bo dovakerenas lenge: “Tumen, Gileadale, denašľan andral o Efrajim the Menašše.”
O Gileadi zaile o thana, khatar pes delas te predžal prekal o Jordan ko Efrajim. Te phenelas varesavo Efrajimos, so denašelas: “Kamav te predžal pre aver sera,” o Gileadi lestar phučenas: “Sal Efrajimos?” Te phenďahas: “Na som!”,
akor leske phenenas: “Phen Šibbolet!” Te ov phenďahas “Sibbolet”, bo na džanelas te phenel mištes oda lav, akor les chudenas a murdarenas pre oda than, khatar pes delas te predžal. Akor mule le Efrajimendar 42 000 murša.
O Jeftah sas sudcas andro Izrael šov berš. Sar muľa o Jeftah o Gileados, parunde les andre varesavo jekh foros andro Gilead.
Pal o Jeftah sas sudcas andro Izrael o Ibcan andral o foros Betlehem.
Sas les tranda (30) murša the tranda (30) čhaja. Peskere čhajen diňa romeste avra fajtake a peskere čhavenge anďa tranda (30) čhajen andral aver fajta. O Ibcan sas sudcas andro Izrael efta berš.
Sar o Ibcan muľa, parunde les andro Betlehem.
Pal leste ačhiľa sudcas andro Izrael o Elon andral o kmeňos Zebulun. Ľidžalas o Izrael deš berš.
Sar o Elon muľa, parunde les andro Ajalon, andre phuv le Zebulunoskeri.
Pal leste ačhiľa sudcas andro Izrael o Abdon, o čhavo le Hilleloskero, andral o foros Piraton.
Sas les saranda (40) čhave the tranda (30) čhavengere čhave, save džanas pro eftavardeš (70) somara. Ov ľidžalas o Izrael ochto berš.
Sar muľa o Abdon, le Hilleloskero čhavo, andral o Piraton, parunde les andro Piraton andre phuv Efrajim pro le Amalekengere brehi.
O Izraeliti paľis pale kerenas o bini anglo RAJ. Avke o RAJ len diňa andro vasta le Filišťinenge pro saranda (40) berš.
Sas jekh murš andral o foros Cora andral o kmeňos Dan, savo pes vičinelas Manoach. Leskeri romňi našťi ačhelas khabňi a na sas la čhave.
Le RAJESKERO aňjelos pes lake sikaďa a phenďa: “Dikh, našťi ačhehas khabňi a tuke na uľile čhave, ale akana ačheha khabňi a ela tut muršoro.
Vašoda merkin, hoj te na pijes mol aňi aver pijiben, a ma cha ňič, so hin melalo.
Bo ačheha khabňi a ela tut muršoro. Leskere bala našťi ostrihinen, bo ole dživesestar, kana uľola, ela dino ča prekal o Del sar Nazarejos. Ov chudela te zachraňinel o Izrael le Filišťinendar.”
Avke oj džalas oda te phenel peskere romeske a phenďa: “Avľa ke ma Devleskero murš. Dičholas avri sar le RAJESKERO aňjelos, daravas pre leste te dikhel. Na phučľom lestar, khatar hino, a ov mange na phenďa peskero nav.
Ale phenďa mange, hoj ačhava khabňi a ela man muršoro. Phenďa, hoj te na pijav mol aňi ňisavo aver pijiben a te na chav ňič, so hin melalo, bo o čhavoro ela dino ča prekal o Del sar Nazarejos, kanastar uľola dži ko meriben.”
Paľis o Manoach pes modľinelas ko RAJ: “RAJEJA, mangav tut, hoj oda Devleskero murš, saves bičhaďal, te avel pale ke amende. Mi phenel amenge, so te kerel kale čhavoreha, savo uľola.”
O Del šunďa avri le Manoach a o aňjelos le RAJESKERO avľa pale ke džuvľi, sar bešelas pre maľa a lakero rom o Manoach na sas laha.
Avke oj denašelas oda te phenel peskere romeske. Phenďa leske: “Oda murš, savo oda džives avľa ke ma, pes mange sikaďa pale!”
O Manoach ušťiľa, geľa peskera romňaha ke oda murš a phučľa: “Sal tu oda murš, savo vakerelas mira romňaha?” “He, som,” odphenďa.
O Manoach phučľa: “Sar pes ačhela oda, so phenďal, sar kampel te dživel o čhavoro a so majinel te kerel?”
O aňjelos le RAJESKERO leske phenďa: “Tiri romňi mušinel te kerel savoro, so lake phenďom.
Te na pijel ňič, so hin le viňičostar, te na pijel mol aňi ňisavo aver pijiben a te na chal ňič, so hin melalo. Mi doľikerel savoro, so lake phenďom.”
O Manoach phenďa le RAJESKERE aňjeloske: “Mangas tut, ačh ade, medik tuke na pririchtinaha terňa koza.”
Ale o aňjelos leske odphenďa: “The te man ade zľikerďalas, na chaľomas tire chabenestar. Ale te pririchtineha labarďi obeta le RAJESKE, an la.” O Manoach na džanelas, hoj oda hin le RAJESKERO aňjelos,
vašoda lestar phučľa: “Sar tut vičines? Sar pes ačhela oda, so phenďal, kamľamas tuke te presikavel e pačiv.”
“Soske phučes pal miro nav? Na del pes te achaľol,” odphenďa leske le RAJESKERO aňjelos.
Avke o Manoach iľa terňa koza the e chabeneskeri obeta a obetinďa oda pre skala le RAJESKE. O RAJ kerďa anglo Manoach the leskeri romňi vareso naužardo:
Sar e jag džalas andral o oltaris upre andro ňebos, o aňjelos le RAJESKERO geľa upre la jagaha. Sar oda dikhle o Manoach the leskeri romňi, pele le mujeha ke phuv.
Le RAJESKERO aňjelos pes imar pale le Manoachoske the leskera romňake buter na sikaďa.
O Manoach phenďa peskera romňake: “Amen čačes meraha, bo dikhľam le Devles.”
Ale leskeri romňi leske phenďa: “Te amen o RAJ kamľahas te murdarel, na iľahas amendar e labarďi the e chabeneskeri obeta. Na sikaďahas amenge kada savoro a aňi akanake amenge ajso vareso na phenďahas.”
Sar lake uľiľa o čhavo, diňa leske nav Samson. O čhavo barolas a o RAJ les požehňinelas.
Akor, sar sas andro taboris Dan maškar o foros Cora the Eštaol, le RAJESKERO Duchos chudelas andre leste te kerel.
O Samson geľa tele andro foros Timna a ode pes zadikhľa andre jekh Filišťinka.
Sar pes visarelas khere, phenďa peskere dadeske the la dake: “Andre Timna dikhľom jekha Filišťinka. Len mange la romňake!”
O dad the e daj les prevakerenas: “Či nane džuvľi maškar o čhaja tire phralengere the maškar amare manuša? Soske peske kames te lel romňa maškar o naobčhinde (naobrezimen) Filišťinci?” Ale o Samson le dadeske phenďa: “Kala mange le, bo oj mange hiňi pre dzeka!”
O dad the e daj na džanenas, hoj oda hin le RAJESTAR, savo kamľa te džal pro Filišťinci. Bo andre oda časos o Izrael sas tel e Filišťinengeri zor.
Avke o Samson geľa le dadeha the la daha tele andre Timna. Sar avenas ko viňici andre Timna, jekhvareste džalas pre lende terno ľevos, savo gravčinelas.
Le RAJESKERO Duchos avľa pro Samson a ov peskere vastenca rozčhinďa le ľevos sar terňa koza. Le dadeske the la dake pal oda na phenďa ňič.
Paľis geľa tele, vakerelas ola džuvľaha, savi sas leske pre dzeka.
Sar pes visarďa pal varesavo časos la peske te lel romňake, odgeľa le dromestar te dikhel pro mulo ľevos. Andro ťelos le ľevoskero sas but včeli the medos.
Iľa andre burňik sikra medos a le dromeha lestar chalas. Avľa ko dad the ke daj a diňa the len ole medostar te chal, ale na phenďa lenge, hoj o medos iľa avri andral o mulo ľevos.
Paľis leskero dad geľa tele ke odi džuvľi a o Samson ode kerďa hoscina, avke sar kerenas furt o terne murša.
Sar les dikhle o Filišťinci, ile avri prekal leste tranda (30) terne muršen, hoj te ačhen leha pro bijav.
O Samson lenge phenďa: “Phenava tumenge vareso garudo. Te džanena mange pre oda te odphenel pal o efta džives, akor tumen dava tranda (30) gada the tranda (30) bijavutne gada.
Ale te mange na džanena pre oda te odphenel, tumen mušinena mange te del ola tranda (30) gada the tranda (30) bijavutne gada.” “Phen amenge oda,” phende leske. “Kamas oda te šunel.”
Ov lenge phenďa: “Andral oda, so chal, avľa avri o chaben a andral oda, so hino zoralo, avľa avri o guľipen.” A na džanenas te avel pre oda aňi pal o trin dživesa.
Pro štarto džives ispidenas pre Samsonoskeri romňi: “Prevaker tire romes, hoj amenge te phenel avri oda garuďipen. Te na, labaraha tut the tiro dadeskero kher. Vičinďam amen ade, hoj amen te občoraren?”
Paľis le Samsonoskeri romňi le rovibnaha avľa angle leste a phenďa: “Tu man našťi avri ačhes a na kames man! Mire manušenge phenďal garuďipen, ale mange na phenďal, so oda hin.” “Se me oda aňi mire dadeske aňi mira dake na phenďom a tuke oda mušinav te phenel avri?” phenďa lake o Samson.
Ale oj pre leste rovibnaha ispidelas, medik ľikerelas e hoscina dži pro eftato džives. Ajci pre leste ispidelas, hoj lake oda phenďa avri. Oj paľis geľa te phenel peskere manušenge, so oda garuďipen hin.
Pro eftato džives, medik na zapeľa o kham, lestar phučle ola foroskere murša: “So hin guleder sar o medos? A so hin zoraleder sar o ľevos?” O Samson lenge odphenďa: “Te tumen na orinďanas mira terňa gurumňoraha, na džanľanas oda garuďipen!”
Avke avľa le RAJESKERO duchos pro Samson, geľa tele andro foros Aškalon a murdarďa tranda (30) muršen. Iľa lendar oda, so len sas, a lengere ineposkere gada diňa olenge, save pre oda garuďipen avle. Paľis andre bari choľi o Samson geľa pale ko dadeskero kher.
Leskera romňa dine leskere prijaťeľiske, savo sas pro bijav.
Pal varesavo časos, sar pes skidelas o žužoďiv pal e maľa, o Samson iľa terňa kozica a geľa te dikhel peskera romňa a phenďa: “Kamav te džal andro kher ke miri romňi.” Ale lakero dad leske na domukľa te džal andre
a phenďa leske: “Gondoľinďom mange, hoj la imar našťi avri ačhes, vašoda la diňom tire prijaťeľiske. Lakeri terneder pheň hiňi šukareder sar oj. Mi el tiri romňi!”
Ale o Samson leske odphenďa: “Akana na avava vinovato, te le Filišťinenge kerava namištes!”
Avke odgeľa a chudľa trin šel (300) liški. Paľis iľa o fakľi a le lišken sphandľa po duj le porenca, avke hoj maškar o pora priphandľa e fakľa.
Labarďa o fakľi a le lišken mukľa te džal ko Filišťinengero ďiv. Kavke zlabarďa o ďiv, so sas pro kopi, oda, so sas mek andre phuv, o viňici the olivakere stromi.
O Filišťinci phučenas: “Ko ada kerďa?” Phende lenge: “O Samson, le Timňanoskero džamutro, bo leskera romňa dine leskere prijaťeľiske.” Avke o Filišťinci avle a zlabarde la the lakere dades.
O Samson lenge phenďa: “Vaš oda, so tumen kerďan, na preačhava pre tumende te džal, medik tumenge na visarava pale!”
Marelas le Filišťinen bara choľaha a but lendar murdarďa. Paľis geľa tele te bešel andre chev andre skala Etam.
Avke avle o Filišťinci, kerde peske taboris andre Judsko a sas rozačhade pro than Lechi.
O murša andral e Judsko phučle: “Soske avľan pre amende pro mariben?” “Avľam te chudel le Samson a te visarel leske oda, so ov kerďa amenge,” odphende.
Akor trin ezera (3 000) murša andral e Judsko avle tele paš e skala Etam a phende le Samsonoske: “Či tu na džanes, hoj amen sam tel e zor le Filišťinengeri? So tu amenge kerďal?” Odphenďa lenge: “Avke, sar on kerde mange, me kerďom lenge.”
Phende leske: “Avľam tut te chudel a te del andro vasta le Filišťinenge.” O Samson lenge phenďa: “Len vera, hoj na chučena pre ma tumen korkore!”
“Na chučaha pre tu,” phende leske, “ča sphandaha tut a daha tut lenge andro vasta. Čačes amen tut na kamas te murdarel.” Avke les phandle duje neve lanenca a ľigende les avri andral e skala.
Sar avľa ko than Lechi, o Filišťinci vriskinenas a denašenas anglal leste. Androda avľa jekhvareste pro Samson le RAJESKERO Duchos a o šele pre leskere musa ačhile sar zlabarde thava a pele tele leskere vastendar.
Arakhľa e kokaluňi sanka le mule somaristar, iľa la andro vast a murdarďa laha ezeros (1 000) muršen.
Paľis o Samson phenďa: “La somariskera sankaha len čhiďom pro but kopi, la somariskera sankaha murdarďom ezeros (1 000) muršen.”
Sar dovakerďa, odčhiďa pestar e sanka andral o vast. Vašoda pes oda than vičinel Ramat-Lechi.
O Samson andro baro smedos vičinelas pro RAJ: “Tu diňal tire služobňikoske kada baro ňerinďipen (viťaztvo), ale akana mušinav te merel andro smedos a te perel andro vasta ole naobčhinde (naobrezimen) muršenge?”
Akor o Del phundraďa e chev andro Lechi, hoj te avel avri o paňi. Sar piľa o Samson, prekerďa pes a avľa ke peste. Vašoda le paňeske, so hin dži adadžives andro Lechi, diňa nav En-Hakkore.
O Samson ľidžalas le Izraeliten andro časos le Filišťinengero biš (20) berš.
Sar avľa jekhvar o Samson andro foros Gaza a dikhľa ode jekha lubňa. Geľa ke late a pašľiľa laha.
Soča o manuša andral e Gaza šunde, hoj o Samson avľa ode, gele takoj ke foroskeri brana a caľi rat ode cichones pre leste užarenas, medik na vidňisaľiľa. Phende: “Ko tosara les murdaraha.”
O Samson sovelas dži jepaš rat. Pal jepaš rat ušťiľa, chudľa e brana le foroskeri a cirdňa la avri le čopenca the le zavoriha. Thoďa peske la pro phiko a ľigenďa la dži upre pro verchos anglo Hebron.
Paľis geľa tele andre dolina Sorek a ode pes zakamľa andre džuvľi, savi pes vičinelas Delila.
Androda avle ke late o Filišťinike vodci a phende lake: “Chude les andre a dodžan tut, khatar les hin ajsi bari zor a sar les šaj thovas tele, hoj les te sphandas a te prelas upral leste e zor. Paľis dojekh amendar tut dela 1 100 rupune minci.”
Avke e Delila phenďa le Samsonoske: “Phen mange, khatar hin tut ajsi zor? Soha tut kampel te phandel, hoj te prelen upral tute e zor?”
“Te man phandena le efta neve lukoskere špargenca, so mek na šučile avri, ačhava bi e zor a avava ajso sar sako aver,” phenďa lake o Samson.
O Filišťinike kraľa lake ande efta neve, cinde lukoskere špargi a oj les lenca sphandľa.
Andre lakero kher pes gele te garuvel vajkeci murša. Akor zvičinďa: “Samson, o Filišťinci džan pre tu!” Ov androda rozčhinďa o špargi avke, sar e jag rozčhinel o thav. Avke mek na avle pre oda, andre soste hiňi garuďi leskeri zor.
Akor e Delila phenďa le Samsonoske: “Tu manca kerehas ča pheras a na phenďal mange o čačipen. Akana mange phen, soha pes del tut te sphandel!”
“Te man sphandena neve šelenca, savenca pes mek ňič na kerelas, ačhava bi e zor a avava ajso sar sako aver,” phenďa lake.
Avke e Delila iľa neve šele a sphandľa les lenca, medik užarenas o murša andro kher. Paľis zvičinďa: “Samson, o Filišťinci džan pre tu!” Ale ov rozčhingerďa o šele le musendar sar thava.
E Delila phenďa le Samsonoske: “Dži akana kerehas manca ča pheras a na phenehas mange avri o čačipen. Phen mange, sar tut šaj sphandav?” “Te efta vrkoči mire balendar prichudeha (zakhuveha) prekal o špargi andro strojos, pre savo pes keren o pochtana, a zachudeha len le kaštune ciloreha, akor našavava e zor a avava sar sako aver,” phenďa lake.
Sar o Samson zasuča, prethoďa leskere vrkoči andro strojos a prichudľa le koľikoha. Paľis zvičinďa pre leste: “Samson, o Filišťinci džan pre tu!” Ov pes prekerďa andral o soviben a cirdňa avri o ciloro the o strojos leskere špargenca.
E Delila leske phenďa: “Sar tu šaj phenes, hoj man kames, te tiro jilo nane phundrado prekal ma? Imar trival manca kerehas ča pheras a na phenďal mange avri, so tut kerel zorales!”
Sar pre leste kale lavenca ispidelas džives pre dživeseste, imar na birinelas oda aňi te zľidžal.
Akor o Samson lake phenďa avri o čačipen: “Mire balendar pes mek e čhuri na chudľa, bo mek sigeder, sar uľiľom, somas dino prekal o Del sar Nazarejos. Ale te man vareko ostrihinďahas, omukľahas man imar e zor a uľomas ajso sar the aver.”
E Delila dikhľa, hoj akana lake phundraďa peskero jilo a le Filišťinike vodcenge diňa te phenel: “Aven akana, bo imar mange phenela avri savoro.” O Filišťinike vodci avle a ande peha the o rup.
Oj kerďa avke, hoj te zasovel pre lakere čanga, paľis vičinďa jekhe muršes, savo leske ostrihinďa o efta vrkoči le šerestar. Kaleha oj les thoďa tele a e zor les omukľa.
Akor zvičinďa: “Samson, o Filišťinci džan pre tu!” Sar pes prekerďa, phenďa peske: “Avke sar furt, the akana len pal ma razinava tele.” Ale ov na džanelas, hoj lestar o RAJ odgeľa.
O Filišťinci les chudle, ile leske avri o jakha a ľigende les andre Gaza. Ode les phandle le brondzune kľiginenca a andre bertena mušinelas te erňinel o ďiv.
Ale o bala, so leske ostrihinde, leske chudle pale te barol.
O Filišťinike vodci pes zgele, hoj te anen bari obeta peskere devleske le Dagonoske a kerde bari hoscina. Phenenas: “Amaro del amenge diňa amare ňeprijaťeľis le Samson andro vasta.”
Sar dikhle o manuša le Samson, lašarenas peskere devles a phenenas: “Amaro del amenge diňa andro vasta amare ňeprijaťeľis, savo zňičinďa amari phuv a murdarďa amare manušen.”
Sar igen radisaľonas zvičinde: “Anen le Samson, hoj les avri te asas.” Avke ande le Samson andral e bertena a ov len mušinelas te zabavinel. Sar les ačhade maškar o slupi,
o Samson phenďa le terne muršeske, savo les chudelas le vastestar: “Domuk mange, hoj man te chudav le slupendar, pre save ačhel o kher, a te zmukav man pre lende.”
Andro kher sas pherdo murša the džuvľija a sas ode savore Filišťinike vodci. Pre strecha sas ajse 3 000 murša the džuvľija, save dikhenas pro Samson, sar len zabavinel.
Akor o Samson vičinelas ko RAJ a mangelas les: “Ó, Adonaj, RAJEJA! Leper tuke pre ma a mek jekhvar man de ajsi zor, so man sas, ó, Devla, hoj te visarav pale le Filišťinenge mek jekhvar vaš soduj mire jakha.”
Androda o Samson zorales chudľa soduj maškarune slupi, pre save ačhelas o kher, jekh le čače vasteha the dujto slupos baľogne (ľave) vasteha a zmukľa pes pre lende zoraha.
Phenďa: “Mi merav jekhetane le Filišťinenca!” Caľa zoraha ispidelas a o kher peľa pro vodci the pre savore manuša, save sas andre. Paš peskero meriben murdarďa buter sar olen, save murdarďa, sar mek dživelas.
Leskere phrala savora dadeskera famelijaha džanas tele a ile leskero ťelos pale khere. Parunde les andro hrobos leskero dadeskero Manoachoskero, maškar e Cora the o Eštaol. O Samson ľidžalas o Izrael biš (20) berš.
Pro brehi Efrajim dživelas jekh murš, savo pes vičinelas Michah.
Ov phenďa peskera dake: “Ola ezeros the šel (1 100) rupune, so tuke sas čorde a prekal save phenďal avri o prekošiben, a oda the anglal mande, hine ke ma, bo me len tuke iľom.” E daj leske odphenďa: “Čhavo miro, mi požehňinel tut o RAJ!”
Ov paľis anďa pale la dake ola ezeros the šel (1 100) rupune a oj leske phenďa: “Kala rupune odthovav prekal o RAJ, hoj pes lendar te kerel mire čhaske avričhingerďi modla the rupuňi modla. Kaleha tuke dava pale kala rupune.”
Avke ov diňa pale o rupune peskera dake. Androda iľa leskeri daj duj šel (200) rupune a diňa len le zlatňikoske. Ov lendar kerďa avričhingerďi modla the rupuňi modla, so paľis sas andre Michoskero kher.
O Michah kerďa andro peskero kher sentno than. Kerďa peske efodos the kherutune devloren a ačhaďa jekhe peskere čhavendar vaš o rašaj.
Andre oda časos andro Izrael na sas kraľis. Sako kerelas oda, so gondoľinelas, hoj hino lačho.
Sas jekh terno čhavo andral o Judsko Betlehem, andral o kmeňos Juda, savo sas Levitas a bešelas ode sar cudzincos.
Oda murš geľa het andral o Betlehem, hoj te rodel aver than, kaj te bešel. Le dromeha avľa ko brehi Efrajim ko Michoskero kher.
O Michah lestar phučľa: “Khatar aves?” “Me som Levitas andral o Judsko Betlehem,” odphenďa, “a rodav varesavo than, kaj ačhava te bešel.”
O Michah leske phenďa: “Ačh ke mande a av mange dad the rašaj. Sako berš tut dava deš rupune, chaben the gada.” O terno Levitas priačhiľa pre oda. Ov bešelas ode a ačhiľa le Michoske sar leskero čhavo.
<range>
O Michah les ačhaďa vaš rašaj a ov ačhiľa te dživel andre leskero kher.
O Michah peske phenďa: “Akana čačes džanav, hoj o RAJ ela ke ma lačho, bo o Levitas mange ačhiľa rašaske.”
Andre oda časos mek le Izraeliten na sas kraľis. Akor o kmeňos Dan rodenas prekal peste ďeďično phuv, kaj te bešen. Bo dži akor mek na chudle maškar o kmeňi Izrael phuv vaš o ďeďictvos.
Avke o kmeňos Dan bičhade peskere fajtendar pandž zorale muršen andral o fori Cora the Eštaol, hoj te predikhen e phuv. Phende lenge: “Džan te predikhel odi phuv.” Sar avle pro brehi Efrajim dži ko Michoskero kher, ačhile ode te presovel.
Sar sas paš o kher le Michoskero, sprindžarde pal o vakeriben, hoj o terno Levitas na sas odarik. Gele ke leste a phučle: “Ko tut ade anďa? So ade tu keres? So ade rodes?”
Ov lenge odphenďa: “Kavke pes manca o Michah dothoďa, hoj leske te služinav sar o rašaj.”
Paľis leske phende: “Phuč akor le Devlestar, hoj pes te dodžanas, či amaro drom ela bachtalo.”
“Džan andro smirom!” phenďa lenge o rašaj. “O RAJ imar džal anglal tumende pro drom, pal savo džan.”
Avke ola pandž murša džanas dureder a dogele andro Lajiš. Dikhle, hoj o manuša ode dživen andro smirom the bi e dar avke sar o Sidončana. Ňiko ode na sas andro trapišagos aňi andro čoripen, bešen dur le Sidončanendar a na sas len ňič avre manušenca.
Sar pes visarde pale andre Cora the o Eštaol, lengere phrala lendar phučle: “So ode dikhľan?”
“Aven, džas pre lende!” odphende. “Dikhľam, hoj odi phuv hiňi igen lačhi. Pre soste mek užaren? Ma zľikeren tumen, aven džas la te zalel!
Sar ode džana, arakhena ode manušen, save na džanen pal ňisoste. E phuv hiňi igen bari a o Del tumenge la dela andro vasta. Pre odi phuv hin savoro, so le manušeske kampel.”
Avke šov šel (600) Daniti le zbraňenca gele andral e Cora the o Eštaol pro mariben.
Sar džanas upre, kerde peske taboris paš o Kirjat-Jearim andre Judsko. Vašoda oda than, so hino pro zapados le Kirjat-Jearimostar, pes dži adadžives vičinel Taboris le Danengero.
Paľis odarik džanas dureder prekal o brehi le Efrajimoskere a doavle ko Michoskero kher.
Akor prevakerde ola pandž murša, save gele te predikhel e phuv paš o Lajiš. Phende peskere phralenge: “Džanen tumen olestar, hoj andre kala khera hin o efodos the o kherutune devlora, e avričhingerďi modla the e rupuňi modla? Akana gondoľinen pal oda, so kerena.”
Avke avle ko kher le terne Levitaskero paš o kher le Michoskero a pozdravinde les.
Androda šov šel (600) Daniti pririchtimen pro mariben, ačhenas angle brana.
Ola pandž murša, save sas te predikhel e phuv, gele andro kher a ile e avričhingerďi modla, o efodos, le kherutune devloren the e rupuňi modla. O rašaj ačhelas angle brana le šov šel (600) vizbrojimen muršenca.
Sar o murša gele andre le Michoskero kher a ile odarik e avričhingerďi modla, o efodos, le kherutune devloren the e rupuňi modla, o rašaj lendar phučľa: “S'oda tumen keren?”
Odphende leske: “Čhit, phand andre o muj! Av amenca! Av tu amenge dad the rašaj. So hin prekal tu feder? Te el rašaj andro kher jekhe muršeskero, abo te el rašaj prekal jekh calo kmeňos le Izraeloskero?”
Le rašaske oda sas pre dzeka. Iľa o efodos, kherutune devloren the e avričhingerďi modla a geľa jekhetane lenca.
Visarde pes a džanas dureder. Mukle te džal anglal le romňijen the le čhaven le barvaľipnaha the le stadenca.
Sar imar sas dur le Michoskere kherestar, sas zvičimen o murša, save bešenas pašes paš o Michah a dochudle le Daniten.
Sar pre lende vičinenas, o Daniti pes visarde a phučle le Michostar: “So pes tuha ačhiľa, hoj tuke vičinďal tire muršen?”
O Michah lenge phenďa: “Iľan mire devlen, so mange kerďom, the mire rašas. Tumen džan het a so ačhel mange? Sar šaj phučen, so pes manca ačhiľa?”
O Daniti leske phende: “Na kamas tut imar buter te šunel, bo varesave murša pes šaj choľaren a chučena pre tumende. Tu kames, hoj tut te murdaren the caľa tira famelija?”
Avke o Daniti džanas peskere dromeha. Sar dikhľa o Michah, hoj hine zoraleder sar ov, visarďa pes pale khere.
Ale on ile peha oda, so peske o Michah kerďa, the leskere rašas a džanas pro mariben pro foros Lajiš, pro smiromoskere manuša, save pal ňisoste na džanenas. O Daniti murdarkerde len avri a zlabarde oda foros.
Ňiko len na avľa te zachraňinel, bo oda foros sas dur le Sidonostar a na sas len ňič avre manušenca. Oda foros sas pašes andre dolina Bet-Rechob. Paľis pale ačhade o foros a bešenas ode.
Le foroske dine nav Dan, pal peskero prapapus Dan, savo sas o čhavo le Izraeloskero. Angloda pes oda foros vičinelas Lajiš.
O Daniti peske ode ačhade odi avričhingerďi modla. O Jonatan the leskere čhave sas rašaja andro kmeňos Dan, medik odarik le manušen na zaile. O Jonatan sas o čhavo le Geršomoskero, saveske sas o dad o Mojžiš.
Ľikerenas ode e modla, so kerďa o Michah, medik ačhelas le Devleskero Stanos andro Šilo.
Andre jekh časos, sar andro Izrael na sas kraľis, jekh Levitas bešelas pro durale brehi andro Efrajim. Iľa peske andral o Judsko Betlehem mek jekha romňa-služobňička.
Ale oj jekhvar les omukľa, bo chalas pre leste choľi a geľa pale ke peskero dad andro Judsko Betlehem. Zľikerďa pes ode ajse štar čhon.
Paľis lakero rom geľa pal late, hoj la te prevakerel a te anel la pale khere. Iľa peha le sluhas the duje somaren. Sar les oj ľigenďa andro kher peskere dadeskero a sar les dikhľa lakero dad, priiľa les radišagoha.
O sastro les zľikerelas, hoj te ačhel ode trin džives. Avke ačhile te presovel a chanas the pijenas.
Pro štarto džives o Levitas ušťiľa, sar vidňisaľiľa, hoj imar te džal khere, ale lakero dad les prevakerelas: “Ma džan ňikhaj, ešeb (peršo) chan vareso, hoj tumen te zoraľaren, a paľis šaj džan.”
Avke ačhile ode a jekhetane peske bešenas a chanas the pijenas. O dad ola džuvľakero leske phenďa: “Mangav tut, ačh ade prekal e rat a mi radisaľol tiro jilo!”
Paľis, sar ušťiľa, hoj te džal het, o sastro les igen mangelas, hoj mek te ačhel, a ov ačhiľa.
Pro pandžto džives sig tosara kamelas imar te džal pro drom. No leskero sastro pale pre leste ispidelas a phenďa: “Ešeb tut zoraľar, ačhen ade, medik na ela o dilos!” Ačhile a chanas jekhetane.
Sar o Levitas paľis ušťiľa, hoj te džal pro drom peskera romňaha-služobňičkaha, leskero sastro les pale prevakerelas: “Dikh, maj imar zaračol. Presoven ade a radisaľon! Tajsa sig tosara ušťena a džana pro drom andre peskero stanos.”
Ale o Levitas imar na kamelas te presovel ode a avke thoďa o sedli pre peskere duj somara a geľa peskera romňaha-služobňičkaha the le sluhaha pro drom. Avľa anglo Jebus, so hin adadžives Jeruzalem.
Sar sas paš o Jebus a sas imar igen nasig, o sluhas phenďa leske: “Av, mangav tut, džas andre kada Jebusejiko foros a ačhas ode te presovel.”
Ale leskero raj leske phenďa: “Na džaha andre kada foros maškar o manuša, save nane Izraeliti, ale džaha dži andre Gibeja.”
“Av, džas,” phenďa le sluhaske, “dikhaha, či pes del te džal ke Gibeja abo ke Rama a presovas andre jekh kale forendar.”
Avke gele dureder a o kham imar zadžalas, sar imar sas paš e Gibeja andre phuv le Benjaminengeri.
Ačhile te presovel andre Gibeja. Sar ode o Levitas avľa, ačhiľa pro foroskero pľacos, bo ňiko len na iľa ke peste te presovel.
Odi rat avelas jekh phuro murš andral e buči pal e maľa, so sas andral o brehi le Efrajimoskere, a bešelas andre Gibeja maškar o Benjamini.
Sar pes obdikhľa, dikhľa ode pro pľacos ole muršes. O phuro murš lestar phučľa: “Kaj džas? Khatar aves?”
Ov odphenďa: “Amen avas andral o Judsko Betlehem a džas pale khere ko palune brehi andro Efrajim. Džavas andro Betlehem a akanake džav khere, ale ňiko man na iľa andre peskero kher.
Hin man phusa the chaben prekal amare somara a maro the mol prekal amende. Hin man savoro, so mange kampel.”
O phuro murš phenďa: “Smirom tuke. Me tut dava savoro, so tuke kampel. Ča ma ačh kade avri prekal e rat pro pľacos.”
Avke les ľigenďa andre peskero kher a diňa chaben prekal leskere somara. Omorde peske o pindre, chanas the pijenas.
Sar lenge imar sas mištes, jekhvareste varesave nalačhe murša andral oda foros pes rozačhade pašal calo kher, chudle te durkinel pro vudar a vičinenas pro phuro: “An avri ole muršes, savo avľa andre tiro kher. Kamas leha te pašľol!”
Androda o phuro murš avľa avri a dovakerelas lenge: “Na, phralale mire! Ma keren ňič nalačho kale muršeske, savo avľa andre miro kher. Ma keren kajso džungipen!
Dikhen, kade hiňi miri čhaj, savi hiňi pačivaľi, the kale muršeskeri romňi-služka. Anava tumenge len akana avri. Šaj lenca pašľon a keren lenca, so ča kamen, ale kale muršeha ma keren kajso džungipen!”
Ale ola murša les na kamenas aňi te šunel. Avke o Levitas iľa peskera romňa-služobňička a ľigenďa la ke lende avri. On laha caľi rat pašľuvkerenas a ko tosara la premukle.
Paľis odi džuvľi avľa pale ke oda kher, kaj ačhiľa lakero rom. Peľa anglal paš o vudar a pašľolas ode, medik na vidňisaľiľa.
Lakero rom ušťiľa tosara a sar phundraďa o vudar, hoj te džal het, dikhľa peskera romňa-služobňička, sar pašľol le vastenca pro vudar.
Phenďa lake: “Ušťi, džas!” Ale na odphenďa leske. Avke la thoďa pro somaris a džalas khere.
Sar avľa khere, iľa e čhuri, chudľa peskera romňa-služobňička, rozčhingerďa lakero ťelos pro dešuduj (12) kotora a rozbičhaďa len pal calo Izrael.
Dojekh, ko ada dikhľa, phenďa: “Ňič ajso pes mek na ačhiľa, aňi ňiko na dikhľa akorestar, so o Izraeliti gele avri andral o Egipt, dži adadžives! Gondoľinen pal ada! So kampel te kerel?”
Paľis pes savore Izraeliti le Danostar dži ke Beer-Šeba the andral o Gilead zgele sar jekh anglo RAJ andre Micpa.
Zgele pes savore Devleskere manuša – o vodci andral savore Izraelike kmeňi. Sas ode 400 000 murša le šabľenca.
O Benjamini pes pal ada došunde, hoj o Izraeliti gele upre andre Micpa. O Izraeliti phučenas: “Phenen amenge, sar pes ačhiľa kada nalačhipen?”
Pre ada o Levitas, o rom ola murdarďa džuvľakero, odphenďa: “Peskera romňaha-služobňičkaha avľom te presovel andre Benjaminiko foros Gibeja.
Ale o Gibejana avle rači pre mande a rozačhade pes pašal oda kher, andre savo somas, bo kamenas man te murdarel. Našilu pašľuvkerenas mira romňaha-služobňičkaha avke, hoj muľa.
Avke iľom la a rozčhinďom la pro kotora, so rozbičhaďom pal calo Izrael, bo kerde nalačhipen the baro džungipen andro Izrael.
Akana, tumen savore manuša le Izraeloskere, gondoľinen pal ada a phenen, so kerena!”
Savore manuša sas andre oda jekh a phende: “Ňiko amendar na džala andre peskero stanos, aňi ňiko khere.
Kada hin oda, so lenca keraha: Prekal o losos pes dodžanaha, sar džaha pre lende.
Andral dojekh Izraeliko kmeňos laha avri deše muršen le šelendar, šel le ezerendar the ezeros le deše ezerendar, hoj te anen o chaben prekal o manuša, save avle te visarel pale le Benjaminenge andral e Geba vaš oda džungipen, so kerde andro Izrael.”
Paľis pes savore Izraeliti zgele sar jekh paš o foros.
O kmeňi andral o Izrael bičhade le muršen pal caľi Benjaminiko phuv, hoj te phenen: “Oda savo džungipen tumen kerďan?!
Akana amenge den avri le nalačhe muršen andral e Gibeja, save oda kerde. Murdaraha len a avke odlaha oda nalačhipen andral o Izrael.” Ale o Benjamini na kamenas te šunel oda, so phende lengere phrala, o Izraeliti.
Zgele pes andral peskere fori andre Gibeja pro mariben pro Izraeliti.
Savore Benjamini, save pes ode zgele, sas 26 000 murša le šabľenca. The mek efta šel (700) avrikidle murša, save bešenas andre Gibeja.
Maškar ola savore sas efta šel (700) avrikidle murša, save sas baľogara (ľavaka), a dojekh džanelas igen mištes te čhivkerel o bara andral o prakos.
Le Izrael sas 400 000 murša le šabľenca, avrisikade pro mariben.
O Izraeliti džanas andro Betel te phučel le Devlestar: “Ko amendar ešeb (peršo) majinel te džal pro mariben pro Benjamini?” O RAJ lenge odphenďa: “Ešeb džala o Juda.”
Avke o Izraeliti tosara ušťile a kerde peske taboris pašes paš e Gibeja.
Sar o Izraeliti gele pro mariben pro Benjamini, rozačhade pes pre lende paš e Gibeja.
Ale o Benjamini gele avri le forostar a andre oda džives murdarde 22 000 Izraeliten.
O Izraeliti džanas andro Betel a dži rači rovenas anglo RAJ. Paľis phučle le RAJESTAR: “Majinas te džal pale pro mariben pre amare phrala pro Benjamini?” O RAJ lenge phenďa: “Džan, maren tumen lenca!” Avke o Izraeliti chudle pale zor a pale pes rozačhade pro mariben pre oda than, kaj pes rozačhade ešebno džives.
<range>
Avke o Izraeliti gele pro dujto džives pro mariben le Benjaminenca,
ale o Benjamini gele pale pro Izraeliti a murdarde lendar mek 18 000 muršen, savendar dojekh pes džanelas te marel la šabľaha.
Paľis savore Izraeliti džanas upre andro Betel a ode rovenas a bešenas anglo RAJ. Calo džives dži rači poscinenas a ande le RAJESKE labarde the smiromoskere obeti.
Paľis o Izraeliti phučenas le RAJESTAR, so majinen te kerel. Andre oda časos sas ode le Devleskeri Zmluvakeri Archa,
paš savi o Pinchas kerelas e rašajiko buči. Leskero dad sas o Eleazar, savo sas o čhavo le Aronoskero. O Izraeliti phučle: “Majinas pes te marel dureder amare phralenca le Benjaminenca, abo majinas te preačhel?” O RAJ odphenďa: “Džan, maren pes, bo tajsa tumenge len dava andro vasta.”
Avke o Izraeliti rozačhade garude muršen pašal e Gibeja.
Pro trito džives džanas pro mariben pro Benjamini a avke sar angloda pes rozačhade pro mariben pre Gibeja.
O Benjamini gele pre lende a o Izraeliti denašenas het a kaleha len dochudle dur le forostar. Avke sar angloda, the akana chudle te murdarkerel le Izraeliten. Murdarde lendar ajse tranda (30) muršen pre maľa the pro droma, so džan jekh andro Betel the dujto andre Gibeja.
O Benjamini peske phende: “The akana on prekhelena (prehrajinena); avke sar angloda.” Ale o Izraeliti pes dothode: “Denašas lendar a kaleha len dochudaha dur le forostar!”
Sar savore Izraeliti omukle peskere thana a pale pes rozačhade paš o Baal-Tamar, ola aver Izraeliti, save sas garude, chučile avri a džanas pro mariben le zapadostar andre Geba.
Pre Gibeja avle 10 000 murša, save sas avrikidle andral calo Izrael. O mariben sas ajso baro, hoj o Benjamini aňi na sprindžarde, sar pašes sas lengeri bibach.
Avke o RAJ diňa le Izraelitenge te ňerinel (zviťazinel) upral o Benjamini a oda džives murdarde 25 100 Benjaminen, save pes džanenas te marel la šabľaha.
Avke o Benjamini dikhle, hoj prekhelde. Angloda o Izraeliti oddžanas le Benjaminendar, bo pes zmukle pro murša, save sas garude paš e Gibeja.
Akor o garude murša denašenas pro mariben andre Gibeja a le šabľenca murdarkerde savoren, save sas andro foros.
O Izraeliti pes dothode ole muršenca, hoj o thuv andral o foros ela lenge sar znameňje,
hoj te visaren pes pale andro mariben. Angloda imar sigeder o Benjamini murdarde lendar ajse tranda (30) muršen a phende peske: “Murdarkeras len avke sar ešebnovar (peršovar).”
Akor chudľa andral o foros te džal upre o thuv. Sar pes o Benjamini obdikhle palal, dikhle, hoj andral calo foros džalas o thuv dži ko ňebos.
Androda o Izraeliti pes visarde pale pro mariben. O Benjamini predaranďile, bo dikhle, sar pašes hin lengeri bibach.
Vašoda pes visarde a denašenas le Izraelitendar pre pušťa, ale le maribnastar na denašle, bo ola aver murša avenas avri andral o foros a murdarkerde len.
Džanas pre lende pal dojekh sera a na preačhenas te džal pal lende dži pro vichodos la Gibejatar.
Avke mule 18 000 zorale murša andral o kmeňos Benjamin.
Sar ola aver Benjamini pes visarde a denašenas pre pušťa ke skala Rimmon, o Izraeliti murdarde lendar 5 000 pašal o drom. Džanas dureder pal lende dži ko Gidom a murdarde mek 2 000 muršen.
Oda džives murdarde 25 000 Benjaminen, save sas zorale andro mariben le šabľenca.
Ale 600 murša pes visarde a denašle pre pušťa pre skala Rimmon a ode ačhile štar čhon.
O Izraeliti pes pale visarde andre Benjaminiko phuv a murdarkerde ode savore muršen, džuvľijen, čhaven the le džvirinen. Savore fori, prekal save džanas, zlabarde.
O Izraeliti ile angloda vera andre Micpa: “Ňiko amendar na dela peskera čha romňake le Benjaminenge.”
O manuša avle andro Betel a bešenas ode le zorale rovibnaha anglo Del dži rači.
Phenenas: “Ó, RAJEJA, Devla le Izraeloskero, soske pes andro Izrael ačhiľa oda, hoj adadžives jekh tire kmeňostar našľiľa?”
Pre aver džives sig tosara o Izraeliti ode ačhade oltaris a ande labarde obeti the smiromoskere obeti.
Paľis phučenas: “Ko le Izraelike kmeňendar na avľa, sar pes zgeľam anglo RAJ? Bo diňam bari vera upral savore, ko na avela anglo RAJ andre Micpa, hoj mušinela te merel!”
Le Izraelitenge avľa pharo pre peskere phrala pro Benjamini a vakerenas: “Adadžives o Izrael našaďa jekh peskero kmeňos.
So kampel te kerel, hoj te arakhas romňijen prekal o Benjamini, save mek ačhile? Bo diňam vera le RAJES, hoj na daha lenge peskere čhajen romňenge.”
Paľis phučle: “Ko le Izraelike kmeňendar na avľa anglo RAJ andre Micpa?” A avle pre oda, hoj ňiko andral o Jabeš-Gilead na avľa andro taboris, kaj sas zgele.
Bo sar zgende le manušen, na sas ode ňiko andral o Jabeš-Gilead.
Vašoda o Izraeliti bičhade 12 000 zorale muršen a phende lenge: “Džan, murdaren savoren andro Jabeš-Gilead, the le džuvľijen le čhavenca!
Kada kerena: Murdaren dojekhe muršes the dojekha džuvľa, savi imar pašľiľa le muršeha.”
Arakhle maškar lende štar šel (400) terne pačivale čhajen a ľigende len andro taboris Šilo andre phuv Kanaan.
Paľis savore Izraeliti bičhade le muršen, hoj te vakeren le Benjaminenca, save sas pre skala Rimmon, hoj te en lenca andro smirom.
Avke o Benjamini pes visarde pale a o Izraeliti len dine ole džuvľijen andral o Jabeš-Gilead, saven mukle te dživel. Ale na sas lendar dos prekal savore.
Le manušenge sas pharo pro Benjamini, bo o RAJ cirdňa avri jekh kmeňos le Izraelike kmeňendar.
O Izraelike vodci phende: “So kereha ole avrenca, hoj sakones te el džuvľi, te imar na ačhiľa ňisavi džuvľi maškar o Benjamini?”
Phende mek: “Našťi našavas jekh le dešuduje (12) Izraelike kmeňendar. Mušinas te zachraňinel o kmeňos Benjamin, hoj te na merel avri!
Ale našťi lenge das amare čhajen vaš o romňija, bo diňam bari vera, hoj dojekh, ko dela peskera čha vaš e romňi le Benjaminenge, ela prekošlo!”
Paľis o Izraelike vodci gondoľinenas a phende: “Sako berš hin le RAJESKERO inepos andro Šilo.” O Šilo hin pro severos le Betelostar, pro juhos le Lebonatar the pro vichodos le dromestar, so džal upre andral o Betel andro Šichem.
Phende le Benjaminenge: “Džan a garuven tumen andro viňici.
Sar dikhena le džuvľen andral o Šilo, sar aven avri te khelel, džan avri andral o viňici a sako peske mi chudel džuvľa ole Šiloskere čhajendar a džan andre Benjaminiko phuv.
Sar avena lengere dada the lengere phrala pes tumenca te vesekedinel, phenen lenge: ‘Muken len amenge, bo ňiko amendar na chudľa romňa andro mariben. Vaš oda, hoj tumen len amenge na diňan, na avena prekošle.’ ”
O Benjamini avke the kerde. Dojekh peske chudľa džuvľa olendar, save khelenas, a ľigenďa la andre peskeri phuv. Chudle pale te ačhavel o fori a bešenas ode.
Paľis o Izraeliti odgele odarik a visarde pes pale andre peskeri phuv ke peskere kmeňi the fajti.
Andre oda časos na sas kraľis andro Izrael a sako kerelas pal peskeri dzeka.
Andre oda časos, sar ľidžanas o sudci e Judsko phuv, avľa bari bokh. Akor jekh manuš iľa peskera romňa the peskere duje čhaven a geľa het andral o Betlehem te bešel andre Moabiko phuv sar cudzincos
a ode ačhiľa te dživel. Ov pes vičinelas Elimelech a sas andral e fajta Efrat andral o Judsko foros Betlehem. Leskeri romňi pes vičinelas Noemi a leskere duj čhave pes vičinenas Machlon the Kiljon.
Paľis o Elimelech muľa a leskeri romňi e Noemi ačhiľa korkori peskere duje čhavenca.
On peske ile romňen Moabčanken la Orpa the la Rut. Paloda ode bešenas vaj deš berš
a paľis sodujdžene o Machlon the o Kiljon mule a e Noemi ačhiľa korkori bi o čhave the bi o rom.
Akor e Noemi peske phenďa, hoj džala het peskere borijenca andral e Moabiko phuv, bo pes došunďa, hoj o RAJ pes pale visarďa ke peskere manuša a diňa len maro.
Avke peskere duje borijenca odgeľa andral e Moabiko phuv, kaj bešenas, a džanas pale le dromeha andre Judsko phuv.
Paľis phenďa e Noemi peskere duje borijenge: “Džan soduj džeňa pale khere ke peskere daja. Mi el o RAJ jileskero ke tumende avke, sar tumen sanas ke ma the ke tumare roma, save imar mule.
Mi del tumenge o RAJ, hoj peske te arakhen romen, a mi el tumenge mištes andre ola khera!” Ale sar len čumidľa, chudle igen zorales te rovel.
On phende lake: “Na! Amen džas tuha ke tiro narodos!”
Ale e Noemi phenďa: “Džan pale, čhajale mire! Soske manca avena? Gondoľinen tumenge, hoj mek man šaj el buter čhave, save ena tumare roma?
Džan pale, čhajale mire, me imar som igen phuri. Našťi imar dživav le romeha! A te oda uľahas avke, hoj geľomas pale romeste mek kadi rat a uľahas man čhave,
či tumen užarďanas, medik barilehas avri? Soske pes majinďanas te zľikerel, hoj te na džan pale romeste? Na, čhajale mire! Miri dukh hin bareder sar tumari, bo o RAJ pre ma domukel baro pharipen.”
No on chudle pale te rovel. Paľis e Orpa čumidľa la sasa a visarďa pes pale, ale e Rut ačhiľa paš late.
Akor e Noemi phenďa: “Dikh, e Orpa geľa pale ke peskere manuša the ke peskere devla. Dža the tu pal late!”
Ale e Rut phenďa: “Preačh imar mange te vakerel, hoj tut te omukav a te džav tutar het! Kaj tu džaha, ode the me džava, a kaj tu bešeha, ode the me bešava. Tiro narodos ela miro narodos a tiro Del ela the miro Del.
Ode, kaj mereha tu, kamav the me te merel a ode kamav te el parunďi. Mi potrestinel man zorales o RAJ, te domukava, hoj man tutar te odlel vareso! Ča o meriben man tutar šaj odlel.”
Sar dikhľa e Noemi, hoj e Rut laha the avke kamelas te džal, preačhiľa la te prevakerel.
Avke džanas jekhetane dži ko foros Betlehem. Sar dogele andro Betlehem, savore manuša andral oda foros avle ke lende a o džuvľa phučenas: “Hin oda čačes e Noemi?”
“Ma vičinen man imar Noemi,” phenďa lenge. “Vičinen man Mara! Bo o Nekzoraleder Del kerďa miro dživipen dukhado.
Sar odgeľom adarik, sas man savoro, ale o RAJ man anďa pale a kerďa, hoj akana man nane ňič. Soske man majinďanas te vičinel Noemi, te o Nekzoraleder Del pes mandar visarďa a domukľa pre ma e bibach?”
Avke avľa pale e Noemi andral e Moabiko phuv peskera boraha, savi sas Moabčanka. Andro Betlehem doavle akor, sar pes majinďa te skidel upre o jačmeňis.
Sas jekh angluno murš, savo sas barvalo, a vičinelas pes Boaz. Ov sas famelija la Noemakere romeske, le Elimelechoske.
E Moabčanka e Rut phenďa la Noemake: “Muk man te džal pre maľa te skidel upre o jačmeňis pal varekaste, savo mange domukela.” E Noemi lake odphenďa: “Dža, čhaje miri!”
Avke e Rut geľa pre maľa ke ola, ko kiden upre o klasi. No ačhiľa pes, hoj chudľa te kidel pre odi sera la maľakeri, so sas le Boaziskeri, savo sas e famelija le Elimelechoske.
Akor avľa o Boaz andral o Betlehem a phenďa peskere manušenge: “O RAJ tumenca!” A on odphende: “O RAJ tut mi požehňinel!”
O Boaz pes phučľa olestar, savo ľidžalas le robotňiken: “Kaskeri hiňi kadi terňi džuvľi?”
Oda sluhas odphenďa: “Kadi džuvľi hiňi andral e Moabiko phuv, odi, savi avľa pale la Noemaha.
Mangľa man, či šaj skidel upre o klasi, so ačhiľa pal o manuša, save kerenas pre maľa. Avľa sig tosara a akorestar ačhelas pro pindre a kerelas. Ča sikra peske bešľa tel e streškica.”
Akor prevakerďa o Boaz ke Rut: “Šun man, čhaje miri! Ma dža te kidel upre o klasi pre aver maľa, aňi ma dža adarik het. Ale ľiker tut mire služobňičkendar.
Dikh, pre savi maľa keren, a dža pal lende. Phenďom mire sluhenge, hoj tuke te na kerel ňič nalačho. Te aveha smedno, dža paš o džbani, so pherarde o sluhi, a pi ole paňestar.”
Akor e Rut banďiľa le mujeha pre phuv anglal leste a phenďa leske: “Soske sal ke ma ajso lačho a zaačhes tut vaš ma, te me som cudzinka?”
O Boaz odphenďa: “Phende mange sa avri, so kerďal prekal tiri sasuj: Sar tuke muľa o rom a sar omukľal le dades the la da the e phuv tire narodoskeri a geľal maškar o manuša, saven mek na prindžarehas.
Vaš oda, so tu kerďal, mi požehňinel tut o RAJ, o Del le Izraeloskero. Mi del tut baro počiňiben o RAJ, ke savo tut avľal te garuvel.”
“Paľikerav tuke, rajeja miro, hoj sal ke mande lačhejileskero,” odphenďa leske. “Hazdňal man upre oleha, hoj manca avke šukares vakeres, choc te na som aňi jekh tire služobňičkendar.”
Sar pes imar džalas te chal, o Boaz lake phenďa: “Av te chal amenca. Le peske o kotor le marestar a močin les andre omačka.” Paľis peske bešľa paš leskere murša a o Boaz la diňa peko ďiv. Oj chalas, medik na čaľila – a mek lake the ačhiľa.
Paľis ušťiľa a geľa pale te kidel upre o klasi. O Boaz le sluhenge phenďa: “Ma zaačhaven la, choc te kamela te kidel upre o klasi maškar o snopi.
A cirden o klasi pal o snopi a čhiven len pre phuv, hoj peske oj te kidel. Ma keren pre late vika.”
E Rut kidelas o klasi dži rači a sar len žužarelas, kidľa upre vaj deš kili jačmeňis.
Akor geľa andro foros te sikavel la sasake, keci kidľa upre. Diňa la the le chabenestar, so lake ačhiľa.
E sasuj latar phučľa: “Khatar kada kidľal? Pre savi maľa kerehas buči? Mi el bachtalo oda, ko sas ajso lačho ke tu!” Avke e Rut phenďa avri la sasake, ke kaste kerelas buči, a phenďa: “Oda murš, ke savo keravas adadžives buči, pes vičinel Boaz.”
Akor e Noemi phenďa peskera borake: “O RAJ, savo na bisterel aňi pro džide, aňi pro mule, mi požehňinel le Boaz!” A mek phenďa: “Oda murš hino amenge famelija – ov hin jekh olendar, savo majinel te ačhel paš amende a te cinel avri amaro ďeďictvos.”
Paľis e Rut lake phenďa: “O Boaz mange mek phenďa, hoj šaj man ľikerav leskere sluhendar, medik na kidena upre savoro, so hin leskero.”
E Noemi phenďa peskera borake: “Mištes hin, čhaje miri, hoj šaj kides le služobňičkenca pre leskeri maľa, bo ode tuke ňiko na kerela ňič nalačho.”
Avke pes e Rut ľikerelas paš o Boaziskere služobňički, medik na preačhile te kidel upre o jačmeňis a paľis the o žužoďiv. Calo kada časos bešelas ke peskeri sasuj.
Jekh džives lake phenďa e sasuj Noemi: “Čhaje miri, imar hin časos, hoj tuke te rodav varesavo kher, hoj tuke te el mištes.
Dikh, oda Boaz, saveskere čhajenca salas, hin amari famelija. O Boaz džal adi rat pre maľa te prekidel o jačmeňis.
Šun, so kereha akana! Thov (omor) tut a muk pre peste parfumos. Uri pre peste nekfeder gada a paľis dža ode, kaj pes prekidel o jačmeňis paš e maľa. Ale le Boaziske tut na de te dikhel, medik na preačhela te chal the te pijel!
Sar ov džala te pašľol, dodžan tut, kaj pašľol. Dža a odučhar leske e lepeda pal o pindre a pašľuv peske paš leskere pindre. Ov tuke phenela, so paľis te kerel.”
E Rut lake odphenďa: “Kerava savoro, so mange phenďal.”
Akor geľa pre maľa a kerďa savoro, so lake phenďa e sasuj Noemi.
Sar o Boaz chaľa the piľa, sas andre lačhi dzeka. Ode, kaj sas o jačmeňis pre kopa, geľa peske te pašľol. Akor e Rut cichones džalas ke leste, odučharďa e lepeda pal leskere pindre a pašľiľa peske ode.
Pal jepaš rat pes prekerďa o Boaz a sar pes obdikhľa, jekhvareste dikhľa te pašľol paš peskere pindre varesava džuvľa.
Ov latar phučľa: “Ko tu sal?” “Me som tiri služka e Rut,” odphenďa leske. “Vašoda, hoj mange sal famelija, so mange hin igen pašes, a hin tut pravos man te cinel avri, mangav tut, ochraňin man.”
Ov lake odphenďa: “Čhaje miri, o RAJ tut mi požehňinel. Akana presikaďal mek bareder pačiv sar odi pačiv, so presikaďal tira sasake. Bo na geľal ko terne čhave, aňi ko čore aňi ko barvale.
Akana tut ma dara, čhaje miri! Kerava tuke savoro, so mangehas. Bo savore manuša, save bešen andre kada foros, džanen, hoj sal lačhi džuvľi.
Hin oda čačipen, hoj som la famelijatar, so tut majinel te cinel avri. Ale mek hin aver manuš, savo hin pašeder famelija, sar som me.
Adi rat ačh te sovel ade. Tosara dikhaha, či oda manuš tut kamela te cinel avri. Te kamela, mi kerel oda. Ale te na kamela, dav tut lav, avke sar o RAJ dživel, hoj kerava oda me. Pašľuv tuke ade dži tosara.”
Avke e Rut pašľolas paš leskere pindre dži tosara. Ušťiľa tosara mek sigeder, sar vidňisaľolas, bo o Boaz phenďa: “Ňiko pes te na dodžanel, hoj e džuvľi sas rači pre maľa.”
A mek phenďa: “An o plašťos, so hin pre tu, a ľiker les.” Oj les ľikerelas a o Boaz andre čhiďa vaj biš (20) kili jačmeňis a thoďa lake pro dumo. Paľis geľa pale andro foros.
Sar e Rut avľa ke sasuj, oj latar phučľa: “Sar tuke džal, čhaje miri?” Avke lake sa vakerďa avri, so prekal late o Boaz kerďa,
a mek phenďa: “Kala biš kili man diňa a phenďa mange: ‘Našťi džas het ča avke ke tiri sasuj bijal ňisoste.’ ”
Paľis e Noemi phenďa: “Čhaje miri, akana mek ľiker avri, medik tut na dodžaneha, sar oda savoro doperela. Bo na ela les smirom, medik na dokerela adadžives savoro.”
O Boaz geľa andre brana le foroskeri a ode peske bešľa. Akor odarik predžalas oda murš, pal savo o Boaz lake vakerelas a sas leske famelija. Ov leske phenďa: “Av kade a beš tuke.” Ov avľa a bešľa peske.
Akor peske o Boaz kidňa avri deše foroskere vodcendar a phenďa lenge: “Bešen tumenge kade tele.” A on peske bešle.
Avke o Boaz phenďa ole manušeske andral e famelija: “Odi Noemi, savi avľa pale andral e Moabiko phuv, kamel te bikenel o kotor la maľakero, so sas le Elimelechoskeri.
Me mange phenďom, hoj tu pal ada majines te džanel. Vašoda kalen švedken vičinďom, hoj tuke te phenav, hoj te cines odi maľa. Te la kames te cinel, cin la, a te na, ta phen mange. Me džanav, hoj tut hin ešebno (peršo) pravos te cinel odi maľa. Me som pal tu.” “Cinava!” phenďa oda manuš.
Ale o Boaz leske phenďa: “Mek oda džives, sar cineha odi maľa la Noematar, mušineha la Moabčanka la Rut peske te lel romňake pal o rom, savo lake muľa, a mušineha mek te ľikerel o nav pal lakero ešebno (peršo) rom. Sar tut laha ela čhavoro, o ďeďictvos pal lakero rom mušinela te ačhel leske.”
Akor oda manuš phenďa: “Te hin oda avke, me la našťi cinav prekal peste, bo na ela mištes mire ďeďictvoha. Tuke phenav: Te kames, cin la tu!”
Varekana kerenas avke andro Izrael, sar cinenas vaj čerinenas maškar peste vareso, hoj jekh murš čhivelas tele e sandalka a delas avreske. Oleha sikavenas, hoj pes dothode.
Avke oda manuš phenďa le Boaziske: “Cin tuke la.” A čhiďa tele e sandalka.
Sar ov ada kerďa, o Boaz phenďa ole švedkenge, save ľidžanas o foros, the savore manušenge: “Adadžives savore dikhľan, hoj la Noematar cinďom savoro, so sas le Elimelechoskero, le Kiljonoskero the le Machlonoskero.
Kaleha mange iľom la Moabčanka la Rut, savi sas e romňi le Machlonoskeri, hoj te ľikerav o nav the o ďeďictvos oleske, savo muľa, a hoj pes te na bisterel pre leskero nav andre kada foros. Adadžives tumen san oleske savore švedki!”
Androda o vodci the savore manuša andral o foros phende: “Amen sam o švedki. Mi del o RAJ, hoj odi romňi, savi džala andre tiro kher, te el ajsi sar e Rachel the e Leja, save dine le Izrael but čhaven! Te aves baro andre tiro kmeňos Efrat! Mi džanel sako pal tiro nav andro Betlehem!
O čhave, save tut o RAJ dela kala romňatar, mi en sar o kmeňos le Perecoskero, savo sas o čhavo la Tamarakero the le Judaskero.”
Avke peske o Boaz iľa la Rut a oj ačhiľa leskeri romňi. Sar pes zgele, o RAJ diňa, hoj te ačhel khabňi a uľiľa (narodzinďa pes) lake muršoro.
Akor o džuvľa phende la Noemake: “Mi el barardo o RAJ, savo tut adadžives diňa čhavores, savo tut dodikhela! Mi del o RAJ, hoj leskero nav pes furt te leperel andro Izrael.
Ov tuke obdžiďarela o jilo a ľikerela tut dži ke tiro phuripen. Anďa les pro svetos tiri bori, savi tut kamel. Oj tuke hiňi feder, sar te tut uľahas efta čhave!”
E Noemi igen kamelas le čhavores, iľa les pro vasta a bararelas les avri.
O džuvľa, save bešenas paš e Noemi, dine le čhavores nav Obed a phenenas: “La Noemake uľiľa muršoro.” O Obed sas dad le Izajoske a o Izaj sas dad le Davidoske.
Kada hin le Perecoskero rodokmeňos: O Perec sas dad le Checronoske,
o Checron sas dad le Ramoske, o Ram le Amminadaboske,
o Amminadab le Nachšonoske, o Nachšon le Salmonoske,
o Salmon le Boaziske, o Boaz le Obedoske,
o Obed le Izajoske a o Izaj sas dad le Davidoske.
Sas jekh murš andral e fajta le Cufuskeri, savo pes vičinelas Elkanah. Ov bešelas andro foros Rama pro Efrajimoskere brehi. Leskero dad sas o Jerocham, savo sas o čhavo le Elihuskero, o Elihu sas čhavo le Tochuoskero a o Tochu sas čhavo le Efrajimoskero le Cufuskero.
Le Elkanah sas duj romňija. Jekh pes vičinelas Anna the dujto Peninna. La Peninna sas čhave, ale la Anna na sas.
O Elkanah phirelas sako berš andral peskero foros andro Šilo te anel obeta a te lašarel le Nekzoraledere RAJES. O Chofni the o Pinchas, le Eliskere čhave, sas ode le RAJESKERE rašaja.
Kecivar džalas o Elkanah te obetinel, delas olestar kotor peskera romňa la Peninna the savore lakere čhaven the čhajen.
Ale la Anna delas bareder kotor, bo kamelas la, choc o RAJ kerďa, hoj la našťi uľa čhave.
Vašoda, hoj o RAJ kerďa, hoj la našťi uľa čhave, e Peninna la furt trapinelas a dukhavelas le lavenca.
Kada kerelas e Peninna berš pre beršeste, kecivar e Anna džalas andre le RAJESKERO kher. Avke pre late džalas, hoj la anelas andro roviben a aňi na chalas.
Lakero rom latar phučľa: “Anno, soske roves a na chas? So sal ajsi smutno? Či na som tuke buter sar deš čhave?”
Jekh džives, sar imar dochale a dopile, e Anna ušťiľa a geľa pes te modľinel. Sar o rašaj o Eli bešelas pre peskero stolkos paš o vudar andre RAJESKERO kher andro Šilo,
oj andre bari žaľa chudľa te rovel a modľinelas pes ko RAJ.
Diňa kadi vera: “Ó, Nekzoraleder RAJEJA, dikh pre mande, pre tiri služobňička! Dikh pre miro pharipen! Leper tuke pre ma a ma bister pre ma, mangav tut! Te man deha muršores, dava tuke les, medik dživela. Leskere balendar pes e čhuri na chudela.”
Sar pes imar buter modľinelas anglo RAJ, o Eli dikhľa pre lakero muj.
Oj pes modľinelas andre peste avke, hoj ča o vušta lake phirenas. Vašoda, hoj la na šunďolas, o Eli peske gondoľinelas, hoj hiňi maťi.
Phučľa latar: “Dži kana aveha maťi? Ma pi imar e mol a av strižbo!”
“Na, rajeja miro,” odphenďa leske e Anna, “som džuvľi, sava hin bari žaľa andro jilo. Na piľom mol aňi aver pijiben. Ča phenďom man avri anglo RAJ.
Ma le man sar nalačha džuvľa. Oda, so vakeravas dži akana, hin vaš miri bari žaľa the pharipen.”
O Eli lake odphenďa: “Dža andro smirom. O Del le Izraeloskero tut mi šunel avri.”
Oj odphenďa: “Som tiri služobňička. Mi avav tuke pre dzeka.” Avke e Anna paľis geľa het, chaľa mek a na sas buter smutno.
Sig tosara ušťile, lašarenas le RAJES a gele pale khere andre Rama. Paľis o Elkanah pašľiľa peskera romňaha la Annaha a o RAJ peske pre late leperďa.
Pal varesavo časos e Anna ačhiľa khabňi a uľiľa lake muršoro. Diňa leske nav Samuel, bo phenďa: “Mangľom mange les le RAJESTAR.”
O Elkanah džalas peskera caľa famelijaha, hoj te anel le RAJESKE e beršeskeri obeta a hoj te del o daros, pal savo diňa lav le Devles,
ale e Anna leha na geľa. Peskere romeske phenďa: “Sar o čhavoro imar preačhela te pijel andral o koľin, paľis les anava a sikavava le RAJESKE, hoj te ačhel ode pro furt.”
“Ker avke, sar tu džanes,” phenďa lake o Elkanah. “Ačh khere, medik o čhavoro na preačhela te pijel andral o koľin. Mi ačhel pes avke, sar o RAJ phenďa!” Avke e Anna ačhiľa khere, medik les na preačhiľa te del te pijel.
Sar o čhavoro preačhiľa te pijel andral o koľin, iľa les peha andre RAJESKERO kher andro Šilo. Iľa the trinberšengere bikos, jekh gono aro the mol andro cipuno gono.
Sar le bikos murdarde a le čhavores ande ko Eli,
e džuvľi phenďa: “Mangav tut, rajeja miro, čačes tuke phenav, avke sar džives, me som odi džuvľi, savi ačhelas kade paš tute a modľinelas pes ko RAJ.
Vaš kada čhavoro man mangavas a o RAJ man šunďa avri.
Akana me les dav le RAJESKE, hoj te el ča prekal leste, medik dživela.” Paľis chudle ode te lašarel le RAJES.
E Anna pes modľinelas kavke: “O jilo mange radisaľol andro RAJ; o RAJ man diňa zor. Miro muj asal avri mire ňeprijaťeľen! Radisaľuvav, bo tu man zachraňinďal.
Ňiko nane ajso sentno sar o RAJ; nane ňiko, ča tu jekh; nane aver Skala, sar hin amaro Del.
Preačhen pes te presikavel, ma vakeren avke barikanes; bo o RAJ hin o Del, savo džanel savorestar, ov sudzinel sa, so keren o manuša.
O luki le zorale slugaďengere phaďon, ale ola, save na birinen, chuden nevi zor.
O čale mušinen te kerel buči prekal aver, hoj len te el maro, ale o bokhale imar buter na bokhaľon. Ola džuvľake, savi na uľonas o čhave, uľon eftavar čhave, ale odi džuvľi, sava sas but čhave, hiňi andre bari žaľa.
O RAJ lel o dživipen a del o dživipen, bičhavel andre mulengero svetos a odarik lel avri.
O RAJ del o čoripen the o barvaľipen. Varekas thovel tele a varekas hazdel upre.
Oles, kas nane, hazdel andral o prachos; le čores cirdel avri andral e čhik, hoj len te thovel te bešel le rajikane manušenca a te thovel len te bešel pro pačivalo tronos. Bo le RAJESKERE hine o slupi, so ľikeren e phuv, bo pre lende ačhaďa o svetos.
Ov merkinel pro phiriben peskere pačivale manušengere, ale o bijedevleskere ňemisaľona andro kaľipen, bo ňiko na ňerinela (na zviťazinela) peskera zoraha.
Ola, ko džan pro RAJ, ena zňičimen, demela pre lende le perumoha andral o ňebos. O RAJ sudzinela caľi phuv. Peskere kraľis dela zor; hazdela upre peskere pomakhles.”
O Elkanah geľa pale khere andre Rama, ale o čhavo o Samuel ačhiľa te služinel le RAJESKE paš o rašaj Eli.
O čhave le Eliskere sas nalačhe a na daranas pes le RAJESTAR.
Na ľikerenas pes ko manuša avke, sar pes le rašajendar užarelas. Bo sar vareko anelas e obeta, avelas le rašaskero služobňikos la vidlaha ipen akor, sar pes o mas tavelas.
Demelas laha andro kotlos, piri, panvica abo čaro a savoro, so e vidla zachudelas, peske lelas. Kavke kerenas savore Izraelitenge, save avenas andro Šilo.
A mek ke oda; sigeder, sar zlabarenas o žiros, avelas le rašaskero služobňikos a phenelas oleske, savo obetinelas: “De mange o mas, hoj les te pekav avri le rašaske. Bo na prilela tutar o mas tado, ale ča jalo!”
Ale te vareko leske phenelas: “Ešeb (peršo) kampel te zlabarel o žiros, paľis tuke le, so kames,” ov leske odphenelas: “Na! De mange oda takoj, bo te na, ta lava mange oda zoraha!”
O binos ole ternengero sas igen baro anglo RAJ, bo kerenas bi e pačiv le RAJESKERE obetenca.
O Samuel služinelas anglo RAJ a sas pre leste urdo ľanoskero efodos.
Leskeri daj leske sako berš sivelas cikno plašťos a anelas leske oda akor, sar peskere romeha avelas pre beršeskeri obeta.
Sar o Eli požehňinelas le Elkanah the leskera romňa, phenďa: “Mi del tuke o RAJ kala romňaha avre čhaven vaš kada, savo sas avrimanglo a dino prekal o RAJ.” Paľis gele khere.
O RAJ požehňinďa la Anna andre oda, hoj lake uľile (narodzinde pes) trin muršora the duj čhajora. Ale o Samuel barolas avri anglo RAJ.
O Eli sas imar igen phuro a furt šunelas pal savoro, so kerenas leskere čhave savore Izraelitenge, the pal oda, sar pašľuvkerenas le džuvľenca, save služinenas anglo vudar andre le RAJESKERO Stanos.
Dovakerelas lenge: “Oda so tumen keren? Savore manušendar šunav pal tumende ča nalačhe lava.
Preačhen aleha, čhave mire! Nane oda lačho hiros, so džal pal tumende maškar o RAJESKERE manuša.
Te kerela manuš namištes le manušeske, o Del pes vaš leste zaačhela, ale te vareko kerela binos anglo RAJ, ko vaš leste zaačhela?” Vašoda o RAJ len kamelas te murdarel, bo on na šunenas peskere dades.
Ale o terno Samuel barolas a le RAJESKE the le manušenge sas pre dzeka.
Jekhvar avľa ko Eli le Devleskero murš a phenďa leske: “Kavke phenel o RAJ: ‘Sikaďom man tire dadeskera famelijake, sar mek sas otroka andro Egipt tel e zor le Faraonoskere manušengeri.
Iľom mange les avri vaš o rašaj maškar savore Izraelike kmeňi, hoj pre miro oltaris te anel o labarde obeti, te labarel o kaďidlos a te hordinel anglal mande o rašajiko efodos. Tira famelijake mukľom kotor savore le Izraelitengere labarde obetendar.
Soske keren bi e pačiv mire obetenca the darenca, so phenďom mire manušenge, hoj te anen? Soske tire čhave tuke hine feder sar me a des len te chal ola nekfeder kotora le obetendar, so mange anen mire manuša?’
Vašoda kavke phenel o RAJ, o Del le Izraeloskero: ‘Choc phenďom, hoj mange služineha tu the caľi tiri famelija sar rašaja pro furt’, no akana tumenge phenav, hoj ela oda dur mandar. Ľikerava ča olen, ko man ľikerena. Olen, ko man na ľikerena, na ľikerava aňi me.
Hin pašes oda časos, sar murdarava savore ternen andre tiri famelija the fajta avke, hoj ňiko tumendar pes na dodživela dži andro phuripen.
Tu predživeha ča o pharipen a zavidzineha o požehnaňja, so me dava le Izrael. Andre tiro kher na ela aňi jekh phuro.
Ale mukava jekhes andral tiri famelija sar rašaj anglo oltaris. Predživela ča roviben the pharipen, bo savore murša andral tiri fajta merena andro nekfeder berša.
Vaš o sikaviben tuke ela oda, so pes ačhela soduje tire čhavenca, le Chofniha the le Pinchasoha: Soduj merena andre jekh džives.
Ačhavava mange pačivale rašas, savo kerela savoro pal miri dzeka. Zoraľarava leskere čhaven, hoj mange te služinen pro furt anglo miro pomakhlo kraľis.
Ko ačhela andral tiri famelija, avela anglal leste te banďol, hoj ča te chudel jekh rupuňi abo jekh kotor maro. Phenela leske: Mangav tut, thov man andre varesavi rašajiko buči, hoj te el man vareso te chal.”
O terno Samuel služinelas le RAJESKE anglo Eli. Andre oda časos o lav le RAJESKERO sas dino ča igen sikra a o viďeňja na sas ajci but.
Jekh rat pašľolas o Eli, savo imar na dikhelas mištes pro jakha, pre peskero than.
Le Devleskeri lampa mek švicinelas, sar o Samuel pašľolas andre le RAJESKERO Chramos, kaj sas e Archa le Devleskeri.
Androda o RAJ vičinďa pro Samuel. Ov odphenďa: “Kade som.”
Denašľa ko Eli a phenďa: “Kade som. Vičinehas man?” Ale ov odphenďa: “Na vičinďom tut. Dža tuke te pašľol.” Avke geľa te pašľol.
O RAJ pale vičinďa pro Samuel. Ov ušťiľa, geľa ko Eli a phenďa: “Kade som, se vičinehas man.” “Na, čhavo miro,” phenďa leske o Eli, “na vičinďom tut. Ča dža, pašľuv.”
O Samuel le RAJES mek na prindžarelas, bo mek le RAJESTAR na chudľa ňisavo lav.
Sar o RAJ imar tritovar vičinďa pro Samuel, ov ušťiľa a geľa le Eliske te phenel: “Kade som, se vičinehas man.” Akor o Eli achaľiľa, hoj le čhavores vičinel o RAJ.
O Eli phenďa le Samueloske: “Dža, pašľuv tuke. Te pre tu pale vičinela, phen: ‘Vaker, RAJEJA. Tiro služobňikos tut šunel.’ ” Avke o Samuel geľa te pašľol pre peskero than.
O RAJ avľa, ačhelas ode a vičinďa pre leste avke sar angloda: “Samuel! Samuel!” Ov odphenďa: “Vaker, tiro služobňikos tut šunel.”
O RAJ phenďa le Samueloske: “Andro Izrael kerava ajso vareso, hoj zarazisaľola dojekh, ko pal oda šunela.
Oda džives domukava pro Eli savoro, so phenďom pre leskeri famelija – kerava sa.
Dav leske te džanel, hoj vaš leskero binos sudzinava leskera famelija pro furt. Bo džanelas pal o bini peskere čhavengere, hoj namištes vakerenas pre mande, ale ov lenge na dovakerelas.
Vašoda diňom vera le Eliskera famelijake, hoj leskere bini šoha (ňikda) na odmukava prekal ňisave obeti aňi dari.”
O Samuel pašľolas dži tosara. Paľis phundraďa o vudar andre le RAJESKERO kher. Daralas te phenel le Eliske pal o viďeňje,
ale o Eli zvičinďa pro Samuel: “Samuel, čhavo miro!” “Kade som,” ov odphenďa.
O Eli lestar phučľa: “So tuke phenďa? Mangav tut, ma garuv ňič anglal ma! Mi potrestinel tut o Del bares, te mange na pheneha oda, so tuke phenďa.”
Avke o Samuel leske sa avri phenďa a ňič anglal leste na garuďa. Paľis o Eli phenďa: “Se ov hin o RAJ. Mi kerel oda, so hin leske pre dzeka.”
Sar o Samuel dobarolas, o RAJ sas leha a dojekh le Samueloskero lav avelas avri.
Savore manuša andral o Izrael, le Danostar dži ke Beer-Šeba, sprindžarde, hoj o Samuel sas ačhado sar prorokos le RAJESTAR.
O RAJ pes dureder sikavelas le Samueloske andro Šilo. Delas pes leske te sprindžarel prekal peskero lav.
Le Samueloskero lav sas prekal calo Izrael. Andre oda časos gele o Izraeliti pro mariben pro Filišťinci. Kerde peske taboris paš o Eben-Ezer a o Filišťinci paš o Afek.
O Filišťinci pes pre lende rozačhade pro mariben. Pal o zoralo mariben o Izraeliti prekhelde (prehrajinde). Mule lendar ajse štar 4 000 murša.
Sar pes visarenas pale o Izraelike murša andro taboris, o vodci phučle: “Soske o RAJ adadžives domukľa, hoj te prekhelas o mariben le Filišťinenca? Aven, las peske andral o Šilo le RAJESKERI Zmluvakeri Archa. Avke o RAJ ela maškar amende a lela amen avri andral amare ňeprijaťeľengere vasta.”
Avke o manuša bičhade le muršen andro Šilo a on ande pale e Zmluvakeri Archa le nekzoraledere RAJESKERI, savo bešel pro tronos upral o cherubi. Le Eliskere duj čhave o Chofni the o Pinchas avle le Devleskera Zmluvakera Archaha.
Sar anenas e RAJESKERI Archa andro taboris, o Izraeliti chudle avke zorales te vriskinel, hoj e phuv razisaľolas.
Sar oda o Filišťinci šunde, phučenas: “Oda so ajsi bari vika andro E Hebrejiko taboris?” Sar pes dodžanle, hoj ande le RAJESKERI Archa,
igen predaranďile, bo vakerenas maškar peste: “Avľa andre lengero taboris o Del!” Vriskinde: “Vigos amenge! Ajso vareso pes amenge mek na ačhiľa.
Jaj, namištes amenca! Ko amen šaj lela avri andral o vasta kale zorale Devlestar? Se oda hin oda Del, savo pre pušťa marelas le Egipt savore dukhenca.
Aven zorale, Filišťinale! Ľikeren pes sar murša! Ma podden tumen, hoj te na ačhen otroka le Hebrejenge, avke sar the on tumenge sas otroka. Maren tumen bi e dar!”
Avke o Filišťinci gele pro mariben, o Izraeliti prekhelde a sako denašelas andre peskero stanos. Prekhelde avke bares, hoj mule 30 000 slugaďa.
E Devleskeri Archa sas zaiľi a le Eliskere soduj čhave o Chofni the o Pinchas mule.
Varesavo Benjaminos denašelas le maribnastar a mek oda džives doavľa andro Šilo. Leskere gada sas čhingerde a pro šero les sas prachos.
Sar oda murš avľa, o Eli ipen užarelas pro stolkos paš o drom, bo daralas pes pal e Devleskeri Archa. Sar oda murš avľa andro foros a phenďa, so pes ačhiľa, savore manuša chudle igen zorales te rovel.
O Eli šunďa o roviben a phučľa: “Oda so ajsi vika?” Oda murš denašelas ko Eli leske oda te phenel.
Le Eliske sas imar eňavardeš the ochto (98) berš a sas imar koro.
Oda murš phenďa le Eliske: “Avav ipen pal o mariben. Adadžives odarik denašľom.” “So pes ačhiľa, čhavo miro?” phučľa lestar o Eli.
Ov leske odphenďa: “O Izraeliti denašle le Filišťinenge a but amare muršendar murdarde. E Devleskeri Archa sas zaiľi a tire soduj čhave o Chofni the o Pinchas mule.”
Soča leperďa le Devleskeri Archa, o Eli peľa pal o stolkos le dumeha paš e brana, phagľa e meň a muľa, bo sas thulo the phuro. O Eli ľidžalas o Izrael saranda (40) berš.
Leskeri bori, le Pinchasoskeri romňi, sas khabňi a sas imar lakero časos, hoj te anel pro svetos le čhavores. Sar šunďa, hoj zaile le Devleskeri Archa a hoj muľa lake o sastro the o rom, chudľa te rodzinel a uľiľa lake muršoro, ale andre ola bare dukha merelas.
Sar imar merelas, phenenas lake o džuvľija, save ačhenas laha: “Ma dara tut, se uľiľa tuke muršoro.” Ale oj aňi na odphenelas a aňi na šunelas.
Le čhavoreske diňa nav Ikabod, bo phenďa: “E slava omukľa le Izrael,” bo ile le Devleskeri Archa a muľa lake o sastro the o rom.
Phenďa: “E slava odgeľa khatar o Izrael, bo zaile le Devleskeri Archa.”
Sar o Filišťinci zaile le Devleskeri Archa, preľigende la andral o Eben-Ezer andro foros Ašdod.
Paľis la ľigende andro chramos ke lengero del Dagon a thode la paš leste.
Sar o Ašdoďana sig tosara ušťile pro dujto džives, arakhle le Dagon čhides tele pre phuv angle Devleskeri Archa. Avke ile le Dagon a thode les pale pre peskero than.
Sar pre aver džives sig tosara ušťile, o Dagon sas pale čhido tele angle RAJESKERI Archa. Leskero šero the soduj vasta sas phagerde pre phuv paš o vudar a ačhiľa leske ča o ťelos.
Vašoda dži adadžives le Dagonoskere rašaja a savore, ko ode phiren andre leskero chramos, na uštaren pre oda than.
O RAJ igen marelas le Ašdoďanen a dukhavelas len the lengere gava le vredenca (vredenca).
Sar o manuša andral o Ašdod dikhle, so pes ačhel, phende: “Le Izraeloskeri Devleskeri Archa ade našťi ačhel, bo peskere vasteha amen igen marel the amare devles le Dagon.”
Zvičinde ke peste savore Filišťinike vodcen a phučle lendar: “So keraha le Izraelitengera Devleskera Archaha?” On odphende: “Ľidžan la andro foros Gat!” Avke la preľigende.
Ale sar la preľigende, o RAJ peskera zoraha mukľa pre oda foros ajsi bari balamuta (zmetkos), hoj na džanenas, so te kerel. Marelas len le vredenca, či sas terno vaj phuro.
Avke bičhade le Devleskeri Archa andro Ekron. Sar ode avle o manuša andral o Ekron, zvičinde: “Ande ke amende le Izraelitengeri Devleskeri Archa, hoj te murdarel amen the amare manušen.”
Avke dine te vičinel savore Filišťinike vodcen a phende: “Bičhaven pale kadi Izraelitengeri Devleskeri Archa pre lakero than, hoj te na murdarel amen the amare manušen.” Bo šunenas zorales pre peste le Devleskero vast a calo foros sas andro meribnaskeri dar.
Ola, save na mule, sas dukhade le vredenca. O vičiňiben ole foroskero sas šundo dži andro ňebos.
Le RAJESKERI Archa sas andre Filišťiniko phuv efta čhon.
O Filišťinci vičinde le rašajen the le vrašcen a phučenas lendar: “So kampel te kerel le RAJESKERA Archaha? Phenen amenge, sar la te bičhavel pale pre lakero than.”
On odphende: “Te bičhavena pale le Izraeloskeri Devleskeri Archa, bičhaven la the le daroha vaš o binos, so kerďan. Paľis sasťona avri a achaľona, soske tumen marelas.”
O Filišťinci phučenas: “Savi obeta kampel te bičhavel vaš amaro binos?” On odphende: “Pandž somnakune vredi (vredi) the pandž somnakune mišen; prekal dojekh Filišťiniko vodcas po jekh, bo odi bibach, so avľa pre tumende, avľa the pre tumare vodci.
Keren le somnakastar vareso ajso sar vredi, so hine pre tumende, the somnakune mišen ajsen sar ola, save ňičinen e phuv. Den pačiv le Izraeloskere Devles: Šaj el, hoj preačhela te marel tumen, tumare devlen the tumari phuv.
Soske kamen avke te kerel sar o Egipťana the o Faraonos? Choc pre lende domukelas o dukha, mušinde len te premukel, hoj odarik te oddžan.
Vašoda akana pririchtinen nevo verdan a len duje gurumňen, saven hin cikne a save mek šoha (ňikda) na cirdenas o verdan. Mi ľidžan o verdan, ale lengere ciknen traden andre maštalňa.
Paľis len le RAJESKERI Archa a thoven la andro verdan. O somnakune veci the o daros sar obeta vaš o binos thovena andre cikňi truhla paš e Archa a mukena len te džal.
Sar dikhena, hoj džala ko Bet-Šemeš, andre peskeri phuv, džanena, hoj sas oda o RAJ, savo pre tumende domukľa kada savoro nalačho. Ale te na, akor sprindžarena, hoj oda na sas o vast le RAJESKERO pre tumende, ale hoj oda sas ča bibach.”
Ola murša oda avke the kerde. Ile duje gurumňen, saven sas cikne. Ľigende len ko verdan a lengere ciknen phandle andre maštalňa.
Pro verdan thode le RAJESKERI Archa la cikňa truhlaha, andre savi thode le somnakune mišen le somnakune vredenca.
O gurumňa džanas rovno ko Bet-Šemeš, furt džanas, denas avri peskere hangi a na visarenas pes pre ňisavi sera. O Filišťinike vodci džanas pal lende dži ke hraňica paš o Bet-Šemeš.
O manuša andral o Bet-Šemeš ipen skidenas andre dolina o žužoďiv, a sar dikhle e Archa, chudle te radisaľol.
O verdan zaačhiľa paš e Jozuaskeri maľa, so sas andral o Bet-Šemeš. Ode sas baro bar. O verdan phagerde pro kašta, hoj te keren jag, a le gurumňen obetinde le RAJESKE sar labarďi obeta.
O Leviti thode tele le RAJESKERI Archa the e truhla le somnakune vecenca pre oda baro bar. Oda džives o murša andral o Bet-Šemeš ande le RAJESKE labarde obeti the aver obeti.
Pandž Filišťinike vodci savoro dikhle a mek oda džives pes pale visarde khere andro Ekron.
Kala hine o somnakune vredi, so ande o Filišťinci le RAJESKE sar obetakero daros vaš peskere bini: jekh vaš dojekh foros – Ašdod, Gaza, Aškalon, Gat the Ekron.
Bičhade ajci somnakune miši, keci sar sas o zorale fori le murenca the gava, upral save kraľinenas ola pandž Filišťinike kraľa. Oda baro bar, pre savo thode le RAJESKERI Archa, hin dži adadžives pre le Jozuaskeri maľa andro Bet-Šemeš.
O RAJ murdarďa varesave muršen andral o Bet-Šemeš vaš oda, hoj dikhle andre le RAJESKERI Archa. Le penda ezere (50 000) manušendar mule eftavardeš (70). O manuša rovenas, hoj o RAJ len avke zorales marďa.
O murša andral o Bet-Šemeš phučenas: “Ko šaj obačhol anglo RAJ, angle kada sentno Del? Ke kaste e Archa bičhavaha, hoj la te el amendar?”
Le manušenge andral o Kirjat-Jearim dine te phenel: “O Filišťinci dine pale le RAJESKERI Archa. Aven peske vaš late.”
O murša andral o Kirjat-Jearim avle vaš le RAJESKERI Archa a ľigende la andro kher ko Abinadab, savo bešelas pro brehos, a leskero čhavo o Eleazar sas ačhado, hoj pre late te merkinel.
E Archa sas andro Kirjat-Jearim but časos – biš (20) berš. Andre oda časos calo Izrael visarde pes le rovibnaha ko RAJ.
Akor o Samuel phenďa le Izraelitenge: “Te pes visarena cale tumare jileha ko RAJ, te pestar odčhivena savore avre devlen the le Aštarten, te pes čačes oddena le RAJESKE a služinena ča leske, ov cirdela tumen avri andral o vasta le Filišťinengere.”
Avke o Izraeliti odčhide pestar o modli le Baalen the le Aštarten a služinenas ča le RAJESKE.
O Samuel lenge phenďa: “Zvičinen savore Izraeliten andre Micpa a me man vaš tumende privakerava ko RAJ.”
Sar pes zgele andre Micpa, cirdle peske paňi a čhorenas avri anglo RAJ. Oda džives pes ode poscinenas a phenenas: “Kerďam binos anglo RAJ.” O Samuel sas vodcas upral o Izraeliti andre Micpa.
Sar pes o Filišťinci dodžanle, hoj pes o Izraeliti zgele andre Micpa, lengere vodci gele pre lende pro mariben. Sar oda šunde o Izraeliti, chudle lendar te daral.
Mangenas le Samuel: “Ma preačh pes te modľinel vaš amende ko RAJ, ke amaro Del, hoj amen te cirdel avri andral o vasta le Filišťinengere.”
O Samuel iľa terne bakrores a obetinďa les sar caľi labarďi obeta. Vičinelas ko RAJ a mangelas les, hoj te pomožinel le Izraelitenge, a o RAJ les šunďa avri.
Akor, sar o Samuel anelas le RAJESKE e labarďi obeta, o Filišťinci gele pro mariben pro Izraeliti. Oda džives o RAJ diňa andral o ňebos te demel pro Filišťinci bare perumi a avke predaranďile, hoj pes rozdenašle.
Androda o Izraeliti džanas andral e Micpa pal o Filišťinci, marenas len a murdarde. Džanas pal lende dži ko than pal o Bet-Char.
Akor iľa o Samuel o bar, ačhaďa les maškar e Micpa the Šen, diňa leske nav Eben-Ezer a phenďa: “Dži ade amenge pomožinelas o RAJ.”
O Filišťinci avke prekhelde (prehrajinde), hoj imar buter na džanas pro mariben pre le Izraelitengeri phuv, bo o Del len na domukelas, medik dživelas o Samuel.
O fori, so zaile o Filišťinci le Ekronostar dži ko Gat, dine pale le Izraelitenge a o Izraeliti peske ile pale peskere phuva le Filišťinendar. Le Izrael sas smirom the le Amorejenca.
O Samuel sas sudcas andro Izrael calo peskero dživipen.
Sako berš džalas pašal o fori Betel, Gilgal the Micpa. Andre kala fori sudzinelas o veci, so sas maškar o Izraeliti.
Paľis pes visarelas pale andre Rama, kaj sas leskero kher, a ode tiš sudzinelas le Izraeliten. Ode ačhaďa oltaris le RAJESKE.
Sar o Samuel sas imar phuro, ačhaďa peskere čhaven sar sudcen andro Izrael.
Leskero ešebno (peršo) čhavo pes vičinelas Joel the o dujto Abijah. On sas sudci andre Beer-Šeba.
Ale on na kerenas avke sar lengero dad, bo kamenas ča te zbarvaľol, denas pes te prepočinel a na sudzinenas pal o čačipen.
Akor pes zgele savore vodci andral o Izrael a gele ko Samuel andre Rama.
Phende leske: “Imar sal phuro a tire čhave na keren avke sar tu. Ačhav amenge kraľis, savo amen ľidžala, avke sar hin the savore naroden.”
Le Samueloske na sas pre dzeka, sar vakerenas, hoj len te del kraľis, savo len ľigenďahas. Avke o Samuel pes modľinelas ko RAJ.
O RAJ phenďa le Samueloske: “Šun avri le manušen andre savoreste, so kamen. Bo na dikhle tut tele, ale man, bo na kamen man kraľiske.
Sikavel oda lengere skutki, so kerenas akorestar, sar len iľom avri andral o Egipt, dži adadžives. Omukle man a služinenas avre devlenge. Kavke keren the tuha.
Šun len. Ale ešeb lenge dovaker a phen lenge, so šaj kerel o kraľis, sar ela upral lende.”
Avke o Samuel savoro, so leske o RAJ vakerelas, phenďa le manušenge, save lestar mangenas kraľis.
O Samuel phenďa: “O kraľis, savo tumen ľidžala, kerela oda: Tumare čhaven ačhavela andro mariben paš peskere verdana the maškar o murša, save džana pro graja, a dela, hoj te denašen anglal leskero verdan.
Ačhavela len vaš o veľiťeľa upral o ezeros (1 000) abo penda (50) murša, aver džana leske te kerel buči pre maľa, aver te skidel upre o ďiv abo te kerel zbraňi the vizbroj prekal leskere verdana.
Lela tumare čhajen, hoj te pririchtinen o voňava masci a hoj leske te taven a te peken.
Zalela tumare nekfeder maľi, o viňici the o olivi a dela peskere služobňikenge.
Le ďivendar the le viňicendar kidela avri o dešto kotor a dela peskere uradňikenge the sluhenge.
Lela tumare sluhen, služobňičken, nekfeder gurumňen the somaren, hoj te keren prekal leste.
O dešto kotor lela the tumare stadendar a the tumen korkore leske služinena sar o otroka.
Andre oda džives, sar vičinena pro RAJ, hoj tumenge te pomožinel vaš o kraľis, saves peske avri iľan, ov tumen na šunela avri.”
Ale o manuša na kamenas te šunel le Samuel a phende: “Na, mi ľidžal amen o kraľis!
Kamas te el sar the aver narodi. Mi ľidžal amen o kraľis. Ov džala anglal amende a marela pes vaš amende.”
O Samuel šunďa avri savoro, so phende o manuša, a geľa oda te phenel le RAJESKE.
O RAJ phenďa le Samueloske: “Šun len a ačhav lenge kraľis.” Avke phenďa o Samuel le Izraelitenge: “Džan savore pale andre peskere fori!”
Sas jekh murš andral o Benjaminiko kmeňos, savo pes vičinelas Kiš. O dad leske sas o Abijel, leskero o Ceror, leskero o Bechorat a leskero o Afiach.
Le Kiš sas šukar the zoralo čhavo o Saul. Ňiko le Izraelitendar na sas ajso šukar sar ov, bo le šereha prebararelas savoren.
Andre jekh džives o Kiš našaďa peskere somaren. Avke phenďa peskere čhaske le Sauloske: “Le tuha jekhes le sluhendar a dža te rodel ole somaren.”
Avke on prephirde prekal o Efrajimike brehi the prekal e phuv paš o Šališa, ale na arakhle len. Prephirde the prekal e phuv paš o Šaalim, ale na sas ode. Paľis pregele prekal e Benjaminengeri phuv, ale aňi ode len na arakhle.
Sar pes dochudle andre phuv Cuf, o Saul phenďa peskere sluhaske: “Av, džas pale khere, hoj te na daral miro dad akana buter pal amende sar pal o somara.”
Ale ov leske odphenďa: “Užar! Andre kada foros hino jekh Devleskero murš, saves o manuša igen ľikeren, bo savoro, so phenel, pes čačes the ačhel. Av, džas pal leste. Ov amenge šaj phenel, kaj te džal.”
“Mištes,” phenďa o Saul peskere sluhaske, “džas pal leste, ale so les daha? O maro amenge dogeľa. Nane amen ňič, so te del le Devleskere muršes. Či hin amen?”
“Hin man jekh cikňi rupuňi minca,” odphenďa leske o sluhas. “Te la dava le Devleskere muršeske, phenela amenge, kaj te džas.”
Andre ola dživesa, te vareko kamelas te džanel vareso le Devlestar, phenelas: “Aven, džas ke oda, savo dikhel anglal!” Avke vičinenas adadživeseskere prorokos.
O Saul phenďa le sluhaske: “Mištes vakeres. Av, džas pal leste.” Avke avle andro foros, kaj bešelas oda Devleskero murš.
Sar džanas upre le brehoha andro foros, dikhle terne džuvľijen, save džanas paňeske. Phučle lendar: “Hin ade oda murš, savo dikhel sa anglal?”
“He,” odphende. “Imar džalas anglal tu. Siďar, ipen džalas andro foros, bo adadžives ela pro učo than e smiromoskeri obeta.
Te siďarena, mek les šaj dochuden, medik na džala pro učo than paš o chaben. O manuša na chana, medik na avela. Sar požehňinela e obeta, akor chana. Ča džan, ipen akana les dochudena.”
Avke gele upre andro foros. Sar ode doavle, ipen džalas anglal lende o Samuel, savo džalas pro učo than.
Jekh džives angloda, sar avľa o Saul, o Del sikaďa le Samueloske:
“Tajsa, andre kajso časos, bičhavava ke tu muršes andral e Benjaminiko phuv. Oles pomakheha vaš o vodcas upral miro Izraeliko narodos. Ov les lela avri andral o vasta le Filišťinengere. Dikhľom pre mire manušengero pharipen, bo lengero roviben avľa upre dži ke mande.”
Sar o Samuel dikhľa le Saul, phenďa leske o RAJ: “Kada hino oda murš, pal savo tuke phenďom, hoj ela o kraľis upral mire manuša.”
Paľis o Saul geľa ko Samuel, savo sas maškar e brana, a phučľa lestar: “Phen mange, kaj ade bešel oda murš, savo dikhel sa anglal?”
“Oda me som,” odphenďa leske o Samuel. “Dža anglal mande pro učo than. Adadžives chana manca a tajsa tosara tuke odphenava pre savoreste, so kames te džanel, a avke šaj džaha tire dromeha.
Pal o somara, so našľile anglo trin dživesa, tut imar na mušines te daral, bo arakhle pes. Ale ko hin ajso dragano, pre kaste užarel calo Izrael? Či na sal oda tu the caľi tire dadeskeri famelija?”
Ale o Saul leske odphenďa: “Me som ča Benjaminos. Som andral o nekcikneder Izraeliko kmeňos a miri famelija hiňi nekčoreder savore Benjaminike fajtendar. Soske mange oda phenes?”
Paľis o Samuel iľa le Saul the leskere sluhas andro kher a thoďa len pro angluno than paš o skamind, kaj bešenas o tranda (30) manuša, save sas vičimen.
O Samuel phenďa le muršeske, savo kerelas le chabeneha: “De mange oda kotor mas, so tuke diňom te garuvel pre sera.”
Avke oda murš hazdňa upre oda nekfeder kotor le masestar, e čang, a thoďa les anglo Saul. Phenďa: “Dikh, kada hin prekal tu. Cha, bo garuďom tuke oda akorestar, sar vičinďom le manušen.” Avke o Saul chalas le Samueloha oda džives.
Sar džanas tele pal oda učo than a doavle andro foros, o Samuel iľa le Saul andre peskero kher pro pados a vakerelas leha.
Ode ačhiľa te presovel. Sar tosara vidňisaľolas, o Samuel vičinďa pro Saul: “Ušťi, imar hin o časos, hoj tut te premukav.” Androda o Saul ušťiľa a geľa le Samueloha avri.
Sar imar sas dži paš o agor le foroskero, phenďa o Samuel le Sauloske: “Phen le sluhaske, hoj te džal anglal” – a o sluhas geľa – “ale tu ačh ade mek sikra, bo hin man prekal tu lav le Devlestar.”
O Samuel iľa cikno džbanos le olejoha a čhiďa le Sauloske pro šero. Čumidľa les a phenďa: “Kaleha tut o RAJ pomakhľa vaš o vodcas upral peskero ďeďictvos.
Sar akana oddžaha mandar, arakheha paš o hrobos la Rachelakero andre Benjaminengeri phuv Celcach duje muršen, save tuke phenena: ‘O somara pes imar arakhle. Tiro dad imar na daral pal lende, ale pal tumende. Phučel: So šaj kerav prekal miro čhavo?’
Sar odarik džaha dureder, dochudeha pes ko dubiko stromos paš o Tabor. Ode dikheha trine muršen, save džana te lašarel le Devles andro Betel. Jekh ľidžala trine cikne kozen, dujto trin peke mare the trito jekh cipuno gono mol.
Phenena: ‘Smirom tuke!’ a dena tut duj mare, so lendar leha.
Paľis aveha pre Devleskero verchos Gibeja, kaj hin le Filišťinengero taboris. Sar džaha andro foros, arakheha ode but proroken, save avena tele pal o verchi, le bašavibnaha pre harfa, bubna, flauta the pre citara. On prorokinena.
Akor o Duchos le RAJESKERO pre tu zorales avela a the tu lenca prorokineha a čerineha tut pre aver manuš.
Sar pes tuke kada savoro ačhela, ker avke, sar dikheha, hoj hin mištes, bo o Del ela tuha.
Aveha tele anglal mande andro Gilgal. Džava ode the me, hoj te anav o labarde the smiromoskere obeti. Užareha efta dživesa, medik avava ke tu. Paľis tuke phenava, so te kerel.”
Soča pes o Saul visarďa le Samuelostar, o Del leske čerinďa o jilo. Andre oda džives pes savoro ačhiľa avke, sar oda o Samuel phenďa.
Sar avle odarik andre Gibeja, jekh partija proroka džanas anglal leste. Akor avľa the pre leste le Devleskero Duchos zorales a ov tiš lenca prorokinelas.
Savore, save les angloda prindžarenas a dikhle les te prorokinel, phučenas maškar peste: “So pes ačhiľa le Kišoskere čhaha? Či the o Saul hino maškar o proroka?”
Jekh odarik phučľa: “Ko hin lengero dad?” Akorestar chudle kavke te vakerel: “The o Saul hino maškar o proroka?”
Sar preačhiľa o Saul te prorokinel, odgeľa pro učo than.
Akor leskero bačis phučľa le Saulostar the le sluhastar: “Kaj všadzik sanas?” “Rodahas le somaren,” odphende leske. “Sar len našťi arakhľam, geľam ko Samuel.”
O bačis phenďa le Sauloske: “Phen mange, so tuke o Samuel phenďa.”
“Phenďa amenge, hoj o somara pes imar arakhle,” odphenďa o Saul peskere bačiske, ale na phenďa leske, hoj les o Samuel kidňa avri vaš o kraľis.
O Samuel vičinďa le Izraeliten, hoj pes te zdžan jekhetane anglo RAJ andre Micpa.
Phenďa lenge: “Kada phenel o RAJ, o Del le Izraeloskero: ‘Me tumen iľom avri andral o Egipt a zachraňinďom tumen le Egipťanendar the savore kraľendar, save džanas pre tumende.’
Ale akana odčhiďan pestar tumare Devles, savo tumen cirdňa avri andral dojekh dukh the pharipen, a mangenas man, hoj te ačhavav le kraľis upral tumende. Avke akana ačhaven pes anglo RAJ pal peskere kmeňi the fajti.”
Sar o Samuel vičinďa savore kmeňi andral o Izrael, o losos peľa pro Benjaminoskero kmeňos.
Paľis vičinďa anglal le Benjaminen pal peskere fajti a o losos peľa pre le Matriskeri fajta a paľis pro Saul, le Kišoskero čhavo. Ale sar les rodenas, našťi les arakhle.
Phučenas le RAJESTAR: “Avela mek oda murš?” O RAJ odphenďa: “Garuďa pes ode, kaj hine odthode o veci.”
Avke o manuša denašenas ode a ile les odarik avri. Sar ačhelas anglo manuša, dojekhes prebararlas le šereha.
O Samuel phenďa savore manušenge: “Dikhen kale muršes, saves peske kidňa avri o RAJ? Maškar o manuša nane ajso sar ov.” Avke savore manuša radisaľonas a vičinenas: “Mi dživel o kraľis!”
O Samuel paľis phenďa le manušenge oda, so hin le kraľiske domuklo te kerel a so na. Zapisinďa oda andre zvitkos a thoďa anglo RAJ. Paľis len bičhaďa savoren khere.
Sar o Saul džalas khere andre Gibeja, gele leha the zorale murša, savenge oda o Del thoďa pro jilo.
Ale varesave nagoďaver manuša phende: “Sar šaj amen ov zachraňinel?” Na lenas les vaš ňisoste a aňi leske na ande daros. Ale o Saul pes kerelas, hoj oda na šunďa.
Pal o čhon o Ammoniko kraľis Nachaš geľa peskere muršenca te ačhavel o stani paš o foros Jabeš andre phuv Gilead. Savore murša andral o Jabeš phende le Nachašiske: “Phand amenca zmluva a služinaha tuke.”
Ale o Nachaš lenge odphenďa: “Phandava tumenca zmluva, ale ča akor, te dojekheske tumendar lava avri e čači (pravo) jakh. Kaleha kerava e ladž cale Izraeloske.”
O vodci ole foroskere leske phende: “De amen efta džives, hoj te bičhavas amare muršen pal calo Izrael, ale te na arakhaha varekas, savo amenge pomožinela, zdaha pes tuke.”
Ola murša, save sas bičhade, doavle andre Gibeja, kaj bešelas o Saul. Sar rozvakerde le manušenge savoro, so pes ačhiľa, o manuša chudle zorales te rovel.
Androda o Saul avelas ipen khatar e maľa peskere guruvenca a phučľa: “So pes ačhiľa le manušenca? Soske savore roven?” Avke leske phende oda, so vakerenas o murša andral o Jabeš.
Sar oda šunďa o Saul, avľa zorales pre leste le Devleskero Duchos a igen choľisaľiľa.
Avke iľa duje guruven a rozčhingerďa len pro kotora. Diňa len te rozbičhavel peskere muršenca pal calo Izrael, hoj te phenen: “Te pes vareko na pridela andro mariben le Sauloha the le Samueloha, kada pes ačhela leskere guruvenca.” Akor o manuša andral o Izrael igen predaranďile le RAJESTAR a savore jekhetane pes zgele pro mariben.
Sar len savoren zgende andro Bezek, sas lendar 300 000 murša andral o Izrael a 30 000 andral e Judsko.
Le muršenge, save avle andral o Jabeš, phenďa: “Džan a phenen le muršenge andral o Jabeš, hoj tajsa, sar ela nektateder, avela e zachrana.” Avke ola murša lenge gele oda te phenel a on zaradisaľile.
O manuša phende le Nachašiske: “Tajsa džaha avri ke tumende. Paľis amenca šaj keres, so ča kames.”
Ale o Saul pro dujto džives rozulaďa le manušen pro trin partiji a sigeder, sar vidňisaľiľa, gele andro taboris le Ammončanengero. Murdarkerde le Ammončanen dži ko dilos, sar sas nektateder. Ola aver murša pes rozdenašle avke, hoj na sas lendar aňi duj, save ačhilehas jekhetane.
Akor o manuša phende le Samueloske: “Kaj hine ola manuša, save phende, hoj na kamen le Saul kraľiske? An amenge len avri a murdaraha len!”
Ale o Saul odphenďa: “Adadžives na murdaraha ňikas, bo adadžives o RAJ zachraňinďa le manušen andral o Izrael.”
Paľis o Samuel phenďa le manušenge: “Aven, džas andro Gilgal a ode pale phenaha, hoj ov hino amaro kraľis.”
Avke savore gele andro Gilgal a pale priile le Saul vaš peskero kraľis a kerde anglo RAJ smiromoskere obeti. O Saul the savore manuša andral o Izrael ode igen radisaľonas.
Paľis o Samuel phenďa le Izraelitenge: “Kerďom savoro, so mandar mangenas, a diňom tumen kraľis.
Akana ov tumen ľidžala. Me imar sphuriľom a šivisaľiľom, ale mire čhave hine maškar tumende. Ľidžavas tumen mire terňipnastar dži adadžives.
Kade som. Odphenen mange anglo RAJ the anglo kraľis, savo sas pomakhlo: Či varekaske tumendar iľom la gurumňa? Abo varekastar le somaris? Kas občorarďom abo thoďom leha avri? Džavas pre varekaste zoraha? Priiľom varekastar love andre žeba? Te he, dava tumenge oda pale!”
Odphende leske: “Na! Tu na džahas pre ňikaste zoraha, aňi na thovehas ňikaha avri a aňi ňikastar na iľal ňič.”
Phenďa lenge: “Adadžives hin tumenge o RAJ o švedkos the leskero pomakhlo kraľis, hoj paš ma ajso ňič na arakhľan.” “He, hino amenge švedkos,” phende leske.
O Samuel phenďa le manušenge: “Švedkos hin o RAJ, savo ačhaďa le Mojžiš le Aronoha a ľigenďa avri tumare daden andral o Egipt.
Akana ačhen ade, hoj tumen te sudzinav anglo RAJ pal savore leskere čačipnaskere skutki, so presikaďa tumenge the tumare dadenge.
Sar avľa o Jakob andro Egipt a tumare dada vičinenas ko RAJ, hoj lenge te pomožinel, bičhaďa le Mojžiš the le Aron. On ľigende avri odarik tumare daden a thode len te bešel pre kada than.
Ale tumare dada bisterde pro RAJ, pre peskero Del, vašoda len diňa andro vasta le Siseroske, savo sas o veľiťeľis upral o murša andral o Chacor, the andro vasta le Filišťinenge the le kraľiske andral o Moab, save gele pre lende pro mariben.
Akor vičinenas ko RAJ, hoj lenge te pomožinel, a phenenas: ‘Binošne sam, bo omukľam le RAJES a chudľam te lašarel le devlen le Baal the la Aštarta. Ale akana, te amen cirdeha avri andral o vasta amare ňeprijaťeľenge, služinaha tuke.’
Avke o RAJ bičhaďa le Gideon, le Barak, le Jeftah the le Samuel, hoj tumen te cirden avri andral o vasta tumare ňeprijaťeľenge, save sas pašal tumende. Paľis šaj bešľan pale andro smirom.
Sar dikhľan, hoj pre tumende džal o Ammoniko kraľis o Nachaš, phenďan mange: ‘Na! Amen kamas kraľis, savo amen ľidžala,’ choc tumaro kraľis sas o RAJ, tumaro Del.
Akana tumen hin kraľis, saves peske iľan avri a mangľan. O RAJ les ačhaďa upral tumende.
Te darana le RAJESTAR, te leske služinena a šunena les, te kerena pal oda, so tumenge phenel, kada sikavela, hoj tumen the tumaro kraľis džan mištes pal o RAJ, tumaro Del.
Ale te les na šunena a na kerena oda, so tumenge phenel, o RAJ tumen the tumare kraľis čačes marela, avke sar marelas the tumare daden.
Avke ačhen ade a dikhen, sar o RAJ kerela baro znameňje angle tumende.
Či nane ipen o časos te skidel upre o uľipen? Ale me mangava le RAJES, hoj te bičhavel zoralo brišind le perumenca, hoj korkore pre oda te aven, sar kerďan igen namištes anglo RAJ, hoj peske mangľan kraľis.”
Avke o Samuel vičinelas pro RAJ a o RAJ diňa zoralo brišind le perumenca. Savore manuša chudle te daral le RAJESTAR the le Samuelostar.
Phende le Samueloske: “Mang le RAJES, tire Devles, vaš tire služobňika, hoj te na meras. Ke savore peskere bini pridiňam the aver binos, hoj peske mangľam kraľis.”
“Ma daran tumen!” odphenďa lenge o Samuel. “Choc kerďan ajci nalačhipen, ča ma odvisaren pes le RAJESTAR, ale služinen leske cale tumare jileha.
Ma džan pal aver devla, saven nane zor tumenge te pomožinel aňi te zachraňinel, bo nane pre ňisoste.
O RAJ na omukela tumen prekal peskero baro nav, bo ačhel peske vašoda, hoj tumendar te kerel peskere manušen.
Te na ačhel pes mange, hoj te kerav binos anglo RAJ oleha, hoj man preačhava te modľinel vaš tumende. Kamav tumen te sikavel furt oda, so hin lačho the čačipnaskero.
Daran le RAJESTAR a služinen leske pačivalones andral calo tumaro jilo. Ma bisteren pre ola bare skutki, so kerďa prekal tumende!
Ale te kerena dureder bini, merena the tumare kraľiha.”
O Saul sas imar kraľis berš. Andro dujto berš, sar kraľinelas upral o Izrael,
peske kidňa avri le Izraelitendar trin ezera (3 000) muršen: Duj ezera (2 000) sas le Sauloha andro Michmas the pro brehi andro Betel a ezeros (1 000) le Jonatanoha andre Benjaminiko phuv andre Gibeja. Oklen bičhaďa khere.
O Jonatan geľa pro Filišťinike slugaďa andre Geba a savore Filišťinci pes pal oda došunde. Akor o Saul diňa te trubinel pro rohos andre caľi phuv a phenďa: “Mi šunen o Hebreja!”
Avke savore Izraeliti pes pal oda došunde, hoj o Saul murdarďa le Filišťinike slugaďen. Aleha len o Filišťinci mek buter našťi avri ačhenas. O Izraeliti sas zvičimen andro Gilgal.
O Filišťinci pes jekhetane zgele pro mariben pro Izraeliti. Sas len 30 000 verdana, 6 000 murša pro graja the ajci slugaďa sar poši paš o moroskero brehos. On avle andro Michmas pro vichodos le Bet-Avenostar a kerde peske ode taboris.
Sar o Izraeliti rozprindžarde, hoj o Filišťinci hine zoraleder a o mariben prekhelena (prehrajinena), gele pes te garuvel andro jaskiňi, andro cheva, maškar o bare bara the andro chaňiga.
Varesave Hebreja pregele prekal o Jordan andre phuv Gad the Gilead. O Saul ačhiľa andro Gilgal a leskere murša, save džanas pal leste, andre dar izdranas.
O Saul užarelas mek efta dživesa, avke sar leske phenďa o Samuel. Ale o Samuel na avelas andro Gilgal a o murša pes odarik rozgele.
O Saul phenďa: “Anen mange e labarďi the smiromoskeri obeta.” Avke obetinďa labarďi obeta.
Paloda, sar obetinďa, avľa o Samuel. O Saul džalas anglal leste, hoj les te pozdravinel.
“So tu kerďal?” phučľa o Samuel. O Saul odphenďa: “Dikhľom, hoj mire nipi džan mandar het a tu na avľal pre oda časos, sar mange phenďal. Sar dikhľom, hoj pes o Filišťinci imar zdžan andro Michmas pro mariben,
phenďom peske: ‘O Filišťinci šaj aven akana pre mande andro Gilgal a me man mek na mangľom ko RAJ, hoj te el amenca’, vašoda šunďom andre mande, hoj mušinav te obetinel labarďi obeta.”
“Oda, so kerďal, sas diliňipen,” phenďa leske o Samuel. “Tu na šunďal, so tuke phenďa o RAJ, tiro Del. Te šunďalas, o RAJ tuke the tira famelijake diňahas pro furt o kraľišagos upral o Izrael.
Ale akana imar tiro kraľišagos na obačhola. O RAJ peske imar arakhľa muršes pal peskero jilo, savo ľidžala leskere manušen, bo na kerďal avke, sar tuke phenďa.”
Avke o Samuel geľa andral o Gilgal andre Benjaminiko phuv Gibeja. O Saul zgenďa le muršen, save ačhile leha a sas lendar vaj šov šel (600) murša.
O Saul, leskero čhavo Jonatan the leskere murša, save sas lenca, peske kerde taboris andre Geba, medik o Filišťinci sas andro Michmas.
Andral o Filišťiniko taboris gele trin partiji murša, hoj te občoraren o gava. Jekh partija džalas ke Ofra andre phuv Šual,
dujto džalas ko Bet-Choron the trito upre pro brehos, khatar dičhol e Cebojimiko dolina the e pušťa.
Andre ola dživesa o Filišťinci na mukle ňisave kovačis te kerel peskeri buči andro Izrael. Bo peske phende: “Našťi domukas, hoj o Hebreja te kerel peske šabľi the kopiji.”
Vašoda savore Izraeliti džanas ko Filišťinci peske te zaostrarel o pluhos, e motika, o tover abo o kosakos.
Sar kamenas te zaostrarel o pluhos the e motika, počinenas vaš oda duvar ajci rupune sar vaš o tover the vaš e paca, savaha traden le gurumňen.
Avke andre oda džives, sar sas o mariben, na sas šabľa aňi kopija ňikas le muršendar, save sas le Sauloha the le Jonatanoha. Ča le Saul the le Jonatan sas.
O Filišťinci bičhade jekh partija muršen, hoj te merkinen andro Michmas pro verchengero drom.
Andre jekh džives phenďa o Jonatan, o čhavo le Sauloskero, terne manušeske, savo ľidžalas leskere zbraňi: “Av, džas prekal o Filišťiniko taboris, so hin pre aver sera.” Ale peskere dadeske oda na phenďa.
O Saul pes zľikerelas paš o foros Gibeja tel o granatoskero stromos andro Migron. Paš leste sas vaj šov šel (600) murša.
Akor o rašaj Achijah hordinelas o efodos. Ov sas o čhavo le Achituboskero, savo sas o phral le Ikabodoskero, savo sas o čhavo le Pinchasoskero, saveske sas o dad o Eli, o rašaj le RAJESKERO andro Šilo. O nipi na džanenas pal oda, hoj o Jonatan geľa het.
Prekal o verchengero drom, pal savo kamelas o Jonatan te predžal ko Filišťiniko taboris, sas duj bare skali, jekhake sas Bocec the dujtonake Senne.
E skala pro severos ačhelas sar o slupos anglo Michmas a e dujto skala ačhelas pro juhos angle Geba.
O Jonatan phenďa le terne muršeske, savo hordinelas leskere zbraňi: “Av, džas prekal o Filišťiniko taboris ke ola naobčhinde (naobrezimen). Šaj el, hoj amenge o RAJ pomožinela. Bo ňič les našťi zaačhavel ke oda, hoj amenge te del te ňerinel (zviťazinel), či sam but vaj frima.”
“Ker sa avke, sar kames,” odphenďa leske oda murš. “Ča dža. Avava tuha andre savoreste.”
O Jonatan phenďa: “Av, kampel pes amenge te dochudel ke ola murša a te sikavel pes lenge.
Te amenge phenena: ‘Ačhen, medik na džaha ke tumende,’ ačhaha pre oda than a na džaha.
Ale te phenena: ‘Aven upre ke amende,’ akor džaha, bo ada amenge sikavela, hoj o RAJ len amenge diňa andre amare vasta.”
Avke pes sodujdžene sikade le Filišťinenge a on lenge phende: “Dikhen, o Hebreja aven avri andral o cheva, kaj sas garude!”
Androda o Filišťinci vičinenas pro Jonatan the pro terno murš: “Aven upre ke amende, vareso tumenge kamas te sikavel.” O Jonatan phenďa peskere muršeske: “Av manca, bo o RAJ len diňa andro vasta le Izraelitenge.”
O Jonatan pes cirdelas le vastenca the le pindrenca upre pre skala a o terno murš džalas pal leste. Sar o Jonatan len marelas, o Filišťinci perenas tele anglal leste a pal leste oda terno len murdarelas.
Oda sas ešebno (peršo) mariben le Jonatanoskero the leskere terne muršeskero. Medik pregele tranda (30) metri, murdarde biš (20) muršen.
Andro taboris, pre maľa the všadzik maškar o manuša avľa bari dar. Predaranďile the o slugaďa the ola, save gele te občorarel, a the e phuv zarazisaľiľa. Kada savoro kerďa o Del.
Le Sauloskere murša, save merkinenas andre Benjaminiko phuv Gibeja, dikhle, sar o Filišťinci denaškeren upre tele sar bi e goďi.
Akor o Saul phenďa olenge, ko sas leha: “Zgenen savore muršen a dikhen, ko amarendar geľa het.” Sar ada kerde, dikhle, hoj o Jonatan the leskero sluhas ode nane.
O Saul phenďa le Achijoske: “An ade le Devleskeri Zmluvakeri Archa.” Bo oda časos sas e Archa ko Izraeliti.
Medik o Saul vakerelas le rašaha, e vika andro taboris sas furt zoraleder. Vašoda phenďa o Samuel le rašaske: “Muk oda avke!”
O Saul the savore nipi, save sas leha, pes jekhetane zgele a gele ode, kaj sas o mariben. Paľis dikhle, hoj o Filišťinci andre bari dar ačhile sar bi e goďi a maškar peste pes murdarkerenas.
O Hebreja, save sas dži akor le Filišťinenca, gele lenca andro taboris a visarde pes pale ko Izraeliti, save sas le Sauloha the le Jonatanoha.
Sar savore Izraeliti, save sas garude andro Efrajimike brehi, pes dodžanle, hoj o Filišťinci denašle het, gele the on pro mariben.
Oda džives o RAJ zachraňinďa le Izraeliten a o mariben sas dži pal o Bet-Aven.
Choc o Izraeliti andre oda džives imar na birinenas, o Saul len phandľa kala veraha: “Prekošlo ela dojekh, ko chala vareso dži rači!” Avke ňiko pes le chabenestar na chudľa.
Savore murša gele andro veš, kaj všadzik sas medos.
Sar ode gele, zbačinde, hoj ode hin pherdo medos, ale ňiko lendar na koštoľinďa oda medos, bo o nipi daranas pes le Sauloskere prekošibnastar.
Ale o Jonatan pal oda na džanelas, hoj leskero dad phandľa la veraha le muršen. Iľa e paca, so leste sas andro vast, a lakere agoreha ispidňa andro medos a okoštinďa. Takoj sas leske feder.
Jekh le muršendar leske phenďa: “Tiro dad phenďa le muršenge, hoj prekošlo ela oda, ko adadžives vareso chala. Vašoda o murša hine bi e zor.”
O Jonatan phenďa: “Miro dad anďa amare muršen andre bari bibach. Dikhen, sar akana mange hin feder, so koštoľinďom sikra ole medostar.
Te ča o murša šaj adadžives chalehas olestar, so peske zaile le ňeprijaťeľendar, či na uľahas o ňerinďipen (viťaztvo) baro upral o Filišťinci?”
Oda džives murdarkerenas o Izraeliti le Filišťinen le Michmasostar dži ko Ajalon a o manuša meksa buter na birinenas.
Andre odi bari bokh o murša chučile pro stadi, pro bakre, pro guruva the pro terne gurumňa, rozčhingerenas len pre phuv a chanas o mas the le rateha.
Vareko le Sauloske phenďa: “Dikh, o murša kerde binos anglo RAJ, bo chale o mas le rateha.” “Hine napačivale anglo RAJ!” phenďa o Saul. “Takoj ke ma kotuľinen o baro bar.”
Paľis mek phenďa: “Rozdžan pes maškar o manuša a phenen lenge, hoj dojekh mi anel ke ma peskero guruv abo bakres. Pre kada bar len murdarena a chana, hoj te na keren binos anglo RAJ oleha, hoj chaľanas o mas le rateha.” Odi rat savore manuša ande peskere guruven a ode len murdarde.
Paľis o Saul ačhaďa le RAJESKE oltaris. Sas ešebno, so kerďa.
O Saul phenďa le muršenge: “Džas rači pro Filišťinci a murdarkeras len dži tosara. Na mukaha lendar ňikas te dživel!” “Ker avke, sar džanes,” on odphende. Ale o rašaj Achijah phenďa: “Džas ešeb ade te phučel le Devlestar.”
Avke o Saul phučelas le Devlestar: “Majinas te džal pro Filišťinci? Deha amenge len andro vasta?” Ale oda džives o Del leske na odphenďa.
Akor o Saul vičinďa le vodcen the peskere muršen a phenďa lenge: “Savo binos sas adadžives kerdo, hoj amenge o Del na odphenel?
Avke sar dživel o RAJ, o zachrancas le lzraeloskero, choc oda hin miro čhavo o Jonatan, mušinela te merel.” Ale ňiko leske pre ada na phenďa ňič.
O Saul phenďa cale Izraeloske: “Ačhaven pes pre jekh sera, medik me the miro čhavo o Jonatan ačhaha pre dujto sera.” “Ker avke, sar hin tiri dzeka,” odphende o manuša le Sauloske.
Akor o Saul pes modľinelas ko RAJ: “Ó, Devla le Izraeloskero, de mange te prindžarel o čačipen pal kala bara.” O losos sikaďa pro Jonatan the pro Saul, hoj on kerde binos a na o manuša.
O Saul phenďa: “Čhiven o losos maškar mande the miro čhavo Jonatan.” A o losos sikaďa pro Jonatan.
Akor phučľa o Saul le Jonatanostar: “Phen mange, so kerďal?” Pre oda leske o Jonatan odphenďa: “Ča le pacakere agoreha, so ľikeras andro vast, koštoľinďom sikra medos. Kade som. Mi merav.”
“Mi marel man igen zorales o Del, te tu na mereha!” phenďa o Saul.
Ale o manuša phučle le Saulostar: “Mušinel te merel o Jonatan, savo anďa baro ňerinďipen andro Izrael? Kada pes te na ačhel! Sar dživel o RAJ, na perela aňi bal pal leskero šero pre phuv! Se kada, so adadžives kerďa, kerďa le Devleha!” O manuša kaleha zachraňinde le Jonatan, hoj na mušinďa te merel.
Paľis o Saul preačhiľa te džal pal o Filišťinci a on gele pale andre peskeri phuv.
Sar o Saul preiľa o kraľišagos upral o Izrael, džalas pro mariben pre savore peskere ňeprijaťeľa: pro Moabčana, Ammončana, Edomčana the pro Filišťinci the pro kraľa andral e Coba. Všadzik, kaj o Saul džalas, ňerinelas.
Marelas pes igen zorales. Ňerinďa upral o Amaleka a zachraňinďa le Izrael olendar, save pre lende džanas.
Le Sauloskere čhave sas o Jonatan, o Jišvi the o Malki-Šua. Leskeri phureder čhaj pes vičinelas Meraba a e terneder Mikal.
Le Sauloskeri romňi sas e Achinoama, e čhaj le Achimaacoskeri. O veľiťeľis le slugaďengero sas o Abner, o čhavo le Neroskero, le Sauloskere bačiskero.
Le Sauloskero dad o Kiš the le Abneroskero dad o Ner sas čhave le Abijeloskere.
Medik dživelas o Saul, sas igen zorale maribena le Filišťinenca. Sar o Saul dikhelas varesave zorale muršes, savo pes na daralas, thovelas les ke peskere slugaďa.
Andre jekh džives phenďa o Samuel le Sauloske: “Sas oda o RAJ, savo man bičhaďa tut te pomakhel vaš o kraľis upral leskere manuša andral o Izrael. Akana šun, so tuke phenel o RAJ:
‘Marava le Amaleken vaš oda, so kerde le Izraelitenca, hoj gele pre lende pro mariben, sar džanas avri andral o Egipt.
Vašoda akana dža pro Amaleka a zňičin len savoreha, so len hin. Ma muk ňikas ode te dživel, ale murdar savoren: le muršen le džuvľijen, le čhavoren the olen, save pijen andral o koľin, the le gurumňen, bakren, ťaven the somaren!’ ”
Avke o Saul zvičinďa peskere muršen andro Telaim a zgenďa len. Sas jekhetane 200 000 slugaďa andral o Izrael the 10 000 murša andral e Judsko phuv.
O Saul džalas peskere muršenca ko foros le Amalekengero. Garude pes andre dolina a užarenas.
Le Kenitenge phenďa: “Džan het le Amalekendar, hoj tumen te na murdarav jekhetane lenca. Se presikaďan o lačhipen le Izraelitenge, sar džanas avri andral o Egipt.” Avke o Keniti lendar odgele.
O Saul geľa pro mariben pro Amaleka a marelas pes lenca le Chavilatar dži ko Šur, so hin pro vichodos le Egiptostar.
Murdarďa savore Amaleken, ale lengere kraľis le Agag mukľa te dživel.
O Saul the leskere murša na murdarde le Agag, aňi ola nekfeder džvirina le bakrendar, gurumňendar the kozendar. Na kamenas len te zňičinel, ča olen, save sas nalačhe the nasvale.
O RAJ phenďa le Samueloske:
“Bajinav, hoj ačhaďom le Saul kraľiske, bo pes mandar visarďa a na šunďa mire prikazaňja.” O Samuel sas igen choľamen a caľi rat zorales vičinelas ko RAJ.
Paľis sig tosara ušťiľa o Samuel a geľa pal o Saul, ale došunďa pes, hoj o Saul geľa andro Karmel, hoj ode te ačhavel bar, hoj pre leste te leperen, a paľis pes visarďa a geľa tele andro Gilgal.
Sar o Samuel avľa, o Saul leske phenďa: “O RAJ tut mi požehňinel! Kerďom oda, so mange o RAJ phenďa.”
“A ola bakre the gurumňa? So len šunav avke te murčinel?” phučľa lestar o Samuel.
O Saul odphenďa: “O slugaďa len ande khatar o Amaleka a na murdarde len, ale mukle oda nekfeder le bakrendar the le gurumňendar, hoj oda te obetinen le RAJESKE, tire Devleske. Oda, so ačhiľa, murdarde.”
“Čhit!” phenďa leske o Samuel. “Šun, so mange adi rat o RAJ phenďa.” “Vaker,” odphenďa o Saul.
“Choc te andre peskere jakha salas cikno,” phenďa leske o Samuel, “salas ačhado sar nekbareder maškar o Izraeliti a o Raj tut pomakhľa vaš o kraľis upral o Izrael.
Paľis tut o RAJ bičhaďa a phenďa: ‘Dža ko binošne Amaleka a mar tut lenca, medik savoren na murdareha avri.’
Soske na šunďal le RAJES, ale siďarehas tuke oda te lel a kerďal oda, so nane le RAJESKE pre dzeka?”
“Ale me le RAJES šunďom,” odphenďa o Saul. “Geľom ode, kaj man bičhaďa, anďom le kraľis Agag a murdarďom savore Amaleken.
Ale mire murša odi nekfeder džvirina na murdarde, ale ile len andro Gilgal, hoj te anen len sar obeta le RAJESKE, tire Devleske.”
Ale o Samuel phenďa: “Či o RAJ kamel buter o labarde vaj aver obeti sar oda, hoj les te šunas? Prekal leste hin feder sar obeta, te les šunas; a te del les pačiv hin feder sar o žiros le bakrengero.
Se e vzbura hiňi ajsi sar le vrašcengero binos a te ispidel pes našilu anglal hin binos avke, sar te lašarel le modlen. Tu odčhiďal tutar o lav le RAJESKERO, vašoda the ov tut odčhiďa, hoj imar te na aves kraľis.”
“He, kerďom binos,” phenďa o Saul le Samueloske. “Na doľikerďom o prikazaňje le RAJESKERO aňi tiro. Kerďom oda, so kamenas mire murša, bo daravas lendar.
Mangav tut, odmuk mange miro binos a av manca pale, kamav te lašarel le RAJES.”
“Na visarava man tuha pale,” phenďa leske o Samuel, “bo na šunďal o prikazaňje le RAJESKERO. O RAJ tutar odľiľa o kraľišagos upral o Izrael.”
Sar pes o Samuel visarďa, hoj te džal het, o Saul leske zachudľa o agor le plašťoskero a odčhinďiľa.
O Samuel phenďa le Sauloske: “Kavke adadžives o RAJ odčhinďa tutar o Izraeloskero kraľišagos a dela les varekaske, ko hin feder sar tu.
Ov, savo hin e Slava le Izraeloskeri, ačhel pre peskero lav a na čerinel oda, so phenďa. Ov nane sar manuš, savo lel peskere lava pale.”
“Kerďom binos,” phenďa o Saul. “Ale mangav tut! Presikav mange e pačiv anglo phuredera the anglo Izraeliti. Visar tut manca pale, hoj te džav te lašarel le RAJES, tire Devles.”
Avke o Samuel geľa pale le Sauloha a o Saul lašarelas le RAJES.
Paľis o Samuel phenďa: “Anen mange le Amalekengere kraľis le Agag.” O Agag avelas ke leste bi e dar. Gondoľinelas andre peste: “Čačes, imar obgeľa man o meribnaskero pharipen.”
Ale o Samuel phenďa: “Sar tu tira šabľaha lehas le džuvľendar lengere čhaven, avke the tiri daj ela bi o čhave maškar o džuvľija!” Avke o Samuel rozčhingerďa le Agag anglo RAJ andro Gilgal.
Paľis o Samuel geľa andre Rama a o Saul geľa khere andre Gibeja.
O Samuel imar na dikhľa le Saul dži ke peskero meriben a sas leske pharo pal leste. O RAJ igen bajinelas, hoj ačhaďa le Saul sar kraľis upral o Izrael.
O RAJ phenďa le Samueloske: “Dži kana aveha smutno pal o Saul? Me lestar odiľom o kraľišagos upral o Izrael. Akana pherar peskero rohos le olejoha a dža ko Izaj, savo bešel andro Betlehem, bo jekhe leskere čhavendar mange iľom avri vaš o kraľis.”
“Sar šaj džav ode?” phučľa o Samuel. “Te pes pal oda došunela o Saul, murdarela man.” O RAJ leske phenďa: “Le tuha terňa gurumňa a pheneha: ‘Avľom te obetinel le Rajeske.’
Vičineha the le Izaj paš e obeta. Me tuke dava te džanel, so te keres. Pomakheha mange oles, kas tuke phenava.”
O Samuel kerďa avke, sar leske o Raj phenďa. Sar avľa andro Betlehem, o phuredera ole foroskere predaranďile, gele ke leste a phučle: “Aves andro smirom?”
“He, andro smirom,” odphenďa o Samuel. “Avľom te obetinel le RAJESKE. Akana žužaren pes a aven manca ke smiromoskeri obeta.” Paľis sentňarďa le Izaj the leskere čhaven a vičinďa len paš e smiromoskeri obeta.
Sar ode avle a o Samuel dikhľa le Eliab, phenďa peske: “Čačes, kada murš, savo ačhel ade anglo RAJ, hin leskero pomakhlo.”
Ale o RAJ leske phenďa: “Ma dikh pre oda, sar dičhol avral a savo učo hino, bo me mange les na kidňom avri. Me na dikhav avke sar o manuš. Bo o manuš dikhel ča le jakhenca, ale me dikhav andro jilo.”
Paľis o Izaj vičinďa le Abinadab a anďa les ko Samuel, ale o Samuel phenďa: “Aňi les peske o RAJ na kidňa avri.”
O Izaj anďa angle leste le Šammah, ale ov phenďa: “Aňi les o RAJ na kidňa avri.”
Avke o Izaj anďa angle leste peskere efta čhaven, ale ov phenďa: “Aňi jekhes lendar o RAJ na kidňa avri.”
Paľis o Samuel lestar phučľa: “Kala hine savore tire čhave?” “Hin man mek jekh čhavo,” odphenďa o Izaj. “Hino le bakrenca pre maľa.” “Bičhav vaš leske,” phenďa leske o Samuel. “Mi avel ade, bo na bešaha pašal o skamind, medik ov na avela.”
Avke bičhaďa vaš leske a anďa les. Ov sas lolo andro muj, sas les šukar jakha a dičholas igen mištes. Akor o RAJ phenďa: “Ušťi a pomakh les, bo ov hin oda.”
Avke o Samuel iľa o rohos le olejoha a pomakhľa les anglal savore leskere phrala. Avke le RAJESKERO Duchos avľa pro David a sas pre leste ole dživesestar. Paľis o Samuel ušťiľa a geľa andre Rama.
O Duchos le RAJESKERO odgeľa le Saulostar a o nalačho duchos, so sas bičhado le RAJESTAR, trapinelas les.
Akor leske phende o služobňika: “Dičhol, hoj o nalačho duchos, so sas bičhado le Devlestar, tut trapinel.
No akana phen tire služobňikenge, hoj te arakhen varekas, ko džanel te bašavel pre citara. Sar pre tu avela o nalačho duchos le Devlestar, ov tuke zabašavela a ela tuke mištes.”
O Saul phenďa le služobňikenge: “Arakhen mange manušes, savo džanel šukares te bašavel, a anen les ke mande.”
Akor jekh lendar phenďa: “Dikhľom le Izajoskere čhas, savo džanel te bašavel. Hino zoralo maribnaskero murš, savo mištes džanel te vakerel, šukares dičhol avri a o RAJ hino leha.”
Avke o Saul bičhaďa ko Izaj le sluhen, hoj leske te phenen: “Bičhav ke mande tire čhas le David, savo hino paš o bakre.”
O Izaj iľa le somaris, thoďa pre leste jekh gono mol, o maro the kozica a bičhaďa ko Saul peskere čhaha le Davidoha.
Avke o David avľa ko Saul a chudľa leske te služinel. O Saul peske les zakamľa a ačhaďa les sar oles, ko ľidžal leskere zbraňi.
O Saul paľis diňa te phenel le Izajoske: “Mi ačhel o David ke mande, bo igen hino mange pre dzeka.”
Kana ča avelas o nalačho duchos le Devlestar pro Saul, lelas o David e harfa. Sar bašavelas, le Sauloske sas feder, bo o nalačho duchos lestar oddžalas.
O Filišťinci pes zgele pro mariben paš o Socho andre Judsko. Kerde peske taboris andro Efes-Dammim maškar o Socho the Azeka.
The o Saul pes zgeľa le Izraelitenca, kerde peske taboris andre dolina Ela a rozačhade pes pro mariben pro Filišťinci.
O Filišťinci pes rozačhade pre jekh brehos a o Izraeliti pro dujto brehos; maškar lende sas dolina.
Jekh murš, o Golijaš andral o foros Gat, avľa avri andral o Filišťiniko taboris. Ov sas trin metri učo,
pro šero les sas brondzuňi prilba a sas pre leste urdo šupinato pancjeris le brondzostar, so važinelas penda the efta (55) kili.
Pro pindre les sas brondzune chraňiča a pro phike e brondzuňi kopija.
O kašt leskera kopijatar sas ajso thulo sar o kašt le strojoskero, pre savo pes keren o pochtana, a o trastuno špicos leskera kopijatar sas pharo vaj efta kili. Angle leste džalas o sluhas leskere šťitoha.
O Golijaš geľa avri a vriskinelas pro Izraelike slugaďa: “Soske avľan a rozačhaďan pes pro mariben? Me som Filišťincos a tumen san le Sauloskere sluhi. Len peske avri muršes a mi avel tele ke ma.
Te andro mariben ňerinela (zviťazinela) a murdarela man, avaha tumare sluhi. Ale te me ňerinava a murdarava les, tumen avena amare otroka a služinena amenge!”
A mek phenďa: “Adadžives anďom pre ladž le Izraeliten. Bičhaven mange varekas pro mariben!”
Sar o Saul the savore Izraeliti šunde, so phenďa o Golijaš, predaranďile a izdranas andre dar.
O David sas o čhavo le Efraťanoskero le Izajoskero andral o Judsko Betlehem, saves sas ochto čhave. Andre oda časos, sar o Saul kraľinelas, sas o Izaj imar phuro a našťi džalas le muršenca andro mariben.
Ale leskere trin nekphureder čhave gele le Sauloha. Ešebno (peršo) pes vičinelas Eliab, dujto Abinadab the trito Šammah.
O David sas nekterneder. Ola trin nekphureder gele pal o Saul.
O David džalas ko Saul a avelas pale lestar, hoj te pasinel le dadeskere bakren andro Betlehem.
O Golijaš avelas anglo Izraeliti a hazdelas pes upral lende sako tosara the rači. Kavke kerelas saranda (40) dživesa.
Jekhvar o Izaj phenďa peskere čhaske le Davidoske: “Le tuha deš kili peko ďiv the kala deš mare a ľidža oda peskere phralenge andro taboris.
Kala deš kotora siros ľidža le veľiťeľiske, savo hino upral o ezera (1 000) murša. Dža, dikh, sar hin tire phralenge, a pheneha mange oda.
Bo gele le Sauloha the savore Izraelitenca pro mariben pro Filišťinci andre dolina Ela.”
O David sig tosara ušťiľa a le bakren diňa jekhe pasťjeriske. Paľis pes pririchtinďa a geľa, avke sar leske phenďa o Izaj, leskero dad. Andro taboris avľa ipen akor, sar pes o Izraeliti rozačhade pro mariben a sar vriskinenas zorales.
O Izraeliti the o Filišťinci pes rozačhade pro mariben jekh angle aver.
O David diňa o chaben le stražňikoske upral o veci a denašelas ko o Izraeliti. Sar ode avľa, phučelas le phralendar, sar lenge hine.
Medik lenca vakerelas, avľa avri le Filišťinendar o Golijaš, lengero angluno slugaďis, savo sas andral o Gat, a pale lenge vakerelas ola lava, so angloda. O David oda šunďa.
Sar savore Izraeliti dikhle ole muršes, chudle lestar te denašel, bo daranas pes.
Varesavo Izraelitas phenďa: “Dikhľan ole muršes, savo avľa avri? Kerel oda vašoda, hoj te anel pre ladž le Izraeliten. O kraľis dela baro daros oles, ko les murdarela. Dela leske peskera čha romňake a leskeri famelija na mušinela imar te počinel o daňe.”
O David phučľa le muršendar, save paš leste ačhenas: “So chudela oda, ko murdarela ole Filišťincos a odlela e ladž andral o Izrael? So peske gondoľinel kada naobčhindo (naobrezimen) Filišťincos pal peste, hoj šaj avri asal le slugaďen le džide Devleskere?”
A o manuša leske pale phende, so chudela oda, ko murdarela le Golijaš.
Sar šunďa le Davidoskero nekphureder phral o Eliab oda, so vakerel o David le muršenca, choľisaľiľa pre leste a phenďa: “So tu ade keres? Paš kaste mukľal oda cikno stados pre pušťa? So pes hazdes upre? Dikhav tiro nalačho jilo! Avľal, hoj ča te dikhes o mariben!”
“So me akana kerďom?” phučľa lestar o David. “Se me man ča phučľom.”
Paľis pes visarďa ke aver murš a pale lestar oda phučľa. O manuša leske odphenenas avke sar ešebnovar (peršovar).
O murša šunde, so o David vakerelas, a gele oda te phenel le Sauloske. Avke o Saul bičhaďa pal leste.
O David phenďa le Sauloske: “Rajeja miro, te na daral pes ňiko kale Filišťincostar. Tiro služobňikos džala a marela pes leha.”
“Na,” odphenďa o Saul, “našťi tut leha mares, se sal mek terno a ov pes marel ciknovarbastar.”
Ale o David phenďa le Sauloske: “Tiro služobňikos pasinelas peskere dadeskero stados. Varekana avelas o ľevos či medveďis a lelas avri andral o stados le bakrores,
džavas pal leste, maravas les a cirdavas le bakrores leske avri andral o piskos. Sar avelas pre ma pale, chudavas les la meňatar a maravas les dži akor, medik les na murdaravas.
Tiro služobňikos murdarďa imar ľevos the medveďis a kada naobčhindo Filišťincos doperela tiš avke, bo avri asalas le džide Devleskere slugaďen.”
O David mek phenďa: “O RAJ, savo man avri cirdňa andral o pazura le ľevoskere the medveďiskere, cirdela man avri the andral o vasta kale Filišťincostar.” “Mištes,” phenďa le Davidoske o Saul. “Dža a o RAJ mi el tuha!”
O Saul urďa upre le David andre peskere maribnaskere gada. Pro šero leske thoďa brondzuňi prilba a thoďa pre leste o pancjeris.
O David peske priphandľa e šabľa pašal o gada a kamelas andre oda te phirel, ale phares leske oda sas. “Na džanav man andre oda te čhalavel,” phenďa le Sauloske, “na som pre oda mek sikado.” Avke oda pal peste čhiďa tele.
Iľa peskeri paca, kidňa peske pandž hladke barora andral o paňi a thoďa len andre peskeri pasťjeriko zajdica. A le prakoha, so les sas andro vast, džalas ke oda Filišťincos.
O Golijaš džalas ko David the anglal leste o sluhas, savo ľidžalas leskero šťitos.
Sar dikhľa pro David, asalas les avri, bo sas mek ternoro the šukar čhavo, savo dičholas mištes avri.
O Golijaš phenďa le Davidoske: “So me som rikono, hoj aves pre ma le pacenca?” A chudľa les te prekošel peskere devlenca.
Paľis leske mek phenďa: “Av ke mande, hoj te dav tiro ťelos te chal le čiriklenge the la dziva džvirinake.”
O David leske odphenďa: “Tu aves pre ma la šabľaha, kopijaha the le ošťepoha, ale me pre tu džav andro nav le Nekzoraledere RAJESKERO, andro nav le Devleskero le Izraeloskere slugaďengero, saves avri asahas.
Adadžives tut dela o RAJ andre mire vasta, murdarava tut a odčhinava tuke o šero. Dava te chal le čiriklenge the la dziva džvirinake o ťela le Filišťinengere slugaďengere. Avke caľi phuv sprindžarela, hoj le Izraeliten hin Del.
Savore, save hine kade zgele, pes dodžanena, hoj le RAJESKE na kampel ko ňerinďipen (viťaztvo) šabľa aňi kopija, bo ada mariben hin le RAJESKERO, savo tumen dela andre amare vasta.”
Sar pes dochudľa o Golijaš pašes ko David, o David takoj denašľa avri pre leste pro mariben.
Akor o David thoďa andre peskeri zajdica o vast, iľa odarik jekh bar a le prakoha ľivinďa andre leste. O bar pregeľa leske dži andro čekat a ov peľa le mujeha pre phuv.
Kavke o David le prakoha the le bareha thoďa tele a murdarďa le Golijaš bijal e šabľa.
Paľis o David denašľa ko Golijaš a ačhaďa pes upral leste. Cirdňa avri leske e šabľa andral o sirimos, murdarďa les a odčhinďa leske o šero. Sar o Filišťinci dikhle, hoj lengero nekzoraleder murš muľa, rozdenašle pes.
O Izraeliti the o Judejci jekhetane denašenas bare vriskišagoha pal o Filišťinci dži ko Gat the ko brani paš o Ekron. O Filišťinci, saven murdarde, pašľonas pro drom, sar pes džal andro Šaarajim dži ko Gat the ko Ekron.
Sar o Izraeliti preačhile te džal pal o Filišťinci, gele andre lengero taboris a ile peske odarik savoro, so mukle.
O David iľa le Golijašiskero šero a ľigenďa les andro Jeruzalem. Leskeri vizbroj peske thoďa andro stanos.
Sar o Saul dikhľa le David te džal avri pro mariben pro Golijaš, phučľa le Abnerostar, savo sas o veľiťeľis upral o slugaďa: “Abner, ko hin o dad kale terne čhaske?” “Avke sar džives kraľina, me čačes na džanav,” odphenďa leske o Abner.
“Dodžan tut, ko hin leskero dad,” phenďa o Saul.
Sar o David avelas pale pal oda, sar murdarďa le Golijaš, o Abner les iľa anglo Saul le Golijašiskere šereha, so ľikerelas andro vast.
O Saul lestar phučľa: “Terno muršeja, kaskero sal?” “Som o čhavo tire služobňikoskero le Izajoskero andral o Betlehem,” odphenďa o David.
Paloda, sar o David dovakerďa le Sauloha, o Jonatan ačhiľa sar jekh duša le Davidoha a kamelas le David sar pes korkores.
Andre oda džives o Saul iľa le David ke peste a na domukľa les, hoj te džal pale ko dad.
O Jonatan phandľa le Davidoha zmluva, bo kamelas les sar pes korkores.
Paľis o Jonatan leske diňa pal peste o plašťos, peskere maribnaskere gada, e šabľa, o lukos the o sirimos.
Všadzik, kaj les o Saul bičhavelas pro mariben, sas le David bach. Vašoda les o Saul ačhaďa upral peskere slugaďa. Sas oda pre dzeka savore manušenge the le Sauloskere služobňikenge.
Sar o David murdarďa le Golijaš a visarelas pes pale, avle avri o džuvľija andral savore Izraelike fori bare giľavipnaha a khelenas anglo kraľis Saul le bubnenca the le bašavibnaha pre citara the pre harfa.
O džuvľija paš o kheľiben giľavenas: “O Saul murdarďa ezeren (1 000), ale o David deš ezeren (10 000)!”
Kada le Saul igen choľarďa, bo oda giľavipen leske na sas pre dzeka. Phenďa peske: “Pal o David phenen, hoj murdarďa deš ezeren (10 000) a pal ma, hoj ča ezeren (1 000). Imar ča o kraľišagos leske kampel!”
Ole dživesestar o Saul pro David dikhelas bange jakhenca.
Pre aver džives avľa pro Saul o nalačho duchos le Devlestar, hoj ačhiľa sar bi e goďi andro kher. O David bašavelas pre citara avke sar furt a o Saul ľikerelas andro vast e kopija.
O Saul peske phenďa: “La kopijaha premarava le David dži ke fala.” Čhiďa la kopijaha, ale o David pes čhalaďa pre aver sera. Oda pes duvar ačhiľa.
O Saul chudľa te daral le Davidostar, bo o RAJ sas leha, ale lestar odgeľa.
Vašoda o Saul le David bičhaďa het pestar. Ačhaďa les sar veľiťeľis upral o ezeros (1 000) slugaďa, saven o David ľidžalas andro maribena.
Le David sas bach andre savoreste, so kerelas, bo o RAJ sas leha.
Sar o Saul dikhľa, savi bari bach les hin, mek buter lestar daralas.
Savore Izraeliti the Judejci peske zakamade le David, bo sas lengero vodcas, savo len ľidžalas andro maribena.
O Saul phenďa le Davidoske: “Dikh, kade hiňi miri nekphureder čhaj e Meraba. Dava tuke la romňake, ča služin mange bi e dar a ľidža le RAJESKERE maribena.” Bo o Saul peske phenďa: “Te na merel mire vastestar, ale le Filišťinike vastestar.”
Ale o David leske odphenďa: “Ko som me vaj miri dadeskeri famelija the fajta andro Izrael, hoj te avav le kraľiskero džamutro?”
Ale sar avľa oda časos, hoj o Saul majinďa te del peskera čha la Meraba le Davidoske vaš e romňi, diňa la le Adrijeloske andral e Mechola.
Ale leskeri dujto čhaj e Mikal pes zakamľa andro David. Sar oda le Sauloske phende, sas oda leske pre dzeka.
O Saul peske phenďa: “Dava leske la, mi el leske sar pasca, hoj les o Filišťinci te murdaren.” Avke o Saul phenďa pale le Davidoske: “Mek adadžives šaj aves miro džamutro.”
Paľis o Saul phenďa peskere služobňikenge, hoj leske te phenen: “O kraľis peske tut čačes zakamľa a savore leskere služobňikenge sal pre dzeka. Vašoda ačh leskero džamutro.”
Sar vakerenas le Sauloskere služobňika le Davidoske kala lava, ov phenďa: “Gondoľinen tumenge, hoj ča avke šaj ačhav le kraľiskero džamutro? Se me som čoro a na som ňič.”
Paľis o služobňika sa phende avri le Sauloske.
Androda o Saul phenďa: “Džan ko David a phenen leske: ‘O kraľis na kamel ňisave dari, ale ča oda, so sikavela, hoj murdarďal šel (100) Filišťinen, hoj te visarel pale peskere ňeprijaťeľenge.’ ” O Saul kamľa, hoj o David te merel le Filišťinike vastestar.
O služobňika oda gele te phenel le Davidoske. Sar ada šunďa, sas leske oda pre dzeka, hoj te el le kraľiskero džamutro. Mek sigeder, sar oda časos pregeľa,
o David pes mukľa pro drom peskere muršenca a murdarďa duj šel (200) Filišťinen. Anďa le kraľiske oda, so lestar kamelas, hoj paľis avke te ačhel leskero džamutro. Paľis o Saul diňa peskera čha la Mikal le Davidoske romňake.
Sar o Saul dikhľa a sprindžarďa, hoj o RAJ hino le Davidoha a leskeri čhaj e Mikal les kamel,
meksa buter daralas le Davidostar a ačhiľa leskero ňeprijaťeľis pro furt.
O Filišťinike veľiťeľa dureder džanas pro mariben pro Izrael, ale sar džanas pre lende, o David furt ňerinelas (zviťazinelas) buter sar aver o služobňika le Sauloskere. Aleha peske kerďa o David baro nav.
O Saul phenďa peskere čhaske le Jonatanoske the savore služobňikenge, hoj kamel te murdarel le David. Ale o Jonatan peske le David igen zakamľa,
vašoda diňa leske te džanel: “Miro dad tut kamel te murdarel, merkin pre tu tajsa tosara. Garuv tut.
Me džava pre maľa mire dadeha ode, kaj aveha garudo. Vakerava leha pal tu, a te man vareso dodžanava, phenava tuke.”
O Jonatan zaačhelas vaš o David anglal peskero dad Saul a vakerelas: “Te na kerel o kraľis binos pre peskero služobňikos pro David. Se ov tuke na kerďa ňič nalačho, ale oda, so kerelas prekal tu, sas igen mištes.
Choc džanelas, hoj les oda mola o dživipen, murdarďa le Filišťincos a avke o RAJ pomožinďa cale Izraeloske ko baro ňerinďipen (viťaztvo). Se korkoro oda dikhľal a radisaľohas. Te ov tuke na kerďa ňič nalačho, soske akana kames te kerel binos oleha, hoj les murdareha? Nane tut vaš soske les te murdarel.”
O Saul šunďa le Jonatan a iľa vera: “Avke sar dživel o RAJ, o David na ela murdardo”.
Avke o Jonatan vičinďa le David a phenďa leske savore lava, so vakerelas. Paľis les anďa anglo Saul a o David leske služinelas avke sar angloda.
Sar sas pale o mariben, o David geľa andro mariben pro Filišťinci a domarďa savoren avke, hoj denašenas anglal leste.
Sar sas o Saul andre peskero kher a andro vast les sas kopija, avľa pre leste pale o nalačho duchos le RAJESTAR. O David bašavelas pre citara.
O Saul les kamľa te pridemel la kopijaha ke fala. Ale ov geľa pre sera a e kopija pregeľa pašal leste andre fala. Odi rat o David pes zachraňinďa oleha, hoj denašľa.
Paľis o Saul bičhaďa peskere muršen andro kher ko David, hoj pre leste te merkinen a tosara les te murdaren. E Mikal, le Davidoskeri romňi, leske phenďa: “Džal pal tiro dživipen. Te na denašeha kadi rat, tajsa aveha murdardo.”
Avke e Mikal zmukľa le David prekal e oblaka avri a ov denašľa het.
E Mikal paľis iľa le kherutune devlores, thoďa les pro haďos, pro šero leske thoďa kozakero kožuchos a učharďa andre la lepedaha.
Sar o Saul bičhaďa peskere muršen, hoj te zalen le David, oj phenďa: “O David hino nasvalo.”
Ale o Saul pale bičhaďa le muršen, hoj te džan te dikhel le David, a phenďa lenge: “Anen mange les the le haďoha, hoj les te murdarav.”
Sar o murša pale avle, dikhle pro haďos ča le kherutune devlores a paš leskero šero o kozakero kožuchos.
Akor o Saul phenďa la Mikalake: “Soske man klaminďal a mukľal, hoj miro ňeprijaťeľis te denašel?” E Mikal leske odphenďa: “Phenďa mange: ‘Muk man te džal het. Bo te na mukeha man, murdarava tut.’ ”
Avke o David denašľa a zachraňinďa pes. Geľa ko Samuel andre Rama a phenďa leske savoro, so leske kerďa o Saul. Paľis o David the o Samuel gele te bešel andro Najot.
Sar pes o Saul došunďa pal oda, hoj o David hino andro Najot andre Rama,
bičhaďa le muršen, hoj le David te chuden. Ale sar ode dikhle le Samuel le prorokenca, save prorokinenas, avľa the pre lende o Duchos le Devleskero a the on prorokinenas.
Sar oda phende le Sauloske, bičhaďa avre muršen. No the on chudle te prorokinel. Avke pes ačhiľa the pro tritovar.
Paľis geľa the korkoro o Saul andre Rama. Sar avľa ke bari chaňig, so hin paš o foros Sechu, phučelas, kaj hine o Samuel the o David. Vareko leske phenďa: “Hine andro Najot andre Rama.”
Avke geľa andro Najot andre Rama. No the pre leste avľa o Duchos le Devleskero a ov prorokinelas, medik na dogeľa dži andro Najot andre Rama.
The ov pes čhiďa tele a prorokinelas anglo Samuel. Calo džives the caľi rat pašľolas bi o gada. Vašoda pes vakerel: “So, the o Saul hino maškar o proroki?”
Paľis o David denašľa andral o Najot andre Rama. Avľa ko Jonatan a phenďa leske: “Savo binos kerďom? So nalačho kerďom a so namištes? So kerďom tire dadeske, hoj man kamel te murdarel?”
“Oda šoha (ňikda) na!” odphenďa leske o Jonatan. “Tu na mereha! Miro dad mange phenel savoro, so kerel. Či hin oda baro vaj cikno, na garuvel oda anglal ma. Soske mange majinďahas ipen kada te garuvel? Oda našťi avke el!”
Ale o David iľa vera a phenďa: “Tiro dad mištes džanel, hoj som tuke pre dzeka. Vašoda peske gondoľinel, hoj tu olestar na mušines te džanel, hoj te na trapines tut. Ale avke sar dživel o RAJ a sar džives tu, som pašes paš o meriben.”
O Jonatan phučľa le Davidostar: “Phen mange, so prekal tu majinav te kerel oda kerava.”
O David phenďa le Jonatanoske: “Tajsa ela Inepos Neve Čhoneskero a me sar furt majinav te bešel le kraľiha paš o skamind. Domuk mange te džal het a te garuvel pes pre maľa dži ke trito rat.
Ale te tiro dad man rodela, phen leske: ‘O David man pomangľa, či šaj džal sigo khere andro Betlehem, bo pes ode kerela e beršeskeri chabeneskeri obeta vaš caľi famelija.’
Te phenela: ‘Mištes,’ tire služobňikoske pes na ačhela ňič. Ale te choľisaľola, akor džaneha čačes, hoj man kamel te dukhavel.
Mangav tut, presikav mange e pačiv vaš e vera, so manca phandľal anglo RAJ. Ale te kerďom vareso nalačho, murdar man tu. Soske man majinďalas te del tire dadeske?”
“Kada pes našťi ačhel!” odphenďa leske o Jonatan. “Te ela avke, sar phenes, hoj miro dad tut kamel te dukhavel, či oda tuke na phenďomas?”
O David phučľa le Jonatanostar: “Ko mange dela te džanel, te tiro dad tuke odphenela andre choľi?”
O Jonatan leske phenďa: “Av, džas pre maľa.” Avke gele sodujdžene pre maľa.
Paľis o Jonatan mek phenďa le Davidoske: “Mi el o RAJ, o Del le Izraeloskero, mange švedkos, hoj paltajsaskero andre kajso časos, phučava man mire dadestar. Te les na ela ňič pre tute, čačes tuke dava te džanel.
Ale te miro dad tut kamel te dukhavel, mi marel man zorales o RAJ, te tuke na dava te džanel a mukava tut te džal andro smirom. Mi el tuha o RAJ, sar sas mire dadeha.
Ale medik dživav, presikav mange e pačiv le RAJESKERI, hoj te na merav.
Ma preačh te presikavel e pačiv mira famelijake aňi akor, sar o RAJ pal e phuv zňičinela savore tire ňeprijaťeľen.”
Akor o Jonatan phandľa zmluva le Davidoskera famelijaha a phenďa: “O RAJ mi mangel avri o rat andral le Davidoskere ňeprijaťeľengere vasta.”
O Jonatan pale phenďa la veraha le Davidoske, sar les kamel, bo kamelas les sar pes korkores.
O Jonatan leske phenďa: “Tajsa hin o Inepos Neve Čhoneskero, a te na aveha pre peskero than, zbačinena, hoj ode na sal.
Dža paltajsaskero pre oda than, kaj pes angloda garuvehas a ačh ode paš o bar Ezel.
Ľivinava pašal leste trin šipi, sar te kamľomas te taľinel (trafinel) andre varesoste.
Paľis bičhavava terne čhas a phenava leske: ‘Dža! Rode ola šipi.’ Te leske phenava: ‘O šipi hine ade paš tu, an mange len,’ akor šaj aves. Na ačhela pes tuke ňič, avke sar dživel o RAJ.
Ale te leske phenava: ‘O šipi hine dureder tutar,’ akor dža het, bo korkoro o RAJ tut bičhavel.
Te džal pal odi vera, so peske phenďam, džan, hoj o RAJ hino švedkos maškar mande the tute pro furt!”
Avke o David pes garuďa pre maľa. Sar imar sas o Inepos Neve Čhoneskero, o kraľis Saul peske bešľa paš o chaben.
Bešľa peske pre peskero than paš e fala sar furt. O Jonatan bešelas anglal leste a o Abner paš o Saul, ale o David na sas pre peskero than.
Oda džives o Saul na phenďa ňič, bo phenďa peske: “Mušinďa pes varesoha te meľarel. Hino nažužo, vašoda nane hodno ade te avel.”
Sar sas le Davidoskero than prazdno the aver džives pal o inepos, akor phučľa o Saul peskere čhastar le Jonatanostar: “Soske na avľa le Izajoskero čhavo aňi idž aňi adadžives paš o chaben?”
O Jonatan leske odphenďa: “O David man igen mangelas, hoj les te mukav te džal andro Betlehem.
Phenďa: ‘Muk man te džal, bo amara famelija hin e beršeskeri chabeneskeri obeta a miro phral man ode vičinďa. Te som tuke pre dzeka, muk man. Mi džav te dikhel peskere phralen.’ Bijal kada na avľa pre peskero than paš o kraľiskero skamind.”
Akor o Saul choľisaľiľa pro Jonatan a phenďa leske: “Tu sal čhavo la zacata džuvľakero, savi hiňi napačivali! Či me na džanav, hoj sal jekh le Izajoskere čhaha? Oda hin pre ladž tuke the tira dake!
Medik dživela o David pre kadi phuv, na obačhoha tu aňi tiro kraľišagos. Akana bičhav pal leste a de les te anel ke mande, bo mušinel te merel!”
“Soske mušinel te merel? So kerďa?” phučľa o Jonatan peskere dadestar le Saulostar.
Akor o Saul čhiďa pal leste la kopijaha, hoj les te murdarel. Avke o Jonatan avľa pre oda, hoj leskero dad kamel te murdarel le David.
Paľis o Jonatan andre bari choľi ušťiľa pašal o skamind a pro dujto džives ole čhoneskero na chaľa ňič, bo sas leske pharo pal o David, bo o dad leske kerďa ladž.
Tosara pre aver džives o Jonatan geľa pre maľa, hoj pes te zdžal le Davidoha a geľa leha the o terno sluhas.
Phenďa leske: “Dža rode o šipi, so ľivinava.” Medik o terno sluhas denašelas, ľivinďa o šipos dureder lestar.
Sar avľa pre oda than, kaj o Jonatan ľivinďa o šipos, vičinďa pre leste: “Nane o šipos dureder tutar?”
Paľis vičinďa pre leste pale: “So ačhes ode? Siďar! Denaš!” Avke ov skidňa o šipi a avľa ke peskero raj,
ale oda terno sluhas na džanelas, pal soste džal. Džanelas pal oda ča o Jonatan the o David.
Paľis o Jonatan diňa peskeri vizbroj ole terne sluhaske a phenďa leske: “Dža a ľidža oda andro foros.”
Sar oda terno sluhas džalas het, o David ušťiľa pal e skala, kaj sas, a banďolas anglo Jonatan trival le mujeha dži ke phuv. Paľis sodujdžene pes čumidle a jekhetane rovenas, ale buter o David.

Paľis o Jonatan phenďa le Davidoske: “Dža andro smirom a ma bister, savi vera peske diňam andre le RAJESKERO nav. Mi el o RAJ švedkos pro furt maškar amende a maškar miro the tiro potomstvos.”
O David odgeľa a o Jonatan pes visarďa pale andro foros.
O David geľa ko rašaj Achimelech andro foros Nob. Sar les o Achimelech dikhľa, predaranďiľa. Geľa anglal leste a phučľa lestar: “Soske sal korkoro? Nane tuha ňiko?”
O David leske odphenďa: “O kraľis man bičhaďa a phenďa mange, hoj ňiko pes pal oda te na dodžanel, soske som ade. Mire muršenge imar phenďom pal jekh than, kaj pes arakhaha.
Hin tut varesavo chaben? De man pandž mare, abo vareso, so tut hin.”
O rašaj leske phenďa: “Aver maro man nane, ča sentno. Šaj tut dav ole marestar, ale ča akor, te tire murša na pašľile le džuvľenca.”
O David leske odphenďa: “Čačes tuke phenav, amen na pašľiľam le džuvľenca. Mire murša hine furt žuže, sar džan ča pre kajse droma. So mek buter adadžives!”
Avke o rašaj les diňa oda sentno maro, bo aver maro ode na sas, ča ola mare, so angloda sas anglo RAJ andro Sentno Stanos, medik ode na thovenas neve mare.
Andre oda džives o Edomčanos o Doeg mušinďa te el anglo RAJ. Ov sas le Sauloskero služobňikos, savo sas upral leskere pasťjera.
O David phučľa le Achimelechostar: “Nane tut kopija vaj šabľa? Bo o kraľis pre ma avke siďarelas, hoj mange na iľom aňi e šabľa aňi ňisave aver zbraňi.”
O rašaj leske odphenďa: “Hin ade ča e šabľa le Filišťincoskeri le Golijašiskeri, saves murdarďal andre dolina Ela. Hiňi zapačarďi andro plašťos pal o efodos. Te kames, le tuke la, bo aver nane.” “De mange la!” phenďa leske o David. “Feder latar imar aňi nane.”
O David oda džives denašľa le Saulostar a geľa andro foros Gat ko kraľis Achiš.
Le Achišoske phende o služobňika: “Či oda nane o David, o kraľis upral peskeri phuv? Či na giľavenas pal leste paš o kheľiben, hoj o Saul murdarďa peskere ezeren (1 000), ale o David peskere deš ezeren (10 000)?”
O David gondoľinelas pal kale lava a igen pes daralas le kraľistar Achišostar andral o Gat.
Avke pes chudľa te ľikerel paš lende avres. Medik sas andre lengere vasta, kerelas pestar dilines. Čarbinelas pro foroskere brani a mukelas pal e brada te čuľal o šlini.
Androda o Achiš phenďa peskere služobňikenge: “Se tumen korkore dikhen, hoj kada murš hino dilino! Soske les anďan ke mande? Či nane man imar dos diline murša? Soske mange mek anen kales, hoj te kerel ade diliňipena? The ov mek mušinel te avel andre miro kher?”
O David denašľa andral o foros Gat a geľa andre jaskiňa Adullam. Sar pes pal oda došunde leskere phrala the caľi famelija, gele pal leste.
Gele the savore, save sas andre varesavo pharipen, abo kamenas varekaske o love, abo ola, saven na sas smirom andro jilo. Sas leha pal o štar šel (400) murša, savenge ačhiľa vodcas.
Paľis o David odgeľa andre Moabiko Micpa a ode pomangľa le Moabike kraľis: “Mangav tut, kraľina, domuk mira dake the le dadeske, hoj te ačhen ke tumende, medik man na dodžanava, so o Del kerela prekal ma.”
Avke o David iľa peskera da the le dades ko Moabiko kraľis a ačhile ode, medik pes ov garuvelas pro verchengere thana.
Paľis o prorokos Gad phenďa le Davidoske: “Ma ačh imar ade, ale dža andre Judsko.” Avke o David geľa andro veš Cheret.
Andre jekh džives pes o Saul došunďa, hoj dikhle le David leskere muršen. Ipen akor o Saul bešelas tel o stromos tamariška pro brehos andre Gibeja la kopijaha andro vast a leskere služobňika ačhenas pašal leste.
Avke o Saul phenďa le služobňikenge: “Šunen man mištes, Benjaminale! Gondoľinen peske, hoj o čhavo le Izajoskero tumen dela maľi abo viňici? Abo hoj tumen ačhavela sar veľiťeľen upral o ezeros (1 000) abo šel (100) slugaďa?
Tumen savore pes sthoďan pre mande! Ňiko tumendar mange na phenďa, hoj miro čhavo phandľa vera le Izajoskere čhaha. Aňi jekheske na sas pharo pre mande, hoj mange te phenel, hoj miro čhavo kerďa upre mire služobňikos, hoj te rodel, kana man šaj murdarel!”
Androda o Edomčanos o Doeg, savo ačhelas maškar le Sauloskere služobňika, phenďa: “Sar somas andro Nob, dikhľom ode le Izajoskere čhas te vakerel le rašaha le Achimelechoha, savo hin o čhavo le Achituboskero.
O Achimelech mangelas le RAJES vaš o David a paľis les diňa chaben the e šabľa le Golijašiskeri.”
Avke o Saul bičhaďa vaš o rašaj Achimelech, le Achituboskero čhavo, the vaš leskeri famelija, save sas tiš rašaja andral o Nob, a on savore avle ke leste.
O Saul phenďa: “Šun man mištes, čhavo le Achituboskero!” “So pes ačhiľa, rajeja?” odphenďa leske.
O Saul lestar phučľa: “Soske pes počoral zgeľan pre mande tu the o čhavo le Izajoskero? Soske les diňan maro the šabľa a privakerďan pes vaš leste ko Del? Akana pes vzburinďa a užarel pre oda, kana man šaj murdarel!”
O Achimelech phenďa le kraľiske: “Hin vareko maškar tire služobňika pačivaleder sar o David, savo hin o džamutro le kraľiskero the o veľiťeľis upral tire slugaďa, saves den bari pačiv caľi tiri famelija?
Na sas oda ešebnovar (peršovar), so man privakeravas ko Del vaš o David. Čačes na! Te na gondoľinel peske o kraľis ňič nalačho pal peskero služobňikos aňi pal leskeri caľi famelija. Se tiro služobňikos pal adi vzbura aňi na džanelas!”
Ale o kraľis o Saul leske phenďa: “Achimelech, tu the tiri caľi famelija mušinen te merel.”
Paľis phenďa peskere stražňikenge, save sas paš leste: “Džan, zalen le RAJESKERE rašajen a murdaren len, bo pomožinde le Davidoske! Choc džanenas, hoj denašel, na phende mange oda.” Ale o služobňika le Sauloskere na kamenas te thovel o vasta pre le RAJESKERE rašaja, hoj len te murdaren.
Avke o Saul phenďa le Doegoske andral o Edom: “Murdar tu le rašajen!” Oda džives o Doeg murdarďa ochtovardeš the pandž (85) muršen, save hordinenas rašajiko plašťos.
Paľis geľa andre rašajengero foros Nob a murdarďa ode le muršen the džuvľijen, čhaven the cikne čhavoren, save pijenas andral o koľin, le guruven, somaren the bakren.
Zachraňinďa pes ča o Ebjatar, o čhavo le Achimelechoskero, o čhavo le Achituboskero. Ov denašľa ko David.
O Ebjatar le Davidoske phenďa: “O Saul murdarďa le RAJESKERE rašajen andral o Nob.”
O David odphenďa leske: “Imar akor, sar ode sas o Edomčanos o Doeg, džanavas, hoj oda phenela avri le Sauloske. Me som vinovato vaš caľi tiri famelija.
Ačh ade manca a ma dara tut! O Saul kamel te murdarel tut the man, ale manca pes tuke ňič na ačhela.”
Andre jekh džives varesave manuša phende le Davidoske: “O Filišťinci gele pro mariben pro foros Keila a čorkeren lenge o uľipen, so skidle.”
Avke o David pes geľa te mangel ko RAJ: “RAJEJA, majinav te džal pre kala Filišťinci pro mariben?” “He,” odphenďa o RAJ le Davidoske. “Dža pro Filišťinci a zachraňin o foros Keila.”
Ale le Davidoskere murša phende: “Dikh, imar kade andre Judsko sam andre dar, a so mek buter, te džaha andre Keila pre armada le Filišťinengeri!”
Avke o David geľa pale te vakerel le RAJEHA a o RAJ leske odphenďa: “Ušťi a dža andre Keila, bo le Filišťinen dava tuke andro vasta.”
Avke o David odgeľa peskere muršenca andre Keila pro mariben pro Filišťinci, murdarde but lendar a ile lengere stadi. Avke o David ňerinďa upral lende a zachraňinďa le manušen andral e Keila.
Sar o Ebjatar, o Achimelechoskero čhavo, denašľa ko David andre Keila, anďa peha the o efodos.
Le Sauloske phende, hoj o David geľa andre Keila. O Saul phenďa: “O Del les diňa tel miri zor. Oleha, hoj geľa andre oda zoralo foros, kaj hine o brani the zavori. Korkoro pes andre phandľa.”
Avke o Saul zvičinďa peskere muršen, hoj te džan pro mariben andro foros Keila a te zalen le David leskere muršenca.
Sar pes o David došunďa, hoj les o Saul kamel te zalel, phenďa le rašaske le Ebjataroske: “An mange o efodos.”
Paľis pes o David modľinelas: “Ó, RAJEJA, Devla le Izraeloskero! Tiro služobňikos šunďa, hoj o Saul kamel te džal andre Keila prekal mande kamel te zňičinel o foros.
Dena man o manuša andral e Keila andre leskere vasta? Čačes avela ade o Saul, sar oda šunďa tiro služobňikos? Ó, RAJEJA, Devla Izraeloskero, mangav tut, odphen tire služobňikoske!” Avke o RAJ leske odphenďa: “Ov avela.”
O David pale phučľa: “Dinehas man the mire muršen o manuša andral e Keila andro vasta le Sauloske?” “He, kerdehas oda,” odphenďa o RAJ.
Paľis o David peskere šov šel (600) muršenca odgele andral e Keila a phirenas than thanestar. Sar le Sauloske phende, hoj o David geľa het andral e Keila, o Saul na mukľa pes pro drom.
O David pes zľikerelas pro verchengere thana the pro brehi pre pušťa Zif. Choc o Saul džives pre dživeseste džalas pal o David, o Del les leske na diňa andro vasta.
O David prindžarďa, hoj o Saul pal leste džal, hoj les te murdarel, a vašoda pes zľikerelas paš e Chorša andre pušťa Zif.
Akor o Jonatan, o čhavo le Sauloskero, geľa pal o David andre Chorša, hoj les andro nav le Devleskero te zoraľarel.
Phenďa leske: “Ma dara tut, bo miro dad o Saul na thovela pre tu o vast. Ačheha kraľiske upral o Izrael a me avava dujto pal tu. Miro dad o Saul džanel, hoj oda hin čačipen.”
Avke phandle peha sodujdžene zmluva anglo RAJ. O David ačhiľa andro Chorša a o Jonatan geľa pale khere.
O manuša andral o Zif avle ko Saul andre Gibeja, hoj leske te phenel: “O David pes garuvel paš amende andre Chorša pro verchengere thana; pro brehos Chachila pro juhos le Ješimonostar.
Te tuke hin, kraľina, pre dzeka te avel, av, kana kames. Muk oda pre amende! Amen sa keraha prekal oda, hoj les te dochudes andre tire vasta.”
O Saul phenďa: “Mi požehňinel tumen o Del vaš oda, hoj mange presikaven ajsi pačiv.
Džan, pririchtinen oda dureder. Arakhen čačes oda than, kaj o David pes garuvel, a dodžan pes, ko les dikhľa. Šunďom, hoj hino igen vibito.
Preroden savore thana, kaj šaj el garudo, a visaren pes pale ke mande, sar čačes džanena, kaj hino. Paľis džava tumenca a te ela mek furt andre odi phuv, arakhava les, choc te mušinďomas te rodel maškar savore fajti andral e Judsko.”
Avke on gele anglo Saul pale andre pušťa Zif. Akor o David peskere muršenca sas pre pušťa Maon andre phuv Araba pro juhos le Ješimonostar.
O Saul peskere muršenca gele te rodel le David. Sar pes pal oda došunďa o David, geľa teleder a zľikerelas pes paš e skala pre pušťa Maon. Došunďa pes pal oda o Saul a džalas pal leste.
O Saul džalas pašal o brehos pre jekh sera a o David peskere muršenca pre dujto. O David denašelas sigo, hoj les o Saul te na chudel. Sar sas o Saul peskere muršenca imar pašes ke oda, hoj le David the leskere muršen te zalen,
avľa leske te phenel jekh leskere muršendar: “Av sigo! O Filišťinci avle andro Izrael te zalel savoro.”
Avke o Saul preačhiľa te džal pal o David a džalas pro mariben pro Filišťinci. Vašoda pes oda than vičinel “e Skala, kaj pes rozdenašle”.

O David odarik geľa het a zľikerelas pes pro verchengere thana andro En-Gedi.
Sar o Saul avelas pale andral o mariben le Filišťinenca, phende leske: “O David hino pre pušťa pašes o En-Gedi.”
Avke o Saul peske iľa 3 000 nekfeder muršen andral calo Izrael a džalas te rodel le David the leskere muršen pro vichodos pašes paš o Skali le Dzive Kozengere.
O Saul avľa ke bakrengeri ohrada paš o drom, kaj sas e jaskiňa. O Saul ode geľa pro budaris. O David the leskere murša bešenas andre jaskiňa dži ko nekpaluneder than.
O murša phende le Davidoske: “Kada hin oda džives, pal savo tuke phenďa o RAJ: ‘Dava tuke tire ňeprijaťeľis andre tire vasta. Kereha leha avke, sar tu kameha!’ ” Avke o David počoral geľa paš o Saul a odčhinďa kotor leskere plašťostar.
Ale paľis o David bajinelas oda, so kerďa.
Peskere muršenge phenďa: “O RAJ man mi chraňinel, hoj te kerav vareso mire rajeske, savo hino le RAJESKERO pomakhlo. Na hazdava o vast upral leste, bo hino le RAJESKERO pomakhlo.”
Kale lavenca dovakerďa peskere muršenge a na domukľa lenge te džal pro Saul. Paľis o Saul geľa avri andral e jaskiňa a džalas peskere dromeha.
Paľis geľa the o David avri andral e jaskiňa a zvičinďa pro Saul: “Rajeja miro, kraľina!” Sar o Saul pes visarďa, o David anglal leste banďiľa le mujeha dži ke phuv
a phenďa le Sauloske: “Soske šunes pro lava le manušengere, save phenen, hoj tut kamav te dukhavel?
Ipen andre kada džives korkoro dikhľal, hoj andre jaskiňa tut o RAJ diňa mange andro vasta. Vareko mire muršendar pre ma ispidelas, hoj tut te murdarav, ale mange sas pharo pal tu. Phenďom mange: ‘Na hazdava o vast upral miro raj, bo hino le RAJESKERO pomakhlo.’
Ča dikh, dado miro! Ľikerav andro vast o kotor, so odčhinďom tire plašťostar. Prekal ada, hoj les odčhinďom a tut na murdarďom, šaj dikhes korkoro, hoj na kamav tuke te kerel ňič aňi te murdarel. Me tuke na kerďom ňič nalačho, ale tu džas pre ma, hoj man te murdares.
Mi rozsudzinel o RAJ maškar mande the tute a mi marel tut o RAJ vaš ma. Ale miro vast pes tutar na chudela.
Avke sar pes imar čirlastar vakerel: ‘Ča o nalačhe manuša keren o nalačhe skutki.’ Vašoda me miro vast pre tu na hazdava.
Pre kaste chudľa te džal o Izraeliko kraľis? Pal kaste džal? Pro mulo rikono? Pre jekh pušum?
Akor mi rozsudzinel maškar amende o RAJ, mi phenel, kas amendar hin čačipen. Mi dikhel, mi zaačhel vaš ma a mi cirdel man avri andral tire vasta.”
Sar o David preačhiľa te vakerel, phučľa lestar o Saul: “Oda čačes hin tiro hangos, David, čhavo miro?” A chudľa zorales te rovel.
Paľis phenďa le Davidoske: “Tu sal buter čačipnaskero sar me, bo presikaďal mange o lačhipen, ale me tuke ča o nalačhipen.
Adadžives presikaďal, savo lačho sal ke mande. O RAJ man diňa tuke andro vasta, ale tu man na murdarďal.
Te vareko arakhela peskere ňeprijaťeľis, mukela les ča avke te džal? Mi visarel tuke pale o RAJ oda lačhipen, so mange adadžives presikaďal.
Akana imar čačes džanav, hoj tu ačheha kraľiske a o Izraeliko kraľišagos ela zoralo, sar les tu ľidžaha.
Vašoda akana de man vera anglo RAJ, hoj na murdareha mira famelija a hoj na khoseha miro nav tele pal e phuv.” Avke o David diňa vera le Saul. Paľis o Saul geľa khere a o David peskere muršenca geľa upre pro verchengero than, kaj pes garuvenas.
Sar o Samuel muľa, zgeľa pes calo Izrael a rovenas pal leste. Parunde les andre peskero kher andre Rama. Paľis o David odarik geľa pre pušťa Paran.
Andre oda foros Maon sas igen barvalo murš, saves sas but khera the maľi pro Karmel. Sas les 3 000 bakre the 1 000 kozi a akor sas ipen andro Karmel, sar strihinenas peskere bakren.
Oda murš pes vičinelas Nabal a leskeri romňi e Abigajil. Oj sas igen goďaver the šukar, ale ov sas furt choľamen a avrenge kerelas namištes. Sas andral o Kaleboskero kmeňos.
Sar pes o David pre pušťa došunďa, hoj o Nabal strihinel le bakren,
bičhaďa deše terne muršen a phenďa lenge: “Džan andro Karmel a den te pozdravinel mandar le Nabal.
Phenen leske: ‘Žičinav tuke savoro nekfeder! Smirom tira famelijake the smirom savoreske, so hin tiro!
Šunďom, hoj tut hin murša, save akana strihinen le bakren. Sar sas tire pasťjera paš amende, šoha (ňikda) lenge na kerďam ňič nalačho a ňič lenge na našľiľa, medik sas andro Karmel.
Phuč tut tire pasťjerendar, on tuke phenena! Mi en tuke kala murša pre dzeka, bo džan ke tu andro lačho džives. Mangav tut, de varesave dari peskere služobňiken the tire čhaske le Davidoske.’ ”
Avke o murša gele ko Nabal, phende leske savoro, so lenge phenďa o David, a užarenas.
Androda lenge o Nabal phenďa: “Ko hin o David a ko o čhavo le Izajoskero? Adadžives hin but ajse sluhi, save denašen khatar peskere raja.
Či so? Akana majinav te lel miro maro, paňi the o mas, so murdarďom prekal mire murša, save strihinen le bakren, a te del oda le muršenge, save na džanav, khatar hine?”
Avke pes o murša visarde pale ko David a phende leske sa, so vakerelas o Nabal.
Androda o David phenďa: “Akana dojekh tumendar mi phandel pašal peste e šabľa.” Avke o David the savore peske phandle o šabľi. Džanas leha štar šel (400) murša a duj šel (200) ačhile paš o veci.
Ale varesavo le Nabaloskere sluhendar phenďa la Abigajilake: “Dikh, o David bičhaďa le sluhen pal e pušťa ko Nabal, hoj les te pozdravinen, ale ov pre lende vriskinelas a bičhaďa len het.
Ola murša sas ke amende igen lačhe, šoha amenge na kerde ňič nalačho a aňi ňič amenge na našľiľa, sar samas pre maľa, kaj sas the on.
On amenge sas sar muros a chraňinenas amen pal savore dživesa the rača, medik pasinahas le bakren.
Vašoda tuke rozgondoľin, so kereha, bo o meriben hin igen pašes paš amaro raj the paš leskeri famelija. Ale le Nabaloha pes na del te vakerel, bo ov hino bi e pačiv.”
E Abigajil sigo iľa duj šel (200) mare, duj cipune gone mol, o mas le pandže bakrendar, dešuefta (17) kili peko ďiv, šel (100) burňika šuke hrozni the duj šel bokeľa le figendar a thoďa pro somara.
Le sluhenge phenďa: “Džan anglal ma a me džava pal tumende.” Ale peskere romeske le Nabaloske oda na phenďa.
Sar džalas e Abigajil pro somaris le dromeha, so sas pašal o verchi, arakhľa pes le Davidoha ipen akor, sar džalas tele peskere muršenca pal o verchos.
O David ipen phenďa: “Čačes hijaba chraňinavas savoro, so sas ole muršes pre pušťa, hoj leske ňič te na našľol. Akana vaš o lačhipen mange visarel le nalačhipnaha.
O Del man mi marel zorales, te na murdarava dojekhe leskere muršen dži tosara!”
Sar e Abigajil dikhľa le David, sigo geľa tele pal o somaris. Peľa anglal leste a banďolas dži ke phuv.
Čhiďa pes paš leskere pindre a phenďa: “Rajeja miro, mi el oda savoro pre ma! Domuk te prevakerel tira služobňičkake. Šun man avri!
Ma ker tuke ňič ole nalačhe muršestar, bo ov hino ajso nalačho, sar phenel the leskero nav Nabal – o nagoďaveripen hin andre leste. Tiri služobňička na dikhľa tire terne muršen, saven bičhaďal.
Akana, rajeja miro, avke sar dživel o RAJ a avke sar džives tu: O RAJ tuke na domukľa pes te meľarel le rateha, hoj les te murdarel a korkoro te visares pale tire ňeprijaťeľenge. Tire ňeprijaťeľa the ola, save kamen tuke o nalačhipen, mi doperen avke sar the o Nabal.
Mangav tut, prile mandar kada daros, so tuke anďom. Mi el oda pre chasna tuke the tire muršenge, save džan tuha.
Odmuk tira služobňičkake, hoj mange domukľom tuha avke te vakerel. O RAJ čačes ačhavela mire rajeske o kher, so ela pro furt, bo ľidžas o maribena le RAJESKERE. Medik dživeha, te na arakhel pes pre tu ňič nalačho.
Choc bi vareko pre tu geľahas, abo kamľahas tut te murdarel, tiro dživipen ela jekhetane olenca, save dživen le RAJEHA, tire Devleha. O dživipen tire ňeprijaťeľenge ela odčhido avke, sar pes ľivinel andral o prakos.
Sar o RAJ imar tuke kerela savoro lačhipen, so tuke phenďa, a ačhavela tut vaš o kraľis upral o Izrael,
paľis ačheha andro smirom a na trapineha tut oleha, hoj korkoro visarďal pale tire ňeprijaťeľenge oleha, hoj len murdarďal. Sar o RAJ tuke presikavela o lačhipen, gondoľin tuke pre ma, pre tiri služobňička.”
O David odphenďa la Abigajilake: “Mi el barardo o RAJ, o Del le Izraeloskero, savo tut bičhaďa adadžives angle ma.
Av požehňimen vaš tiro goďaveripen, bo adadžives man zľikerďal, hoj korkoro te na visarav pale mire ňeprijaťeľenge a te na murdarav ole manušen.
O RAJ, o Del le Izraeloskero, mange na domukľa, hoj tuke te kerav vareso nalačho. Te na avľalas sigo anglal mande, čačes le Nabaloskere muršendar na ačhilehas ňiko džido dži tosara.”
Avke o David latar priiľa o daros, so anďa leske, a phenďa lake: “Dža andro smirom pale khere. Šunďom tut avri a kerava avke, sar phenďal.”
Sar e Abigajil avľa khere, arakhľa, hoj o Nabal ipen kerelas andre peskero kher hoscina, ajsi sar hin le kraľen. Sas les lačhi dzeka a igen mačiľa. Vašoda leske dži tosara ňič na phenďa,
ale sar tosara o Nabal strižbisaľiľa, e Abigajil leske phenďa savoro, so pes ačhiľa. Jekhvareste leskero jilo sas avke sar le muleskero a ačhiľa sar bar.
Paľis pal o deš džives o RAJ marďa le Nabal a ov muľa.
Sar pes o David došunďa, hoj o Nabal muľa, phenďa: “Mi el o RAJ barardo, bo ov visarďa pale le Nabaloske vaš oda, hoj mange kerďa ladž, a chudľa o počiňiben vaš peskero binos. Ov zľikerďa peskere služobňikos olestar, hoj te na kerav binos, a visarďa le Nabaloskero nalačhipen pre leste.” Paľis o David bičhaďa manušen ke Abigajil, hoj te phenen lake: “O David peske tut kamel te lel romňake.”
O služobňika gele ke Abigajil andro Karmel a phende lake: “Bičhavel amen ke tute o David, bo kamel tut te lel peske romňake.”
Androda banďiľa dži ke phuv a phenďa: “Me som tiri služobňička a som pririchtimen te thovel (morel) o pindre peskere rajeskere služobňikenge.”
Avke e Abigajil sigo bešľa pro somaris a oj the peskere pandže služkenca džalas le Davidoskere sluhenca. Paľis ačhiľa le Davidoskeri romňi.
O David iľa peske romňake the la Achinoama andral o Jezreel. Soduj ačhile leskere romňija.
O Saul peskera čha la Mikal, savi sas le Davidoskeri romňi, diňa le Paltioske, le Lajišoskere čhaske, savo sas andral o Gallim.
Varesave manuša andral e pušťa Zif avle ko Saul andre Gibeja a phende leske: “O David pes garuvel pro brehos Chachila pašes paš e pušťa Ješimon.”
Avke o Saul geľa pre pušťa Zif. Džanas leha 3 000 avrikidle Izraeliti, hoj te roden le David.
O Saul peske kerďa taboris pro brehos Chachila, paš o drom paš e pušťa Ješimon. O David pes zľikerelas pre pušťa; sar došunďa, hoj o Saul avľa pal leste,
bičhaďa le muršen, hoj te džan te dikhel, či čačes hin o Saul ode.
Paľis o David geľa pre oda than, kaj sas le Sauloskero taboris. Dikhľa o than, kaj pašľolas o Saul the o veľiťeľis le slugaďengero o Abner, o čhavo le Neroskero. O Saul pašľolas maškar o taboris a o murša pašal leste.
Akor o David phučľa le Achimelechostar, savo sas Chetitos, the le Abišajostar, savo sas o phral le Joaboske a o čhavo la Cerujakero: “Ko avela manca ko Saul andro taboris?” “Me džava tuha!” phenďa o Abišaj.
Avke o David the o Abišaj gele rači ke lende a ode arakhle le Saul, sar sovel maškar o taboris. E kopija leske sas ispidľi andre phuv pašes paš o šero a o Abner the o murša pašľonas pašal leste.
O Abišaj phenďa le Davidoske: “O Del adadžives tuke diňa tire ňeprijaťeľis andre tire vasta. Domuk mange, hoj les te premarav la kopijaha ke phuv. Ča jekhvar demava! Na mušinava dujtovar!”
Ale o David leske odphenďa: “Ma murdar les! O RAJ čačes potrestinela oles, ko hazdela o vast pre leskero pomakhlo kraľis.”
A o David mek phenďa: “Avke sar dživel o RAJ, ča o RAJ ada šaj kerel. Šaj merel avke sar dojekh andro phure berša, abo džala pro mariben a ode merela.
Mi chraňinel man o RAJ, hoj te na hazdav o vast pre leskero pomakhlo. Le akana leskeri kopija, so hiňi paš leskero šero, the o džbanos le paňeha a džas het!”
O David iľa o džbanos the e kopija, so sas le Sauloske paš o šero, a gele het. Ňiko ňič na dikhľa a ňiko pal oda aňi na džanelas. Savore sovenas dureder, bo o RAJ diňa pre lende zoralo soviben.
Paľis pregeľa o David pre dujto sera ola dolinakeri a zaačhiľa pro agor le brehoskero dur lendar.
Vičinďa pro Sauloskere murša the pro Abner: “Abner! Odphen mange!” “Ko sal, hoj vičines pro kraľis?” phučľa o Abner.
O David leske odphenďa: “Či na sal tu oda baro murš andro Izrael? Soske na merkinehas pre tiro raj, pre tiro kraľis? Vareko sas andro taboris, hoj te murdarel tire rajes, le kraľis.
Oda, so tu kerďal, nane mištes. Avke sar dživel o RAJ, tu the tire murša peske zasogaľinen (zaslužinen) te merel, bo na merkinenas pre peskero raj, pre le RAJESKERO pomakhlo. Ča dikh! Kaj hiňi le kraľiskeri kopija the o džbanos le paňeha, so sas leske paš o šero?”
O Saul sprindžarďa le David pal o hangos a phučľa lestar: “Sal oda tu, David, čhavo miro?” Ov odphenďa: “He, rajeja, kraľina miro!
Soske miro raj džal pre peskero služobňikos? So kerďom ajso nalačho?
Akana mangav tut, rajeja, kraľina miro, šun peskere služobňikos! Te o RAJ tut kerďa upre pre ma, mi prilel e voňavo obeta. Ale te oda sas o manuša, mi perel pre lende le RAJESKERO prekošiben! Bo čhide man avri andral e phuv le RAJESKERI, hoj te džav andre phuv, kaj majinav te lašarel avre devlen!
Mangav tut, ma domuk, hoj miro rat te el avričhordo pre phuv dur le RAJESTAR! Bo so avľa o Izraeliko kraľis te rodel man sar jekh pušum, avke sar te rodňahas varesava dziva kachňa pro verchi?”
O Saul phenďa: “Kerďom binos. Av pale, David, čhavo miro! Na kerava tuke ňič, bo adadžives dikhľom, hoj man mukľal te dživel. Čačes somas dilino a kerďom igen namištes.”
“Ade hiňi le kraľiskeri kopija!” odphenďa leske o David. “Mi avel vareko le terne muršendar la te lel.
O RAJ visarela dojekheske vaš leskero spravodľišagos the pačivaľiben. Ov adadžives mange tut diňa andre mire vasta, ale me na kamľom te hazdel o vast pre le RAJESKERO pomakhlo.
Avke sar adadžives mange džalas pal tiro dživipen, mi džal the le RAJESKE pal miro dživipen a mi cirdel man avri andral dojekh pharipen.”
O Saul phenďa le Davidoske: “Av požehňimen, David, čhavo miro! Savoro, so chudeha te kerel, tuke avela čačes avri!” Paľis o David geľa peskere dromeha a o Saul geľa khere.
O David peske phenďa: “Ko džanel? Šaj el, hoj jekhvar andre kala dživesa man o Saul murdarela. Nekfeder ela te denašava andre Filišťiniko phuv. Paľis man šaj rodel o Saul pal caľi Izraeliko phuv, ale avava lestar garudo.”
Avke o David geľa peskere šov šel (600) muršenca ko Gatsko kraľis Achiš, o čhavo le Maochoskero.
O David the leskere murša ačhile te bešel andro Gat ko Achiš peskere famelijenca. Le Davidoha sas soduj leskere romňija, e Achinoama andral o Jezreel the e Abigajil andral o Karmel, savi sas leskeri romňi pal o Nabal.
Sar le Sauloske phende, hoj o David denašľa andro Gat, preačhiľa les te rodel.
O David phenďa le Achišoske: “Te som tuke pre dzeka, de man than andre jekh cikno foros, hoj ode te bešav. Tiro služobňikos na mušinel te bešel paš tu andre tiro foros.”
Andre oda džives o Achiš diňa leske o foros Ciklag. Vašoda hino dži adadžives o Ciklag le Judske kraľengero.
O David andre Filišťiniko phuv bešelas berš the štar čhon.
O David peskere muršenca džalas pro mariben pro Gešura, Gizriti the pro Amaleka, save čirleder bešenas andro phuva, prekal save pes džalas andro Šur the andro Egipt.
Sar o David džalas andre ola phuva, na mukľa aňi muršes aňi džuvľa te dživel. Lelas le bakren, gurumňen, somaren, ťaven the o gada a paľis džalas pale ko Achiš.
Sar o Achiš phučľa: “Pre kaste adadžives geľan pro mariben?” O David odphenďa: “Samas andre pušťa Negev andre Judsko phuv,” abo: “Samas andre phuv le Jerachmeelengeri andro Negev,” abo: “Samas andro Negev andre phuv le Kenitengeri.”
O David murdarďa dojekhe muršes the džuvľa, hoj ňiko lendar te na džal pale andro foros Gat a te na phenen, so o David the leskere murša čačes kerde. Kada hin oda, so kerďa o David prekal calo časos, sar bešelas andre Filišťiniko phuv.
O Achiš pačalas le Davidoske a phenďa peske: “O David ela čačes miro služobňikos pro furt, bo o Izraeliti les imar našťi avri ačhen.”
Andre oda časos o Filišťinci zvičinde peskere slugaďen pro mariben pro Izraeliti. O Achiš phenďa le Davidoske: “Čačes džanes, hoj tu tire muršenca džaha manca pro mariben.”
O David le Achišoske odphenďa: “Tu korkoro akana dikheha, so tiro služobňikos šaj kerel!” “Mištes,” phenďa o Achiš le Davidoske. “Ačhavav tut vaš miro ťelesno stražňikos pro furt.”
O Samuel muľa a calo Izrael upral leste rovelas. Parunde les andre leskero foros Rama. O Saul tradňa avri andral odi phuv savoren vrašcen the olen, ko privičinenas le mulengere duchen.
Sar pes o Filišťinci zgele, kerde peske taboris paš o Šunem. O Saul diňa te zvičinel calo Izrael a kerde peske taboris paš o brehos Gilboa.
Sar o Saul dikhľa e armada le Filišťinengeri, avľa bari dar andre leskero jilo.
O Saul phučelas le RAJESTAR, so te kerel, ale ov leske na odphenelas aňi andro sune, aňi prekal o Urim the Tummim, aňi prekal o proroka.
Vašoda o Saul phenďa peskere služobňikenge: “Arakhen mange varesava džuvľa, savi privičinel le mulengere duchen. Me džava latar man te phučel.” “Jekh hiňi andro En-Dor,” phende leske leskere služobňika.
O Saul pes preurďa andre aver gada, hoj les te na prindžarel, a geľa rači duje peskere muršenca ke odi džuvľi. Phenďa lake: “Privičin mange jekhe muleskere duchos, pal savo tuke phenava o nav.”
E džuvľi leske odphenďa: “Tu džanes, so kerďa o kraľis o Saul, hoj tradňa avri andral e phuv le vrašcen the olen, save privičinenas le mulengere duchen. Soske manca kames avri te thovel? Kames, hoj te merav?”
Avke o Saul iľa lake vera pro RAJ: “Avke sar dživel o RAJ, na ačhela pes tuke ňič nalačho vaš ada.”
“Kas tuke te vičinav avri?” phučľa lestar e džuvľi. “Vičin mange avri le Samuel,” ov odphenďa.
Sar e džuvľi dikhľa le Samuel, zorales vriskinďa a phenďa le Sauloske: “Soske manca thoďal avri? Se tu sal o Saul!”
“Ma dara tut!” phenďa lake o kraľis. “So dikhes?” “Dikhav varesavo duchos, savo avel avri andral e phuv,” phenďa e džuvľi.
“Sar dičhol avri?” phučľa latar. “Avel avri varesavo phuro murš zaučhardo andro plašťos,” oj odphenďa. O Saul sprindžarďa, hoj oda hin o Samuel, a banďiľa anglal leste dži ke phuv.
O Samuel phenďa le Sauloske: “Soske mange na des smirom a vičines man ade upre?” “Som andro baro pharipen,” odphenďa o Saul. “O Filišťinci džan pre mande pro mariben, o Del pes mandar visarďa a mek na odphenďa mange aňi prekal o proroka aňi prekal o sune. Vičinďom tut, hoj mange te phenes, so te kerel.”
Ale o Samuel leske odphenďa: “Soske mandar phučes, te korkoro o RAJ pes tutar visarďa a ačhiľa tiro ňeprijaťeľis?
O RAJ kerďa ča oda, so prekal mande imar anglal phenďa. Cirdňa tuke o kraľišagos andral tire vasta a diňa les tire pašutneske, le Davidoske.
Vašoda, hoj na šunďal le RAJES a na kerďal sa pal leskeri choľi pro Amaleka, avke sar o RAJ kamelas tutar, ov tuha adadžives kerel kavke.
Tut the calo Izrael dela andro vasta le Filišťinenge a tu the tire čhave avena tajsa ode, kaj som me. O RAJ dela the le Izraelike slugaďen andro vasta le Filišťinenge.”
Jekhvareste o Saul, savo sas učo, avke the peľa pre phuv, bo oda, so leske phenďa o Samuel, les predaraďa avri. Na sas les zor, bo na chaľa ňič calo džives the calo rat.
Odi džuvľi avľa ko Saul. Sar dikhľa, hoj igen predaranďiľa, phenďa: “Dikh, tiri služobňička tut šunďa, a choc mange džalas vaš miro dživipen, kerďom, so mange phenďal.
Akana šun the tu tira služobňička. Anava tuke kotor maro, hoj te chas a te aves zoralo, sar džaha le dromeha.”
Ov na kamelas a phenďa: “Na kamav te chal!” Ale leskere služobňika the odi džuvľi na preačhenas pre leste te ispidel, medik len na šunďa. Paľis ušťiľa pal e phuv a bešľa peske pro haďos.
Ola džuvľa sas khere thuľi gurumňori. Takoj la iľa a murdarďa. Paľis iľa o aro, zaušanďa o chumer a pekľa o mare bi o drožďi.
Diňa oda le Sauloske the leskere služobňikenge. Sar dochale, ušťile a mek odi rat gele het.
O Filišťinci zvičinde savore peskere slugaďen andro Afek, medik o Izraeliti peske kerde taboris paš o prameňis andro Jezreel.
O Filišťinike vodci džanas peskere slugaďenca andro partiji po šel (100) the po ezeros (1 000) a o David peskere muršenca džalas pal lende jekhetane le Achišoha.
O Filišťinike veľiťeľa phučle: “So kale Hebrejenca?” O Achiš lenge odphenďa: “Se oda hino o David, o služobňikos le kraľiskero le Sauloskero andral o Izrael, savo hino imar buter sar berš manca. Akorestar, sar avľa ke ma, dži adadžives na arakhľom ňič nalačho pre leste.”
Ale o Filišťinike veľiťeľa sas choľamen pro Achiš a phende leske: “Bičhav het kale muršes. Mi džal pale pro than, so les diňal. Te na avel amenca pro mariben, bo sar pes maraha, šaj pes visarel pre amende. Se soha ela buter pre dzeka peskere rajeske, te na oleha, hoj leske dela amare odčhimen šere?
Nane ov oda David, pal savo pes giľavelas paš o kheľiben, hoj o Saul murdarďa peskere ezeren (1 000), ale o David peskere deš ezeren (10 000)?”
O Achiš vičinďa le David a phenďa leske: “Avke sar dživel o RAJ, čačes sal pačivalo, vašoda kamľomas, hoj te aves manca, sar džaha pro maribena. Ole dživesestar, sar avľal ke ma, dži adadžives na arakhľom pre tu ňič nalačho. Ale le vodcenge na sal pre dzeka.
Vašoda visar tut a dža andro smirom. Ma ker ňič, so nane pre dzeka le Filišťinike vodcenge.”
“So ajso kerďom, hoj našťi džav pro mariben pro ňeprijaťeľa peskere rajeskere the kraľiskere?” phučľa o David le Achišostar. “So šaj phenes pre ma, pre tiro služobňikos, akorestar, sar tuke chudľom te služinel, dži adadžives?”
O Achiš leske odphenďa: “Me džanav. Se sal mange pre dzeka sar le Devleskero aňjelos. Ale o Filišťinike vodci phende: ‘Našťi džas amenca pro mariben.’
Vašoda ušťi tajsa mek sigeder, sar vidňisaľola, a dža het tu the tire rajeskere služobňika.”
Avke o David peskere muršenca sig tosara ušťile a gele pale andre Filišťiniko phuv. Ale o Filišťinci džanas andro Jezreel.
Pro trito džives o David avľa peskere muršenca andro Ciklag. Ale sar ode na sas angloda, o Amaleka gele pro mariben andro Negev a o foros Ciklag domarde the labarde avri.
Zaile odarik savore džuvľen the savoren, save ode sas, le ciknederestar dži ko phureder, ale ňikas lendar na murdarde. Ča džanas dureder a lenas len het peha.
Sar avľa o David peskere muršenca ko foros, dikhľa, hoj hino avrilabardo a hoj o Amaleka ľigende het lengere romňen, čhaven the čhajen.
O David the o murša, save leha sas, chudle zorales te rovel a rovenas, medik na ačhile bi e zor.
Zaile the le Davidoskere soduje romňijen: La Achinoama andral o Jezreel the la Abigajil andral o Karmel, e romňi pal o Nabal.
O David pes prekal ada dochudľa andre bari bibach, bo leskere murša vakerenas pal oda, hoj les kamen te murdaren le barenca. Dojekheske lendar sas pharo andro jilo pal peskere čhave the čhaja, ale o David arakhľa zor andro RAJ, peskero Del.
O David phenďa le rašaske le Ebjataroske, le Achimelechoskere čhaske: “Dža, an mange o efodos!” Avke oda o Ebjatar leske anďa
a o David phučľa le RAJESTAR: “Majinav te džal pal kala živaňa? Dochudava len?” “He, dža pal lende,” o RAJ odphenďa. “Čačes len dochudeha a aneha pale savoren, saven zaile.”
Avke o David geľa het šov šel (600) muršenca, save leha džanas. Sar dogele paš o paňi Besor, varesave lendar ode zaačhile.
O David džalas dureder pal o Amaleka ča štar šel (400) muršenca a duj šel murša ode ačhile, bo na birinenas te džal dureder prekal o paňi Besor.
Pre maľa arakhle varesave Egipťanos a ande les ko David. Dine les maro, paňi,
kotor bokeľi le figendar the duj konarica šuke hrozni. Sar chaľa, takoj avľa ke peste, bo imar trin džives the trin rača ňič na chaľa aňi na piľa.
O David lestar phučľa: “Ko hin tiro raj? Khatar sal?” Ov leske odphenďa: “Som služobňikos andral o Egipt, o sluhas jekhe Amalekoske. Sar anglo trin dživesa nasvaľiľom, miro raj man omukľa.
Džahas pro maribena andre phuv le Kereťanengeri pro juhos andre Judsko the andre phuv le Kaleboskeri a zlabarďam avri o foros Ciklag.”
“Ľigenďalas man ke ola slugaďa?” phučľa lestar o David. Ov leske odphenďa: “Le vera pro Del, hoj man na murdareha a na deha man andro vasta mire rajeske. Paľis tut ke odi partija ľidžava.”
Avke ov ľigenďa les ode. Sar avle ode, o Amaleka sas rozčhide všadzik. Chanas, pijenas a mulatinenas vaš ole but veci, so peske zaile andral e Filišťiniko the Judsko phuv.
Tosarastar o David džalas pre lende a murdarkerelas len dži rači pro dujto džives. Ňiko lendar na denašľa, ča štar šel (400) terne murša, save bešle pro ťavi a denašle het.
O David zachraňinďa savore veci, peskere duje romňijen the manušen, save o Amaleka zaile.
Ňiko lendar na chibaľinelas; aňi o cikne aňi o bare, o čhave abo o čhaja. O David dochudľa pale savore veci, so lenge o Amaleka zaile,
the savore bakren the gurumňen. A ola, save tradenas o stados anglal leste, phenenas: “Kada sa hin le Davidoskero!”
Paľis o David avľa ke ola duj šel (200) murša, save na birinenas leha dureder te džal a saven mukľa paš o paňi Besor. On gele ko David the ke leskere murša, hoj pes te arakhen leha. Sar o David avľa pašeder ke lende, phenďa: “Smirom tumenge!”
Ale savore nalačhe the nagoďaver murša, save džanas le Davidoha, phende: “Ola, save na avle amenca, na chudena ňič olestar, so peske zaiľam. Ale dojekh chudela pale ča peskera romňa the peskere čhaven. Mi len peske len a mi džan het!”
Ale o David phenďa: “Phralale mire, ma keren avke oleha, so amenge o RAJ diňa. Ov amen zachraňinďa a diňa amenge andro vasta le živaňen, save pre amende avle.
Ko kamel oda te šunel? Bo o kotor, so chudela oda, savo džalas andro mariben, chudela the oda, savo ačhiľa te merkinel pro veci. Savore jekhetane chudena.”
Akorestar oda avke the kerenas. O David kerďa olestar zakonos, so pes doľikerel andro Izrael dži adadžives.
Sar avľa o David andro Ciklag, bičhaďa olestar, so peske zaile, le Judske vodcenge, so sas leskere prijaťeľa. Diňa lenge te phenel: “Bičhavav tumenge o daros olestar, so peske zaiľam le RAJESKERE ňeprijaťeľendar.”
Diňa oda olenge, save bešen andro fori Betel, Ramot-Negev, Jattir,
Aroer, Sifmot, Eštemoa
the Rachal; diňa the olenge andre fori le Jerachmeelengere the le Kenitengere
a the olenge, save bešenas andro fori Chorma, Bor-Ašan, Atach
the Hebron. O David oda bičhaďa pre savore thana, kaj džalas peskere muršenca.
O Filišťinci pes marenas le Izraelitenca. O Izraeliti pes rozdenašle a but lendar sas murdarde pro verchos Gilboa.
O Filišťinci džanas pašes pal o Saul the pal leskere trin čhave a murdarde le čhaven: le Jonatan, Abinadab the Malki-Šua.
O mariben pašal o Saul sas zoralo a dochudle les o lukostrelci. Sar les ľivinde, sas andre bari dukh.
Avke o Saul phenďa peskere sluhaske, savo hordinelas leskere zbraňi: “Cirde avri e šabľa a murdar man sigeder, sar avena ola naobčhinde (naobrezimen), hoj man te na premaren a te na keren mange ladž.” Ale leskero sluhas oda na kamelas te kerel, bo igen daralas. Avke o Saul iľa peskeri šabľa a čhiďa pes pre late.
Sar o sluhas dikhľa, hoj o Saul hino mulo, the ov pes čhiďa pre šabľa a muľa leha.
Avke andre oda džives mule jekhetane o Saul, leskere trin čhave, leskero sluhas the savore leskere murša.
Sar dikhle o Izraeliti pre dujto sera la dolinakeri Jezreel the pro vichodos le Jordanoskero, hoj o Izraeliti pes rozdenašle a hoj o Saul the leskere čhave mule, the on denašle a omukle peskere fori. Avke o Filišťinci avle a zaile peske ole fori.
Pre aver džives pal o mariben o Filišťinci avle te občorel olen, save sas mule, a arakhle ode le Saul the leskere trine čhaven pro verchos Gilboa.
Le Sauloske odčhinde o šero, ile leskeri vizbroj a bičhade andre Filišťiniko phuv. Kada hiros dine te džanel andre lengere modlengero chramos the maškar o nipi.
Le Sauloskeri vizbroj thode andre la Aštartakero chramos a leskero ťelos figinde pro muros le foroskero Bet-Šan.
Sar o manuša andral o Jabeš-Gilead pes došunde, so o Filišťinci kerde le Sauloha,
gele savore zorale murša caľi rat andro Bet-Šan, hoj te len tele pal o foroskero muros le Sauloskero the leskere čhavengere ťela. Sar avle andro Jabeš, o ťela zlabarde,
lengere kokala thode andro hrobos tel o stromos tamariška paš o Jabeš a efta džives pes poscinenas.
Pal o meriben le Sauloskero o David pes visarďa le maribnastar, andre savo ňerinďa (zviťazinďa) upral o Amaleka, a ačhiľa duj dživesa andro Ciklag.
Pro trito džives avľa ko David jekh murš andral le Sauloskero taboris. Leskere gada sas čhingerde a sas leske o prachos pro šero. Sar avľa ko David, banďiľa pro khoča anglal leste.
“Khatar aves?” phučľa lestar o David. “Denašľom andral o Izraeliko taboris,” ov odphenďa le Davidoske.
“Phen mange, so pes ačhiľa?” phenďa leske o David. “O murša denašle andral o mariben,” ov odphenďa. “But lendar pele a mule. Muľa the o Saul the leskero čhavo Jonatan.”
O David mek phučľa le terne muršestar: “Sar džanes, hoj o Saul the leskero čhavo o Jonatan mule?”
O terno murš leske odphenďa: “Somas pro verchos Gilboa a dikhľom, sar o Saul pes predemel la kopijaha a o murša pro verdana the pro graja les dochuden.
Sar o Saul pes visarďa, dikhľa man a zvičinďa pre ma. Phenďom: ‘Kade som!’
Ov mandar phučľa: ‘Ko sal tu?’ Odphenďom: ‘Me som Amalekos.’
Paľis mange phenďa: ‘Av ke ma a murdar man, bo hin man bare dukha, ale mek dživav.’
Avke geľom ke leste a murdarďom les, bo džanavas, hoj ola dukha imar na predživela. Paľis iľom tele pal leskero šero e koruna the pal o musa o naramkos a anďom oda tuke, rajeja miro.”
Sar o David oda šunďa, takoj pre peste čhingerďa o gada a kerde oda the leskere murša, save sas leha.
Andre bari žaľa rovenas a poscinenas pes dži rači vaš o Saul the vaš leskero čhavo Jonatan; vaš calo Izrael the vaš o manuša le RAJESKERE, bo sas murdarde andro mariben.
Androda o David phučľa le terne muršestar: “Khatar sal?” Ov odphenďa: “Me som jekhe Amalekoskero čhavo, cudzincos, savo bešav andre tumari phuv.”
Avke o David lestar phučľa: “Tu pes na darahas te hazdel o vast a te murdarel le RAJESKERE pomakhles?”
Paľis o David vičinďa jekhe le terne muršendar a phenďa leske: “Av ade a murdar les.” Avke ov geľa a murdarďa les.
Bo o David phenďa: “Tiro rat mi perel pre tiro šero! Bo korkoro tut pridžanľal, hoj murdarďal oles, kas o RAJ ačhaďa kraľiske upral o Izrael.”
Avke o David giľaďa rovibnaskeri giľi prekal o Saul the leskero čhavo Jonatan.
Vičinďa la “E Giľi le Lukoskeri” a prikazinďa le Judaskere manušenge, hoj pes la te sikaven. Hiňi pisimen andro zvitkos le Jašariskero.
“Ó, Izrael, tiro baripen the radišagos akana pašľon pro brehi! Ó, sar pele ola zorale murša!
Ma vakeren pal oda andro Gat, aňi ma rozľidžan oda pal o uľici andro Aškalon, hoj te na radisaľon o čhaja le Filišťinengere; o čhaja olengere, save nane občhinde (obrezimen), hoj te na asan.
Tumen, verchale, so san andre Gilboa: Te na cinďarel e rosa aňi te na del brišind pre tumende, aňi o maľi te na den o uľipen, bo ode sas andre meľarde o šťiti le zorale muršengere a o šťitos le Sauloskero imar nane buter pomakhlo le olejoha,
ale le rateha the le thuľipnaha le zorale muršendar, save mule. O lukos le Jonatanoskero šoha (ňikda) na našaďa peskero cieľos a e šabľa le Sauloskeri sas furt čalarďi leskere ňeprijaťeľendar.
Ajse šukar the igen kamade sas o Saul the o Jonatan; sas jekhetane andro dživipen the andro meriben. On sas sigeder sar o orli a zoraleder sar o ľevi.
Čhajale le Izraeloskere, roven upral o Saul! Ov tumen urelas andro purpurova gada, so sas šukar pochtanestar; le somnakune vecenca tumenge len šukararlas.
Ó, sar perkerde o zorale murša andro mariben! Pre tire uče thana pašľol o Jonatan mulo!
Bari žaľa man hin pal tu, Jonatan, phraloro miro. Salas mange igen dragano a tiro kamiben ke mande sas igen šukar, feder sar o kamiben le džuvľengero.
Ó, sar perkerde o zorale murša! O maribnaskere zbraňi sas našade!”
Paľis o David phučľa le RAJESTAR: “Kames, hoj te džav andre varesavo Judsko foros?” “Dža!” odphenďa leske o RAJ. “Kaj majinav te džav?” phučľa pale o David. “Andro Hebron,” odphenďa o RAJ.
Avke o David ode geľa a leha the leskere duj džuvľa, e Achinoama andral o Jezreel the e Abigajil andral o Karmel, leskeri romňi pal o Nabal.
O David iľa peha the peskere muršen lengere famelijenca a bešenas andro Hebron the andro pašutne fori.
Paľis avle o murša andral e Judsko a pomakhle ode le David vaš o kraľis upral o kmeňos le Judaskero. Sar o David šunďa, hoj o manuša andral o Jabeš-Gilead parunde le Saul,
bičhaďa peskere muršen, hoj te džan ko Jabeš-Gilead te phenen le manušenge: “Mi požehňinel tumen o RAJ, bo presikaďan o jileskeriben peskere rajeske le Sauloske oleha, hoj les parunďan.
Akana o RAJ mi presikavel tumenge o jileskeriben the e pačiv. Kamav tumenge te visarel pale oda lačhipen, so tumen kerďan.
Ale akana aven zorale, ma podden tumen! O Saul tumaro raj muľa, ale o Judaskero kmeňos man pomakhľa vaš peskero kraľis.”
Ale o Abner, o čhavo le Neroskero, savo sas o veľiťeľis upral le Sauloskere slugaďa, iľa le Sauloskere čhas le Išbošet a preľigenďa les prekal o paňi Jordan andro foros Machanajim.
Ode les o Abner ačhaďa kraľiske upral o phuva Gilead, Ašer, Jezreel, Efrajim, Benjamin the upral calo Izrael.
Le Sauloskere čhaske le Išbošetoske sas saranda (40) berš, sar ačhiľa kraľiske upral o Izrael, a kraľinelas duj berš. Ale o kmeňos Juda pes ľikerenas le Davidostar.
O David kraľinelas upral o kmeňos Juda andro Hebron efta berš the šov čhon.
Andre jekh džives o Abner, o čhavo le Neroskero, geľa le Išbošetoskere služobňikenca andral o Machanajim andro Gibeon.
Andre oda časos gele pro drom the o Joab, o čhavo la Cerujakero, le Davidoskere služobňikenca a arakhle pes lenca paš o paňi Gibeon. Jekh partija pes rozthode pre jekh sera le paňestar the dujto pre aver.
Avke o Abner phenďa le Joaboske: “Mi ušťen varesave le terne muršendar a mi maren pes jekh avreha angle amende.” “Mi džan,” phenďa o Joab.
Avke gele pre peste avri dešuduj (12) Benjamini vaš o Išbošet a dešuduj murša vaš o David.
Chudle jekh avres le šerestar a demade jekh avreske la šabľaha andre sera (pašvar). Avke savore jekhetane pele. Ole thaneske andro Gibeon dine nav Chelkat-Haccurim, so hin prethodo: e Maľa le Šabľengeri.
Oda džives chudľa maškar lende zoralo mariben a le Davidoskere murša ňerinde (zviťazinde) upral o Abner the upral o Izraeliti.
Sas ode o trin čhave la Cerujakere: O Joab, o Abišaj the o Asahel. O Asahel džanelas te denašel sigo sar srnka.
Ov denašelas pal o Abner a na visarelas pes aňi pre čači (pravo), aňi pre baľogňi (ľavo) sera.
Androda o Abner pes obdikhľa a phučľa le Asahelostar: “Sal oda tu, Asahel?” “He! Me som,” ov odphenďa.
Avke o Abner leske phenďa: “Dža pre čači (pravo) abo baľogňi (ľavo) sera! Chude varesave terne muršes a le leskere veci.” Ale o Asahel na kamelas te preačhel te džal pal o Abner.
O Abner leske pale phenďa: “Preačh pal ma te džal! Soske majinav tut te murdarel? Sar paľis dikhľomas andro jakha tire phraleske le Joaboske?”
Ale o Asahel peske na delas te phenel, avke o Abner leske demaďa la kopijakere palune agoreha andro per. E kopija leske pregeľa avri prekal o dumo. O Asahel peľa a muľa pre oda than. Pre oda than, kaj o Asahel peľa a muľa, pes zaačhavelas dojekh, ko odarik predžalas.
Ale o Joab the o Abišaj džanas dureder pal o Abner. Sar zaračiľa, avle pro brehos Amma anglo Gijach pro drom ke pušťa Gibeon.
Avke o Benjamini pes zgele le Abneroha sar jekh partija a ačhenas upre pre jekh brehos.
O Abner zvičinďa pro Joab: “Dži kana kamas jekh avres te murdarkerel? Tu na achaľos, hoj oda amenge na anela ňič lačho? Kana imar pheneha le muršenge, hoj te preačhen te džal pre peskere phrala?”
“Avke sar dživel o Del,” phenďa leske o Joab, “te na prevakerďalas tu, mire murša na preačhlehas, ale gelehas pal peskere phrala dži tosara.”
Avke o Joab zatrubinďa pro rohos, savore murša zaačhile a preačhile te džal pro Izraeliti. Avke o mariben imar dureder na sas.
O Abner peskere muršenca džalas calo rat prekal e Araba, pregele prekal o paňi Jordan a džalas dži ko dilos andro Machanajim.
Sar o Joab preačhiľa te džal pal o Abner, diňa te zvičinel savore muršen a avľa pre oda, hoj ode na sas dešueňa (19) le Davidoskere muršendar the o Asahel.
Ale o murša le Davidoskere murdarde trin šel the šovardeš (360) le Abneroskere muršen andral o Benjamin.
Avke le Asahel preľigende andro Betlehem a parunde les andre le dadeskero hrobos. Paľis o Joab peskere muršenca džanas caľi rat a andro Hebron doavle, sar vidňisaľolas.
O maribena maškar o Sauloskere the Davidoskere murša ľikerelas igen but. O David furt buter zoraľolas, ale le Sauloskere manuša našavenas e zor.
Andro Hebron uľile le Davidoske kala čhave: Ešebno (peršo) o Amnon, o čhavo la Achinoamakero andral o Jezreel;
dujto o Kileab, o čhavo la Abigajilakero, savi sas romňi le Nabaloskeri andral o Karmel; trito o Absolon, o čhavo la Maachakero, savi sas čhaj le kraľiskeri Talmajoskeri andral o Gešur;
štarto o Adonijah, o čhavo la Chaggitakero; pandžto o Šefatjah, o čhavo la Abitalakero;
the šovto o Jitream, o čhavo la Eglakero. Kala čhave uľile le Davidoske andro Hebron.
Andre oda časos, sar sas o maribena maškar o Sauloskere the Davidoskere murša, o Abner ačhiľa angluno le Sauloskere muršendar.
Le Saul sas romňi-služka e Ricpa, e čhaj le Ajoskeri. Andre jekh džives o Išbošet, o čhavo le Sauloskero, phenďa le Abneroske: “Soske geľal te pašľol paš le dadeskeri aver romňi?”
O Abner chalas bari choľi pre leste a phučľa: “Som varesavo rikono andral e Judsko? Dži adadžives presikavav e pačiv tire dadeske le Sauloske, leskere phralenge the leskera famelijake. Andro vasta le Davidoske tut na diňom, ale tu mange adadžives čhives pro jakha oda, hoj kerďom binos kala džuvľaha?
Man mi marel zorales o Del, te na kerava le Davidoske oda, so leske o RAJ phenďa andre vera.
Bo o RAJ phenďa, hoj le Sauloskera famelijatar odlela o kraľišagos a kerela, hoj le Davidoskero tronos ačhela pro furt upral o Izrael, upral e Judsko the upral caľi phuv andral o Dan dži ke Beer-Šeba.”
Ale o Išbošet le Abneroske andre bari dar aňi na odphenďa.
Paľis o Abner bičhaďa peskere muršen ko David, hoj leske te phenen: “Kaskeri hiňi kadi phuv? Phand manca zmluva a pomožinava tuke, hoj o Izraeliti te predžan pre tiri sera.”
“Mištes,” odphenďa o David. “Phandava tuha zmluva, ale na zdžava man tuha, te na aneha la Sauloskera čha la Mikal ke mande.”
Paľis o David bičhaďa muršen ko Išbošet, le Sauloskero čhavo, hoj leske te phenen: “De mange pale mira romňa la Mikal, sava chudľom vaš oda, hoj murdarďom šel Filišťinen.”
Avke o Išbošet bičhaďa muršen a ile la lakere romestar le Paltielostar, savo sas le Lajišoskero čhavo.
O Paltiel džalas laha rovibnaha dži ko foros Bachurim. Ale o Abner leske phenďa: “Dža pale khere!” Avke ov geľa.
O Abner pes zgeľa le Izraelike vodcenca a phenďa lenge: “Tumen imar sigeder kamľan le David kraľiske.
Akana keren oda, bo o RAJ le Davidoske phenďa: ‘Prekal peskero služobňikos David cirdava peskero Izraeliko narodos avri andral o vasta le Filišťinengere the andral o vasta savore lengere ňeprijaťeľengere.’ ”
O Abner oda phenďa avke the le Benjaminenge. Paľis geľa pal o David andro Hebron, hoj leske te phenel pal savoreste, so kamle savore Izraeliti the o Benjamini te kerel.
Sar avľa o Abner le biš muršenca ko David andro Hebron, o David kerďa hoscina prekal leste the prekal leskere murša.
Paľis o Abner phenďa le Davidoske: “Džava akana te zvičinel savore Izraeliten ke tu kraľina, rajeja miro. Phandena tuha e zmluva, hoj te aves kraľis upral savoreste, avke sar kames.” Avke o David premukľa le Abner a ov geľa het andro smirom.
Ipen akor pes visarenas pale andral o mariben o Joab the le Davidoskere služobňika a ande peha oda, so peske zaile. Ale o Abner imar na sas ko David andro Hebron, bo les premukľa, hoj te džal andro smirom khere.
Sar avľa o Joab peskere slugaďenca, phende leske, hoj o Abner, le Neroskero čhavo, avľa ko kraľis a ov les mukľa te džal andro smirom.
O Joab geľa ko David a phučľa lestar: “So kerďal? Soske mukľal te džal le Abner ča avke, sar avľa ke tu?
Se tu prindžares le Abner, le Neroskere čhas! Avľa vašoda, hoj tut te oklaminel. Kamel te rozdikhel o thana, kaj phires a khatar pes visares pale. Kamel te džanel pal savoreste, so keres.”
Sar o Joab odgeľa khatar o David, bičhaďa le muršen pal o Abner. On les ande pale khatar e chaňig Sira, ale o David olestar na džanelas.
Sar pes o Abner visarďa pale andro Hebron, o Joab leske phenďa: “Kamav tuha ča korkoro te vakerel.” Paľis les ľigenďa paš e foroskeri brana, ode leske predemaďa o per la šabľaha a ov muľa. O Joab kamľa leske te visarel vaš oda, hoj murdarďa leskere phrales le Asahel.
Sar pes o David pal oda došunďa, phenďa: “Man the mire kraľišagos nane binos vaš o rat le Abneroskero.
Leskero rat mi perel pro šero le Joaboskero the pre leskeri caľi famelija, hoj te el furt murš andre leskeri famelija, ko hin nasvalo avke, hoj čuľal lestar hňisos, abo kas hin malomocenstvo, abo kas nane maro, ko phirel pro bakuľi, či perel andro mariben!”
Avke o Joab the leskero phral o Abišaj murdarde le Abner vaš oda, hoj murdarďa leskere phrales le Asahel andro mariben andro Gibeon.
O David phenďa le Joaboske the savore manušenge, save sas leha: “Rozčhingeren peske o gada, uren pre peste o gone a chuden te rovel pal o Abner.” Sar les parunde, o David geľa pal o murša, save ľigenenas leskero ťelos.
Le Abner parunde andro Hebron. O David zorales rovelas paš le Abneroskero hrobos a rovenas leha savore manuša.
Paľis o David giľaďa rovibnaskeri giľi: “Mušinďa o Abner te merel sar varesavo dilino manuš?
O vasta tuke na sas zaphandle; tire pindre na sas andro lanci; tu peľal sar oda, kas murdarde o živaňa.” Androda savore manuša pale chudle te rovel.
Paľis avle savore ko David a ispidenas pre leste, hoj te chal varesavo chaben, medik sas džives. Ale o David iľa vera: “Mi marel man zorales o Del, te chava maro abo varesavo chaben sigeder, sar zaračola.”
Sar oda šunde savore manuša, sas lenge oda pre dzeka avke sar savoro, so o David kerelas.
Oda džives savore manuša the calo Izrael džanenas, hoj o David na kamľa o meriben le Abneroskero.
O David phenďa peskere služobňikenge: “Či na džanen, hoj adadžives muľa o baro vodcas, o angluno murš andral o Izrael?
Choc som pomakhlo vaš o kraľis, adadžives som sar bi e zor a kala duj čhave la Cerujakere – o Joab the o Abišaj – hine zoraleder sar me. O RAJ mi visarel pale le nalačhipnaha oleske, savo kerďa nalačho.”
Sar pes o čhavo le Sauloskero o Išbošet došunďa, hoj o Abner muľa andro Hebron, daralas pes a o Izraeliti na džanenas so te kerel.
Le Išbošet sas duj murša, save sas veľiťeľa upral o slugaďa. Jekh lendar pes vičinelas Baanah the dujto Rechab. Lengero dad sas o Rimmon andral o foros Beerot pre Benjaminiko phuv. Lenas o Beerot sar Benjaminiko foros,
bo o manuša, save angloda bešenas andro Beerot, denašle andro Gittajim a dživen ode dži adadžives sar cudzinci.
Le Sauloskere čhas le Jonatan sas čhavo, savo pes vičinelas Mefibošet. Sas leske pandž berš, sar avľa andral o foros Jezreel o hiros pal o Saul the Jonatan, hoj sas murdarde. E služka, savi les bararelas avri, les iľa a denašľa leha. Sar denašelas, avke siďarelas, hoj lake peľa andral o vasta a ačhiľa kaľika.
Andre jekh džives o Rechab the o Baanah, o čhave le Rimmonoskere andral o Beerot, pes mukle pro drom a avle paš o kher le Išbošetoskero pal o dilos, sar ipen pašľolas pro haďos.
Gele andro kher avke sar ola, ko hordinen o žužoďiv. Predemade le Išbošet a o Rechab the leskero phral Baanah denašle.
Sar gele andro kher, ipen akor o Išbošet pašľolas pre peskero haďos, kaj sovelas. Demade les, murdarde les a odčhinde leske o šero. Paľis ile leskero šero a džanas caľi rat prekal e Jordaňiko dolina.
Sar avle andro Hebron, sikade le Išbošetoskero šero le Davidoske a phende: “Kade hin o šero le Išbošetoskero, savo sas o čhavo le Sauloskero, tire ňeprijaťeľiskero, savo tut kamľa te murdarel. Adadžives o RAJ visarďa pale le Sauloske the leskera famelijake vaš miro raj the kraľis.”
Ale o David odphenďa le Rechaboske the le Baanoske: “Avke sar dživel o RAJ, savo man cirdňa avri andral savore pharipena,
sar mange jekhvar jekh murš avľa te phenel, hoj o Saul muľa, a gondoľinelas peske, hoj mange anďa lačho hiros, me les ode andro Ciklag chudľom a murdarďom. Kavke chudľa o počiňiben vaš oda lačho hiros.
So mek goreder oda ela prekal o nalačhe manuša, save murdarde ole čačipnaskere muršes, medik sovelas pre peskero haďos andre peskero kher. Akana na majinav te mangel leskero rat andral tumare vasta a tumen te zňičinel pal adi phuv?”
Avke o David phenďa peskere terne muršenge, hoj len te murdaren. On lenge odčhinde o vasta the o pindre a figinde len paš o cikno paňi andro Hebron. Le Išbošetoskero šero ile a parunde andro le Abneroskero hrobos paš o Hebron.
Paľis savore Izraelike kmeňi avle ko David andro Hebron a phende: “Dikh, sam jekh rat andral tiri famelija.
Imar akor, sar o Saul sas kraľis upral amende, tu ľidžahas le Izraeloskere slugaďen andro mariben. O RAJ tuke phenďa: ‘Tu ľidžaha miro Izraeliko narodos sar pasťjeris a aveha lengero vodcas.’ ”
Avke savore vodci andral o Izrael avle ko David andro Hebron. Ode lenca o David phandľa zmluva anglo RAJ a pomakhle les vaš o kraľis upral o Izrael.
Le Davidoske sas tranda (30) berš, sar ačhiľa kraľis, a kraľinelas saranda (40) berš.
Kraľinelas upral e Judsko efta berš the šov čhon andro Hebron a upral calo Izrael the Judsko kraľinelas tranda the trin (33) berš andro Jeruzalem.
Jekh džives o kraľis o David džalas peskere muršenca andro Jeruzalem pro Jebuseja, save ode bešenas. Ale o Jebuseja dine te phenel le Davidoske: “Ade pes na dochudeha. The o kore the bange tut adarik tradena avri,” bo peske gondoľinenas, hoj o David pes ode na dochudela.
Ale o David zaiľa the avke o zoralo foros Sion; oda akana hin o Foros le Davidoskero.
Oda džives o David phenďa: “Ko kamel te ňerinel (zviťazinel) upral o Jebuseja, mi džal prekal o tunelis, khatar džal o paňi andro foros, hoj te dochudel ole ‘koren the bangen’, save hine mire bare ňeprijaťeľa.” Vašoda pes vakerel: “O kore the o bange na džana andro Devleskero kher.”
Sar o David zaiľa oda zoralo foros, ačhiľa ode te bešel a diňa leske nav “Foros le Davidoskero”. Paľis o David ačhaďa o muros khatar o Millo – o than, kaj zrovňinďa o brehos – dži andre.
O David ačhelas furt zoraleder a o RAJ, o Del o Nekzoraleder, sas leha.
O kraľis Chiram andral o Tir bičhaďa peskere služobňiken ko David. Jekhetane lenca bičhaďa o cedroskere kašta, le ťesaren the muraren, hoj leske te ačhaven palacis.
Akor o David dikhľa, hoj o RAJ les ačhaďa kraľiske upral o Izrael a hoj hazdňa upre leskero kraľišagos prekal peskero Izraeliko narodos.
Sar o David geľa het andral o Hebron, iľa peske andral o Jeruzalem mek avre romňijen-služobňičken, savenca les sas muršora the čhaja.
Kala hine o nava leskere čhavengere, save uľile andro Jeruzalem: O Šammuas, Šobab, Natan, Šalamun,
Jibchar, Elišuas, Nefeg, Jafias,
Elišamas, Eljadas the o Elifelet.
Sar pes o Filišťinci dodžanle, hoj le David pomakhle kraľiske upral o Izrael, džanas savore Filišťinike slugaďa pre leste, hoj les te zalen. Sar pes o David pal oda došunďa, geľa andre peskero zoralo than.
Androda o Filišťinci avle a rozthode pes andre Refajengeri dolina.
Avke o David phučelas le RAJESTAR: “Majinav te džal pro Filišťinci? Deha mange len andre mire vasta?” “Dža pre lende!” odphenďa leske o RAJ. “Čačes dava tuke len andre tire vasta.”
Avke o David geľa andro Baal-Peracim, a sar ňerinďa upral lende, phenďa: “O RAJ rozčhinďa mire ňeprijaťeľen anglal mande, avke sar o paňi predemel o hradzi.” Vašoda dine ole thaneske nav Baal-Peracim.
O Filišťinci ode mukle peskere devloren a o David the leskere murša len odľigende.
Ale o Filišťinci pale gele pre lende pro mariben a kerde peske taboris andre Refajengeri dolina.
Avke o David phučľa pale le RAJESTAR a ov leske odphenďa: “Ma dža pre lende anglunestar, ale obdža len palunestar. Dža pre lende pašal o balzamike stromi.
Sar šuneha o phiriben pal o agor ole balzamike stromengero, takoj dža pro Filišťinci pro mariben, bo akor džava me anglal tu te ňerinel upral lengere slugaďa.”
O David kerďa sa avke, sar leske o RAJ phenďa, a murdarkerelas le Filišťinen la Gebatar dži ko Gezer.
O David peske pale kidľa avri 30 000 nekfedere muršen andral o Izrael.
Džalas lenca andro Judsko foros Baala, hoj odarik te len le Devleskeri Archa, so pes vičinelas “E Archa le Nekzoraledere RAJESKERI, savo bešel upral o cherubi”.
Le Devleskeri Archa thode pre nevo verdan a ľigende la avri andral o Abinadaboskero kher, savo sas pro brehos. Le Abinadaboskere čhave o Uzzah the o Achijo la ľidžanas.
Sar preľidžanas e Devleskeri Archa andral o kher le Abinadaboskero, o Achijo džalas angle Archa.
O David the savore Izraeliti khelenas a bašavenas caľa zoraha anglo RAJ pro citari, harfi, bubni, čerkutki the pro cimbali.
Ale sar avle ko Nachonoskero humnos, o Uzzah nacirdľa peskero vast ke Devleskeri Archa a zachudľa la, bo le guruvenge podgele o pindre.
O RAJ igen choľisaľiľa pro Uzzah, bo pes opovažinďa te chudel e Zmluvakeri Archa. Vašoda les murdarďa pro than a ov muľa paš e Archa le Devleskeri.
O David rušelas, hoj o RAJ demaďa le Uzzah peskera choľaha, vašoda diňa ole thaneske nav Perec-Uzzah. Avke pes vičinel dži adadžives.
Oda džives chudľa o David te daral le RAJESTAR a phenďa: “Sar me šaj lav ke ma le RAJESKERI Archa?”
Avke o David na iľa le RAJESKERI Archa ke peste andro Jeruzalem, ale diňa la te ľidžal andro kher le Obed-Edomoskero, savo sas andral o Gat.
E Archa le RAJESKERI ode ačhiľa trin čhon a o RAJ požehňinelas le Obed-Edom the caľa leskera famelija.
Le kraľiske le Davidoske phende, hoj prekal e Devleskeri Archa o RAJ požehňinel le Obed-Edom, leskera famelija the savoro, so les hin. Avke o David iľa le Devleskeri Archa andral o kher le Obed-Edomoskero a ľigenďa le radišagoha andro Foros le Davidoskero.
Sar o murša, save ľidžanas le RAJESKERI Archa, kerde šov kroki, o David obetinďa le bikos the thuľa gurumňa.
O David, pre saveste sas urdo efodos le ľanostar, chudľa andral caľi peskeri zor te khelel.
Ov the savore Izraeliti ile le RAJESKERI Archa andro Jeruzalem, džanas bara vikaha a trubinenas.
Sar džanas la RAJESKERA Archaha andro Jeruzalem, le Sauloskeri čhaj e Mikal dikhelas avri prekal e oblaka. Sar dikhľa le kraľis le David, sar chučkerel a khelel anglo RAJ, dikhľa les tele.
Sar ande le RAJESKERI Archa, thode la pro pririchtimen than maškar o stanos, so imar o David prekal e Archa ačhaďa. O David anďa anglo RAJ labarde the smiromoskere obeti.
Sar imar dokerďa kala obeti, požehňinďa le manušen andro nav le Nekzoraledere RAJESKERO.
Paľis diňa savore Izraeliten, save ode sas, le muršen the le džuvľen, po jekh maro, ovocno bokeľi le ďatľendar the bokeľi le šuke hroznendar. Paľis pes savore rozgele andre peskere khera.
Sar pes o David visarelas khere te požehňinel peskera famelija, le Sauloskeri čhaj e Mikal geľa avri anglal leste a phenďa: “Savi bari pačiv tuke kerďal adadžives, tu, savo sal kraľis andro Izrael! Adadžives ľikerďal tut sar varesavo sluhas, sar čhiďal tele peskero ruchos anglal o služki!”
O David lake odphenďa: “Sas oda anglo RAJ, savo peske na iľa avri tire dades aňi caľa leskera famelija, ale man peske ačhaďa vaš o kraľis upral leskere manuša andro Izrael. Me khelava anglo RAJ!
A mek buter man kamava te pokorinel sar angloda a angle tire jakha na avava ňič, ale kala služki, pal save vakerehas, man dena pačiv.”
Avke e Mikal, le Sauloskeri čhaj, sas bi o čhave dži ko meriben.
Sar o kraľis o David geľa te bešel andre peskero palacis a sar o RAJ diňa, hoj leskero kraľišagos te el andro smirom savore ňeprijaťeľenca, save sas pašal leste,
phenďa o David le prorokoske le Natanoske: “Dikh, me bešav andro kher, so hino ačhado le cedrostar, ale e Archa le RAJESKERI hiňi ča andro stanos.”
O Natan leske odphenďa: “Dža a ker savoro, so kames te kerel, bo o RAJ hino tuha.”
Avke mek odi rat phenďa o RAJ le Natanoske:
“Dža a phen mire služobňikoske le Davidoske: ‘Avke phenel o RAJ: Tu mange kames te ačhavel kher, hoj te bešav andre?
Se akorestar, so ľigenďom le Izraeliten avri andral o Egipt, dži adadžives na bešavas andro kher, ale somas andro stanos všadzik, khatar phirenas.
Medik somas le Izraelitenca pro drom, šoha (ňikda) na phučľom le Izraelike vodcendar, saven ačhaďom, hoj te ľidžan miro narodos: “Soske mange na ačhade kher le cedrostar?” ’
Akana pheneha mire služobňikoske le Davidoske: ‘Kavke vakerel o RAJ o Nekzoraleder: Anďom tut odarik, kaj pasinehas le bakren, a ačhaďom tut vaš o vodcas upral o Izrael.
Džavas tuha všadzik, kaj džahas, a murdarďom savore tire ňeprijaťeľen, save sas anglal tu. Kerava, hoj tiro nav te el igen baro sar o nava le nekbaredere vodcengere pre phuv.
Peskere Izraelike narodoske dava than, kaj les sadzinava a ode bešela. Imar na izdrala a o nalačhe manuša les na dukhavena, sar oda kerenas angloda;
akorestar, sar ačhaďom le sudcen upral peskero Izraeliko narodos, aveha andro smirom savore tire ňeprijaťeľendar. O RAJ phenel, hoj ačhavela tuke kher.
Sar avela tiro časos a tu džaha ke tire phure dada, dava tut potomkos, savo ela tutar, a kerava, hoj te el furt zoraleder leskero kraľišagos.
Ov ačhavela Chramos prekal miri pačiv a me kerava, hoj te ačhel leskero kraľišagos pro furt.
Avava leske dad a ov ela miro čhavo. Sar kerela varesavo binos, marava les la pacaha, sar kerel dojekh dad.
Ale miro lačhipen lestar na odlava, sar les odiľom le Saulostar, saves odčhiďom anglal tu.
Tiro potomstvos ela zoralo a tiro kraľišagos the tronos ačhela pro furt anglal ma.’ ”
O Natan vakerelas le Davidoske sa avke, sar oda šunďa le RAJESTAR andro viďeňje.
Paľis o kraľis o David geľa, bešľa peske anglo RAJ andro Stanos a modľinelas pes avke: “Ko som me, ó, RAJEJA, Devla, a ko hin miri famelija, hoj man anďal dži ade?
A mek ke oda, sar te uľahas frima, ó, RAJEJA, Devla, vakerehas the pal oda, so ela paľis tire služobňikoskera famelijaha. Ó, RAJEJA, Devla, tu avke furt keres le manušeha?
So mek pre oda šaj phenav? Se tu, ó, Adonaj, RAJEJA, prindžares tire služobňikos.
Prekal tiro lav a avke, sar kamľal, kerďal kala savore bare veci a diňal oda te džanel tire služobňikoske.
Vašoda sal baro, ó, RAJEJA, Devla, bo nane ajso sar tu. Pal savoreste, so šunďam amare kanenca, nane aver Del, sar sal tu.
Pre phuv nane aver narodos ajso sar o Izrael, saves peske cinďal avri, hoj te en tire, a oleha peske kerďal baro nav. Bare the šukar veci kerďal prekal lende, sar len iľal avri andral o Egipt a tradňal avri anglal lende avren naroden the lengere devlen.
Tu kerďal, hoj o Izraeliti te en tire manuša pro furt, a tu, RAJEJA, ačhiľal lengero Del.
Ale akana, RAJEJA, Devla, mangav tut, ľiker pro furt oda lav, so phenďal mange the mira famelijake. Doľiker oda, sar phenďal.
Avke tiro nav ela barardo a o manuša vakerena pal tu furt: ‘O RAJ o Nekzoraleder hin o Del upral o Izrael!’ Tu doľikereha miro tronos pro furt.
Bo tu korkoro, ó, Nekzoraleder RAJEJA, o Del le Izraeloskero, sikaďal peskere služobňikoske a phenďal: ‘Ačhaveha tiro potomstvos furt pro tronos.’ Vašoda mange me domukľom te anel kadi modľitba anglal tu.
Ó, RAJEJA, Devla, tu sal o Del. Tire lava hine čačipnaskere a tire služobňikoske phenďal, hoj kereha leske oda lačhipen.
Akana mangav tut, požehňin mira caľa famelija, hoj vareko latar pro furt te ačhol anglal tu. Bo tu, ó, RAJEJA, Devla, vakerehas a tiro požehnaňje ačhela pro furt pre miro potomstvos.”
Paľis o David ňerinďa (zviťazinďa) upral o Filišťinci, thoďa len tele a odľiľa lendar o Meteg-Amma.
O David ňerinďa the upral o Moabčana. Paľis len merinďa la špargaha. Phenďa lenge, hoj te pašľon pre phuv a premerinďa len. Sar odmerinďa duje špargenca, ole Moabčanen murdarde, paľis odmerinďa jekhaha špargaha a olen mukľa te dživel. Avke mule duvar ajci sar ola, save ačhile te dživel. O Moabčana ačhile sluhi le Davidoske a anenas leske o daňe.
Paľis o David ňerinďa upral o kraľis Hadad-Ezer, o Rechoboskero čhavo, andral e Coba, sar džalas te zalel o phuva paš o Eufrat.
O David zaiľa lestar 1 700 muršen pro graja the 20 000 slugaďen. Mukľa peske lendar ča 100 grajen le verdanenca a olenge, save ačhile, diňa te phagel o pindre.
Sar avle o Aramejčana andral o Damaskus te pomožinel le kraľiske Hadad-Ezeroske, o David ňerinďa the upral lende a murdarďa lendar 22 000 muršen.
Paľis o David diňa te rozačhavel partiji muršen andro Aramejiko Damaskus. Avke o Aramejčana ačhile sluhi le Davidoske a the on anenas leske o daňe. O RAJ pomožinelas le Davidoske všadzik, kaj džalas.
O David skidňa le Hadad-Ezeroskere služobňikendar o somnakune šťiti a anďa len andro Jeruzalem.
O kraľis o David skidňa le Hadad-Ezeroskere forendar Betach the Berotaj igen but brondzos.
Sar o Toji, o kraľis andral o Chamat, pes došunďa, hoj o David ňerinďa upral caľi le Hadad-Ezeroskeri armada,
bičhaďa peskere čhas le Joram ko David, hoj les te pozdravinel a te phenel leske: “Av bachtalo vaš oda, hoj ňerinďal upral o Hadad-Ezer!” Anďa le Davidoske rupune, somnakune the brondzune veci.
The ole o David sentňarďa le RAJESKE jekhetane le rupoha the le somnakaha, so peske zaiľa savore narodendar, saven thoďa tele:
Le Aramejčanendar, Moabčanendar, Ammončanendar, Filišťinendar, Amalekendar the le Hadad-Ezerostar, savo sas le Rechoboskero čhavo, o kraľis andre Coba.
O David peske kerďa baro nav the oleha, sar pes visarelas pale, hoj murdarďa andre Lonďi Dolina 18 000 Aramejčanen.
Všadzik andro Edom rozačhaďa partiji muršen. Avke savore Edomčana ačhile le Davidoskere sluhi. O RAJ pomožinelas le Davidoske všadzik, kaj ča džalas.
O David kraľinelas upral calo Izrael a savore peskere manušenge kerelas oda, so sas čačipnaskero the lačho.
O Joab, la Cerujakero čhavo, sas veľiťeľis upral e armada a o Jošafat, le Achiludoskero čhavo, sas upral savore leskere uradňika.
O Cadok, le Achituboskero čhavo, the o Achimelech, le Ebjataroskero čhavo, sas rašaja a o Serajah sas pisaris.
O Benajah, le Jehojadoskero čhavo, sas veľiťeľis upral o Kereťana the Pileťana, save chraňinenas le David. The le Davidoskere čhave sas rašaja.
Jekh džives o David pes phučľa: “Ačhiľa le Sauloskera famelijatar mek vareko? Kamľomas leske te presikavel prekal o Jonatan o jileskeriben.”
Le Saul sas sluhas, savo pes vičinelas Cibah. Oles privičinde ko David a phučľa lestar: “Tu sal o Cibah?” Ov odphenďa: “Som tiro služobňikos.”
O David phučľa: “Na ačhiľa imar le Sauloskere famelijatar ňiko, hoj leske te presikavav le Devleskero jileskeriben?” O Cibah leske odphenďa: “Hin mek ade le Jonatanoskero čhavo, savo hino kaľika pro pindre.”
“Kaj hino?” phučľa o David. “Hino andro Lo-Debar, andro kher le Machiroskero, savo hino o čhavo le Ammieloskero,” odphenďa leske o Cibah.
Akor o David bičhaďa, hoj les te anen andral o Lo-Debar.
Sar avľa ko David o Mefibošet, o čhavo le Jonatanoskero, savo sas čhavo le Sauloskero, banďiľa anglal leste le mujeha. O David zvičinďa: “Mefibošet!” “Ade hino tiro služobňikos,” odphenďa leske.
“Ma dara tut!” phenďa leske o David. “Kamav tuke te presikavel o jileskeriben prekal tiro dad Jonatan. Visarava tuke o maľi pal o Saul tiro papus a furt chaha jekhetane manca pašal miro skamind.”
O Mefibošet banďiľa angle leste a phenďa: “So hino tiro služobňikos, hoj pes visares ke ajso mulo rikono, sar som me?”
Paľis o David vičinďa le Sauloskere sluhas le Cibah a phenďa leske: “Savoro, so sas le Sauloskero the leskera famelijakero, dav le Mefibošetoske, bo hino tiro rajeskero čhavo.
Tu, tire čhave the tire sluhi leske kerena buči pre maľa a skidena leske upre o uľipen, hoj te el le Sauloskera famelija, so te chal. Ale o Mefibošet chala pro furt jekhetane manca pašal miro skamind, bo leskero papus sas o Saul.” Le Cibah sas dešupandž (15) čhave the biš (20) sluhi.
O Cibah phenďa le kraľiske: “Tiro služobňikos kerela sa avke, sar pheneha, rajeja miro the kraľina.” Avke o Mefibošet chalas le Davidoha jekhetane pašal o skamind, avke sar te uľahas jekh le kraľiskere čhavendar.
Le Mefibošet sas terno čhavoro, savo pes vičinelas Michas. Le Ciboskeri calo famelija ačhile služobňika le Mefibošetoske.
O Mefibošet bešelas andro Jeruzalem, bo chalas furt jekhetane le Davidoha pašal o skamind. A ov sas kaľika pro soduj pindre.
Sar muľa o Ammoniko kraľis o Nachaš, leskero čhavo Chanun ačhiľa pal leste kraľis.
O David peske phenďa: “Presikavava le Nachašiskere čhaske le Chanunoske o jileskeriben, sar kerďa leskero dad mange.” Avke bičhaďa peskere služobňiken, hoj leske te del te džanel, hoj le Davidoske hin pharo pal leskero dad. Sar avle o služobňika andre le Ammončanengeri phuv,
o Ammonike vodci phende peskere rajeske le Chanunoske: “Gondoľines tuke, hoj o David kamel te del pačiv tire dades oleha, hoj bičhavel peskere služobňiken ke tu? Na, bičhavel len sigeder vašoda, hoj te predikhen kada foros a paľis les te zňičinen?”
Androda o Chanun chudľa le Davidoskere služobňiken, ohoľinďa lenge jepaš brada, ostrihinďa jepaš gada le perestar dži tele a avke len mukľa te džal.
Sar oda phende le Davidoske, bičhaďa anglal lende avre muršen, bo ola murša sas igen pre ladž. Diňa lenge te phenel: “O kraľis tumenge phenel, hoj te ačhen andro Jericho, medik tumenge na barola o bajuzi pre brada. Paľis šaj aven pale.”
Sar o Ammončana peske pridžandle, hoj le David rozchoľarde, dine te vičinen le Aramejčanen andral o Bet-Rechob the e Coba le 20 000 slugaďen, le kraľis andral e Maacha le 1 000 muršenca the 12 000 muršen andral o Tob.
Sar pes o David pal oda došunďa, bičhaďa andro mariben le Joab the savore zorale slugaďen.
O Ammončana pes rozačhade pro mariben paš e foroskeri brana. O Aramejčana andral e Coba the Rechob a o murša andral o Tob the e Maacha sas rozačhade pre maľa.
Sar o Joab dikhľa, hoj avle pre leste anglunestar the palunestar, kidľa peske avri nekfeder muršen andral calo Izrael a rozačhaďa len pro Aramejčana.
Olen, save ačhile, diňa peskere phraleske le Abišajoske, hoj lenca te džal pro mariben pro Ammončana.
Phenďa leske: “Te dikheha, hoj o Aramejčana ňerinen (zviťazinen) upral mande, aveha mange te pomožinel, a te dikhava, hoj o Ammončana ňerinen upral tut, džava me tuke te pomožinel.
Av zoralo a maras pes zorales vaš amare manuša the vaš o Devleskere fori! Mi kerel o RAJ oda, so hin lačho anglal leskere jakha.”
Avke o Joab peskere muršenca džalas andro mariben pro Aramejčana, ale on lestar denašle.
Sar dikhle o Ammončana, hoj o Aramejčana denašen le Joabostar, the on chudle te denašel anglal o Abišaj a gele pale andro foros. Paľis o Joab pes visarďa andral o mariben a geľa andro Jeruzalem.
Sar o Aramejčana dikhle, hoj o Izraeliti ňerinen upral lende, pale pes zgele.
Akor o Hadad-Ezer bičhaďa muršen, hoj te anen le Aramejčanen, save bešenas pre aver sera le paňestar Eufrat. On avle andro Chelam a o Šobach, o veľiťeľis upral e armada le Hadad-Ezeroskeri, len ľidžalas.
Sar oda phende le Davidoske, diňa te zvičinel savore Izraeliten. Pregeľa prekal o Jordan a avľa andro Chelam. O Aramejčana pes rozačhade pro mariben a džanas pro David.
On ale denašle le Izraelitendar. Paľis o David the leskere murša murdarde 700 muršen pro verdana the 40 000 muršen pro graja. The le Šobach, le veľiťeľis upral e armada, dukhade a ov muľa pre oda than.
Sar savore kraľa, save služinenas le Hadad-Ezeroske, dikhle, hoj o Izrael ňerinďa upral lende, phandle lenca zmluva a služinenas lenge. O Aramejčana pes imar daranas buter te pomožinel le Ammončanenge.
Avke pro dujto berš jarone, andro časos, sar o kraľa džanas andro mariben, o David bičhaďa le Joab peskere muršenca the savore slugaďen andral o Izrael. Ňerinde (zviťazinde) upral o Ammončana a paľis pes rozačhade pašal o foros Rabba. Ale o David ačhiľa andro Jeruzalem.
Ke račate o David ušťiľa pal o haďos a prephirelas pes pal e palaciskeri strecha. Dikhľa jekha džuvľa, sar pes thovelas (morelas). Oj sas igen šukar.
Avke o David bičhaďa le sluhas, hoj te dodžanel pes, ko hiňi. O sluhas leske odphenďa: “Oj hiňi e Batšeba, le Eliamoskeri čhaj. Lakero rom hino o Chetitos Urijaš.”
Akor o David phenďa le sluhaske: “Dža, an la ke mande!” Oj ipen pes obžužarďa olestar, so le džuvľen hin sako čhon. Sar avľa ke leste, ov pašľiľa laha. Paľis oj pes visarďa khere.
Ale e Batšeba pes dodžanľa, hoj hiňi khabňi, a diňa oda te phenel le Davidoske.
Paľis o David diňa te phenel le Joaboske, hoj te bičhavel ke leste le Urijaš. Avke o Joab les bičhaďa.
Sar ke leste avľa o Urijaš, o David lestar phučľa: “Sar hin le Joaboske the le slugaďenge? Sar džal dureder o mariben?”
Avke leske phenďa: “Dža khere a odpočovin tuke.” Paľis, sar o Urijaš odgeľa, o David bičhaďa daros andre leskero kher.
Ale o Urijaš na geľa khere, ale pašľiľa peske jekhetane savore služobňikenca paš o vudar, sar pes džal andro palacis.
Sar le Davidoske phende, hoj o Urijaš na geľa khere, o David leske phenďa: “Se avľal pal baro drom, soske na džas khere?”
O Urijaš leske odphenďa: “E Archa, o murša andral o Izrael the andral e Judsko bešen andro stani a miro veľiťeľis o Joab peskere muršenca taborinen pre maľa. Sar me šaj džav khere te chal, te pijel a te pašľol paš e romňi? Avke sar džives tu, me oda na kerava.”
Akor leske o David phenďa: “Ačhuv ade mek adadžives a tajsa tut premukava.” Avke o Urijaš ačhiľa andro Jeruzalem oda džives dži andre aver.
Paľis o David les vičinďa ke peste, chalas the pijelas leha, medik les na zmačarďa. Ale rači o Urijaš geľa te sovel jekhetane le Davidoskere služobňikenca, khere na geľa.
Avke tosara o David pisinďa ľil le Joaboske a bičhaďa le Urijaš, hoj leske te ľidžal.
Andro ľil pisinďa: “Thoven le Urijaš anglal, kaj hin o mariben nekzoraleder. Tumen paľis džan lestar het, hoj les te murdaren.”
Sar o Joab džalas pro foros pro mariben, thoďa le Urijaš pre ajso than, pal savo džanelas, hoj hin ode zorale murša.
Sar o murša andral o foros gele avri pro mariben pro Joab, ačhiľa pes, hoj murdarde varesave le Davidoskere muršen the le Urijaš.
Paľis o Joab bičhaďa jekhe muršes ko David, hoj leske te phenel pal o mariben.
Phenďa leske: “Sar pheneha le kraľiske savoro pal o mariben,
ov pes šaj rozchoľarel a šaj tutar phučel: ‘Soske geľan avke pašes paš o foros? Na džanenas, hoj pal o muri pes ľivinkerel?
Či na džanes, ko murdarďa le Jerubbaaloskere čhas le Abimelech? Na sas oda e džuvľi, savi pre leste čhiďa pal o muri o malmoskero bar, a avke muľa andro Tebec? Soske geľan pašes paš o muri?’ Akor leske phen: ‘The tiro služobňikos o Urijaš muľa.’ ”
Avke o murš odgeľa. Sar doavľa ko David, phenďa leske savoro, so o Joab vakerelas.
Phenďa: “Ole murša sas zoraleder sar amen a avle avri andral o foros pro mariben, ale amen len ispidľam dži ke foroskeri brani.
Avke o lukostrelci ľivinkerenas pal o muri pre tire služobňika a varesaven murdarde. Muľa the tiro služobňikos o Urijaš.”
O David le sluhaske phenďa: “Le Joaboske phen, hoj pes te na trapinel, bo šoha (ňikda) na džanel, ko šaj merel andro mariben. A mek phen leske, hoj te zoraľarel o mariben pre oda foros a te zňičinel les! Avke les zoraľar andre oda.”
Sar pes dodžanľa e Batšeba, hoj lakero rom o Urijaš muľa, chudľa pal leste te rovel.
Sar pregeľa o smutkos pal lakero rom, akor o David bičhaďa vaš e Batšeba a iľa la andre peskero kher. Ačhiľa leskeri romňi a uľiľa lake muršoro. Ale oda, so o David kerďa, na sas le RAJESKE pre dzeka.
O RAJ bičhaďa le Natan ko David. Ov avľa ke leste a phenďa: “Andre jekh foros sas duj murša. Jekh sas barvalo a dujto čoro.
Le barvales sas igen but bakre the gurumňa,
ale le čores sas ča jekh bakroro, so peske cinďa. Ov la ľikerelas a oj barolas jekhetane leha the leskere čhavenca. Chalas leha jekhetane ole chabenestar, so the ov, pijelas andral leskero poharis a sovelas pre leskere vasta. Sas leske sar čhaj.
Jekhvar avľa ko barvalo murš vareko pal o drom. Ale na kamľa te lel peskere bakrores abo gurumňa, hoj la te pririchtinel ole muršeske, savo ke leste avľa. Avke iľa ole čorestar leskere bakrores a pririchtinďa les.”
O David sas igen choľamen pre oda barvalo murš a phenďa le Natanoske: “Avke sar dživel o RAJ, oda murš, savo ada kerďa, mušinel te merel.
Vaš oda bakroro mušinela akana te visarel pale štar bakre, bo kerďa kadi veca a na sas leske pharo upral kada čoro murš.”
Akor o Natan le Davidoske phenďa: “Tu sal oda murš! A kavke phenel o RAJ, o Del le Izraeloskero: ‘Me tut pomakhľom vaš o kraľis upral o Izrael a cirdňom tut avri andral o vasta le Sauloskere.
Diňom tuke leskero kraľišagos the leskere romňijen andre tire vasta. Ačhaďom tut vaš o kraľis upral o Izrael the upral e Judsko. Te na sas tuke oda dos, diňomas tut duvar ajci buter.
Soske iľal le RAJESKERO lav vaš ňisoste a kerďal oda, so nane leske pre dzeka? Le Urijaš diňal te murdarel la šabľaha a iľal tuke leskera romňa. Vašoda, hoj les diňal te murdarel le Ammončanenge,
akanastar imar e šabľa šoha (ňikda) pes na odvisarela tira famelijatar, bo lehas man vaš ňisoste a iľal tuke le Urijašiskera romňa.
Domukava pre tu bibachtaľipen, so ela tira famelijatar. Angle tire jakha tuke odlava tire romňijen a dava len tire pašutneske. Ov lenca pašľola avke, hoj savore oda dikhena.
Tu oda kerďal počoral, ale me oda kerava dživese anglo calo Izrael.’ ”
Akor phenďa o David le Natanoske: “Kerďom binos anglo RAJ.” Ov leske odphenďa: “O Raj tuke odmukľa tiro binos a na mereha.
Ale oleha, so kerďal, diňal le RAJESKERE ňeprijaťeľenge, hoj šaj vakeren pre leste namištes. Vašoda tiro čhavoro, savo uľola, mušinel te merel.”
Sar o Natan geľa khere, o Raj dukhaďa le nasvaľibnaha le Davidoskere čhavores, savo uľiľa la Batšebake.
O David mangelas le Devles vaš o čhavoro a igen pes poscinelas. Sar džalas te sovel, pašľolas caľi rat pre phuv.
Leskere phureder služobňika gele paš leste a kamenas les te hazdel pal e phuv, hoj te chal lenca, ale ov na kamelas te ušťel aňi te chal.
Pro eftato džives o čhavoro muľa, ale le Davidoskere služobňika daranas leske oda te phenel. Phende peske: “Medik o čhavoro dživelas, privakerahas pes ke leste, ale na šunelas amen. Sar šaj akana leske phenas, hoj o čhavoro muľa? Šaj peske kerel vareso.”
Ale o David zbačinďa, hoj leskere služobňika vareso počoral vakeren maškar peste, a avľa pre oda, hoj o čhavoro muľa. Phučľa lendar: “Muľa o čhavoro?” “Muľa,” odphende leske.
O David ušťiľa pal e phuv, sthoďa (omorďa) pes, pomakhľa pes la mascaha a urďa aver gada. Paľis geľa andre le RAJESKERO stanos a banďolas anglo RAJ. Sar odarik geľa khere, mangelas peske chaben. Dine les a ov chalas.
O služobňika lestar phučle: “So tu keres? Medik o čhavoro dživelas, poscinehas tut a rovehas. Ale sar o čhavoro muľa, akor ušťiľal a džas te chal?”
Ov odphenďa: “Medik o čhavoro dživelas, poscinavas man a rovavas, bo gondoľinďom mange: ‘Šaj el, hoj o RAJ ela ke ma jileskero a le čhavores mukela te dživel.
Ale akana, sar muľa, soske man majinav te poscinel? So šaj les visarav pale? Me džava pal leste, ale ov ke ma na avela.’ ”
Paľis o David hazdelas upre peskera romňa la Batšeba le lavenca, geľa ke late a pašľiľa laha. Sar lake uľiľa muršoro, dine leske nav Šalamun. O RAJ peske les zakamaďa,
vašoda prekal o prorokos Natan phenďa le Davidoske, hoj leske te den nav Jedidijah.
O Joab geľa pro mariben pre Ammoniko Rabba a zaiľa le kraľiskero foros.
O Joab bičhaďa muršen, hoj te phenen le Davidoske: “Maras man lenca a zaiľom lenge o teluno foros paš o paňi.
Akana zvičin ole muršen, save ačhile, mi rozačhaven pes pašal oda foros a mi zalen les, hoj upral oda foros te na ňerinav (na zviťazinav) me korkoro a te na dav ole foroske miro nav.”
Avke o David iľa savore muršen, geľa andre Rabba, ode marelas pes lenca a ňerinďa upral lende.
Paľis iľa e koruna pal o šero lengere devleske, so pes vičinelas Milkom. E koruna sas phari buter sar tranda (30) kili a sas andro the dragano bar, so thode pro šero le Davidoske. Ov odarik iľa igen but veci.
Odľigenďa le manušen, save bešenas ode, a diňa lenge o pili, krompača the tovera, hoj te keren buči paš o cehli. Avke kerde the savore Ammonike forenca. Paľis o David the savore manuša gele pale andro Jeruzalem.
Paloda pes ačhiľa kada: Le Davidoskere čhas le Absolon sas igen šukar pheň, savi pes vičinelas Tamar. Le Davidoskero čhavo Amnon andre late pes zakamľa.
O Amnon pes trapinelas vaš late avke, hoj nasvaľila olestar, bo oj sas mek pačivaľi a ov peske gondoľinelas, hoj šoha (ňikda) na ela leskeri.
Ale sas les prijaťeľis o Jonadab. Ov sas le Šimeoskero čhavo, savo sas phral le Davidoske, a sas igen goďaver murš.
Phučľa le Amnonostar: “Sar oda, hoj tu, o čhavo le kraľiskero, sal sako tosara ajso smutno? Na pheneha mange?” O Amnon leske phenďa: “Kamav la Tamar, le Absolonoskera pheňa.”
O Jonadab leske phenďa: “Pašľuv tuke pro haďos a ker pestar, hoj sal nasvalo. Sar avela tut te dikhel tiro dad, phen leske: ‘Mangav tut, domuk, hoj miri pheň e Tamar man te del te chal. Mi pririchtinel anglal mande o chaben, bo kamav andral lakere vasta te chal.’ ”
Avke o Amnon pašľiľa pro haďos a kerelas pestar, hoj hino nasvalo. Sar avľa o David les te dikhel, phenďa leske: “Domuk mira pheňake, hoj te avel a mi pekel anglal ma duj bokeľa. Kamav andral lakere vasta te chal.”
Paľis o David phenďa la Tamarake: “Dža andro kher ke tiro phral ko Amnon a pririchtin leske o chaben.”
Sar e Tamar avľa ko Amnon andro kher, ov ipen pašľolas pro haďos. Avke iľa o chumer, zaušanďa, kerďa anglal leste bokeľa a pekľa len.
Paľis iľa e tepša le bokeľenca a thoďa anglal leste, ale ov na kamelas te chal. Paľis o Amnon phenďa: “Bičhaven savore manušen adarik het.” Avke savore lestar gele het.
Paloda phenďa la Tamarake: “An mange o bokeľa ode, kaj sovav. Chava andral tire vasta.” E Tamar iľa o bokeľa, so pekľa, a ľigenďa len le Amnonoske andro haďos.
Ale sar leske delas o bokeľa, cirdňa la ke peste a phenďa: “Av, pašľuv tuke paš ma, pheňe miri!”
“Na, phrala miro!” phenďa leske e Tamar. “Av goďaver a ma ker oda mange! Bo ajso andro Izrael pes na kerel!
Kaj man thovava andre ajsi ladž? A tut lena andro Izrael vaš o lubaris! Ale povaker tuke le kraľiha, ov dela man tuke!”
Ale ov la na šunďa. Chudľa la a pašľiľa laha, bo ov sas zoraleder.
Paloda le Amnonoske e Tamar igen džungľiľa, a oda avke, hoj la imar našťi avri ačhelas, a odi ňenavisť ke late sas bareder sar angloda o kamiben. O Amnon lake phenďa: “Skide tut a dža het!”
“Na!” phenďa leske. “Kada, hoj man trades het, hin goreder sar oda, so manca kerďal!” Ale ov na kamelas la te šunel.
Vičinďa peskere sluhas, savo pašal leste kerelas, a phenďa leske: “Čhiv kala džuvľa avri a phand pal late o vudar!”
Avke o sluhas čhiďa la avri a phandľa pal late o vudar. Pre Tamar sas šukar upruno plašťos, so hordinenas le kraľiskere čhaja, sar sas slobodne.
E Tamar peske čhiďa pro šero o prachos, čhingerďa pre peste o upruno plašťos, so sas pre late, thoďa peske o vast pro šero a džalas het bare rovibnaha.
Paľis lakero phral o Absolon latar phučľa: “Na sas tuha tiro phral o Amnon? Akana, pheňe miri, imar ma vaker pal oda. Se hino tiro phral, ma domuk tuke oda, so pes ačhiľa, andro tiro jilo.” Avke e Tamar ačhiľa andro Absolonoskero kher omukľi the smutno.
Sar pes pal oda došunďa o David, sas igen choľamen.
O Absolon imar buter na vakerelas le Amnonoha. Našťi les avri ačhelas, bo pašľiľa leskera pheňaha la Tamaraha.
Pal o duj berš, sar ko Absolon strihinenas le bakren andro Baal-Chacor paš o Efrajim, vičinďa savore kraľiskere čhaven.
O Absolon geľa ko David a phenďa: “Šaj aves tu the tire služobňika ke mande, bo ipen strihinen mire bakren.”
“Na, čhavo miro,” odphenďa leske o David. “Na mušinas te džal savore, hoj pes te na starines pal amende.” Choc o Absolon pre leste ispidelas, ov na kamelas te džal leha, ale požehňinďa les.
Paľis o Absolon phenďa: “Te na, akor mi avel amenca miro phral o Amnon.” “Soske majinel te džal tuha?” phučľa o David.
Ale o Absolon avke pre leste ispidelas, hoj mukľa le Amnon the savore princen. [Paľis ov pririchtinďa lenge hoscina avke sar prekal o kraľis.]
O Absolon phenďa peskere sluhenge: “Merkinen! Sar le Amnon ela lačhi dzeka la moľatar, paľis tumenge prikazinava a tumen les murdarena. Ma daran pes, bo oda me tumenge phenďom! Aven bi e dar a aven zorale!”
Paľis o sluhi kerde avke, sar lenge phenďa, a murdarde les. Akor savore le Davidoskere čhave ušťile, bešle pro peskere somara a denašle.
On sas mek pro drom, sar le Davidoske vareko phenďa: “O Absolon murdarďa savore tire čhaven – ňiko lendar na ačhiľa te dživel.”
O David ušťiľa, čhingerďa pre peste o gada a pašľiľa pre phuv. Savore leskere služobňika ačhenas pašal leste le čhingerde gadenca.
Sas paš leste o Jonadab, le Davidoskero phraleskero čhavo, saveske sas dad o Šimeah. O Jonadab phenďa: “Te na gondoľinel peske miro raj, hoj o Absolon murdarďa savore tire čhaven. Muľa ča o Amnon. Bo dičholas pro Absolon, hoj kamel le Amnon te murdarel akorestar, sar našilu pašľiľa la Tamaraha.
Rajeja miro the kraľina, ma trapin tut pal oda, so tuke phende, hoj savore tire čhave mule. Muľa ča o Amnon.”
Ale o Absolon denašľa. O sluhas, savo merkinelas, jekhvareste zbačinďa a dikhľa pro drom khatar o Horonajim but manušen pre sera le verchoskeri a phenďa le kraľiske: “Dikhľom le manušen pro drom khatar o Horonajim pre sera le verchoskeri.”
O Jonadab phenďa le Davidoske: “Dikh, oda aven tire čhave. Ačhiľa pes avke, sar tuke phenďom.”
Soča dovakerďa, avle le Davidoskere čhave a chudle igen te rovel. Avke the o David savore peskere služobňikenca igen rovenas.
Sar o Absolon denašelas, dochudľa pes andro Gešur. Geľa ko Ammichudoskero čhavo ko Talmaj, savo sas kraľis andro Gešur, a bešelas ode trin berš. O David calo časos sas smutno pal peskero čhavo Amnon.
<range>
Paľis o David igen kamelas te džal ko Absolon, bo imar les pregeľa o pharipen pal oda, hoj o Amnon muľa.
Sar la Cerujakero čhavo o Joab dikhľa, hoj o kraľis o David hino smutno pal o Absolon,
bičhaďa varekas andre Tekoa, hoj te anen odarik goďaver džuvľa. Sar la ande, phenďa lake o Joab: “Ker avke: Uri pre tu ola gada, so hin pro smutkos, a le olejoha tut ma pomakh, ale av sar džuvľi, savi imar but časos ľikerel o smutkos pal o mulo.
Paľis džaha ko David, hoj leha te vakeres.” A diňa la goďi, so leha majinel te vakerel.
Akor odi džuvľi andral e Tekoa geľa ko kraľis, banďolas anglal leste le mujeha dži ke phuv a phenďa: “Pomožin mange, kraľina!”
“So tute?” phučľa latar o kraľis. “Me som vdova,” odphenďa. “Miro rom muľa.
Sar mire duj čhave sas pre maľa, dokerenas pes maškar peste a na sas ode ňiko, hoj len pestar te odlel. Jekh lendar demaďa dujtones avke, hoj les murdarďa.
Akana džal pre ma caľi fajta a phenen: ‘De amenge oles, ko murdarďa peskere phrales, hoj les te murdaras vaš o dživipen peskere phraleskero.’ Te on oda kerena, me ačhava bi o čhavo a lena miro užaripen (naďej), so mek mange ačhiľa, bo pal miro rom na ačhiľahas pre kadi phuv o nav aňi o potomstvos.”
“Dža khere,” phenďa lake o David. “Me lava ada andre mire vasta.”
Ale e džuvľi le Davidoske phenďa: “Paľikerav tuke, rajeja miro the kraľina. Odi vina mi perel pre mande the pre miri famelija a tu the tiro tronos avena bi e vina.”
Avke o kraľis lake phenďa: “Te vareko phenela vareso pre tu, an les ke mande a kerava oda, hoj šoha (ňikda) pre tu imar na vakerela ňič nalačho.”
A oj leske phenďa: “Mangav tut, le mange vera anglo RAJ, tiro Del, hoj oda dženo, savo mušinel te visarel pale mire čhaske vaš o dživipen peskere phraleske, les te na murdarel, bo oleha kerďahas mek goreder binos.” “Avke sar dživel o RAJ,” phenďa lake o David, “tire čhaske aňi o bal na perela pal o šero.”
E džuvľi mek phenďa: “Domuk tira služobňičkake, hoj te phenel mek vareso peskere rajeske the kraľiske.” “Vaker!” phenďa o David.
Oj leske phenďa: “Soske keres nalačho le Devleskere manušenge? Tu korkoro pes odsudzinďal andre oda, so phenďal, bo na domukľal te anel khere peskere čhas, saves tradňal het.
Bo mušinas savore te merel, sam sar o paňi, so hino avričhordo pre phuv a so imar pes na del te skidel. Ale o Del na kamel te lel ňikaske o dživipen, ale kerel sa, hoj te anel pale oles, ko hino lestar dur.
Vašoda avľom te phenel peskere rajeske the kraľiske, bo o manuša man oleha darade a phenďom mange: ‘Džava te vakerel le kraľiha a šaj el, hoj man šunela avri.
Gondoľinav, hoj šaj man šunel avri a zachraňinel ole manušendar, save man the mire čhas kamen te lel avri andral e phuv, so amenge diňa o Del.’
O lav mire rajeskero the kraľiskero mange anel o smirom, bo miro raj the kraľis hino sar le Devleskero aňjelos, savo rozprindžarel o lačho le nalačhestar. O RAJ, tiro Del, mi el tuha.”
Akor o David lake phenďa: “Vareso tutar phučava a odphen mange o čačipen!” “Ča vaker, rajeja miro the kraľina,” odphenďa e džuvľi.
“Na sas oda o Joab, savo tut bičhaďa ke ma?” phučľa latar o David. E džuvľi odphenďa: “Avke sar tu džives, rajeja miro the kraľina, našťi garuvav ada angle tu, hoj tuke te na odphenav. Sas oda tiro služobňikos o Joab, savo mange oda phenďa a diňa man goďi, so tuke te phenel.
Ov oda kerďa vašoda, hoj te čerinel odi veca. Ale tu, rajeja miro, sal goďaver sar le Devleskero aňjelos a džanes pal savoreste, so pes kerel andre adi phuv.”
Paľis o David phenďa le Joaboske: “Mištes, me kerava avke, sar tu kames. Dža a an pale le Absolon.”
Akor o Joab peľa anglo David a banďolas le mujeha dži ke phuv a paľikerelas leske. Phenďa: “Adadžives sprindžarďom, hoj som tuke pre dzeka, rajeja miro the kraľina, bo kerďal avke, sar kamľom.”
Paľis o Joab geľa andro Gešur a anďa le Absolon pale andro Jeruzalem.
O kraľis phenďa le Joaboske: “Mi džal andre peskero kher, ale angle mande pes te na sikavel.” Avke o Absolon geľa andre peskero kher, ale le kraľis na dikhľa.
Andre calo Izrael le Absolon lašarenas, bo na sas ňiko ajso šukar sar ov. Le šerestar dži ko pindre sas pre leste sa lačho.
Leskere bala sas igen bare a strihinelas len jekhvar andro berš, sar sas igen phare. Sar len važinelas, sas vaj duj kili phare.
Le Absolon sas trin muršora the jekh čhaj a lakero nav sas Tamar. Oj sas igen šukar džuvľi.
O Absolon bešelas andro Jeruzalem duj berš, ale mek na dikhľa le David.
Paľis diňa te vičinel le Joab, hoj te avel ke leste, bo kamľa les te bičhavel ko David, ale o Joab na kamelas te džal ke leste. O Absolon bičhaďa pal leste dujtovar, ale aňi akor na geľa.
Paľis o Absolon phenďa peskere sluhenge: “Dikhen, le Joaboskeri maľa hiňi pašes paš miri a hin les ode jačmeňis. Džan a podlabaren les!” Avke o sluhi gele a podlabarde odi maľa.
Paľis o Joab geľa ko Absolonoskero kher a phenďa leske: “Soske tire sluhi podlabarde mange e maľa?”
O Absolon leske odphenďa: “Dikh! Bičhaďom pal tu, hoj te aves ke mande, bo kamľom tut te bičhavel ko kraľis, hoj leske te phenes: ‘Soske avľom andral o Gešur? Se feder mange uľahas, te ačhiľomas ode.’ Ale akana kamav te džal anglo David a te vareso kerďom nalačho, mi murdarel man.”
Paľis o Joab geľa ko David a phenďa leske savoro. Avke o David vičinďa ke peste le Absolon. Sar avľa ke leste, banďolas anglo kraľis le mujeha dži ke phuv a ov čumidľa le Absolon.
Paľis peske o Absolon stradľa verdan, grajen the penda (50) muršen, save denašenas anglal leste.
O Absolon sig tosara ačhelas pro drom paš e brana, sar pes džal andro foros. Ode lelas pre sera dojekhe muršes, ko avelas varesava vecaha ko kraľis, hoj les te šunel avri, a phučelas lestar: “Khatar sal?” Sar leske oda murš phenelas: “Me som andral jekh Izraeliko kmeňos,”
o Absolon leske phenďa: “Dikh, tu vakeres mištes a čačipen, ale nane ňiko paš o kraľis, hoj tut te šunel avri.
Ale te man ačhadehas vaš o sudcas andre kadi phuv, dojekheske pomožinďomas ola vecaha, savaha avľahas ke ma pro sudos, hoj te el leskero čačipen.”
Sar vareko avelas ko Absolon a kamelas anglal leste te banďol, ov les obchudelas a čumidelas.
Avke kerelas o Absolon savore Izraelitenca, save avenas ko kraľis, hoj ov te rozsudzinel lengero pravos. Aleha len počoral dochudelas pre peskeri sera a sas le Izraelitenge buter pre dzeka sar o kraľis David.
Paľis pal o štar berš phenďa o Absolon le kraľiske le Davidoske: “Domuk mange te džal andro Hebron, hoj te doľikerav e vera, so diňom le RAJES.
Sar bešavas andro Gešur andro Aram, phenďom le Rajeske: ‘Te man aneha pale andro Jeruzalem, džava tut te lašarel andro Hebron.’ ”
“Dža andro smirom!” phenďa leske o David. Avke o Absolon geľa andro Hebron.
Paľis o Absolon bičhaďa počoral peskere muršen andre savore kmeňi le Izraeloskere, hoj te phenen: “Sar šunena o hangos la trubakero, akor zvičinen: ‘O Absolon ačhiľa kraľis andro Hebron!’ ”
Le Absolonoha gele andral o Jeruzalem duj šel (200) murša, save sas vičimen a na džanenas ňisostar, so kamel te kerel.
Sar anelas o Absolon o obeti, bičhaďa vaš o Davidoskero radcas Achitofel andral o foros Gilo. Vašoda o murša, save pes dovakerde pro David, kerenas furt bareder vzbura a mek buter manuša pes pridenas ko Absolon.
Androda ko David avľa o sluhas a phenďa: “Dojekh murš andral o Izrael hino pre le Absolonoskeri sera!”
Paľis o David phenďa savore peskere služobňikenge, save sas leha andro Jeruzalem: “Aven! Denašas het, bo te na denašaha, na zachraňinaha pes le Absolonostar. Sigo džas het, hoj te na dochudel amen! Bo anela pre amende bibach a murdarela dojekhes andro foros.”
“He, mištes, rajeja amaro the kraľina!” phende o služobňika le Davidoske. “Amen keraha savoro, so tu pheneha.”
Paľis o David odarik odgeľa savore peskere manušenca the la famelijaha. Mukľa ode ča peskere deše romňijen-služobňičken, hoj pes te starinen pal o palacis.
O David the savore leskere murša odgele andral o foros a zaačhile paš o paluno kher.
Anglo David predžanas savore leskere uradňika, savore Kereťana, Pileťana the šov šel (600) murša, save avle ke leste andral o Gat.
Akor phenďa o David le Ittajoske, savo sas andral o Gat: “Soske tu aves amenca? Dža pale ko kraľis Absolon a ačhuv ode. Se sal cudzincos, saves tradle avri andral peskeri phuv.
Se mekča idž avľal. Sar šaj me kamav tutar, hoj te aves manca, te me korkoro na džanav, kaj majinav te džal? Dža pale a le tuha tire phralen. Mi presikavel tuke o RAJ o lačhipen the o pačivaľiben.”
Ale o Ittaj odphenďa: “Avke sar dživel o RAJ a avke sar džives tu, rajeja miro the kraľina, me džava všadzik tuha, či pro meriben vaj pro dživipen.”
O David leske odphenďa: “Mištes, av amenca!” Avke o Ittaj džalas savore peskere muršenca the caľa famelijaha, jekhetane le Davidoha.
Savore manuša andral odi phuv chudle igen te rovel, sar odarik predžanas. Avke o David pregeľa prekal o paňi Kidron a savore manuša džanas leha pre oda drom, sar pes džal pre pušťa.
Jekhetane lenca džalas o rašaj Cadok the savore Leviti, save ľidžanas le Devleskeri Zmluvakeri Archa. Sar la thode tele, o Ebjatar obetinelas o obeti, medik savore manuša na gele avri andral o foros.
Paľis o David phenďa le Cadokoske: “Odľidža e Archa le Devleskeri pale andro foros, bo te arakhava anglo RAJ o lačhipen, anela man pale a sikavela mange la the oda than, kaj ela.
Ale te phenela: ‘Na sal mange pre dzeka,’ akor mi kerel manca avke, sar leske hin pre dzeka.”
O David phenďa le rašaske le Cadokoske: “Dža andro smirom pale andro foros. Le tuha tire čhas le Achimaac the le Jonatan, le Ebjataroskere čhas.
Me užarava pre oda than, khatar pes predžal prekal o Jordan, medik mange na dena te džanel.”
Avke o Cadok the o Ebjatar ľigende e Archa le Devleskeri pale andro Jeruzalem a ačhile ode.
Paľis o David džalas pindrango upre pro Olivovo Verchos, le dromeha rovelas a o šero peske zagaruďa, avke the savore manuša, save sas leha, peske garude o šere a rovenas.
Vareko le Davidoske phenďa: “O Achitofel hino tiš maškar o vzburenci, save hine le Absolonoha.” Vašoda o David pes mangelas: “Mangav tut, RAJEJA miro, ma domuk, hoj pes te ačhel oda, so phenďa o Achitofel.”
Sar o David dogeľa pro agor le verchengero, pro than, kaj pes lašarelas le Devles, džalas angle leste o Arkijcos o Chušaj. Leskero plašťos sas rozčhingerdo a pro šero les sas prachos.
Avke o David leske phenďa: “Te aveha manca, mušinava man pal tu te starinel.
Ale dža pale andro foros a phen le Absolonoske: ‘Ó, kraľina, som tiro služobňikos. Avke sar angloda služinavas tire dadeske, avke kamav tuke te služinel.’ Te oda kereha, šaj previsares oda, so vakerelas o Achitofel.
Ena tuha ode duj rašaja, o Cadok the o Ebjatar. Savoro, so tut dodžaneha andro palacis, phen lenge,
bo ode hine the lengere čhave, o Achimaac the o Jonatan. Lenca mange dena te džanel savoro, so pes ode dodžanena.”
Avke le Davidoskero prijaťeľis o Chušaj avľa pale andro foros Jeruzalem ipen akor, sar the o Absolon.
Sar džalas o David dureder pal o verchos, avelas anglal leste le Mefibošetoskero sluhas o Cibah duje somarenca. Sas pre lende duj šel (200) mare, šel (100) konarica hrozni, šel (100) šviža ovocje the jekh gono mol.
O David phučľa le Cibostar: “So kames oleha te kerel?” Ov odphenďa: “Kala somara hine prekal tiri famelija, hoj te džan pre lende, a o maro the o ovocje hine pro chaben. E mol hiňi, hoj te pijen, sar na birinena pre pušťa.”
“Kaj hino o Mefibošet, saveske hino papus tiro raj o Saul?” phučľa lestar o David. O Cibah odphenďa: “Ov ačhiľa andro Jeruzalem, bo gondoľinel peske, hoj adadžives o Izraeliti leske dena pale o kraľišagos pal leskero papus Saul.”
O David le Ciboske odphenďa: “Savoro, so hin le Mefibošetoskero, ačhela tuke.” “Banďuvav anglal tu!” phenďa o Cibah. “Ča mi avav tuke pre dzeka, rajeja miro the kraľina.”
Sar o David sas pašeder ko gav Bachurim, ipen akor odarik džalas avri o Šimej, o čhavo le Geraskero andral le Sauloskeri famelija. Le dromeha furt košelas.
Čhivkerelas o bara andro David the andre savore leskere služobňika, choc paš o David sas pal e čači (pravo) the baľogňi (ľavo) sera savore manuša the o slugaďa.
Prekošelas les kavke: “Dža het, dža het! Vrahona! Lotrona!
Iľal peske le Sauloskero kraľišagos a akana o RAJ tut marel, bo murdarďal but leskera famelijatar. O RAJ diňa o kraľišagos tire čhaske le Absolonoske. Avel pre tu e bibach, vrahona!”
O Abišaj, o čhavo la Cerujakero, phenďa le Davidoske: “Rajeja miro, soske domukes, hoj kada rikono tut kavke te košel? Muk man, hoj te džav ke leste. Mi odčhinav leske o šero!”
Ale o David leske phenďa: “So tumen andre oda, čhave la Cerujakere! Bo te o RAJ leske phenďa, hoj te prekošel man, akor ko leske šaj phenel: ‘Soske kada keres?’ ”
Paľis o David phenďa le Abišajoske the savore peskere služobňikenge: “Se miro čhavo, savo hino mandar, man kamel te murdarel a so mek buter kada Benjaminos? Muken les, mi prekošel man, bo o RAJ leske oda phenďa.
Šaj el, hoj o RAJ dikhela miro pharipen a visarela mange pale le lačhipnaha vaš adadživeseskero košiben.”
O David peskere muršenca džalas dureder le dromeha. O Šimej džalas pašes pašal leste pal o verchengero brehos, le dromeha les košelas a čhivkerelas pre leste o prachos the o bara.
O David the o murša, save leha džanas, avle domarde paš o Jordan a ode peske odpočovinde.
O Absolon le Achitofeloha the savore Izraelitenca avľa andro Jeruzalem.
Sar avľa ko Absolon o Arkijcos o Chušaj, le Davidoskero prijaťeľis, phenďa leske: “Mi dživel o kraľis! Mi dživel o kraľis!”
“Ada hin tiro kamiben, so sikaves le Davidoske?” phučľa o Absolon le Chušajostar. “Soske na geľal lenca?”
O Chušaj phenďa le Absolonoske: “Na! Me kamav te ačhol olenca, kas peske kidle avri kala manuša, savore Izraeliti the o RAJ!
Se me kaske služinav, te na leskere čhaske! Avke sar služinavas tire dadeske, služinava the tuke.”
Paľis o Absolon phenďa le Achitofeloske: “Phen, so kampel amenge te kerel?”
O Achitofel odphenďa. “Dža ke tire dadeskere romňija-služki, saven mukľa, hoj te merkinen pre leskero palacis, a pašľuv lenca. Paľis savore manuša andro Izrael pes dodžanena, hoj kerďal bari ladž tire dadeske. Oleha tire murša, save džan pal tu, ena mek buter zoraľarde.”
Avke le Absolonoske ačhade pre strecha stanos a ov anglal savore Izraeliti pašľolas peskere dadeskere romňenca-služobňičkenca.
Andre oda časos o Achitofel vakerelas ajse goďaver lava, hoj o David the o Absolon oda lenas sar le Devleskero lav.
Paľis o Achitofel phenďa le Absolonoske: “Domuk, hoj mange te kidav avri 12 000 muršen a mek adi rat lenca te džav pal o David.
Džava pre leste akana, medik na birinel a hino bi e zor. Daravava les a savore leskere murša pes rozdenašena. Paľis o kraľis ela korkoro a me les murdarava.
Avke anava pale savore manušen ke tute, bo te merela oda murš, saves tu rodes, savore manuša ena andro smirom.”
Oda vakeriben sas pre dzeka le Absolonoske the savore Izraelike vodcenge.
Ale o Absolon phenďa: “Vičin ade mek le Chušaj le Arkijcos, hoj te šunas, so ov phenel.”
Sar avľa o Chušaj, o Absolon leske phenďa: “O Achitofel phenďa, so amenge kampel te kerel. So pre oda tu phenes? Majinas te kerel avke, sar ov vakerel? Te na, ta phen tu!”
O Chušaj odphenďa le Absolonoske: “Oda, so akana o Achitofel phenďa, na anela pro lačhipen.
Se prindžares peskere dades the leskere muršen. On hine zorale maribnaskere murša a ke oda choľamen sar e medveďica, savake ile lakere ciknen. Tiro dad hino sikado pro mariben a na ačhel rači te sovel paš peskere murša.
Ipen akana pes garuvel andre varesavi chev abo pre aver than. Te vareko peľahas andro mariben, sar pes zachudľahas, rozľigenďahas pes oda hiros, hoj le Absolonoskere murša prekhelde (prehrajinde).
Akor the oda nekzoraleder murš, savo sas zoralo sar o ľevos, našavela e zor, bo calo Izrael džanel, hoj tiro dad o David hino maribnaskero murš a leskere murša hine zorale.
Vašoda phenav tuke, zvičin ke peste calo Izrael le Danostar dži paš e Beer-Šeba. On ena ajci sar e poši pro moroskero brehos a tu len ľidžaha andro mariben.
Paľis džaha pal leste. Sar les arakhaha ode, kaj ela, mukaha pes pre leste avke, sar perel e rosa pre phuv a na ačhela te dživel ov, aňi ňiko leskere muršendar.
Te pes garuďahas andre varesavo foros, calo Izrael anďahas o lani. Odcirdľamas o foros andro paňi a na ačhiľahas pal leste aňi cikno bar.”
Akor o Absolon the savore Izraelike murša phende: “Feder hin o goďaver vakeriben le Chušajoskero sar le Achitofeloskero.” Avke o RAJ na domukľa, hoj pes te ačhel pal le Achitofeloskere lava, bo kamľa te anel e bibach pro Absolon.
O Chušaj phenďa le rašajenge le Cadokoske the le Ebjataroske, so o Achitofel vakerelas le Absolonoske the le vodcenge andral o Izrael a so ov paľis lenge phenďa, hoj te keren.
Phenďa lenge: “Akana bičhaven sigo varekas kada te phenel le Davidoske a phenen leske: ‘Ma zľiker tut adi rat pre pušťa paš o Jordan, ale sigo predža prekal o paňi. Bo te na, mereha tu the savore manuša, save hine tuha.’ ”
O Jonatan the o Achimaac užarenas paš o En-Rogel, bo našťi gele andro Jeruzalem, hoj len ňiko te na dikhel. Varesavi služka lenge majinďa te phenel, so pes kerel, a on paľis majinde oda te phenel le Davidoske.
Ale varesavo čhavoro len zbačinďa a phenďa avri le Absolonoske. Vašoda on siďarenas odarik het andro Bachurim ke varesavo murš. Ole muršes sas pre dvora chaňig a on gele andre.
Leskeri romňi iľa e lepeda, nacirdľa la upral e chaňig a čhivkerelas upre o zrnos, hoj te na dičhol e chaňig.
Sar avle le Absolonoskere murša ke džuvľi andro kher, phučle latar: “Kaj hine o Achimaac the o Jonatan?” “Odgele adarik a pregele o paňi,” odphenďa lenge. Akor on len chudle te rodel, ale sar len našťi arakhle, visarde pes pale andro Jeruzalem.
Sar odarik gele het, o Achimaac the o Jonatan avle avri andral e chaňig a gele te phenel le Davidoske, so o Achitofel vakerelas le Absolonoske, hoj te kerel, a phende: “Ušťi a predža sigo prekal o paňi!”
Avke o David the savore leskere manuša ušťile a pregele prekal o Jordan. Dojekh lendar pregeľa o paňi, medik na vidňisaľolas.
Sar o Achitofel dikhľa, hoj pes na ačhiľa avke, sar kamľa, thoďa pro somaris o sedlos, bešľa pre leste a geľa khere andro peskero foros. Kerďa khere savoro, so kampelas, a paľis pes figinďa. Avke muľa a parunde les andre leskere dadeskero hrobos.
O David avľa andro Machanajim, medik o Absolon predžalas prekal o Jordan peskere muršenca andral o Izrael.
O Absolon ačhaďa le Amasah pre le Joaboskero than vaš o veľiťeľis upral o slugaďa. Leskero dad sas o Izmaelitas o Jitrah a e daj e Abigajil, le Nachašiskeri čhaj. Oj sas e pheň la Cerujake, le Joaboskera dake.
O Absolon the o Izraeliti peske kerde taboris andre phuv Gilead.
Sar o David avľa andro Machanajim, avle ke leste o Šobi, o Machir the o Barzillaj. O Šobi sas le Nachašiskero čhavo andral o Ammoniko foros Rabba, o Machir sas le Ammieloskero čhavo andral o Lo-Debar a o Barzillaj sas Gileados andral o Rogelim.
Ande le Davidoske the leskere manušenge o veci pro soviben the pira, grati, žužoďiv, jačmeňis, peko ďiv, aro, fizola, šošovica,
medos, čhil, bakrano siros the gurumňakero siros, hoj len te el, so te chal, bo džanenas, hoj o David the leskere murša imar na birinen, bo sas bokhale the smedne pre pušťa.
O David diňa te zvičinel le muršen, save sas leha, a rozulaďa len andro partiji po ezeros (1 000) the šel (100) slugaďa a ačhaďa upral lende veľiťeľen.
Avke len bičhaďa andro trin partiji le Joaboha, le Joaboskere phraleha le Abišajoha the le Ittajoha andral o Gat. Dojekh lendar ľidžalas peskera partija. Paľis phenďa o David le muršenge: “Čačes džava the me tumenca.”
“Našťi aves,” phende o murša. “Te denašaha het, na džala lenge pal amende, choc te jepaš džene amendar merena. Ale tu sal draganeder sar ezeros (1 000) amendar! Ela feder, te amenge pomožineha andral o foros.”
“Kerava avke, sar phenen,” phenďa o David. Paľis ačhelas paš e brana a savore murša džanas andro partiji po šel (100) the po ezera (1 000) odarik het.
O kraľis phenďa le Joaboske, Abišajoske the le Ittajoske: “Ča prekal ma aven jileskere le terne muršeske le Absolonoske.”
Avke o murša gele pre maľa pro Izraeliti a o mariben pes zachudľa andro Efrajimiko veš.
Le Davidoskere murša ňerinde (zviťazinde) upral o Izraeliti a mule lendar oda džives igen but manuša – 22 000 murša.
O mariben sas andre odi caľi phuv. Andro veš mule buter murša sar ola, save mule andro mariben.
O Absolon džalas pre mulica a jekhvareste pes arakhľa anglo Davidoskere murša. Sar leskeri mulica predžalas tel o konara le igen bare dubostar, o Absolon pes zachudľa le šereha pro konara a ačhiľa te figinel andro luftos, medik e mulica telal leste denašľa het.
Vareko oda dikhľa a geľa te phenel le Joaboske: “Dikhľom le Absolon te figinel pro dubos!”
O Joab phenďa ole muršeske, savo leske avľa oda te phenel: “Te les dikhľal, soske les takoj na murdarďal? Diňomas tut deš rupune the jekh sirimos!”
Ov odphenďa le Joaboske: “Choc te man diňalas ezeros (1 000) rupune, na hazdňomas o vast pre le kraľiskero čhavo. Bo amen savore šunďam, sar o David phenďa tuke, le Abišajoske the le Ittajoske, hoj te chraňinen le terne muršes le Absolon.
Te murdarďomas les, o kraľis the avke pes pal oda dodžanľahas, tu na ačhiľalas vaš ma.”
“Na zľikerava man ade tuha!” phenďa o Joab. Avke iľa o trin kopiji a demaďa len andro jilo le Absolonoske, savo mek dživelas a figinelas pro dubos.
Paľis o deš terne murša, save hordinenas le Joaboskere zbraňi, ačhenas pašal o Absolon a murdarde les.
O Joab zatrubinďa pro rohos a o murša imar na džanas pal o Izraeliti, bo ov len zaačhaďa.
Ile le Absolon, čhide les andre bari chev andro veš a začhide les but barenca. Savore manuša andral o Izrael pes rozdenašle, dojekh andro peskero stanos.
Medik dživelas o Absolon, diňa peske te ačhavel andre Kraľiskeri dolina bar pre peskero leperiben. Phenďa peske: “Nane man čhavo, savo leperela miro nav.” Vašoda diňa ole leperde bareske nav pal peste. Dži adadžives pes vičinel Le Absolonoskero bar pro leperiben.
Paľis o Achimaac, o čhavo le Cadokoskero, phenďa le Joaboske: “Muk man, hoj te džav ko David, hoj leske te phenav oda lačho hiros, hoj o RAJ les zachraňinďa leskere ňeprijaťeľistar.”
“Na,” odphenďa leske o Joab, “adadžives na pheneha leske, bo muľa leskero čhavo. Šaj leske anes o hiros pre aver džives.”
Paľis phenďa peskere sluhaske le Kušijcoske: “Dža a phen le kraľiske, so dikhľal.” O murš banďiľa anglal leste a chudľa te denašel.
Ale o Achimaac pale phenďa le Joaboske: “Mange hin savoro jekh. Ča muk man, hoj te denašav pal oda Kušijcos.” “Soske oda kames te kerel, čhavo miro?” phučľa lestar o Joab. “Na ela tut olestar ňisavo počiňiben.”
“Mi ačhel pes chocso,” phenďa o Achimaac, “ale me džav!” “Akor dža!” phenďa leske o Joab. Avke o Achimaac denašelas pal o lačho drom a dochudľa le Kušijcos.
O David bešelas pro than maškar e andruňi the avruňi foroskeri brana. Akor geľa o murš, savo merkinelas paš e foroskeri brana, pre strecha la branake pro muros a dikhľa jekhe muršes, sar denašel.
Zvičinďa tele a phenďa le kraľiske. Akor o kraľis o David phenďa: “Te hino korkoro, anel lačho hiros.” Sar oda murš sas pašeder,
o murš paš e brana zbačinďa avre muršes, sar denašel. Akor vičinďa pro murš, savo phundravelas e brana: “Hin ode aver murš, savo denašel!” O David phenďa: “The ov anel lačho hiros!”
O murš, savo merkinelas paš e brana, phenďa: “Ešebno (peršo) murš denašel avke sar o Achimaac, o čhavo le Cadokoskero.” “Ov hino lačho manuš,” phenďa o David. “Avel ade lačhe hiroha.”
Androda o Achimaac phenďa le Davidoske: “Smirom tuke!” Avke banďiľa le mujeha dži ke phuv a phenďa: “Bachtalo o RAJ, tiro Del, savo tuke diňa le ňeprijaťeľen, save hazdle o vasta pre tute, pre miro raj the kraľis.”
“Mištes hin le Absolonoske?” phučľa lestar o David. O Achimaac odphenďa: “Dikhľom ča bari balamuta (zmetkos), sar o Joab bičhaďa tire služobňikos the tire sluhas, ale na džanav, pal soste džal.”
“Ačh ode!” phenďa o David. Avke ov geľa a ačhelas ode.
Jekhvareste avľa o Kušijcos a phenďa: “Mi šunel miro raj the kraľis lačho hiros! O RAJ tut adadžives cirdňa avri andral e zor savorendar, save pes hazdle upre pre tute.”
“Sar hin le terne muršeske le Absolonoske?” phučľa o David le Kušijcostar. Ov odphenďa: “Kada, so pes ačhiľa tire čhaske, rajeja the kraľina miro, mi ačhel pes avke tire ňeprijaťeľenca the olenca, save pes hazdle upre pre tute!”

Oda hiros le David igen zaiľa, geľa andre upruno kher, so sas upral e brana, a rovelas. Le dromeha rovibnaha vakerelas: “Čhavo miro, Absolon! Čhavo miro! Čhavo miro, Absolon! Šaj me muľom a na tu, Absolon, čhavo miro, čhavo miro!”
Le Joaboske phende, hoj o kraľis hino smutno a rovel pal o Absolon.
Andre oda džives pes o ňerinďipen (viťaztvo) čerinďa pro smutkos savore slugaďenge, bo o slugaďa pes dodžanle, hoj le kraľiske hin igen pharo pal peskero čhavo.
Akor o slugaďa pes počoral visarenas andro foros Machanajim, avke sar keren o slugaďa, save pes ladžan olestar, hoj denašen le maribnastar.
O kraľis peske garuďa o muj a chudľa zorales te rovel: “Čhavo miro, Absolon! Absolon, čhavo miro, čhavo miro!”
Akor o Joab geľa ko David a phenďa: “Adadžives kerďal ladž savore tire služobňikenge, save adadžives zachraňinde o dživipen tuke, tire čhavenge, romňijenge, čhajenge the romňijenge-služobňičkenge.
Se tu kames olen, save pre tu džan, a džas pre ola, save tut kamen. Adadžives dikhľam, hoj na džal tuke pal o uradňika a aňi pal o služobňika. Dikhav, hoj tuke uľahas feder, te o Absolon ačhiľahas te dživel a amen savore te uľamas mule.
Vašoda ušťi! Av avri a podhazde upre tire služobňiken. Bo lav vera pro RAJ, te na aveha avri, dži rači ňiko lendar na ačhela tuha. Oda ela prekal tu mek goreder sar savoro, so pes tuke terňipnastar dži adadžives ačhiľa.”
Avke o kraľis ušťiľa a bešľa peske paš e brana. Sar phende savore slugaďenge, hoj o kraľis bešel paš e brana, avle angle leste savore. Ale o Izraeliti pes rozdenašle, dojekh andro peskero stanos.
Savore kmeňi andral o Izrael pes vesekedinenas maškar peste a phenenas: “O kraľis amen cirdňa avri andral e zor amare ňeprijaťeľendar, andral e zor le Filišťinendar. Ale akana mušinďa te denašel andral kadi phuv le Absolonostar.
Ale o Absolon, saves pomakhľam vaš amaro kraľis, muľa andro mariben. Soske mek užaren? So na keren vareso, hoj te avel pale o kraľis?”
O kraľis o David diňa te phenel le rašajenge le Cadokoske the le Ebjataroske: “Phenen le vodcenge andre Judsko: ‘Soske tumen majinen te el posledne manuša, save anena pale khere le kraľis? Se o kraľis dodžanľa pes, so vakerenas o manuša andro Izrael.
Tumen san mire phrala, sam jekh rat. Soske tumen majinen te el posledne manuša, save anena pale khere le kraľis?’
Le Amasoske phenena: ‘Se amen sam phrala, jekh rat. Mi marel man zorales o Del, te tu na aveha veľiťeľis upral mire slugaďa vaš o Joab.’ ”
Aleha sas savore manušenge andral e Judsko pre dzeka. On dine the phenel le kraľiske: “Av pale, tu the savore tire služobňika.”
Sar o David visarďa pes pale khere, avľa le dromeha paš o paňi Jordan. O manuša andral e Judsko imar avle andro Gilgal, hoj pes leha te zdžan a te preľigenen les prekal o paňi.
Andre oda časos siďarelas the o Benjaminos o Šimej, le Geraskero čhavo andral o Bachurim, a geľa le muršenca andral e Judsko anglo kraľis David.
Avle leha ezeros (1 000) murša andral o Benjamin. Avľa the o Cibah, savo sas služobňikos le Sauloskera famelijake, a leha leskere dešupandž (15) čhave the biš (20) sluhi. On sas sigeder paš o paňi Jordan sar o David.
Pregele prekal o paňi, hoj te preľidžan leskera famelija, a kerde savoro, so o David kamelas. Sar o David kamľa te predžal prekal o Jordan, peľa angle leste le Geraskero čhavo o Šimej
a phenďa leske: “Rajeja miro! Mangav tut, bister pre oda nalačhipen, so tuke kerďom oda džives, sar džahas het andral o Jeruzalem. Ma ľiker oda andro tiro jilo.
Se me, tiro služobňikos, džanav, hoj kerďom binos. Ale adadžives avav ešebno (peršo) anglal tu la Jozefoskera famelijatar, rajeja miro the kraľina.”
Androda o Abišaj, la Cerujakero čhavo, phenďa: “Či na majinas les te murdarel? Se prekošelas le RAJESKERE pomakhles!”
Ale o David phenďa: “So te kerel tumenca, čhave la Cerujakere, hoj adadžives ačhen mange pre oda, so kamav te kerel? Adadžives majinel te el vareko murdardo andro Izrael? Či so, me na džanav, hoj som adadžives kraľis upral o Izrael?”
Paľis phenďa le Šimejoske: “Na mereha!” A kada leske phenďa o David la veraha.
The le Sauloskero čhavo o Mefibošet avľa anglo David. Akorestar, sar o David geľa het, ov peske na thovelas (na morelas) o pindre, aňi na rajbinelas pal peste o gada a na strihinelas e brada dži akor, medik na avľa pale o David.
Sar avľa andral o Jeruzalem anglo David, ov leske phenďa: “Mefibošet, soske na avľal manca?”
Ov odphenďa: “Se tu džanes, hoj me na phirav pro pindre. Phenďom mire sluhaske, hoj te thovel o sedlos pro somaris, bo kamľom te džal le kraľiha, ale ov man oklaminďa.
Ov vakerelas namištes pre mande ke tu, rajeja the kraľina miro. Ale tu, rajeja miro the kraľina, sal sar le Devleskero aňjelos. Ker avke, sar tu kames.
Se caľi miri dadeskeri famelija peske tutar na zasogaľinel (na zaslužinel) ňič, ča te merel. Ale tu domukľal tire služobňikoske te bešel pašal tiro skamind. So mek šaj buter kamav tutar?”
O David leske phenďa: “Soske ajci vakeres? Se phenav: Tu the o Cibah peske rozulaven o maľi.”
O Mefibošet odphenďa le Davidoske: “Mi lel peske choc savoro, prekal mande hin oda dos, hoj miro raj the kraľis avľa khere bachtales.”
O Gileados o Barzillaj sas andral o gav Rogelim, so hin paš o Machanajim. Ov sas igen phuro, sas leske ochtovardeš (80) berš. Sas barvalo murš, savo dodelas o chaben prekal o kraľis, medik sas andro Machanajim. The o Barzillaj avľa le kraľiha tele dži paš o Jordan, hoj les odarik te preľidžal.
<range>
O David phenďa leske: “Av manca khere andro Jeruzalem a ode man pal tute postarinava.”
O Barzillaj leske odphenďa: “Keci berš mek dživava, hoj te džav tuha, kraľina, andro Jeruzalem?
Adadžives mange hin ochtovardeš (80) berš. Andre ňisoste imar man nane radišagos: Našťi koštoľinav, so chav aňi so pijav, a na šunav o hangos, so giľaven o murša the o džuvľa. Soske džava tuha? Se tiro služobňikos ela tuke ča pro pharipen.
Džava tuha, kraľina, mek sikra pal o Jordan, ale soske tu, kraľina, man kames te del ajso počiňiben (odmena)?
Domuk mange, hoj man te visarav pale andre peskero foros a ode te merav paš o hrobos peskere dadeskero the peskera dakero. Ale hin ade jekh tiro služobňikos o Kimham, savo dureder džala tuha, rajeja the kraľina miro. Ker leske avke, sar tuke hin pre dzeka.”
O David phenďa: “Akor mi avel manca o Kimham a me leske kerava avke, sar tuke hin pre dzeka. Savoro, so kames, kerava prekal tu.”
Paľis savore manuša the o David pregele prekal o Jordan. Avke ov čumidľa le Barzillaj, požehňinďa les a ov pes visarďa khere.
O kraľis o David džalas dureder andro Gilgal a o Kimham leha. Savore manuša andral e Judsko the jepaš Izrael les preľigende.
Ode avle ko kraľis savore murša andral o Izrael a phučle lestar: “Soske tut čorde amare phrala andral e Judsko a preľigende tut, tira famelija the savore tire muršen prekal o Jordan?”
Androda savore murša andral e Judsko phende le muršenge andral o Izrael: “Oda vašoda, bo hino amenge fajta. Soske san choľamen? Odchaľam vareso le kraľistar, abo diňa amen ov varesave dari?” O Izraeliti lenge odphende: “Amen hin dešvar buter pro kraľis pravos sar tumen. Soske amen dikhľan tele? Se amen ešebne phenďam, hoj anaha pale amare kraľis!” Ale o manuša andral e Judsko sas zoraleder andro lava sar o murša andral o Izrael.
Akor sas ode the jekh nalačho murš o Šebas, le Bichriskero čhavo, savo sas Benjaminos. Ov zatrubinďa pro rohos a phenďa: “Amen nane ňič jekhetane le Davidoha, ňič le Izajoskere čhaha! Džan savore andre peskere stani, ó, Izrael!”
Avke savore murša andral o Izrael odgele le Davidostar a džanas pal o Šebas. Ale o murša andral e Judsko pes ľikerenas peskere kraľistar le Jordanostar dži paš o Jeruzalem.
Sar o David avľa andre peskero kher andro Jeruzalem, iľa ole deše romňijen-služobňičken, saven mukľa, hoj te starinen pal o palacis, a thoďa len andro kher, kaj merkinenas pre lende. Delas len te chal, ale na pašľolas lenca buter. On dži andro meriben sas zaphandle andro kher a dživenas ode sar vdovi.
Avke o David phenďa le Amasoske: “Hin tut trin džives pre oda, hoj te vičines ade le muršen andral e Judsko a av the tu ade!”
Paľis o Amasah geľa len te vičinel, ale na doľikerďa oda časos, so les diňa o David.
Akor o David phenďa le Abišajoske: “Akana amenge kerela o Šebas goreder sar angloda o Absolon. Vašoda le mire muršen a dža pal leste, hoj peske te na arakhel bare fori zorale murenca a te na denašel amenge.”
Le Joaboskere murša, o Kereťana, o Pileťana the savore zorale murša gele avri andral o Jeruzalem a džanas pal o Bichriskero čhavo Šebas.
Sar imar sas paš e bari skala paš o Gibeon, o Amasah avelas ke lende. Pro Joab sas urde o slugaďike gada le sirimoha, pre savo les sas priphandľi e šabľa. Sar džalas ko Amasah, peľa leske avri.
O Joab phučľa le Amasostar: “Sar sal, phrala miro?” A chudľa les le čače vasteha la bradatar, avke sar te les kamľahas te čumidel.
Ale o Amasah na dikhľa, hoj le Joaboste andro vast hiňi e šabľa, a o Joab demaďa leske e šabľa andro per. Oda avke demaďa, hoj o goja leske pele avri pre phuv. O Amasah takoj muľa pro than a ov les na mušinďa pale te demel. Avke o Joab the leskero phral o Abišaj džanas dureder pal o Šebas.
Paľis vareko le Joaboskere terne muršendar ačhiľa paš o Amasoskero ťelos a zvičinďa: “Ko ľikerel paš o Joab the paš o David, mi džal pal o Joab!”
O Amasah pašľolas andro rat pre phuv maškar o drom. Sar jekh le Joaboskere muršendar dikhľa, hoj o manuša zaačhen a dikhen pre leste, odcirdľa les pre maľa a čhiďa pre leste o plašťos, bo dikhľa, hoj dojekh zaačhelas paš leste.
Sar les ile pal o drom, savore murša dureder džanas le Joaboha pal o Šebas.
O Šebas pregeľa prekal savore Izraelike kmeňi dži paš o foros Abel-Bet-Maacha. Savore andral e Bichriskeri famelija pes zgele a džanas pal leste andro foros.
Sar le Joaboskere murša šunde, hoj o Šebas hino ode, rozačhade pes pašal o foros a džanas pre leste. Vašoda, hoj pes te dochuden andro foros, hordinenas e čhik the e poši pašal o avrune muri a kopaľinenas telal o muri, hoj te peren tele.
Androda varesavi goďaver džuvľi andral o foros phenďa: “Mištes šunen! Phenen le Joaboske, hoj te avel ke ma, bo kamav leha te vakerel!”
Sar o Joab geľa ke odi džuvľi, oj lestar phučľa: “Tu sal o Joab?” “He, me som,” odphenďa. “Šun, so vakerela tiri služobňička,” oj phenďa leske. “Vaker! Šunav tut,” odphenďa o Joab.
Avke oj phenďa: “Varekana pes kavke vakerelas: ‘Te kames tut vareso te dodžanel, dža a phuč pes andro Abel,’ a pal oda the ker.
Amen hin savorenca o smirom. Sam pačivale Izraeliti! Soske kamen te zňičinel o foros, so hino sar e daj andro Izrael? Soske kamen te zňičinel le RAJESKERO ďeďictvos?”
“Na, šoha (ňikda)!” odphenďa o Joab. “Pača mange, me na kamav te zalel aňi te zňičinel tumaro foros!
Nane oda avke. Ale le Bichriskero čhavo o Šebas, savo hino andral le Efrajimoskere verchi, pes vzburinďa pro kraľis David. Den mange les a me oddžava andral o foros.” “Mištes, leskero šero tuke prečhivava prekal o muros,” phenďa e džuvľi le Joaboske.
Paľis odi džuvľi prevakerďa peskera goďaha ke savore manuša andre oda foros. Avke on le Šebasoske odčhinde o šero a čhide prekal o muros le Joaboske. Akor o Joab zatrubinďa pro rohos a savore odgele pašal o foros, dojekh andre peskero stanos. A o Joab pes visarďa pale ko kraľis andro Jeruzalem.
O Joab ľidžalas savore slugaďen andro Izrael a o Benajah, le Jehojadoskero čhavo, sas veľiťeľis le Kereťanenge the le Pileťanenge.
O Adoram ľidžalas o buča, andre save ispidenas le manušen te kerel, a o Jošafat, le Achiludoskero čhavo, sas uradňikos.
O Šejah sas pisaris a o Cadok the o Ebjatar sas rašaja.
The o Iras andral o Jair sas rašaj le Davidoskero.
Sar o David kraľinelas, sas bokh, so ľikerelas trin berš pal peste. Akor o David rodelas ko RAJ, soske ada hin, a ov leske odphenďa: “O Saul the leskeri famelija hine vinovate vaš o rat le Gibeonengero.”
O manuša andral o Gibeon na sas Izraeliti, on sas posledne le Amorejendar, savenge o Izraeliti dine lav, hoj len na murdarena. Ale o Saul kerelas sa pre oda, hoj len te murdarel avri, bo kamľa, hoj e phuv te ačhel ča prekal e Judsko the Izrael. Vašoda o David peske diňa te vičinel le Gibeonen a vakerelas lenca.
Phučľa lendar: “So prekal tumende te kerav, hoj te aven amenca lačhe, hoj te žehňinen le RAJESKERE manušen?”
O Gibeona phende: “Amenge na džal pal o rup abo pal o somnakaj le Sauloskero the leskera famelijakero, aňi pal oda, hoj varekas te murdaras andral o Izrael.” “So phenena, oda kerava,” phenďa lenge o David.
Avke phende le kraľiske: “O Saul amen kamľa te murdarel avri, hoj te na ačhel ňiko amendar andre Izraeliko phuv.
Vašoda de amenge leskere čhavendar efta muršen. Amen len murdaraha anglo RAJ andre Gibeja, kaj kraľinelas o Saul, savo sas le RAJESKERO avrikidlo.” “Dava tumenge len,” phenďa o kraľis.
Ale o kraľis na diňa lenge le Mefibošet, le Jonatanoskere čhas, saveske sas papus o Saul, vaš e vera, so diňa o David the o Jonatan jekh avreske anglo RAJ.
O David iľa duje Sauloskere čhaven le Armoni the le Mefibošet. Lengeri daj sas e Ricpa, le Ajoskeri čhaj. A mek iľa the le pandže čhaven le Sauloskera čhatar la Merabatar, save la sas le Adrijeloha, savo sas o čhavo le Barzillajoske andral e Mechola.
Diňa len andro vasta le Gibeonenge, save len murdarde pro verchos anglo RAJ. Ode savore efta jekhetane pele a mule andre ešebne (perše) dživesa, sar pes skidelas o jačmeňis.
Le Ajoskeri čhaj e Ricpa iľa o gono a rozphundraďa les anglal peste pre skala akorestar, sar zachudľa e žatva, dži akor, medik na diňa o brišind. Na domukľa, hoj o čirikle pre lengere ťela te bešen prekal o džives a o dzive džvirini prekal e rat.
Sar le Davidoske phende, so kerďa le Ajoskeri čhaj e Ricpa, savi sas romňi-služka le Sauloskeri,
o David geľa te lel le Sauloskere the le Jonatanoskere kokala le manušendar andral o Jabeš-Gilead, save len ile andral o pľacos andro Bet-Šan, kaj len o Filišťinci figinde andre oda džives, sar murdarde le Saul pro verchos Gilboa.
Odľigenďa odarik o kokala le Sauloskere the le Jonatanoskere a skidle the o kokala ole efta dženengere, save sas murdarde.
O kokala le Sauloskere the le Jonatanoskere parunde andro hrobos leskere dadeskero, savo pes vičinelas Kiš, andre le Benjaminengeri phuv paš e Cela. Kerde sa avke, sar lenge phenďa o kraľis. Paľis o Del imar šunďa avri lengero mangipen vaš e phuv.
Pale chudle o Izraeliti pes te marel le Filišťinenca. O David geľa peskere muršenca pro mariben pro Filišťinci, ale o David andre oda na birinelas.
Sas ode the o Jišbi-Benob andral e fajta Rafah. Leskeri kopija sas phari vaj trin the jepaš kili a pašal leste sas phandľi e nevi šabľa. Phenďa, hoj murdarela le David.
Ale o Abišaj, la Cerujakero čhavo, avľa le Davidoske te pomožinel. Ov le Filišťincos demaďa a murdarďa. Akor o murša ile vera a phende le Davidoske: “Našťi aves amenca andro mariben, hoj te na murdaľol o momeľaris le Izraeloskero.”
Paloda sas pale o mariben le Filišťinenca andro Gob. Akor o Sibbechaj andral e Chuša murdarďa le Saf, savo sas andral e fajta Rafah.
Paľis andro aver mariben le Filišťinenca andro Gob o Elchanan, o čhavo le Jaireskero andral o Betlehem, murdarďa le Golijaš andral o Gat. O kašt leskera kopijatar sas ajso thulo sar o kašt le strojoskero, pre savo pes keren o pochtana.
Sar sas pale o mariben andro Gat, sas ode igen učo murš, saves sas bišuštar (24) angušta, bo sas les pro vasta the pro pindre po šov angušta. The ov sas andral e fajta Rafah.
Ale sar asalas avri le Izraeliten, murdarďa les o Jonatan, o čhavo le Šimeoskero, savo sas phral le Davidoske.
O David the leskere murša murdarde kale štare muršen andral e fajta Rafah.
O lava kala giľakere giľavelas o David pre pačiv le RAJESKE andre oda džives, sar les cirdňa avri andral e zor savore leskere ňeprijaťeľendar the le Saulostar:
“O RAJ hino miri skala, miro zoralo kher the miro zachrancas.
Miro Del hin miro zoralo bar, ke savo denašav, miro šťitos, miro hrados the e zor, savi man zachraňinel. Miro zachrancas, tu man zachraňinďal le maribneskere muršendar.
Vičinav ko RAJ, savo hino hodno te lel e chvala, a som zachraňimen mire ňeprijaťeľendar.
O vlni le meribnaskere man zakerde andre, o zorale paňa man zaučharde.
O lani le hroboskere sas phandle pašal ma, o meriben thoďa o pasci pre miro drom.
Sar somas andro pharipen, vičinavas pro RAJ, pre miro Del. Andral peskero chramos šunďa miro hangos, miro vriskišagos geľa dži andre leskere kana.
E phuv pes čhalaďa a razisaľiľa, čhalade pes o zakladi le ňeboskere, bo ov sas choľamen.
O thuv leske džalas andral o nakh, andral o muj e jag, so sa zlabarel, o jagale angara labonas lestar.
Otkerďa o ňebos a avľa tele, e kaľi chmara sas tel leskere pindre.
Bešľa pro cherubos a leťinelas, ľidžalas pes pro kridli la balvajakere
a le kaľipnaha pes učharďa, le kale chmarendar peske kerďa stanos.
Leskere svetlostar labonas angle leste o jagale angara.
Paľis o RAJ herminďa andral o ňebos a o hangos le Nekbaredere Devleskero šunďiľa.
Ľivinďa peskere šipi a roztradňa le ňeprijaťeľen, bičhaďa o bleski a denašenas.
O dolini le moroskere pes sikade, o zakladi la phuvakere sas odučharde, bo o RAJ pokarhinďa a phurdňa peskere dichoha andral o nakh.
O RAJ upral nacirdľa o vast, chudľa man a cirdňa man avri andral o bare paňa.
Zachraňinďa man le zorale ňeprijaťeľendar, save man našťi avri ačhenas, bo sas zoraleder sar me.
Avle pre mande, sar somas andro pharipen, ale o RAJ man chraňinelas.
Anďa man avri pro baro than, zachraňinďa man, bo som leske pre dzeka.
Vaš miro spravodľišagos man o RAJ diňa odmena, visarďa mange pale vaš oda, hoj mire vasta hine žuže.
Bo ľikeravas man pal o droma le RAJESKERE a na odvisarďom man mire Devlestar.
Se savore leskere zakoni hine angle mire jakha a leskere lavendar man na visarďom.
Somas žužo angle leste a zľikeravas man le binostar.
O RAJ man diňa odmena vaš miro spravodľišagos the vaš oda, hoj som žužo andre leskere jakha.
Ko žužejileskero sal the tu žužejileskero, ko pačivalo sal the tu pačivalo;
ko žužo sal the tu žužo, ale oles, ko hino previsardo andre peskero jilo, zachudeha tire goďaveripnaha.
Bo tu zachraňines le pokorne manušen, a peskere jakhenca dikhes pre ola, ko pes hazden upre, hoj len tele te thoves.
RAJEJA, tu sal miri momeľi; o RAJ mange švicinel andro kaľipen.
Tuha šaj džav the pre armada, mire Devleha prechučava the o muros.
Le Devleskero drom hino dokonalo, le RAJESKERO vakeriben hino bi e mel, ov hin o šťitos olenge, ko ke leste denašen.
Bo ko hin o Del, te na o RAJ? Ko hin e Skala, te na amaro Del?
O Del hino miro zoralo hrados a chraňinel man pre mire droma.
Diňa man pindre sar le jeleňis a ačhaďa man pro uče thana.
Sikavel mire vasten te marel pes, del man zor te nacirdel o brondzuno lukos.
Diňal man šťitos, so man ochraňinďa, a tiro lačhipen mandar kerďa bares.
Kerďal mire pindrenge lačho drom, hoj te na perav.
Džava pal mire ňeprijaťeľa a na avava pale, medik len na zňičinava.
Domarďom len avke, hoj našťi ušťenas, pele mange tel o pindre.
Urďal man andre maribnaskeri zor a kerďal, hoj mire ňeprijaťeľa anglal mande te banďon;
Tu keres, hoj mire ňeprijaťeľa te denašen mandar, a me zňičinďom olen, ko man našťi avri ačhenas.
Mangenas, ale ňiko len na zachraňinďa; vičinenas pro RAJ, ale ov lenge na odphenďa.
Rozdemava len a ena sar o prachos pre e phuv. Rozphagerava len a ena sar čhik, so hin pre uľica.
Zachraňineha man olendar, ko pes pre ma vzburinde, ačhaveha man šereske upral o narodi. O manuša, saven na prindžaravas, mange akana služinen.
O manuša andral aver narodi daratar banďon anglal ma a šunen man pre dojekh lav.
Našade e zor a daraha aven avri andral peskere zorale thana.
O RAJ dživel! E chvala mi džal mira Skalake! Bararav le Devles, mira Skala, mire Spasiťeľis!
Ó, Devla, tu vaš ma zaačhes a čhives tele le naroden angle mande.
Tu sal miro zachrancas a cirdes man avri mire ňeprijaťeľendar. Tu man hazdes upral ola, ko pre ma džan, a cirdes man avri andral o vasta le maribnaskere muršengere.
Vašoda tut, RAJEJA, lašarava maškar o narodi a giľavava o žalmi pal tiro nav.
Tu des tire kraľiske bares te ňerinel; presikaves o pačivalo kamiben tire pomazimen kraľiske, le Davidoske the leskere čhavenge pro furt.”
Kala hine o posledne lava, so phenďa o David o čhavo le Izajoskero; o lava le muršeskere, saves o Del upre hazdňa, savo sas pomakhlo le Jakoboskere Devlestar a kamado lavutaris andro Izrael, savo sthovelas o giľa:
“O Duchos le RAJESKERO vakerel prekal ma a leskere lava hine mange pre čhib.
O Del, e skala le Izraeloskeri, vakerel ke ma: ‘O kraľis, ko čačipnaha ľidžal le manušen a daral le Devlestar,
hino avke sar o kham, so avel avri; sar o tosar bijal o chmari; sar o svetlos, so pes odmarel la čaratar pal o brišind.’
Či nane miri famelija čačipnaskeri anglo Del? Phandľa manca žuži zmluva pro furt, so pes šoha (ňikda) na čerinela. Ov hino andre savoreste miro zachrancas, dela man savoro, so lestar kamava.
Savore bijedevleskere hine sar o kandre, so hine čhide pre sera, so ňiko na chudel andro vast,
ale ko kamľahas pes lendar te chudel, mušinel te lel o trast, abo la kopijakero kašt. Ena zlabarde pre oda than, kaj hine.”
Kala hine o nava le Davidoskere zorale muršengere: Ešebno (peršo) sas o Jošeb-Baššebet andral o Tachemon, savo sas vodcas le Trine muršenge. Ov la kopijaha murdarďa 800 muršen.
Dujto le Trinendar sas o Eleazar, o čhavo le Dodoskero andral le Achoachoskeri fajta. Ov sas le Davidoha akor, sar vičinenas pro mariben le Filišťinen, save pes ode zgele. Sar o Izraeliti denašenas lendar,
ov geľa ode a marelas le Filišťinen. Ajci pes lenca marelas, hoj imar našťi phundravelas o vast, hoj te mukel e šabľa. Paľis o manuša pes pale visarde ko Eleazar ča vašoda, hoj te len o veci le mulendar. Andre oda džives o RAJ len diňa baro ňerinďipen (viťaztvo).
Trito ole Trinendar sas o Šammah, o čhavo le Ageoskero andral o Harar. Sar pes o Filišťinci zgele paš e Lechi pre maľa, kaj sas e šošovica, o manuša denašle lendar het,
ale ov ačhelas maškar e maľa, chraňinelas la a murdarďa le Filišťinen. Avke o RAJ diňa le Izrael baro ňerinďipen.
Jekhvar, sar pes skidelas o uľipen, trin džene le Tranda (30) zorale muršendar gele ko David andre jaskiňa Adullam. Akor e Filišťiniko armada peske kerďa taboris andre le Refajengeri dolina.
Akor o David sas pro zoralo verchengero than a o Filišťinike slugaďa sas andro Betlehem.
Paľis o David sas igen smedno a phenďa: “Ko man dela te pijel paňi andral e chaňig, so hiňi paš e brana andro Betlehem?”
Avke ola trin džene pes premarde prekal o taboris le Filišťinengero a pherarde o paňi andral e chaňig, so sas paš e brana andro Betlehem, a ande le Davidoske. Ale ov na kamelas oda paňi te pijel a čhorďa les avri pre pačiv le RAJESKE
a phenďa: “Ó, RAJEJA, šoha (ňikda) ada na kerďomas! Bo oda hin o rat le muršengero, save gele te anel oda paňi, choc lenge džalas pal o dživipen.” Avke o David na kamelas oda paňi te pijel. Kada hin, so kerde ola trin zorale murša.
Le Joaboskero phral o Abišaj, saveske sas daj e Ceruja, sas vodcas le Tranda muršenge. Andre jekh mariben murdarďa trin šel (300) muršen la kopijaha a avke leskero nav sas baro maškar ola Tranda.
Ke ola Tranda les sas pačiv a ačhiľa lengero vodcas, ale the avke na sas ajso, sar ola Trin.
O Benajah, o čhavo le Jehojadoskero andral o Kabceel, sas zoralo murš, savo kerelas but bare veci. Ov murdarďa duje le nekzoraleder muršen andral o Moab. Andre jekh džives, sar delas o jiv, ov geľa andre chev, kaj sas o ľevos, saves murdarďa.
Murdarďa the jekhe igen bare muršes andral o Egipt. Choc le Egipťanoste sas andro vast e kopija a le Benajoste sas ča e paca, ov iľa le Egipťanoske andral o vast e kopija a murdarďa les laha.
Kada kerďa o Benajah, o čhavo le Jehojadoskero, a kaleha peske kerďa baro nav, avke sar ola Trin.
Sas les buter pačiv sar ole Tranda, choc na sas jekh le Trinendar. O David les ačhaďa upral peskere ťelesne stražňika.
Maškar ola Tranda murša sas the le Joaboskero phral o Asahel, le Dodoskero čhavo o Elchanan andral o Betlehem,
o Šammah, o Elikas andral o Charod,
o Chelec andral o Palet, le Ikkešoskero čhavo o Iras andral e Tekoa,
o Abiezer andral o Anatot, o Mebunnaj andral e Chuša,
o Calmon le Achoachendar, o Mahraj andral e Netofa,
le Baanoskero čhavo o Cheleb andral e Netofa, le Ribajoskero čhavo o Ittaj andral e Gibeja,
o Benajah andral o Piraton, o Hiddaj andral o Gaašiskere dolini,
o Abi-Albon andral e Araba, o Azmavet andral o Bachurim,
o Eljachbas andral o Šaalbon, le Jašenoskere čhave o Jonatan,
o Šammah andral o Harar, le Šararoskero čhavo o Achijam andral o Harar,
le Achasbajoskero čhavo o Elifelet andral e Maacha, le Eliamoskero čhavo o Achitofel andral o Gilon,
o Checraj andral o Karmel, o Paaraj andral e Arbi,
le Natanoskero čhavo o Jigal andral e Coba, o Bani andral o Gad,
o Ammončanos o Celek, o Nachraj andral o Beerot – savo hordinelas o zbraňi le Joaboske, saveske sas daj e Ceruja –
o Ira andral o Jitri, o Gareb andral o Jitri
the o Chetitos o Urijaš. On savore sas jekhetane tranda the efta (37) murša.
O RAJ pale sas choľamen pro Izraeliti. Kerďa upre le David pre lende, hoj te džal te zgenel le manušen andral o Izrael the andral e Judsko.
O kraľis phenďa le Joaboske, savo sas veľiťeľis upral leskeri armada: “Predža tire veľiťeľenca pal savore kmeňi andro Izrael le Danostar dži ko Beer-Šeba a zgen le manušen, hoj te džanav, keci hine.”
Ale o Joab phenďa le kraľiske: “Mi kerel o RAJ, tiro Del, hoj lendar te el šelvar (100) ajci buter, sar hine, a tu oda the korkoro te dikhes. Ale soske kames oda te kerel, rajeja miro the kraľina?”
Ale o kraľis peske ačhelas vaš oda, so phenďa le Joaboske the le veľiťeľenge upral o slugaďa. Avke o Joab the o veľiťeľa odgele le kraľistar te zgenel le manušen andro Izrael.
Pregele prekal o Jordan a chudle le Aroerostar the le forostar, so sas maškar e dolina. Odarik gele prekal e phuv Gad a paľis dži ko foros Jazer.
Paľis avle andre phuv Gilead the andro foros Kadeš, andre le Chetitanengeri phuv, a odarik gele andro Dan a paľis andro phuva pašal o foros Sidon.
Paľis gele ko zoralo foros Tir the ke savore Chivijengere the Kanaančanengere fori. Odarik gele andro Beer-Šeba andre Judsko pušťa pro juhos.
Avke phirenas pal caľi phuv a pal o eňa (9) čhon the biš (20) dživesa pes visarde pale andro Jeruzalem.
O Joab avľa a phenďa le Davidoske: “Andro Izrael hin 800 000 murša, save pes džanenas te marel, a andral e Judsko hin 500 000 muršen.”
Paloda, sar zgende le manušen, o David pes šunelas vinovato a phenďa le RAJESKE: “Kerďom igen baro binos angle tu. Akana tut mangav, RAJEJA, odmuk mange kada binos, bo na kerďom oda goďaha!”
Sar o David tosara ušťiľa, o RAJ phenďa le Davidoskere prorokoske le Gadoske,
hoj te phenel le Davidoske: “Kavke vakerel o RAJ: ‘Dav tuke trin veci. Kide tuke avri, so kames, hoj pes te ačhel, a me oda kerava.’ ”
Avke o Gad avľa ko David a phenďa: “Majinel te el andre tiri phuv efta berš bokh? Abo kames trin čhon te denašel peskere ňeprijaťeľendar, save pal tu džana? Abo kames, hoj te el andre tiri phuv trin dživesa baro nasvaľiben? Akana rozgondoľin tuke a phen mange, so te phenel oleske, savo man ke tu bičhaďa.”
O David phenďa le Gadoske: “Oda mange hin igen phares peske te kidel avri! Me na kamav te el mardo le manušendar, mi marel man o RAJ, bo leskero jileskeriben hino igen baro.”
Vašoda o RAJ oda tosara domukľa pro Izrael o baro nasvaľiben a oda dži akor, sar sas phendo. Avke andre caľi phuv Izrael le Danostar dži paš o Beer-Šeba mule 70 000 manuša.
Sar o aňjelos imar nacirdľa peskero vast, hoj te dukhavel le Jeruzalem, le RAJESKE sas pharo vaš oda nalačhipen a phenďa le aňjeloske, savo murdarkerelas: “Preačh! Odle o vast!” Ipen akor le RAJESKERO aňjelos sas paš o humnos le Aravnoskero, savo sas Jebusejis.
Sar o David dikhľa le aňjelos, savo dukhavel le manušen, phenďa le RAJESKE: “Me kerďom ada binos. Me som vinovato, na kala manuša! Se on hine ča o bakre! Na kerde ňič! Mangav tut, mar man the mira famelija.”
Andre oda džives avľa o Gad ko David a phenďa leske: “Dža upre a ačhav oltaris le RAJESKE pre le Aravnoskero humnos.”
O David geľa a kerďa avke, sar o RAJ prikazinďa prekal o Gad.
Sar dikhľa o Aravnah, hoj avel ke leste o kraľis peskere služobňikenca, avľa anglal leste a banďiľa le mujeha dži ke phuv.
“Soske avel o kraľis, miro raj, ke mande?” phučľa lestar. “Kamav te cinel tutar o humnos,” odphenďa o David, “hoj te ačhavav le RAJESKE o oltaris, bo avke preačhela oda baro nasvaľiben pro manuša.”
“Mi lel miro raj the kraľis peske sa, so kamel, a mi obetinel ode,” phenďa o Aravnah le Davidoske. “Dikh, hin ade gurumňa pre labarďi obeta the o sersamos, soha pes prečhivkerelas o žužoďiv the o jarmi le guruvengere pre jag.
Ó, kraľina! Kada tuke savoro dav me, o Aravnah. Mi el le RAJES, tire Devles, andre tute kamiben.”
Ale o kraľis leske phenďa: “Kada na! Kamav tutar te cinel a te počinel. Na anava le RAJESKE, mire Devleske, labarde obeti, save man ňič na molas.” Avke o David cinďa oda humnos the o gurumňa vaš o penda (50) rup,
ačhaďa le RAJESKE oltaris a anďa leske o labarde the smiromoskere obeti. Paľis o manuša pes modľinenas vaš odi phuv a o RAJ oda baro nasvaľiben odvisarďa le Izraelostar.
Sar o David sas igen phuro, sas les šil, a choc thovkerenas pre leste o lepedi, našťi roztačolas.
Leskere služobňika leske phende: “Kampel amare rajeske the kraľiske te rodel la džuvľa, savi mek na pašľiľa le muršeha. Oj pes pal leste starinela a kerela pašal leste. Pašľola paš leste, a avke amare rajes the kraľis ela tates.”
Paľis rodenas šukar džuvľa andre calo Izrael, arakhle la Abišag andral o Šunem a ande la ko kraľis.
Odi džuvľi sas igen šukar. Starinelas pes a kerelas pašal leste, ale o kraľis laha na pašľiľa.
O Adonijah, la Chaggitakero čhavo, pes hazdelas upre a phenelas: “Me avava kraľis!” Stradľa peske maribnaskere verdana, muršen pro graja the penda (50) murša, save denašenas angle leste.
O David leske šoha (ňikda) andre ňisoste na dovakerelas: “Soske oda keres?” Ov sas igen šukar a uľiľa (narodzinďa pes) pal o Absolon.
Ov sas dothodo le Joaboha the le rašaha le Ebjataroha. On ačhenas vaš o Adonijah.
Ale o rašaj Cadok na sas le Adonijoha, aňi le Jehojadoskero čhavo o Benajah, aňi o prorokos Natan, aňi o Šimej, aňi o Rei, aňi le Davidoskere ťelesne stražňika.
Andre jekh džives o Adonijah obetinelas le bakren, gurumňen the thule terne gurumňen paš o bar Zochelet, so hino paš o prameňis En-Rogel.
Ale na vičinďa le proroken le Natan the le Benajah, aňi le ťelesne stražňiken, aňi peskere phrales le Šalamun.
O Natan phenďa le Šalamunoskera dake la Batšebake: “Tu na šunďal, hoj la Chaggitakero čhavo o Adonijah ačhiľa kraľiske? Ale amaro raj o David pal oda aňi na džanel!
Av manca, phenava tuke, sar šaj aven zachraňimen tu the tiro čhavo Šalamun.
Dža ko David a phen leske: ‘Či mange na phenďal, rajeja miro the kraľina, hoj miro čhavo o Šalamun ačhela kraľis pal tute a hoj ov bešela pre tiro tronos? Soske akor ačhiľa o Adonijah kraľiske?’
Medik ode vakereha le kraľiha Davidoha, me džava pal tu a phenava, hoj hin avke, sar phenes.”
Avke e Batšeba geľa andro kher ko kraľis. O David sas igen phuro a e Šunemčanka Abišag pašal leste kerelas.
E Batšeba banďiľa a diňa le kraľis pačiv. “So kames?” ov phučľa latar.
“Rajeja miro,” oj odphenďa leske, “iľal mange vera pre tiro RAJ the Del: ‘Tiro čhavo o Šalamun ela kraľis pal mande, ov bešela pre miro tronos.’
Ale akana o Adonijah ačhiľa kraľis a tu pal ada aňi na džanes, rajeja miro the kraľina.
Ov obetinďa igen but gurumňen, thule terne gurumňen the le bakren. Vičinďa savore tire čhaven, le rašas le Ebjatar the le slugaďengere veľiťeľis le Joab, ale le Šalamun na vičinďa!
Akana, rajeja miro the kraľina, savore manuša andral o Izrael užaren pre tu, hoj te džanen, ko pal tu majinel te ačhol kraľis.
Te tu ada na kereha, rajeja miro the kraľina, ta paľis, sar tu mereha, man the mire čhas le Šalamun lena vaš ola, ko kerde namištes.”
Medik vakerelas le Davidoha, avľa andre o prorokos o Natan.
Vareko phenďa le kraľiske: “Hino ade o prorokos o Natan.” Sar avľa anglo David, banďiľa le mujeha dži ke phuv.
Paľis lestar phučľa: “Rajeja miro the kraľina, phenďal tu, hoj o Adonijah ačhola pal tu kraľis a bešela pre tiro tronos?
Adadžives geľa tele a obetinďa igen but gurumňen, terne thule gurumňen the le bakren. Vičinďa peske savore tire čhaven, le veľiťeľen upral o slugaďa the le rašas le Ebjatar a ode chan, pijen a vičinen: ‘Mi dživel o kraľis Adonijah!’
Ale na vičinďa aňi man, tire služobňikos, aňi le Cadok, aňi le Jehojadoskere čhas le Benajah, aňi le Šalamun.
Rajeja miro the kraľina, kerďal oda tu avke? A na diňal amenge te džanel, ko majinel te el pal tu kraľis, savo bešela pre tiro tronos?”
Akor o David prevakerďa: “Vičinen mange la Batšeba!” Avke avľa ko kraľis a zaačhiľa angle leste.
O David phenďa: “Avke sar dživel o RAJ, savo man cirdňa avri andral dojekh miro pharipen,
mek adadžives kerava oda, so tuke phenďom andre vera anglo RAJ, anglo Del le Izraeloskero, hoj tiro čhavo o Šalamun ela kraľis pal mande a bešela pre miro tronos.”
Akor e Batšeba banďiľa le mujeha dži ke phuv, diňa le David pačiv a zvičinďa: “Mi dživel miro raj the kraľis o David pro furt!”
Paľis o David phenďa: “Vičinen mange le rašas le Cadok, le prorokos Natan the le Jehojadoskere čhas le Benajah!” Sar avle anglal leste,
o David lenge phenďa: “Len peha le služobňiken peskere rajeskeren a thoven te bešel mire čhas le Šalamun pre mulica a odľidžan les tele paš o prameňis Gichon.
Ode les o rašaj o Cadok the o prorokos Natan pomakhena vaš o kraľis upral o Izrael. Akor zatrubinen pro rohos a zvičinen: ‘Mi dživel o kraľis o Šalamun!’
Tumen džan pal leste. Ov avela a bešela pre miro tronos a kraľinela pal mande, bo les ačhaďom, hoj te ľidžal o Izrael the e Juda.”
O Benajah odphenďa le kraľiske: “Amen! O RAJ, o Del, oda mi kerel mire rajeske the kraľiske!
Avke sar o RAJ sas mire rajeha the le kraľiha, mi el the le Šalamunoha a leskero tronos mi el bareder sar le Davidoskero, mire rajeskero.”
O rašaj o Cadok, o prorokos Natan, o Benajah, o Kereťana the o Pileťana gele tele, thode te bešel le Šalamun pre le Davidoskeri mulica a ľidžanas les paš o prameňis Gichon.
O Cadok iľa andral le RAJESKERO Stanos o rohos le olejoha a pomakhľa le Šalamun. Paľis zatrubinde a savore manuša zvičinde: “Mi dživel o kraľis o Šalamun!”
Savore manuša džanas pal leste andro Jeruzalem a bašavenas pro flauti a radisaľonas avke zorales, hoj e phuv zarazisaľiľa.
Šunďa oda o Adonijah the savore, save ode sas vičimen, ipen akor, sar dochale pre hoscina. Sar o Joab šunďa o trubi, phučľa: “So ajsi bari vika andro foros?”
Mek vakerelas, sar jekhvareste avľa o Jonatan, o čhavo le rašaskero le Ebjataroskero. O Adonijah leske phenďa: “Ča av, se tu sal zoralo murš a anes o lačho hiros.”
“Na!” odphenďa leske o Jonatan. “Amaro raj, o kraľis David, ačhaďa le Šalamun vaš o kraľis!
O David bičhaďa le rašas le Cadok, le prorokos Natan, le Benajah, le Kereťanen the le Pileťanen, hoj te džan le Šalamunoha. On les thode pre le Davidoskeri mulica.
O Cadok le Natanoha les paš o Gichon pomakhle vaš o kraľis. Visarde pes odarik radišagoha a andre calo foros hin bari vika. Kada, so šunďan, hin kadi vika.
O Šalamun imar bešel pro kraľiskero tronos.
Mek the le Davidoskere služobňika avle te presikavel e pačiv amare rajeske, le kraľiske Davidoske. Phende: ‘Mi kerel tiro Del, hoj te el le Šalamunoskero nav bareder sar tiro, a leskero tronos mi el bareder sar tiro!’ ” Akor o David banďiľa pro haďos
a phenďa: “Mi el barardo o RAJ, o Del le Izraeloskero, bo šaj adadžives dikhav le kraľis, saves o Del diňa te bešel pre miro tronos!”
Avke savore, ko sas pre hoscina ko Adonijah predaranďile, ušťile a rozgele pes.
The o Adonijah pes daralas le Šalamunostar, vašoda odgeľa andro stanos le RAJESKERO a chudľa pes le oltariskere rohendar.
Le Šalamunoske phende: “Dikh! O Adonijah daral le kraľistar le Šalamunostar, bo pes chudel le oltariskere rohendar a mangel: ‘Akana mi lel mange vera o Šalamun, hoj na domukela, hoj man te murdaren la šabľaha.’ ”
O Šalamun odphenďa: “Te pes ľikerela pačivalones, aňi bal pal o šero leske na perela. Ale te man dodžanava, hoj vareso nalačho kerďa, merela!”
Paľis diňa o Šalamun les te odľigenel het le oltaristar. Sar paľis o Adonijah avľa te banďol anglo kraľis, o Šalamun leske phenďa: “Dža khere.”
Sar o David džanelas, hoj leskero meriben hino pašes, prikazinďa peskere čhaske le Šalamunoske ada:
“Me imar džav pal kadi phuv avke sar dojekh manuš, ale tu av zoralo a ľiker tut sar murš.
Doľiker o prikazaňja le RAJESKERE, tire Devleskere. Phir pal leskero drom a doľiker leskere lava, prikazaňja the savoro, so hin pisimen andre le Mojžišoskero zakonos. Te kada doľikereha, paľis tut ela bach andre savoreste, so kereha, a všadzik, kaj džaha.
Avke o RAJ ľikerela oda lav, so mange phenďa: ‘Te tire čhave dživena avke, sar me kamav, a te phirena angle mande pačivalones, cale jileha the caľa dušaha, ela furt vareko tira famelijatar pro tronos andro Izrael.’
Tu džanes, so mange kerďa o Joab, la Cerujakero čhavo, sar murdarďa mire duje Izraelike veľiťeľen: Le Abner, le Neroskere čhas, the le Amasah, le Jeteroskere čhas. Murdarďa len akor, sar te ulehas andro mariben, ale sas o smirom. Oleha meľarďa le rateha o sirimos pašal peste the o sandalki pre peskere pindre.
Se tu džanes, so te kerel! Ma muk les, hoj te sphurol a andro smirom te merel.
Ale le Barzillajoske andral o Gilead ker ada: Presikav o jileskeriben leskere čhavenge. Mi chan jekhetane pašal tiro skamind, bo on ke ma sas jileskere akor, sar denašavas anglal tiro phral Absolon.
Hin ade the o Benjaminos Šimej, o čhavo le Geraskero andral o Bachurim. Ov man igen prekošľa andre oda džives, sar džavas andro Machanajim. Ale paľis avľa anglal ma paš o paňi Jordan a ode leske diňom vera anglo RAJ, hoj les na murdarava la šabľaha.
Ale akana ma muk les bijal o trestos. Tu sal goďaver murš a džanes, so leha te kerel. Ma muk les, hoj te sphurol a andro smirom te merel.”
Paľis o David muľa a parunde les paš peskere phure dada andro Foros le Davidoskero.
O David kraľinelas upral o Izrael saranda (40) berš; andro Hebron efta (7) berš a andro Jeruzalem tranda the trin (33) berš.
Avke o Šalamun bešľa pro tronos peskere dadeskero a leskero tronos ačhiľa igen zoralo.
Andre jekh džives geľa la Chaggitakero čhavo o Adonijah te dikhel le Šalamunoskera da la Batšeba. Oj lestar phučľa: “Aves andro smirom?” Ov odphenďa: “He, andro smirom.
Kamav tutar vareso te phučel.” “Vaker,” phenďa leske e Batšeba.
“Se tu džanes,” ov phenďa, “hoj o kraľišagos majinďa te el miro a hoj savore manuša andral calo Izrael peske man kidle avri vaš o kraľis. Ale o kraľišagos mandar sas odilo a sas dino mire phraleske, bo o RAJ leske diňa.
Akana, hin man jekh mangipen. Ker mange ada!” “Vaker!” oj phenďa leske.
Avke ov phenďa: “Privaker tut vaš ma ko Šalamun, hoj te del mange la Abišag andral o Šunem romňake. Ov čačes priačhela pre oda.”
“Mištes,” odphenďa leske e Batšeba, “privakerava man vaš tu ko kraľis.”
Paľis, sar avľa e Batšeba ko Šalamun te privakerel pes vaš o Adonijah, o Šalamun ušťiľa pal o tronos a banďiľa angle late. Avke bešľa pale pro tronos a thoďa the la te bešel pro tronos paš leskeri čači (pravo) sera.
Avke leske oj phenďa: “Kamav tutar jekh cikňi veca, hoj te keres prekal ma!” “Phen, so kames, a me oda kerava, daje miri,” phenďa lake o Šalamun.
Oj phenďa: “Mi den la Abišag andral o Šunem vaš e romňi tire phraleske le Adonijoske.”
“Soske manges prekal o Adonijah la Abišag?” phučľa latar o Šalamun. “Se mang the o kraľišagos, bo ov hino miro phureder phral a leha hino o rašaj o Ebjatar the la Cerujakero čhavo o Joab!”
Androda o kraľis o Šalamun iľa vera anglo RAJ: “O Del man zorales mi marel, te o Adonijah na počinela peskere dživipnaha vaš kadi veca, so mandar mangelas.
Avke sar dživel o RAJ, savo man thoďa pro tronos mire dadeskero a savo mange kerďa sa avke, sar phenďa, o Adonijah mušinel mek adadžives te merel.”
Paľis o Šalamun bičhaďa le Jehojadoskere čhas le Benajah te murdarel le Adonijah. Ov geľa a murdarďa les.
Le Ebjataroske o Šalamun phenďa: “Dža pre peskere maľi andro Anatot, bo zasogaľines (zaslužines) tuke merel. Ale adadžives mek tut na murdarava, bo tu ľidžahas le RAJESKERI Archa angle miro dad David a zľidžahas leha leskere pharipena, so les sas.”
Avke le Ebjatar premukľa andral e rašajiko služba, so kerelas anglo RAJ. Avke pes ačhiľa oda, so o RAJ phenďa andro Šilo pre le Eliskeri famelija.
Sar o hiros pal oda avľa dži ko Joab, ov daranďiľa, bo pes ľikerelas le Adonijoha, choc angloda na sas le Absolonoha. Avke denašľa andre le RAJESKERO stanos a ode pes chudľa le oltariskere rohendar.
Le Šalamunoske phende, hoj o Joab denašľa andro RAJESKERO stanos a hoj ipen hino paš o oltaris. O Šalamun bičhaďa varekas ko Joab lestar te phučel: “Soske oda kerďal, hoj denašľal ko oltaris?” “Daravas tutar, vašoda denašľom ko RAJ,” ov odphenďa. O Šalamun phenďa le Jehojadoskere čhaske le Benajoske: “Dža a murdar les!”
Avke ov geľa paš o stanos le RAJESKERO a phenďa: “O kraľis phenel, av avri!” Ale o Joab odphenďa: “Na, me ade merava.” O Benajah geľa te phenel le kraľiske, so phenďa o Joab.
“Ker avke, sar kamel!” phenďa leske o kraľis. “Murdar les ode a parun les! Avke khoseha pal ma the pal miri famelija o rat, so o Joab vaš ňisoste avri čhorďa.
Bo akana o RAJ leske visarel pale vaš o rat, so avri čhorďa akor, sar murdarďa la šabľaha duje muršen, save sas buter čačipnaskere the feder sar ov. Choc miro dad na džanelas pal oda, murdarďa le čhas le Neroskeres le Abner, savo sas veľiťeľis upral o slugaďa andro Izrael, the le čhas le Jeteroskeres le Amasah, savo sas veľiťeľis upral o slugaďa andre Judsko.
Lengero rat mi perel pro šero le Joaboske the pre leskero potomstvos pro furt. Ale le Davidoskere potomstvos, leskera famelija the leskere tronos mi el smirom le RAJESTAR pro furt.”
Avke o Benajah geľa, demaďa le Joab a murdarďa les. Paľis les parunde paš leskero kher pre pušťa.
Avke o Šalamun pre le Joaboskero than ačhaďa vaš o veľiťeľis upral o slugaďa le Jehojadoskere čhas le Benajah a le Cadok vaš o rašaj pre le Ebjataroskero than.
Paľis o Šalamun diňa te vičinel ke peste le Šimej a phenďa leske: “Ačhav tuke kher andro Jeruzalem, beš ode a ňikhaj odarik ma dža!
Ale andre oda džives, sar džaha adarik het a predžaha o paňi Kidron, čačes mereha! Vaš tiro meriben korkoro tuke aveha vinovato.”
O Šimej leske odphenďa: “Oda, so phenďal, rajeja miro the kraľina, hino lačho a me kerava avke, sar phenďal.” Avke o Šimej ačhiľa but časos andro Jeruzalem.
Paľis pal o trin berš le Šimejoske denašle duj sluhi ko Gatsko kraľis ko Achiš, saveske sas dad o Maachah. Sar le Šimejoske phende, hoj leskere sluhi hine andro Gat,
bešľa pro somaris a geľa ko Achiš andro Gat len te rodel. Sar len arakhľa, anďa len pale khere.
Sar o Šalamun šunďa, so o Šimej kerďa,
bičhaďa vaš leske a phenďa: “Či tu mange na phenďal anglo RAJ a na prikazinďom tuke, hoj sar džaha het chockaj andral o Jeruzalem, čačes mereha? A tu korkoro mange phenďal, hoj šunďal, so phenďom a hoj mištes vakerďom.
Soske na doľikerďal oda lav, so phenďal anglo RAJ, a na šunďal oda, so me tuke phenďom?
Pridžan tuke savoro nalačhipen, so kerďal mire dadeske le Davidoske. Akana o RAJ tuke visarela pale oda savoro!
Me, o Šalamun, som kraľis a o RAJ man požehňinela a kerela, hoj le Davidoskero tronos ela zoralo pro furt.”
Paľis o Šalamun phenďa le Benajoske: “Dža a murdar le Šimej.” Ov geľa, demaďa les a murdarďa. Avke o kraľišagos sas zoralo andre le Šalamunoskere vasta.
O Šalamun ačhiľa džamutro le kraľiske le Faraonoske andral o Egipt, bo peske iľa leskera čha romňake. Anďa la peske andro Foros le Davidoskero, medik na dokerďa peskero palacis, o Chramos le RAJESKERO the o muri pašal o Jeruzalem.
O manuša anenas o obeti pro chocsave uče thana, bo mek na sas dokerdo o Chramos prekal o RAJ.
O Šalamun kamelas le RAJES. Ľikerelas pes pal o prikazaňja, save les diňa leskero dad o David, ale the avke mek anelas obeti pro chocsave uče thana a labarelas ode o voňava obeti.
Jekhvar o kraľis geľa te obetinel andro Gibeon, bo ode sas nekfeder ačhado učo than pro lašariben. Pre oda oltaris o Šalamun obetinďa 1 000 labarde obeti.
Ode pes leske rači andro suno sikaďa o RAJ, o Del, a phenďa: “So kames, hoj tut te dav?”
O Šalamun odphenďa: “Tu presikaďal baro lačhipen tire služobňikoske le Davidoske, mire dadeske, bo ov sas verno, čačipnaskero the pačivalo ke tu. Oda baro lačhipen leske presikaďal the akor, sar les diňal čhas, savo adadžives bešel pre leskero tronos.
No akana, RAJEJA, Devla miro, tu ačhaďal tire služobňikos kraľiske pal miro dad David, ale me som terno murš a na džanav, sar mištes te ľidžal le manušen.
Akana me som ade maškar tire avrikidle manuša, save hine ajci but, hoj pes len na del te zgenel aňi te zrachinel.
Mangav tut, de man goďi, sar te ľidžal tire manušen, hoj te sprindžarav, so hin lačho a so nalačho. Bo ko šaj ľidžal kada baro narodos?”
Le RAJESKE sas pre dzeka, so peske o Šalamun mangľa.
Phenďa leske: “Mištes kerďal, hoj tuke na mangľal baro dživipen, aňi o barvaľipen, aňi o meriben peskere ňeprijaťeľengero, ale mangľal tuke o goďaveripen, hoj mištes te sudzines.
Vašoda kerava avke, sar mandar mangľal. Dava tut baro goďaveripen, hoj savoro te rozprindžares; ajso goďaveripen, so mek šoha (ňikda) ňikas anglal tu na sas aňi na ela.
Dava tut the oda, so mandar na mangľal: O barvaľipen the e slava – avke, hoj pal calo tiro dživipen ňiko le kraľendar na ela ajso sar tu.
Te phireha pal mire droma a te doľikereha mire zakoni the prikazaňja avke, sar oda doľikerelas tiro dad o David, dava tut, hoj but te džives.”
Androda o Šalamun pes prekerďa a avľa pre oda, hoj o RAJ vakerelas leha andro suno. Paľis geľa andro Jeruzalem a ačhaďa pes angle RAJESKERI Zmluvakeri Archa. Anďa ode labarde the smiromoskere obeti a kerďa prekal savore peskere služobňika hoscina.
Jekhvar avle ko Šalamun duj džuvľija, save sas lubňa, a ačhile anglal leste.
Jekh lendar phenďa: “Ó, rajeja miro, me bešav kala džuvľaha jekhetane andre jekh kher. Sar mange uľiľa miro muršoro, oj sas paš oda.
Paľis pro trito džives the lake uľiľa muršoro. Samas andro kher ča duj džeňa a ňiko aver ode na sas.
Ale kala džuvľake o muršoro rači muľa, bo oj pašľiľa pre leste.
Pal o jepaš rat, medik me sovavas, oj ušťiľa a iľa pašal ma mire čhavores. Thoďa les paš peste a peskere mule čhavores thoďa paš mande.
Sar tosara ušťiľom a kamľom te del le čhavores te pijel, dikhľom, hoj sas mulo. Ale sar vidňisaľolas, obdikhľom les feder a avľom pre oda, hoj oda nane miro čhavoro, savo mange uľiľa.”
No oki džuvľi phenelas: “Na! Miro čhavoro hino oda, savo dživel, a tiro hino oda mulo!” A pale oki džuvľi phenelas: “Na! Tiro hino oda mulo a miro oda, savo dživel!” Kavke pes vesekedinenas anglo kraľis.
O kraľis peske phenďa: “Jekh lendar phenel: ‘O džido čhavoro hino miro a o mulo tiro’ a e dujto phenel: ‘O mulo čhavoro hino tiro a o džido miro.’ ”
Avke o kraľis phenďa: “Anen mange e šabľa!” Sar ande leske e šabľa,
phenďa: “Rozčhinen ole džide čhavores pro duj kotora a den jekh kotor jekhake a aver kotor avrake!”
O jilo ola džuvľakero, savi sas daj le džide čhavoreskeri, sas pherdo le kamibnaha ko muršoro, a vašoda phenďa le kraľiske: “Mangav tut, rajeja miro, den lake ole džide čhavores a ma murdaren les!” Oki džuvľi phenelas: “Na ela aňi miro aňi tiro. Rozčhinen les!”
Avke o Šalamun phenďa: “Ma murdaren les, ale den les ola džuvľaka, savi kamel, hoj te dživel. Oj hiňi čačes leskeri daj!”
Sar pes calo Izrael dodžanľa pal oda, so kerďa o Šalamun, denas les bari pačiv, bo dikhle, hoj sas les o goďaveripen le Devleskero, hoj mištes te sudzinel.
O Šalamun ačhiľa kraľis upral calo Izrael.
Kala sas leskere bare uradňika: O Azarijah, le Cadokoskero čhavo, sas o rašaj.
O Elichoref the o Achijah, le Šišoskere čhave, sas pisara andro palacis. O Jošafat, le Achiludoskero čhavo, sas o matrikaris.
O Benajah, le Jehojadoskero čhavo, sas o veľiťeľis upral o slugaďa. O Cadok the o Ebjatar sas o rašaja.
O Azarijah, le Natanoskero čhavo, sas o baro guverneris upral o krajengere guvernera. O Zabud, le Natanoskero čhavo, sas o rašaj the le kraľiskero pašutno radcas.
O Achišar sas o uradňikos upral o služobňika andro palacis. O Adoniram, le Abdoskero čhavo, sas veľiťeľis upral o robotňika, save sas ispidle andre buči.
O Šalamun ačhaďa dešuduj (12) guverneren upral o kraji andre calo Izrael, save pes starinenas pal o chaben prekal o kraľis the calo palacis. Dojekh lendar anelas andral peskero krajos jekhvar andro berš pre calo čhon chaben andre le kraľiskero palacis.
Kala hin lengere nava the kraja: O Ben-Chur andro Efrajimike brehi;
o Ben-Deker andro Makac, Šaalbim, Bet-Šemeš, Elon the Bet-Chanan;
o Ben-Chesed andro Arubbot, Socho the caľi phuv Chefer;
o Ben-Abinadab andro Nafat-Dor – leskeri romňi sas e Tafat, le Šalamunoskeri čhaj;
o Baanas, le Achiludoskero čhavo, andro fori Taanach the Megiddo the andre calo Bet-Šean, so hino paš e Caretan teleder le Jezreelostar, khatar o Bet-Šean dži ke Abel-Mechola the dži pal o Jokmeam;
o Ben-Geber andro foros Ramot-Gilead – sas les o gava le Jairoskere, le Menaššeskere, andro Gilead, mek the e phuv Argob andro Bašan – ode sas šovardeš (60) bare fori le murenca, pre save sas o brondzune brani;
o Achinadab, le Iddoskero čhavo, andro Machanajim;
o Achimaac andro Naftali – le Achimaacoske sas romňi e Basemat, le Šalamunoskeri čhaj;
o Baanas, le Chušajoskero čhavo, andro Ašer the Alot;
o Jošafat, le Paruachoskero čhavo, andro Jissachar;
o Šimej, le Elasoskero čhavo, andre phuv Benjamin;
the o Geber, le Urihoskero čhavo, andre phuv Gilead, kaj sas o Amorejiko kraľis o Sichon the o Bašaňiko kraľis o Og. Upral savore kraji sas jekh baro guverneris.
O Judejci the o Izraeliti sas ajci but sar e poši paš o moros. Sas lenge mištes, bo len sas, so te chal a te pijel.














O Šalamun kraľinelas upral savore kraľišagi le paňestar Eufrat dži paš e Filišťinengeri phuv a mek the paš e Egiptsko hraňica. On anenas le Šalamunoske o daňe a služinenas leske pal calo leskero dživipen.
Le Šalamunoske džalas pro džives eňa toni sano aro the dešuochto (18) toni thulo aro,
deš thule gurumňa, biš (20) terne gurumňa, save pes pasinenas pre maľa, šel (100) bakre, mek the o jeleňa, o sarni the o avričaľarde kachňa.
Vašoda, hoj sas kraľis upral savore narodi pre zapadno sera le paňestar Eufrat, le Tifsachostar dži andre Gaza, sas les smirom savore narodendar, save bešenas pašal leste.
Medik o Šalamun kraľinelas, o manuša andre caľi Judsko the Izrael – andral o Dan dži Beer-Šeba – dživenas bi e dar a dojekhes sas viňica the figovňikos. Vašoda kamav te ačhavel o Chramos pre pačiv le RAJESKE, mire Devleske, avke sar o RAJ phenďa mire dadeske le Davidoske: ‘Tiro čhavo, saves thovava pro tronos pal tu, ačhavela o Chramos pre pačiv mire naveske.’
Le Šalamun sas maštalňi prekal o 40 000 graja, save cirdenas o verdana, the 12 000 murša pro graja. Akana bičhav tire muršen, hoj mange te čhingeren andro Libanon o cedroskere kašta. Mire murša kerena jekhetane tire muršenca a me lenge počinava ajci, keci pheneha. Se tu mištes džanes, hoj amare murša na džanen te kerel le kaštenca avke sar o Sidončana.”
Leskere guvernera pes starinenas pal o chaben prekal o kraľis the calo palacis. Dojekh lendar anelas andral peskero krajos jekhvar andro berš chaben pre calo čhon andre le kraľiskero palacis. On merkinenas pre oda, hoj len te el savoro, so kampel. Sar o Chiram šunďa le Šalamunoskere lava, radišagoha zvinčinďa: “Mi el adadžives lašardo o RAJ, hoj diňa le David goďavere čhas, hoj te ľidžal kada baro narodos.”
Avke dojekh guverneris anelas o kotor le jačmeňistar the phusendar ode, kaj kampelas, prekal o graja the džvirini, so cirdenas. O Chiram diňa te phenel le Šalamunoske: “Šunďom oda, so mange phende tire murša. Kerava sa oda, so mandar kames: Dava tut cedroskere the sosnakere kašta.
O Del diňa le Šalamun goďaveripen the prindžaripen andre savoreste, avke sar hin e poši paš o moroskero brehos. Mire murša len anena khatar o Libanon dži ko moros. Ode o kašta sphandena ke peste jekhetane a bičhavava len prekal o moros pre oda than, kaj kameha. Ode mire murša len rozphundravena a tumen peske len odarik šaj len. Ale tu paľis doľiker oda, so me kamav, hoj andro miro palacis dodavkereha o chabena.”
Leskero goďaveripen sas bareder sar o goďaveripen pal calo vichodos the savoro goďaveripen andro Egipt. Avke o Chiram le Šalamunoske dodelas ajci cedroskere the sosnakere kašta, keci kamelas.
Sas goďaveder sar savore manuša the sar o Ezrachitas o Etan the sar o čhave la Macholakere – o Heman, o Kalkol the o Dardas. Avke o hiros pal leste džalas maškar savore narodi, save ode sas. O Šalamun delas le Chiram sako berš andre leskero palacis 2 000 toni žužoďiv the 400 000 ľitri olivovo olejos.
Sthoďa 3 000 goďaver vakeribena the 1 005 giľa. O RAJ požehňinďa le Šalamun goďaveripnaha, avke sar les diňa lav. Sas andro smirom le Chiramoha a phandle maškar peste zmluva.
Vakerelas pal o stromi – le libanoňike cedrostar dži ko izopos, so barol andral o muros. Vakerelas the pal o džvirini, pal ola, save pes cirden pal e phuv, pal o čirikle the pal o ribi. Paľis o Šalamun ispidelas andre buči pro Chramos 30 000 muršen andral calo Izrael.
O manuša andral dojekh narodos avenas te šunel le Šalamunoskero goďaveripen. Bičhade len o kraľa pal savore phuva, bo došunde pes pal leskero goďaveripen. Ačhaďa le Adoniram, hoj te ľidžal o buča. Le muršen rozulaďa andro trin partiji po 10 000 murša. Dojekh partija kerelas jekh čhon andro Libanon a paľis sas duj čhon khere.
Sar pes o kraľis Chiram andral o Tir došunďa, hoj le Šalamun pomakhle vaš o kraľis pal leskero dad, bičhaďa ke leste peskere uradňiken, bo ov sas furt le Davidoskero prijaťeľis. Le Šalamun sas 80 000 murša, save čhingerenas o bara andro verchi, the 70 000 murša, save hordinenas o bara.
Paľis o Šalamun diňa te phenen le Chiramoske: Ačhaďa upral lende 3 300 veľiťeľen, save len ľidžanas andre buči.
“Džanes, hoj miro dad o David našťi ačhaďa Chramos pre pačiv le RAJESKE peskere Devleske prekal o maribena le narodenca, save bešenas pašal leste, medik leske o RAJ len na thovela paš o pindre. Avke lenge phenďa o Šalamun, hoj te čhingeren avri bare kvadri le lačhe barendar, hoj lendar te keren o zakladi pro Chramos.
Ale akana o RAJ, miro Del, mange diňa smirom avre narodendar, save bešen pašal mande, a imar man nane ňeprijaťeľis a na mušinav man lendar te daral. Le Šalamunoskere murša, le Chiramoskere murša the o murša andral o Gebal čhingerenas a pririchtinenas o kašta the o bara prekal o Chramos.
O Šalamun chudľa te ačhavel o Chramos le RAJESKE štar šel the ochtovardeš (480) berš pal oda, so o Izraeliti gele avri andral o Egipt, akor, sar kraľinelas andro Izrael imar štarto berš, andro dujto čhon Ziv.
O Chramos, so ačhavelas o Šalamun le RAJESKE, sas 27 metri džinďardo, 9 metri buchlo the 13,5 metri učo.
E veranda anglo Chramos sas 4,5 metri džinďarďi a sas buchľi 9 metri – ajci keci o Chramos.
Andro Chramos diňa te kerel oblaki, so andral sas buchleder sar avral.
Paš o avrune muri pašal o trin seri le chramoskere ačhaďa učo kher trine poschodenca a sas andre the aver khera.
O teluno poschodos sas buchlo 2,2 metri, o dujto sas buchlo 2,7 metri the o upruno 3,1 metri. Pašal le chramoskero muros mukľa avri schodos pro dojekh poschodos a thovelas o hredi pre ola schodi, hoj te keren e podlaha.
O bara sas imar pririchtimen andro lomos, a vašoda na šunďolas o čokana, o dlati, aňi ňisave trastune sersami, sar ačhavenas o Chramos.
O vudar le telune poschodoskero sas pre južno sera le chramoskeri. Odarik pes džalas upre le garadičenca andro maškaruno the upruno poschodos.
Sar dokerďa o Chramos, kerďa e strecha le hranolendar the le deskendar, so sas le cedrostar.
O trin poschodi pašal o chramoskere muri sas dojekh uče 2,2 metri a sas spojimen le Chramoha le cedroskere hranolenca.
Akor o RAJ prevakerďa ko Šalamun:
“Te džal pal oda Chramos, so ačhaves, te doľikereha savore mire zakoni the prikazaňja a te ľikereha tut pal mire lava, me doľikerava tuke miro lav, so phenďom tire dadeske le Davidoske.
Bešava maškar o Izraeliti a me mire Izraelike manušen na omukava.”
Kavke dokerďa o Šalamun e buči pro Chramos.
O andrune fali sas obthode le cedroskere deskenca la phuvatar dži ko stropos a e phuv sas kerďi le sosnakere kaštestar.
Kerďa prička le cedroskere kaštestar 9 metri le palune murostar andro Chramos a avke pal e prička sas o Neksentneder Than.
O baro than anglo Neksentneder Than sas 18 metri džinďardo.
O Chramos sas andral obthodo le cedroskere kašteha, so sas avrirandlo le prajtenca the le kvitkenca. Savoro obthode le cedroskere kašteha avke, hoj na dičholas ňisavo bar.
Andro Chramos sas paluno than, kaj thoďa le RAJESKERI Zmluvakeri Archa.
Oda Neksentneder chramoskero than sas 9 metri džinďardo, 9 metri buchlo the 9 metri učo a sas obthodo le žuže somnakaha. The o oltaris sas obthodo le cedroskere kašteha.
O Šalamun obrakinďa andral o Chramos le žuže somnakaha. Anglo Neksentneder Than, so diňa te obcirdel le somnakaha, figinďa o pochtan le somnakune lancenca.
Obthoďa calo Chramos andral le somnakaha; avke the o oltaris andro Sentno Than.
Andro Neksentneder Than kerďa le olivakere kaštestar duje cheruben, save sas uče 4,4 metri.
O cherubi dičhonas avri jednakones a sas jednakones uče the džinďarde. Le cherubengere kridli sas džinďarde 2,2 metri a merinenas 4,4 metri, sar sas rozcirdle.
<range>
Soduj cherubi sas uče 4,4 metri.
Thoďa len paš peste maškar o Neksentneder Than a lengere kridli sas rozcirdle avke, hoj o kridlos jekhe cheruboskero pes chudelas jekha falatar a o kridlos dujtoneskero pes chudelas la avra falatar. Lengere aver kridli pes chudenas maškaral.
Le cheruben obthoďa le somnakaha.
Pal savore fali andro paluno than the angluno than le chramoskero diňa te randel avri o cherubi, o palmi the o kvitki.
The e phuv pro soduj thana le chramoskere obthoďa le somnakaha.
Diňa te kerel vudar le olivakere kaštestar andro Neksentneder Than. O prahos the e zarubňa sas kerde avke, hoj sas pandž zarubňi jekh andre aver.
Pro soduj kridli le vudareskere sas avrirandle o cherubi, o palmi the o kvitki. O vudar, o cherubi the o palmi obthoďa le somnakaha.
O zarubňi pro angluno vudar andro Chramos kerďa le olivove kaštestar a o zarubňi sas zathode štarval jekh andre aver.
O vudar sas le sosnakere kaštestar a delas pes te sthovel, bo sas štar vudareskere kridli, duj pre dojekh sera.
Randľa pre lende avri o cherubi, o palmi the o kvitki a oda obthoďa le igen sane somnakaha.
Paľis ačhaďa o muri pašal e andruňi dvora le barune kvadrendar the le cedroskere kaštestar. Pre dojekh trito baruno šoros thoďa o cedroskere hranoli.
Andro čhon Ziv, sar kraľinelas o Šalamun štarto berš, sas dokerde o chramoskere zakladi.
Dešujekhto (11.) berš andro ochtoto čhon sas dokerdo o Chramos; savoro ipen avke sar kamelas o kraľis. O Šalamun ačhavelas o Chramos efta berš.
O Šalamun ačhavelas the peskero palacis a kerelas les dešutrin (13) berš, medik les na dokerďa.
Ačhaďa bari hala, so pes vičinelas Libanoňiko Vešeskero Kher. Sas 44 metri džinďardo, 22 metri buchlo a 13,5 metri učo. Le cedrostar ačhaďa trin šori slupi po dešupandž (15). Sas jekhetane 45 slupi, so ľikerenas le cedroskere hredi. O stropos upral o hredi sas le cedroskere kaštestar.
<range>
Pro soduj avrune muri sas po trin šori oblaki.
Anglal sas trin vudara pre dojekh fala. Pro vudara the oblaki sas o štareagorengere rami.
O Šalamun ačhaďa the le Slupengeri Hala, so sas 22 metri džinďarďi the 13,5 metri buchľi. Anglal sas kerďi e slupengeri veranda.
Ačhaďa the e hala, kaj sas o tronos a so pes vičinelas Sudcengeri Hala. Sas obthoďi le cedroskere kaštestar la phuvatar dži ko stropos.
O palacis, andre savo bešelas o Šalamun, sas pre aver dvora pal e hala a sas ačhado avke sar the odi Sudcengeri Hala. Ačhaďa ajso palacis the prekal le Faraonoskeri čhaj, sava peske iľa romňake.
Savore palaca, o hali the e bari dvora sas ačhade le nekfeder barune kvadrendar le zakladostar dži e strecha. O bara sas mištes oprikerde la pilaha angluňa the paluňa seratar.
O zakladi sas le dragane bare barendar, so merinenas 4 metri the 3,5 metri.
Upral lende sas bara, so sas mištes oprikerde, the o kašta le cedrostar.
O muri pašal e palaciskeri dvora sas ačhade trine šorendar le barune kvadrendar a pre lende sas jekh šoros le cedroskere hranolendar, avke sar sas ačhaďi e andruňi dvora the e hala andre le RAJESKERO Chramos.
O Šalamun diňa te vičinel le Chiram andral o Tir.
Ov sas o čhavo la vdovakero andral o kmeňos Naftali a leskero dad, savo sas andral o Tir, kerelas le brondzoha. O Chiram sas igen goďaver a džanelas te kerel savoro le brondzostar. Ov avľa ko Šalamun a chudľa te kerel savore buča, so lestar kamelas.
Ov kerďa le brondzostar duj slupi, so sas uče vaj 8 metri. O obvodos jekhe sluposkero sas 5,3 metri.
Mek kerďa pro agor le slupenge o brondzune kriti, so sas uče 2,2 metri.
O kriti upral o slupi sas šukares obthode le prephandle lancenca. Pre dojekh slupos sas efta lanci.
Kerďa duj šori granatoskere phaba le brondzostar pašal o prephandle lanci, so zagaruvenas o kritos upral o slupos. Kavke kerďa the pro dujto slupos.
O sluposkere kriti sas kerde le brondzostar sar o kvitki ľaľije, so sas uče 1,8 metros.
Pro soduj kriti, so sas thode pro slupi, sas duj šel (200) phaba a sas rozthode andro duj šori pašal lende.
O Chiram diňa te ačhavel o slupi angle angluňi dvora le chramoskeri. Oleske pro juhos diňa nav Jachin a dujtoneske pro severos Boaz.
O upruno agor le slupengero dičholas avri sar o ľaľije. Avke sas e buči pro slupi dokerďi.
O Chiram kerďa le brondzostar igen bari okruhlo nadrža. Le jekhe agorestar ke aver merinďa 4,4 metri, sas uči 2,2 metri a lakero obvodos sas 13,2 metri.
Pašal o agor sas kerde šukar brondzune ruži andro duj šori – po deš ruži pro 44 centimetri. O ruži sas kerde jekhetane la nadobaha le brondzostar.
E nadoba sas thoďi pro dešuduj (12) brondzune biki. Trin biki dikhenas pro severos, trin pro zapados, trin pro juhos a trin pro vichodos. E nadrža ačhelas pre lende a lengere buľa sas maškaral.
E sera pre nadrža sas thuľi 7,5 centimetri a lakero agor dičholas avri sar e phundraďi ľaľija. Rešľolas andre 40 000 ľitri paňi.
Mek kerďa deš brondzune verdanora. Dojekh verdanoro sas džinďardo 1,8 metros, buchlo 1,8 metros the učo 1,3 metros.
O verdanoro sas kerdo avke: Kerde rami a andro rami thode o brondzune bľachi.
Pre ola bľachi the pro rami sas avrirandle o ľevi, o biki the o cherubi. Upral the telal o ľevi the biki sas figimen o brondzune venci.
Pre dojekh verdanoro sas brondzune kereki the tički. Pre leskere štar rohi sas o rameni, so ľikerenas e nadoba. O rameni sas obthode le brondzune vencenca.
Upral o verdanoro tel e nadoba sas okruhlo ramos, so avelas avri upral le verdanorestar 45 centimetri a džalas tele 22 centimetri. A pašal leste sas avrirandle o šukar veci. O bľachi sas hranate a na okruhle.
Tel o verdanoreskere bľachi sas štar kereki, so sas 66 centimetri uče, a lengere tički sas prichudle pro verdanoro.
Sas kerde avke sar o kereki pro verdana andro mariben. O tički, o rafiki, o špici the o ložiska sas kerde le brondzostar.
Pro rohi sas štar ručki, so sas kerde jekhe kotorestar le verdanoreha.
Upral o verdanoro sas obruba uči 22 centimetri a tel o verdanoro sas rameni, so ľikerenas savoro. O rameni, o bľachi the o verdanoro sas jekhe kotorestar.
Pro bľachi the rameni kerďa všadzik cherubi, ľevi, palmi a pašal savoro o venci.
Avke kerďa deš jednake verdanora, so sas jednakones džinďarde the bare.
Kerďa the deš nadobi le brondzostar – jekh pre dojekh verdanoro. Dojekh nadoba sas buchľi 1,8 metros a rešľolas andre 800 ľitri paňi.
Pandž verdanora thoďa pre južno sera a pandž pre severno sera le chramoskeri. E igen bari nadrža thoďa pre vichodno sera.
O Chiram paľis kerďa lavora, lopati the čarore. Avke dokerďa e buči, so kerelas prekal o Šalamun pre le RAJESKERO Chramos.
Kerďa: o duj slupi; o kriti le brondzostar, so thoďa pro upruno agor le slupenge a sas šukares obthode le prethode lancenca;
400 granatoskere phaba le brondzostar, so sas thode pro duj prephandle lanci;
deš verdanora the deš nadobi, so sas pre ola verdanora;
e igen bari nadrža a tel late dešuduj biken;
o pira, o lopati the o čarore. Savore ola veci, so kerďa le Šalamunoske prekal le RAJESKERO Chramos, sas kerde le bľišťace brondzostar.
O Šalamun oda diňa te kerel andro čhikakere formi maškar o gava Sukkot the Caretan pašal o Jordan.
Savore veci sas ajci but, hoj o Šalamun o brondzos aňi na diňa te važinel.
O Šalamun diňa te kerel andre le RAJESKERO Chramos the aver sersamos: o somnakuno oltaris; o somnakuno skamind, pre savo pes thovelas o maro;
o deš somnakune momeľara – pandž ačhenas pre čači (pravo) sera a pandž pre baľogňi (ľavo) sera anglo Neksentneder Than; o somnakune kvitki, o lampi, o silava;
o čare, o čhurora, o kuča the o lopatki, so sas tiš kerde le somnakastar. The o somnakune čopi pro vudara andro Chramos.
Sar o Šalamun dokerďa savori buči pre le RAJESKERO Chramos, anďa ode o sentne veci peskere dadeskere le Davidoskere: o rup, o somnakaj the aver veci a thoďa len andre le chramoskere skladi.
Akor o Šalamun zvičinďa ke peste andro Jeruzalem savore Izraelike vodcen le dojekhe kmeňostar the fajtatar, hoj te anen e Archa le RAJESKERI andral o Foros le Davidoskero – andral o Sion – andro Chramos.
Savore murša andral o Izrael pes zgele ko kraľis Šalamun, sar sas o inepos andro eftato čhon Etanim.
Sar avle savore vodci andral o Izrael, o rašaja hazdle le RAJESKERI Archa upre
a preľigende la; o rašaja the o Leviti ľidžanas o Sentno Stanos the savore sentne veci, so sas andro Stanos.
O Šalamun the savore Izraelike manuša, save pes ode zgele, obetinenas angle Archa ajci but bakren the gurumňen, hoj pes aňi na delas te zgenel.
O rašaja ľigende e RAJESKERI Zmluvakeri Archa pro paluno than andro Chramos, pro Neksentneder Than a thode la tel o cherubengere kridli.
Lengere kridli sas rozcirdle upral o than, kaj e Archa sas thoďi, a garude la the o dručki, savenca ľidžanas e Archa.
O dručki sas ajse džinďarde, hoj lengere agora dičholas andral o Sentno Than, ale avral len na dičholas. Ode hine dži adadžives.
Andre Archa sas ča o duj barune tabli, pre save sas pisimen o deš prikazaňja, so ode thoďa o Mojžiš akor, sar o RAJ phandľa e zmluva le Izraelitenca pro verchos Choreb, sar avle avri andral o Egipt.
Sar o rašaja avenas avri andral o Sentno Than, e chmara zaučharďa o Chramos le RAJESKERO
a o rašaja našťi dureder kerenas e služba prekal e chmara, bo le RAJESKERI slava pherarďa oda than.
Akor phenďa o Šalamun: “O RAJ phenďa, hoj bešela andre kaľi chmara.
Ale me akana prekal tu ačhaďom šukar Chramos, o than, kaj šaj aves pro furt.”
Medik savore Izraeliti ode ačhenas, o kraľis pes visarďa ke lende a požehňinďa len.
Phenďa lenge: “Mi el lašardo o RAJ, o Del le Izraeloskero, bo ov doľikerďa o lav a peskere vastenca kerďa oda, so phenďa mire dadeske le Davidoske:
‘Ole dživesestar, sar iľom mire manušen le Izraeliten avri andral o Egipt, andre ňisavo Izraeliko kmeňos na kidňom mange avri foros, kaj mange te keren o Chramos, andre savo uľahas lašardo miro nav, ale kidňom mange avri le David, hoj te el upral mire Izraelike manuša.’
Imar mire dadeske le Davidoske sas andro jilo, hoj te ačhavel o Chramos, hoj o manuša te lašaren le RAJES, le Izraeloskere Devles.
Ale o RAJ mire dadeske le Davidoske phenďa: ‘Mištes, hoj tuke sas andro jilo te ačhavel o Chramos prekal miro nav,
ča oda Chramos na ačhaveha tu, ale korkoro tiro čhavo, savo ela tutar. Ov mange ačhavela o Chramos prekal miro nav.’
O RAJ oda, so phenďa, the kerďa a ačhiľom kraľis pal miro dad o David a bešľom pro Izraeliko tronos, avke sar phenďa o RAJ. Ačhaďom the o Chramos prekal o nav le RAJESKERO – prekal le Izraeloskero Del.
Pririchtinďom ode than prekal e Archa, andre savi hiňi le RAJESKERI zmluva, so phandľa amare dadenca akor, sar len iľa avri andral o Egipt.”
Paľis anglo manuša, save pes zgele, o Šalamun ačhelas anglo le RAJESKERO oltaris, hazdňa o vasta ko ňebos
a phenďa: “RAJEJA, Devla le Izraeloskero! Nane aver Del, sar sal tu, aňi pro ňebos, aňi pre phuv. Tu doľikeres e zmluva a sal lačhejileskero ke peskere služobňika, save džan pal tu cale jileha.
Tu doľikerďal tiro lav, avke sar phenďal mire dadeske le Davidoske. Tire vastenca kerďal, so le mujeha phenďal, a adadžives oda hin avke.
Ale akana, RAJEJA, Devla le Izraeloskero, doľiker oda lav, so diňal tire služobňikos le David, mire dades, akor sar leske phenďal: ‘Furt ela vareko leskere potomkendar pro Izraeliko tronos, ale ča akor, te man mištes šunena tire čhave avke sar tu.’
Vašoda, Devla le Izraeloskero, mangav tut, mi ačhel pes avke, sar phenďal mire dadeske le Davidoske.
Či so, šaj o Del bešel pre phuv? Se aňi o ňebos, aňi o nekučeder ňebos leske nane dos a na mek kada Chramos, so ačhaďom!
Mangav tut, RAJEJA, Devla miro, šun avri e modľitba tire služobňikoskeri, mangav vaš o jileskeriben! Ker avke, sar tutar mangav adadžives.
Mi dikhen tire jakha rat a džives pre kada Chramos, pal savo phenďal, hoj ode ela tiro nav lašardo. Šun avri e modľitba tire služobňikoskeri, te pes visarel a modľinel ke kada than.
Mangav tut, šun o mangipen tire služobňikoskero the tire Izraelike manušengero akor, sar ena visarde ke kada than a modľinena pes. Šun len avri andral o ňebos, kaj bešes, a odmuk lenge.
Te varesavo manuš kerela binos pre peskero pašutno a ov pre leste ispidela, hoj te džal andro Chramos, hoj te lel vera anglo tiro oltaris,
tu oda šun andral o ňebos a rozsudzin maškar lende. Oles, ko ela vinovato, mar avke, sar peske zasogaľinel (zaslužinel). Vaš o čačipnaskero zaačh tut a de les tiš avke, sar peske zasogaľinel.
Sar o ňeprijaťeľa ňerinena (zviťazinena) upral tire Izraelike manuša, bo kerde binos, ale te paľis pes visarena ke tute, lašarena tiro nav, modľinena pes a mangena tut andre kada Chramos,
šun len avri andral o ňebos. Odmuk tire manušenge o bini a an len pale andre phuv, so diňal lengere dadenge.
Sar tu zaačhaveha o brišind vašoda, hoj tire manuša kerde binos, ale te visarena pes le binostar, bo pokorinďal len a te dikhena ke oda than a lašarena tiro nav,
šun len avri andral o ňebos. Odmuk o bini tire Izraelike manušenge, tire služobňikenge, sikav len, sar te džal pal tiro drom a de o brišind andre tiri phuv, so diňal sar ďeďictvos tire manušenge.
Te ela andre phuv bokh the e pľaga, abo te o uľipen pro maľi kirňola, abo te ela pro maľi o grajora the o kirme, abo te o ňeprijaťeľa džana pre lengere fori, abo te ela o pharipen vaj o nasvaľiben,
šun dojekh modľitba the o mangipen vaš o jileskeriben. Te pes chocko andral tiro narodos ke tu mangela, abo te nacirdela peskere vasta ke kada Chramos,
šun oda andral o ňebos, odmuk a pomožin lenge. Počin dojekheske pal savoro, so kerel, se tu korkoro džanes o jile savore manušengere,
avke, hoj pes tutar te daran pal calo časos, medik dživena andre kadi phuv, so diňal amare dadenge.
Te o cudzincos, savo nane andral o Izrael, avľahas dural andral aver phuv prekal tiro nav
– bo the aver narodi pes dodžanena pal tiro baro nav, pal tiri zor the pal savoro, so kerďal – a kade modľinďahas pes ke kada Chramos,
šun avri andral o ňebos, kaj bešes lengero mangipen a ker lenge avke, sar tutar mangena, hoj savore narodi pre phuv tut te sprindžaren a te daran tutar avke sar tire Izraelike manuša. Paľis the on džanena, hoj kada Chramos, so ačhaďom, hino prekal tiro nav.
Te džana tire murša le dromeha, saveha len bičhaveha pro mariben pre peskere ňeprijaťeľa, a te visarena pes ke tiro avrikidlo foros the ko Chramos, so ačhaďom pre pačiv tire naveske, a te pes mangena ke tu, RAJEJA,
šun avri lengere modľitbi the o mangipen andral o ňebos a de lenge o ňerinďipen (viťaztvo).
Te tire manuša angle tu kerena o binos, bo dojekh manuš hino binošno, a tu pre lende aveha choľamen a domukeha lengere ňeprijaťeľenge, hoj te ňerinen upral lende, a on len paľis odľigenena sar zaphandlen andre peskeri phuv – či pašes abo dur –
a te andre odi phuv, kaj sas odľigende, peske pridžanena, hoj kerde binos, a te pes visarena ke tu a te mangena tut vaš o jileskeriben a phenena: ‘Kerďam binos a sam vinovate. Kerďam nalačhipen,’
a te pes visarena cale peskere jileha the dušaha a mangena tut andre odi phuv, kaj hine zaphandle, sar ena visarde ke peskeri phuv, so diňal lengere dadenge, the ko avrikidlo foros the ko Chramos, so ačhaďom prekal tiro nav,
šun avri andral o ňebos, kaj bešes, lengere modľitbi the mangipen a zaačh tut vaš lenge.
Odmuk lenge savore bini a savoro nalačhipen, so kerde tuke, a de, hoj lengere ňeprijaťeľa te en ke lende lačhejileskere.
Se on hine tire manuša, tiro ďeďictvos, saven iľal avri andral o Egipt – andral o trastuno bov.
Dikh pro mangipen tire služobňikoske a šun o modľitbi the tire Izraelike manušengere, sar ke tu vičinena, hoj lenge te pomožines.
Se tu peske len kidňal avri vaš peskero ďeďictvos andral savore narodi pre phuv, avke sar phenďal prekal tiro služobňikos Mojžiš, sar odľigenďal amare daden andral o Egipt, ó, RAJEJA, Devla!”
Sar o Šalamun mangelas a modľinelas pes ko RAJ, sas pro khoča anglo oltaris a hazdelas upre o vasta ko ňebos. Sar preačhiľa, ušťiľa
a požehňinďa zorale hangoha savore Izraelike manušen. Phenďa:
“Mi el lašardo o RAJ, savo diňa o smirom peskere manušen le Izraeliten, avke sar oda phenďa. Doľikerďa dojekh lav, so diňa prekal peskero služobňikos o Mojžiš.
Mi ačhel o RAJ, amaro Del, amenca, avke sar sas amare dadenca. Te na omukel amen a te na odčhivel amen pestar het.
O RAJ mi visarel amare jile ke peste, hoj te dživas avke, sar ov kamel, a te doľikeras savore leskere lava, prikazaňja the zakoni, so diňa amare daden.
Kala lava, savenca man mangavas anglo RAJ, mi en pašes paš miro RAJ, o Del, dživese the rači. Mi zaačhel vaš peskero služobňikos the vaš peskere Izraelike manuša sako džives.
Paľis dojekh narodos pre phuv džanela, hoj ča o RAJ hino Del a nane aver.
Odden pes le RAJESKE, amare Devleske, cale tumare jileha a doľikeren leskere zakoni the o prikazaňja avke sar adadžives.”
Paľis o kraľis the savore manuša andral o Izrael ande obeti le RAJESKE.
O Šalamun obetinďa le RAJESKE 22 000 gurumňen the 120 000 bakren sar o smiromoskere obeti. Avke o Šalamun the savore manuša sentňarde o Chramos le RAJESKERO.
Vašoda, hoj o brondzuno oltaris sas cikno prekal ola savore obeti, o kraľis oda džives sentňarďa the o maškaruno than pre dvora anglo le RAJESKERO Chramos a the ode kerenas o labarde obeti, chabeneskere obeti the o žiros pre smiromoskere obeti.
Andre oda časos o Šalamun the savore Izraeliti kerde paš o Chramos anglo RAJ, amaro Del, o Inepos le Stankengero, so ľikerelas efta džives. Avle ode igen but manuša khatar o Lebo-Chamat pal o severos dži paš o paňi Egipt pro juhos.
O Šalamun pro ochtoto džives bičhaďa le manušen khere. On savore les chudle te ašarel a dojekh lendar džalas khere bare radišagoha vaš savoro lačhipen, so o RAJ presikaďa peskere služobňikoske le Davidoske the le Izraelitenge, leskere manušenge.
Sar o Šalamun dokerďa le RAJESKERO Chramos, peskero palacis a savoro, so kamľa te kerel,
sikaďa pes leske o RAJ dujtovar andro suno avke sar angloda andro Gibeon.
O RAJ leske phenďa: “Šunďom avri tiri modľitba the o mangipen, sar pes mangehas ke mande. Me sentňarďom kada Chramos, so ačhaďal, hoj ode miro nav te el barardo pro furt. Mire jakha the miro jilo ode ena pro furt.
Te tu phireha angle ma pačivalones the žuže jileha avke sar tiro dad o David a te doľikereha mire zakoni the prikazaňja a te kereha savoro, so tuke phenďom,
me doľikerava o lav, so phenďom tire dadeske le Davidoske: Leskero tronos ela furt zoralo upral o Izrael a furt ela vareko andral leskero potomstvos pro tronos.
Ale te pes mandar odvisareha tu the tire čhave a na doľikerena mire zakoni the o prikazaňja, so tumen diňom, ale džana te služinel avre devlenge a lašarena len,
akor me khosava tele mire manušen le Izraeliten pal kadi phuv, so len diňom. O Chramos, so sentňarďom prekal miro nav, odčhivava mandar a paľis o Izrael ela dojekhe narodoske pro pheras the pro asaben.
A kale Chramostar na ačhela ňič, ča o bara, a dojekh, ko odarik predžala, ela sar kašt a phenela: ‘Soske kada o RAJ kerďa kala phuvake the Chramoske?’
Odphenela pes lenge: ‘Bo omukle le RAJES, peskere Devles, savo iľa avri lengere daden andral o Egipt. Chudle te banďol a te lašarel avre devlen, a vašoda o RAJ pre lende domukľa kadi bibach.’ ”
O Šalamun ačhavelas o Chramos le RAJESKE the o palacis biš berš (20)
a o kraľis Chiram andral o Tir dodelas le Šalamunoske cedroskere the sosnakere kašta a o somnakaj ajci, keci kamelas. Paľis o Šalamun les diňa biš fori andre Galileja.
O Chiram avľa andral o Tir te predikhel ola fori, so les diňa o Šalamun, ale leske na sas pre dzeka.
Avke phenďa le Šalamunoske: “Phrala miro, oda save fori man diňal?” Paľis ole forenge diňa nav Kabul a kavke dži adadžives pes vičinel odi phuv.
Ale o Chiram the avke bičhaďa le Šalamunoske 4 000 kili somnakaj.
O Šalamun ispidelas pro manuša, hoj te keren e buči sar otroka pro Chramos le RAJESKERO the pre leskero palacis, pre terasa pašal o foros the pro muri pašal o Jeruzalem, Chacor, Megiddo the Gezer.
O Faraonos, o Egiptsko kraľis, geľa pro mariben andro foros Gezer, domarďa les a zlabarďa avri. Murdarďa le Kanaančanen the ole manušen, save ode bešenas, a paľis o foros diňa peskera čhake, le Šalamunoskera romňake.
Paľis o Šalamun pale ačhaďa o foros Gezer, teluno foros Bet-Choron,
Baalat, Tamar pre Judsko pušťa
the savore fori, kaj sas odthodo o chaben, mek the o fori prekal o maribnaskere verdana the graja. A ačhade savoro, so kamelas andro Jeruzalem, andro Libanon the andre caľi phuv, kaj sas kraľis.
O Šalamun ispidelas andre buči savore Amorejen, Chetitanen, Perizejen, Chivijen the Jebusejen, save ačhile andre odi phuv a saven angloda na murdarde avri. Lengere potomki mušinenas te kerel sar otroka – a oda dži adadžives.
<range>
O Šalamun le Izraelitendar na kerelas otroken, bo on leske služinenas sar slugaďa, uradňika, veľiťeľa the veľiťeľa upral o verdana the upral o murša pro graja.
O Šalamun ačhaďa upral o buča 550 veľiťeľen, save sas upral o buča, so kerenas o manuša.
Sar leskeri romňi, le Faraonoskeri čhaj, odgeľa upre andral o Foros le Davidoskero, hoj te bešel andre peskero palacis, so lake ačhaďa o Šalamun, ov chudľa te kerel e terasa pašal o foros.
O Šalamun anelas andro berš trival o labarde the o smiromoskere obeti pro oltaris, so ačhaďa le RAJESKE, a labarelas anglal leste o kaďidlos. A avke dokerďa o Chramos.
O Šalamun mek kerďa o loďi andro Ecjon-Geber, so hino paš o Elat, paš o brehos le Lole Moroskero andro Edom.
O Chiram bičhaďa peskere služobňiken, save mištes prindžarenas o moros, hoj te služinen le Šalamunoskere muršenca pro loďi.
On džanas la loďaha andre phuv Ofir a odarik ande 14 000 kili somnakaj le Šalamunoske.
Sar pes došunďa e kraľovna andral e Šeba pal le Šalamunoskeri slava, avľa ke leste a phučkerelas lestar phare veci, hoj les te probaľinel (skušinel).
Avľa andro Jeruzalem igen but manušenca the le ťavenca, pre save anelas voňava oleja, igen but somnakaj the o dragane bara. Sar doavľa ko Šalamun, vakerelas leha pal savoro, so la sas pro jilo.
O Šalamun lake odphenelas pre savoro, so lestar phučelas. Prekal leste na sas ňič ajso pharo, hoj te na odphenel lake.
E kraľovna andral e Šeba dikhľa, savo baro goďaveripen hin le Šalamun, the savo palacis ačhaďa
the o chabena pre leskero skamind. Dikhľa, sar bešenas pašal leste leskere služobňika a sar pes ľikerenas leskere sluhi the čašňika. Dikhľa the lengero uraviben the o labarde obeti, so anelas andro RAJESKERO Chramos. Sar oda savoro dikhľa, ačhiľa bijal peste a na džanelas, so pre oda te phenel.
Phenďa le Šalamunoske: “Čačipen hin, so me šunďom andre miri phuv pal tute the pal tiro goďaveripen.
Ale me oleske na pačavas, medik na avľom a na dikhľom pre mire jakha. No, so me dikhav, olestar mange na phende aňi jepaš! Tiro goďaveripen the barvaľipen hino bareder, sar me pal oda šunďom.
Bachtale hine tire murša the tire služobňika, save furt pašal tu keren a šunen tiro goďaveripen!
Mi el barardo o RAJ, tiro Del, savo peske tut zakamľa avke, hoj tut thoďa pro Izraeliko tronos. Bo o RAJ kamel o Izrael pro furt, ačhaďa tut vaš o kraľis, hoj te ľikeres o zakonos the o spravodľišagos.”
Paľis oj diňa le Šalamun buter sar 4 000 kili somnakaj a igen but voňava oleja the dragane bara. Šoha (ňikda) buter pes imar ode na anďa ajci but voňava oleja, keci anďa e kraľovna andral e Šeba le Šalamunoske.
(The le Chiramoskere loďi anenas o somnakaj andral o Ofir the igen but algumoskere kašta the o dragane bara.
Ole kaštendar o Šalamun kerďa o slupi andro Chramos the peskero palacis a mek diňa te kerel o citari the o harfi prekal o lavutara. Ajci but kašta pes imar dži adadžives ode buter na ande.)
O Šalamun diňa la kraľovna andral e Šeba o dari, so pes delas le kraľenge, a paš oda the mek savoro, so oj kamelas. Paľis oj the savore lakere služobňika gele pale andre peskeri phuv.
Le Šalamunoske anenas sako berš vaj 23 toni somnakaj,
a mek ke oda the o daňe, so počinenas savore Izraelike krajengere guvernera, o kraľa andral e Arabija the o manuša, save bikenkeren.
O Šalamun kerďa duj šel (200) šťiti le somnakastar. Pre jekh šťitos leske kampelas vaj efta kili somnakaj.
Paľis mek kerďa trin šel (300) cikneder šťiti le somnakastar. Pre jekh šťitos leske kampelas vaj duj kili somnakaj. Avke o Šalamun len thoďa andro palacis, so pes vičinelas Libanoňiko Veš.
Paľis o kraľis kerďa igen baro tronos, so sas obthodo la slonovinaha the le žuže somnakaha.
E paluňi sera, kaj oprinelas o šero, sas okruhľi a pal soduj seri le tronostar, kaj oprinelas o vasta, ačhenas duj ľevi. Anglo tronos sas šov garadiči
a pro garadiči ačhenas pal o soduj seri ľevi – jekhetane dešuduj (12) ľevi. Ajso tronos na sas ňikhaj andre ňisavo kraľišagos.
Savore kuča, andral save pijelas o Šalamun, sas kerde le somnakastar a savore veci andro palacis, so pes vičinelas Libanoňiko Veš, sas kerde le žuže somnakastar. Ňič na sas kerdo le rupostar, bo andre oda časos o rup prekal lende na sas dragano.
Le Šalamun sas but loďi pro moros. Sako trin berš len bičhavelas pro moros le Chiramoskere loďenca, hoj te doanen o somnakaj, o rup, e slonovina, opicen the paven.
O Šalamun sas barvaleder the goďaveder sar dojekh kraľis pre phuv.
O manuša andral dojekh narodos kamenas te šunel o goďaveripen, so les diňa o Del.
Berš pre beršeste sako, ko avelas ke leste, anelas leske daros: rupune abo somnakune veci, gada, veci pro mariben, voňava oleja, grajen the mulicen.
Paľis o Šalamun diňa te anel peske verdana the grajen. Avke les sas 1 400 verdana pro mariben a 12 000 graja. Rozačhaďa o verdana andro aver fori the paš peste andro Jeruzalem.
O kraľis kerďa, hoj te el o rup ajci sar o bara a o kašta le cedrostar ajci sar o dzive figovňiki pro Judske brehi.
O graja prekal o Šalamun pes anelas andral o Egipt the andral o Kuj. Le kraľiskere murša len cinenas khatar o Kuj.
Andral o Egipt pes cinelas o verdan pro mariben vaš šov šel (600) rupune the o graj vaš šel the penda (150) rupune. Avke on odarik anenas grajen the verdana prekal savore Chetitanengere the Aramejike kraľa.
O kraľis o Šalamun kamelas but džuvľijen andral aver narodi: le Faraonoskera čha, Moabčanken, Ammončanken, Edomčanken, Sidončanken the Chetitanken.
On sas ole narodendar, pal save o RAJ le Izraelitenge phenďa: “Našťi peske len romňijen andral aver narodi, aňi on andral tumaro narodos. Šaj el, hoj on tumen mandar odcirdena, hoj te lašaren lengere devlen.” Ale o Šalamun len the avke kamelas.
Sas les efta šel (700) rajikane romňija the trin šel (300) romňija-služki. On les odcirdle le Devlestar.
Sar o Šalamun sphuriľa, leskere romňija les scirdle pal aver devla a ov imar na sas ajso pačivalo le RAJESKE, peskere Devleske, sar sas leskero dad o David.
Ov lašarelas la Aštarta, savi sas del andro Sidon, the le Molech, savo sas igen džungalo del andro Ammon.
Aleha o Šalamun kerelas nalačhipen anglo RAJ a ov na sas calo oddino le Devleske avke sar leskero dad o David.
Akor pro verchos pre vichodno sera le Jeruzalemostar o Šalamun ačhaďa oltaris prekal o Kemoš, savo sas o džungalo del le Moabčanengero, the prekal o Molech, savo sas džungalo del le Ammončanengero.
Kavke kerďa oltara the prekal savore peskere romňija andral aver narodi, save peskere devlenge anenas o voňava the aver obeti.
Choc o RAJ, o Del le Izraeloskero, pes le Šalamunoske sikaďa duvar andro suno a phenďa leske, hoj te na lašarel avre devlen, ov the avke le RAJES na šunďa, ale odvisarďa pes lestar. Aleha o RAJ sas choľamen pro Šalamun.
<range>
Vašoda o RAJ phenďa le Šalamunoske: “Te ada kerďal a na doľikerďal miri zmluva the o zakonos, so tut diňom, čačes lava tutar o kraľišagos a dava jekhe tire služobňikoske.
Ale prekal tiro dad David oda na kerava, medik tu dživeha, ale odlava oda tire čhastar,
no aňi lestar na odlava calo kraľišagos. Jekh kmeňos mukava tire čhaske, ča vaš miro služobňikos David the vaš o Jeruzalem, so mange avri kidňom.”
O RAJ kerďa upre le Edomčanos Hadad, savo sas andral le kraľengeri famelija, hoj te el le Šalamunoskero ňeprijaťeľis.
Akor, sar o David ňerinďa (zviťazinďa) upral o Edom, o Joab, leskero veľiťeľis upral o slugaďa, geľa te parunel olen, save mule. O Joab savore Izraelitenca ačhiľa andro Edom šov čhon, medik na murdarďa savore ole muršen.
<range>
Ča o Hadad, savo sas mek čhavoro, the varesave peskere dadeskere služobňikendar andral o Edom, denašle andro Egipt.
Odgele khatar o Midijan, a sar avle andro Paran, ile odarik muršen a gele andro Egipt ko Faraonos. Ov les diňa kher, chaben the maľa.
Vašoda, hoj o Hadad sas le Faraonoske pre dzeka, diňa leske the la Tachpeneskera pheňa romňake – e Tachpenes sas le Faraonoskeri romňi.
Paľis lake uľiľa muršoro o Genubat. E kraľovna les bararďa avri andro palacis maškar o kraľiskere čhave.
Sar pes o Hadad andro Egipt došunďa, hoj muľa o David the o Joab, savo sas veľiťeľis upral slugaďa, phenďa le kraľiske: “Domuk, hoj te džav pale andre miri phuv.”
“Soske?” phučľa lestar o Faraonos. “Chibaľinel tuke vareso ade, hoj jekhvareste kames te džal pale andre tiri phuv?” “Na,” odphenďa leske o Hadad, “ale the avke man muk te džal khere.”
O Del kerďa upre le Rezon, le Eljadasoskere čhas, hoj te el le Šalamunoskero ňeprijaťeľis. O Rezon denašľa peskere rajestar le Hadad-Ezerostar, savo sas kraľis andre Coba.
O Rezon vičinďa ke peste zbujňiken, saven ľidžalas. Sar len o David murdarkerelas, o Rezon the leskere murša gele andro Damaskus a ode ačhiľa kraľis.
Avke o Rezon sas kraľis andro Aram. Sas ňeprijaťeľis le Izraeloske medik dživelas o Šalamun a kerelas lenge o nalačhipen, avke sar the o Hadad.
The o Jeroboam, savo sas služobňikos le Šalamunoske, pes vzburinďa pro Šalamun. Ov sas le Nebatoskero čhavo, Efraťanos andral e Cereda, a leskeri daj sas e vdova Ceruja.
Oda pes ačhiľa, sar o Šalamun kerďa o Millo a oprikerďa o foroskere muri.
O Jeroboam sas zoralo murš. Sar o Šalamun dikhľa ole terne muršes, sar kerel peskeri buči, ačhaďa les upral o murša andral o kmeňi Efrajim the Menašše, hoj len te ľidžal andre buči.
Andre jekh džives, sar o Jeroboam džalas het andral o Jeruzalem, arakhľa pes pre maľa le Achijoha, savo sas o prorokos andral o Šilo. Na sas ode ňiko, ča on duj džene. Pro Achijah sas urdo nevo plašťos.
Chudľa oda plašťos a rozčhingerďa les pro dešuduj (12) kotora.
A le Jeroboamoske phenďa: “Le tuke deš kotora, bo kavke phenel o RAJ, o Del le Izraeloskero: ‘Odlava o kraľišagos le Šalamunostar a tuke dava deš kmeňi.
Andral savore Izraelike kmeňi leske ačhela ča jekh kmeňos a oda prekal miro služobňikos David the prekal o foros Jeruzalem, so mange kidňom avri.
Kerava oda vašoda, bo o Šalamun man omukľa a chudľa te lašarel le Sidonike devles, la Aštarta, le Moabike devles Kemoš the le Ammonike devles Molech a na phirelas pal mire droma, na kerelas oda, so kamav, a na doľikerelas miro zakonos the mire lava avke sar leskero dad o David.
Calo kraľišagos lestar na odlava, ale ľikerava les paš e zor, medik ov dživela a oda prekal miro služobňikos David, saves mange avri kidňom a savo doľikerelas mire prikazaňja the lava.
Ale leskere čhastar odlava o kraľišagos le deše kmeňenca a dava len tuke.
Le Šalamunoskere čhaske mukava ča jekh kmeňos, avke ela man furt vareko le Davidoskere čhavendar, save mange služinena andro foros Jeruzalem, andro foros, so mange avri kidňom, hoj ode te avav lašardo.
Ale tut Jeroboam ačhavava kraľiske upral o Izrael. Aveha kraľis všadzik, kaj ča kameha.
Te šuneha savoro, so tuke phenava, te phireha pal mire droma, te kereha oda, so ela lačho angle mire jakha, te doľikereha mire prikazaňja the lava avke sar miro služobňikos o David, me kerava, hoj furt vareko tira famelijatar ľidžala o Izrael, avke sar vareko la Davidoskera famelijatar furt ľidžal e Judsko.
Vaš le Šalamunoskero binos marava le Davidoskere čhaven, ale na pro furt.’ ”
Vašoda o Šalamun kamelas te murdarel le Jeroboam, ale o Jeroboam denašľa andro Egipt ko kraľis Šišak. Ode sas, medik o Šalamun na muľa.
Aver veci, so o Šalamun kerďa, the savoro leskero goďaveripen hin pisimen andro zvitki le Šalamunoskere.
O Šalamun kraľinelas andral o Jeruzalem pal calo Izrael saranda (40) berš.
Sar muľa o Šalamun, parunde les andro foros le Davidoskero, leskere dadeskero. Pal leste ačhiľa kraľis leskero čhavo o Rechabeam.
O Rechabeam geľa andro Šichem, bo ode avle savore Izraeliti, hoj les te ačhaven vaš o kraľis.
Sar pes pal oda došunďa o Jeroboam, le Nebatoskero čhavo – ov sas andro Egipt, bo ode denašľa anglo Šalamun – mek ode užarelas.
Ale o Izraelike vodci bičhade vaš leste. Avke o Jeroboam savore Izraelitenca avle ko Rechabeam a phende leske:
“Tiro dad o Šalamun pre amende thoďa pharo jarmo, ale tu akana ker lokeder e phari buči the o jarmo, so pre amende thoďa tiro dad, a amen tuke služinaha.”
“Džan a aven ke ma pal o trin džives a phenava tumenge,” odphenďa lenge o kraľis Rechabeam. Avke gele het.
Paľis o Rechabeam phučkerelas le phuredere vodcendar, save služinenas angloda leskere dadeske le Šalamunoske: “So majinav te odphenel le manušenge?”
On leske odphende: “Te aveha lačho ke kala manuša a kereha lenge avke, sar tutar mangen, on tuke furt služinena pačivalones.”
Ale o Rechabeam na priiľa lengero vakeriben, ale phučelas le terne muršendar, save jekhetane leha baronas a denas les goďi.
Phučľa lendar: “So majinav te phenel le manušenge, save man mangen, hoj lendar te odlav o jarmo, so pre lende thoďa miro dad?”
O terne murša leske odphende: “Le manušenge, save ke tu avle a phende, hoj tiro dad pre lende thoďa pharo jarmo, a kamen, hoj tu lenge oda te keres lokeder, phen kavke: ‘Man hin thuleder o cikno angušt, sar mire dades sas o ťelos.
Miro dad pre tumende thoďa pharo jarmo, ale me tumenge mek kerava phareder! Miro dad tumen marelas le cikne bičoha, ale me tumen marava le bare bičoha!’ ”
Pro trito džives avľa o Jeroboam savore manušenca ko Rechabeam, avke sar lenge phenďa o kraľis: “Aven ke ma pal o trito džives.”
O kraľis lenge zorales odphenďa a na priiľa le phuredere vodcengero lav.
Vakerelas lenca avke, sar leske phende o terne murša: “Miro dad pre tumende thoďa pharo jarmo, ale me tumenge kerava mek phareder! Miro dad tumen marelas le bičoha, ale me pal tumende cirdava tele e cipa!”
Avke o Rechabeam na priačhiľa pre oda, so kamenas o manuša. Kada kerďa o Del, hoj pes avke te ačhel, sar phenďa o RAJ le Jeroboamoske prekal o Šilončanos Achijah.
Sar savore Izraeliti dikhle, hoj o kraľis o Rechabeam len na šunďa, phende leske: “Nane amen ňič le Davidoha! So amen hin le Izajoskere čhaha? Andre peskere stani, Izrael! Akana David, starin tut pal peskero kher!” Avke savore Izraeliti gele khere
a o Rechabeam kraľinelas ča upral o Izraeliti, save bešenas andro Judske fori.
Paľis o kraľis o Rechabeam bičhaďa ko Izraeliti le Adoram, savo sas upral e buča, ale savore Izraeliti les murdarde le barenca. Sar pes pal oda šunďa o Rechabeam, sigo bešľa pro verdan a denašľa odarik andro Jeruzalem.
Avke pes calo Izrael vzburinďa pre le Davidoskeri famelija a oda ľikerel dži adadžives.
Sar pes o manuša andral o Izrael došunde, hoj o Jeroboam pes visarďa andral o Egipt, bičhade pal leste. Avke pes zgele a ačhade les vaš o kraľis upral calo Izrael. Ča o kmeňos le Judaskero zaačhiľa vaš le Davidoskeri famelija.
Sar o Rechabeam avľa andro Jeruzalem, diňa te zvičinel andral o kmeňos Juda the Benjamin 180 000 avrikidle slugaďen andro mariben pro Izrael, hoj leske te visaren pale o kraľišagos.
Akor o Del prevakerďa ko Šemajah, ko Devleskero murš:
“Dža a phen le Šalamunoskere čhaske le Rechabeamoske, le Judske kraľiske, a le manušenge andre Judsko the Benjamin,
hoj o RAJ kavke vakerel: ‘Ma džan pro mariben pre tumare phrala, pro Izraeliti. Savore džan khere, bo me kada kerďom.’ ” On šunde le RAJESKERO lav a savore gele khere.
Paľis o Jeroboam ačhaďa o foros Šichem andre Efrajimiko brehengeri phuv a ode ačhiľa te bešel. Paľis odarik geľa a ačhaďa o foros Penuel.
Ale o Jeroboam phenďa peske: “Akana pes šaj visarel o kraľišagos pale le Davidoskera famelijake.
Te kala manuša gelehas a obetindehas o obeti andre le RAJESKERO Chramos andro Jeruzalem, ulehas pale pačivale peskere rajeske le Rechabeamoske, le Judske kraľiske. Paľis man murdardehas a visardehas pes pale ke leste.”
Avke o kraľis Jeroboam kerďa duj somnakune gurumňoren a phenďa le manušenge: “Dos phirenas andro Jeruzalem! Izrael, kade hin tumare devla, save tut ľigende avri andral o Egipt.”
Jekh thoďa andro Betel a dujto andro Dan.
Kada, so kerďa, anelas le manušen pro binos, bo on džanas dži andro Dan te lašarel jekh somnakuňa gurumňa.
O Jeroboam ačhaďa the thana, kaj lašarenas le modlen, a andre rašajiko služba thoďa chocsave manušen, save na sas andral o kmeňos Levi.
Andro ochtoto čhon, andro dešupandžto (15.) džives, diňa inepos prekal o Izraeliti, ajso, sar sas the andre Judsko a pro oltaris obetinelas o labarde obeti. Avke oda kerďa andro Betel a obetinďa le gurumňorenge, so kerďa. Paľis andro Betel ačhaďa rašajen, save služinenas pre ole thana, kaj lašarenas le modlen.
Avke andro ochtoto čhon pro dešupandžto džives pro inepos, so diňa avri korkoro pestar, geľa ko oltaris, so ode ačhaďa a kerďa ode e voňavo obeta.
Ipen akor, sar o Jeroboam kamelas te kerel e obeta, avľa khatar e Judsko andro Betel le RAJESKERO prorokos.
O prorokos phenďa andre le RAJESKERO nav: “Oltarina, oltarina! Kavke phenel o RAJ: ‘Le Davidoskera famelijake uľola muršoro a dena leske nav Joziaš. Ov pre tu obetinela le modlengere rašajen, save akana pre kada oltaris keren o voňava obeti. Zlabarela pre oda oltaris the le manušengere kokala!’ ”
A mek andre oda džives o prorokos diňa znameňje. Phenďa: “Kada ela o znameňje, hoj o RAJ vakerelas prekal ma: O oltaris pharola pro duj kotora a o prachos andral leste perela avri.”
Sar o kraľis Jeroboam šunďa, so phenďa o prorokos pro oltaris, so hino andro Betel, sikaďa pre leste le vasteha a phenďa: “Chuden les!” A sar ada phenďa, leskero vast takoj ačhiľa ňevladno a našťi les imar cirdňa pale ke peste.
Androda pes o oltaris pharaďa pro duj kotora a o prachos andral leste peľa avri, avke sar phenďa o prorokos andre le RAJESKERO nav.
O Jeroboam phenďa le prorokoske: “Mangav tut, modľin tut vaš ma ko RAJ, ke peskero Del, hoj mange te sasťarel avri o vast.” Avke pes o prorokos mangelas ko RAJ a leskero vast sasťiľa avri a sas ajso sar angloda.
Paľis o Jeroboam phenďa le prorokoske: “Av manca andre miro kher, chaha varesavo chaben a dava tut the daros.”
O prorokos leske odphenďa: “Choc te man diňalas jepaš tire barvaľipnastar, na geľomas tuha, na chaľomas o maro, aňi paňi na piľomas pre kada than.
Bo o RAJ mange phenďa: ‘Našťi chas o maro, aňi paňi našťi pijes a aňi ole dromeha pes našťi pale visares.’ ”
Avke o prorokos odarik geľa avre dromeha a na oleha, saveha avľa andro Betel.
Andro Betel bešelas jekh phuro prorokos. Leskere čhave avle ke leste a phende leske savoro, so kerďa le Devleskero prorokos andre oda džives andro Betel, the oda, so phenďa le kraľiske le Jeroboamoske. Sar leske oda savoro phende,
ov lendar phučľa: “Save dromeha geľa?” Leskere čhave leske sikade, save dromeha džalas o prorokos andral e Judsko.
Paľis phenďa peskere čhavenge: “Thoven o sedlos pro somaris!” Sar leske thode, ov bešľa pre leste
a geľa pal le Devleskero prorokos. Arakhľa les te bešel tel o dubos a phučľa lestar: “Tu sal oda prorokos le Devleskero, savo avľa andral e Judsko?” “He, me som!” ov odphenďa.
“Av manca khere, hoj te chas vareso,” phenďa leske o phuro prorokos andral o Betel.
Ale o prorokos odphenďa: “Našťi man tuha visarav pale a pre kada than našťi chav tuha o maro, aňi o paňi našťi pijav,
bo o RAJ mange phenďa: ‘Na chaha ode o maro, aňi na pijeha o paňi a na džaha ole dromeha, saveha avľal.’ ”
Paľis o phuro prorokos leske phenďa: “The me som prorokos avke sar the tu a le RAJESKERO aňjelos mange phenďa: ‘Dža a an les pale andre peskero kher, hoj te chal ode o maro a te pijel o paňi.’ ” Kavke leske klaminelas.
Androda le Devleskero prorokos geľa leha andre leskero kher a chaľa ode o maro a piľa o paňi.
Sar bešenas pašal o skamind, o RAJ prevakerďa ko phuro prorokos, savo les anďa pale andre peskero kher.
Zvičinďa pre le Devleskero prorokos, savo avľa andral e Judsko, a phenďa leske: “Kavke vakerel o RAJ: ‘Vašoda, hoj man na šunďal a na doľikerďal miro lav, so tuke phenďom,
ale geľal a chaľal ode o maro a piľal o paňi, na aveha parundo andre tire dadengero hrobos.’ ”
Sar le Devleskero prorokos chaľa a piľa, o phuro prorokos pririchtinďa leske le somaris pro drom.
Avke, sar odarik le Devleskero prorokos odgeľa, arakhľa pes le ľevoha pro drom. O ľevos pre leste chučiľa a murdarďa les. Paľis o somaris the o ľevos ačhenas paš leskero ťelos, so pašľolas pro drom.
Ipen akor odarik džanas varesave murša a dikhle o ťelos pre phuv the le ľevos te ačhel paš leste. Gele andro Betel, kaj bešelas o phuro prorokos, a savoro oda rozvakerde.
Sar pal oda šunďa o phuro prorokos phenďa: “Kada hino oda prorokos, savo na šunďa o lava le RAJESKERE! Avke o RAJ bičhaďa le ľevos pre leste, hoj les te murdarel, a o ľevos kerďa avke, sar phenďa o RAJ.”
Paľis phenďa peskere čhavenge: “Pririchtinen mange le somaris pro drom.” Avke sar on oda kerde,
ov geľa a arakhľa le prorokoskero ťelos te pašľol pre phuv. O somaris the o ľevos ačhenas paš o ťelos. O ľevos na chaľa o ťelos aňi le somaris.
O phuro prorokos hazdňa leskero ťelos, thoďa pre peskero somaris a odľigenďa les pale andro Betel, hoj te rovel pre leste a te parunel.
Parunďa les andre peskero hrobos a rovelas pal leste: “Ach, phrala miro!”
Paloda, sar les parunďa, phenďa peskere čhavenge: “Sar merava, thoven man andre oda hrobos, kaj pašľol kada prorokos, hoj mire kokala te en paš leskere.
Čačes pes ačhela oda, so vakerelas kada prorokos andre le RAJESKERO nav pro oltaris andro Betel the pre savore thana andre Samarija, kaj služinenas avre devlenge.”
Aňi pal kada, so pes ačhiľa, pes o Jeroboam na odvisarďa pal peskero nalačho drom, ale dureder ačhavelas andre rašajiko služba pro uče thana chocsaven muršen.
Aleha o Jeroboam anďa peskera famelija andro binos, a vašoda mušinde te el savore zňičimen a khosle tele pal kadi phuv.
Andre oda časos nasvaľiľa le Jeroboamoskero čhavo o Abijah.
O Jeroboam phenďa peskera romňake: “Preuri tut andre aver gada, hoj tut te na sprindžaren, hoj sal miri romňi. Dža andro Šilo, kaj hino o prorokos o Achijah, bo ov mange phenďa, hoj ačhava kraľis andro Izrael.
Le peha deš mare, varesave bokeľa the džbanos le medoha a dža ke leste. Ov tuke phenela, so ela le čhavoreha.”
Oj kerďa avke, sar lake phenďa, a geľa andro Šilo ko Achijah. Ov imar na dikhelas mištes, bo sas maj koro a igen phuro.
Ale o RAJ phenďa le Achijoske: “Le Jeroboamoskeri romňi ipen akana avel ade, hoj te phučel pes pal peskero čhavo, bo hino igen nasvalo, ale oj kerela pestar, hoj hiňi vareko aver. Tu lake pheneha kavke the kavke.”
Paľis, sar o Achijah šunďa lakero phiriben, hoj imar hiňi paš o vudar, phenďa lake: “Av andre. Me džanav, hoj tu sal le Jeroboamoskeri romňi. Soske pestar keres, hoj sal vareko aver? Nalačho hiros tuke phenava.
Dža a phen le Jeroboamoske, hoj o RAJ, o Del le Izraeloskero, leske kavke phenel: ‘Kidňom mange tut avri le manušendar a ačhaďom tut, hoj te ľidžas mire manušen le Izraeliten.
Odiľom o kraľišagos le Davidoskera famelijatar a diňom tuke. Ale tu na ľikerehas tut avke, sar miro služobňikos o David, savo doľikerelas mire prikazaňja a savo džalas pal ma cale peskere jileha a kerelas ča oda, so lestar kamavas.
Ale tu pes ľikerehas goreder sar savore kraľa, save sas angle tute. Le dumeha tut odvisarďal mandar a kerďal peske avre devlen the modlen le somnakastar ča vašoda, hoj man lenca te choľares.
Vašoda anav pre tiri famelija e bibach. Murdarava dojekhe tire muršes andro Izrael, savore otroken the slobodnen. Zňičinava tira famelija, avke sar o šmeci hine zlabarde.
Te vareko tira famelijatar merela andro foros, chana len o rikone a olen, save merena pre maľa, chana o čirikle. Avke phenďa o RAJ.’ ”
O Achijah mek lake phenďa: “Akana dža pale khere. Sar dodžaha andro foros, tiro čhavoro merela.
Savore manuša andral o Izrael pal leste rovena a parunena les. Ča ov andral le Jeroboamoskeri famelija ela parundo avke, sar kampel, bo ča andre leste o RAJ, o Del le Izraeloskero, arakhľa vareso lačho.
O RAJ ačhavela kraľis andro Izrael, savo murdarela avri le Jeroboamoskera famelija a oda mek adadžives! He, imar akana!
O RAJ razinela le Izraeloha, avke sar e balvaj čhalavel la trsťinakera pacaha andro paňi. Ov le Izraeliten cirdela avri andral kadi lačhi phuv, so diňa lengere dadenge a rozčhivela len pal o baro paňi Eufrat, bo kerde slupi la modlake Ašera, savenca rozchoľarde le RAJES.
O RAJ omukela le Izraeliten, bo o Jeroboam kerďa binos a the le manušen anďa andro binos.”
Avke le Jeroboamoskeri romňi pes visarďa pale khere andro foros Tirca. Soča geľa prekal o vudar andro kher, o čhavoro muľa.
O Izraeliti rovenas pal leste a parunde les, avke sar phenďa o RAJ prekal peskero služobňikos o prorokos Achijah.
Savore aver veci, so o Jeroboam kerďa, leskere maribena a sar ľidžalas o kraľišagos, hin pisimen andro Zvitkos le Izraelike Kraľengero.
O Jeroboam ľidžal o kraľišagos bišuduj (22) berš. Ov muľa a sas parundo. Pal leste ačhiľa kraľis leskero čhavo o Nadab.
Le Šalamunoskero čhavo o Rechabeam ačhiľa kraľis andre Judsko, sar sas leske saranda the jekh (41) berš. Kraľinelas dešuefta (17) berš andro foros Jeruzalem, andro foros, so peske kidňa avri o RAJ maškar savore Izraelike fori, hoj ode les te lašaren. Le Rechabeamoskeri daj pes vičinelas Naama a sas Ammončanka.
O manuša andral o kmeňos Juda kerenas buter binos anglo RAJ sar savore lengere phure dada a aleha pre peste anenas buter le RAJESKERI choľi,
bo the on ačhavenas thana pro lašariben, o sentne slupi the o slupi la modlake Ašera; a oda pre dojekh učo than the paš dojekh baro stromos.
Ale nekgoreder sas, hoj pre ola thana, kaj lašarenas peskere devlen, o murša the o džuvľa služinenas sar lubňa. Kerenas savore nalačhe the džungale veci, so kerenas o narodi, saven o RAJ tradľa avri anglal o Izraeliti.
Sar o Rechabeam kraľinelas pandž berš, geľa o Egiptsko kraľis o Šišak pro Jeruzalem pro mariben.
Iľa andral le RAJESKERO Chramos the andral o palacis savore dragane veci the o somnakune šťiti, so diňa te kerel o Šalamun.
Paľis o Rechabeam pre lengero than diňa te kerel o šťiti le brondzostar a diňa le veľiťeľenge upral o stražňika, save merkinenas paš o palaciskero vudar.
Kecivar džalas o kraľis andre le RAJESKERO Chramos, o stražňika lenas o šťiti a džanas leha, a paľis len thovenas andro kher, kaj sovenas o stražňika.
Savore aver veci, so kerďa o Rechabeam, hin pisimen andro Zvitkos le Judske Kraľengero.
Maškar o Rechabeam the Jeroboam sas furt o maribena.
O Rechabeam muľa a sas parumen andro Foros le Davidoskero. Leskeri daj e Naama sas andral o Ammon. Pal o Rechabeam ačhiľa kraľis leskero čhavo Abijam.
Andro dešuochtoto (18.) berš, sar kraľinelas le Nebatoskero čhavo o Jeroboam andro Izrael, o Abijam ačhiľa kraľis upral e Judsko.
Ov ľidžalas o kraľišagos andro Jeruzalem trin berš. Leskeri daj sas Maacha, e čhaj le Abišalomoskeri.
Ov kerelas ajse bini sar angle leste leskero dad. Leskero jilo na sas oddino le RAJESKE, peskere Devleske, avke sar leskero prapapus o David.
Ale ča prekal o David o RAJ, leskero Del, chraňinelas o Jeruzalem a diňa ode o svetlos oleha, hoj ačhaďa leskere čhas sar kraľis.
O RAJ ada kerďa, bo o David kerelas savoro, so sas le RAJESKE pre dzeka. Medik ov dživelas andre savoreste les šunelas, ča na andre oda, so kerďa le Urijašoha, le Chetitoha.
O maribena maškar o Rechabeam the o Jeroboam sas furt, medik dživenas.
O mariben le Jeroboamoha ľikerelas dureder the akor, sar sas kraľis o Abijam. Savore aver veci, so kerďa o Abijam, hin pisimen andro Zvitkos le Judske Kraľengero.
Sar o Abijam muľa, parunde les andro Foros le Davidoskero. Pal leste ačhiľa kraľis leskero čhavo o Asa.
Sar kraľinelas o Jeroboam bišto (20) berš upral o Izrael, andre Judsko ačhiľa kraľis o Asa.
Ov kraľinelas andro Jeruzalem saranda the jekh (41) berš. Leskeri baba sas e Maacha, le Abišalomoskeri čhaj.
O Asa kerelas savoro, so sas le RAJESKE pre dzeka avke sar leskero prapapus o David.
Ov andral odi phuv tradľa avri savore muršen the le džuvľijen, save služinenas paš o oltara sar lubňa. Zňičinďa savore modlen, so kerde angloda leskere phure dada.
The peskera baba la kraľovna Maacha čhiďa tele pal o tronos, bo kerďa la modlake Ašera slupos. O Asa les čhinďa tele a labarďa andre dolina Kidron.
O Asa sas cale jileha oddino le RAJESKE pal calo peskero dživipen, choc na zňičinďa savore thana, kaj lašarenas le modlen.
Preľigenďa andre le RAJESKERO Chramos o dari, so leskero dad the ov sentňarde: o rup, somnakaj the o sersamos prekal o Chramos.
O maribena maškar o Asa the o Izraeliko kraľis Baaša sas furt, medik dživenas.
Andre jekh džives o Baaša geľa pro mariben pre Judsko. O foros Rama zoraľarďa, hoj ňiko le manušendar pes te na dochudel avri aňi andre Judsko.
Avke o Asa iľa savoro rup the somnakaj, so ačhiľa andre le RAJESKERO Chramos the palacis, a bičhaďa peskere služobňikenca andro Damaskus ko Aramejiko kraľis Ben-Hadad. Ov sas le Tabrimmonoskero čhavo a leskero papus sas o Chezijon. Diňa leske te phenel kale lava:
“Maškar amende mi el phandľi e zmluva, avke sar angloda sas maškar amare dada. Kada rup the somnakaj tuke bičhavav sar daros. Mangav tut, oddža la zmluvatar, so phandľal le kraľiha Baašaha, hoj te oddžal het peskere slugaďenca andral miri phuv!”
O Ben-Hadad kerďa avke, sar leske phenďa o Asa, a bičhaďa peskere veľiťeľen pro Izraelike fori. Domarďa o Ijon, Dan, o foros Abel-Bet-Maacha the o phuva Galileja the Naftali.
Sar pes pal oda šunďa o Baaša, zaačhaďa o buča pre Rama a visarďa pes pale andre Tirca, hoj ode te bešel.
O kraľis Asa prikazinďa savore manušenge andre Judsko, hoj te odľigenen andral e Rama o bara the o kašta, savenca o Baaša ačhavelas o foros. Paľis o Asa ačhaďa oleha o foros Geba andro Benjamin the o foros Micpa.
Savore aver veci, so kerďa o kraľis Asa the leskere ňerinďipena (viťaztva), the sar zoraľarďa o fori, hin pisimen andro Zvitkos le Judske Kraľengero. Ale ov andro phuripen nasvaľiľa pro pindre.
O Asa muľa a parunde les andro Foros le Davidoskero. Pal leste ačhiľa kraľis leskero čhavo o Jošafat.
Sar kraľinelas o Asa dujto berš andre Judsko, le Jeroboamoskero čhavo o Nadab ačhiľa kraľis upral o Izrael a ľidžalas len duj berš.
Ale o Nadab kerelas oda, so na sas le RAJESKE pre dzeka, avke sar the leskero dad, savo ľidžalas le Izrael andro binos.
Paľis o Baaša, o čhavo le Achijoskero andral o kmeňos Jissachar, pes vzburinďa pro Nadab. Murdarďa les akor, sar o Izraelike slugaďa sas rozačhade pašal le Filišťinengero foros Gibbeton.
Sar kraľinelas o Asa andre Judsko trito berš, o Baaša murdarďa le Nadab a ačhiľa pal leste kraľis andro Izrael.
Sar ačhiľa kraľiske, murdarďa caľa Jeroboamoskera famelija a na mukľa ňikas te dživel, avke sar o RAJ phenďa prekal peskero prorokos Achijah andral o Šilo.
Oda pes ačhiľa vašoda, bo o Jeroboam kerelas o bini a the le manušen andral o Izrael ľidžalas andre oda. Kaleha kerďa choľi le RAJESKE, le Izraelike Devleske.
Savore aver veci, so kerďa o Nadab, hin pisimen andro Zvitkos le Izraelike Kraľengero.
Medik dživelas o Baaša the o Asa, sas maškar lende furt o maribena.
O Baaša, le Achijoskero čhavo, ačhiľa upral calo Izrael kraľis andre Tirca a kraľinelas bišuštar (24) berš. Oda pes ačhiľa andro trito berš, sar kraľinelas o Judsko kraľis Asa.
O Baaša kerelas oda, so na sas le RAJESKE pre dzeka, avke sar angloda o Jeroboam, savo ľidžalas le Izraeliten andro bini.
Akor o RAJ prevakerďa ko prorokos Jehu, savo sas o čhavo le Chananiskero, hoj te džal te phenel le Baašaske:
“Me tut hazdňom upre andral o prachos a ačhaďom tut vodcaske upral mire manuša andro Izrael. Ale tu pes ľikerehas sar the o Jeroboam a ľigenďal mire manušen andro binos, hoj man aleha te choľaren.
Vašoda akana zňičinava le Baaša the leskera famelija avke, sar oda kerďom le Jeroboamoha, le Nebatoskere čhaha, the leskera famelijaha.
Te vareko le Baašaskera famelijatar merela andro foros, chana les o rikone, a te merela vareko pre maľa, chana les o čirikle.”
Savore aver veci, so kerďa o Baaša, the leskere ňerinďipena (viťaztva), hin pisimen andro Zvitkos le Izraelike Kraľengero.
Paľis o Baaša muľa a parunde les andre Tirca. Pal leste ačhiľa kraľis leskero čhavo o Elah.
O RAJ prevakerďa prekal o prorokos Jehu ko Baaša the ke leskeri famelija, bo kerelas binos anglo RAJ. Peskere binenca the oleha, hoj murdarďa le Jeroboamoskera famelija, pre peste anelas le RAJESKERI choľi.
Andro bišušovto (26) berš, sar kraľinelas o Asa andre Judsko, ačhiľa kraľis upral o Izrael o Elah, le Baašaskero čhavo. Ov kraľinelas andre Tirca duj berš.
Ale pre leste pes ačhaďa leskero služobňikos o Zimri, savo sas veľiťeľis upral o jepaš leskere maribnaskere verdana. Andre jekh džives o Elah mulatinelas a mačiľa andre Tirca andro kher le Arcasoskero, savo sas upral o palacis andre Tirca.
Akor avľa o Zimri a murdarďa les. Ačhiľa pes oda andro bišueftato (27) berš, sar kraľinelas andre Judsko o Asa. Avke pal o Elah ačhiľa kraľis o Zimri.
Paľis, sar bešľa pre leskero tronos, diňa te murdarel savoren andral le Baašaskeri fajta a na mukľa te dživel aňi jekhe muršes andral leskeri famelija the prijaťeľa.
Avke o Zimri murdarkerďa avri caľa Baašaskera famelija avke, sar o RAJ phenďa le Baašaske prekal o prorokos Jehu,
bo o Baaša the o Elah kerenas o bini a lašarenas avre devlen a the le Izraeliten ľidžanas andro binos. Aleha pre peste ande e choľi le RAJESKERI.
Savore aver veci, so kerďa o Elah, hin pisimen andro Zvitkos le Izraelike Kraľengero.
Andro bišueftato (27) berš, sar kraľinelas o Judsko kraľis Asa, ačhiľa kraľis upral o Izrael o Zimri andre Tirca pro efta džives. Akor o slugaďa andral o Izrael pes rozačhade pašal o Filišťiniko foros Gibbeton.
Sar pes o Izraeliti došunde andro taboris, hoj o Zimri pes vzburinďa pro kraľis a murdarďa les, ačhade mek oda džives le Omri vaš o kraľis upral calo Izrael, savo sas veľiťeľis upral o slugaďa andro taboris.
Paľis o Omri the calo Izrael omukle o foros Gibbeton a gele pes te rozačhavel pro mariben pašal o foros Tirca.
Sar o Zimri dikhľa, hoj o foros sas zailo, geľa andro nekzoraleder kher andro palacis, podlabarďa les a muľa.
Kada pes leske ačhiľa vaš peskere bini, bo the ov kerelas oda, so na sas le RAJESKE pre dzeka. Ov kerelas ola bini avke sar o Jeroboam a mek ke oda ľidžalas le Izraeliten andro binos.
Savore aver veci, so o Zimri kerďa, the oda, sar pes vzburinďa, hin pisimen andro Zvitkos le Izraelike Kraľengero.
Akor o Izraeliti pes rozulade pro duj partiji, bo varesave kamenas, hoj te el kraľis o Tibni, o čhavo le Ginatoskero, ale dujto partija kamenas le Omri.
Ale o manuša, save ačhenas paš o Omri, sas zoraleder a ňerinde (zviťazinde) upral le Tibnioskere manuša. Avke o Tibni muľa a o Omri ačhiľa kraľis.
Andro trandato ešebno (31) berš, sar kraľinelas andre Judsko o Asa, andro Izrael ačhiľa kraľis o Omri. Ov kraľinelas upral lende dešuduj (12) berš – olestar šov berš andre Tirca.
Paľis le Šemerostar cinďa o brehos Šomeron vaš eftavardeš (70) kili rup. Avke pro brehos ačhaďa foros, saveske diňa nav Samarija pal o Šemer, bo oda brehos sas angloda leskero.
O Omri kerelas oda, so na sas le RAJESKE pre dzeka, bo kerelas buter bini sar savore kraľa angle leste.
Ov kerelas avke sar the o Jeroboam a peskere binoha cirdňa the le Izraeliten pro binos oleha, hoj chudle te lašarel avre devlen. Aleha pre peste ande e choľi le RAJESKERI, le Izraelike Devleskeri.
Savore aver veci, so kerďa o Omri, the leskere ňerinďipena hin pisimen andro Zvitkos le Izraelike Kraľengero.
Sar o Omri muľa, parunde les andre Samarija. Pal leste ačhiľa kraľis leskero čhavo o Achab.
Andro tranda ochtoto (38) berš, sar kraľinelas andre Judsko o Asa, andro Izrael ačhiľa kraľis o Achab, le Omrioskero čhavo. Ov kraľinelas andre Samarija bišuduj (22) berš.
O Achab kerelas oda, so na sas le RAJESKE pre dzeka, bo kerelas buter bini sar savore kraľa angle leste.
Na sas leske dos, hoj kerelas o bini avke sar the o Jeroboam, ale ke oda mek iľa peske la Jezabel romňake. Oj sas e čhaj le Etbaaloskeri, savo sas kraľis andro Sidon. Vašoda o Achab chudľa te služinel le Baaloske a te lašarel les.
Ov ačhaďa andre Samarija chramos prekal o Baal a andre oda chramos kerďa leske the oltaris.
O Achab mek kerďa slupos la modlake Ašera a aleha pre peste anďa buter e choľi le RAJESKERI, le Izraelike Devleskeri, bo sas goreder sar savore kraľa angle leste.
Medik kraľinelas o Achab, jekh murš andral o Betel, savo pes vičinelas Chijel, chudľa pale te ačhavel o foros Jericho. Ale sar o Chijel thovelas o zakladi, leskero nekphureder čhavo o Abiram muľa. Paľis, sar dokerďa o foroskere brani, muľa leske the o terneder čhavo o Segub. Ov ačhaďa pale o Jericho vaš o dživipena peskere čhavenge, avke sar phenďa anglo but berš o Jozua, o čhavo le Nunoskero.
Akor o Eliaš, o prorokos andral o foros Tišbe andro Gilead, phenďa le kraľiske Achaboske: “Avke sar dživel o RAJ, o Del le Izraeloskero, saveske me služinav: Tel kala trin berš na ela rosa, aňi o brišind na dela, medik me na phenava.”
Paľis o RAJ phenďa le Eliašoske:
“Dža adarik pro vichodos a garuv tut paš o paňi Kerit, so hino pre vichodno sera le Jordanostar.
Odarik pijeha o paňi the chaha o chaben, bo prikazinďom le vranenge, hoj tuke te anen.”
Avke o Eliaš odgeľa a kerďa oda, so leske phenďa o RAJ a bešelas pro vichodos le Jordanostar paš o paňi Kerit.
Odarik pijelas o paňi a o vrani leske anenas tosara the rači o maro the o mas.
Ale pal varesavo časos o paňi odarik našľiľa, bo na delas andre odi phuv o brišind.
O RAJ phenďa le Eliašoske:
“Ušťi a dža andro foros Sarepta paš o Sidon a ode ačh te bešel, bo me ode phenďom jekha vdovake, hoj pes pal tu te starinel le chabeneha.”
Avke o Eliaš geľa andre Sarepta. Sar doavľa paš le foroskeri brana, ipen akor ode varesavi vdova kidelas o kašta. Ov pre late zvičinďa: “Mangav tut, an mange te pijel sikra paňi.”
Sar leske džalas te anel o paňi, ov mek lake phenďa: “Mangav tut, an mange the sikra maro.”
Oj leske phenďa: “Avke sar dživel o RAJ, tiro Del, nane man ňisavo maro! Hin man ča sikra aro andro čaro the olejos andro džbanos. Ipen akana kidav o kašta, hoj te džav te tavel chaben mange the mire čhaske. Kada ela amaro posledno chaben a paľis bokhatar meraha.”
“Ma dara tut!” odphenďa lake o Eliaš. “Dža a ker avke, sar phenďal, ale ešeb (peršo) ker cikno maro prekal ma a an mange. Paľis ker tuke the tire čhaske.
Bo kavke phenel o RAJ, o Del le Izraeloskero: ‘O aro andral tiro čaro aňi o olejos andral o džbanos na našľola, medik o RAJ na dela pale o brišind pre phuv.’ ”
Avke oj geľa a kerďa avke, sar phenďa o Eliaš. A sas len but dživesa so te chal.
O aro andral o čaro aňi o olejos andral o džbanos na našľolas, avke sar phenďa o RAJ prekal o Eliaš.
Pal varesavo časos lake o čhavo nasvaľiľa. Oda nasvaľiben sas furt goreder, medik na muľa.
Avke oj leske phenďa: “Ó, Devleskero manuš, so tut kerďom? Avľal mange te leperel mire bini anglo Del a te kerel, hoj miro čhavo te merel?”
“De mange tire čhas!” odphenďa lake. Paľis iľa les andral lakere vasta a geľa leha andro upruno kher, kaj sovelas. Ode les thoďa pre peskero haďos
a zorales pes mangelas: “RAJEJA, Devla miro, soske oda kerďal kala vdovake, ke savi avľom te bešel? Soske la dukhaďal aleha, hoj lakero čhavo muľa?”
Paľis o Eliaš pašľiľa upral o mulo čhavo trival a mangelas le RAJES: “RAJEJA miro, Devla! Mangav tut, visar pale o dživipen kale čhaske!”
O RAJ šunďa leskero mangipen avri a o čhavoro obdžiďiľa.
Paľis le čhavores o Eliaš iľa a ľigenďa les tele paš leskeri daj a phenďa lake: “Dikh, tiro čhavo dživel.”
A oj leske odphenďa: “Akana džanav, hoj sal le Devleskero prorokos a o RAJ čačes vakerel prekal tu!”
Pal o buter časos, sar na delas trin berš o brišind, o RAJ prevakerďa ko Eliaš: “Dža a sikav tut le kraľiske Achaboske, bo kamav te bičhavel pre phuv o brišind.”
Avke o Eliaš geľa ko kraľis Achab. Andre Samarija sas bari bokh,
a vašoda o Achab peske diňa te vičinel le Obadiah, savo sas o spravcas le palaciskero. O Obadiah igen daralas le RAJESTAR,
a sar angloda e Jezabel murdarkerelas le RAJESKERE proroken, ov iľa ke peste šel (100) proroken a po penda (50) len garuďa andre jaskiňa. Ode lenge anelas chaben the paňi.
O Achab phenďa le Obadioske: “Av džas andre caľi phuv paš dojekh paňi the dolina, či na arakhaha dos čar prekal amare graja the mulici, hoj te na murdaras amaro dobitkos.”
Paľis pes dothode, ko kaj džala. Avke o Achab džalas jekha seraha a o Obadiah avra seraha.
O Obadiah sas ipen pro drom, sar pes jekhvareste arakhľa le Eliašoha. Sar les sprindžarďa, peľa anglal leste a phučľa: “Sal oda tu, Eliaš, rajeja miro?”
“He, me som,” odphenďa. “Dža a phen peskere rajeske, hoj som ade.”
“So nalačho kerďom,” phučľa o Obadiah, “hoj kames tire služobňikos te del andro vasta le Achaboske, hoj man te murdarel?
Avke sar dživel o RAJ, tiro Del, phenav tuke, hoj o kraľis tut diňa te rodel andre dojekh narodos the kraľišagos. Sar leske ola kraľa phenenas, hoj na sal ode, ov pre lende ispidelas, hoj te len pre peste vera, hoj tut čačes na arakhle.
A tu akana kames, hoj te džav te phenel mire rajeske: ‘O Eliaš hino ade.’
Se sar džava tutar het, le RAJESKERO Duchos tut šaj odľidžal het a me na džanava kaj. Sar oda džava te phenel le Achaboske a paľis tut na arakhela, murdarela man. Se me, tiro služobňikos, terňipnastar lašarav le RAJES.
Či na phende tuke, rajeja miro, so me kerďom akor, sar e Jezabel murdarkerelas le RAJESKERE proroken? Hoj garuďom šel (100) proroken a po penda (50) len thoďom andre jaskiňa a hordinavas lenge o maro the paňi?
A tu akana mange phenes, hoj te džav te phenel mire rajeske: ‘O Eliaš hin ade.’ Se ov man murdarela!”
Pre oda leske o Eliaš phenďa: “Avke sar dživel o Nekzoraleder RAJ, saveske služinav, mek adadžives man leske sikavava.”
Avke geľa o Obadiah oda te phenel le Achaboske. Paľis o Achab džalas anglo Eliaš.
Sar o Achab dikhľa le Eliaš, phenďa leske: “Či na sal oda tu, savo anes le Izraeliten andro pharipen?”
“Na me,” odphenďa o Eliaš. “Ale tu the tiri famelija, bo omukľan o prikazaňja le RAJESKERE a chudľan te lašarel le Baaloskere modlen.
Akana vičin savore Izraeliten ke ma pro verchos Karmel. Vičin the le Baaloskere štar šel the penda (450) proroken, the le štar šel (400) proroken la Ašerakere, save chan pal o skamind la Jezabelakero.”
Akor o Achab bičhaďa pal savore Izraeliti the pal le Baaloskere proroka, hoj te aven pro verchos Karmel.
Androda o Eliaš geľa angle savore manuša a phenďa: “Dži kana kamen te el pro duj seri, hoj lašarena jekhvar le Devles a paľis le Baal? Te hin o RAJ tumaro Del, lašaren les, ale te hin o Baal tumaro del, akor les lašaren.” Ale o manuša leske pre oda ňič na phende.
O Eliaš mek phenďa: “Le RAJESKERE prorokendar ačhiľom ča me, ale le Baaloskere prorokendar hin štar šel the penda (450).
Mi anen amenge duje biken. Le Baaloskere proroka peske mi kiden avri jekhe bikos, mi rozčhingeren les pro kotora a mi thoven les pro kašta, ale e jag mek te na podlabaren. Me paľis pririchtinava dujtones a thovava les pro kašta, ale aňi me e jag na podlabarava.
Paľis le Baaloskere proroka mi mangen peskere devles a me mangava le RAJES. Oda del, savo podlabarela e jag, ela čačes o Del.” Avke savore manuša phende: “Mištes!”
O Eliaš phenďa le Baaloskere prorokenge: “Kiden peske avri jekhe bikos a pririchtinen les ešeb (peršo) tumen, bo tumen san buter. Paľis mangen tumare devles, ale e jag na podlabaren.”
Avke ile peskere bikos a pririchtinde les. Tosarastar dži ko dilos mangenas le Baal a vičinenas: “Ó, Baal, odphen amenge!” No na šunďolas les, aňi lenge na odphenďa, choc khelenas the chučkerenas pašal o oltaris, so kerde.
Paľis, pro dilos, o Eliaš lendar asalas a phenďa: “Vičinen pre leste mek buter, se ov hino o del! Šaj el, hoj akana gondoľinel pal vareso, vaj geľa pro budaris, abo geľa varekaj pro drom! Abo mek sovel a kampel les te uštavel!”
Avke o proroka chudle te kerel bareder vika a čhingerenas pes le šabľenca the le ošťepenca, medik lendar na čuľalas o rat, avke sar furt kerenas.
Imar sas pal o dilos a on mek oda kerenas dži akor, sar pes anelas e račakeri obeta. No le Baal na šunďolas, aňi na odphenďa lenge a ňič pes na ačhiľa.
Akor o Eliaš phenďa savore manušenge: “Aven ke mande!” Avke savore manuša avle ke leste a ov oprikerďa le RAJESKERO oltaris, so sas čhido tele.
O Eliaš iľa dešuduj (12) bara; ajci, keci sas o kmeňi le Jakoboskere čhavendar, saveske o RAJ phenďa: “Tiro nav ela Izrael.”
Ole barendar ačhaďa oltaris prekal o RAJ a pašal leste kopaľinďa ajso buchlo žľabos, hoj šaj andre rešľiľa dešuduj ľitri.
Paľis thoďa pro oltaris o kašta a rozčhingerďa le bikos. Thoďa les pro kašta a phenďa:
“Pheraren štar kanti paňi a čhiven pre obeta the pro kašta! Keren oda pale!” A on avke the kerde. Paľis lenge phenďa: “Keren oda tritovar!” On oda kerde.
O paňi čuľalas pašal oltaris a pherarďa the calo žľabos.
Sar avľa o časos pre chabeneskeri obeta, geľa o prorokos o Eliaš ko oltaris a phenďa: “RAJEJA, Devla le Abrahamoskero, Izakoskero the Jakoboskero: adadžives mi sprindžaren, hoj tu sal o Del andro Izrael, hoj me som tiro služobňikos a kada savoro kerav prekal tiro lav.
Odphen mange, RAJEJA, odphen, hoj kala manuša te džanen, hoj tu, RAJEJA, sal o Del, a hoj te visares lengere jile pale ke peste.”
Androda avľa andral o ňebos e jag le RAJESTAR a zlabarďa e obeta, o kašta, bara, prachos the o paňi, so sas andro žľabos.
Sar savore manuša kada dikhle, banďile le mujeha dži ke phuv a phenenas: “O RAJ hin o Del, o RAJ hin o Del!”
O Eliaš lenge phenďa: “Chuden le Baaloskere proroken, hoj ňiko lendar te na denašel het!” Sar len chudle, o Eliaš len ľigenďa tele paš o paňi Kišon a ode len murdarkerďa.
Paľis phenďa o Eliaš le Achaboske: “Dža te chal a te pijel, bo šunav o hangos le bare brišindeskero.”
Avke o Achab geľa upre, hoj te chal a te pijel, ale o Eliaš geľa pro verchos Karmel. Banďiľa dži ke phuv, o muj peske thoďa maškar o khoča a
phenďa peskere sluhaske: “Dža upre a dikh pro moros.” Sar geľa a rozdikhľa pes, phenďa: “Nane ode ňič!” Avke o Eliaš leske phenďa, hoj te džal pale te dikhel mek eftavar.
Sar oda o sluhas kerďa eftavar phenďa: “Dikhav te avel upre le morostar chmara, cikňi sar te le manušeskeri burňik.” O Eliaš leske phenďa: “Dža a phen le Achaboske: ‘Pririchtin peskero verdan a dža tele, bo dela baro brišind a te na dochudel tut.’ ”
Akor pro ňebos o chmari kaľile, phurdelas bari balvaj a chudľa te del zoralo brišind. O Achab bešľa andre peskero verdan a geľa andro Jezreel.
Le RAJESKERI zor avľa pro Eliaš. Ov peskere gada phandľa pašal peste a denašelas anglo Achab calo drom dži ko Jezreel.
O Achab phenďa la Jezabelake savoro, so kerďa o Eliaš, the oda, sar murdarďa la šabľaha savore proroken.
Akor oj diňa te phenel le Eliašoske: “Mi maren man zorales mire devla, te tajsa andre ajso časos na murdarava tut, avke sar tu murdarďal mire proroken.”
Sar oda šunďa o Eliaš, daralas pes pal peskero dživipen, iľa peskere sluhas a denašľa andre Judsko Beer-Šeba. Ode mukľa peskere sluhas.
Sar o Eliaš džalas korkoro pal e pušťa calo džives, bešľa peske tel o krakos a kamľa te merel. Kavke pes modľinelas: “Hin man savorestar dos, RAJEJA miro! Le mandar o dživipen, bo me na som ňisoha feder mire dadendar.”
Paľis peske pašľiľa tel o krakos a zasuča. Jekhvareste pes lestar chudľa o aňjelos a phenďa leske: “Ušťi a cha!”
Sar pes o Eliaš obdikhľa pašal peste, arakhľa paš o šero maro, so sas peko pre jag, the jekh džbanos paňi. Chaľa, piľa a pale zasuča.
Paľis le RAJESKERO aňjelos avľa pale, chudľa pes lestar dujtovar a phenďa: “Ušťi a cha, bo hin angle tu igen baro drom.”
Avke ušťiľa, chaľa a piľa. Zoraľarďa pes ole chabeneha a džalas saranda (40) dživesa the rača, medik na dogeľa pre le Devleskero verchos Choreb.
Ode geľa andre jaskiňa a presuča e rat. Akor o RAJ ke leste jekhvareste prevakerďa: “Eliaš, so ade keres?”
Ov odphenďa: “RAJEJA, Devla Nekzoraleder, tu džanes, hoj tuke so nekfeder služinavas, ale o manuša andral o Izrael omukle e zmluva, so tuha phandle. Čhide tele tire oltara a tire proroken murdarde la šabľaha! Ča me korkoro ačhiľom, ale akana kamen the man te murdarel.”
“Dža avri andral e jaskiňa a ačhuv angle ma pro verchos, bo akana predžava pašal tu,” phenďa leske o RAJ. Jekhvareste sas zoraľi balvaj, so odphurdelas o verchi a o skali anglo RAJ pharonas, ale o RAJ na sas andre odi balvaj. Paloda e phuv zorales razisaľolas, ale aňi andre oda na sas o RAJ.
Avke avľa e jag, ale aňi andre odi jag na sas o RAJ. Paloda šunďolas cicho hangos.
Sar oda šunďa o Eliaš, zagaruďa peske o muj le plašťoha, geľa avri a ačhaďa pes angle jaskiňa. Androda ke leste o RAJ prevakerďa: “Eliaš, so ade keres?”
Ov odphenďa: “Mange igen džalas pal oda, hoj tuke te služinav so nekfeder, RAJEJA, Devla Nekzoraleder, bo o Izraeliti omukle tiri zmluva, čhivkerde tele o oltara a murdarde tire proroken la šabľaha a ňiko lendar na ačhiľa, ča me. A akana kamen the man te murdarel.”
O RAJ leske odphenďa: “Dža pale le dromeha ke pušťa paš o Damaskus. Sar ode dodžaha, pomakh le Chazael kraľiske upral o Aram;
le Jehu, le Nimšiskere čhas, pomakh vaš o kraľis upral o Izrael a le Elizeus, le Šafatoskere čhas andral e Abel-Mechola, pomakh vaš o prorokos pre tiro than.
A ela avke: O Jehu murdarela sakones, kas o Chazael na murdarela, a o Elizeus murdarela sakones, kas o Jehu na murdarela.
Me mukava mange andro Izrael efta ezeren (7 000) manušen, save na banďile anglo Baal, aňi les na čumidle.”
Sar odarik o Eliaš odgeľa, arakhľa le Šafatoskere čhas le Elizeus ipen akor, sar orinelas e maľa. Sas les dešuduj (12) pari guruva a ov korkoro ľidžalas e posledno para. Sar o Eliaš džalas pašal leste, čhiďa pre leste peskero plašťos.
Avke o Elizeus mukľa le guruven a denašľa pal o Eliaš. Phenďa leske: “Mangav tut, domuk mange, hoj te čumidav la da the le dades, paľis džava pal tu.” “Dža a visar tut pale!” phenďa leske o Eliaš. “Me tut na zaačhavav.”
Avke o Elizeus geľa, murdarďa duje guruven a taďa len pre jag, so kerďa le kaštune jarmendar, so sas pre ola guruva, a oda mas diňa te chal le manušenge. Paľis odgeľa a džalas pal o Eliaš a služinelas leske.
O kraľis andral o Aram, o Ben-Hadad, diňa te zvičinel savore slugaďen. Sas leha tranda the duj (32) kraľa, o graja the o maribnaskere verdana. On gele, rozačhade pes pašal o foros Samarija a džanas pre leste.
Bičhaďa muršen andro foros, hoj te phenen le Izraelike kraľiske le Achaboske: “O Ben-Hadad phenel avke:
‘Tiro rup the somnakaj, tire romňija the nekfeder čhave hine akana mire.’ ”
“Avke sar phenes, rajeja miro the kraľina, me the savoro, so man hin, akana hino tiro,” odphenďa leske o Achab.
O murša avle pale ke leste a phende: “Šun, so phenel o Ben-Hadad: ‘Kamavas tutar, hoj te des mange tiro somnakaj, rup, tire romňijen the čhaven.
A akana, tajsa andre ajso časos bičhavava ke tu mire služobňiken, save predikhena tiro palacis the o khera tire služobňikenge a lena savoro, so ela lenge pre dzeka.’ ”
Avke o Achab zvičinďa ke peste savore Izraelike vodcen a phenďa: “Dikhen, hoj kada murš amenge kamel te kerel aleha pre choľi. Ov mange diňa te phenel, hoj kamel miro somnakaj the rup, mire romňijen the čhaven, a me pre oda priačhiľom.”
Paľis savore vodci the manuša leske phende: “Ma šun les a ma domuk oda!”
Avke o Achab phenďa le muršenge, saven bičhaďa o Ben-Hadad: “Phenen mire rajeske the kraľiske, hoj oda, so ešebnovar (peršovar) kamelas peskere služobňikostar, les dava, ale kada, so akana mandar kamel, imar na.” Avke on leske oda gele te phenel.
O Ben-Hadad leske diňa te phenel: “Mi maren man zorales mire devla, te ole forostar ačhela ajci prachos, hoj te el dojekhe mire muršes sikra andre burňik.”
O kraľis o Achab pre oda odphenďa: “Oda, ko mekča lel o zbraňi andro vasta, te na lašarel pes avke sar oda, ko imar thovel tele e šabľa pal o mariben.”
O Ben-Hadad oda šunďa akor, sar pijelas le kraľenca andro stani. Paľis phenďa peskere muršenge, hoj pes te pririchtinen pro mariben pre Samarija. Avke pes on rozačhade pašal o foros.
Jekhvareste avľa ko kraľis Achab varesavo prorokos a phenďa: “Kavke vakerel o RAJ: ‘Dikhes kale but slugaďen? Mek adadžives tuke dava o ňerinďipen (viťaztvo) upral lende, hoj te džanes, hoj me som o RAJ.’ ”
“Ko ľidžala o mariben?” phučľa o Achab le prorokostar. O prorokos odphenďa: “O terne slugaďa le guvernerengere, save ľidžan o fori!” “Ko majinel te džal ešebno pro mariben?” mek phučľa o kraľis. “Tu!” odphenďa.
Avke o Achab diňa te zvičinel ole terne slugaďen – savore sas 232. Zvičinďa the savore Izraelike slugaďen, save sas 7 000.
Pro dilos gele pro mariben, ipen akor, sar o Ben-Hadad sas mato, bo pijelas andro stanos le tranda the duje (32) kraľenca, save leske avle te pomožinel.
Ešeb gele o terne slugaďa a avke le Ben-Hadadoskere murša, save anglal merkinenas pro Izraeliti, avle a phende leske, hoj varesave murša aven andral e Samarija.
Ov lenge odphenďa: “Zalen len, choc te aven ade andro smirom, abo pro mariben!”
Ale o Izraeliti džanas avri andral o foros, ešeb o terne slugaďa, save ľidžanas o mariben, a pal lende caľi armada.
Dojekh lendar murdarďa ole muršes, savo džalas pre leste. Avke o Aramejčana denašenas het a o Izraeliti džanas pal lende. O kraľis andral o Aram, o Ben-Hadad, denašľa odarik het le muršenca pro graja.
Akor o Achab džalas pal lende, zaiľa leskere grajen the o verdana a zňičinďa le Ben-Hadadoskera armada.
Paľis o prorokos geľa ko kraľis Achab a phenďa leske: “Dža, zoraľar a pririchtin tire slugaďen, bo kavke pre aver berš o Ben-Hadad avela pre tu pro mariben.”
Le Ben-Hadadoskere služobňika phende leske: “Ňerinde (zviťazinde) upral amende, bo lengero del hino del le verchengero, ale te pes lenca maraha pro rovno than, ňerinaha amen!
Vašoda akana ker kada, hoj te na ľidžan o maribena o kraľa, ale o veľiťeľa le slugaďengere.
Paľis arakh aver muršen, ajci keci tuke mule andro mariben, a avke ker the le grajenca the le maribnaskere verdanenca. Avke džaha pes lenca te marel pro rovno than a čačes ňerinaha pre lende.” Ov len šunďa a kerďa avke.
A ačhiľa pes, hoj pal o berš o Ben-Hadad vičinďa le Aramejčanen a geľa lenca andro foros Afek pro mariben pro Izrael.
O Izraeliti pes zgele, pririchtinde pes a džanas pro mariben. Kerde peske taboris angle lende sar te duj cikne stadi le kozengere, ale o Aramejčana sas všadzik pal caľi odi phuv.
Avke o prorokos avľa ko kraľis Achab a phenďa leske: “Kavke phenel o RAJ: ‘O Aramejčana phenen, hoj me som del le verchengero a na del la dolinakero, vašoda dava kala bara armada andre tire vasta a on paľis sprindžarena, hoj me som o RAJ.’ ”
Efta džives taborinenas jekh angle aver a pro eftato džives pes chudle te marel. O Izraeliti murdarde andre jekh džives 100 000 slugaďen.
Ole, save ačhile te dživel, denašle andro foros Afek, ale pro 27 000 lendar pele o foroskere muri. O Ben-Hadad denašľa a dochudľa pes andro foros, pro garudo than andro kher.
Paľis leskere služobňika leske phende: “Šunďam, hoj o Izraelike kraľa hine jileskere. Av, thovas pašal o per o gone a the o špargi pašal e meň a džas ko Izraeliko kraľis. Šaj el, hoj tut mukela te dživel.”
Avke kerde a gele ko kraľis a phende: “Tiro služobňikos o Ben-Hadad tut mangel, hoj les te mukes te dživel.” O Achab lendar phučľa: “Ov mek dživel? Ov hino miro phral!”
Ole služobňika oda ile sar lačho znameňje lestar a chasňarde (viužinde) oda avri a phende: “O Ben-Hadad hino tiro phral!” “Džan a anen les ke ma!” phenďa o Achab. Avke o Ben-Hadad avľa ke leste, ov les iľa pre peskero verdan
a phenďa leske: “O fori, so iľa miro dad tire dadestar, dava tuke pale. Šaj peske keres andro Damaskus pro uľici o pľaci avke sar varekana miro dad andre Samarija.” O Achab leske phenďa: “Sar phandava tuha e zmluva, mukava tut te džal.” Avke leha phandľa e zmluva a premukľa les.
Akor jekh dženo maškar o proroka phenďa avre dženeske, avke sar leske phenďa o RAJ: “Čhin man!” Ale ov oda na kerďa.
Avke oda prorokos leske phenďa: “Sar mandar oddžaha het, o ľevos tut murdarela, bo na šunďal le RAJES!” Sar lestar oda dženo geľa het, o ľevos pre leste chučiľa a murdarďa les.
Paľis oda prorokos arakhľa avres a phenďa leske: “Čhin man!” Avke oda murš les igen demaďa a dukhaďa.
Androda o prorokos geľa te užarel le Izraelike kraľis Achab pro drom a o jakha peske zagaruďa le khosneha, hoj les te na sprindžaren.
Sar o kraľis odarik predžalas, ov zvičinďa zorales pre leste: “Tiro služobňikos sas andro mariben a vareko ke ma anďa varesave muršes a phenďa mange: ‘Merkin pre kada murš! Te denašela, počineha tire dživipnaha, abo tranda the štar (34) kili rupoha.’
Ale medik me, tiro služobňikos, vareso aver keravas, ov jekhvareste denašľa.” Pre oda leske phenďa o Achab: “Tu korkoro tut odsudzinďal a mušines te počinel.”
Ale ov peske sigo iľa pal o jakha tele o khosno a o Achab sprindžarďa, hoj hino jekh le prorokendar.
Paľis oda prorokos phenďa le kraľiske: “Kavke phenel o RAJ: ‘Vašoda, hoj premukľal le Ben-Hadad, pal savo prikazinďom, hoj te merel, akana lava tiro dživipen vaš leskero a tire manušen vaš leskere manuša.’ ”
Avke o Izraeliko kraľis Achab sas andre bari choľi a džalas pale khere andre Samarija nalačha dzekaha.
Le Nabot andral o Jezreel sas viňica pašes paš o Achaboskero palacis.
Andre jekh džives phenďa o kraľis Achab le Nabotoske: “De mange tiri viňica, so hiňi pašes paš miro palacis, bo kamav ode te sadzinel e zeleňina. Dav tut vaš late mek feder, sar tut hin, a te na, počinava vaš late ajci, keci mol.”
O Nabot leske odphenďa: “O RAJ man mi chraňinel, hoj me la tuke te dav, se hiňi o ďeďictvos pal mire phure dada!”
Akor o Achab avľa khere choľamen the andre nalačhi dzeka vaš oda, so leske phenďa o Nabot. Pašľiľa pro haďos, sas visardo ke fala a na kamelas ňič te chal.
Akor avľa ke leste leskeri romňi e Jezabel a phučľa lestar: “So pes ačhiľa? Soske tut hin nalačhi dzeka? Soske na chas ňič?”
Ov lake odphenďa: “Vaš oda, so mange phenďa o Nabot. Kamľom lestar te cinel e viňica vaš love abo, te kamľahas, diňomas les vaš late mek feder viňica, sar les hin. Ale ov phenďa, hoj la mange na dela.”
Oj leske phenďa: “Či na sal tu kraľis andro Izrael? Ušťi, cha vareso a ma trapin tut! Me dochudava odi viňica a dava tuke!”
Paľis andre le Achaboskero nav pisinďa ľila, zapečaťinďa leskera pečaťaha a bičhaďa len le uradňikenge the le vodcenge, save bešenas le Nabotoha andro foros Jezreel.
Andro ľila pisinďa: “Den te džanel savorenge, hoj ela o postos. Sar o manuša ena jekhetane, thoven le Nabot te bešel pro pačivalo than.
Arakhen varesave bijedevleskere muršen a thoven len te bešel anglal leste. Mi phenen pre leste, hoj prekošelas le Devles the le kraľis. Paľis les mi len avri andral o foros a mi čhivkeren andre leste le barenca, medik na merela!”
Avke o uradňika the o vodci, save leha bešenas andro foros Jezreel, kerde avke, sar lenge pisinďa andro ľila e Jezabel.
On dine avri o postos a le Nabot thode te bešel pro pačivalo than.
Akor avle ola duj bijedevleskere murša, bešle anglal leste a chudle te vakerel pro Nabot, hoj prekošelas le Devles the le kraľis. Avke les o manuša ile avri andral o foros a čhivkerenas andre leste le barenca, medik na muľa.
Paľis la Jezabelake dine te džanel: “O Nabot sas murdardo le barenca.”
Sar pes e Jezabel dodžanľa, hoj o Nabot muľa, phenďa le Achaboske: “Ušťi a dža. Le e viňica, so tuke na kamľa te bikenel o Nabot, bo ov imar na dživel, hino mulo.”
Sar o Achab šunďa, hoj o Nabot muľa, geľa te zalel leskeri viňica.
Akor o RAJ prevakerďa ko Eliaš andral o Tišbe:
“Ušťi a dža anglo Izraeliko kraľis Achab andral e Samarija, bo ipen akana hino andre le Nabotoskeri viňica, hoj la peske te zalel.
Phen leske, hoj kavke vakerel o RAJ: ‘Murdarďal le Nabot a mek kames te lel leskeri viňica? Ode, kaj o rikone ľizinenas le Nabotoskero rat, ľizinena the tiro rat.’ ”
Paľis o Achab phenďa le Eliašoske: “Arakhľal man, ňeprijaťeľina miro?” O Eliaš odphenďa: “He, bo pes oddiňal, hoj te keres o nalačhipen anglo RAJ.
Avke o RAJ tuke phenel: ‘Vaš oda, so kerďal, anava pre tu e bibach. Zňičinava andro Izrael savore muršen andral tiri famelija, či le otroken vaj slobodnen.
Tira famelijaha kerava avke, sar kerďom le Jeroboamoha, le Nebatoskere čhaha, the le Baašaha, le Achijoskere čhaha, bo le Izraeliten ľidžahas andro binos a kerehas oda, so man anelas andre choľi.’
O RAJ phenel the pal e Jezabel, hoj o rikone chana lakero ťelos paš o foroskere muri andro Jezreel.
A te vareko andral le Achaboskeri famelija merela andro foros, chana les o rikone, a te leske vareko merela pre maľa, chana les o supi.”
(Ňisavo kraľis pes na oddiňa te kerel o nalačhipen anglo RAJ avke sar o Achab, bo andre savoreste les ispidelas leskeri romňi e Jezabel.
O Achab pes ľikerelas igen namištes oleha, hoj banďolas angle aver devla avke sar the o Amoreja, saven o RAJ tradľa avri anglal o Izraeliti.)
Sar o Achab šunďa kala lava, rozčhingerďa pre peste o gada a urďa pre peste o gono. Poscinelas pes, sovelas andro gono a sas igen smutno.
Avke o RAJ phenďa le prorokoske Eliašoske:
“Dikhľal, sar pes o Achab angle ma pokorinďa? Vašoda, hoj ada kerďa, na kerava odi bibach, so leske phenďom, medik ov dživela, ale kerava oda, sar ela kraľis leskero čhavo.”
Trin berš na sas mariben maškar o Aramejčana the Izraeliti,
ale pro trito berš geľa o Judsko kraľis Jošafat ko Izraeliko kraľis Achab.
O Achab phenďa peskere služobňikenge: “Se tumen džanen, hoj o foros Ramot-Gilead hino amaro. Soske na keras ňič, hoj les te las andral o vasta le Aramejike kraľiske?”
Avke phučľa le Jošafatostar: “Aveha manca pro mariben pro Ramot-Gilead?” O Jošafat leske odphenďa: “Som tuha, mire manuša hine tire manuša a mire graja hine tire graja.”
Ale o Jošafat phenďa le Izraelike kraľiske: “Phuč ešeb (peršo), so phenel pre oda o RAJ.”
Avke o Izraeliko kraľis zvičinďa vaj štar šel (400) proroken a phučľa lendar: “Majinav te džal pro mariben pro Ramot-Gilead, abo na?” “Dža!” odphende leske. “O RAJ les dela le kraľiske andro vasta!”
Ale o Jošafat phučľa: “Nane ade mek aver prorokos le RAJESKERO, hoj lestar te phučas?”
O Achab leske odphenďa: “Hin ade mek o Michah, le Jimloskero čhavo, prekal savo pes šaj phučas le RAJESTAR, ale me les našťi avri ačhav, bo šoha (ňikda) mange ňič lačho na prorokinel, ča nalačho.” “Te na vakerel avke o kraľis!” phenďa o Jošafat.
Avke o Izraeliko kraľis peske diňa te vičinel jekhe uradňikos a phenďa leske: “Sigo dža a an mange le Michah, le Jimloskere čhas!”
O Achab the o Jošafat bešenas pre peskere troni andre Samarija paš e foroskeri brana pre oda than, kaj žužarenas o ďiv, a sas urde andro kraľengere plašťi a savore proroka anglal lende prorokinenas.
Jekh lendar, o Cidkijah, le Kenaaniskero čhavo, peske kerďa trastune rohi a vičinelas: “Avke phenel o RAJ: ‘Kale rohenca predemeha le Aramejčanen, medik len na murdareha.’ ”
Savore proroka kavke prorokinenas: “Dža pro Ramot-Gilead a ela tumen bach! Bo o RAJ oda dela tuke andro vasta.”
Oda murš, savo geľa pal o Michah, phenďa leske: “Dikh, savore proroka prorokinenas le kraľiske bach. The tu prorokin bach!”
Ale o Michah leske odphenďa: “Avke sar dživel o RAJ, me vakerava oda, so o RAJ phenela.”
Sar avľa ko kraľis Achab, phučľa lestar: “Michah, majinas te džal pro mariben pro Ramot-Gilead, abo na?” “Džan a ňerinena. O RAJ oda dela andro vasta le kraľiske!” phenďa leske.
Ale o kraľis leske phenďa: “Kecivar tut mušinav te lel andre vera, hoj mange te vakeres ča o čačipen andre le RAJESKERO nav?”
O Michah phenďa: “Dikhľom calo Izrael rozčhido pal o verchi sar bakren, saven nane pasťjeris. A o RAJ phenďa: ‘Kale manušen nane ko te ľidžal. On šaj džan andro smirom khere.’ ”
Akor o Achab phenďa le Jošafatoske: “Na vakeravas tuke, hoj mange ňič lačho na prorokinel, ale ča nalačho?”
O Michah mek phenďa: “Šun akana o lav le RAJESKERO! Dikhľom le RAJES te bešel pro tronos a savore aňjelen te ačhel pašal leste, pre čači (pravo) the baľogňi (ľavo) sera.
O RAJ phučľa: ‘Ko kerela upre le Achab, hoj te džal pro mariben andro Ramot-Gilead a hoj ode te merel?’ Jekh phenelas kavke a dujto avke.
Androda avľa varesavo duchos anglo RAJ a phenďa: ‘Me leha thovava avri!’ O RAJ lestar phučľa: ‘Sar?’
Avke oda duchos phenďa: ‘Me kerava, hoj o proroka le Achaboske te klaminen.’ O RAJ phenďa: ‘Tu čačes leha thoveha avri. Dža a ker ada!’
Akana pes avke the ačhiľa! O RAJ kerďa, hoj savore tire proroka tuke te klaminen. O RAJ diňa avri pre tu e bibach.”
Androda o Cidkijah, le Kenaaniskero čhavo, geľa ko Michah, čhinďa les pal o muj a phenďa: “Sar geľa mandar o Duchos le RAJESKERO, hoj te vakerel tuha?”
O Michah phenďa: “Tu korkoro dikheha andre oda džives, sar denašeha tut te garuvel kher kherestar.”
Avke o Achab phenďa: “Chude le Michah a ľidža les ko foroskero veľiťeľis Amon the ko kraľiskero čhavo Joaš.
A phen, hoj o kraľis kavke prikazinel: ‘Thoven les andre bertena a den les te chal ča maro the paňi, medik na avava bachtales pale.’ ”
Ale o Michah phenďa: “Te pes bachtales visareha, ta akor o RAJ na vakerelas prekal ma.” A mek phenďa: “Šunen ada, savore manuša!”
O Izraeliko kraľis Achab the o Judsko kraľis Jošafat gele pro mariben pro Ramot-Gilead.
O Achab phenďa le Jošafatoske: “Me man preurava andre aver gada, sar džava andro mariben, ale tu pre tu muk tiro kraľiskero plašťos.” Avke o Achab pes preurďa andre aver gada a geľa andro mariben.
O kraľis andral o Aram prikazinďa peskere tranda the duj veľiťeľenge (32) upral o maribnaskere verdana: “Te na džal tumenge pal ňikaste, ča pal o Izraeliko kraľis.”
Sar o veľiťeľa dikhle le Jošafat, gondoľinde, hoj oda hino o Izraeliko kraľis, a gele pre leste. Akor o Jošafat zvičinďa
a sar pre oda avle, hoj oda nane o Izraeliko kraľis, preačhile pre leste te džal.
Androda varesavo slugaďis ča avke ľivinďa andral o lukos a taľinďa (trafinďa) le Achab maškar o pancjeris. Avke phenďa le manušeske, savo ľidžalas leskero verdan: “Visar tut a odľigen man andral o mariben, bo som zraňimen.”
Ale oda džives o mariben sas zoralo a o Achab mušinďa te ačhel calo džives andro verdan anglo Aramejčana. O rat andral leskeri rana čuľalas andro verdan a rači muľa.
Sar zageľa o kham, andro taboris šunďiľa hangos: “Dojekh andre peskero foros the andre peskeri phuv!”
Avke o kraľis muľa. Paľis gele andre Samarija a ode les parunde.
Sar leskero verdan thovenas (omorenas) le ratestar paš o paňi andre Samarija, o rikone chľipinenas leskero rat a o lubňa andre lanďonas, avke sar phenďa o RAJ.
Savore aver veci, so o Achab kerďa, the oda, sar o palacis obthoďa la slonovinatar a sar zoraľarďa o fori, hin pisimen andro Zvitkos le Izraelike Kraľengero.
Sar o Achab muľa, pal leste ačhiľa kraľis leskero čhavo Achazijah.
Sar imar kraľinelas o Achab upral Izrael štarto berš, ačhiľa kraľis upral e Judsko o Jošafat, le Asaoskero čhavo.
Le Jošafatoske sas tranda the pandž (35) berš, sar ačhiľa kraľis, a andro Jeruzalem kraľinelas biš the pandž (25) berš. Leskeri daj pes vičinelas Azuba, oj sas le Šilchioskeri čhaj.

Ov kerelas oda, so sas le RAJESKE pre dzeka, avke sar leskero dad o Asa.
Ale o thana, kaj lašarenas le modlen, na zňičinďa a o manuša ode dureder obetinenas a labarenas kaďidlos.
Maškar o Jošafat the Izraeliko kraľis sas o smirom.
Savore aver veci, so o Jošafat kerďa, leskere maribena the o ňerinďipena (viťaztva) hin pisimen andro Zvitkos le Judske Kraľengero.
Ov tradňa het andral odi phuv le muršen the džuvľen, save služinenas sar lubňa pre ola thana, kaj lašarenas peskere devlen. On sas ode, kanastar sas kraľis leskero dad o Asa.
Andro Edom akor na sas kraľis, ča uradňikos.
O Jošafat diňa te ačhavel o loďi, hoj te džan pro moros andro Ofir pal o somnakaj. Ale o loďi na gele, bo tašľile (potopinde) paš o Ecjon-Geber.
Akor o Achazijah, le Achaboskero čhavo, phenďa le Jošafatoske: “Mi džan mire služobňika pro loďi tire muršenca.” Ale o Jošafat oda na kamľa.
O Jošafat muľa a sas parundo andro kraľiskero hrobos andro Foros le Davidoskero. Pal leste ačhiľa kraľis leskero čhavo o Jehoram.
Le Achaboskero čhavo o Achazijah ačhiľa kraľis upral o Izrael andre Samarija, sar kraľinelas o Jošafat imar dešueftato (17.) berš.
Kerelas oda, so na sas le RAJESKE pre dzeka, the oda, so leskero dad, e daj the o Jeroboam, le Nebatoskero čhavo, savo ľidžalas le Izrael andro binos. O Achazijah lašarelas the služinelas le Baaloske. Aleha pre peste anelas le RAJESKERI choľi avke sar the leskero dad.
Paloda, sar muľa o Izraeliko kraľis Achab, o Moabčana pes vzburinde pro Izrael.
O Achazijah peľa pal o balkonos andral peskero upruno kher andre Samarija a dukhaďa pes. Bičhaďa peskere služobňiken a phenďa lenge: “Džan a phučen pes andro Ekron ko del Baal-Zebub, či avava sasto.”
Akor le RAJESKERO aňjelos phenďa le Eliašoske andral o Tišbe: “Ušťi a dža pro drom, hoj pes te zdžas le služobňikenca, saven bičhaďa o Samarijiko kraľis, a phen lenge: ‘So, nane andro Izrael Del, hoj pes džan te phučel le devlestar Baal-Zebub andro Ekron?’
Vašoda kavke o RAJ phenel: ‘Andral o haďos, pre savo pašľos, imar na ušťeha, ale čačes pre leste mereha.’ ” Avke o Eliaš odarik geľa het.
Sar avle pale leskere služobňika, o kraľis lendar phučľa: “Soske pes visarďan pale?”
Odphende leske: “Arakhľam pes varesave muršeha, savo amenge phenďa: ‘Visaren pes pale ko kraľis, savo tumen bičhaďa, a phenen leske, hoj o RAJ vakerel: So, nane andro Izrael Del, hoj pes džan te phučel le devlestar Baal-Zebub andro Ekron? Vašoda imar na ušťeha andral o haďos, pre savo pašľos, ale čačes pre leste mereha.’ ”
O kraľis lendar phučelas: “Sar dičholas avri oda murš, savo pes tumenca zgeľa a vakerelas tumenge kala lava?”
“Sas pre leste džvirinakero cipakero plašťos a pašal leste sas phandlo cipuno sirimos,” phende leske. “Oda sas o Eliaš andral o Tišbe,” phenďa o kraľis.
Paľis o kraľis bičhaďa peskere veľiťeľis le penda (50) slugaďenca pal o Eliaš. Sar o veľiťeľis avľa ko Eliaš, ov ipen akor bešelas pro agor le brehoskero a phenďa leske: “Le Devleskero murš, o kraľis prikazinďa, hoj te aves tele!”
O Eliaš phenďa le veľiťeľiske: “Te som le Devleskero murš, akor mi perel andral o ňebos e jag a mi zlabarel tut the tire muršen.” Androda e jag andral o ňebos peľa a zlabarďa les the leskere muršen.
Avke o kraľis pal leste bičhaďa avre veľiťeľis le penda (50) slugaďenca. Ov leske phenďa: “Le Devleskero murš, o kraľis prikazinďa, hoj takoj te aves tele!”
O Eliaš odphenďa: “Te som le Devleskero murš, akor mi perel andral o ňebos e jag a mi zlabarel tut the tire muršen.” Androda le Devleskeri jag andral o ňebos peľa a zlabarďa les the leskere muršen.
Paľis o kraľis bičhaďa tritovar avre veľiťeľis le penda (50) slugaďenca. Sar oda veľiťeľis geľa upre ko Eliaš, banďiľa anglal leste a zorales les mangelas: “Devleskero murš, mangav tut vaš miro dživipen the o dživipen mire manušengere. Av jileskero ke amende!
Bo dikh, e jag andral o ňebos peľa a zlabarďa angle mande ole duje veľiťeľen the lengere penda (50) slugaďen. Ale akana mangav tut, presikav mange o jileskeriben, hoj na merava avke sar on.”
Akor le RAJESKERO aňjelos prevakerďa ko Eliaš: “Dža leha tele a ma dara tut!” Avke o Eliaš ušťiľa a geľa leha ko kraľis.
Sar o Eliaš avľa ko kraľis, phenďa: “Kavke vakerel o RAJ: ‘Bičhaďal tire služobňiken, hoj pes te phučen le devlestar Baal-Zebubostar andro Ekron pal tiro sasťipen, avke sar te na uľahas andro Izrael o Del, savestar šaj phučľal. Vašoda čačes mereha pre oda haďos, pre savo pašľos.’ ”
O Achazijah muľa, avke sar o RAJ phenďa prekal o Eliaš, a vašoda, hoj le Achazijah na sas čhave, leskero phral o Joram pal leste ačhiľa kraľis. Oda sas andro dujto berš, sar kraľinelas andre Judsko le Jošafatoskero čhavo o Jehoram.
Savore aver veci, so kerďa o Achazijah, hin pisimen andro Zvitkos le Izraelike Kraľengero.
Sar o RAJ kamľa te lel le Eliaš andre balvaj andro ňebos, o Eliaš le Elizeoha džanas avri andral o Gilgal.
O Eliaš phenďa le Elizeoske: “Mangav tut, ačhuv ade, bo o RAJ man bičhavel andro Betel.” Ale o Elizeus phenďa: “Avke sar dživel o RAJ a avke sar tu, me tut na omukava!” Avke gele andro Betel.
Akor jekh partija proroka, save bešenas andro Betel, gele ko Elizeus a phučle lestar: “Džanes, hoj adadžives o RAJ tutar lela tire rajes?” “Džanav,” odphenďa o Elizeus. “Ale ma vakeren pal oda!”
Paľis leske o Eliaš phenďa: “Mangav tut, Elizeus, ačhuv ade, bo o RAJ man bičhavel andro Jericho.” Ale o Elizeus odphenďa: “Avke sar dživel o RAJ a avke sar tu, me tut na omukava.” Avke gele sodujdžene andro Jericho.
Jekh partija proroka, save sas andro Jericho, gele ko Elizeus a phučle lestar: “Džanes, hoj adadžives o RAJ tutar lela tire rajes a imar tut buter na ľidžala?” “Džanav oda,” odphenďa. “Ale ma vakeren pal oda!”
Paľis leske phenďa o Eliaš: “Mangav tut, Elizeus, ačhuv ade, bo o RAJ man bičhavel ko Jordan.” Ale o Elizeus odphenďa: “Avke sar dživel o RAJ a avke sar tu, me tut na omukava.” Avke gele sodujdžene.
Penda (50) proroka ola partijatar džanas pal lende dži ko Jordan, a sar o Eliaš the o Elizeus zaačhile paš o paňi, ola proroka nadur lendar zaačhile.
O Eliaš iľa peskero plašťos, bonďarďa (skrucinďa) les a demaďa leha pal o paňi. Avke pes o paňi rozulaďa pro duj seri a sodujdžene pregele pre aver sera pal e šuki phuv.
Sar imar predžanas, o Eliaš phenďa le Elizeoske: “Phen mange, so kames, hoj prekal tu te kerav mek sigeder, sar avava ilo tutar.” “Mangav tut, mi avel pre ma duvar ajci tire duchostar,” phenďa leske o Elizeus.
“Phari veca tuke manges,” odphenďa leske o Eliaš, “ale ačhela pes oda akor, te man dikheha, sar avava tutar ilo upre. Ale te man na dikheha, na chudeha oda.”
Avke sar džanas le vakeribnaha, jekhvareste pes sikaďa jagalo verdan le jagale grajenca. On avle maškar lende a o Eliaš sas ilo andro ňebos andre bari balvaj.
O Elizeus oda dikhľa a vriskinelas: “Dado miro, dado miro! O graja the o maribnaskere verdana andral o Izrael ile mire rajes!” Avke imar les buter na dikhľa. Akor iľa peskere gada a prečhinďa len pro duj kotora.
Paľis hazdňa o plašťos, so peľa le Eliašostar, visarďa pes a zaačhiľa pro brehos paš o Jordan.
Hazdňa o plašťos a zvičinďa: “Kaj hin o RAJ, o Del le Eliašoskero?” Avke le plašťoha demaďa pal o paňi, o paňi pes rozulaďa pro duj seri a o Elizeus odarik pregeľa.
Sar oda dural dikhle ola penda (50) proroka, save sas andral o Jericho, phende: “Le Eliašoskero duchos hino pro Elizeus.” Avke on gele ke leste, banďile anglal leste dži ke phuv
a phende leske: “Dikh, maškar amende hin penda (50) zorale murša. Šaj džan te rodel tire rajes, či les na odľigenďa o Duchos le RAJESKERO a na čhiďa pre varesavo verchos, abo andre varesavi dolina.” “Na mušinen!” phenďa o Elizeus.
Ale on pre leste ajci ispidenas, medik na domukľa, hoj te džan. Rodenas trin dživesa, ale na arakhle les.
Paľis on avle ko Elizeus, kaj sas andro Jericho, a ov lenge phenďa: “Či tumenge na phenďom, hoj te na džan?”
Varesave Jerichoskere murša phende le Elizeoske: “Dikh, rajeja amaro, andre kada foros pes mištes amenge bešel, ale o paňi nane lačho a e phuv na anel uľipen.”
“Anen mange nevo čaro a thoven andre lon,” phenďa lenge. Sar oda čaro leske ande,
geľa ko paňi, čhiďa andre o lon a phenďa: “Kavke phenel o RAJ: ‘Sasťarďom kada paňi. Imar ňiko kale paňestar na merela a e phuv anela o uľipen.’ ”
Oda paňi hino dži adadžives lačho, avke sar phenďa o Elizeus.
Paľis khatar o Jericho geľa upre andro Betel, a sar džalas le dromeha, o terne čhave andral oda foros lestar asanas a phenenas: “Av upre, tu, lango šero! Av upre, lango šero!”
Avke o Elizeus pes visarďa, a sar len dikhľa, prekošľa len andro nav le RAJESKERO. Androda avle avri andral o veš duj medveďici a murdarde saranda the duj (42) čhaven.
Odarik geľa o Elizeus pro verchos Karmel a paľis pes visarďa andre Samarija.
Andro dešuochtoto (18.) berš, sar kraľinelas o Judsko kraľis Jošafat, ačhiľa andre Samarija kraľis upral o Izrael o Joram, savo sas čhavo le Achaboskero. Ov kraľinelas dešuduj (12) berš.
O Joram kerelas oda, so na sas pre dzeka le RAJESKE, ale na avke sar leskeri daj the dad. Ov čhiďa tele o slupos, so ačhaďa leskero dad le Baaloske.
Ale o Joram na kamelas te omukel o bini avke sar anglal leste o Jeroboam, o čhavo le Nebatoskero, savo ľidžalas le Izrael andro binos, a na kamelas te preačhel.
O Moabiko kraľis o Meša ľikerelas bakren a sako berš delas le kraľis andro Izrael šel ezera (100 000) cikne bakroren the e vlna pal o šel ezera (100 000) bakre sar daň.
Soča o Achab muľa, o Moabiko kraľis pes vzburinďa pro Izraeliko kraľis.
O kraľis Joram takoj geľa pre leste pro mariben andral e Samarija a diňa te zvičinel calo Izrael.
Diňa te phenel le Judske kraľiske le Jošafatoske: “O Moabiko kraľis pes pre ma vzburinďa. Na avľalas manca pre leste pro mariben?” “He! Džava tuha,” odphenďa leske o Jošafat. “So hin miro, hin tiro. Me, mire manuša the graja.”
Akor o Jošafat lestar phučľa: “Save dromeha džaha pre lende?” “Le dromeha prekal Edomoskeri pušťa,” odphenďa leske o Joram.
Avke džanas o kraľis Joram, o Judsko kraľis the o Edomiko kraľis pro Moab. Džanas bare dromeha a pal o efta džives le slugaďen imar na sas paňi prekal peste aňi prekal o dobitkos.
Akor o Joram phenďa: “Vigos amenge! O RAJ amen trine kraľen ade vičinďa vašoda, hoj amen te del andro vasta le Moabike kraľiske!”
Ale o Jošafat phučľa: “Nane ade varesavo prorokos, savestar šaj phučas le RAJESTAR, so majinas te kerel?” Pre oda phenďa jekh služobňikos le Joramoskero: “Hin ade le Šafatoskero čhavo o Elizeus, savo služinelas le Eliašoske.”
“O RAJ prevakerela prekal leste,” phenďa o Jošafat. Avke gele ke leste savore trin kraľa.
O Elizeus phenďa le Izraelike kraľiske: “Soske tu aves ke mande? Dža ke tire dadeskere the dakere proroka!” “Na!” phenďa leske o kraľis o Joram. “O RAJ amen trine kraľen ade anďa, hoj amen te del andro vasta le Moabčanenge.”
Pre oda leske o Elizeus phenďa: “Avke sar dživel o RAJ o Nekzoraleder, saveske služinav, te na ľikerďomas mange le Judske kraľis le Jošafat, aňi pre tu na zadikhľomas.
Ale akana anen ke ma varekas, ko bašavel pre harfa.” Medik oda lavutaris bašavelas pre harfa, e zor le RAJESKERI avľa pro Elizeus.
Ov phenďa: “Kavke phenel o RAJ: ‘Andre kadi šuki dolina kopaľin avri but cheva.
Choc na dikhena, hoj del o brišind, aňi na šunena e balvaj, kadi dolina ela pherarďi le paňeha a tu the tiro dobitkos odarik pijena.’
Le RAJESKE oda hin frima a andre tumare vasta dela the le Moabčanen.
Tumen domarena dojekh baro the zoralo foros a čhinena tele savore lačhe stromi, zaačhavena lengere chaňiga (prameňa) a lengere uľipnaskere maľi začhivena le barenca.”
Avke tosara, sar pes anelas e chabeneskeri obeta, jekhvareste avľa o paňi andral o Edom a začhorďa caľi phuv.
Sar šunde savore Moabčana, hoj o trin kraľa džan pre lende pro mariben, dine te zvičinel savore muršen, save pes džanenas te marel, le ternederestar dži ko phureder, a rozačhade len paš e hraňica.
Sig tosara, sar o kham avelas avri, o Moabčana dikhle angle peste, hoj o paňi dičhol sar rat,
a phende peske: “Oda hin o rat! Ole kraľa pes mušinde maškar peste te marel a murdarde jekh avres. Akana džan a len savoro, so hin andre lengero taboris!”
Ale sar o Moabčana gele ko Izraeliko taboris, o Izraeliti gele pre lende a marenas len avke, hoj o Moabčana lendar denašenas het. On džanas pal o Moabčana a murdarkerenas len.
Lengere fori čhide tele, o uľipnaskere maľi začhivkerde le barenca, o chaňiga zaačhade a o lačhe stromi čhingerde tele. Ňič ode na ačhiľa, ča o muri le foroskere Kir-Chareset na pele, ale o murša le prakenca pes rozačhade pašal oda foros a ľivinenas pre leste.
Sar o Moabiko kraľis dikhľa, hoj o mariben prekhelela (prehrajinela), iľa peha efta šel (700) muršen le šabľenca, hoj pes te dochuden ko Edomiko kraľis, ale našťi pregele.
Akor iľa peskere ešebne (perše) čhas, savo majinďa te el pal leste kraľis, a obetinďa les pro foroskere muri sar labarďi obeta le Moabike devleske. Sar oda o Izraeliti dikhle, igen predaranďile, gele odarik het a visarde pes pale andre peskeri phuv.
Andre jekh džives jekh romňi phenďa le Elizeoske: “Tiro služobňikos, miro rom muľa. Se tu džanes, hoj ov daralas le RAJESTAR. Ale akana jekh murš, saveske kamavas love, kamel te lel mire soduje čhaven vaš o otroka.” Lakero rom sas andre partija le prorokengeri.
O Elizeus latar phučľa: “So kames, hoj prekal tu te kerav? Phen mange, so tut hin khere?” “Tira služobňička andre calo kher nane ňič,” odphenďa leske, “ča sikra olivovo olejos andre kuči.”
Pre oda lake phenďa: “Dža a mang tuke savore manušendar, save bešen pašal tute ajci prazdne džbani, keci šaj anes.
Dža andro kher tire čhavenca, phand pal tumende o vudar a čhivker andre ola džbani olejos andral odi kuči. Sar pherareha jekh džbanos, thov les pre sera.”
Oj odgeľa lestar a phandľa pal peskere čhave the pal peste o vudar. On lake anenas o džbani a oj andre čhivelas o olejos.
Sar o džbani sas pherarde, phenďa le čhaske: “An mange aver džbanos.” Ale ov lake phenďa: “Imar nane buter.” Akor andral odi kuči preačhiľa te čuľal o olejos.
Paľis, sar oda geľa te phenel le prorokoske Elizeoske, ov lake phenďa: “Dža, biken oda olejos a de pale o love, kaske kames (o adošagos), a pal oda, so tuke ačhela, šaj džives tu tire čhavenca.”
Andre jekh džives o Elizeus džalas andro foros Šunem. Ode dživelas jekh barvaľi džuvľi, savi les vičinďa ke peste te chal. Kana odarik predžalas, furt ode džalas te chal.
Oj phenďa peskere romeske: “Me džanav, hoj kada murš, savo furt adarik predžal, hino sentno murš le Devleskero.
Ačhavas leske upral amaro kher cikno murimen kher a thovas leske ode haďos, skamind, stolkos the momeľaris. Bo te varekana avela ke amende, šaj džal ode te bešel.”
Avke andre jekh džives, sar ode avľa o Elizeus, geľa andre oda kher a pašľiľa ode.
Paľis peskere služobňikoske le Gehaziske phenďa: “Dža, vičin ade ola Šunemčanka.” Ov la vičinďa a oj avľa angle leste.
O Elizeus le Gehaziske phenďa, hoj lake te phenel: “Phuč latar, so šaj kerav prekal late, bo oj pes pal amende starinel a igen but prekal amende kerel. Či na kamel, hoj man vaš lake te privakerav ko kraľis, abo ko veľiťeľis upral o slugaďa?” Sar ada lake o Gehazi phenďa, oj odphenďa: “Soske? Se me bešav maškar mire manuša!”
“So šaj prekal late keras?” phučľa o Elizeus le Gehazistar. Ov odphenďa: “Se nane la muršoro a lakero rom imar hino phuro.”
“Dža, vičin la!” phenďa o Elizeus. Sar la vičinďa, oj ačhiľa paš o vudar.
Ov lake phenďa: “Pal o berš andre ajso časos ľikereha andro vasta tire muršores.” “Ó, le Devleskero murš, ma klamin tira služobňička!” phenďa leske.
Andre oda časos, sar lake phenďa o Elizeus, odi romňi ačhiľa khabňi a uľiľa (narodzinďa pes) lake muršoro.
Sar o čhavoro podbariľa, andre jekh džives geľa pal peskero dad, savo kidelas pal e maľa o uľipen.
Le dadeske phenďa: “Dukhal man o šero, dukhal man o šero!” Avke phenďa le sluhaske, hoj les te odľidžal ke leskeri daj.
Odľigenďa les a diňa les leskera dake. O čhavo lake bešelas pro čanga dži ko dilos, a paľis muľa.
Oj les ľigenďa upre te pašľol andro upruno kher pro Elizeoskero haďos, phandľa pal peste o vudar a geľa het.
Paľis vičinďa peskere romes a phenďa: “Dža a bičhav mange jekhe le sluhendar, hoj te anel la oslica. Mušinav man so neksigeder te dochudel ko Devleskero murš, paľis avava pale.”
“Soske kames ke leste te džal adadžives?” phučľa. “Se nane o Inepos Neve Čhoneskero aňi o Šabbat.” “Oda ňič!” oj odphenďa.
Paľis thoďa pre oslica o sedlos a peskere sluhaske prikazinďa: “Siďar a ma zaačh! Ma dža polokeder, medik tuke na phenava.”
Sar imar sas pašes ko verchos Karmel, kaj sas o Elizeus, ov la dural dikhľa a phenďa peskere sluhaske le Gehaziske: “Dikh, oda hiňi odi Šunemčanka!
Denaš ke late a phuč latar.” Avke geľa a phučľa latar: “Sar sal tu? Sar hin tire romeske? A sar tire čhavoreske?” “Savoro mištes,” oj odphenďa.
Sar avľa upre ko prorokos, banďiľa a obchudľa leskere pindre. Ale o Gehazi geľa ke late, hoj la lestar te odlel, ale o Elizeus leske phenďa: “Muk la, bo hiňi andro baro pharipen. O RAJ mange pal ada na diňa te džanel a garuďa ada angle ma.”
Oj leske phenďa: “Či me mange mangas čhavores mire rajestar? Se na phenďom tuke, hoj man te na keres upre?”
Akor o Elizeus prikazinďa le Gehaziske: “Pririchtin tut pro drom, le tuha miri paca a dža. Te pes arakheha varekaha pro drom, ma de pes ke leste anglal. Te pes vareko dela ke tu anglal, ma odphen leske. Miri paca thov le čhaske pro muj.”
Ale leskeri daj phenďa: “Avke sar dživel o RAJ the tu, na džava bijal tu.” Avke o Elizeus ušťiľa a džalas pal late.
O Gehazi ode sas sigeder sar on a thoďa le čhavoreske e paca pro muj, ale ňič pes na ačhiľa. Na dichinelas aňi peha na čhalaďa. Avke pes visarďa pale ko Elizeus a phenďa leske: “O čhavoro pes na prekerďa.”
Sar o Elizeus geľa andro kher, o čhavoro pašľolas pro haďos mulo.
Geľa andre, phandľa pal peste o vudar a modľinelas pes ko RAJ.
Paľis geľa upre pro haďos, kaj sas o čhavoro, pašľiľa pre leste a thoďa peskere vušta ke čhavoreskere, o jakha ke leskere jakha the o burňika ke leskere burňika. Ačhiľa pre leste te pašľol, medik leskero ťelos na roztačiľa.
Paľis ušťiľa a phirelas upre tele andro kher. Avke geľa upre a pale pašľiľa pre leste. Androda o čhavoro eftavar kichňinďa a phundraďa o jakha.
Paľis o Elizeus vičinďa le Gehazi a phenďa leske, hoj te vičinel la Šunemčanka. Ov la vičinďa, a sar avľa ko Elizeus, ov lake phenďa: “Le tuke tire čhas.”
Sar geľa andre, banďiľa anglal leste dži ke phuv. Paľis iľa peskere čhas a geľa het.
Sar o Elizeus pes visarďa pale andro Gilgal, sas bokh andre odi phuv. Sar e partija proroka anglal leste bešenas, phenďa peskere služobňikoske: “Dža, thov e bari piri a tav varesavo chaben prekal kala proroka.”
Paľis jekh lendar geľa pre maľa te kidel varesave bilini. Arakhľa varesavi dzivo rastlina a kidňa pal late o kirko ovocje pherdo plašťos. Čhingerďa oda ovocje andre piri a thoďa len te taďol, ale okla manuša pal oda na džanenas.
Sar oda chaben denas te chal le muršenge, on koštoľinde a zvičinde: “Andre piri hin o meriben! Murš le Devleskero!” Oda chaben pes na delas te chal.
Avke o Elizeus prikazinďa, hoj te anen aro. Čhiďa oda aro andre piri a phenďa: “Kiden le manušenge, hoj te chan.” Avke oda chaben imar na sas nalačho.
Varesavo murš avľa andral o foros Baal-Šališa a anďa le Elizeoske le ešebne (perše) uľipnastar biš (20) cikne jačmeňiskere mare the žužoďiv, so mekča kidle upre, andro gono. A o Elizeus phenďa: “Rozde oda le manušenge, hoj te chan!”
Ale leskero sluhas phenďa: “So, kada majinav te del te chal šel (100) manušenge?” Ov leske odphenďa: “Ča lenge de! Mi chan. Bo kavke phenel o RAJ: ‘Chana a mek olestar the ačhela.’ ”
Avke lenge oda diňa. On chale a mek ačhiľa olestar, avke sar phenďa o RAJ.
O Naaman sas veľiťeľis upral o slugaďa andro Aram. O kraľis les igen ľikerelas, bo o RAJ prekal leste diňa le Aramejčanenge o ňerinďipen (viťaztvo). Ov sas zoralo maribnaskero murš, ale sas nasvalo pro malomocenstvo.
Jekhvar o slugaďa andral o Aram gele pro Izraelike gava a odarik zaile cikňa čhajora. Oj ačhiľa služka le Naamanoskera romňake.
Jekh džives phenďa peskera raňake: “Te ča miro raj geľahas ko prorokos, savo hino andre Samarija, ov les sasťarďahas le malomocenstvostar.”
Sar o Naaman oda šunďa, geľa ko kraľis a phenďa leske, so vakerelas odi čhajori andral o Izrael.
O Aramejiko kraľis phenďa: “Šaj džas! Me le kraľiske andro Izrael bičhavava ľil.” Avke ov geľa a iľa peha 30 000 rupune, 6 000 somnakune minci the deš ineposkere gada.
Le kraľiske andro Izrael anďa o ľil a sas andre pisimen: “Jekhetane le ľileha tuke bičhavav peskere služobňikos le Naaman, hoj les te sasťares le nasvaľibnastar.”
Sar o Izraeliko kraľis pregenďa o ľil, rozčhingerďa pre peste o gada a phenďa: “So, me som Del, hoj man hin zor upral o dživipen abo upral o meriben? Soske oda bičhaďa ke ma muršes, hoj les te sasťarav? Dikhen, hoj kaleha čačes rodel drom pro mariben.”
Ale sar o Elizeus pes pal oda dodžanľa, hoj o Izraeliko kraľis peske rozčhingerďa o gada, diňa te phenel le kraľiske: “Soske tuke rozčhingerďal o gada? Se mi avel ke mande a dodžanela pes, hoj hin andro Izrael prorokos.”
Akor o Naaman geľa peskere grajenca the le verdanenca a zaačhiľa paš le Elizeoskero khereskero vudar.
O Elizeus bičhaďa peskere sluhas, hoj leske te phenel: “Dža, thov (omor) tut eftavar andro Jordan a tiro ťelos ela pale sasto avke sar angloda.”
Ale o Naaman choľaha džalas het a phenďa: “Gondoľinavas mange, hoj avela ke ma a modľinela pes ko RAJ, ke peskero Del, kivinela le vasteha upral miri cipa a me avava sasto!
Či nane o paňa Abana the o Parpar andro Damaskus feder sar savore paňa andro Izrael? So našťi man andre ola paňa sthoďom (omorďom) a na uľomas sasto?” Avke pes odvisarďa a choľaha geľa het.
Androda avle ke leste leskere služobňika a prevakerenas les: “Rajeja amaro, te tutar kamľahas o prorokos varesavi bari veca, či oda na kerďalas? A akana soske tut na kames te thovel andro paňi, avke sar tuke phenďa, hoj te aves žužo?”
Avke o Naaman geľa tele andro paňi Jordan a eftavar cale ťeloha geľa tel o paňi, avke sar leske phenďa o prorokos. Akor leskero ťelos sas ajso žužo sar o ťelos le cikne čhavoreskero.
Paľis avľa pale peskere služobňikenca ko Elizeus. Sar ode doavle, zaačhiľa anglal leste a phenďa: “Akana džanav, hoj ňikhaj avrether nane Del, ča andro Izrael. Mangav tut, prile kada daros peskere služobňikostar.”
O Elizeus leske odphenďa: “Avke sar dživel o RAJ, saveske služinav, na lava tutar.” Choc pre leste o Naaman ispidelas, ov lestar ňič na iľa.
Akor o Naaman phenďa: “Te na kames miro daros, domuk, hoj te den tire služobňikos ajci čhik, keci birinena te lel o duj mulici, bo tiro služobňikos imar na obetinela o labarde obeti aňi ňisave dari avre devlenge, ča jekheske le RAJESKE.
Ale mi odmukel mange o RAJ jekh: Sar o kraľis, miro raj, džal andro chramos le Rimmonoskero, hoj te banďol angle leste, me mušinav te džal leha, bo chudel pes mire vastestar, a sar ov banďol anglo Rimmon, mušinav the me. Mi odmukel mange o RAJ.”
“Dža andro smirom,” phenďa leske o Elizeus. Soča o Naaman lestar sikra odgeľa le dromeha,
o Gehazi, le Elizeoskero služobňikos, peske phenďa: “Miro raj mukľa ole Aramejčanos Naaman ča avke te džal bi o daros. Majinďa lestar te lel oda, so les kamľa te del. Avke sar dživel o RAJ, denašava pal leste a lava mange vareso lestar.”
Akor o Gehazi denašelas pal o Naaman. Sar o Naaman zbačinďa, hoj pal leste vareko denašel, chučiľa tele pal o verdan a geľa angle leste a phučľa: “Hin savoro mištes?”
“Savoro mištes,” odphenďa o Gehazi. “Ale miro raj man bičhaďa, hoj tuke te phenav: ‘Ipen akana ke ma avle duj terne andral e prorokengeri partija khatar e brehengeri phuv, andral o Efrajim. Ov tut mangel, hoj len te des 3 000 rupune the duj ineposkere gada.’ ”
“Mangav tut, ker mange pal e dzeka a le kade 6 000 rupune minci,” phenďa o Naaman a ispidelas pre leste, hoj oda te lel, a thoďa o rup the duj ineposkere gada andro duj gone a diňa peskere duje sluhenge, hoj anglal leste te ľidžan.
Sar avľa pro brehos, kaj bešelas o Elizeus, iľa ola veci lendar a garuďa andro kher. Avke ole muršen premukľa a on gele het.
Paloda korkoro avľa a zaačhiľa anglo peskero raj. O Elizeus lestar phučľa: “Khatar aves, Gehazi?” “Tiro služobňikos na sas ňikhaj,” odphenďa.
Ale o Elizeus leske pre oda phenďa: “Či na sas miro duchos paš oda, sar vareko pes pal o verdan visarďa a geľa anglal tute? Či hin akana o časos, hoj pes te lel o rup, gada, olivakere stromi, o viňici, bakren, le dobitkos, sluhen the služken?
Vašoda le Naamanoskero malomocenstvo ela pre tute the pre tiro potomstvos pro furt!” Avke sar o Gehazi lestar odgeľa, sas malomocno a leskeri cipa sas parňi sar jiv.
E partija le prorokengeri phenďa le Elizeoske: “Dikh, o than, andre savo tuha ade bešas, hino prekal amende cikno.
Aven, džas ko paňi Jordan. Dojekh amendar odarik mi anel po jekh kašt a lendar peske keraha kher, andre savo bešaha.” “Džan!” phenďa lenge o Elizeus.
Vareko lendar phenďa: “Mangav tut, av the tu amenca.” “Mištes, džava,” odphenďa.
Avke geľa lenca. Sar doavle paš o Jordan, čhingerenas tele o stromi.
Androda, sar jekh lendar čhingerelas tele o stromos, peľa leske o tover pal o poriskos andro paňi. Akor ov zvičinďa: “Ó, rajeja miro, oda tover mange ča iľom kečeň!”
“Kaj peľa oda tover?” phučľa lestar o Elizeus. Sar leske sikaďa oda than, o Elizeus odphagľa konaris a čhiďa pre oda than andro paňi, avke o tover avľa upre.
A phenďa leske: “Le tuke les!” Avke ov nacirdľa o vast a iľa les.
Jekhvar, sar o Aramejiko kraľis sas andro mariben le Izraeloha, iľa peskere veľiťeľen, vakerelas lenca a phenďa lenge, kaj kamľa te kerel o taboris.
Ale o Elizeus le Izraelike kraľiske diňa pal oda te džanel a phenďa: “Merkin, hoj te na džas pre oda than, bo ode hine o Aramejčana.”
Avke o Izraeliko kraľis bičhaďa peskere muršen pre oda than, pal savo leske phenďa o Elizeus. Ada pes ačhiľa buterval, a vašoda pre kajse thana o Izraeliti furt merkinenas.
Vašoda o Aramejiko kraľis choľisaľiľa, privičinďa ke peste peskere veľiťeľen a phučľa lendar: “Na phenena mange, ko amarendar pes ľikerel le Izraelike kraľiha?”
“Ňiko, rajeja miro the kraľina,” phenďa jekh lendar, “ale o Elizeus, o Izraeliko prorokos, phenel avri le Izraelike kraľiske the oda, so vakeres andre tiro kher, kaj soves.”
“Džan a dodžanen pes, kaj akana hino,” phenďa o Aramejiko kraľis, “paľis les dava te phandel andre.” “Ipen akana hino andro Dotan,” odphende leske.
Avke ode bičhaďa zoraľa armada le maribnaskere verdanenca the grajenca. On ode dogele rači a rozačhade pes pašal oda foros.
Sar le Elizeoskero sluhas ušťiľa tosara a geľa avri, dikhľa, hoj e armada le grajenca the verdanenca hine rozačhade pašal o foros. A phenďa le Elizeoske: “Namištes amenca, rajeja miro! So keraha?”
“Ma dara tut!” odphenďa leske o Elizeus. “Ola, ko hine amenca, hine buter sar ola, ko hine lenca.”
Paľis pes o Elizeus modľinelas: “RAJEJA, mangav tut, phundrav leske o jakha, hoj te dikhel.” Avke o RAJ phundraďa le sluhaske o jakha a ov jekhvareste dikhľa pro verchos but grajen the jagale verdana pašal o Elizeus.
Sar o Aramejčana avenas ke leste tele, o Elizeus pes kavke modľinelas ko RAJ: “De, hoj kala manuša te en kore.” Akor o RAJ avke kerďa, sar les mangelas o Elizeus.
Paľis lenge o Elizeus phenďa: “Kada nane oda foros, so roden. Na san pro lačho drom. Aven pal ma, ľigenava tumen ke oda murš, saves roden.” Avke len ľigenďa andre Samarija.
Sar ode dogele, o Elizeus phenďa: “RAJEJA, phundrav lenge o jakha, mi dikhen.” O RAJ lenge phundraďa o jakha a on dikhle, hoj hine maškar e Samarija.
Sar len dikhľa o Izraeliko kraľis, phučľa le Elizeostar: “Te murdarel len? Te murdarel len, rajeja miro?”
“Ma murdar len!” ov odphenďa. “Či murdares olen, saven tu zales la šabľaha the le lukoha? De len te chal the te pijel paňi a muk len te džal pale ke peskero raj.”
Avke kerďa prekal lende bari hoscina. Sar chale a pile, premukľa len a gele ke peskero kraľis. Paľis o Aramejike slugaďa preačhile te džal pro Izraelike gava.
Pal varesavo časos o Aramejiko kraľis Ben-Hadad, zvičinďa savore peskere slugaďen, gele pro foros Samarija a rozačhade pes pašal leste.
Andre Samarija sas bari bokh, bo o Aramejčana but časos sas rozačhade pašal oda foros. Sas ajsi bokh, hoj vaš le somariskero šero počinenas ochtovardeš (80) rupune a vaš jekh čaroro dzivo purum pandž rupune.
Sar o Izraeliko kraľis pes prephirelas pal o foroskero muros, varesavi džuvľi pre leste zvičinďa: “Pomožin mange, rajeja miro the kraľina!”
Ov lake phenďa: “Te tuke o RAJ na pomožinel, sar me tuke šaj pomožinav? Le žužoďivoha, abo la moľaha?”
Paľis latar phučľa: “So tute hin?” Oj phenďa: “Kadi džuvľi ade man kerďa upre. Phenďa: ‘De tire čhas, hoj les adadžives te chas, a mires chaha tajsa.’
Avke mire čhas taďam a chaľam. Sar pre aver džives lake phenďom: ‘De tire čhas, hoj les te chas,’ oj peskere čhas garuďa.”
Sar oda šunďa o kraľis, so odi džuvľi phenďa, rozčhingerďa pre peste o gada. Sar pes prephirelas pal o foroskere muri, o manuša dikhle, hoj pre leskero ťelos tel o gada hine urde o gone.
O kraľis phenďa: “O RAJ man zorales mi marel, te adadžives le Šafatoskere čhaske le Elizeoske na odčhinava o šero!”
Akor o kraľis bičhaďa ko Elizeus varesaves peskere manušendar. Ov bešelas khere a o vodci ole forengere leha. Medik ke leste na avľa oda murš, o Elizeus le vodcenge phenďa: “Dikhen, oda vrahos bičhavel varekas, hoj mange te odčhinel o šero. Merkinen! Te oda murš avela, phanden pre leste o vudar a ľikeren les, hoj te na avel andre. Či na šunďol, hoj pal leste phirel leskero raj?”
Mek lenca vakerelas, sar ke leste avľa o kraľis a phenďa: “Soske mek te užarel, hoj o RAJ amenge pomožinela? Se kada bibachtaľipen avľa le RAJESTAR!”
Akor o Elizeus phenďa: “Šunen, so phenel o RAJ: ‘Tajsa andre kajso časos pes bikenela paš e Samarijiko brana trin kili nekfeder aro, abo šov kili jačmeňis vaš o jekh rup.’ ”
Ale le kraľiskero nekpašeder veľiťeľis, phenďa le Elizeoske: “Choc o RAJ phundravela o oblaki pro ňebos, kada pes našťi ačhel!” “Tu korkoro oda dikheha, ale na chaha olestar,” phenďa leske o Elizeus.
Paš e foroskeri brana ačhenas štar malomocne murša. On phende jekh avreske: “So ade užaraha, medik na meraha?
Se te džaha andro foros, meraha ode bokhatar, bo hin ode bokh, a te ačhuvaha ade, tiš meraha. Aven, predžas andro Aramejiko taboris. Te amen mukena te dživel, ta dživaha, a te amen murdarena, ta meraha.”
Avke sar zaračiľa, džanas andro taboris, ale sar dogele paš o taboris, avle pre oda, hoj ode nane ňiko.
O RAJ avke kerďa, hoj o Aramejčana andro taboris šunenas le grajen, o maribnaskere verdana the e bari vika le but slugaďengeri a gondoľinde peske, hoj o Izraeliko kraľis vičinďa pro mariben le Chetitanengere kraľen the le Egiptske kraľen.
Sar zaračolas, denašle odarik het. Omukle o taboris avke, sar sas: peskere stani, grajen the somaren.
Sar ola štar malomocne avle paš o anglune stani andro taboris, gele andro jekh stanos. Ode chale a pile. Ile savoro, so sas andro stanos: o rup, somnakaj the o gada. Paľis gele odarik a garude len. Avke gele andre aver stanos, ile savore veci, so andre sas, a gele len te garuvel.
Avke phende jekh avreske: “Namištes keras. Adadžives hin baro džives, bo hin amende lačho hiros, ale te oda na phenaha ňikaske a te užaraha dži tosara, avaha potrestimen vaš ada. Aven, džas ada te phenel andre le kraľiskero palacis.”
Sar dogele andro foros, zvičinde pro stražňika, save ačhenas paš e foroskeri brana a phende lenge: “Ipen akana avľam khatar o Aramejiko taboris, ale ode aňi na dikhľam, aňi na šunďam ňisave muršes, ča o graja the o somara, save hine mek furt priphandle, a o stani hine avke, sar sas.”
Avke ola stražňika paš e brana dine te džanel le kraľiske andro palacis.
Sas mek rat, sar oda phende le kraľiske. Avke o kraľis ušťiľa pal o haďos a phenďa peskere služobňikenge: “Phenava tumenge, so kamen amenca te kerel o Aramejčana. On džanen, hoj bokhaľuvas, a vašoda gele avri andral o taboris, hoj pes te garuven andro maľi. Gondoľinen peske, hoj zalena olen, save džana avri andral o foros, a avke pes dochudena on andro foros.”
Paľis jekh leskero služobňikos phenďa: “Vašoda bičhav pandže muršen le grajenca, save mek ade hine, a avke šaj pes dodžanas, so pes ačhiľa. Te predživena, ta predživaha the amen, a te merena, na ela lenge goreder sar amenge, se the avke savore Izraeliti merena.”
Avke ola murša peske ile duj maribnaskere verdana le grajenca. O kraľis len bičhaďa ko Aramejiko taboris a phenďa lenge: “Džan a predikhen, so pes ačhiľa!”
Ole murša džanas pal o Aramejčana dži ko Jordan a dikhle pro drom rozčhide but gada the zbraňi, so andre bari balamuta (zmetkos) pestar odčhivkerde, sar denašenas. Paľis, sar avle pale ko kraľis, phende leske savoro, so dikhle.
Avke o manuša andral e Samarija gele andro Aramejiko taboris a ile odarik savoro. Ačhiľa pes oda avke, sar phenďa o RAJ, hoj trin kili nekfeder aro mola jekh rup a šov kili jačmeňis mola jekh rup.
Paľis o Izraeliko kraľis thoďa ole nekpašeder veľiťeľis, hoj te merkinel paš e brana, ale androda, sar o manuša pes ispidenas andre brana, uštarenas pre leste avke, hoj muľa. Ačhiľa pes sa avke, sar phenďa le Devleskero murš o Elizeus, sar avľa ke leste o kraľis:
“Tajsa kajso časos andre Samarija pes bikenela trin kili nekfeder aro, abo šov kili jačmeňis vaš o jekh rup.”
Akor phenďa le kraľiskero nekpašeder veľiťeľis le Elizeoske: “Choc o RAJ phundravela o oblaki pro ňebos, kada pes našťi ačhel.” Avke o Elizeus leske phenďa: “Tu korkoro oda dikheha tire jakhenca, ale na chaha olestar.”
A the avke pes leske ačhiľa. O manuša, sar pes ispidenas andre brana, pre leste uštarenas a muľa.
O Elizeus phenďa la džuvľake andral o Šunem, savake uštaďa andral o meriben le čhas: “Ušťi a dža caľa tira famelijaha avrether te bešel, bo o RAJ dela andre kadi phuv e bokh, so ľikerela efta berš.”
Oj kerďa avke, sar lake phenďa le Devleskero murš o Elizeus. Odgeľa peskera famelijaha andre Filišťiniko phuv a bešelas ode efta berš.
Pal o efta berš odi džuvľi pes visarďa pale andro Izrael a geľa ko kraľis te mangel lestar pale peskero kher the maľa.
Ipen akor o kraľis vakerelas le Gehaziha, le Elizeoskere sluhaha, a phenďa leske: “No ča phen mange pal savore zazraki, so kerďa o Elizeus.”
Sar vakerelas o Gehazi le kraľiske pal oda, sar o Elizeus uštaďa andral o meriben le čhas, ipen akor odi džuvľi geľa ko kraľis, hoj lestar te mangel pale peskero kher the e maľa. Akor o Gehazi phenďa le kraľiske: “Dikh, rajeja miro the kraľina! Ade hiňi odi džuvľi a kade lakero čhavo, saves o Elizeus uštaďa andral o meriben.”
Avke o kraľis latar phučelas pal oda a oj leske savoro vakerelas. Paľis o kraľis ačhaďa uradňikos, hoj pes pal oda te postarinel, a phenďa leske: “De lake pale savoro, so sas lakero, the e chasna, so anďa e maľa akorestar, sar odgeľa andral kadi phuv, dži adadžives.”
O Aramejiko kraľis Ben-Hadad sas nasvalo. Akor o Elizeus geľa andro Damaskus a vareko phenďa le kraľiske: “Avľa ade le Devleskero murš.”
Akor o kraľis phenďa le uradňikoske le Chazaeloske: “Le peha varesavo daros, dža ko Elizeus a mang les, hoj te phučel le RAJESTAR, či avava sasto.”
Avke o Chazael thoďa pro saranda (40) ťavi nekfeder dragane veci andral o Damaskus a ľidžalas oda sar daros le Elizeoske. Sar o Chazael doavľa, geľa anglal leste a phenďa leske: “Tiro čhavo, o Ben-Hadad, man bičhaďa pal tu, hoj te phučav tutar, či ela sasto.”
O Elizeus leske odphenďa: “Dža a phen leske, hoj sasťola, ale o RAJ mange sikaďa, hoj čačes merela.”
Paľis pes pre leste dikhelas dži akor, medik o Chazael pes na ladžalas, a o Elizeus chudľa te rovel.
“Soske rovel miro raj?” phučľa lestar o Chazael. “Bo džanav, savo nalačhipen kereha le Izraelitenge,” odphenďa leske. “Lengere zorale fori zlabareha, le terne muršen la šabľaha murdareha, lengere cikne čhavorenca demeha andre phuv a le khabne džuvľen rozčhingereha.”
“Sar ada me šaj kerav?” phučľa lestar o Chazael. “Se me, tiro služobňikos, som ča rikono.” “O RAJ mange sikaďa, hoj tu ačheha kraľis andro Aram,” odphenďa leske o Elizeus.
Paľis odgeľa le Elizeostar ke peskero raj. O Ben-Hadad lestar phučľa: “So tuke phenďa o Elizeus?” O Chazael leske odphenďa: “Phenďa mange, hoj dživeha.”
Ale pre aver džives o Chazael iľa renta, cinďarďa la a thoďa le Ben-Hadadoske pro muj a zatasaďa les. Avke pal leste ačhiľa o Chazael kraľis andro Aram.
Andro pandžto berš, sar kraľinelas andro Izrael o Joram, o čhavo le Achaboskero, ačhiľa kraľis andre Judsko o Jehoram, le Jošafatoskero čhavo.
Sas leske tranda the duj berš (32), sar ačhiľa kraľis, a andro Jeruzalem kraľinelas ochto berš.
Kerelas o nalačhipen sar the le Achaboskeri fajta the o Izraelike kraľa, bo leskeri romňi sas le Achaboskeri čhaj. Avke kerelas oda, so na sas le RAJESKE pre dzeka.
Ale o RAJ na kamelas te zňičinel e Judsko prekal peskero služobňikos David, bo leske phenďa, hoj leskere čhavendar mukela furt varekas pro tronos te kraľinel.
Sar o Jehoram kraľinelas, o manuša andral o Edom pes vzburinde pre Judsko a ačhade prekal peste peskere kraľis.
Paľis o Jehoram geľa savore peskere verdanenca andro Cair. Ode pes pašal leste rozačhade o Edomčana pal savore seri, ale ov le veľiťeľenca pes rači predemade prekal lende a denašle khere.
Ole dživesestar e Judsko na ľikerelas tel peskeri zor o Edom. Andre oda časos pes vzburinďa the o foros Libna.
Savore aver veci, so kerďa o Jehoram, hin pisimen andro Zvitkos le Judske Kraľengero.
Sar o Jehoram muľa, parunde les andre dadengero hrobos andro Foros le Davidoskero. Pal leste ačhiľa kraľis leskero čhavo o Achazijah.
Andro dešudujto (12.) berš, sar kraľinelas andro Izrael o Joram, o čhavo le Achaboskero, ačhiľa andre Judsko kraľis o Achazijah, le Jehoramoskero čhavo.
Sas leske bišuduj (22) berš, sar ačhiľa kraľis, a andro Jeruzalem kraľinelas jekh berš. Leskeri daj sas e Atalija a lakero dad sas o Izraeliko kraľis o Omri.
Ov kerelas oda, so na sas le RAJESKE pre dzeka, bo sas andral le Achaboskeri fajta.
Jekhvar o Achazijah le Joramoha geľa andro mariben paš o Ramot-Gilead pro Aramejiko kraľis Chazael. Ale o Aramejčana les zraňinde
a o Joram pes mušinďa te visarel pale andro foros Jezreel, hoj te sasťol le ranendar, so les sas andro mariben paš o Ramot. Ode les paľis geľa te dikhel o Achazijah.
Paloda o Elizeus vičinďa ke peste jekhe dženes le prorokengera partijatar a phenďa leske: “Pririchtin tut. Le peha e kuči le olejoha a dža andro Ramot-Gilead.
Sar ode aveha, arakh le Jehu, saveske hino dad o Jošafat a papus o Nimši. Vičin les pašal o veľiťeľa a džaha leha odarik het andro paluno kher.
Paľis leha odi kuči le olejoha, čhiveha leske pro šero a pheneha: ‘Avke vakerel o RAJ: Pomakhľom tut vaš o kraľis upral o Izrael.’ Paloda sigo phundrav o vudar a denaš!”
Avke oda terno prorokos geľa andro Ramot-Gilead.
Sar ode dogeľa, ipen akor sas zgele o veľiťeľa le slugaďengere a ov phenďa: “Ó, veľiťeľina, anav tuke lačho hiros.” “Prekal kaste?” phučľa o Jehu. “Prekal tu, veľiťeľina!” ov phenďa.
Akor o Jehu ušťiľa a geľa leha andre aver kher. Avke oda prorokos leske pro šero čhorďa avri o olejos a phenďa: “Avke vakerel o RAJ: ‘Pomakhľom tut vaš o kraľis upral miro narodos, upral o Izrael.
Zňičineha la famelija le Achaboskera, tire rajeskera. Aleha leske visarava pale vaš mire proroka the vaš savore mire služobňika, saven murdarďa e Jezabel.
Caľi le Achaboskeri famelija merela – dojekh murš andro Izrael, či oda ela otrokos vaj slobodno.
Zňičinava leskeri famelija, avke sar zňičinďom o fameliji le kraľengere andral o Izrael – avke sar zňičinďom la famelija le Jeroboamoskera the la famelija le Baašaskera.
La Jezabel chana o rikone pre maľa paš o Jezreel a na ela parumen.’ ” Sar o terno prorokos savoro phenďa, phundraďa o vudar a denašľa.
Paľis o Jehu pes visarďa pale paš o veľiťeľa a jekh lendar phučľa: “Hin savoro mištes? Soske avľa pal tute oda dilino?” “Korkore džanen, savo hino oda murš the leskero vakeriben,” odphenďa lenge o Jehu.
“Oda nane čačipen!” phende leske. “Phen amenge čačes, so tuke phenďa!” Avke lenge odphenďa: “Kada hin, so mange phenďa: ‘Kavke vakerel o RAJ: Pomakhľom tut vaš o kraľis upral o Izrael.’ ”
Akor on sigo ile peskere gada a thode tel leskere pindre pro garadiči. Zatrubinde pro rohos a vičinenas: “O Jehu hino kraľis.”
Avke o Jehu, le Jošafatoskero čhavo, ľidžalas le manušen ke vzbura pro kraľis Joram, savo sas andro Jezreel, bo o Joram savore Izraelitenca chraňinenas o Ramot-Gilead anglo Aramejiko kraľis Chazael. Ale andro mariben o Aramejčana zraňinde le Joram a visarďa pes pale andro foros Jezreel, hoj te sasťol le ranendar. Avke o Jehu phenďa peskere manušenge: “Te man kamen vaš o kraľis, akor merkinen, hoj ňiko te na džal avri andral kada foros a te na phenel andro Jezreel, so kamas te kerel!”
<range>
Paľis o Jehu bešľa pro maribnaskero verdan a geľa andro Jezreel, bo ode pašľolas o Joram. O Judsko kraľis o Achazijah sas ode tiš, bo geľa le Joram te dikhel.
Sar o stražňikos pre veža andro Jezreel zbačinďa le Jehu peskere slugaďenca, phenďa: “Dikhav te avel varesave slugaďen.” O Joram odphenďa: “Sigo bičhav anglal lende muršes pro graj, hoj te phučen lendar, či aven ade andro smirom.”
Sar oda murš pro graj dogeľa ke leste, phenďa: “O kraľis phučel, či aven ade andro smirom.” “So tuke andre oda!” odphenďa o Jehu. “Ačh pal ma.” O stražňikos, savo sas pre veža, phenďa: “Oda, kas bičhaďan, geľa dži ke lende, ale na avel pale.”
Paľis bičhaďa avre muršes pro graj ke lende. Ov geľa a phenďa: “O kraľis phučel, či aven ade andro smirom.” O Jehu odphenďa: “So tuke andre oda! Ačh pal ma.”
O stražňikos pale phenďa: “Geľa dži ke lende, ale na avel pale. Oda murš, savo avel pro verdan, hino sar te o Jehu, le Nimšiskero čhavo, bo ča ov avke dilines džal pro verdan.”
Akor o Joram prikazinďa: “Pririchtin mange o verdan!” Sar leske ande o verdan, o Joram the o Judsko kraľis Achazijah džanas pre peskere verdana anglo Jehu. Arakhle pes pre le Nabotoskeri maľa.
Sar o Joram dikhľa le Jehu, phučľa lestar: “Aves ade andro smirom, Jehu?” “Sar šaj phenas, hoj hin smirom,” odphenďa o Jehu, “te mek furt pes kerel o lubipen the čaroďejňictvo tira dakero la Jezabelakero?”
Akor o Joram visarďa o verdan, chudľa te denašel a zvičinďa: “Achazijah, thode amenca avri!”
Ale o Jehu iľa o lukos a caľa zoraha ľivinďa o šipos le Joramoske andro dumo avke, hoj leske pregeľa prekal o jilo a ov peľa tele andre peskero verdan.
Paľis o Jehu phenďa peskere veľiťeľiske le Bidkariske: “Le les a čhiv les pre maľa le Nabotoskeri andral o Jezreel. Leper tuke oda, so šunďam, sar džahas duj džene pro verdan pal leskero dad Achab. O RAJ pal leste kavke phenďa:
‘Se idž dikhľom le Nabatoskero the leskere čhavengero rat, vašoda tuke visarava pale pre kadi maľa.’ Avke vakerel o RAJ. Vašoda le les a čhiv pre le Nabotoskeri maľa, avke sar phenďa o RAJ.”
Sar oda dikhľa o Judsko kraľis Achazijah, denašľa pro drom, sar pes džal ko Bet-Haggan. Ale o Jehu pal leste džalas a peskere muršenge phenďa: “The les murdaren!” Avke on les zraňinde andro verdan pro drom upre andro Gur, paš o Jibleam. Ale varesar pes o Achazijah dochudľa andro foros Megiddo a ode paľis muľa.
Avke leskere služobňika les thode pro verdan a ľigende andro Foros le Davidoskero. Ode les parunde paš leskere phure dada.
O Achazijah ačhiľa kraľis andre Judsko, sar kraľinelas andro Izrael dešujekh (11) berš o Joram, le Achaboskero čhavo.
Sar avelas o Jehu andro Jezreel, e Jezabel pes pal oda dodžanľa. Maľinďa peske o jakha, sprikerďa o bala a dikhelas avri prekal e oblaka.
Sar o Jehu predžalas prekal e brana, oj zvičinďa: “Anes o smirom? Tu sal vrahos sar o Zimri, savo murdarďa peskere kraľis!”
O Jehu dikhľa upre pre oblaka a phenďa: “Ko hino manca? Ko?” Akor varesave služobňika dikhle tele pre leste.
O Jehu lenge prikazinďa: “Čhiven la tele!” Avke la čhide tele. Sar pre late uštarkerenas o graja, lakero rat strikinelas pre fala the pro graja.
Akor o Jehu geľa andro palacis, ode chaľa a piľa. Paľis phenďa: “Džan a parunen kala prekošľa džuvľa, bo oj hiňi le kraľiskeri čhaj.”
Ale sar o murša gele avri, hoj la te parunen, arakhle ode ča lakeri lebka, o pindre the o vasta.
Sar avle pale, phende oda le Jehuoske a ov phenďa: “Ačhiľa pes avke, sar phenďa o RAJ prekal peskero služobňikos Eliaš andral o Tišbe: ‘Pre maľa andro Jezreel o rikone chana la Jezabelakero ťelos
a oda, so pal late ačhela, ela rozčhido pre maľa andro Jezreel sar hnojos a imar ňiko na phenela, hoj kadi hiňi e Jezabel.’ ”
Andre Samarija sas le Achab eftavardeš (70) čhave. O Jehu pisinďa ľila a bičhaďa len le vodcenge, le phurederenge andro foros Samarija the le Achaboskere manušenge, save pes starinenas pal leskere čhave. Andro ľila sas pisimen:
“Ke tumende hine o čhave tumare rajeskere, o graja, o verdana the o zbraňi a san andro zoralo foros le murenca. Soča chudena kada ľil,
kiden tumenge avri le nekfedere tumare rajeskere čhavendar, savo tumen džanela te ľidžal, ačhaven les pro tronos peskere dadeskero a maren pes vaš e famelija tumare rajeskeri.”
Ale on igen daranďile a phende peske: “Te o duj kraľa anglal leste na obačhile, sar šaj obačhuvas amen?”
Avke o manuša, save sas ačhade upral o palacis the upral o foros, o phuredera the ola, save pes starinenas pal o Achaboskere čhave, dine te phenel le Jehuoske: “Sam tire služobňika, keraha savoro, so pheneha. Ňikas vaš o kraľis na ačhavaha. Ker, sar tu džanes.”
O Jehu lenge pisinďa dujto ľil: “Te san manca a te man šunena, akor odčhinen o šere tumare rajeskere čhavenge a tajsa andre ajso časos anen len ke ma andro Jezreel.” Le kraľengere eftavardeš (70) čhave sas le anglune foroskere manušenca, save pes pal lende starinenas.
Sar oda ľil avľa ke lende, on chudle le kraľiskere eftavardeš (70) čhaven a savoren murdarde. Lengere šere thode andro košara a bičhade len le Jehuoske andro Jezreel.
Paľis, sar avľa jekh murš leske te phenel, hoj ande le kraľiskere čhavengere šere, phenďa: “Thoven len paš e brana pro duj kopi a muken len ode dži tosara.”
Tosara o Jehu geľa avri, ačhiľa paš savore manuša a phenďa: “Tumen na san vinovate. Me man vzburinďom pre miro raj a murdarďom les, ale ko murdarďa kale savoren?
Akana šaj džanen, hoj dojekh lav, so phenďa o RAJ pre le Achaboskeri famelija, pes the ačhiľa. O RAJ kerďa oda, so phenďa prekal peskero služobňikos Eliaš.”
Paľis o Jehu murdarďa savoren le Achaboskera famelijatar, save ačhile andro Jezreel, the savore leskere anglune manušen, prijaťeľen the rašajen. Ňikas lendar na mukľa te dživel.
Sar o Jehu džalas andre Samarija le dromeha andro Bet-Eked, so hin o than le pasťjerengero,
arakhľa le muršen le Achazijoskera famelijatar. O Achazijah sas Judsko kraľis, saves murdarďa. Phučľa lendar: “Ko san?” “Sam le Achazijoskeri famelija a džas te dikhel le kraľiskere the la kraľovnakere čhaven,” phende leske.
“Chuden len, ale mek len ma murdaren!” prikazinďa o Jehu. Avke sar len chudle, ľigende len paš e bari chev paš o Bet-Eked a ode savoren murdarde, saranda the duj (42) muršen. Ňikas lendar na mukľa te dživel.
Sar odarik odgeľa, arakhľa le Rechaboskere čhaha, le Jonadaboha, savo džalas angle leste. O Jehu pozdravinďa les a phučľa lestar: “Me som tuha, sal the tu čačes manca?” “He,” phenďa o Jonadab. Paľis o Jehu phenďa: “Akor de mange o vast.” Avke leske diňa o vast a scirdľa les ke peste pro verdan.
O Jehu leske phenďa: “Av manca, hoj te dikhes, sar caľa zoraha služinav le RAJESKE.” Avke ov leha džalas pre leskero verdan.
Sar dogele andre Samarija, murdarďa ode dojekhes la Achaboskera famelijatar a ňiko lendar na ačhiľa, avke sar o RAJ prevakerďa prekal o Eliaš.
Paľis o Jehu diňa te vičinel savore manušen a phenďa: “O Achab služinelas le Baaloske frima, ale me leske služinava buter.
Akana vičinen ke mande savore le Baaloskere proroken; dojekhes, ko les lašarel the savore leskere rašajen. Mušinen savore te avel, bo kerav bari obetno hoscina prekal o Baal. Ko na avela, ela murdardo.” Kavke lenca o Jehu kamľa te thovel avri, hoj te murdarel savoren, save lašarenas le Baal.
Mek phenďa: “Den avri sentno džives, hoj te lašaren le Baal.” Paľis avke the kerde
a diňa oda te phenel avri pal calo Izrael. Avke pes zgele savore, save lašarenas le Baal, a ňiko lendar na chibaľinelas. Gele andro chramos le Baaloskero a pherarde les jekhe agorestar dži ko aver.
Akor o Jehu prikazinďa oleske, savo merkinelas pro gada: “De o gada olenge, save lašaren le Baal.” Avke ov lenge diňa.
Paľis geľa o Jehu le Jonadaboha andre le Baaloskero chramos a phenďa olenge, save les lašarenas: “Rozdikhen tumen pašal peste a merkinen, hoj ade tumenca te na el ňiko le RAJESKERE služobňikendar, ale ča ola, save lašaren le Baal.”
Akor chudle te kerel o obeti the o labarde obeti, ale o Jehu imar rozačhaďa ochtovardeš (80) muršen avri, savenge phenďa: “Ole muršen dav andre tumare vasta. Ko tumendar mukela te denašel varesave muršes, počinela vaš leste peskere dživipnaha.”
Paľis, sar dokerde e labarďi obeta, o Jehu prikazinďa le stražňikenge the le veľiťeľenge: “Aven andre, murdaren len! Ňiko lendar te na denašel!” Sar len murdarde le šabľenca, čhivkerde len avri. Paľis odľigende khatar o andruno than, andral le Baaloskero chramos,
o sentne slupi a zlabarde len.
Čhide tele le Baaloskero sentno slupos the leskero chramos a kerde lestar budaris, kaj phiren dži adadžives.
Avke o Jehu zaačhaďa o lašariben le Baaloskero andro Izrael.
Ale o Jehu na omukelas o bini, so kerďa anglal leste o Jeroboam, le Nebatoskero čhavo, savo ľidžalas le Izrael, hoj te lašaren le somnakune gurumňoren andro Betel the andro Dan.
O RAJ phenďa le Jehuoske: “Tu kerďal oda, so hin mange pre dzeka, bo kerďal la Achaboskera famelijake savoro, so kamavas, vašoda tire čhave bešena dži andro štarto pokoleňje pro Izraeliko tronos.”
Ale o Jehu na merkinelas pre oda, hoj te doľikerel cale peskere jileha o zakonos, so diňa avri o RAJ, o Del le Izraeloskero. Na odvisarďa pes le nalačhipnastar le Jeroboamoskere, savo ľigenďa le Izraeliten andro bini.
Andre oda časos o RAJ chudľa te odlel le Izraelitendar e phuv. O Chazael ňerinelas (zviťazinelas) upral o Izraeloskere phuva
pro vichodos le Jordanostar a le forostar Aroer paš o paňi Arnon zaiľa calo Gilead the Bašan, kaj bešenas o kmeňi Gad, Ruben the Menašše.
Savore aver veci, so kerďa o Jehu, the leskere ňerinďipena (viťaztva), hin pisimen andro Zvitkos le Izraelike Kraľengero.
Sar o Jehu muľa, parunde les paš leskere phure dada andre Samarija. Pal leste ačhiľa kraľis leskero čhavo o Joachaz.
O Jehu kraľinelas upral o Izrael andre Samarija bišuochto (28) berš.
Sar e Atalija, le Achazijoskeri daj, dikhľa, hoj lakero čhavo hino murdardo, geľa a diňa te murdarel savore le kraľiskere čhaven.
Ča o Joaš, o čhavo le Achazijoskero, na sas murdardo. E Jehošeba sas čhaj le kraľiskeri le Joramoskeri a pheň le Achazijoskeri. Oj iľa le Joaš het pašal le kraľiskere čhave the ola džuvľa, save les delas te pijel o koľin. Anďa len a garuďa andro kher pro soviben andro Chramos angle Atalija, hoj les te na murdarel.
E Jehošeba les šov berš garuvelas andro Chramos, medik e Atalija kraľinelas upral e Judsko phuv.
Andro eftato berš o rašaj o Jehojada vičinďa ke peste le veľiťeľen upral o šel, le veľiťeľen upral le kraľiskere stražňika the le veľiťeľen upral o palaciskere stražňika. Iľa len andro Chramos. Ode lenca phandľa e zmluva a phenďa, hoj te len vera. Paľis lenge sikaďa le kraľiskere čhas le Joaš
a prikazinďa lenge: “Rozulaven olen, save pro Šabbat merkinena pro trin partiji. Jekh partija merkinela paš le kraľiskero palacis,
dujto paš e brana Sur a trito paš e brana pal o kher, kaj soven o stražňika.
Ola stražňika, saven pro Šabbat nane služba, mušinena te merkinel pro Chramos the pro kraľis.
Savore ľikerena andro vasta o zbraňi a rozačhavena pes pašal o kraľis. Dojekh, ko kamľahas pes te dochudel ko kraľis, mi merel. Džan le kraľiha všadzik, kaj džala.”
O veľiťeľa upral o šel kerde sa avke, sar lenge phenďa o Jehojada. Dojekh iľa peskere muršen a savore avle ke leste, či sas len pro Šabbat služba vaj na.
O Jehojada diňa le veľiťeľenge o kopiji the o šťiti le kraľiskere Davidoskere, so sas andro Chramos.
O stražňika pes rozačhade le zbraňenca andro vast pašal o oltaris the kraľis a pašal o Chramos: le juhostar dži pro severos.
Paľis o Jehojada anďa avri le Joaš, thoďa leske pro šero e koruna a dine leske e kraľiskeri zmluva. Pomakhle les a ačhade vaš o kraľis. Kľapkinenas a vičinenas anglal leste: “Mi dživel o kraľis!”
Sar e Atalija šunďa e vika le stražňikendar the le manušendar, geľa pal lende andro Chramos.
Sar ode doavľa, dikhľa ode te ačhel le neve kraľis paš o slupos, kaj ačhelas furt o kraľis. Pašal leste sas o veľiťeľa the ola, save trubinen, a savore manuša radisaľonas a trubinenas pro rohi. Akor peske e Atalija rozčhingerďa o gada a zvičinďa: “Zradzinde man! Zradzinde man!”
O Jehojada na kamľa te murdarel la Atalija andro Chramos a vašoda phenďa le veľiťeľenge: “Len la, ľidžan avri le stražňikendar a murdaren dojekhes, ko la kamela te zachraňinel.”
Sar la ľidžanas prekal e brana, khatar o graja džan andro palacis, ode la murdarde.
O Jehojada kerďa, hoj o kraľis the o manuša te phanden le RAJEHA zmluva, hoj ena leskere manuša. A mek phandľa e zmluva maškar o kraľis the manuša.
Androda savore manuša andral e Judsko gele andre le Baaloskero chramos a čhide les tele. Leskere oltara the o modli phagerde a leskere rašas le Mattan anglo oltara murdarde. Paľis o Jehojada ačhaďa stražňiken, hoj te merkinen pro Chramos.
Iľa le veľiťeľen upral o šel, le kraľiskere stražňiken the le stražňiken andro palacis the savore manušen a jekhetane odľigende le kraľis andral o Chramos. Džanas leha andro palacis prekal e Stražňikengeri brana. Paľis o Joaš bešľa pre peskero than, pro tronos.
Savore manuša radisaľonas a andro foros sas smirom, bo e Atalija sas murdarďi andro palacis.

Le Joašoske sas efta berš, sar ačhiľa kraľis.
Ačhiľa kraľis, sar o Jehu kraľinelas upral o Izrael efta berš, a andro Jeruzalem kraľinelas saranda (40) berš. Leskeri daj e Cibja sas andral e Beer-Šeba.
O Joaš pal calo peskero dživipen kerelas oda, so sas le RAJESKE pre dzeka, bo o rašaj o Jehojada les sikavelas.
Ale o Joaš na zňičinďa le modlengere thana pro lašariben a o manuša ode dureder obetinenas a labarenas o kaďidlos.
O Joaš phenďa le rašajenge: “Kiden avri o love le sentne darendar, so sas dine prekal o Chramos: o love, so mušinenas te del, the ola, so anenas jilestar pro Chramos.
Dojekh rašaj mi anel o love, so iľa olendar, kaske služinelas, hoj pes lenca te oprikerel o Chramos všadzik, kaj kampel.”
Ale aňi andro bišutrito (23.) berš, sar kraľinelas o Joaš, o rašaja mek na oprikerde o Chramos.
Avke o kraľis Joaš ke peste vičinďa le anglune rašas Jehojada the savore rašajen a phučľa lendar: “Soske na oprikeren o Chramos? Akanastar o love na mukena prekal peste, ale dena len pro Chramos, hoj pes te oprikerel.”
O rašaja pre oda priačhile, hoj imar na kidena avri o love le manušendar a hoj na oprikerena korkore o Chramos.
Paľis o Jehojada iľa jekh truhla, kerďa upral chev a thoďa la paš o oltaris pre čači (pravo) sera, sar pes avel andro Chramos. Avke o rašaja, save merkinenas paš o vudar, thovkerenas andre o love, so o manuša anenas andro Chramos.
Sar imar dikhenas, hoj e truhla hiňi pherarďi le lovenca, avelas le kraľiskero pisaris le bare rašaha a čhivenas andral e truhla avri o love, zgenenas len a thode len andre gone.
Paľis ola zgende love sas dine andro vasta le muršenge, save sas upral e buči pro Chramos. Avke on počinenas le muršen, save kerenas e buči pro Chramos: le ťesaren, le muraren,
olen, ko čhingerenas o bara the savoro, so kampelas te oprikerel pro Chramos. On mek vaš ola love cinenas o kašta, oprikerde bara the savore aver veci, so kampelas, hoj te oprikeren o Chramos.
Ale ole lovendar, so sas avrikidle andro Chramos, pes na diňa te kerel o rupune čare, čhura, kuča the trubi aňi aver rupune abo somnakune veci.
Ola love sas dine le muršenge, save lenca oprikerenas o Chramos.
Ole muršendar, savenge sas dine o love, pes na užarelas, hoj te presikaven, kaj thode o love, bo sas pačivale a počinenas le manušen, save kerenas e buči pro Chramos.
O love, so o manuša anenas sar obeta vaš o binos, na sas prekal o Chramos, ale ačhenas le rašajenge.
Akor geľa o Aramejiko kraľis o Chazael pro mariben pro foros Gat a zaiľa les. Paľis kamľa te džal the pro Jeruzalem.
Avke o kraľis o Joaš skidňa savore sentne dari, so obetinde leskere phure dada, o Judske kraľa o Jošafat, Jehoram the Achazijah. Iľa the peskere sentne dari the o somnakaj, so sas andro pokladňici, andro Chramos the andro palacis, a bičhaďa oda le Chazaeloske. Paľis ov odgeľa andral o Jeruzalem.
Savore aver veci, so kerďa o Joaš, hin pisimen andro Zvitkos le Judske Kraľengero.
Paľis leskere služobňika pes vzburinde pro Joaš a murdarde les paš o Bet-Millo, pro drom, sar pes džal andro gav Silla. Murdarde les leskere služobňika o Jozakar, la Šimeatakero čhavo, the o Jehozabad, le Šomeroskero čhavo. Sar muľa, parunde les paš leskere phure dada andro Foros le Davidoskero. Pal leste ačhiľa kraľis leskero čhavo o Amacijah.
Sar imar kraľinelas andre Judsko biš the trin (23) berš o Joaš, le Achazijoskero čhavo, andre Samarija ačhiľa kraľis upral o Izrael o Joachaz, le Jehuoskero čhavo. Ov kraľinelas dešuefta (17) berš.
Kerelas oda, so na sas le RAJESKE pre dzeka, a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
Akor o RAJ sas choľamen pro Izraeliti, a vašoda len diňa pro but berš andro vasta le Aramejike kraľiske le Chazaeloske the leskere čhaske le Ben-Hadadoske.
Ale sar pes o Joachaz modľinelas ko RAJ, ov les šunďa avri, bo dikhľa, sar o Aramejiko kraľis le Izraeliten trapinel.
Akor o RAJ diňa le Izraeliten manušes, savo len iľa avri andral o vasta le Aramejike kraľistar. Paľis šaj bešle andre peskere khera andro smirom avke sar angloda.
Ale na preačhile te kerel oda binos, andre savo le Izrael anďa o Jeroboam, a andre Samarija mek furt ačhelas o slupos la Ašerakero.
O Aramejiko kraľis zňičinďa e Izraeloskeri armada a uštarelas pre lende avke sar pro prachos, sar pes marel avri o ďiv. O Chazael mukľa le Joachazoske le Izraeloskera armadatar ča penda (50) muršen pro graja, deš maribnaskere verdana the deš ezera (10 000) slugaďen.
Savore aver veci, so o Joachaz kerďa, the leskere ňerinďipena (viťaztva), hin pisimen andro Zvitkos le Izraelike Kraľengero.
Sar o Joachaz muľa, parunde les paš leskere phure dada andro foros Samarija. Pal leste ačhiľa kraľis leskero čhavo o Jehoaš.
Sar imar kraľinelas tranda the efta (37) berš andre Judsko o Joaš, andro foros Samarija ačhiľa kraľis upral o Izrael o Jehoaš, le Joachazoskero čhavo, a kraľinelas ode dešušov (16) berš.
Ov kerelas oda, so na sas le RAJESKE pre dzeka, a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izraeliten andro binos.
Savore aver veci, so o Joaš kerďa, the leskere ňerinďipen upral o Judsko kraľis, hin pisimen andro Zvitkos le Izraelike Kraľengero.
Sar o Jehoaš muľa, parunde les andre Samarija paš leskere phure dada a pal leste ačhiľa kraľis upral o Izrael leskero čhavo o Jarobeam.
Sar o Elizeus sas nasvalo pro meriben, avľa ke leste o Izraeliko kraľis o Jehoaš. Zarunďa angle leste a phenďa: “Dado miro, dado miro! O Izraelike verdana the leskere murša pro graja!”
“Le o lukos the o šipi!” phenďa leske o Elizeus. Avke len ov iľa.
A mek leske phenďa: “Phundrav e oblaka, so hiňi pro vichodos!” Ov la phundraďa a o Elizeus leske phenďa: “Nacirde o lukos!” Sar oda kerďa, o Elizeus peskere vasta thoďa pre leskere a phenďa: “Ľivin o šipos!” Sar ľivinďa, phenďa: “Tu sal le RAJESKERO šipos, saveha ňerinela (zviťazinela) upral o Aram, a zňičineha caľi lengeri armada paš o Afek.”
<range>
A mek phenďa: “Le ola šipi!” Sar len o Jehoaš iľa, prikazinďa leske: “Dem lenca andre phuv!” Avke ov lenca demaďa trival a preačhiľa.
Akor o Elizeus pre leste choľisaľiľa a phenďa: “Majinďal lenca te demel pandžvar, abo šovar! Avke zňičinďalas la Aramejika armada, ale akana ňerineha upral lende ča trival.”
Paľis o Elizeus muľa a parunde les. Sako berš jarone o zbujňika andral o Moab džanas andro Izrael.
Jekhvar, sar o Izraeliti parunenas varesave muršes, dikhle, hoj aven o zbujňika andral o Moab. Vašoda čhide les andre le Elizeoskero hrobos a denašle odarik. Sar oda ťelos peľa pre le Elizeoskere kokala, oda mulo obdžiďiľa a ušťiľa pro pindre.
Medik o Joachaz kraľinelas, o Aramejiko kraľis Chazael na preačhelas te trapinel le Izraeliten.
Ale le RAJESKE sas pharo pre lende. Presikaďa lenge o lačhejileskeriben a visarďa pes pale ke lende angle odi zmluva, so phandľa le Abrahamoha, Izakoha the Jakoboha. Dži adadžives len na kamľa te zňičinel aňi te odčhivel pestar het.
Sar muľa o Aramejiko kraľis o Chazael, ačhiľa pal leste kraľis leskero čhavo o Ben-Hadad.
Avke o Jehoaš pale iľa o fori le Ben-Hadadostar, so o Chazael andro mariben iľa leskere dadestar le Joachazostar. O Jehoaš upral leste trival ňerinďa, avke pale dochudľa o Izraelike fori.
Sar andro Izrael kraľinelas dujto berš o Jehoaš, le Joachazoskero čhavo, ačhiľa kraľis andre Judsko o Amacijah, le Joašoskero čhavo.
Sas leske bišupandž (25) berš, sar ačhiľa kraľis, a andro Jeruzalem kraľinelas bišueňa (29) berš. Leskeri daj e Joaddan sas andral o Jeruzalem.
O Amacijah kerelas oda, so sas le RAJESKE pre dzeka, ale na sas ajso sar leskero prapapus o David. Savoro kerelas avke sar leskero dad o Joaš,
ale o thana, kaj lašarenas le modlen, na zňičinďa a o manuša pre lende mek furt obetinenas a labarenas o kaďidlos.
Sar imar o kraľišagos sas zorales andre leskere vasta, diňa te murdarel peskere služobňiken, save murdarde leskere dades.
Ale lengere čhaven na diňa te murdarel, bo o RAJ prikazinďa andro Mojžišoskero zakonos: “O dada našťi en murdarde vaš o binos, so kerde lengere čhave, aňi o čhave vaš o dada, ale dojekh mi merel vaš peskero binos.”
O Amacijah andre Lonďi Dolina murdarďa deš ezera (10 000) Edomike slugaďen. Andro mariben zaiľa o foros Sela. Paľis ole foros diňa nevo nav Jokteel a dži adadžives pes avke vičinel.
Andre jekh džives o Amacijah bičhaďa peskere muršen, hoj te phenen le Izraelike kraľiske Jehoašoske: “Av ke mande! Dikhaha, ko hin amendar zoraleder!”
Ale o Jehoaš leske odphenďa: “O kandro andro Libanon diňa te phenel le zorale Libanoňike cedroske: ‘De tira čha mire čhaske romňake.’ A ipen akor e dzivo džvirina avľa pal o verchos a uštarďa pro kandro!
Gondoľines tuke, hoj sal zoralo, bo ňerinďal (zviťazinďal) upral o Edom. Oslavin tiro ňerinďipen, ale ačhuv khere! Soske tut thoďalas andre oda? Se pereha tu the e Judsko tuha.”
Ale o Judsko kraľis Amacijah les na šunďa, vašoda o Izraeliko kraľis Jehoaš geľa pre les pro mariben paš o Bet-Šemeš andre Judsko.
O Izrael ňerinďa upral e Judsko a savore lengere slugaďa denašenas khere.
Avke paš o Bet-Šemeš o Jehoaš zaiľa le Judske kraľis Amacijah, o čhavo le Joašoskero, o čhavo le Achazijoskero. Paľis geľa andro Jeruzalem a čhiďa tele o foroskere muri la Efrajimika Branatar dži paš e Rohoskeri Brana, ajse duj šel (200) metri.
Iľa odarik savoro rup, o somnakaj the savore dragane veci, so arakhle andro Chramos the andre palaciskere pokladňi. Avke odľigenďa a iľa pale andre Samarija the varesave manušen, save ľikerelas ke peste.
Savore aver veci, so kerďa o Jehoaš, leskero ňerinďipena the oda, sar pes marelas le Judske kraľiha, hin pisimen andro Zvitkos le Izraelike Kraľengero.
Sar muľa o Jehoaš, parunde les andro foros Samarija paš o Izraelike kraľa. Pal leste ačhiľa kraľis leskero čhavo o Jarobeam.
O Judsko kraľis Amacijah, le Joašoskero čhavo, dživelas mek dešupandž (15) berš, sar muľa o Izraeliko kraľis Jehoaš.
Savore aver veci, so kerďa o Amacijah, hin pisimen andro Zvitkos le Judske Kraľengero.
Sar pes pre leste andro Jeruzalem počoral dothode, hoj les murdarena, ov denašľa andro Lachiš, ale bičhade pal leste muršen a ode les murdarde.
Avke les odarik ande andro Jeruzalem pro graja a parunde les andro Foros le Davidoskero paš leskere phure dada.
Akor savore manuša andral e Judsko ile le Azarijah a ačhade les vaš o kraľis pal leskero dad Amacijah. Sas leske ča dešušov (16) berš.
Sar muľa leskero dad, o Azarijah iľa pale o foros Elat a oprikerďa les.
Sar o Amacijah, le Joašoskero čhavo, kraľinelas upral e Judsko dešupandž berš, ačhiľa kraľis upral o Izrael o Jarobeam, le Jehoašoskero čhavo, a kraľinelas andro foros Samarija saranda the jekh (41) berš.
Ov kerelas oda, so na sas le RAJESKE pre dzeka, a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
O Jarobeam dochudľa prekal o Izrael pale o phuva le Lebo-Chamatostar dži paš o moros andre Araba. Oda sas avke, sar o RAJ, o Del le Izraeloskero, phenďa prekal peskero služobňikos the prorokos Jonaš andral o Gat-Chefer, savo sas le Amittajoskero čhavo.
O RAJ dikhľa, sar savore Izraeliti sas andro baro pharipen, či otroka vaj o slobodne. Na sas ode ňiko, ko len cirdňahas avri andral o pharipen.
Ale o RAJ na kamľa te khosel le Izraeliten pal kadi phuv, ale zachraňinďa len prekal o kraľis Jarobeam.
Savore aver veci, so kerďa o Jarobeam, leskere ňerinďipena (viťaztva) the oda, sar pes marelas a sar dochudľa pale o fori Damaskus the o Chamat prekal o Izrael, hin pisimen andro Zvitkos le Izraelike Kraľengero.
Sar o Jarobeam muľa, parunde les paš leskere phure dada, paš o Izraelike kraľa. Pal leste ačhiľa kraľis leskero čhavo o Zecharijah.
Andro bišueftato (27.) berš, sar kraľinelas o Jarobeam andro Izrael, andre Judsko ačhiľa kraľis o Azarijah, o čhavo le Amacijoskero.
Sas leske dešušov (16) berš, sar ačhiľa kraľis, a penda the duj (52) berš kraľinelas andro Jeruzalem. Leskeri daj sas e Jecholija andral o Jeruzalem.
O Azarijah kerelas oda, so sas le RAJESKE pre dzeka, avke sar leskero dad o Amacijah.
Ale o thana, kaj lašarenas le modlen, na sas zňičimen, ale o manuša pre lende mek furt obetinenas a labarenas o kaďidlos.
Paľis o RAJ le Azarijah avke dukhaďa le nasvaľibnaha, hoj sas malomocno dži andre oda džives, medik na muľa. Ov bešelas korkoro andre jekh kher, vašoda leskero čhavo o Jotam sas ačhado upral o palacis a ľidžalas le manušen andre odi phuv.
Savore aver veci, so kerďa o Azarijah, hin pisimen andro Zvitkos le Judske Kraľengero.
Sar o Azarijah muľa, parunde les paš leskere phure dada andro Foros le Davidoskero. Pal leste ačhiľa kraľis leskero čhavo o Jotam.
Sar kraľinelas andre Judsko o Azarijah tranda the ochto (38) berš, ačhiľa kraľis upral o Izrael o Zecharijah, o čhavo le Jarobeamoskero. Ov kraľinelas andro foros Samarija šov čhon.
Kerelas oda, so na sas le RAJESKE pre dzeka, avke sar the leskere dada a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
O Šallum, le Jabešoskero čhavo, pes počoral dothoďa pro Zechariah a murdarďa les anglo manuša. Avke ov pal leste ačhiľa kraľis.
Savore aver veci, so kerďa o Zecharijah, hin pisimen andro Zvitkos le Izraelike Kraľengero.
Avke le RAJESKERO lav, so phenďa pal o kraľis Jehu, pes the ačhiľa: “Tire čhave bešena pro Izraeliko tronos dži andro štarto pokoleňje.”
Sar andre Judsko kraľinelas o Uzziah tranda the eňa (39) berš, andro Izrael ačhiľa kraľis o Šallum, le Jabešoskero čhavo, a kraľinelas andro foros Samarija jekh čhon.
Paľis o Menachem, le Gadioskero čhavo, geľa andral e Tirca andre Samarija, murdarďa le Šallum a ačhiľa pal leste kraľis.
Savore aver veci, so kerďa o Šallum, the sar kerďa e vzbura, hin pisimen andro Zvitkos le Izraelike Kraľengero.
Andre oda časos, sar o Menachem džalas andral e Tirca, zňičinďa o foros Tappuach the o gava pašal, bo ola manuša na kamle te phundravel o foroskere brani. Avke murdarďa savoren andro Tappuach a le khabne džuvľen rozčhingerďa.
Sar andre Judsko kraľinelas o Uzziah tranda the eňa (39) berš, andro Izrael ačhiľa kraľis o Menachem, le Gadioskero čhavo. Kraľinelas deš berš andro foros Samarija.
Ov kerelas oda, so na sas le RAJESKE pre dzeka, a medik kraľinelas, na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
Sar avľa andro Izrael o Asiriko kraľis Tiglat-Pileser, o Menachem les diňa tranda the štar (34) toni rup, hoj leske te pomožinel zoraleder te doľikerel o kraľišagos.
Avke o Menachem ispidelas pro barvale Izraeliti, hoj dojekh lendar te počinel penda (50) rupune, a diňa oda le Asirike kraľiske. Paľis o Asiriko kraľis geľa het andral odi phuv.
Savore aver veci, so kerďa o Menachem, hin pisimen andro Zvitkos le Izraelike Kraľengero.
Sar o Menachem muľa, ačhiľa kraľis leskero čhavo o Pekachiah.
Sar andre Judsko kraľinelas penda (50) berš o Azarijah, andre Samarija pro duj berš ačhiľa kraľis upral o Izrael o Pekachiah, le Menachemoskero čhavo.
Ov kerelas oda, so na sas le RAJESKE pre dzeka, avke sar the leskere dada a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
O Pekach, le Remaljoskero čhavo, pes počoral dothoďa le penda (50) muršenca andral o Gilead pro Pekachiah a murdarďa les andre palaciskeri veža andre Samarija. Avke pal leste ačhiľa kraľis.
Savore aver veci, so o Pekachiah kerďa, hin pisimen andro Zvitkos le Izraelike Kraľengero.
Sar imar andre Judsko kraľinelas o Azarijah penda the duj (52) berš, andro Izrael ačhiľa kraľis o Pekach, le Remaljoskero čhavo. Ov kraľinelas andro foros Samarija biš (20) berš.
Kerelas oda, so na sas le RAJESKE pre dzeka, a na preačhelas te kerel ola bini, so kerelas o Jeroboam, le Nebatoskero čhavo, savo anďa le Izrael andro binos.
Sar sas andro Izrael kraľis o Pekach, avľa ode o Asiriko kraľis Tiglat-Pileser a zaiľa peske o fori Ijon, Abel-Bet-Maacha, Janoach, Kedeš the Chacor a o phuva Gilead the Galileja, oda hin caľi phuv Naftali. A le manušen odarik odľigenďa andre Asirija.
Andro bišto (20.) berš, sar kraľinelas le Uzzioskero čhavo Jotam, le Eloskero čhavo o Hošea pes vzburinďa pro Pekach a murdarďa les. Sar o Hošea les murdarďa, ačhiľa pal leste kraľis.
Savore aver veci, so kerďa o Pekach, hin pisimen andro Zvitkos le Izraelike Kraľengero.
Sar andro Izrael kraľinelas o Pekach, le Remaljoskero čhavo, dujto berš, andre Judsko ačhiľa kraľis o Jotam, le Uzzioskero čhavo.
Sas leske bišupandž (25) berš, sar ačhiľa kraľis, a andro Jeruzalem kraľinelas dešušov berš. Leskeri daj sas e Jeruša, le Cadokoskeri čhaj.
O Jotam kerelas oda, so sas le RAJESKE pre dzeka, avke sar leskero dad o Uzziah.
Ale o thana, kaj lašarenas le modlen, na sas zňičimen a o manuša pre lende mek furt obetinenas a labarenas o kaďidlos. O Jotam ačhaďa the e Upruňi Brana andro Chramos.
Savore aver veci, so kerďa o Jotam, hin pisimen andro Zvitkos le Judske Kraľengero.
Andre ola dživesa o RAJ ešebnovar (peršovar) bičhaďa pre Judsko le Aramejike kraľis Recin the le Izraelike kraľis Pekach.
Sar o Jotam muľa, parunde les paš leskere phure dada andro Foros le Davidoskero. Pal leste ačhiľa kraľis o Achaz.
Sar andro Izrael o Pekach, le Remaljoskero čhavo, kraľinelas dešueftato (17.) berš, andre Judsko ačhiľa kraľis o Achaz, le Jotamoskero čhavo.
Le Achazoske sas biš (20) berš, sar ačhiľa kraľis, a andro Jeruzalem kraľinelas dešušov (16) berš. O Achaz na kerelas avke sar leskero prapapus o David, ale kerelas oda, so na sas le RAJESKE pre dzeka.
Bo kerelas avke sar o Izraelike kraľa anglal leste. Peskere čhas zlabarďa sar obeta le modlenge avke, sar kerenas o narodi, saven o RAJ tradňa avri anglal o Izraeliti.
O kaďidlos obetinelas tel dojekh zeleno stromos, pro brehi the pro uče thana, kaj lašarenas le modlen.
Paľis o Aramejiko kraľis Recin le Izraelike kraľiha Pekachoha gele pro mariben pro Jeruzalem a rozačhade pes pašal leste, ale na domarde les.
Andre oda časos o Aramejiko kraľis peske zaiľa o foros Elat a le Judske manušen odarik tradňa het. Paľis avle o Edomčana andro Elat te bešel a hine ode dži adadžives.
Akor o Achaz bičhaďa muršen ko Asiriko kraľis Tiglat-Pileser, hoj leske te phenen: “Me som tiro čhavo the služobňikos. Av, zachraňin man andral o vasta le Izraelike the Aramejike kraľendar, save pes pre ma ačhade.”
O Achaz iľa o somnakaj the o rup, so sas andro Chramos the andre palaciskere pokladňi, a bičhaďa oda sar daros le Asirike kraľiske.
O Asiriko kraľis les šunďa, geľa peskere slugaďenca pro Damaskus a domarďa les. Le manušen zaiľa, thoďa len andro foros Kir a le kraľis Recin murdarďa.
Sar o Achaz geľa andro Damaskus, hoj pes te zdžal le Asirike kraľiha, dikhľa ode oltaris. Akor bičhaďa le rašaske le Urijoske obrazis, sar dičhol avri oda oltaris a the sar hino ačhado.
Avke o Urijah ačhaďa ajso oltaris sar oda, so sas andro Damaskus a pal savo leske bičhaďa o Achaz obrazis. O Urijah les dokerďa mek angloda, sar o Achaz avľa khatar o Damaskus.
Sar avľa pale a dikhľa oda oltaris, geľa paše a obetinďa ode
e labarďi the chabeneskeri obeta. Čhorďa pre leste avri e moľakeri obeta a pokropinďa o oltaris le rateha le smiromoskere obetendar.
Avke o brondzuno oltaris, so sas maškar o nevo oltaris the o Chramos, odľigenďa pre severno sera le neve oltaristar.
Paľis o kraľis Achaz prikazinďa le Urijoske: “Pre oda baro oltaris obetineha e tosaraskeri labarďi obeta, e račakeri chabeneskeri obeta the e labarďi obeta le kraľiskeri la chabeneskera obetaha. Obetineha ode the o labarde obeti, so anena o manuša, o chabeneskere obeti the o moľakere obeti a savoro rat le labarde the avre obetendar čhor avri pro baro oltaris. O brondzuno oltaris mange ela pre oda, te pes vareso kamava te dodžanel.”
O rašaj Urijah kerďa sa avke, sar leske prikazinďa o kraľis Achaz.
Paľis o Achaz rozkidľa o brondzune verdanora le nadrženca, so sas paš o Chramos. Iľa tele o nadrži the o bľachi pal lengere seri. E kanta le paňeha, so sas thoďi upral o brondzune biki, odľiľa a thoďa pre baruňi dlažba.
The o stanos, kaj pro Šabbat lašarenas le RAJES, iľa tele a o vudar, khatar džanas o kraľa andro Chramos, zaphandľa. Ov oda savoro kerelas, hoj te el pre dzeka le Asirike kraľiske.
Savore aver veci, so kerďa o Achaz, hin pisimen andro Zvitkos le Judske Kraľengero.
Sar o Achaz muľa, parunde les paš leskere phure dada andro Foros le Davidoskero a pal leste ačhiľa kraľis leskero čhavo o Chizkija.
Andre dešudujto (12.) berš, sar andre Judsko kraľinelas o Achaz, upral o Izrael ačhiľa kraľis o Hošea, le Eloskero čhavo. Ov kraľinelas andro foros Samarija eňa berš.
Kerelas nalačhipen anglo RAJ, ale na avke sar o Izraelike kraľa, save sas anglal leste.
Paľis o Asiriko kraľis Šalmaneser geľa pro mariben pro Hošea. O Hošea pes leske zdiňa a mušinelas leske te počinkerel o daňe.
Ale o Šalmaneser pes dodžanľa, hoj o Hošea bičhaďa le muršen andro Egipt ko kraľis So. A dodžanľa pes the oda, hoj leske preačhiľa te počinkerel o daňe, avke sar oda kerelas sako berš. Avke les diňa o Šalmaneser te chudel a te phandel andre bertena.
Paľis o Asiriko kraľis džalas pre caľi Izraeloskeri phuv. Sar avľa anglo foros Samarija, rozačhaďa pes pašal late trin berš.
Andro eňato berš, sar kraľinelas o Hošea, o Asiriko kraľis domarďa e Samarija. Zaiľa le Izraeliten a odľigenďa len andre Asirija. Thoďa len te bešel andro foros Chalach, andro Chabor paš o paňi Gozan the andro Medske fori.
Kada pes ačhiľa vašoda, hoj o Izraeliti kerenas binos anglo RAJ, peskero Del, savo len iľa avri andral o Egipt the andral o vasta le Faraonostar. O Izraeliti lašarenas avre devlen
a kerenas avke sar o narodi, saven o RAJ tradľa avri anglal lende, a ľikerenas ola tradiciji, so chudle te kerel o Izraelike kraľa.
O Izraeliti kerenas počoral ajse veci, so na sas pre dzeka le RAJESKE, lengere Devleske. Ačhavenas o modlengere thana pro lašariben andre savore peskere fori, le cikne vežendar dži ko baro foros le zorale murenca.
Pre dojekh učo brehos the tel dojekh zeleno stromos ačhavenas peske o oltara the o slupi la modlake Ašera.
Pre dojekh modlengero than pro lašariben labarenas o kaďidlos avke sar the o narodi, saven o RAJ anglal lende tradľa avri het. Kerenas o nalačhe veci a aleha pre peste anenas le RAJESKERI choľi.
Lašarenas avre devlen, choc lenge o RAJ prikazinďa, hoj ada te na keren.
O RAJ prevakerelas prekal savore peskere proroka ko Izrael the ke Judsko: “Visaren tumen pal tumare nalačhe droma a doľikeren mire prikazaňje the mire zakoni, so hine pisimen andre calo zakonos, so diňom tumare dadenge a so tumenge bičhaďom prekal mire služobňika o proroka.”
Ale on les na šunenas a na denas peske te phenel avke sar the lengere dada, save na pačanas le RAJESKE, peskere Devleske.
Odčhide pestar leskero zakonos the e zmluva, so phandľa lengere dadenca, a na šunenas les, choc lenge dovakerelas. On lašarenas le modlen, save na sas pre ňisoste, a aleha ačhile the on pre ňisoste. Ľikerenas pes pal o tradiciji le narodengere, save sas pašal lende, choc lenge o RAJ prikazinďa, hoj te na keren avke sar aver narodi.
Omukle savore prikazaňja le RAJESKERE, peskere Devleskere, a kerde peske duje somnakune gurumňoren the slupi la Ašerake a banďonas angle savore čercheňa pro ňebos a služinenas le Baaloske.
Peskere muršoren the čhajen zlabarde sar obeta avre devlenge a džanas pal oda, hoj te vražinen a te čarinen. Avke pes oddine te kerel o nalačhipen a aleha pre peste anenas le RAJESKERI choľi.
Akor o RAJ pro Izrael sas igen choľamen a odčhiďa len pestar het a ačhiľa ča o kmeňos Juda.
Ale aňi o kmeňos Juda na doľikerelas o prikazaňja le RAJESKERE, peskere Devleskere, ale on priile oda, so kerelas o Izrael.
Vašoda o RAJ pestar odčhiďa calo Izraeliko narodos, dukhavelas len a diňa andro vasta le zbujňikenge, medik len pestar na tradľa avri het.
Sar o RAJ odľiľa o Izrael le Judostar, o Izraeliti ačhade le Jeroboam, le Nebatoskere čhas, vaš peskero kraľis. Ale o Jeroboam odvisarďa le Izraeliten le RAJESTAR a ľigenďa len andro baro binos.
O Izraeliti kerenas savore bini, so kerelas o Jeroboam, a na omukle len,
medik o RAJ len pestar na odčhiďa, avke sar angloda phenďa prekal peskere služobňika o proroka. Vašoda o Izraeliti sas zaile a odľigende andre Asirija a ode hine dži adadžives.
O Asiriko kraľis anďa le manušen andral o fori Babilon, Kuta, Avva, Chamat the Sefarvajim a thoďa len te bešel andro Samarijike fori, khatar sas o Izraeliti odľigende het zaphandle. On zaile e Samarija a bešenas andre lengere fori.
Sar ode chudle te bešel, na lašarenas le RAJES, a vašoda o RAJ pre lende bičhaďa le ľeven, save len murdarenas.
Akor o manuša andral oda foros phende le Asirike kraľiske: “O narodi, saven anďal te bešel andre Samarijike fori, na prindžaren o zakonos le Devleskero ola phuvakero, vašoda ov pre lende bičhaďa le ľeven a on len murdarkeren.”
Akor o kraľis prikazinďa: “Len ode jekhe rašas, saves odarik ade anďan. Mi džal ode te bešel a mi sikavel len, so lendar kamel o Del andre odi phuv.”
Avke ode geľa jekh rašaj, savo sas zailo andral e Samarija. Bešelas andro Betel a sikavelas len, sar majinen te lašarel le RAJES.
Ale dojekh narodos peske kerďa peskere devlen a ačhade len andre ola sentne thana, save angloda ačhade o manuša andral e Samarija. Dojekh narodos oda kerelas andro foros, kaj bešelas.
O manuša khatar o Babilon peske kerde le devles Sukkot-Benot, o manuša khatar o Kut le Nergal a o manuša khatar o Chamat le Ašimas.
O Avvičana kerde le Nibchaz the le Tartak a o manuša andral o Sefarvajim obetinenas peskere čhaven sar labarďi obeta le devlenge Adrammelech the Anammelech.
A choc lašarenas le RAJES, kidle peske avri rašajen a ačhade len, hoj te služinen le modlenge pre ola thana. On ode obetinenas peskere devlenge.
Le RAJES lašarenas, ale služinenas the peskere devlenge pal o tradiciji ole narodengere, khatar sas odľigende andre odi phuv.
Dži adadžives oda keren avke, sar kerenas angloda. Le RAJES na lašaren avke, sar majinen, aňi pes na ľikeren pal oda, so hin pisimen andro zakonos, aňi pal o prikazaňja, save o RAJ diňa avri le čhavenge le Jakoboskere, saves diňa nav Izrael.
O RAJ lenca phandľa zmluva a prikazinďa lenge: “Ma lašaren avre devlen, aňi ma banďon anglal lende, aňi ma služinen a aňi ma obetinen lenge.
Ale lašaren man, tumare RAJES, savo tumen ľigenďa avri andral o Egipt peskere vasteha the bara zoraha. Ča mange obetinen a anglal ma banďon.
Pal savore dživesa doľikeren mire lava, zakonos the prikazaňja, so tumenge pisinďom, a avre devlen ma lašaren.
Ma bisteren pre zmluva, so tumenca phandľom, a avre devlen ma lašaren.
Ale lašaren ča man, le RAJES tumare Devles. Me tumen lava avri andral o vasta savore tumare ňeprijaťeľendar.”
Ale on les na šunde a kerenas pal peskere tradiciji.
Kala narodi lašarenas le RAJES, ale služinenas the peskere avričhingerde devlenge. Dži adadžives lengere čhave a le čhavengere čhave keren avke sar lengere dada.
Sar kraľinelas andro Izrael trito berš o Hošea, le Eloskero čhavo, andre Judsko ačhiľa kraľis o Chizkija, le Achazoskero čhavo.
Sas leske bišupandž (25) berš, sar ačhiľa kraľis, a andro Jeruzalem kraľinelas bišueňa (29) berš. Leskeri daj sas e Abija, le Zecharijoskeri čhaj.
Ov kerelas oda, so sas le RAJESKE pre dzeka, avke sar the leskero prapapus o David.
Zňičinďa o thana, pre save lašarenas le modlen, sphagerďa o sentne slupi, čhinďa tele la Ašerakere slupi a rozphagerďa the le brondzune sapes Nechuštan, saves kerďa o Mojžiš, bo dži akor o Izraeliti leske labarenas o kaďidlos.
O Chizkija pačalas le RAJESKE, le Izraelike Devleske. Ňiko le Judske kraľendar na sas ajso sar ov, aňi angle leste aňi pal leste.
Ov sas pačivalo le RAJESKE, šunelas les andre savoreste a doľikerelas dojekh prikazaňje, so o RAJ diňa le Mojžišoske.
O RAJ sas le Chizkijoha, a vašoda les sas bach andre savoreste, so kerelas. Ov pes vzburinďa pro Asiriko kraľis a na poddiňa pes leske.
Ov domarďa le Filišťinen dži ko foros Gaza the leskere phuva – le cikne gavendar dži ko bare fori le murenca.
Sar o Chizkija andre Judsko kraľinelas štarto berš a sar andro Izrael kraľinelas o Hošea eftato berš, o Asiriko kraľis o Šalmaneser geľa pro foros Samarija a rozačhaďa pes pašal late.
Pal o trin berš la domarďa. Avke e Samarija sas zňičimen andro šovto berš, sar kraľinelas o Chizkija a sar andro Izrael kraľinelas eňato berš o Hošea.
Paľis o Asiriko kraľis odľigenďa le Izraeliten andre Asirija a thoďa len te bešel andro foros Chalach, andro Chabor paš o paňi Gozan the andro Medske fori.
Oda pes ačhiľa, bo na šunenas le RAJES, peskere Devles, a na doľikerenas leskeri zmluva aňi o prikazaňja, so len diňa le RAJESKERO služobňikos o Mojžiš; na kerenas pal oda, so phenďa.
Andro dešuštarto (14.) berš, sar kraľinelas o Chizkija, o Asiriko kraľis o Sancherib geľa pro mariben pre savore Judske zorale fori a zaiľa len.
Avke o Chizkija diňa te phenel le Asirike kraľiske andro Lachiš: “Kerďom namištes. Mangav tut, ma av pre ma a dava tut sa, so ča tu kameha.” Akor o Asiriko kraľis leske phenďa: “Bičhav mange 10 000 kili rup the 1 000 kili somnakaj.”
Paľis o Chizkija diňa leske savoro rup the sa, so arakhľa andro Chramos the andre palaciskere pokladňi.
The pal o chramoskero vudar the pal e zarubňa iľa tele o somnakaj, saveha len korkoro obthoďa, a diňa le Asirike kraľiske.
Akor o Asiriko kraľis bičhaďa khatar o Lachiš ko Chizkija andro Jeruzalem peskere nekbareder veľiťeľis, le nekbareder uradňikos the le veľiťeľis Rabšakeh la armadaha. Sar avle ko Jeruzalem, zaačhile pro drom pre oda than, kaj kerenas o lepedi paš o žľabos, andre savo avelas o paňi andral e upruňi nadrža.
A vičinenas ke peste le kraľis le Chizkija, ale gele paš lende o Eljakim, le Chilkijoskero čhavo, savo ľidžalas o palacis, o pisaris Šebna the o uradňikos Joach, le Asafoskero čhavo.
Akor o veľiťeľis Rabšakeh lenge phenďa: “Džan a phenen le Chizkijoske: Kavke phenel o baro kraľis Sancherib: Oda pre soste tut zmukes, hoj na daras?
Gondoľines tuke, hoj ča le lavenca šaj ňerines (zviťazines) andro mariben? Šaj čerines o lava vaš e zor? Pre kaste tut zmukes, hoj pes pre ma ačhaves?
Tu pes zmukes pro Egipt, pre odi prephagi trsťina. Se ko pes pre late zmukela, premarela peske o vast. Ajso hin o Faraonos, o Egiptsko kraľis ke savore, save pes pre leste zmuken!
Te mange phenena: ‘Amen pes zmukas pro RAJ, pre amaro Del.’ Mištes, ale oda sas o Chizkija, savo čhiďa tele leskere sentne thana the oltara a prikazinďa andre Judsko the Jeruzalem: ‘Angle kada oltaris, so hino andro Jeruzalem, banďona.’
Ale akana av! Dothov pes mire rajeha, le Asirike kraľiha. Dava tut 2 000 graja, te tuke stradeha muršen, save džana pre lende!
Sar tu šaj ňerines upral mire kraľiskero nekcikneder veľiťeľis, te pes zmukes pro Egipt, hoj tuke bičhavena verdana the muršen pro graja?
Gondoľines tuke, hoj avľom pre kada than korkoro mandar, hoj les te zňičinav? Na, oda o RAJ mange phenďa: ‘Dža a zňičin odi phuv!’ ”
Akor le Rabšakehoske phende o Eljakim, o Šebna the o Joach: “Mangas tut, vaker peskere služobňikenca andre Aramejiko čhib, se amen avke achaľuvas! Ma vaker amenca andre amari Hebrejiko čhib anglo manuša, save hine pro foroskere muri.”
O Rabšakeh lenge odphenďa: “Či so, miro kraľis man bičhaďa, hoj te vakerav kala lava ča tumare kraľiske the tumenge? Na, ale the le manušenge, save bešen pal kala muri. Bo avke sar tumen the on mušinena te chal oda, so džal avri andral peskero per, a te pijel peskero muter.”
O Rabšakeh zaačhiľa a vriskinelas andre Hebrejiko čhib: “Šunen, so phenel o baro Asiriko kraľis!
Ma den pes te diliňarel le Chizkijoha, bo našťi tumen cirdel avri andral mire vasta.
Ma den pes leha aňi te prevakerel, hoj pes te zmuken pro RAJ oleha, hoj phenel: ‘O RAJ amen zachraňinela a kada foros bizo na ela dino andro vasta le Asirike kraľiske.’
Aňi ma šunen les, bo kavke phenel o Asiriko kraľis: Zden tumen a aven ke mande! Avke dojekh tumendar chala o uľipen pal peskero viňičis the figovňikos a pijela o paňi andral peskeri chaňig,
medik na avava pal tumende a na lava tumen andre ajsi phuv sar the tumari; andre phuv, kaj hin o žužoďiv the mol; andre phuv, kaj hin o maro the viňici, kaj hin olivi, olejos the medos. Kiden tumenge avri o dživipen a na o meriben! Ma šunen le Chizkija, bo tumen diliňarel le lavenca: ‘O RAJ amen zachraňinela.’
Či so, cirdňa avri varesavo del andral mire vasta peskero narodos?
Kaj hine o devla andral o Chamat the Arpad? Kaj o devla andral o Sefarvajim, Hena the Ivva? So, cirdle avri la Samarija andral mire vasta?
Savo del peskere narodos šaj cirdňa avri andral mire vasta? Sar šaj tuke gondoľines, hoj o RAJ zachraňinela o Jeruzalem andral mire vasta?”
O manuša pre oda ňič na phende, bo o Chizkija lenge prikazinďa, hoj ňič te na vakeren.
Paľis o Eljakim, o Šebna the o Joach avle andro čhingerde gada ko Chizkija a phende leske savoro, so vakerelas o Rabšakeh.
Sar oda šunďa o kraľis Chizkija, čhingerďa pre peste o gada, urďa pre peste o gone a geľa andro Chramos.
Akor bičhaďa le Eljakim, savo sas upral o palacis, le pisaris Šebna the le phuredere rašajen. On pes urde andro gone a gele ko prorokos Izaiaš, ke le Amocoskero čhavo.
On leske phende: “Kavke vakerel o Chizkija: ‘Andre kada džives sam marde andre dar the andre ladž avke sar o čhavoro, savo pes mangel pro svetos, ale la džuvľa nane zor, hoj les te anel pro svetos.
Ale šaj el, hoj o RAJ, o džido Del, šunďa, sar les anelas pre ladž o Rabšakeh, saves bičhaďa leskero raj, o Asiriko kraľis. Vaš ola lava, so šunďa o RAJ, o džido Del, mi potrestinel les. Mang le Devles vaš amare manuša, save ačhile te dživel.’ ”
Sar avle o služobňika le kraľiskere ko Izaiaš,
ov lenge phenďa: “Phenen tumare kraľiske, hoj kavke phenel o RAJ: ‘Ma dara tut ole lavendar, savenca pre ma namištes vakerenas o služobňika, saven bičhaďa o Asiriko kraľis.
Me dava andre leste ajso duchos, hoj sar šunela nalačho hiros, visarela pes pale andre peskeri phuv, kaj les dava te murdarel la šabľaha.’ ”
Sar o Rabšakeh šunďa, hoj o Asiriko kraľis odgeľa andral o Lachiš, visarďa pes pale a arakhľa le kraľis andro mariben pre Libna.
Andre oda časos pes o Asiriko kraľis dodžanľa, hoj o kraľis Tirhakah andral o Kuš avel pre leste pro mariben. Paľis o Asiriko kraľis bičhaďa varesave muršen ko Judsko kraľis Chizkija, hoj leske te phenen:
“Tiro Del, pre savo tut zmukes, te na thovel tuha avri, sar phenel, hoj o Jeruzalem na ela dino andro vasta le Asirike kraľiske.
Se tu šunďal, so kerde o Asirike kraľa savore narodenge, sar savoren zňičinde. Gondoľines tuke, hoj šaj aves zachraňimen?
Mire dada zňičinde o fori Gozan, Charan the Recef a murdarde le manušen andral o Eden, save bešenas andro Telassar. Či so, šaj zachraňinde len lengere devla?
Kaj hino o kraľis andral o foros Chamat? Kaj o kraľis andral o Arpad? Kaj o kraľa andral o Sefarvajim, Hena the Ivva?”
O Chizkija preiľa le muršendar o ľila a pregenďa len. Paľis geľa andro Chramos a phundraďa len anglo RAJ.
Avke pes chudľa te modľinel ko RAJ: “Ó, RAJEJA, Devla le Izraeloskero, savo bešes pro tronos maškar o cherubi! Tu jekh sal Del upral savore kraľišagi, so hine pre kadi phuv. Tu kerďal o ňebos the e phuv.
Phundrav o kana, RAJEJA, a šun! Phundrav o jakha a dikh! Šun, sar tut o kraľis Sancherib asal avri a sar kerel ladž le džide Devlestar.
Oda hin čačipen, ó, RAJEJA, hoj o kraľa andral e Asirija zňičinde o narodi the lengere phuva
a hoj lengere devlen zňičinde a zlabarde. Šaj ada kerde, bo on na sas čačes devla, ale ča o manuša len kerde peskere vastenca le kaštestar the barestar.
Ale akana, RAJEJA, Devla, mangav tut, zachraňin amen andral leskere vasta. Mi sprindžaren savore kraľa pre phuv, hoj ča tu, RAJEJA, sal jekh Del.”
Akor o Izaiaš, le Amocoskero čhavo, diňa te phenel le Chizkijoske: “Kada phenel o RAJ, o Del le Izraeloskero: ‘Šunďom avri tiro mangipen, so vakerehas pal o Asiriko kraľis Sancherib.’
Kada pal leste phenel o RAJ: ‘E pačivaľi čhaj le Sionoskeri dikhel tut tele a asal tutar. E čhaj le Jeruzalemoskeri kivinel le šereha pre tu, sar denašes.
Kastar tu kerehas ladž, kas asahas avri? Pre kaste hazdľal upre o hangos the o jakha? Pro Sentno RAJ le Izraeloskero!
Prekal tire murša, saven bičhaďal, mandar kerďal ladž. Tu phenďal: “Mire but verdanenca geľom pro nekbareder verchi andro Libanon. Ode leskere uče cedri the o šukar sosni čhingerďom tele. Dochudľom man andre leskere nekdureder thana, andro garude thana andro veš.
Andro cudze phuva kopaľinďom avri o chaňiga, piľom andral o paňi a peskere stupajenca šučarďom savore paňa andro Egipt.”
Ale tu, Sancherib, oda na šunďal? Me ada richtinavas čirlastar, anglo but berš oda diňom avri, akana oda the kerav. Diňom tut zor, hoj te zňičines o zorale fori a ňič lendar te na ačhel, ča kopi bara.
O manuša, save andre bešenas, sas slabe, predarandutne the pro asaben. Sas sar o rastlini pre maľa, sar e zeleno čar, sar e čar pre strecha, so e keraďi balvaj sigo šučarel avri.
Džanav, kana ušťes a bešes, kana džas avri a kana pale aves. Džanav, savi bari choľi chas pre ma.
Šunďom pal tiri choľi the pal tiro barikaňiben, vašoda tuke thovava e trastuňi karika andro nakh, andro muj le grajeskero zubadlos. Visarava tut pale ole dromeha, khatar avľal.’
Tuke, Chizkija, ela pro znameňje ada, hoj andre kada berš chana ča oda ďiv, so barola avri korkoro, a aver berš chana oda, so pale barola olestar. Ale pro trito berš sadzinen o ďiv the o viňici a chana lendar o uľipen.
Ola, ko pes zachraňinena andre Judsko, mukena o koreňa andre phuv a anena o uľipen.
Bo ola, ko ačhile te dživel, džana avri andral o Jeruzalem; ola, ko sas zachraňimen, khatar o verchos Sion. Bo o RAJ igen kamel, hoj pes oda te ačhel.
Vašoda o RAJ avke vakerel pal o Asiriko kraľis: ‘Andre kada foros pes na dochudela, aňi o šipos, so ľivinela. Aňi le šťitoha na doavena paš o foros a aňi paš o muri na čhivela avri e kopa, hoj pes te dochuden andro foros.
Ale visarela pes pale pal oda drom, pal savo avľa, a andre kada foros pes na dochudela. Avke phenel o RAJ.
Me zachraňinava kada foros prekal ma the prekal miro služobňikos David.’ ”
Mek odi rat le RAJESKERO aňjelos geľa andre Asiriko taboris a murdarďa 185 000 muršen. Sar o manuša tosara ušťile, dikhle všadzik mulen.
Avke o Asiriko kraľis Sancherib pes visarďa pale andre Asirija. Sar ode dogeľa, ačhiľa te bešel andro foros Ninive.
Andre jekh džives, sar o Sancherib lašarelas andro chramos le devles Nisroch, leskere čhave o Adrammelech the o Sarecer les murdarde la šabľaha a denašle andre phuv Ararat. Avke pal leste ačhiľa kraľis leskero čhavo o Esar-Chaddon.
Andre oda časos o kraľis Chizkija nasvaľiľa pro meriben. Akor geľa ke leste o prorokos Izaiaš, le Amocoskero čhavo, a phenďa leske: “Kavke tuke o RAJ phenel: ‘De tuke andro šoros (poradkos) savore veci, bo mereha.’ ”
Sar oda o Chizkija šunďa, visarďa pes le mujeha ke fala a mangelas le RAJES:
“Ó, RAJEJA, mangav tut, ma bister pre oda, hoj pačivalones the cale jileha phiravas pal tiro drom. Keravas savoro, so sas tuke pre dzeka.” Paľis chudľa igen zorales te rovel.
Mek aňi o Izaiaš na pregeľa e maškaruňi dvora, o RAJ ke leste pale prevakerďa:
“Visar tut a phen le Chizkijoske, le vodcaske, savo ľidžal mire manušen, hoj avke phenel o RAJ, o Del tire prapapuskero le Davidoskero: ‘Šunďom avri tiri modľitba a dikhľom tire apsa. Sasťarava tut a pro trito džives džaha andro Chramos.
Ke tire berša tuke mek pridava dešupandž (15) berš. Zachraňinava tut the kada foros andral o vasta le Asirike kraľistar. Kada foros na domukavava te zňičinel, ča prekal ma the prekal miro služobňikos David.’ ”
Akor o Izaiaš prikazinďa le kraľiskere služobňikenge: “Thoven leske pro vredos masca le figendar.” On ile, pomakhle leske o vredos a ačhiľa sasto.
O Chizkija phučľa le Izaiašostar: “Savo ela o znameňje, hoj man o RAJ sasťarela a hoj pal o trin džives džava andro Chramos?”
O Izaiaš odphenďa: “Kada tuke ela znameňje le RAJESTAR, hoj doľikerela oda, so phenďa: Majinel o ciňos te džal deš garadiči anglal abo palal?”
“Lokeder hin the o ciňos džala anglal, vašoda mi džal palal,” odphenďa o Chizkija.
Avke o Izaiaš mangelas le RAJES a o RAJ diňa, hoj o ciňos geľa deš garadiči palal pre le Achazoskeri khameskeri ora.
Andre oda časos o Babiloňiko kraľis o Merodach-Baladan, le Baladanoskero čhavo, bičhaďa le Chizkijoske ľila the daros, bo pes dodžanľa pal leskero nasvaľiben.
O Chizkija le muršen priiľa a sikaďa lenge peskero barvaľipen: o rup, somnakaj, koreňje, voňava oleja, o zbraňi the savoro, so sas andre leskeri pokladňica. Na garuďa anglal lende ňič, so sas andre leskero palacis the andre calo kraľišagos.
Paľis o prorokos Izaiaš geľa ko Chizkija a phučľa lestar: “So vakerenas ola murša a khatar avle?” “Avle dural,” odphenďa. “Avle andral aver phuv, dži andral o Babilon.”
“So dikhle andre tiro palacis?” phučľa o Izaiaš. “Dikhle savoro, so andre hin,” odphenďa o Chizkija. “Na garuďom ňič anglal lende.”
Pre oda o Izaiaš leske phenďa: “Šun o lav le RAJESKERO!
Dikh, ela ajso džives, hoj savoro, so hin andre tiro palacis, ela odľigendo andro Babilon – the oda, so tire phure dada dži adadžives thode andre. Na ačhela ade ňič, phenel o RAJ.
The tire čhaven, save ena tutar a save tuke uľona, odľigenena a kerena lendar sluhen le kraľiske andro Babiloňiko palacis.”
O Chizkija leske odphenďa: “Kada lav, so mange phenďal le RAJESTAR, hino lačho,” ale gondoľinďa peske: “Soske te na, ča mi el o smirom a ňič pes te na ačhel, medik me dživava.”
Savore aver veci, so o Chizkija kerďa, leskere ňerinďipena (viťaztva), the sar ačhaďa e upruňi nadrža a sar prianďa o paňi andro foros telal e phuv, hin pisimen andro Zvitkos le Judske Kraľengero.
Sar muľa o Chizkija, parunde les a pal leste ačhiľa kraľis leskero čhavo o Menašše.
Le Menaššeske sas dešuduj (12) berš, sar ačhiľa kraľis upral e Judsko, a andro Jeruzalem kraľinelas penda the pandž (55) berš. Leskeri daj pes vičinelas Chefci-Ba.
Ov kerelas anglo RAJ o nalačhipen the o džungipen avke sar the o narodi, saven o RAJ tradľa avri anglal o Izrael.
O Menašše pale ačhaďa o modlengere thana pro lašariben, so leskero dad o Chizkija zňičinďa. Kerďa o oltara prekal o Baal the la Ašerakero slupos avke sar o kraľis Achab andro Izrael. Banďolas anglo čercheňa a lašarelas len.
Ačhaďa the o oltara andro Chramos, pal savo phenďa o RAJ: “Andro Jeruzalem ela miro nav furt lašardo.”
Pro soduj chramoskere dvori ačhaďa oltara prekal savore čercheňa, hoj len te lašaren.
Peskere čhas zlabarďa sar obeta. Ov čarinelas, vražinelas a anďa ke peste le vrašcen the olen, save privičinenas le mulengere duchen. Aleha kerelas buter nalačhipen anglo RAJ a anelas pre peste leskeri choľi.
O Menašše iľa la Ašerakero slupos a thoďa les andro Chramos, pal savo o RAJ phenďa le Davidoske the leskere čhaske le Šalamunoske: “Andre kada Chramos the andro Jeruzalem, so mange avri kidňom maškar savore Izraelike kmeňi, ela miro nav furt lašardo.
Te o Izraeliti šunena savore mire lava a te doľikerena mire prikazaňja, so lenge diňa miro služobňikos Mojžiš, akor me na domukava, hoj te en avritradle andral kadi phuv, so diňom lengere dadenge.”
Ale o manuša andral e Judsko na šunde le RAJES a o Menašše len ľigenďa mek andro bareder binos, sar kerenas ola narodi, saven o RAJ zňičinďa anglal o Izraeliti.
Akor o RAJ prevakerďa prekal peskere služobňika-proroka:
“Aleha, hoj o kraľis Menašše kerel kala bare bini, kerďa mek goreder bini sar savore Amoreja angloda. Peskere modlenca ľigenďa andro binos le manušen andral e Judsko.
Vašoda o RAJ, o Del le Izraeloskero, phenel avke: ‘Pro Jeruzalem the pre Judsko anava ajsi bibach, hoj oda zalela dojekhes, ko pal oda šunela.
Potrestinava o Jeruzalem avke sar the la Samarija, avke sar kerďom le Izraelike kraľiha le Achaboha the leskere potomstvoha. Le manušen andral o Jeruzalem khosava avri, avke sar pes khosel avri o čaro a paľis pes visarel upre.
A mire manušen, save predživena, omukava a dava andro vasta lengere ňeprijaťeľenge, save len domarena a občorena lengeri phuv,
bo kerenas nalačhipen angle ma a anenas pre peste miri choľi ole dživesestar, sar avle avri lengere phure dada andral o Egipt, dži adadžives.’ ”
O Menašše murdarďa vaš ňisoste ajci but manušen, hoj lengero rat sas pal calo Jeruzalem. A mek ke oda ľigenelas le Judske manušen, hoj te keren o bini anglo RAJ.
Savore aver veci, so Menašše kerďa, the leskere bini, so kerďa, hin pisimen andro Zvitkos le Judske Kraľengero.
Sar muľa o Menašše, parunde les andre le Uzzoskeri bar (zahrada), so sas paš o palacis. Pal leste ačhiľa kraľis leskero čhavo o Amon.
Le Amonoske sas bišuduj (22) berš, sar ačhiľa kraľis andre Judsko, a andro Jeruzalem kraľinelas duj berš. Leskeri daj sas e Mešullemet, le Charucoskeri čhaj, andral e Jotba.
Ov kerelas baro nalačhipen anglo RAJ avke sar the leskero dad o Menašše.
Služinelas le modlenge, lašarelas len avke sar the leskero dad a phirelas pal savore leskere droma.
Odvisarďa pes le RAJESTAR, le dadengere Devlestar, a na šunelas leskere prikazaňja.
Paľis le Amonoskere služobňika pes vzburinde pre leste a murdarde les andre leskero palacis.
Akor o Judske manuša murdarde olen, save kerde vzbura pro kraľis Amon, a pal leste ačhade kraľiske leskere čhas le Joziaš.
Savore aver veci, so kerďa o Amon, hin pisimen andro Zvitkos le Judske Kraľengero.
Le Amon parunde andre leskero hrobos, andre le Uzzoskeri bar. Pal leste ačhiľa kraľis leskero čhavo o Joziaš.
Le Joziašoske sas ochto berš, sar ačhiľa kraľis andre Judsko, a kraľinelas andro Jeruzalem tranda the jekh (31) berš. Leskeri daj sas e Jedida, le Adajoskeri čhaj, andral o Bockat.
Ov kerelas oda, so sas le RAJESKE pre dzeka. Phirelas pal le Devleskero drom avke sar leskero prapapus o David a na odvisarďa pes ole dromestar.
O pisaris Šafan sas čhavo le Acalioskero a leskero papus sas o Mešullam. Sar o kraľis Joziaš kraľinelas dešuochtoto (18.) berš, prikazinďa le Šafanoske, hoj te džal andro Chramos.
Phenďa: “Dža pal o nekbareder rašaj Chilkijah a phen leske, hoj te zgenel ola love, so kidle avri o stražňika le manušendar paš o chramoskero vudar.
Ola love mi den le muršenge, save hine ačhade upral e buči andro Chramos, a on mi počinen le robotňiken, save oprikeren o Chramos:
le ťesaren the muraren. Mi cinen o kašta the oprikerde bara prekal o Chramos.
Ole muršendar, save hine ačhade upral e buči, pes na užarelas, hoj te presikaven, kaj o love thode, bo hine pačivale.”
Paľis o nekbareder rašaj Chilkijah phenďa le pisariske le Šafanoske: “Dikh, andro Chramos arakhľom o zvitkos le Devleskere zakonoha.” Avke o Chilkijah la diňa le Šafanoske a ov la pregenďa.
Paľis o Šafan geľa ko kraľis a phenďa: “Tire služobňika ile o love, so sas andro Chramos. Dine len le robotňikenge, save oprikeren o Chramos,
a o Chilkijah mange diňa varesavo zvitkos.” Avke o Šafan andral genelas le kraľiske.
Sar o kraľis Joziaš šunďa o lava andral o zakonoskero zvitkos, rozčhingerďa pre peste o gada
a prikazinďa le rašaske Chilkijoske, le Šafanoskere čhaske le Achikamoske, le Michajoskere čhaske le Achboriske, le pisariske Šafanoske the peskere služobňikoske le Asajoske:
“Džan a phučen le RAJESTAR pal o lava, so hin pisimen andre kada zvitkos! Phučen pal ma the pal caľi Judsko phuv. Se o RAJ hino choľamen pre mande the pre savore manuša, bo amare phure dada na doľikerenas a na kerenas avke, sar hin pisimen andro zakonoskero zvitkos.”
Akor o Chilkijah, Achikam, Achbor, Šafan the o Asajah gele te phučel la prorokiňatar Chuldatar. Oj bešelas andro Jeruzalem, andro nevo foros, a lakero rom sas o Šallum, le Tikvoskero čhavo, o čhavo le Charchasoskero, savo pes starinelas pal le kraľiskere gada. Sar dogele andre lakero kher, chudle lake pal oda te vakerel.
Oj lenge phenďa: “Kavke phenel o RAJ, o Del le Izraeloskero: ‘Phenen oleske, ko tumen ade bičhaďa,
hoj avke phenel o RAJ: “Domukava e bibach pre kada foros the pro manuša, save ade bešen, avke sar hin pisimen andro zakonoskero zvitkos, so pregenďa o Judsko kraľis,
bo pes mandar odvisarde a labarenas o kaďidlos avre devlenge. Savoreha, so kerenas, anenas pre peste miri choľi. Miri choľi pre kada than hiňi sar jag, so labol a na preačhel.” ’
Le Judske kraľiske, savo tumen bičhaďa te phučel le RAJESTAR, phenen: ‘Kavke vakerel o RAJ, le Izraeloskero Del, pal o lava, so šunďal:
Vašoda, hoj tut visarďal ke ma a pokorinďal pes a rozčhingerďal o gada pre peste a rovehas, sar šunďal mire lava, šunďom tut avri. Vašoda, hoj dava e bibach pro Jeruzalem the pre leskere manuša, hoj ena andre bari dar the andro prekošiben.
Na dikheha odi bibach, so anava pre kada than. Mereha a aveha parumen andro smirom.’ ” Avke pes on visarde pale ko kraľis a phende leske, so e prorokiňa vakerelas.
O kraľis o Joziaš vičinďa ke peste savore vodcen andral e Judsko the Jeruzalem.
Gele leha andro Chramos savore murša andral e Judsko: o manuša andral o Jeruzalem, o rašaja, o proroka, savore manuša, či o čore vaj barvale. O kraľis angle lende pregenďa savore lava, so sas pisimen andro zmluvakero zvitkos, so arakhle andro Chramos.
Paľis o Joziaš ačhiľa paš o slupos a phandľa anglo RAJ zmluva, hoj leske ena pačivale a doľikerena leskere prikazaňja the o zakoni cale peskere jileha the dušaha a hoj kerena sa avke, sar hin pisimen andro zmluvakero zvitkos. Savore manuša ode dine lav, hoj doľikerena e zmluva.
Paľis o Joziaš prikazinďa le nekbareder rašaske le Chilkijoske, le avre rašaske the olenge, ko stražinenas paš o vudar anglo Chramos, hoj te ľidžan avri andral o Chramos savore veci, so sas kerde, hoj te lašaren le Baal, la Ašera the savore ňeboskere čercheňa. Diňa oda te zlabarel avri pal o Jeruzalem, pro maľi paš e dolina Kidron a o prachos lendar diňa te ľidžal andro Betel.
Le rašajen, saven o Judske kraľa ačhade andre služba, hoj te labaren o kaďidlos pro modlengere thana pro lašariben the andro Jeruzalem, zaačhaďa. Zaačhaďa the olen, save anenas e obeta le Baaloske, le khameske, čhonoreske the čercheňenge.
La Ašerakero slupos diňa te ľidžal avri andral o Chramos dži pal o Jeruzalem, andre dolina Kidron. Ode la diňa te zlabarel a oda prachos rozčhiďa pro cintiris le čore manušengero.
Paľis čhiďa tele o khera andro Chramos, kaj bešenas savore murša the džuvľa, save ode služinenas sar lubňa, a kaj kerenas o pochtana prekal la Ašerakero lašariben.
Diňa te vičinel savore rašajen andral o Judske fori a zmeľarďa savore oltara pre ola thana, kaj o rašaja kerenas o obeti le modlenge; a oda la Gebatar dži ke Beer-Šeba. Zňičinďa the o modlengere oltara, so sas paš le Jošuaskeri brana pre baľogňi (ľavo) sera, sar pes džal andro foros prekal e foroskeri brana – o Jošua sas o foroskero guverneris.
Le rašajen, save služinenas le modlenge, na domukľa te služinel paš le RAJESKERO oltaris andro Jeruzalem, ale šaj chale o mare bi o drožďi savore rašajenca.
O Joziaš zmeľarďa the o Tofet, so hino andre dolina Ben-Hinnom, hoj ode imar buter ňiko peskere čhas abo čha andre jag te na obetinel le devleske Molech.
Iľa odarik le grajen, saven o Judske kraľa dine pro lašariben le khameske, a zlabarďa le khameskere verdana. Sas ačhade pre dvora paš le RAJESKERI chramoskeri brana nadur, kaj bešelas o uradňikos Natan-Melech.
O Joziaš mek čhiďa tele o oltara, so ačhade o Judske kraľa pro upruno Achazoskero kher, the o oltara, so ačhaďa o Menašše pro soduj dvori anglo Chramos. Sar len rozphagerďa, o prachos čhiďa andre dolina Kidron.
O Joziaš zmeľarďa the o thana pro vichodos le Jeruzalemostar a pre južno sera le Olivove verchostar, kaj lašarenas le modlen, bo ode ačhaďa o Izraeliko kraľis Šalamun oltara le džungale devlenge: la Aštartake andral o Sidon, le Kemošiske andral o Moab the le Milkomoske andral o Ammon.
Rozphagerďa o sentne slupi a čhingerďa tele la Ašerakere slupi the o thana, kaj ačhenas začhiďa le manušengere kokalenca.
Avke kerďa the le modlengere oltariha pro than andro Betel, so ačhaďa o Jeroboam, le Nebatoskero čhavo, savo ľigenďa le Izraeliten andro binos. Le modlengero oltaris le thaneha rozphagerďa pro prachos a la Ašerakero slupos zlabarďa.
Sar pes o Joziaš visarďa, dikhľa pro učo than o hrobi. Paľis diňa andral o hrobi te lel avri o kokala a zlabarďa len pre oda oltaris. Avke les zmeľarďa, sar o RAJ prevakerďa angloda prekal o prorokos.
Paľis o Joziaš phučľa: “Kaskero hrobos dikhav?” O murša andral o foros Betel leske odphende: “Oda hin o hrobos le prorokoskero, savo avľa andral e Judsko a savo phenďa kada savoro, so kerďal pre kada oltaris.”
“Muken les!” prikazinďa o Joziaš. “Ňiko leskere kokalenca te na čhalavel.” Avke na čhalade leskere kokalenca aňi le prorokoskere kokalenca, savo avľa khatar e Samarija.
Avke sar kerďa andro Betel, o Joziaš kerďa the andre aver Samarijike fori. Zňičinďa savore thana, kaj lašarenas le modlen, so ačhade o Izraelike kraľa, bo aleha choľarenas le RAJES.
Paľis pre ole oltara murdarďa savore rašajen, save služinenas pre ola thana, a labarelas upre le manušengere kokala. Avke pes o Joziaš visarďa pale andro Jeruzalem.
O kraľis o Joziaš savore manušenge prikazinďa: “Oslavinen e Patraďi pre pačiv le RAJESKE, le Devleske, avke sar hin pisimen andre kada zakonoskero zvitkos.”
Kavke pes e Patraďi na oslavinelas akorestar, sar o sudci ľidžanas o Izrael, a aňi pal calo časos, sar kraľinelas o Izraelike the o Judske kraľa.
Andro dešuochtoto (18.) berš, sar o Joziaš kraľinelas, oslavinenas odi Patraďi andro Jeruzalem pre pačiv le RAJESKE.
O Joziaš tradľa avri andral o Jeruzalem the Judsko le vrašcen the olen, save privičinenas le mulengere duchen, a zňičinďa le kherutune devloren the o džungale modli, so mek ode sas. Oda kerďa, hoj pes te ačhel, sar hin pisimen andro zakonoskero zvitkos, so arakhľa o rašaj Chilkijah andro Chramos.
Ňiko le kraľendar, save sas angle leste aňi pal leste, pes na visarďa cale peskere jileha, dušaha the zoraha avke sar o Joziaš pal o Mojžišoskero zakonos ko RAJ.
Ale le RAJESKERI bari choľi sas sar jag a na preačhelas te labol pre Judsko vaš savore nalačhipena, so kerelas o Menašše pre leste.
Vašoda o RAJ phenďa: “E Judsko mandar odčhivava, hoj les te na dikhav, avke sar odčhiďom o Izrael. Odčhivava the o Jeruzalem, so mange avri kidňom, a the o Chramos, pal savo phenďom, hoj ode ela lašardo miro nav.”
Savoro aver veci, so o Joziaš kerďa, hin pisimen andro Zvitkos le Judske Kraľengero.
Akor, sar sas kraľis o Joziaš, o Egiptsko kraľis Necho geľa te pomožinel le Asirike kraľiske paš o paňi Eufrat. O Joziaš len andro Megiddo kamľa te zaačhavel, ale o Necho les andro mariben murdarďa.
Avke leskere služobňika les thode pro verdan, ľigende les khatar o Megiddo andro Jeruzalem a parunde les andre leskero hrobos. Paloda o manuša andral e Judsko ile le Joachaz, le Joziašoskere čhas, pomakhle les a ačhade les kraľiske pal leskero dad.
Le Joachazoske sas bišutrin (23) berš, sar ačhiľa kraľis, a trin čhon kraľinelas andro Jeruzalem. Leskeri daj sas e Chamutal, oj sas čhaj le Jeremioskeri, savo sas andral e Libna.
O Joachaz kerelas o nalačhipen anglo RAJ avke sar the leskere dada.
Ov preačhiľa te kraľinel akor, sar les o Egiptsko kraľis Necho diňa te sphandel andre Ribla, andre phuv Chamat. A pre Judsko ispidelas, hoj leske te počinen o daňe – 3,4 toni rup the 34 kili somnakaj.
Paľis o Necho ačhaďa vaš o kraľis le Joziašoskere čhas Eljakim a leskero nav čerinďa pro Jojakim. Le Joachaz o Necho iľa peha andro Egipt a ode the muľa.
O Jojakim počinelas le Faraonoske o rup the o somnakaj. A hoj les te el sar te del le Faraonoske, ispidelas pro manuša, hoj leske te den o somnakaj the rup, a oda dojekh pal leskero barvaľipen.
Le Jojakimoske sas bišupandž (25) berš, sar ačhiľa kraľis, a kraľinelas andro Jeruzalem dešujekh (11) berš. Leskeri daj sas e Zebida, e čhaj le Pedajoskeri, andral e Ruma.
Ale o Jojakim kerelas o nalačhipen anglo RAJ avke sar the leskere dada.
Sar o Jojakim kraľinelas andre Judsko, avľa pre leste pro mariben o Babiloňiko kraľis Nebukadnecar a o Jojakim pes leske poddiňa pro trin berš. Paľis pes pale vzburinďa pre leste.
Ale o RAJ bičhavelas pre leste partiji zbujňiken: le Chaldejcen, Aramejčanen, Moabčanen the Ammončanen. Bičhaďa len, hoj te zňičinen e Judsko, avke sar phenďa o RAJ prekal peskere proroka.
Oda avľa pre Judsko, avke sar o RAJ prikazinďa, hoj les pestar te odčhivel vaš savore bini, so kerďa o Menašše,
the vaš oda, hoj vaš ňisoste murdarďa manušen. O RAJ leske na kamľa te odmukel, bo vaš ňisoste čhorďa avri o rat le manušengero a začhorďa calo Jeruzalem.
Savore aver veci, so o Jojakim kerďa, hin pisimen andro Zvitkos le Judske Kraľengero.
Sar o Jojakim muľa, ačhiľa pal leste kraľis leskero čhavo o Jojachin.
O Egiptsko kraľis preačhiľa te džal andral peskeri phuv pro mariben, bo o Babiloňiko kraľis zaiľa savore leskere phuva; a oda le Egiptske paňestar dži ko baro paňi Eufrat.
Le Jojachinoske sas dešuochto (18) berš, sar ačhiľa kraľis upral e Judsko, a andro Jeruzalem kraľinelas trin čhon. Leskeri daj sas e Nechušta, le Elnatanoskeri čhaj andral o Jeruzalem.
Ov kerelas oda, so na sas le RAJESKE pre dzeka, avke sar the leskero dad.
Andre oda časos avle pro Jeruzalem e Babiloňiko kraľiskeri armada a rozačhade pes pašal o foros.
Paľis the o Babiloňiko kraľis Nebukadnecar dogeľa ko Jeruzalem, kaj sas rozačhade leskere slugaďa.
Avke o Judsko kraľis Jojachin peskera daha, služobňikenca, uradňikenca the veľiťeľenca pes zdiňa leske. Sas oda ochtoto berš, sar kraľinelas o Nebukadnecar a sar les zaiľa.
O Nebukadnecar odarik odľigenďa savoro barvaľipen andral o Chramos the andral le kraľiskero palacis a skidňa savore somnakune veci, so diňa te kerel o Izraeliko kraľis o Šalamun prekal o Chramos. Oda pes ačhiľa avke, sar phenďa o RAJ.
Andral o Jeruzalem zaiľa a odľigenďa andre peskeri phuv 10 000 manušen: savore uradňiken, vodcen, maribnaskere muršen, kovačen the ťesaren. Ačhile ode ča o nekčoreder manuša.
Zaiľa le Jojachin, leskera da, romňijen, uradňiken the le anglune manušen andral e Judsko a odľigenďa len andral o Jeruzalem andro Babilon.
Iľa odarik 7 000 slugaďen the 1 000 ťesaren the kovačen: savore zorale maribnaskere muršen.
A vaš o Jojachin ačhaďa kraľiske leskere bačis le Mattanijah a diňa leske nevo nav Cidkijah.
Le Cidkijoske sas bišujekh (21) berš, sar ačhiľa kraľis andre Judsko, a kraľinelas andro Jeruzalem dešujekh (11) berš. Leskeri daj sas e Chamutal, e čhaj le Jeremioskeri, savi sas andral e Libna.
Ov kerelas oda, so na sas le RAJESKE pre dzeka avke sar the o Jojakim.
Vašoda o RAJ le manušen andral o Jeruzalem the Judsko pestar odčhiďa, bo sas pre lende choľamen. Paľis o Cidkijah pes vzburinďa pro Babiloňiko kraľis.
Sar o Cidkijah kraľinelas eňato berš, o Babiloňiko kraľis Nebukadnecar geľa andro dešto džives andro dešto čhon savore peskere slugaďenca pro Jeruzalem. Pašal oda foros kerďa taboris a hordinenas pašal o muri pro kopi e čhik the e poši, hoj pes te dochuden andro foros.
E armada sas rozačhaďi pašal o Jeruzalem dži andro dešujekhto (11.) berš, sar kraľinelas o kraľis Cidkijah.
A andro štarto čhon the eňato džives, sar andro Jeruzalem sas bari bokh a le manušen na sas, so te chal,
o Babiloňike slugaďa kerde chev andro muros. Mek odi rat o Cidkijah savore peskere slugaďenca denašľa prekal e brana maškar o duj muri, so sas paš le kraľiskeri bar (zahrada), choc džanenas, hoj o Babilončana sas rozačhade pašal calo foros. Denašenas le dromeha ke Jordaňiko dolina,
ale o Babiloňike slugaďa pes mukle pal lende a dochudle len andre dolina paš o Jericho. Savore leskere slugaďa les omukle.
Le Cidkijah zaile a odľigende andre Ribla ko Nebukadnecar, kaj sas odsudzimen.
Leskere čhaven murdarde angle leskere jakha. Paľis leske diňa te lel avri o jakha, diňa les te phandel andro lanci a iľa les andro Babilon.
Andro eftato džives andro pandžto čhon, sar kraľinelas o Nebukadnecar dešueňato (19.) berš, avľa andro Jeruzalem o veľiťeľis upral ťelesne stražňika o Nebuzaradan, savo sas služobňikos le Babiloňike kraľiske.
Ov zlabarďa andro Jeruzalem o Chramos, o palacis the dojekh baro kher.
Paľis savore leskere slugaďa čhide tele o foroskere muri.
Akor o Nebuzaradan odľigenďa odarik le manušen, save ačhile andro foros, olen, save pregele ko Babiloňiko kraľis, the savore avre manušen.
O Nebuzaradan mukľa ča le nekčoredere manušen andre odi phuv, hoj te keren buči pre maľa the pre viňica.
Paľis o Babilončana phagerde o brondzune slupi, o verdanora the e igen bari brondzuňi nadrža, so sas anglo Chramos, a o brondzos odľigende andro Babilon.
Ile odarik the o čare, lopati, čhura, pekača the savore brondzune veci, savenca služinenas andro Chramos.
O Nebuzaradan iľa the o somnakune, rupune čare the o lopatki, savenca lenas o jagale angara.
O brondzos le duje slupendar, la bara kantatar the le verdanorendar, so diňa te kerel o Šalamun prekal o Chramos, sas ajci but, hoj pes aňi na delas te važinel.
Soduj slupi sas kerde le brondzostar, sas uče ochto metri a o kritos pre lengero agor sas učo buter sar jekh metros. Pašal o kriti sas kerde duj šori granatoskere phaba le brondzostar khatar o prephandle lanci, so garuvenas o kriti upral o slupi.
O nekbareder veľiťeľis o Nebuzaradan zaiľa the le nekbaredere rašas Serajah, le dujtone rašas Cefanjah the le trine rašajen, save stražinenas o vudar.
Andral o foros iľa oles, savo sas angloda veľiťeľis upral o slugaďa, pandže goďavere muršen, save sas pašes paš o kraľis, le veľiťeľiskere pisaris, savo zapisinelas le muršen ke armada, the šovardeš (60) anglune muršen, saven ode arakhle.
O Nebuzaradan len iľa a ľigenďa ko Babiloňiko kraľis andre Ribla.
Ode andre Ribla, andre Chamatiko phuv, len o Babiloňiko kraľis diňa te murdarel. Avke o Judske manuša sas zaile a odľigende andral peskeri phuv.
O Babiloňiko kraľis Nebukadnecar ačhaďa le Gedaliah guverneriske andre Judsko upral savore manuša, save na sas odľigende andro Babilon. Ov sas le Achikamoskero čhavo, saveske sas papus o Šafan.
Sar pes pal oda došunde o Judske veľiťeľa the o slugaďa, hoj o Babiloňiko kraľis ačhaďa vaš o guverneris le Gedaliah, gele pal leste jekhetane peskere muršenca andre Micpa. Sas oda kala murša: o Jišmael, le Netanijoskero čhavo, o Jochanan, le Kareachoskero čhavo, o Serajah, le Tanchumetoskero čhavo andral e Netofa, the o Jaazaniah, le Maachoskero čhavo.
O Gedaliah lenge phenďa: “Dav tumen lav. Ma daran pes le Babiloňike uradňikendar. Ačhen andre kadi phuv a služinen le Babiloňike kraľiske, bo avke tumenge ela mištes!”
Andro eftato čhon o Jišmael, le Netanijoskero čhavo, saveske sas papus o Elišamas, andral le kraľiskeri famelija, geľa andre Micpa le deše muršenca a murdarďa le Gedaliah the le Judske the Babiloňike muršen, save ode leha sas.
Akor savore manuša andral e Judsko, le čorestar dži ko barvalo, the o armadakere veľiťeľa gele andro Egipt, bo daranas pes le Babilončanendar.
Sar sas o Judsko kraľis Jojachin odľigendo andro Babilon tranda the efta (37) berš, o Evil-Merodach ačhiľa kraľis andro Babilon. Andro bišueftato (27.) džives andro dešudujto (12.) čhon andre oda berš premukľa andral e bertena le Jojachin.
Delas les feder pačiv sar avre cudze kraľen, save sas leha andro Babilon.
Le Jojachinoske sas domuklo te čhivel pal peste tele o bertenošike gada, a medik dživelas, chalas pal le kraľiskero skamind.
Sako džives, medik dživelas, o kraľis les delas oda, so leske kampelas.
Adam sas dad le Šetoske, o Šet le Enošiske,
o Enoš sas dad le Kenanoske, o Kenan le Mahalaleloske, o Mahalalel le Jaredoske,
o Jared le Enochoske, o Enoch le Matuzalemoske, o Matuzalem le Lamechoske
a o Lamech sas dad le Noachoske. Le Noach sas trin čhave: o Šem, o Cham the o Jafet.
Le Jafetoskere čhave sas o Gomer, o Magog, o Madaj, o Javan, o Tubal, o Mešech the o Tiras.
Le Gomeroskere čhave sas o Aškenaz, o Rifat the o Togarmah.
Le Javanoskere čhave sas o Elišah the o Taršiš, the o Kittana the o Dodana.
Le Chamoskere čhave sas o Kuš, o Micrajim, o Put the o Kanaan.
Le Kušoskere čhave sas o Sebas, o Chavilah, o Sabtas, o Raemah the o Sabtechas. Le Raemoskere čhave sas o Šebah the o Dedan.
O Kuš sas dad le Nimrodoske. Ov sas ešebno (peršo) zoralo maribnaskero murš pre phuv.
O Micrajim sas prapapus le Ludenge, le Anamenge, le Lehabenge, le Naftuchenge,
le Patrusenge, le Kasluchenge, savendar hine o Filišťinci, the le Kaftorenge.
Le Kanaanoskero ešebno čhavo sas o Sidon the dujto o Chet.
Lestar sas the o Jebuseja, o Amoreja, o Girgašeja,
o Chivija, o Arkija, o Sineja,
o Arvadeja, o Cemareja the o Chamataja.
Le Šemoskere čhave sas o Elam, o Aššur, o Arpachšad, o Lud the o Aram. Le Aramoskere čhave sas o Uc, o Chul, o Geter the o Mešech.
O Arpachšad sas dad le Šelachoske a o Šelach le Eberiske.
Le Eber sas duj čhave: O ešebne pes vičinelas Paleg, bo sar ov dživelas, e phuv sas rozulaďi, a leskero phral pes vičinelas Joktan.
Le Joktanoskere čhave sas o Almodad, o Šelef, o Chacarmavet, o Jerach,
o Hadoram, o Uzal, o Diklah,
o Ebal, o Abimael, o Šebah,
o Ofir, o Chavilah the o Jobab. Kala savore sas le Joktanoskere čhave.
Avke le Šemoskere potomki sas o Arpachšad, o Šelach,
o Eber, o Paleg, o Reu,
o Serug, o Nachor, o Terach
the o Abram, savo hin o Abraham.
Le Abrahamoskere čhave sas o Izak the o Izmael.
Kala hine lengere potomki: Le Izmael sas dešuduj (12) čhave: O Nebajot sas nekphureder, paľis o Kedar, o Adbeel, o Mibsam,
o Mišmas, o Dumah, o Massas, o Chadad, o Temas,
o Jetur, o Nafiš the o Kedemah.
Le Abraham sas šov čhave la Keturaha, savi sas leske romňi-služka: o Zimran, o Jokšan, o Medan, o Midijan, o Jišbak the o Šuach. Le Jokšanoske sas duj čhave: o Šebah the o Dedan.
Le Midijan sas pandž čhave: o Efah, o Efer, o Chanoch, o Abidas the o Eldaah. Kala sas savore la Keturakere čhave.
Le Abrahamoskere čhas, le Izak, sas duj čhave: O Ezav the o Jakob.
Le Ezav sas pandž čhave: o Elifaz, o Reuel, o Jeuš, o Jalam the o Korach.
Le Elifazoskere čhave sas o Teman, o Omar, o Cefi, o Gatam, o Kenaz, o Timnas the o Amalek.
Le Reueloskere čhave sas o Nachat, o Zerach, o Šammah the o Mizzah.
Le Seiroskere čhave sas o Lotan, o Šobal, o Cibeon, o Anah, o Dišon, o Ecer the o Dišan.
Le Lotanoskere čhave sas o Chori the o Homam a leskeri pheň sas e Timna.
Le Šobaloskere čhave sas o Alvan, o Manachat, o Ebal, o Šefi the o Onam. Le Cibeonoskere čhave sas o Ajah the o Anah.
Le Anoskero čhavo sas o Dišon. Le Dišonoskere čhave sas o Chemdan, o Ešban, o Jitran the o Keran.
Le Eceroskere čhave sas o Bilhan, o Zaavan the o Jaakan. Le Dišanoskere čhave sas o Uc the o Aran.
Kala sas o kraľa, save kraľinenas andro Edom mek sigeder, sar sas andro Izrael kraľis: o Belas, čhavo le Beoriskero andral o foros Dinhaba.
Sar muľa o Belas, ačhiľa pal leste kraľis o Jobab, le Zerachoskero čhavo, andral e Bocra.
Sar muľa o Jobab, pal leste kraľinelas o Chušam andral e Temančiko phuv.
Sar muľa o Chušam, pal leste ačhiľa kraľis o Hadad, le Bedadoskero čhavo, savo ňerinďa (zviťazinďa) upral o Midijana pre Moabiko phuv. Le Hadadoskero foros sas o Avit.
Sar muľa o Hadad, pal leste ačhiľa kraľis o Samlah andral e Masreka.
Sar muľa o Samlah, ačhiľa kraľis o Šaul andral o Rechobot pašal o paňi Eufrat.
Sar muľa o Šaul, ačhiľa kraľis o Baal-Chanan, le Achboriskero čhavo.
Sar muľa o Baal-Chanan, ačhiľa kraľis o Hadad andral o foros Pau, leskeri romňi sas e Mehetabel, savi sas čhaj la Matredakeri a oj čhaj la Me-Zahabakeri.
Sar muľa o Hadad, kala vodci ľidžanas o Edomike kmeňi: o Timnas, o Alvah, o Jetet,
o Oholibamah, o Elah, o Pinon,
o Kenaz, o Teman, o Mibcar,
o Magdiel the o Iram.
Le Jakob sas dešuduj (12) čhave: o Ruben, o Šimeon, o Levi, o Juda, o Jissachar, o Zebulun,
o Dan, o Jozef, o Benjamin, o Naftali, o Gad the o Ašer.
Kala hine le Judaskere čhave, save les sas la Bat-Šuaha, savi sas andral o Kanaan: O Er, Onan the o Šelah. Ale o Er, leskero ešebno (peršo), na sas le RAJESKE pre dzeka, vašoda les murdarďa.
Le Juda sas peskera boraha la Tamaraha duj čhave: o Perec the o Zerach. Savore čhave le Juda sas pandž.
Le Perecoskere čhave sas o Checron the o Chamul.
Le Zerach sas pandž čhave: o Zimri, o Etan, o Heman, o Kalkol the o Dardas.
Le Karmioskero čhavo sas o Achan, savo anďa le Izrael andre bibach oleha, hoj peske iľa olestar, so sas oddino le Devleske.
Le Etanoskero čhavo sas o Azariah.
Le Checronoskere čhave sas: o Jerachmeel, o Ram the o Kaleb.
O Ram sas dad le Amminadaboske a o Amminadab le Nachšonoske, savo sas vodcas upral e Judsko.
O Nachšon sas dad le Salmonoske a o Salmon le Boaziske.
O Boaz sas dad le Obedoske a o Obed le Izajoske.
Le Izaj sas efta čhave: Ešebno o Eliab, dujto o Abinadab, trito o Šimeah,
štarto o Netaneel, pandžto o Raddaj,
šovto o Ocem the eftato o David.
Lengere pheňa sas e Ceruja the e Abigajil. La Ceruja sas trin čhave: o Abišaj, o Joab the o Asahel.
La Abigajilakero čhavo sas o Amasah. Leskero dad sas o Izmaelitas o Jeter.
Le Kaleb, le Checronoskere čhas, sas duj romňija – e Azuba the e Jeriot – savenca les sas trin čhave: o Ješer, o Šobab the o Ardon.
A sar muľa e Azuba, o Kaleb peske iľa romňake la Efrata, savaha les sas o Chur.
O Chur sas dad le Urihoske, savo sas dad le Becaleeloske.
Sar le Checronoske sas šovardeš (60) berš, iľa peske la Machiroskera čha romňake, savi sas pheň le Gileadoske. Laha les sas o Segub.
O Segub sas dad le Jairoske, savo ľidžalas bišutrin (23) fori andro Gilead.
Ale o Gešura the o Aramejčana lenge zaile šovardeš (60) gava: Le Jairoskere gava the o foros Kenat le gavenca. A savore manuša, save bešenas andro Gilead, sas le Machiroskere potomki.
Sar muľa o Checron, o Kaleb iľa la Efrata romňake, savi sas vdova pal leskero dad o Checron a savaha les sas o Ašchur, savo ačhaďa o foros Tekoa.
Le Jerachmeel, le Checronoskere nekphureder čhas, le sas pandž čhave: Ešebno o Ram, o Bunah, o Oren, o Ocem the o Achijah.
Le Jerachmeel sas the dujto romňi – e Atara, savi sas daj le Onamoske.
Le Ram, savo sas le Jerachmeeloskero ešebno čhavo, sas kala čhave: o Maac, o Jamin the o Eker.
Le Onamoskere čhave sas o Šammaj the o Jada. Le Šammajoskere čhave sas o Nadab the o Abišur.
Le Abišuroskeri romňi sas e Abihajil. Laha les sas o Achban the o Molid.
Le Nadaboskere čhave sas o Seled the o Appajim. Le Seled na sas čhave.
O Appajim sas dad le Jišioske a o Jiši le Šešanoske, o Šešan sas dad le Achlajoske.
Le Jada, le Šammajoskere phrales, sas duj čhave: o Jeter the o Jonatan. Le Jeter na sas čhave.
Le Jonatanoskere čhave sas o Palet the o Zazas. Kala sas o čhave le Jerachmeeloskere.
Le Šešan na sas čhave, ča čhaja. Ale sas les sluhas andral o Egipt, savo pes vičinelas Jarchas.
Leske diňa peskera čha romňake a sas len o Attaj.
O Attaj sas dad le Natanoske a o Natan le Zabadoske,
o Zabad sas dad le Eflaloske a o Eflal le Obedoske,
o Obed sas dad le Jehuoske a o Jehu sas dad le Azarioske.
O Azariah sas dad le Chelecoske a o Chelec le Elasoske,
o Elasah sas dad le Sismajoske a o Sismaj le Šallumoske,
o Šallum sas dad le Jekamioske a o Jekamiah le Elišamasoske.
Le Kaleb, le Jerachmeeloskere phrales, sas duj čhave: Ešebno o Mešas, savo sas dad le Zifoske, the dujto o Marešah, savo sas dad le Chebronoske.
Le Chebronoskere čhave sas: o Korach, o Tappuach, o Rekem the o Šemas.
O Šemas sas dad le Rachamoske the o Racham le Jorkoamoske a o Rekem le Šammajoske.
O Šammaj sas dad le Maonoske a o Maon le Bet-Curoske.
Le Kaleb sas mek trin čhave la Efaha, la romňaha-služobňičkaha: o Charan, o Mocas the o Gazez. Paľis sas the le Charan čhavo, saves vičinenas o Gazez.
Le Jahdajoskere čhave sas: o Regem, o Jotam, o Gešan, o Palet, o Efah the o Šaaf.
Le Kaleb sas the aver romňi-služka e Maacha. Laha les sas o Šeber the o Tirchanah.
Paľis o Šaaf, savo ačhaďa o Madmanna, the o Ševas, savo ačhaďa o Machbena the e Gibeja. Le Kaleboskeri čhaj sas e Achsa.
The kala sas le Kaleboskere čhave: Ešebno o Chur, savo les sas la Efrataha, o Šobal, savo ačhaďa o Kirjat-Jearim,
o Salmas, savo ačhaďa o Betlehem, o Charef, savo ačhaďa o Bet-Gader.
O Šobal, savo ačhaďa o Kirjat-Jearim, sas prapapus le manušenge andral o Haroeh the jepaš Menuchoťanengera fajtake.
Savore kala kmeňi bešenas paš o Kirjat-Jearim: o Jitričana, o Putana, o Šumatana the o Mišrajitana. O manuša andral o fori Cora the o Eštaol sas andral odi fajta.
O Salmas ačhaďa o Betlehem a sas prapapus le manušenge andral e Netofa the Atarot-Bet-Joab a jepaš Menuchoťanengera fajtake andral e Cora.
O fajti le pisarengere, save bešenas andro Jabec, sas o Tiraťana, Šimeaťana a o Suchaťana. On sas o Keniti, save sas le Chammatoskere potomki, a ov sas prapapus le Rechabčanenge.
Kala sas le Davidoskere čhave, save uľile andro Hebron: Ešebno (peršo) o Amnon la Achinoamatar, savi sas andral o Jezreel; dujto o Daniel la Abigajilatar, savi sas andral o Karmel;
trito o Absolon la Maachatar, savi sas čhaj le kraľiskeri Talmajoskeri andral o Gešur; štarto o Adonijah, la Chaggitatar;
pandžto o Šefatjah la Abitalatar; šovto o Jitream la Eglatar.
Kala šov čhave uľile andro Hebron, kaj kraľinelas efta berš the šov čhon, a andro Jeruzalem kraľinelas tranda the trin (33) berš.
Kala čhave leske uľile andro Jeruzalem: o Šimea, o Šobab, o Natan the o Šalamun – štar la Batšebatar, le Ammieloskera čhatar –
the o Jibchar, o Elišuah, o Elifelet,
o Nogah, o Nefeg, o Jafias,
o Elišamas, o Eljadas the o Elifelet, jekhetane eňa čhave.
Kala savore sas le Davidoskere čhave a sas les mek aver čhave le romňenca-služobňičkenca. E Tamar sas lengeri pheň.
Kala sas potomki le Šalamunoskere, save sas kraľa andre Judsko: o Rechabeam, leskero čhavo o Abijah, leskero čhavo o Asa, leskero čhavo o Jošafat,
leskero čhavo o Jehoram, leskero čhavo o Achazijah, leskero čhavo o Joaš,
leskero čhavo o Amacijah, leskero čhavo o Azarijah, leskero čhavo o Jotam,
leskero čhavo o Achaz, leskero čhavo o Chizkija, leskero čhavo o Menašše,
leskero čhavo o Amon, leskero čhavo o Joziaš
the leskere štar čhave: ešebno o Jochanan, o dujto Jojakim, o trito Cidkijah the o štarto Šallum.
Le Jojakim sas duj čhave: o Jechonijah the o Cidkijah.
Kala hine efta čhave le Jechonijoskere, savo sas bertenošis andre Babilon: o Šealtiel,
o Malkiram, o Pedajah, o Šenaccar, o Jekamiah, o Hošamas the o Nedabiah.
Le Pedajoskere čhave sas o Zerubbabel the o Šimej. Le Zerubbabeloskere čhave sas o Mešullam the o Chananijah. Lengeri pheň sas e Šelomita.
Sas les the aver pandž čhave: o Chašubah, o Ohel, o Berechijah, o Chasadijah the o Jušab-Chesed.
Le Chananijoskere potomki sas o Palatiah the o Ješajah, o Refajah, o Arnan, o Obadiaš the o Šechanijah a lengere čhave.
O Šechanijah sas dad le Šemajoske. Le Šemajah sas šov čhave: o Chattuš, o Jigal, o Bariach, o Neariah the o Šafat.
Le Neariah sas trin čhave: o Eljoenaj, o Chizkijah the o Azrikam.
Le Eljoenaj sas efta čhave: o Hodavijah, o Eljašib, o Palajah, o Akkub, o Jochanan, o Delajah the o Anani.
Le Judaskere čhave sas o Perec, o Checron, o Karmi, o Chur the o Šobal.
O čhavo le Šobaloskero sas o Reajah, leskero sas o Jachat a leskere o Achumaj the o Lahad. Kala savore sas andral e fajta, so bešenas andre Cora.
O Chur sas o nekphureder čhavo le Kaleboskero la Efrataha. Ov ačhaďa o Betlehem. Le Chur sas trin čhave: o Etam, o Penuel the o Ezer. Le Etam sas trin čhave: o Jezreel, o Jišma the o Jidbaš a jekh čhaj e Haclelponia. O Penuel ačhaďa o foros Gedor a o Ezer o foros Chuša.
<range>
O Ašchur ačhaďa o foros Tekoa a sas les duj romňija: e Chela the e Naara.
La Naaraha sas les štar čhave: o Achuzzam, o Chefer, o Temeni the o Achaštar.
La Chelaha les sas o Ceret, o Jecochar the o Etnan.
Le Kocoskere čhave sas o Anub the o Cobebah. Le Acharcheloskere fajti sas le Kocoskere potomki. O Acharchel sas čhavo le Harumoskero.
Le Jabec denas bareder pačiv sar leskere phralen. Leskeri daj leske diňa nav Jabec, bo phenďa: “Andro dukha les anďom pro svetos.”
Andre jekh džives o Jabec vičinelas pro Izraeloskero Del: “Mangav tut, požehňin man, hoj man te el mek buter phuv. Mi ľidžal man tiro vast a odle mandar savoro nalačhipen, so man šaj dukhavel.” Avke o Del les diňa savoro, so lestar mangelas.
Le Šuchoskero phral sas Kelub. Leskero čhavo sas o Mechir a leskero Ešton.
Le Ešton sas trin čhave: o Bet-Rafah, o Paseach the o Techinnah, savo ačhaďa o foros Ir-Nachaš. O potomki kale muršengere dživenas andre Recha.
Le Kenaz sas duj čhave: o Otňiel the o Serajah. Le Otňiel sas duj čhave: o Chatat the o Meonotaj.
O Meonotaj sas dad le Ofroske. O Serajah sas dad le Joaboske, savo ešebno (peršo) geľa te bešel andre dolina Ge-Charašim, kaj dživenas o majstri.
Le Kaleb, le Jefunnoskere čhas, sas trin čhave: o Iru, o Elah the o Naam. O Elah sas dad le Kenazoskero.
Le Jehallelel sas štar čhave: o Zif, o Zifah, o Tirjah the o Asarel.
Le Ezrah sas štar čhave: o Jeter, o Mered, o Efer the o Jalon. O Mered peske iľa romňake la Bitiah, savi sas čhaj le Faraonoskeri. Laha les sas e Mirijam the duj čhave: o Šammaj the o Jišbach, savo ačhaďa o foros Eštemoa. O Mered peske iľa the romňa andral o kmeňos Juda. Laha les sas aver trin čhave: o Jered, savo ačhaďa o foros Gedor, o Cheber, savo ačhaďa o Socho, the o Jekutiel, savo ačhaďa o foros Zanoach.
<range>
O Hodijah peske iľa le Nachamoskera pheňa romňake. Lengere potomki sas e fajta Garm, savi bešelas andro foros Keila, the e fajta le Maachoskeri, savi bešelas andro foros Eštemoa.
Le Šimonoskere čhave sas: o Amnon, o Rinnah, o Ben-Chanan the o Tilon. Le Jišioskere čhave sas o Zochet the o Ben-Zochet.
O Šelah sas jekh le Judaskere čhavendar. Leskere potomki sas o Er, savo ačhaďa o foros Lecha; o Laadah, savo ačhaďa o foros Mareša; o fajti andral e Bet-Ašbea, save džanenas te kerel le ľanostar o pochtana;
o Jokim the o murša andral o foros Kozeba; o Joaš the o Saraf, save ľidžanas o Moab, ale paľis pes odarik visarde andro Lechem. Ale ada hin čirlatuno vakeriben.
On sas ola, save kerenas la čhikatar o čare, bešenas andro fori Netaim the Gedera a služinenas le kraľiske.
Le Šimeonoskere čhave sas o Nemuel, o Jamin, o Jarib, o Zerach the o Šaul.
Le Šauloskero čhavo sas o Šallum, leskero čhavo o Mibsam a leskero čhavo o Mišmas.
Le Mišmasoskero čhavo sas o Chammuel, leskero čhavo o Zachur a leskero čhavo o Šimej.
Le Šimej sas dešušov (16) murša the šov čhaja, ale leskere phralen na sas ajci čhave, vašoda le Šimeonoskero kmeňos na sas ajso baro sar le Judaskero.
On bešenas andre Beer-Šeba, Molada, Chacar-Šual,
Bilha, Ecem, Tolad,
Betuel, Chorma, Ciklag,
Bet-Markabot, Chacar-Susim, Bet-Biri the andro Šaarajim. Kala sas lengere fori dži akor, medik kraľinelas o David.
Lengere pandž gava sas o Etam, o Ajin, o Rimmon, o Tochen, o Ašan
the mek savore gava, so sas pašal lende dži paš o foros Baal. Kala hine o thana, kaj le Šimeonoskere potomki bešenas, sar sas pisimen andre fajtengere zvitki.
Kala murša sas vodci andre peskere fajti: o Mešobab, o Jamlech, le Amacijoskero čhavo o Jošah, o Joel, o Jehu – savo sas čhavo le Jošibjoskero, ov le Serajoskero a ov le Asieloskero – o Eljoenaj, o Jaakobah, o Ješochajah, o Asajah, o Adiel, o Jesimiel, o Benajah the o Zizas, o čhavo le Šifioskero, ov le Allonoskero, ov le Jedajoskero, ov le Šimrioskero a ov le Šemajoskero. Lendar ačhiľa bari famelija,
<range>
<range>
<range>
<range>
vašoda odarik gele het a džanas paš o Gedor pro vichodos ola dolinatar te rodel čar prekal peskere stadi.
Arakhle ode igen bari the lačhi maľa. Andre odi phuv sas smirom a šunenas pes ode mištes. Angloda andre odi phuv bešenas o Chamčana.
Avke kala fajti avle andro Gedor, sar kraľinelas andre Judsko o Chizkija. Le Chamčanengere stani čhide tele a le Meuniťanen, save ode bešenas, murdarde avri a zaile lengere thana, bo ode sas maľi prekal lengere stadi. Avke ode bešen dži adadžives.
Pozneder vaj pandž šel (500) murša andral o kmeňos Šimeon gele pro verchi Seir andro Edom. Ľidžalas len o Palatiah, o Neariah, o Refajah the o Uzziel, le Jišioskere čhave.
Murdarde le Amaleken, save ode mek ačhile, a ode bešen dži adadžives.
O Ruben sas ešebno (peršo) čhavo le Jakoboskero, ale pašľiľa le dadeskera romňaha, vašoda našaďa o pravos, so hin ešebne čhas. Leskero pravos pregeľa pro Jozefoskere čhave a avke andre famelijakero rodokmeňos na sas les pačiv sar ešebnes.
No choc te andral o kmeňos Juda avľa baro vodcas a choc sas zoraleder sar leskere phrala, o pravos le ešebne čhaskero ačhiľa le Jozefoske.
Le Ruben, ešebne Jakoboskere čhas, sas štar čhave: o Chanoch, o Pallu, o Checron the o Karmi.
O Joel sas dad le Šemajoske, ov le Gogoske, o Gog le Šimejoske,
ov le Michoske, o Michah le Reajoske a ov le Baaloske.
O Baal sas dad le Beeroske, savo sas vodcas upral le Rubenoskero kmeňos, sar len zaiľa a odľigenďa o Asiriko kraľis Tiglat-Pileser.
Andre famelijakero zvitkos hin zapisimen o vodci andral o kmeňos Ruben: O Jeiel, paľis Zecharijah,
o Belas, čhavo le Azazoskero, čhavo le Šemasoskero, čhavo le Joeloskero. On bešenas le forostar Aroer dži pro severos ko Nebo the Baal-Meon.
Andre phuv Gilead len sas igen but stadi, a vašoda bešenas pre pušťa, so hiňi pro vichodos dži paš o paňi Eufrat.
Sar sas kraľis o Saul, o kmeňos Ruben geľa andro mariben pro Hagarčana a murdarde savoren. Avke gele te bešel andre lengere fori andro Gilead pro vichodos.
O kmeňos Gad bešelas pro severos le Rubenostar, andre phuv Bašan dži ko foros Salcha.
O Joel sas ešebno vodcas andre phuv Bašan, dujto sas o Šafam, a pal lende o Janaj the o Šafat.
Aver Gadoskere fajti a lengere vodci sas: o Michael, o Mešullam, o Šebas, o Joraj, o Jakan, o Zias the o Eber.
On sas potomki le Abichajiloskere, savo sas čhavo le Churioskero, ov le Jaroachoskero, ov le Gileadoskero, ov le Michaeloskero, ov le Ješišajoskero, ov le Jachdoskero a ov le Buzoskero.
O vodcas kale fajtenge sas o Achi, savo sas le Abdieliskero čhavo a ov le Guniskero.
On bešenas andre phuva Gilead the Bašan andro gava the pre caľi phuv Šaron, kaj sas čar prekal o stadi.
(Kala savore sas pisimen andro famelijakero rodokmeňos, sar andre Judsko kraľinelas o Jotam a andro Izrael o Jarobeam.)
Andro kmeňos Ruben, Gad the jepaš kmeňos Menašše sas 44 760 slugaďa avrisikade andro mariben le šťitenca, šabľenca, lukenca the šipenca.
On pes marenas le Hagarčanenca the le kmeňenca Jetur, Nafiš the le Nodab.
On ňerinde (zviťazinde) upral lende vašoda, bo vičinenas ko Del andro mariben. Ov len šunďa avri a pomožinďa lenge, bo pačanas andre leste. Vašoda diňa andre lengere vasta le Hagarčanen the olen, save lenge pomožinenas.
Ile lendar 50 000 ťavi, 250 000 bakren, 2 000 somaren the 100 000 manušen.
The but manuša mule andro mariben, bo oda mariben sas le Devleskero. Pre lengero than bešenas dži akor, medik na sas zaile andre Asirija.
O jepaš kmeňos Menašše bešenas andre phuv Bašan dži ko Baal-Chermon the Senir, oda hin o verchos Chermon. On sas igen baro kmeňos.
Kala sas zorale maribnaskere murša the anglune vodci, save ľidžanas peskere fajti: o Efer, o Jiši, o Eliel, o Azriel, o Jirmejah, o Hodavijah the o Jachdiel.
Ale o manuša na sas pačivale peskere dadengere Devleske, omukle les a chudle te lašarel le devlen avre narodengere, saven anglal lende o Del zňičinďa.
O Izraeliko Del kerďa upre le Asirike kraľis le Pul – oda hin o Tiglat-Pileser – hoj te džal pre lende pro mariben. Ov zaiľa o kmeňi Ruben, Gad the jepaš kmeňos Menašše a odľigenďa len andro Chalach, Chabor, andre Hara the ko paňi Gozan, kaj hine dži adadžives.
Le Levi sas trin čhave: o Geršon, o Kohat the o Merari. Le Leviskere čhave sas o Geršom, o Kohat the o Merari.
Le Kohatoskere čhave sas o Amram, o Jishar, o Chebron the o Uzziel. Le Geršomoskere čhave sas o Libni the o Šimej.
Le Amram sas duj murša: o Aron the o Mojžiš; the jekh čhaj e Mirijam. Le Aron sas štar čhave: o Nadab, o Abihu, o Eleazar the o Itamar. Le Kohatoskere čhave sas o Amram, o Jishar, o Chebron the o Uzziel.
O Eleazar sas dad le Pinchasoske, o Pinchas le Abišuasoske, Le Merariskere čhave sas o Machli the o Muši. Kale hine le Levitengere fajti pal lengere fameliji:
o Abišuas sas dad le Bukkioske, o Bukki le Uzzioske, Le Geršomoskero čhavo sas o Libni, leskero o Jachat, leskero o Zimmah,
o Uzzi le Zerachijoske, o Zerachijah le Merajotoske, leskero o Joach, leskero o Iddo, leskero o Zerach the leskero o Jeatraj.
o Merajot le Amarioske, o Amariah le Achituboske, Le Kohatoskero čhavo sas o Amminadab, leskero o Korach, leskero o Assir,
o Achitub le Cadokoske, o Cadok le Achimaacoske, leskero o Elkanah, leskero o Ebjasaf, leskero o Assir,
o Achimaac le Azarioske, o Azariah le Jochananoske, leskero o Tachat, leskero o Uriel, leskero o Uzziah a leskero o Šaul.
o Jochanan sas dad le Azarioske, savo služinelas sar rašaj andro Chramos, so ačhaďa o Šalamun andro Jeruzalem. Le Elkanah sas duj čhave: o Amasaj the o Achimot.
O Azariah sas dad le Amarioske, o Amariah le Achituboske, Le Achimotoskero čhavo sas o Elkanah, leskero o Cofaj, leskero o Nachat,
o Achitub le Cadokoske, o Cadok le Šallumoske, leskero o Eliab, leskero o Jerocham, leskero o Elkanah the leskero o Samuel.
o Šallum le Chilkijoske, o Chilkijah le Azarioske, Le Samuel sas duj čhave: Ešebno (peršo) o Joel a dujto o Abijah.
o Azariah le Serajoske a o Serajah le Jehocadakoske. Le Merariskero čhavo sas o Machli, leskero o Libni, leskero o Šimej, leskero o Uzzah,
Ale o Jehocadak sas zailo jekhetane le manušenca andral o Jeruzalem the Judsko akor, sar len o RAJ bičhaďa andro Babilon le Nebukadnecaroskere vasteha. leskero o Šimeas, leskero o Chaggijah the leskero o Asajah.
Kalen muršen o David ačhaďa, hoj te služinen le giľavipnaha pro than, kaj lašarenas le RAJES akorestar, sar andro Jeruzalem ande e Zmluvakeri Archa.
On služinenas le giľavipnaha anglo Sentno Stanos, medik o Šalamun na ačhaďa o Chramos andro Jeruzalem. On kerenas služba akor, sar pre lende avelas o šoros.
Kala manuša lengere čhavenca kerenas kadi služba: andral e Kohatoskeri fajta o lavutaris Heman, saveske sas dad o Joel, leske o Samuel,
leske o Elkanah, leske o Jerocham, leske o Eliel, leske o Toach,
leske o Cuf, leske o Elkanah, leske o Machat, leske o Amasaj,
leske o Elkanah, leske o Joel, leske o Azarijah, leske o Cefanjah,
leske o Tachat, leske o Assir, leske o Ebjasaf, leske o Korach,
leske o Jishar, leske o Kohat, leske o Levi the leske o Jakob.
O Asaf, le Hemanoskero pašutno, leha ačhelas andre služba pal e čači (pravo) sera. Le Asafoskero dad the phure dada pal o rodokmeňos sas: o Berechijah, o Šimea,
o Michael, o Baasejah, o Malkijah,
o Etni, o Zerach, o Adajah,
o Etan, o Zimmah, o Šimej,
o Jachat, o Geršom the o Levi.
Pal e baľogňi (ľavo) sera leha ačhelas andre služba o Etan andral le Merariskeri fajta. Leskero dad the phure dada pal o rodokmeňos sas: o Kiši, o Abdi, o Malluch,
o Chašabijah, o Amacijah, o Chilkijah,
o Amci, o Bani, o Šemer,
o Machli, o Muši, o Merari the o Levi.
Okle Levitenge sas dine savore aver službi andro Stanos, pro than, kaj lašarenas le Devles.
O Aron peskere čhavenca anelas o labarde the o voňava obeti pro oltara. On kerenas andro Neksentneder Than savori služba, hoj o RAJ te odmukel o bini le Izraelitenge, sa avke sar prikazinďa o Mojžiš, le Devleskero služobňikos.
Kala hine le Aronoskere potomki: Leskero čhavo sas o Eleazar, leskero o Pinchas, leskero o Abišuas,
leskero o Bukki, leskero o Uzzi, leskero o Zerachijah,
leskero o Merajot, leskero o Amariah, leskero o Achitub,
leskero o Cadok the leskero o Achimaac.
Kala hine o fori the o phuva, so chudle o potomki le Aronoskere la Kohatoskera fajtatar. On chudle ešebno kotor la phuvatar, so sas dino le Levitenge prekal o losos.
Andre Judsko chudle o foros Hebron le maľenca, so sas pašal leste.
Ale o gava le maľenca pašal oda foros sas dine le Kaleboske, le Jefunnoskere čhaske.
Le Aronoskere potomkenge sas dine kale fori le maľenca: o Hebron, so sas o foros pro garuďipen, o Jattir, e Libna, e Eštemoa,
o Chilen, o Debir,
o Ašan the o Bet-Šemeš.
Le kmeňostar Benjamin lenge sas dine o fori le maľenca: e Geba, o Alemet the o Anatot. Kala dešutrin (13) fori sas rozulade (rozďelimen) maškar o Kohatoskere potomki.
Okla potomki le Kohatoskere chudle prekal o losos deš fori le kmeňostar Menašše pal o zapados.
Le Geršomoskere potomkenge sas dine dešutrin fori andral o kmeňi Jissachar, Ašer, Naftali, the vichodno Menašše andro Bašan.
Le Merariskere potomkenge prekal o losos sas dine dešuduj (12) fori andral o kmeňi Ruben, Gad the Zebulun.
Avke o Izraeliti dine le Levitenge o fori le maľenca.
Kala fori andral o kmeňi Juda, Šimeon the Benjamin lenge sas dine prekal o losi.
Le kmeňostar Efrajim sas dine varesave le Kohatoskere fajtenge kala fori le maľenca:
O Šichem pro Efrajimoskere brehi, so sas o foros pro garuďipen, o Gezer,
o Jokmeam, o Bet-Choron,
o Ajalon the o Gat-Rimmon.
Le Kohatoskere fajtenge, save ačhile, sas dine le kmeňostar Menašše pro zapados o fori Aner the Bileam le maľenca.
Le Geršomoskere potomkenge sas dine kala fori le maľenca: andral o kmeňos Menašše pro vichodos o Golan andre phuv Bašan the Aštarot;
le kmeňostar Jissachar: o Kedeš, o Daberat,
o Ramot the o Anem;
le kmeňostar Ašer: o Mašal, o Abdon,
o Chukok the o Rechob;
le kmeňostar Naftali: o Kedeš andre Galileja, o Chammon the o Kirjatajim.
Olenge, ko ačhile le Merariskere potomstvostar, sas dine le kmeňostar Zebulun o fori Rimmon the Tabor le maľenca.
Le kmeňostar Ruben pre vichodno sera le Jordanostar paš o Jericho lenge sas dine kala štar fori le maľenca: o Becer pre pušťa, e Jahca,
o Kedemot the o Mefaat;
a le kmeňostar Gad kala fori: o Ramot andro Gilead, o Machanajim,
o Chešbon the o Jazer.















Le Jissachar sas štar čhave: o Tolas, o Puah, o Jašub the o Šimron.
Le Tolasoskere čhave sas o Uzzi, o Refajah, o Jeriel, o Jachmaj, o Jibsam the o Šemuel. On sas vodci andre famelija le Tolasoskera fajtake. Andre lengero fajtakero rodokmeňos sas zapisimen 22 600 zorale maribnaskere murša, sar kraľinelas o David.
Le Uzzioskero čhavo sas o Jizrachiah. Le Jizrachioskere čhave sas o Michael, o Obadiah, o Joel the o Jiššijah. On savore sas vodci andro fajti.
Andre lengero rodokmeňos sas zapisimen 36 000 maribnaskere murša, bo sas len but romňija the čhave.
Savore zorale maribnaskere murša, save sas zapisimen andre le Jissacharoskero rodokmeňos, sas 87 000.
Le Benjamin sas trin čhave: o Belas, o Becher the o Jediael.
Le Belas sas pandž čhave: o Ecbon, o Uzzi, o Uzziel, o Jerimot the o Iri. On sas zorale maribnaskere murša the vodci andre peskere fajti. Andre lengero rodokmeňos sas zapisimen 22 034 maribnaskere murša.
Le Becheroskere čhave sas o Zemirah, o Joaš, o Eliezer, o Eljoenaj, o Omri, o Jeremot, o Abijah, o Anatot the o Alemet.
Dojekh lendar sas vodcas andre peskeri fajta. Andre lengero rodokmeňos sas zapisimen 22 200 maribnaskere murša.
Le Jediaeloskero čhavo sas o Bilhan. Le Bilhanoskere čhave sas o Jeuš, o Benjamin, o Ehud, o Kenaanah, o Zetan, o Taršiš the o Achišachar.
Kala savore le Jediaeloskere čhave sas vodci andre peskeri fajta. Lendar sas 17 200 zorale maribnaskere murša, save sas pririchtimen te džal andro mariben.
Le Irioskere čhave sas o Šuppim the o Chuppim. O Dan sas dad le Chušimenge.
Le Naftaliskeri daj sas e Bilha a leskere čhave sas o Jachciel, o Guni, o Jecer the o Šallum.
Le Menašše la romňaha-služobňičkaha, andral o Aram, sas duj čhave: o Asriel the o Machir, savo sas dad le Gileadoske.
O Machir arakhľa romňijen prekal o Šuppim the Chuppim. E Maacha sas leskeri pheň. Leskero dujto čhavo sas o Celofchad. Le Celofchad sas ča čhajora.
Le Machir peskera romňaha la Maachaha sas čhavo a oj leske diňa nav Pereš. A leskero phral sas o Šereš. Le Šerešoskere čhave sas o Ulam the o Rekem.
O Ulam sas dad le Bedanoske. Kala sas savore potomki le Gileadoskere, čhavo le Machiroskero, čhavo le Menaššeskero.
Le Gileadoskeri pheň e Hammolechet sas daj le Išhodoske, Abiezeriske the le Machloske.
Le Šemidas sas štar čhave: o Achjan, o Šechem, o Likchi the o Aniam.
O Efrajim sas dad le Šutelachoske, ov le Beredoske, ov le Tachatoske, ov le Eladoske, ov le Tachatoske,
ov le Zabadoske a ov le Šutelachoske. Le Efrajim sas mek duj čhave, o Ezer the o Elad, ale len murdarde o manuša andral o Gat akor, sar avle te čorel lengero dobitkos.
Lengero dad o Efrajim but dživesa ľikerelas o smutkos. A avke avle ke leste leskere phrala a prevakerenas les.
Paľis geľa ke peskeri romňi a pašľiľa laha. Uľiľa lake muršoro, saveske diňa nav Berijah, bo pre leskeri famelija avľa e bibach.
Le Efrajimoskeri čhaj sas e Šeera. Oj diňa te ačhavel o Teluno the Upruno Bet-Choron the o Uzzen-Šeera.
Le Efrajim sas mek jekh čhavo o Refach. Leskere potomki sas kala: Leskero čhavo o Rešef, leskero o Telach, leskero o Tachan,
leskero o Ladan, leskero o Ammichud, leskero o Elišamas,
leskero o Nun the leskero o Jozua.
Lengere phuva the fori sas kala: o Betel le gavenca, pro vichodos o Naaran, pro zapados o Gezer le gavenca, the o Šichem le gavenca dži ke Ajja le gavenca.
O kmeňos Menašše chudľa o foros Bet-Šean le gavenca, o Taanach le gavenca, o Megiddo le gavenca the o Dor le gavenca. Andre kala fori bešenas o potomki le Jozefoskere, savo sas čhavo le Jakoboskero.
Le Ašeroskere čhave sas o Jimnah, o Jišvah, o Jišvi the o Berijah. Lengeri pheň sas e Serach.
Le Berijoskere čhave sas o Cheber the o Malkiel, savo ačhaďa o gav Birzajit.
Le Cheber sas trin čhave: o Jaflet, o Šomer the o Chotam. Lengeri pheň sas e Šua.
Le Jafletoskere čhave sas o Pasach, o Bimhal the o Ašvat.
Le Šemeroskere čhave sas o Achi, o Rohgah, o Jechubbah the o Aram.
O čhave le Helemoskere, leskere phraleskere, sas o Cofach, o Jimnas, o Šeleš the o Amal.
Le Cofachoskere čhave sas o Suach, o Charnefer, o Šual, o Beri, o Jimrah,
o Becer, o Hod, o Šammas, o Šilšah, o Jitran the o Beeras.
Le Jeteroskere čhave sas o Jefunneh, o Pispah the o Aras.
Le Ulloskere čhave sas o Arach, o Channiel the o Ricjah.
Kala savore sas le Ašeroskere potomki. On sas zorale maribnaskere murša the vodci andre peskere fajti. Andre lengero rodokmeňos sas zapisimen 26 000 zorale maribnaskere murša.
Le Benjamin sas pandž čhave. Ešebno (peršo) čhavo sas o Belas, dujto o Ašbel, trito o Achrach,
štarto o Nochah the pandžto o Rafah.
Le Belasoskere čhave sas o Addar, o Geras, o Abihud,
o Abišuas, o Naaman, o Achoach,
o Geras, o Šefufan the o Churam.
O potomki le Echudoskere, save sas o vodci andre peskere fajti a save dživenas andre Geba, ale sas thode te bešel andro Manachat, hine kala:
O Naaman, o Achijah the o Geras, saven prethode te bešel avrether a savo sas o dad le Uzzasoske the le Achichudoske.
O Šacharajim premukľa peskere duje romňijen la Chušima the la Baara. Pozneder, sar bešelas andre Moabiko phuv, iľa peske la Chodeša romňake a laha les sas efta čhave: o Jobab, o Cibijas, o Mešas, o Malkam,
<range>
o Jeuc, o Sachijah the o Mirmah. Kala sas o vodci andre peskere fajti.
La Chušimaha les sas o Abitub the o Elpaal.
Le Elpaaloskere čhave sas o Eber, o Mišam the o Šemed. On ačhade o fori Ono the Lod le gavenca, so hine pašal lende.
O Berijah the o Šemas sas vodci le fajtenge, save bešenas andro Ajalon. On sas ola, save tradle avri le manušen andral o Gat.
Le Berijoskere čhave sas o Achijo, o Šašak, o Jeremot,
o Zebadijah, o Arad, o Eder,
o Michael, o Jišpah the o Jochas.
Le Elpaaloskere potomki sas o Zebadijah, o Mešullam, o Chizki, o Cheber,
o Jišmeraj, o Jizlijah the o Jobab.
Le Šimejoskere potomki sas o Jakim, o Zichri, o Zabdi,
o Elienaj, o Cilletaj, o Eliel,
o Adajah, o Berajah the o Šimrat.
Le Šašakoskere potomki sas o Jišpan, o Eber, o Eliel,
o Abdon, o Zichri, o Chanan,
o Chananijah, o Elam, o Antotijah
o Jifdejah the o Penuel.
Le Jerochamoskere potomki sas o Šamšeraj, o Šecharijah, o Atalijah,
o Jaarešijah, o Elijah the o Zichri.
Kala savore sas zapisimen andro rodokmeňos sar vodci, save bešenas andro Jeruzalem.
O Jeiel, oda hin o Abi-Gibeon, bešelas andro foros Gibeon. Leskeri romňi sas e Maacha.
Leskero ešebno čhavo sas o Abdon, paľis o Cur, o Kiš, o Baal, o Ner, o Nadab,
o Gedor, o Achijo, o Zecher
the o Miklot, savo sas dad le Šimeoske. The on bešenas pašes paš peskere phrala andro Jeruzalem.
O Ner sas dad le Kišoske a o Kiš le Sauloske. Le Sauloskere čhave sas o Jonatan, o Malki-Šua, o Abinadab the o Ešbaal.
O Jonatan sas dad le Merib-Baaloske, o Merib-Baal le Michasoske.
Le Michasoskere čhave sas o Piton, o Melech, o Tareas the o Achaz.
O Achaz sas dad le Joaddoske a le Joaddoskere čhave sas o Alemet, o Azmavet the o Zimri. O Zimri sas dad le Mocasoske.
O Mocas sas dad le Bineasoske, o Bineas le Rafoske, o Rafah le Elasoske, o Elasah le Aceloske.
Le Acel sas šov čhave: o Azrikam, o Bocheru, o Jišmael, o Šearijah, o Obadijah the o Chanan.
Leskere phrales le Ešek sas trin čhave: ešebno o Ulam, dujto o Jeuš the trito o Elifelet.
Le Ulamoskere čhave sas zorale maribnaskere murša the lukostrelci. Sas les but potomki: Šel the penda (150) čhave the čhavengere čhave. Kala savore sas andral o kmeňos Benjamin.
Savore Izraeliti sas zapisimen pal peskeri fajta andro Zvitkos le Izraelike the Judske Kraľengero. Ale kerenas bini anglo RAJ, a vašoda sas o Judejci zaile a odľigende andro Babilon.
Ešebne (perše) manuša, save avle pale te bešel andre peskeri phuv the andre peskere fori, sas vajkeci Izraeliti, rašaja, Leviti the le chramoskere služobňika.
Andro Jeruzalem gele te bešel vajkeci manuša andral o kmeňi Juda, Benjamin, Efrajim the Menašše.
Andral o kmeňos Juda ode avle pale te bešel 690 fameliji. On savore sas potomki le Judaskere čhavendar: le Perecostar, le Šelostar the le Zerachostar. Lengere vodci sas o Utaj, o Asajah the o Jeuel. O Utaj sas le Ammichudoskero čhavo a potomkos le Omrioskero, le Imrioskero, le Baniskero the le Perecoskero; o Asajah sas potomkos le Šeloskero a o Jeuel le Zerachoskero.
<range>
<range>
Andral o kmeňos Benjamin ode avle pale te bešel 956 fameliji: lendar sas o Sallu le Mešullamoskero čhavo, saveske sas papus o Hodavijah a prapapus o Hassenuah; o Jibnejah le Jerochamoskero čhavo; o Elah le Uzzioskero čhavo, saveske sas papus o Michri; a o Mešullam le Šefatijahoskero čhavo, saveske sas papus o Reuel a prapapus o Jibnijah. Kala savore sas vodci andre peskere fameliji.
<range>
<range>
Le rašajendar avle te bešel andro Jeruzalem o Jedajah, o Jojarib, o Jachin, o Azarijah, le Chilkijoskero čhavo, savo sas potomkos le Mešullamoskero, le Cadokoskero, le Merajotoskero the le Achituboskero; o Adajah le Jerochamoskero čhavo, savo sas potomkos le Pašchuroskero the le Malkijoskero; o Maasaj, le Adieloskero čhavo, savo sas potomkos le Jachzeroskero, le Mešullamoskero, le Mešillemitoskero the le Immeroskero.
<range>
<range>
O rašaja, save sas vodci andre peskere fameliji, sas jekhetane 1 760. On džanenas mištes te kerel savori služba andro Chramos.
Kala džene le Levitendar avle te bešel andro Jeruzalem: o Šemajah andral le Merariskero rodokmeňos, savo sas potomkos le Chaššuboske, le Azrikamoske the le Chašabijoske; o Bakbakkar, o Chereš, o Galal a o Mattanijah, le Michasoskero čhavo, savo sas potomkos le Zichriske the le Asafoske; o Obadijah, savo sas le Šemajoskero čhavo, o čhavo le Galaloske, o čhavo le Jedutunoske; o Berechijah le Asasoskero čhavo, saveske sas papus o Elkanah, savo bešelas andro gavora pašal o foros Netofa.
<range>
<range>
Kala džene stražinenas paš o chramoskero vudar: o Šallum, o Akkub, o Talmon, o Achiman the leskere phrala. O Šallum sas lengero vodcas.
Dži andre oda časos stražinenas paš e Kraľiskeri Brana pre vichodno sera le foroskeri. On angloda stražinenas le Levitengere tabora.
O Šallum, o potomkos le Koreoskero the le Ebjasafoskero, jekhetane leskera famelijaha andral e Korachoskeri fajta sas ačhade, hoj te stražinen paš o vudar le RAJESKERE Stanoskero, avke sar varekana lengere dada stražinenas le RAJESKERO taboris.
O Pinchas, le Eleazaroskero čhavo, sas varekana lengero vodcas a o RAJ sas leha.
O Zecharijah, le Mešelemijoskero čhavo, stražinelas paš o vudar andre le RAJESKERO Stanos.
Savore, save sas avrikidle, hoj te stražinen e chramoskeri brana, sas 212. On sas zapisimen pal peskere gava. O David le prorokoha Samueloha ačhade kale stražňikengere daden andre služba.
On the lengere potomki služinenas paš o brani andre le RAJESKERO Chramos a angloda andro Sentno Stanos.
O brani sas pro štar seri: pro vichodos, zapados, severos the pro juhos.
Furt pro eftato džives lengere phrala andral lengere gava, len čerinenas andre služba. Bo sako eftato džives pes čerinenas.
Ola štar anglune stražňika sas Leviti. On pes starinenas pal o Chramos, skladi the pokladňi.
On rači sas paš o Chramos, bo sas ačhade les te stražinel, a sako tosara mušinenas te phundravel e brana.
Varesave Leviti pes starinenas pal o veci pro lašariben andro Chramos. Sar o veci lenas avri abo thovenas pale, mušinenas len te zgenel.
Aver džene merkinenas pro sersamos the pro savore sentne veci, pro sano aro, olejos, kaďidlos, koreňje the pre mol.
Ale varesave rašaja kerenas o masci le koreňjendar.
O Levitas o Mattitijah, o nekphureder čhavo le Šallumoskero le Korachoskera fajtatar, sas ačhado, hoj te pekel o sentne mare.
Aver murša andral le Kohatoskeri fajta sas ačhade, hoj te pririchtinen o sentne mare andro Chramos sako Šabbat.
Varesave vodci andral e Levitengere fameliji, save sas lavutara, bešenas andro Chramos a na kerenas ňič aver, bo mušinenas te el pririchtimen andre služba rat the džives.
Kala savore sas vodci andre le Levitengere fameliji pal lengere fajti a bešenas andro Jeruzalem.
O Jeiel, oda hin o Abi-Gibeon, ešebno bešelas andro foros Gibeon. Leskeri romňi sas e Maacha.
Leskero ešebno čhavo sas o Abdon, paľis o Cur, o Kiš, o Baal, o Ner, o Nadab,
o Gedor, o Achijo, o Zecharijah the o Miklot,
savo sas dad le Šimeamoskero. The on bešenas paš peskere phrala andro Jeruzalem.
O Ner sas dad le Kišoske, o Kiš le Sauloske. Le Sauloskere čhave sas o Jonatan, o Malki-Šua, o Abinadab the o Ešbaal.
O Jonatan sas dad le Merib-Baaloske a ov le Michasoske.
Le Michasoskere čhave sas o Piton, o Melech, o Tachrea, the o Achaz.
O Achaz sas dad le Jaroske a o Jarah le Alemetoske, le Azmavetoske the le Zimriske. O Zimri sas dad le Mocasoske,
ov le Bineasoske, ov le Refajoske, ov le Elasoske a ov le Aceloske.
Le Acel sas šov čhave: o Azrikam, o Bocheru, o Jišmael, o Šearijah, o Obadijah the o Chanan.
O Filišťinci gele pro mariben pro Izraeliti. Ale o Izraeliti pes rozdenašle a but lendar sas murdarde pro verchos Gilboa.
O Filišťinci pes dochudle ko Saul the ke leskere trin čhave a murdarde le Jonatan, le Abinadab the le Malki-Šua.
O mariben sas zoralo pašal o Saul, o lukostrelci les ľivinde a sas igen zraňimen.
Akor o Saul phenďa le sluhaske, savo hordinelas leskere zbraňi: “Cirde avri e šabľa a murdar man sigeder, sar avena ola naobčhinde (naobrezimen), hoj mange te na keren ladž.” Ale leskero sluhas oda na kamelas te kerel, bo igen daralas. Avke o Saul iľa peskeri šabľa a čhiďa pes pre late.
Sar o sluhas dikhľa, hoj o Saul hino mulo, the ov pes čhiďa pre šabľa a muľa.
Avke andre oda džives mule jekhetane o Saul the leskere trin čhave, vašoda ňiko leskere čhavendar pal leste na kraľinelas.
Sar o Izraeliti, save bešenas andre dolina Jezreel, dikhle, hoj le Sauloskere murša pes rozdenašle a hoj o Saul the leskere čhave mule, the on denašle a omukle peskere fori. Avke o Filišťinci avle a zaile peske ola fori.
Pre aver džives pal o mariben avle o Filišťinci te občorel olen, save sas mule, a arakhle ode le Saul the leskere trine čhaven pro verchos Gilboa.
Pal o Saul čhide tele o gada, odčhinde leske o šero, ile leskeri vizbroj a bičhade len andre Filišťiniko phuv. Kada hiros dine te džanel peskere modlenge the le manušenge.
Le Sauloskeri vizbroj thode andre peskere devlengero chramos a leskero šero figinde andre le Dagonoskero chramos.
Sar o manuša andral o Jabeš-Gilead pes došunde, so o Filišťinci kerde le Sauloha,
gele ode savore zorale murša, ile le Sauloskero ťelos the leskere čhavengero a ande len andro Jabeš. Parunde len andro hrobos tel o baro stromos a efta džives pes poscinenas.
Avke o Saul muľa, bo na sas pačivalo le RAJESKE, na doľikerelas leskero lav a geľa the te phučel le mulengere duchendar, so majinel te kerel,
a na le RAJESTAR. Vašoda o RAJ les diňa te murdarel a o kraľišagos diňa le Davidoske, le Izajoskere čhaske.
Savore Izraeliti pes zgele ko David andro Hebron a phende: “Se amen sam jekh rat.
Tu ľidžahas le Izraeliten andro mariben mek sigeder, sar sas kraľis o Saul, bo o RAJ, tiro Del, tuke phenďa: ‘Tu ľidžaha mire manušen sar pasťjeris a ačheha lengero vodcas.’ ”
Savore vodci andral o Izrael avle ko kraľis andro Hebron, kaj lenca phandľa anglo RAJ e zmluva. Avke pomakhle le David vaš o kraľis upral o Izrael, avke sar phenďa o RAJ prekal o prorokos Samuel.
O David geľa savore Izraelitenca andro mariben pro Jeruzalem, so pes angloda vičinelas Jebus, bo ode furt bešenas o Jebuseja.
Ola Jebuseja phende le Davidoske: “Ade pes na dochudeha!” Ale o David domarďa o zoralo foros Sion, oda hin akana o Foros le Davidoskero.
Akor o David phenďa: “Ko ešebno (peršo) murdarela Jebusejis, ačhela nekbareder veľiťeľis.” Ešebno geľa o Joab, la Cerujakero čhavo, vašoda ačhiľa nekbareder veľiťeľis.
Paľis o David ačhiľa te bešel andre oda zoralo foros, vašoda o manuša les vičinenas o Foros le Davidoskero.
Paľis chudľa te ačhavel o foros pro vichodos pašal o than, kaj zrovňinďa o brehos, a o Joab oprikerďa o foros, kaj mek kampelas.
O David ačhelas furt zoraleder, bo o RAJ o Nekzoraleder sas leha.
Kala hine o zorale murša le Davidoskere, save jekhetane savore Izraelitenca les ačhade vaš o kraľis upral o Izrael a zoraľarde leskero kraľišagos pal caľi phuv, avke sar o RAJ diňa lav pal o Izrael:
Ešebno o Jašobeam, andral le Chachmonoskeri fajta, savo sas vodcas le Trine, save sas trin zorale murša. La kopijaha murdarďa trin šel (300) muršen andre jekh mariben.
Dujto ole Trinendar sas o Eleazar, le Dodoskero čhavo, andral le Achoachoskeri fajta.
Ov sas le Davidoha andre Pas-Dammim akor, sar pes o Filišťinci zgele pro mariben. Ode sas jačmeňiskeri maľa. Sar o manuša denašenas le Filišťinendar,
o Eleazar ačhelas maškar e maľa a marelas pes le Filišťinenca. Akor o Izraeliti ňerinde (zviťazinde) upral lende. Avke o RAJ diňa upral lende baro ňerinďipen (viťaztvo).
Jekhvar avle trin le tranda (30) zorale muršendar ko David pre skala paš e jaskiňa Adullam. Akor o Filišťinike slugaďa peske kerde taboris andre le Refajengeri dolina.
O David sas akor pro verchos andro zoralo than a e Filišťiniko slugaďengeri partija sas andro Betlehem.
A o David kamelas igen te pijel paňi a phenďa: “Ko man dela te pijel paňi andral e chaňig, so hiňi paš e brana andro Betlehem?”
Avke ola trin džene pes premarde prekal le Filišťinengero taboris, cirdle o paňi andral odi chaňig, so sas paš e brana andro Betlehem, a ande le Davidoske. Ale ov na kamelas oda paňi te pijel, ale čhorďa les avri sar obeta prekal o RAJ.
A phenďa: “Mi chraňinel man o RAJ, hoj ada te kerav! Se oda uľahas avke, sar te piľomas o rat le muršengero, save gele te anel oda paňi.” A na kamelas oda paňi te pijel. Kada kerde ola trin zorale murša.
Le Joaboskero phral o Abišaj sas vodcas le tranda (30) zorale muršenge. Andre jekh mariben la kopijaha murdarďa trin šel (300) muršen, avke leskero nav ačhiľa baro maškar ola Tranda.
Maškar ola Tranda les sas bareder pačiv a ačhiľa lengero vodcas, ale na sas les ajsi pačiv sar ole Trin.
O Benajah, le Jehojadoskero čhavo, sas zoralo murš, kerelas but bare veci a sas andral o Kabceel. Ov murdarďa duje zorale Moabčanen. Andre jekh džives, sar delas o jiv, ov geľa andre chev a murdarďa le ľevos.
Murdarďa the jekhe Egipťanos, savo sas učo buter sar duj metri. Choc le Egipťanoste andro vast sas igen thuľi kopija a leste ča e paca, o Benajah leske la iľa andral o vast a murdarďa les laha.
Ada kerďa o Benajah, le Jehojadoskero čhavo, a aleha peske kerďa nav avke sar ola Trin.
Maškar ola Tranda les sas pačiv, ale the avke na sas sar ola Trin. O David les ačhaďa veľiťeľiske upral peskere ťelesne stražňika.
Aver zorale murša sas le Joaboskero phral o Asahel; le Dodoskero čhavo o Elchanan andral o Betlehem;
o Šammot andral o Charor; o Chelec andral o Palon;
o Iras, le Ikkešoskero čhavo andral e Tekoa; o Abiezer andral o Anatot;
o Sibbechaj andral e Chuša; o Ilaj andral o Achoach;
o Mahraj andral e Netofa; le Baanoskero čhavo Cheled andral e Netofa;
le Ribajoskero čhavo o Itaj andral le Benjaminiko phuv Gibeja; o Benajah andral o Piraton;
o Churaj andral o Gaašiskere dolini; o Abijel andral e Araba;
o Azmavet andral o Bachurim; o Eljachbas andral o Šaalbon;
le Hašemoskere čhave andral o Gizon; le Šageoskero čhavo o Jonatan andral o Harar;
le Sacharoskero čhavo o Achijam andral o Harar; le Uroskero čhavo o Elifal;
o Chefer andral e Mechera; o Achijah andral o Palon;
o Checro andral o Karmel; le Ezbajoskero čhavo o Naaraj;
le Natanoskero phral o Joel; le Hagrioskero čhavo o Mibchar;
o Ammončanos o Celek; o Nachraj andral o Beerot, savo hordinelas o zbraňi le Joaboske, la Cerujakere čhaske;
the o Jitričana o Ira the o Gareb;
o Chetitos o Urijaš; le Achlajoskero čhavo o Zabad;
le Šizasoskero čhavo o Adinas, savo sas vodcas andro kmeňos Ruben, le tranda maribnaskere muršenca;
le Maachoskero čhavo o Chanan; o Jošafat andral o Mitan;
o Uzzias andral o Aštarot; o Šamas the o Jeiel, o čhave le Chotamoskere andral o Aroer;
le Šimrioskero čhavo o Jediael the leskero phral o Jochas andral o Tic;
o Eliel andral e Machava; le Elnaamoskere čhave o Jeribaj the o Jošavijah; o Moabčanos o Jitmah;
o Eliel; o Obed the o Jaasiel andral e Coba.
Kala murša avle ko David andro Ciklag akor, sar denašľa le Saulostar, le Kišoskere čhastar. On sas zorale maribnaskere murša, save leske pomožinenas andro mariben.
Savorende sas o luki a džanenas igen mištes te ľivinkerel le lukoha a te čhivkerel andral o prakos o bara le baľogne (ľave) vaj le čače (prave) vasteha. On sas andral o kmeňos Benjamin avke sar the o Saul.
O Achiezer the o Joaš, le Šemaoskere čhave andral e Gibeja, sas veľiťeľa upral lende. Kala murša sas: o Jeziel the o Palet, le Azmavetoskere čhave; o Berachas the o Jehu andral o Anatot;

o Jišmajah andral o Gibeon, savo sas maškar o Tranda a sas lengero veľiťeľis;
o Jirmejah, o Jachaziel, o Jochanan, o Jozabad andral e Gedera;
o Eluzaj, o Jerimot, o Bealijah, o Šemarijah, o Šefatijah andral o Charuf;
o Elkanah, o Jiššijah, o Azarel, o Joezer, o Jašobeam andral le Korachoskeri fajta;
the O Joelah the Zebadijah, o čhave le Jerochamoskere andral o Gedor.
O murša andral o kmeňos Gad tiš gele ko David pro verchengere thana pre pušťa. On sas zorale maribnaskere murša, furt pririchtimen te džal andro mariben le šťitoha the la kopijaha. Sas zorale sar o ľevi a denašenas avke sar o sarni.
Lengero vodcas sas o Ezer, dujto pal leste sas o Obadijah, trito o Eliab,
štarto o Mišmannah, pandžto o Jirmejah,
šovto o Attaj, eftato o Eliel,
ochtoto o Jochanan, eňato o Elzabad,
dešto o Jirmejah the dešujekhto (11.) o Machbannaj.
Kala murša andral o kmeňos Gad sas veľiťeľa le slugaďenge. O bareder veľiťeľa sas upral ezeros (1 000) slugaďa a o teleder upral o šel (100).
Sas oda on, save pregele prekal o Jordan andro ešebno (peršo) čhon akor, sar o paňi prečhorelas soduj brehi, a roztradle le manušen, save bešenas andre ola dolini pro vichodos the zapados.
The varesave džene andral o kmeňi Benjamin the Juda gele ko David pro verchengero than.
O David geľa avri angle lende a phenďa: “Te aven ke ma andro smirom, hoj te pomožinel mange sar prijaťeľa, akor ačhen manca, ale te man avľan te del andre le ňeprijaťeľiske, choc mire vastenca ňikas ňič na kerďom, o Del amare dadengero pre oda mi dikhel a mi marel tumen.”
Akor le Devleskero duchos avľa pro Amasaj, savo sas veľiťeľis upral o Tranda, a ov phenďa: “Sam tire, David! Sam tuha, čhavo le Izajoskero. Smirom! O smirom tuke the oleske, ko tuke pomožinel! Se korkoro tiro Del tuke pomožinel.” Avke o David len priiľa a ačhaďa len veľiťeľenge upral peskere slugaďa.
The varesave murša andral o kmeňos Menašše gele ko David akor, sar džalas le Filišťinenca pro mariben pro Saul. Ale ačhiľa pes, hoj o David the leskere murša le Filišťinenge na pomožinde, bo o Filišťinike vodci peske phende: “Ov šaj predžal ko Saul, ke peskero raj, a šaj meras.” Avke bičhade les het andro Ciklag.
Sar džalas andro Ciklag, džanas leha kala murša andral o Menašše: o Adnach, o Jozabad, o Jediael, o Michael, o Jozabad, o Elihu the o Cilletaj. On sas savore veľiťeľa upral o ezeros slugaďa.
On pomožinenas le Davidoske andro mariben pro zbujňikengere partiji, bo savore sas zorale maribnaskere murša a ačhile veľiťeľa upral leskeri armada.
Sako džives avenas o murša le Davidoske te pomožinel, medik les na sas bari armada, ajsi sar te le Devleskeri armada.
Kala sas o vizbrojimen slugaďa, save avle ko David andro Hebron, hoj te den leske le Sauloskero kraľišagos, avke sar phenďa o RAJ:
Andral o kmeňos Juda: 6 800 murša, save hordinenas o šťitos the kopija a sas furt pririchtimen andro mariben;
andral o Šimeon: 7 100 zorale maribnaskere murša;
andral o Levi: 4 600 murša,
lenca o vodcas andral le Aronoskeri fajta o Jehojada le 3 700 muršenca
a o terno Cadok, savo sas zoralo maribnaskero murš, le bišuduje (22) veľiťeľenca andral peskeri famelija;
andral o Benjamin, le Sauloskero kmeňos: 3 000 murša. On dži akor sas le Sauloha;
andral o Efrajim: 20 800 zorale maribnaskere murša, dojekhes lendar sas baro nav andre peskeri fajta;
andral o jepaš kmeňos Menašše pro zapados: 18 000 murša, save sas kidle avri pre oda, hoj te ačhaven le David kraľiske;
andral o Jissachar: 200 vodci jekhetane le muršenca, saven ľidžanas. On achaľile, so pes ačhela, a džanenas, so le Izraelitenge kampel te kerel;
andral o Zebulun: 50 000 murša, save sas pririchtimen te džal andro mariben chocsave zbraňenca;
andral o Naftali: 1 000 veľiťeľa a lenca 37 000 murša vizbrojimen le kopijenca the šťitenca;
andral o Dan: 28 600 murša pririchtimen andro mariben;
andral o Ašer: 40 000 murša pririchtimen andro mariben;
le vichodne Jordanostar, le kmeňostar Ruben, Gad the jepaš Menašše: 120 000 murša, save sas vizbrojimen chocsave zbraňenca.
Savore kala slugaďa sas pririchtimen te džal pro mariben a gele andro Hebron, bo sas igen vaš oda, hoj te ačhaven le David kraľiske upral calo Izrael. The savore Izraeliti kamle, hoj o David te ačhel kraľiske.
On ačhile paš o David trin džives, chanas the pijenas, bo o Izraeliti pes pal lende starinenas. The ola, ko bešenas dur, avke sar o Jissachar, o Zebulun the o Naftali, anenas lenge pro somara, ťavi, mulici the guruva igen but chabena – aro, šuke figi the hroznos, mol, olejos, guruven the bakren – bo andro Izrael sas baro radišagos.
O David pes zgeľa savore veľiťeľenca upral o ezeros the upral o šel slugaďa a vakerelas lenca, hoj les te den goďi.
Phenďa savore Izraelitenge, save sas ode zgele: “Te san vaš kada a te hin oda le RAJESTAR, amare Devlestar, akor bičhavas le muršen ke amare phrala andre savore Izraeloskere phuva, the ko rašaja the Leviti andre lengere fori the gava, hoj te aven ke amende.
A anaha ke amende e Zmluvakeri Archa amare Devleskeri, bo na džalas amenge pal late, sar kraľinelas o Saul.”
Savore priačhile pre oda, so o David phenďa, bo oda sas dojekheske pre dzeka.
Avke o David ke peste zvičinďa savore Izraeliten le Egiptske paňestar Šichor pro juhos dži paš o Lebo-Chamat pro severos, hoj te anen le Devleskeri Archa andral o Kirjat-Jearim.
Paľis o David the savore Izraeliti gele andro Baala (oda hino Kirjat-Jearim) andre Judsko, hoj odarik te len e Archa le Devleskeri, savi pes vičinel pal o RAJ, savo bešel upral o cherubi.
Preľigenas le Devleskeri Archa andral Abinadaboskero kher pro nevo verdan, so ľidžanas o Uzzah the o Achijo.
O David the savore Izraeliti khelenas the giľavenas anglo Del caľa peskera zoraha a bašavenas pro citari, harfi, bubni, cimbali the trubi.
Sar avle ko Kidonoskero humnos, o Uzzah nacirdľa o vast ke Archa, hoj la te zachudel a te na perel, bo le guruvenge podgele o pindre.
Takoj o RAJ choľisaľiľa pro Uzzah a murdarďa les, bo nacirdľa o vast pre Archa. Ode pro than muľa anglo Del.
O David rušelas, hoj o RAJ demaďa a murdarďa le Uzzah andre choľi, vašoda pes vičinel oda than dži adadžives Perec-Uzzah.
Oda džives o David daranďiľa le Devlestar a phenďa: “Sar ľigenava ke mande le Devleskeri Archa?”
Avke o David na diňa te ľidžal e Archa ke peste andro Jeruzalem, ale ľigenďa la andro kher ko Obed-Edom, savo sas andral o Gat.
Le Devleskeri Archa ačhiľa trin čhon andro kher ko Obed-Edom a o RAJ požehňinelas caľa leskera famelija the savoro, so les sas.
O Tirsko kraľis Chiram bičhaďa ko David peskere služobňiken, muraren the ťesaren le cedroskere kaštenca, hoj leske te ačhaven o palacis.
Akor o David sprindžarďa, hoj les o RAJ čačes ačhaďa vaš o kraľis upral o Izrael a hoj leskero kraľišagos upre hazdňa prekal peskero narodos Izrael.
O David peske iľa avre romňijen, savenca les sas buter čhave andro Jeruzalem.
Kala hine lengere nava: o Šammuas, o Šobab, o Natan, o Šalamun,
o Jibchar, o Elišuas, o Elpelet,
o Nogah, o Nefeg, o Jafias,
o Elišama, o Beeljadas the o Elifelet.
Sar pes došunde o Filišťinci, hoj o David hino pomakhlo kraľis upral calo Izrael, gele pal leste, hoj les te zalen. Sar o David ada šunďa, geľa avri pre lende.
O Filišťinci andre dolina le Refajengeri džanas pro gava te murdarel a te čorel.
Avke o David phučelas le Devlestar: “Majinav te džal pro Filišťinci? Deha len mange andro vasta?” O RAJ leske odphenďa: “Dža, dava len andre tire vasta.”
Avke o David peskere muršenca džanas andro Baal-Peracim a ode upral lende ňerinďa (zviťazinďa). A phenďa: “O Del rozčhinďa mire vasteha le ňeprijaťeľen, avke sar o paňi predemel e hradza.” Avke ole thaneske dine nav Baal-Peracim.
O Filišťinci ode mukle the peskere devloren a o David len diňa te zlabarel.
Ale o Filišťinci pale gele pre ola gava andre dolina.
Avke o David pale phučelas le Devlestar a ov leske odphenďa: “Ma dža pre lende anglunestar, ale obdža len paš o balzamike stromi.
Soča šuneha o hangos pal o slugaďengero phiriben pro agor ole balzamike stromengero, takoj dža pro Filišťinci, bo o Del džal anglal tu len te marel.”
O David kerďa sa avke, sar leske o Del phenďa, a murdarkerelas le Filišťinen le Gibeonostar dži paš o Gezer.
O hiros pal kada, so kerďa o David, pes rozľigenďa andre savore phuva. O RAJ avke kerďa, hoj pes lestar te daran savore narodi.
Andro Foros le Davidoskero peske o David ačhaďa khera. Pririchtinďa the than prekal e Devleskeri Archa a ačhaďa prekal late stanos.
A phenďa: “Ňiko našťi ľidžal le Devleskeri Archa, ča o Leviti. Bo len peske o RAJ kidňa avri, hoj la te hordinen a te keren paš late e služba pro furt.”
Paľis o David diňa te zvičinel savore Izraeliten andro Jeruzalem, hoj te ľidžan le RAJESKERI Archa pre oda than, kaj ov pririchtinďa.
Avke o David diňa te vičinel le Aronoskere the Levitengere potomken.
Avľa o vodcas Uriel le 120 muršenca andral le Kohatoskeri fajta,
o Asajah le 220 muršenca andral le Merariskeri fajta,
o Joel le 130 muršenca andral le Geršomoskeri fajta,
o Šemajah le 200 muršenca andral le Elicafanoskeri fajta,
o Eliel le ochtovardeš (80) muršenca andral le Chebronoskeri fajta
the o Amminadab 112 muršenca andral le Uzzieloskeri fajta.
Paľis o David vičinďa le rašajen le Cadok the le Ebjatar the le Leviten le Uriel, le Asajah, le Joel, le Šemajah, le Eliel the le Amminadab
a prikazinďa lenge: “Tumen san o vodci andre le Levitengere fajti. Sentňaren pes the okle Levitenca a ľidžan e Archa le RAJESKERI, le Izraeloskere Devleskeri, pre oda than, so pririchtinďom.
Bo angloda pes oda kerelas bijal tumende, Levitale, a vašoda o RAJ, amaro Del, amen demaďa andre choľi, bo na phučahas lestar, sar majinas te kerel pal oda, so hin pisimen.”
Avke o rašaja the o Leviti pes sentňarde a preľigende e Zmluvakeri Archa le RAJESKERI, le Izraeloskere Devleskeri.
O Leviti ľigenenas e Archa le Devleskeri le dručkenca pro phiko, avke sar o Mojžiš prikazinďa prekal le RAJESKERO lav.
Paľis o David prikazinďa le Levitengere vodcenge, hoj te kiden avri dženen peskere famelijendar, hoj te giľaven the radišagoha te bašaven pro harfi, citari the cimbali.
Avke o Leviti kidle avri le Heman, le Joeloskere čhas, leskera famelijatar le Asaf, le Berechijoskere čhas, the le Etan, le Kušajoskere čhas, andral e fajta Merari,
a paš lende lengere phralen, save len majinenas te čerinel: le Zecharijah, le Jaaziel, le Šemiramot, le Jechiel, le Unni, le Eliab, le Benajah, le Maasejah, le Mattitijah, le Elifeleh; the le Miknejah a le chramoskere stražňiken: le Obed-Edom the le Jeiel.
O lavutara o Heman, o Asaf the o Etan bašavenas pro brondzune cimbali.
O Zecharijah, o Aziel, o Šemiramot, o Jechiel, o Unni, o Eliab, o Maasejah the o Benajah bašavenas pro harfi o učeder hangos.
O Mattitijah, o Elifeleh, o Miknejah, o Obed-Edom, o Jeiel the o Azaziah bašavenas pro citari o teluno hangos.
O Kenanijah sas avrikidlo, hoj te ľidžal le Leviten, save sas lavutara, bo mištes džanelas te giľavel a te bašavel.
O Berechijah the o Elkanah, o Obed-Edom the o Jechijah stražinenas paš o vudar, kaj sas e Archa. O rašaja o Šebanijah, o Jošafat, o Netaneel, o Amasaj, o Zecharijah, o Benajah the o Eliezer trubinenas angle Devleskeri Archa.
<range>
O David, o Izraelike vodci the o veľiťeľa upral o ezeros džanas bare radišagoha te ľidžal e Zmluvakeri Archa upre andral le Obed-Edomoskero kher.
O Del pomožinelas le Levitenge, save ľidžanas e Zmluvakeri Archa le RAJESKERI, vašoda obetinde leske efta biken the efta bakren.
Avke o David, o Leviti, save ľidžanas e Zmluvakeri Archa, ola, save giľavenas, the o Kenanijah, savo ľidžanas o giľavipen, sas urde andro ľanoskere plašťi a pro David sas mek urdo o efodos le ľanostar.
Savore Izraeliti džanas le RAJESKERA Archaha upre andro Jeruzalem bara vikaha the bašavibnaha pro cimbali, harfi, citari, rohi the trubi.
Sar avle la RAJESKERA Archaha andro Jeruzalem, ipen akor e Mikal, le Sauloskeri čhaj, dikhelas avri prekal e oblaka. Sar dikhľa le David, hoj radišagoha khelel, dikhľa les tele andre peskero jilo.
Le Devleskeri Archa ande a thode la andro stanos, so prekal late ačhaďa o David. Paľis ande anglo Del o labarde the smiromoskere obeti.
Sar o David dokerďa ola labarde the smiromoskere obeti, požehňinďa le manušen andre le RAJESKERO nav.
Paľis diňa le muršen the džuvľen, savore Izraeliten, po jekh maro the bokeľi le ďatľendar the šuke hroznendar.
Varesave Leviten ačhaďa, hoj te služinen angle RAJESKERI Archa a le giľavipnaha te lašaren, te modľinen a te paľikeren le RAJESKE, le Izraelike Devleske.
O Asaf sas lengero vodcas a dujto pal leste sas o Zecharijah. O Jaaziel, o Šemiramot, o Jechiel, o Mattitijah, o Eliab, o Benajah, o Obed-Edom the o Jeiel bašavenas pro harfi the citari a o Asaf pre cimbala.
O rašaja o Benajah the o Jachaziel furt trubinenas angle Devleskeri Zmluvakeri Archa.
Andre oda džives o David ešebnovar (peršovar) ačhaďa le Asaf the leskere pašutnen, hoj le lašaribnaha te paľikeren le RAJESKE:
“Paľikeren le RAJESKE, hazden upre leskero nav! Den te džanel leskere skutki maškar o narodi!
Giľaven leske, bašaven leske! Vakeren pal savore leskere zazraki!
Lašaren tumen leskere sentne naveha! Mi radisaľon o jile olenge, ko roden le RAJES!
Roden le RAJES the leskeri zor, ma preačhen te rodel leskero muj!
Leperen tumenge pro zazraki, pro bare veci, so kerďa, the pre oda, sar sudzinelas,
tumen, o čhave le Izraeloskere, leskere služobňikoskere; o čhave le Jakoboskere, le Devleskere avrikidle!
Ov hin o RAJ, amaro Del, leskere zakoni hine prekal o manuša pal caľi phuv.
Šoha (ňikda) ma bisteren pre leskeri zmluva, pre leskero lav, so prikazinďa ezera pokoleňenge.
Phandľa e zmluva le Abrahamoha, a la veraha diňa lav le Izak,
le Jakoboske la diňa sar zakonos, le Izraeloske sar e večno zmluva,
akor, sar phenďa: ‘Tuke dava e Kanaaňiko phuv andro ďeďictvos.’
Sar mek sanas ča frima džene, a sanas andre odi phuv ča cudzinci.
Phirenas andral jekh narodos ke aver a andral jekh kraľišagos ke aver.
O Del na domukľa, hoj len vareko te trapinel, vaš lende pokarhinďa the le kraľen:
‘Ma thoven o vasta pre mire pomazimen manuša, ma dukhaven mire proroken!’
Dojekh pre kadi phuv giľaven le RAJESKE! Džives pre džives vakeren pal leskero spaseňje!
Vakeren le narodenge pal leskeri slava, den te džanel savore manušenge pal leskere zazraki.
Bo o RAJ hino baro, les kampel te del nekbareder lašariben a lestar te daral buter sar savore devlendar.
Bo savore devla andral aver narodi hine ča modli, ale o RAJ stvorinďa o ňebos.
E pačiv the e slava hine anglal leste, e zor the o radišagos hin ode, kaj ov bešel.
Den le RAJESKE, savore manušale pre phuv, den le RAJESKE e slava the e zor.
Den le RAJESKE e slava hodno leskere naveske! Hazden upre o dari a džan angle leste! Banďon tele anglo RAJ andre leskero sentno šukariben!
Izdra lestar, calo svetos! E phuv hiňi zorales zathoďi, na čhalavela pes!
Mi radisaľol o ňebos a e phuv mi thovel baripen, mi vakeren maškar o narodi: ‘O RAJ kraľinel!’
Mi šunďol zorales o moros the savoro, so andre hin, mi oslavinel e maľa the savoro, so upre hin!
O stromi andro veš mi giľaven radišagostar anglo RAJ, bo ov avela te sudzinel le manušen pre phuv.
Paľikeren le RAJESKE, bo hino lačho; leskero lačhejileskeriben ľikerel pro furt.
Vičinen pre leste: ‘Zachraňin amen, Devla, Spasiťeľina amaro! Cirde amen avri le narodendar a zvičin amen jekhetane, hoj te paľikeras tire sentne naveske a te radisaľon andre tiri sentňi slava.’
Mi el lašardo o RAJ, o Del le Izraeloskero, akanastar pro furt!” A savore manuša odphende: “Amen! Slava le RAJESKE!”
O David ačhaďa le Asaf the leskere pašutne Leviten, hoj angle RAJESKERI Zmluvakeri Archa furt te keren e dživeseskeri služba,
the le Obed-Edom a leskere šovardeš the ochto (68) pašutnen. O Obed-Edom, le Jedutunoskero čhavo, the o Chosah sas upral savore chramoskere stražňika.
O David mukľa le rašas Cadok the le rašajen andral leskeri fajta angle RAJESKERO Stanos pro učo than andro Gibeon,
hoj furt te anen le RAJESKE pro oltaris o labarde obeti, tosara the rači, a oda avke, sar hin pisimen andre le RAJESKERO zakonos, so diňa le Izraelitenge.
Lenca sas o Heman, o Jedutun the ola, save sas avrikidle, hoj te paľikeren le RAJESKE vaš oda, hoj leskero lačhejileskeriben ľikerel pro furt.
O Heman the o Jedutun pes starinenas pal o trubi, pal o cimbali the pal aver nastroji pro lašariben. Le Jedutunoskere čhave ačhenas paš e brana.
Paľis pes savore manuša rozgele khere. Geľa the o David, hoj te požehňinel peskera famelija.
Sar o David imar bešelas andre peskero palacis, phenďa le prorokoske Natanoske: “Me bešav andre cedroskero palacis, ale le RAJESKERI Zmluvakeri Archa hiňi ča andro stanos.”
O Natan le Davidoske odphenďa: “Ker oda, so hin tuke pro jilo, bo o Del hino tuha.”
Mek odi rat, o Del phenďa le Natanoske:
“Dža a phen mire služobňikoske le Davidoske, hoj kada phenel o RAJ: ‘Na, na ačhaveha mange kher, hoj me te bešav ode.
Se na bešav andro chramos akorestar, sar ľigenďom avri le Izraeliten andral o Egipt, dži adadžives, ale somas andro stanos, a džavas tumenca than thanestar.
Sar phiravas le Izraelitenca, šoha (ňikda) na phenďom le vodcenge andro Izrael, savenge prikazinďom, hoj te ľidžan mire manušen: “Soske mange na ačhaven o cedroskero chramos?” ’
Mire služobňikoske le Davidoske phen, hoj kavke vakerel o RAJ o Nekzoraleder: ‘Iľom tut la maľatar, kaj pasinehas le bakren, hoj te ačhes vodcas upral mire manuša, o Izrael.
Džavas tuha všadzik, kaj džahas, a zňičinďom angle tu savore tire ňeprijaťeľen. Kerava, hoj tiro nav ela baro, avke sar o nava le nekbaredere vodcengere pre phuv.
Peskere Izraelike narodoske dava than, kaj les thovava. Ode pre peskero than bešela a na mušinela pes buter te daral. A o nalačhe manuša les na dukhavena avke sar angloda,
sar ľidžanas mire manušen o sudci, saven ačhaďom upral o Izrael. Tire ňeprijaťeľen thovava tele. Me o RAJ tuke phenav, hoj tut dava but potomken.
Sar avela tiro časos a sar aveha parumen paš tire phure dada, ačhavava pal tute pro tronos tire potomkos a kerava, hoj leskero kraľišagos te el zoralo.
Ov mange ačhavela o chramos a me kerava, hoj te ačhel leskero kraľišagos pro furt.
Avava leske dad a ov ela miro čhavo. A miro jileskeriben lestar na odlava, avke sar odiľom le Saulostar, savo sas anglal tute,
ale ačhavava les upral mire manuša the kraľišagos pro furt. Ov bešela pro tronos pro furt.’ ”
O Natan phenďa le Davidoske sa avke, sar oda šunďa le RAJESTAR andro viďeňje.
Akor o David geľa andro Sentno Stanos, bešľa peske anglo RAJ a phenelas: “Ko som me, RAJEJA, Devla, a ko hiňi miri famelija, hoj man anďal dži ade?
Ale Devla, frima tuke oda sas a mek vakerehas pal oda, so ela tire služobňikoskera famelijaha. Tu dikhes pre ma sar pre varesavo baro manuš, ó, RAJEJA, Devla.
So mek buter šaj phenav me, o David, pre oda, hoj man des ajsi bari pačiv? Se tu mištes džanes tire služobňikos.
Ó, RAJEJA, tu prekal tiro služobňikos the pal tiro jilo kerďal kala bare veci a diňal oda te džanel mange.
Ó, RAJEJA, nane ňiko ajso sar tu! Nane aver Del, ča tu, avke sar oda korkore šunďam amare kanenca.
A savo aver narodos pre phuv hino ajso sar o Izrael? O narodos, saves peske tu, Devla, cinďal avri andral o otroctvos, hoj te en tiro narodos a aleha peske kerďal baro nav akor, sar lenge kerehas bare the zorale veci, sar len lehas avri andral o Egipt a sar tradľal avri anglal lende avre naroden.
Tu kerďal, hoj o Izraeliti te en tire manuša pro furt, a tu, ó, RAJEJA, ačhiľal lengero Del.
Akana, RAJEJA, doľiker pro furt oda lav, so diňal mange the mira famelijake. Ker sa avke, sar phenďal,
hoj tiro nav te el furt barardo a hoj o manuša pal tu te vakeren: ‘O RAJ o Nekzoraleder hino le Izraeloskero Del!’ A e kraľiskeri famelija tire služobňikoskeri le Davidoskeri mi ačhel pro furt anglal tute.
Se tu, Devla miro, sikaďal peskere služobňikoske, hoj thoveha mira famelija furt pro tronos. Vašoda me akana bi e dar anav anglal tu kadi modľitba.
Ale akana, ó, RAJEJA, tu sal o Del a phenďal tire služobňikoske kada lačhipen.
Mangav tut, požehňin mira caľa famelija, hoj pro furt te ačhen pro tronos. Bo so tu požehňines, RAJEJA, ačhel furt požehňimen.”
Pal varesavo časos o David ňerinďa (zviťazinďa) upral o Filišťinci a iľa lendar o foros Gat le pašutne gavenca.
O David ňerinďa the upral o Moabčana. On pes leske poddine a počinenas leske o daňe.
Paľis ňerinďa the upral o Hadad-Ezer, o kraľis andre phuv Coba, paš o Chamat akor, sar peske džalas te zalel o phuva paš o paňi Eufrat.
O David zaiľa lestar ezeros (1 000) verdana, efta ezera (7 000) muršen pro graja the 20 000 slugaďen. Mukľa peske lendar ča šel (100) grajen le verdanenca a olenge, save ačhile, diňa te phagel o pindre.
Sar avle o Aramejčana andral o Damaskus te pomožinel le Hadad-Ezeroske, o David murdarďa lendar 22 000 muršen.
Paľis o David diňa te rozačhavel slugaďen andro Damaskus. Avke o Aramejčana pes poddine le Davidoske a počinkerenas leske o daňe. O RAJ pomožinelas le Davidoske te ňerinel všadzik, kaj džalas.
O David iľa o somnakune šťiti, so hordinenas le Hadad-Ezeroskere veľiťeľa, a odľigenďa len andro Jeruzalem.
Andral le Hadad-Ezeroskere fori Tibchat the Kun o David skidňa igen but brondzos. Paľis o Šalamun diňa lestar te kerel e igen bari nadrža, o slupi the o sersamos prekal o Chramos.
Sar o kraľis Tou andral o Chamat šunďa, hoj o David ňerinďa upral caľi armada le Hadad-Ezeroskeri andral e Coba,
bičhaďa peskere čhas le Hadoram ko kraľis David, hoj leske te phenel: “Smirom tuke! Av bachtalo, bo ňerinďal upral o Hadad-Ezer.” A bičhaďa leske somnakune, rupune the brondzune veci. O kraľis Tou ada kerďa, bo the ov sas andro mariben le Hadad-Ezeroha.
Ole veci o kraľis David sentňarďa le RAJESKE jekhetane le rupoha the le somnakaha, so iľa avre narodendar: le Edomčanendar, Moabčanendar, Ammončanendar, Filišťinendar the Amalekendar.
O Abišaj, čhavo la Cerujakero, ňerinďa andre Lonďi Dolina upral o 18 000 Edomčana.
Rozačhaďa peskere slugaďen andro tabora pal calo Edom a savore Edomčana pes le Davidoske poddine. O RAJ pomožinelas le Davidoske te ňerinel všadzik, kaj džalas.
O David kraľinelas upral calo Izrael a sas pačivalo the čačipnaskero ke dojekh manuš.
O Joab, la Cerujakero čhavo, sas veľiťeľis upral e armada; o Jošafat, le Achiludoskero čhavo, sas nekbareder pisaris;
o Cadok, le Achituboskero čhavo, the o Abimelech, le Ebjataroskero čhavo, sas rašaja; o Šavša sas pisaris;
o Benajah, le Jehojadoskero čhavo, sas veľiťeľis le Kereťanenge the le Pileťanenge, save stražinelas le kraľis. Le Davidoskere čhave sas nekbareder uradňika le kraľiske.
Sar o Ammoniko kraľis Nachaš muľa, ačhiľa pal leste kraľis o Chanun, leskero čhavo.
O David peske phenďa: “Presikavava le Chanunoske, le Nachašiskere čhaske, o jileskeriben, avke sar oda kerďa leskero dad mange.” Avke bičhaďa peskere služobňiken, hoj leske te presikavel o pharipen pal leskero dad. Sar avle le Davidoskere služobňika andre le Ammončanengeri phuv,
o Ammonike vodci phende le Chanunoske: “Gondoľines tuke, hoj o David kamel te del pačiv tire dades oleha, hoj bičhavel peskere služobňiken, hoj tuke te presikavel o pharipen? Na! Bičhavel len vašoda, hoj te predikhen kadi phuv a paľis la te zalen.”
Akor o Chanun chudľa le Davidoskere služobňiken, ohoľinďa len, jepaš gada lenge ostrihinďa le perestar dži tele a mukľa len te džal.
Sar oda vareko phenďa le Davidoske, ov anglal lende bičhaďa avre muršen, bo ola murša sas igen pre ladž. O kraľis diňa lenge te phenel: “Ačhen andro Jericho, medik tumenge na barola o bajuzi pre brada a paľis šaj aven pale.”
Sar o Ammončana peske pridžandle, hoj le David rozchoľarde, o Chanun the o Aramejčana počinde tranda the štar (34) toni rup, hoj lenge te bičhaven maribnaskere verdana the muršen pro graja andral e Aram-Naharajim, Aram-Maacha the Coba.
Paľis 32 000 verdana the o kraľis andral e Maacha peskere muršenca avle a kerde peske taboris paš e Medeba, medik o Ammončana doavle odarik, kaj sas andro mariben.
Sar pes pal oda došunďa o David, bičhaďa andro mariben le Joab the caľa armada.
O Ammončana pes rozačhade pro mariben angle foroskeri brana a o kraľa, save lenge avle te pomožinel, ačhenas pre peskere thana pre maľa.
Sar o Joab dikhľa, hoj avle pre leste anglunestar the palunestar, kidľa peske avri nekfedere muršen andral calo Izrael a rozačhaďa len pro Aramejčana.
A olen, save ačhile, diňa peskere phraleske le Abišajoske, hoj len te rozačhavel pro Ammončana.
O Joab leske phenďa: “Te dikheha, hoj o Aramejčana hine zoraleder sar me, aveha mange te pomožinel, a te dikhava, hoj o Ammončana hine zoraleder sar tu, džava me tuke te pomožinel.
Av zoralo a maras pes zorales vaš amare manuša the vaš le Devleskere fori! Mi kerel o RAJ oda, so hin lačho anglal leskere jakha.”
Avke o Joab peskere muršenca džalas andro mariben pro Aramejčana, ale on lestar denašle.
Sar o Ammončana dikhle, hoj o Aramejčana denašen le Joabostar, the on chudle te denašel anglal leskero phral Abišaj a gele pale andro foros. Avke o Joab pes visarďa le maribnastar a geľa andro Jeruzalem.
Sar o Aramejčana dikhle, hoj o Izraeliti upral lende ňerinde (zviťazinde), bičhade vaš aver Aramejčana, save bešenas pre aver sera le paňestar Eufrat. On avle ke lende a o Šobach, o veľiťeľis upral e armada le Hadad-Ezeroskeri, len ľidžalas.
Sar pal oda le Davidoske phende, diňa te zvičinel savore Izraeliten, pregeľa prekal o Jordan a rozačhaďa pes angle lende. Avke o David pes mukľa pre lende pro mariben a marelas pes le Aramejčanenca,
ale on le Izraelitendar denašle a o David the leskere murša murdarde 7 000 muršen pro graja, 40 000 slugaďen the le Šobach, savo sas veľiťeľis upral e armada.
Sar savore kraľa, save služinenas le Hadad-Ezeroske, dikhle, hoj o Izrael ňerinďa upral lende, phandle le Davidoha zmluva a služinenas leske. Avke o Aramejčana na kamle buter te pomožinel le Ammončanenge.
Pre aver berš jarone, andro časos, sar o kraľa džanas andro mariben, o Joab džalas la armadaha pro Ammončana a zňičinďa lengeri phuv, ale o David ačhiľa andro Jeruzalem. Paľis o Joab džalas pro foros Rabba a zňičinďa les.
Avke o David iľa e koruna pal o šero lengere devleske, so pes vičinelas Milkom. Odi koruna sas phari buter sar tranda (30) kili a sas andre the dragano bar, so thode andre koruna le Davidoskeri. Andral oda foros o David zaiľa igen but veci.
Le manušen, save ode bešenas, odarik odľigenďa a thoďa len andre buči, hoj te keren le pilenca, krompačenca the le toverenca. Avke kerďa the savore Ammonike forenca. Paľis o David savore manušenca geľa pale andro Jeruzalem.
Paloda sas pale o mariben le Filišťinenca andro Gezer. Akor o Sibbechaj andral e Chuša murdarďa le Saf, savo sas andral e fajta Rafah. Avke thode tele le Filišťinen.
Paľis andre aver mariben le Filišťinenca o Elchanan, le Jairoskero čhavo, murdarďa le Lachmi, le Golijašiskere phrales andral o Gat. O kašt le Golijašiskera kopijatar sas ajso thulo sar o kašt le strojoskero, pre savo pes kerel o pochtana.
Andre aver mariben, so sas paš o Gat, sas igen učo murš, saves sas bišuštar (24) angušta. Sas les pro vasta the pro pindre po šov angušta. The ov sas andral e fajta Rafah.
Ale sar asalas avri le Izraeliten, murdarďa les o Jonatan, le Šimeoskero čhavo, savo sas phral le Davidoske.
O David the leskere murša murdarde kale trine muršen andral e fajta Rafah andral o foros Gat.
O satan pes ačhaďa pro Izraeliti a kerďa upre le David, hoj te zgenel le manušen andro Izrael.
Avke o David prikazinďa le Joaboske the le veľiťeľenge: “Džan a zgenen le manušen andro Izrael, la Beer-Šebatar dži ko Dan, bo kamav te džanel, keci hine.”
Ale o Joab phenďa le kraľiske: “Mi kerel o RAJ, hoj le Izraelitendar te el šelvar buter, sar hine! Či nane on, rajeja miro the kraľina, savore tire sluhi? Soske ada miro raj kamel te kerel? Soske aleha kames te anel le Izrael andro binos?”
Ale o kraľis peske ačhelas vaš oda, so phenďa, a o Joab les mušinďa te šunel. Avke o Joab geľa, pophirďa calo Izrael, zgenďa len a avľa pale andro Jeruzalem.
A phenďa le Davidoske, keci hin manuša: “Andre calo Izrael hine 1 100 000 murša, save pes džanen te marel la šabľaha, a andre Judsko 470 000 murša.”
Ale le manušen andral o kmeňi Levi the Benjamin na zgenďa, bo le kraľiskero prikazis le Joab igen trapinelas.
Aňi le Devleske kada na sas pre dzeka, a vašoda marďa le Izrael.
Akor o David phenďa le Devleske: “Kerďom aleha igen baro binos angle tu. Akana mangav tut, odmuk mange kada binos, bo na kerďom oda goďaha!”
O RAJ phenďa le Gadoske, savo sas le Davidoskero prorokos:
“Dža a phen le Davidoske: ‘Kavke vakerel o RAJ: Dav tuke trin veci. Kide tuke avri, so kames, hoj pes te ačhel, a me oda kerava.’ ”
Avke o Gad geľa ko David a phenďa: “Kavke phenel o RAJ:
‘Kide tuke avri: Majinel te el andre tiri phuv trin berš bokh? Abo kames trin čhon te denašel peskere ňeprijaťeľendar, save džana pre tu la šabľaha? Vaj andre caľi tiri phuv te avel le RAJESKERO aňjelos a trin dživesa tumen te marel le bare nasvaľibnaha? Akana rozgondoľin tuke a phen mange, so te phenel oleske, savo man ke tu bičhaďa.’ ”
O David phenďa le Gadoske: “Oda mange hin igen phares peske te kidel avri! Me na kamav te perel andre le manušengere vasta, mi marel man o RAJ, bo leskero jileskeriben hino igen baro.”
Akor o RAJ domukľa pro Izrael baro nasvaľiben a mule 70 000 Izraeliti.
O Del bičhaďa le aňjelos, hoj te zňičinel le manušen andro Jeruzalem. Ale sar oda o RAJ dikhľa, sas leske pharo vaš oda baro nalačhipen, so diňa te kerel, a phenďa le aňjeloske: “Preačh! Ma ker imar oda!” Ipen akor le RAJESKERO aňjelos sas paš o humnos le Ornanoskero, savo sas Jebusejis.
Sar pes o David rozdikhľa, dikhľa maškar e phuv the maškar o ňebos te ačhel le RAJESKERE aňjelos la šabľaha andro vast, sar la nacirdľa pro Jeruzalem. Akor o David the o vodci sas urde andro gone a pele le mujeha dži ke phuv.
O David phenďa le Devleske: “Me diňom te zgenel le manušen a kerďom ada baro binos. Se on hine ča o bakre. Me som vinovato, ale on na kerde ňič! Ó, RAJEJA, mangav tut, Devla miro, mar man the mira famelija a odle kadi bibach peskere manušendar.”
Akor le RAJESKERO aňjelos phenďa le prorokoske Gadoske, hoj te phenel le Davidoske: “Dža upre a ačhav oltaris le RAJESKE pre le Ornanoskero humnos.”
O David geľa a kerďa sa avke, sar o Gad ke leste prevakerďa andre le RAJESKERO nav.
Sar o Ornan marelas avri o žužoďiv, visarďa pes a dikhľa le aňjelos. Leskere štar čhave, save sas leha, pes garude.
O David džalas ke leste. Sar o Ornan dikhľa, hoj avel ke leste o David, geľa avri a banďiľa anglal leste le mujeha dži ke phuv.
O David leske phenďa: “Kamav tutar te cinel o humnos, hoj te ačhavav le RAJESKE oltaris, bo avke preačhela oda baro nasvaľiben pro manuša. Biken les mange vaš ajci, keci mol.”
O Ornan leske odphenďa: “Le tuke les. Mi kerel miro raj the kraľis oda, so hin lačho angle leskere jakha. Dikh, dav kale gurumňen pre labarďi obeta, o žužoďiv pre chabeneskeri obeta the o sersamos, savenca maravas avri o žužoďiv, hoj te keres jag. Dav oda savoro!”
Ale o David leske phenďa: “Kada na! Kamav tutar te cinel a te počinel vaše ajci, keci mol. Na anava le RAJESKE oda, so hin tiro, aňi o labarde obeti, so man ňič na molas.”
Avke o David cinďa oda humnos vaš o šov šel (600) rupune.
Ačhaďa le RAJESKE ode oltaris a anďa leske o labarde the smiromoskere obeti. Sar o David vičinelas pro RAJ, ov leske odphenďa oleha, hoj bičhaďa andral o ňebos e jag pro oltaris, kaj sas o labarde obeti.
A o RAJ phenďa le aňjeloske, hoj te thovel pale e šabľa pre peskero than.
Akorestar, sar o David dikhľa, hoj leske o RAJ odphenďa pro humnos le Ornanoskero le Jebusejiskero, obetinelas ode.
Le RAJESKERO sentno stanos, so kerďa o Mojžiš pre pušťa, the o oltaris prekal o labarde obeti andre oda časos sas pro učo than andro Gibeon.
Ale o David ode našťi geľa, hoj pes te phučel le Devlestar, bo igen predaranďiľa le RAJESKERE aňjeloskera šabľatar.
O David phenďa: “Kade ela o Chramos le RAJESKERO, le Devleskero, a kade ela le Izrael oltaris pro labarde obeti.”
O David diňa te vičinel savore cudzincen, save bešenas andro Izrael, a ačhaďa lendar manušen, hoj te pririchtinen o bara pre buči pre le Devleskero Chramos.
Diňa te anel igen but trasta, hoj lendar te keren o lecegi (karfa) the o čopi pro kaštune brani, the ajci brondzos, so pes na delas aňi te odvažinel,
the mek igen but cedroskere kašta, bo o Sidončana the o Tirčana le Davidoske dodenas igen but cedroskere kašta.
O David phenďa: “Miro čhavo o Šalamun hino mek terno a mek mištes na džanel te kerel o Chramos, so pes majinel te ačhavel le RAJESKE. Kampel les te ačhavel kavke, hoj te el igen baro the šukar, hoj dojekh pre phuv pal leste te džanel.” O David mek anglo peskero meriben diňa te anel igen but veci prekal o Chramos.
Paľis peske diňa te vičinel peskere čhas le Šalamun a prikazinďa leske, hoj te ačhavel o Chramos le RAJESKE, le Izraeloskere Devleske.
O David phenďa le Šalamunoske: “Čhavo miro, andre miro jilo sas, hoj te ačhavav o Chramos prekal o RAJ, miro Del.
Ale le RAJESKERO lav avľa ke ma: ‘Ľidžahas o bare maribena pre kadi phuv a čhorďal avri igen but rat. Vašoda na ačhaveha o Chramos prekal miro nav, bo čhorďal avri igen but rat.
Ale ela tut muršoro, ov ela ajso, sar phenel leskero nav: “Murš smiromoskero.” A me kerava, hoj les te el smirom savore leskere ňeprijaťeľendar pal dojekh sera. Leskero nav ela Šalamun. Sar ov kraľinela andro Izrael, dava o smirom the o cicho le maribnastar.
Ov ačhavela o Chramos prekal miro nav. Ela mange čhavo a me avava leske dad. Leskere potomstvostar ela furt vareko pro tronos upral o Izrael.’
Akana, čhavo miro, mi ľidžal tut o RAJ, hoj bachtales te ačhaves o Chramos le RAJESKE, peskere Devleske, avke sar pal tu phenďa.
Ča mi del tut o RAJ goďaveripen the prindžaripen andre savoreste, sar tut ačhavela upral calo Izrael, hoj te doľikeres o zakonos le RAJESKERO, tire Devleskero.
Akor tut ela bach, te doľikereha calo zakonos the o prikazi, so diňa avri o RAJ le Mojžišoske prekal o Izrael. Av zoralo a ma dara tut! Ačh zorales!
Dikh, phara bučaha anďom prekal le RAJESKERO Chramos 3 400 toni somnakaj the 34 000 toni rup, ajci but brondzos the trasta, so pes na del aňi te odvažinel, a kašta the bara. Ke ada, so hin, mušines mek te anel buter.
Hin paš tu but manuša, save džanen te kerel peskeri buči: O ťesara, ola, save keren le barenca, the igen but majstri, save džanen te kerel dojekh buči
le somnakaha, rupoha, brondzoha the trastenca. Ušťi a muk tut andre buči, o RAJ ela tuha!”
Paľis o David prikazinďa savore Izraelike vodcenge, hoj te pomožinen leskere čhaske le Šalamunoske.
Phenďa: “O RAJ, tumaro Del, hino tumenca a diňa tumen o smirom le manušendar pal savore seri, bo ov len mange diňa andre miri zor a on hine poddine le RAJESKE the leskere manušenge.
Akana roden le RAJES, tumare Devles, cale jileha the dušaha. Chuden te ačhavel o Chramos le RAJESKERO, le Devleskero, hoj pes te preľidžal le RAJESKERI Zmluvakeri Archa the o sentne veci andro Chramos, so ela ačhado prekal le RAJESKERO nav.”
Sar o David sas imar igen phuro, ačhaďa peskere čhas le Šalamun kraľiske upral o Izrael.
Zvičinďa savore Izraelike vodcen, rašajen the Leviten.
Zgende savore Leviten phurederen sar tranda (30) berš a sas 38 000 murša.
O David phenďa: “Lendar ačhavav 24 000, hoj te služinen andre le RAJESKERO Chramos, šov ezera (6 000) uradňiken the sudcen,
štar ezera (4 000) stražňiken the štar ezera dženen, save lašarena le RAJES a bašavena pre ola nastroji, so diňom te kerel pro lašariben.”
O David le Leviten rozulaďa pal lengere trin fajti pal le Leviskere čhave: Geršon, Kohat the Merari.
Le Geršonoskere čhave sas o Ladan the o Šimej.
Le Ladan sas trin čhave: Ešebno (peršo) o Jechiel, paľis o Zetam the o Joel.
On sas vodci andre Ladanoskeri famelija. Le Šimej sas trin čhave: o Šelomot, o Chaziel the o Haran.
A sas les mek aver štar čhave: o Jachat, o Zina, o Jeuš the o Berijah.
O Jachat sas ešebno, dujto o Zizah. Le Jeuš the le Berijah na sas but muršora, vašoda pes len rachinelas sar jekh fajta.
Le Kohat sas štar čhave: o Amram, o Jishar, o Chebron the o Uzziel.
Le Amramoskere čhave sas o Aron the o Mojžiš. O Aron the leskere potomki sas sentňarde andre služba, hoj pes pro furt te starinen pal o sentne veci, te anel o voňava obeti anglo RAJ, te služinel leske a andre leskero nav te žehňinel le manušen.
O čhave le Mojžišoskere, le Devleskere muršeskere, sas rachimen andro kmeňos Levi.
Le Mojžišoskere čhave sas o Geršom the o Eliezer.
Le Geršomoskero ešebno čhavo sas o Šebuel.
Le Eliezer sas ča jekh čhavo o Rechabiah, ale le Rechabiah sas but čhave.
Le Jishar, le Kohatoskere dujtone čhas, sas ešebno čhavo o Šelomot, savo sas vodcas andre fajta.
Le Chebron, le Kohatoskere tritone čhas, sas štar čhave: Ešebno o Jerijah, dujto o Amariah, trito o Jachaziel the štarto o Jekameam.
Le Uzziel, le Kohatoskere štartone čhas, sas o Michah the o Jiššijah.
Le Merari sas duj čhave: o Machli the o Muši. Le Machlioskere čhave sas o Eleazar the o Kiš.
O Eleazar muľa a na sas les muršora, ča čhaja, vašoda leskere čhajen peske ile romňijenge le Kišoskere čhave.
Le Merariskero dujto čhavo sas o Muši. Les sas trin čhave: o Machli, o Eder the o Jeremot.
Kala sas le Leviskere potomki pal lengere fameliji the fajti, save sas vodci a dojekheskero nav sas zapisimen. Dojekh, kaske sas buter sar biš (20) berš, sas ačhado, hoj te služinel andre le RAJESKERO Chramos.
Akor o David phenďa: “O RAJ, o Del le Izraeloskero, diňa peskere manušenge o smirom a ačhiľa te bešel andro Jeruzalem pro furt.
Vašoda o Leviti buter na mušinen te hordinel o sentno stanos the o veci pre služba andre.”
Akorestar pal le Davidoskere posledne prikazi pes rachinenas andre služba o Leviti biš (20) beršendar upre.
Lengeri buči sas te pomožinel andro Chramos le rašajenge, le Aronoskere potomkenge, andre služba, hoj te merkinen pro chramoskere thana the dvora a te starinen pes pal savore sentne veci the pal e služba andro Chramos.
Mušinenas pes te starinel pal o sentne mare, pal o sano aro pre chabeneskeri the peki obeta the pal o mare bi o drožďi. Mušinenas te mišinel o aro le olejoha a mek te merinel a te važinel o obeti.
On sas ačhade the pre oda, hoj sako džives tosara the rači te paľikeren a te lašaren le RAJES,
sar anenas o labarde obeti le RAJESKE pro Šabbatoskero džives, abo pro Inepos Neve Čhoneskero the pre savore inepi. Sas avridino, keci Leviti mušinenas te služinel pro furt anglo RAJ andro Chramos.
On pes starinenas pal o sentno stanos le RAJESKERO the pal o Sentno Than a pomožinenas le Aronoskere potomkenge, peskere pašutnenge, andre služba andro Chramos.
Le Aronoskere potomki sas rozulade (rozďelimen) andro partiji. Le Aron sas štar čhave: o Nadab, o Abihu, o Eleazar the o Itamar.
O Nadab the o Abihu mule sigeder sar lengero dad. Bo len na sas čhave, e rašajiko služba preile lengere phrala o Eleazar the o Itamar.
O David jekhetane le Cadokoha, savo sas potomkos le Eleazaroskero, the le Achimelechoha, savo sas le Itamariskero potomkos, lenge rozulaďa e buči andre služba.
Andre le Eleazaroskero potomstvos sas buter vodci sar andre le Itamariskero. Vašoda le Eleazaroskere potomki sas rozulade andro dešušov (16) partiji a le Itamariskere andro ochto (8).
Lengero potomstvos rozulade prekal o losos andre služba sar chramoskere uradňika the Devleskere služobňika.
O pisaris Šemajah, le Netaneeloskero čhavo andral le Leviskero kmeňos, len zapisinďa. O kraľis, o uradňika, o rašaj Cadok, o Achimelech, le Ebjataroskero čhavo, the o vodci andral le rašajengere the Levitengere fajti sas paš oda sar švedki. Jekhvar losinenas vaš le Eleazaroskero potomstvos a jekhvar vaš le Itamariskero.
Kala hine o partiji pal o nava peskere fajtakere vodcenge. O šoros sas kajso: Ešebno (peršo) losos peľa pro Jojarib, dujto pro Jedajah,
trito pro Charim, štarto pro Seorim,
pandžto pro Malkijah, šovto pro Mijamin,
eftato pro Hakkoc, ochtoto pro Abijah,
eňato pro Ješua, dešto pro Šechaniah,
dešujekhto (11.) pro Eljašib, dešudujto (12.) pro Jakim,
dešutrito (13.) pro Chuppah, dešuštarto (14.) pro Ješebab,
dešupandžto (15.) pro Bilgah, dešušovto (16.) pro Immer,
dešueftato (17.) pro Chezir, dešuochtoto (18.) pro Happiccec,
dešueňato (19.) pro Petachiah, bišto (20.) pro Jechezkel,
bišujekhto (21.) pro Jachin, bišudujto (22.) pro Gamul,
bišutrito (23.) pro Delajah a bišuštarto (24.) pro Maaziah.
Kale muršenge sas rozulaďi e buči andro Chramos, avke sar perelas pre lende o šoros a oda sa avke, sar diňa avri lengero phuro dad Aron pal o prikazis le RAJESKERO, le Izraeloskero Devleskero.
Kala hine aver fajtakere vodci, andral le Levitengero potomstvos: andral le Amramoskeri fajta sas vodcas o Šubael, a andral leskeri fajta o Jechdejah;
andral le Rechabijoskeri fajta sas o Jiššijah ešebno;
andral le Jisharoskeri fajta o Šelomot, a andral leskeri fajta o Jachat.
Le Chebron sas štar čhave: Ešebno o Jerijah, dujto o Amariah, trito o Jachaziel a štarto o Jekameam.
Andral le Uzzieloskeri fajta sas vodcas o Michah a andral leskeri fajta o Šamir
jekhetane le Jiššijoha, savo sas le Michoskero phral. Andral le Jiššijoskeri fajta sas vodcas o Zechariah.
Le Merariskere čhas, le Jaaziah, sas duj čhave: o Machli the o Muši.
O potomki le Merariskere prekal o Jaaziah sas o Šoham, o Zachur the o Ibri.
Le Machli sas duj čhave: o Eleazar the o Kiš. A le Eleazar na sas murša, ale le Kiš sas o Jerachmeel.
<range>
Le Mušiskere čhave sas o Machli, Eder the o Jerimot. Kala sas le Leviskere potomki, sako pal peskeri fajta.
The on losinenas jekhetane peskere phralenca, le Aronoskere potomkenca, savi buči majinenas te kerel. Sas paš oda o David, o Cadok, Achimelech the o vodci andral le rašajengere the Levitengere fajti.
O David the le chramoskere vodci kidle avri varesave dženen le Asafoskere, Hemanoskere the Jedutunoskere čhavendar, hoj te prorokinen, sar bašavena pro citari, harfi the cimbali. Sas oda kala murša:
Le Asafoskere čhavendar sas o Zachur, o Jozef, o Netanijah the o Asarelah. On sas ľigende le Asafoha, savo prorokinelas pro kraľiskero prikazis.
Le Jedutunoskere čhavendar sas: O Gedaliah, o Ceri, o Ješajah, o Šimej, o Chašabiah the o Mattitijah. Upral lende sas lengero dad o Jedutun, savo prorokinelas akor, sar la harfaha bašavenas, paľikerenas a lašarenas le RAJES.
Le Heman sas dešuštar (14) čhave: o Bukkijah, o Mattaniah, o Uzziel, o Šebuel, o Jerimot, o Chananijah, o Chanani, o Eliatah, o Giddalti, o Romamti-Ezer, o Jošbekašah, o Malloti, o Hotir the o Machaziot.
Savore kala čhave sas le Hemanoskere, le kraľiskere prorokoskere. On sas dine leske prekal le Devleskero lav, hoj les te den pačiv. O Del diňa le Heman dešuštar muršora the trin čhaja.
Savore kale muršen ľidžanas lengere dada o Asaf, o Jedutun the o Heman ko bašaviben pro citari, pro cimbali the pro harfi, sar giľavenas paš e služba andre le RAJESKERO Chramos. O kraľis sas upral lende.
On jekhetane lengere pašutnenca sas avrisikade, hoj te giľaven le RAJESKE. Savore sas jekhetane duj šel the ochtovardeš the ochto (288).
On savore losinenas, hoj len te rozulaven (rozďelinen) andre služba, či ternes vaj phures, či olen, save džanenas, vaj olen, save sikľonas.
Kala duj šel the ochtovardeš the ochto (288) murša sas rozulade pal peskere fajti le čhavenca andro bišuštar (24) partiji po dešuduj (12) džene jekhe vodcaha. Avke o losos peľa pro vodci: ešebno (peršo) pro Jozef andral le Asafoskeri fajta; dujto pro Gedaliah;
trito pro Zachur;
štarto pro Jicri;
pandžto pro Netanijah;
šovto pro Bukkijah;
eftato pro Jesarelah;
ochtoto pro Ješajah;
eňato pro Mattaniah;
dešto pro Šimej;
dešujekhto (11.) pro Azarel;
dešudujto (12.) pro Chašabiah;
dešutrito (13.) pro Šubael;
dešuštarto (14.) pro Mattitijah;
dešupandžto (15.) pro Jeremot;
dešušovto (16.) pro Chananijah;
dešueftato (17.) pro Jošbekašah;
dešuochtoto (18.) pro Chanani;
dešueňato (19.) pro Malloti;
bišto (20.) pro Eliatah;
bišujekhto (21.) pro Hotir;
bišudujto (22.) pro Giddalti;
bišutrito (23.) pro Machaziot;
the bišuštarto (24.) pro Romamti-Ezer.
O chramoskere stražňika sas rozulade (rozďelimen) andro partiji pal peskeri fajta. Andral le Korachoskeri fajta sas o Mešelemijah, čhavo le Koreoskero, savo sas čhavo le Asafoskero.
Le Mešelemijah sas kala čhave: Ešebno (peršo) o Zecharijah, dujto o Jediael, trito o Zebadijah, štarto o Jatniel,
pandžto o Elam, šovto o Jochanan the eftato o Eljehoenaj.
Le Obed-Edom sas ochto čhave, bo o Del les požehňinďa: Ešebno o Šemajah, dujto o Jozabad, trito o Joach, štarto o Sachar, pandžto o Netaneel, šovto o Ammiel, eftato o Jissachar the ochtoto o Peulletaj.
<range>
Le Šemajah sas čhave, save sas vodci andre peskere fajti, bo sas zorale maribnaskere murša:
o Otni, o Refael, o Obed the o Elzabad. The lengere pašutne o Elihu the o Semachijah, save sas zorale murša.
Kala savore potomki le Obed-Edomoskere the lengere čhave a lengere pašutne sas zorale murša, save džanenas te stražinel. On sas jekhetane šovardeš the duj (62).
Savore Mešelemijoskere čhave the pašutne sas dešuochto (18) zorale murša.
Le Chosah andral le Merariskeri fajta sas štar čhave: O Šimri sas o vodcas – choc te na uľiľa ešebno – leskero dad les ačhaďa vodcaske;
dujto sas o Chilkijah, trito o Tebalijah the štarto o Zechariah. Savore le Chososkere čhave the pašutne sas dešutrin (13) džene.
Kala chramoskere stražňika sas rozulade andro partiji, sako pal lengere fajti a sas lenge diňi e služba andre le RAJESKERO Chramos, avke sar the okle Levitenge.
Le losoha kidenas avri savore famelijendar, či sas cikňi, či bari, ko majinel te služinel paš savi brana.
Le Šelemijoske sas diňi prekal o losos e vichodno brana. Le Zecharijoske, leskere čhaske, savo sas igen goďaver murš, sas diňi e severno brana;
le Obed-Edomoske sas diňi e južno brana a leskere čhavenge sas dine te merkinel pro thana, kaj sas odthode o veci;
le Šuppimoske the le Chososke e zapadno brana the e brana Šallechet, khatar pes džal le dromeha upre. O stražňika jekh avres čerinenas avke:
Paš e vichodno brana sas šov Leviti; paš e severno štar; paš e južno štar; paš o thana, kaj sas odthode o veci, sas po duj;
paš e dvora pre zapadno sera sas duj a paš o drom, so ľidžal andre dvora, štar Leviti.
Kala sas o partiji stražňika andral le Korachoskere the Merariskere fajti, save stražinenas.
Lengere pašutne Leviti pes starinenas pal o chramoskere pokladňi the pal o dari, so sas dine prekal o Del.
O Ladan, andral e Geršonoskeri fajta, sas dad le Jechielioske. But džene andral leskero potomstvos sas vodci andre peskere fajti.
Le Jechieli sas duj čhave: o Zetam the o Joel. On pes starinenas pal o chramoskere pokladňi the skladi.
The le Amramoskere, le Jisharoskere, le Chebronoskere the le Uzzieloskere potomki pes starinenas pal o pokladňi.
O Šebuel sas upral savore chramoskere pokladňika. Ov sas andral e fajta le Geršomoskeri, savo sas čhavo le Mojžišoskero.
O Šebuel sas pašutno le Šelemotoha prekal o Eliezer, savo sas phral le Geršomoske. O Eliezer sas dad le Rechabijoske, ov le Ješajoske, ov le Joramoske, ov le Zichriske a ov le Šelomotoske.
O Šelomot the leskere pašutne pes starinenas pal savore pokladňi the dari, so anelas a sentňarelas le Devleske o kraľis David, o vodci le fajtengere, o veľiťeľa upral o ezeros the o veľiťeľa upral o šel a the aver veľiťeľa upral e armada.
Bo oda, so on zalenas andro mariben, denas andro Chramos, hoj les te oprikeren.
O Šelomot the leskere pašutne pes starinenas the pal ola sentňarde dari, so dine prekal o Chramos o prorokos Samuel, o Saul le Kišoskero čhavo, o Abner, le Neroskero čhavo, the o Joab, la Cerujakero čhavo.
Andral le Jisharoskero potomstvos, o Kenaniah the leskere čhave sas ačhade uradňikenge the sudcenge andro Izrael. On na služinenas andro Chramos.
O Chašabijah the leskere murša andral le Chebronoskeri fajta, ezeros the efta šel (1 700) zorale murša, pes starinenas andro Izrael pro zapados le Jordanostar pal savore službi prekal o RAJ the prekal o kraľis.
O Jerijah sas vodcas le fajtenge the le famelijenge andre le Chebronoskero potomstvos. Sar o David sas imar kraľis saranda (40) berš, arakhle andro zvitki, hoj andre lengero potomstvos hine zorale murša, save bešen andro Jazer, andre Gileadiko phuv.
Le Jerijah sas duj ezera the efta šel (2 700) pašutne, save sas vodci andre peskere fajti. Len o David ačhaďa upral o kmeňi Ruben, Gad the jepaš kmeňos Menašše, hoj te merkinen pre savore veci le Devleskere the kraľiskere.
Sako čhon andro berš 24 000 murša andre jekh čata služinenas sar slugaďa andre Izraeloskeri armada. Andre ole čati sas o vodci upral o fajti, o veľiťeľa upral o ezeros the upral o šel the lengere služobňika.
Andro ešebno (peršo) čhon ľidžalas e čata o Jašobeam, le Zabdieloskero čhavo.
Ov sas le Perecoskero potomkos a sas angluno veľiťeľis savore slugaďenge andre ešebno čhon.
Andro dujto čhon ľidžalas e čata o Achoachitas Dodaj a veľiťeľis sas o Miklot. Andre odi čata sas 24 000 murša.
Andre trito čhon ľidžalas e čata o Benajah. Leskero dad sas angluno rašaj o Jehojada.
Oda Benajah sas vodcas le Tranda (30) zorale muršenge. Ale o veľiťeľis upral e čata sas leskero čhavo o Ammizabad.
Andro štarto čhon ľidžalas e čata o Asahel, le Joaboskero phral, a pal leste leskero čhavo o Zebadijah.
Andro pandžto čhon ľidžalas e čata o Šamhut, le Jizrachoskero potomkos.
Andro šovto čhon ľidžalas e čata o Iras, le Ikkešoskero čhavo, andral e Tekoa.
Andro eftato čhon ľidžalas e čata o Chelec andral o kmeňos Efrajim khatar o Palon.
Andro ochtoto čhon ľidžalas e čata o Sibbechaj, andral le Zerachoskeri fajta, andral e Chuša.
Andro eňato čhon ľidžalas e čata o Abiezer andral o Anatot, andral o kmeňos Benjamin.
Andro dešto čhon ľidžalas e čata o Mahraj andral e Netofa. Ov sas andral le Zerachoskeri fajta.
Andro dešujekhto (11) čhon ľidžalas e čata o Benajah andral o kmeňos Efrajim andral o Piraton.
Andro dešudujto (12) čhon ľidžalas e čata o Cheldaj andral e Netofa. Ov sas andral le Otňieloskeri fajta. Andre dojekh čata sas 24 000 murša.
Kala hine o vodci upral o kmeňi andro Izrael: o Eliezer, le Zichriskero čhavo, upral o kmeňos Ruben; o Šefatjah, le Maachoskero čhavo, upral o Šimeon;
o Chašabjah, le Kemueloskero čhavo, upral o Levi; o Cadok upral le Aronoskeri fajta;
o Elihu, le Davidoskero phral, upral o Juda; o Omri, le Michaeloskero čhavo, upral o Jissachar;
o Jišmajah, le Obadjoskero čhavo, upral o Zebulun; o Jerimot, le Azrieloskero čhavo, upral o Naftali;
o Hošeah, le Azazjoskero čhavo, upral o Efrajim; o Joel, le Pedajoskero čhavo, upral o zapadno kmeňos Menašše;
o Jiddo, le Zecharijoskero čhavo, upral jepaš kmeňos Menašše andro Gilead; o Jaasiel, le Abneroskero čhavo, upral o kmeňos Benjamin;
the o Azarel, le Jerochamoskero čhavo, sas upral o kmeňos Dan. Kala sas o kmeňoskere vodci andro Izrael.
O David na diňa te pisinel andro zvitkos le ternederen sar biš berš (20), bo o Del les diňa lav, hoj kerela lendar ajci but Izraeliti sar o čercheňa pro ňebos.
O Joab, la Cerujakero čhavo, len chudľa te zgenel, ale na dogenďa len, bo o Del choľisaľiľa pre lende a marďa len vaš oda, hoj le Izraeliten kamle te zgenel. Vašoda na sas pisimen, keci sas andre kronika le kraľiskeri Davidoskeri.
O Azmavet, le Adieloskero čhavo, pes starinelas pal o kraľiskere skladi. O Jonatan, le Uzzioskero čhavo, pes starinelas pal aver skladi andro fori, gava the veži.
O Ezri, le Keluboskero čhavo, sas upral o murša, save kerenas buči pre maľa.
O Šimej andral e Rama pes starinelas pal o viňici. O Zabdi andral o Šefam pal o thana, kaj sas odthoďi e mol.
O Baal-Chanan andral o Geder pes starinelas pal o olivi the dzive figi pre zapadno brehengeri phuv. O Joaš pes starinelas pal o olivovo olejos.
O Šitraj andral o Šaron pes starinelas pal o dobitkos, so pes pasinelas pro maľi andro Šaron. O Šafat, le Adlajoskero čhavo, pal o dobitkos, so pes pasinelas andro dolini.
O Izmaelitas o Obil pes starinelas pal o ťavi. O Jechdejah andral o Meronot pes starinelas pal o oslici.
O Hagarčanos o Jaziz pes starinelas pal o bakre the kozi. Kala savore pes starinenas pal le Davidoskero barvaľipen.
O Jonatan, le Davidoskero bačis, sas goďaver murš the radcas. Ov jekhetane le Jechieloha, le Chachmonoskere čhaha, ľikerenas avri le kraľiskere čhaven.
O Achitofel sas le kraľiskero radcas a o Arkijcos Chušaj sas le kraľiskero prijaťeľis.
Sar o Achitofel muľa, ačhile pal leste radci o Jehojada, le Benajoskero čhavo, the o Ebjatar. O veľiťeľis upral le kraľiskeri armada sas o Joab.
O David vičinďa ke peste andro Jeruzalem savore Izraelike uradňiken: le kmeňoskere vodcen; le armadakere veľiťeľen, save služinenas le kraľiske; le veľiťeľen upral o ezeros the upral o šel slugaďa; le manušen, save pes starinenas pal calo leskero barvaľipen the pal leskere the le čhavengere stadi. Vičinďa the le palaciskere uradňiken, slugaďen the savore zorale maribnaskere muršen.
Sar savore doavle, o David ušťiľa a phenďa: “Phralale mire the manušale mire! Šunen man avri! Andre miro jilo sas oda, hoj ačhavava than prekal amare RAJESKERI Zmluvakeri Archa, so hiňi sar stolkos, kaj o Del thovela peske o pindre. Savoro imar pririchtinďom, hoj pes te ačhavel,
ale o Del mange phenďa: ‘Tu našťi ačhaves o Chramos prekal miro nav, bo sal slugaďis a čhorďal avri but rat.’
Ale o RAJ, o Del le Izraeloskero, peske iľa man andral caľi famelija avri kraľiske pro furt, bo savore kmeňendar peske o Del kidňa avri le Juda sar vodcas a savore famelijendar, mire dadeskera famelija the savore mire dadeskere čhavendar kidňa avri man vaš o kraľis upral calo Izrael.
O RAJ man diňa igen but čhaven a savore mire čhavendar peske kidňa avri mire čhas le Šalamun, hoj te bešel pro tronos a te kraľinel upral le RAJESKERO kraľišagos andro Izrael.
Phenďa mange: ‘Tiro čhavo o Šalamun mange ačhavela miro Chramos the mire dvori, bo mange les iľom avri vaš o čhavo a avava leskero dad.
Te pes ľikerela mire prikazaňjendar the zakonostar avke sar akana, pro furt leske ačhela o kraľišagos.’
Akana tumenge phenav anglo Del, angle savore Izraeliti the angle savore, save hine zgele anglo RAJ, hoj te merkinen a te doľikeren savore prikazaňja le RAJESKERE, peskere Devleskere, hoj tumenge te ačhel kadi šukar phuv a hoj la paľis te den tumare potomkenge sar ďeďictvos pro furt.
A tu Šalamun, čhavo miro, sprindžar tire dadeskere Devles a služin leske cale jileha the goďaha, bo o RAJ džanel amare jile the amaro gondoľišagos. Te les rodeha, dela pes tuke te arakhel, ale te pes lestar odvisareha, omukela tut pro furt.
Ma bister pre oda, hoj tut o RAJ kidňa avri, hoj te ačhaves leske sentno Chramos. Av zoralo a muk tut andre buči!”
Paľis o David diňa peskere čhaske le Šalamunoske o planos, sar te ačhavel savore thana andro Chramos: e angluňi dvora, o than, kaj sas odthode o veci, o uprune thana, o andrune thana the o than prekal e Zmluvakeri Archa, kaj hine odmukle o bini.
Diňa leske the o planos, so sas les andro duchos, sar te kerel e chramoskeri avruňi dvora, o avrune thana pašal o Chramos, o thana, kaj sas odthode o chramoskere veci the o dari, so anenas le RAJESKE.
O David diňa leske the o planos, sar o rašaja the o Leviti majinde te el rozulade (rozďelimen) andre služba a sar oda te kerel a sar pes te starinen pal savore veci andro Chramos.
A phenďa, keci kampela rup the somnakaj pre ola veci, so ena kerde a savenca služinena andro Chramos,
a keci kampela rup the somnakaj pre dojekh lampa the momeľaris,
the pro rupune skaminda the pro dojekh somnakuno skamind prekal o sentne mare prekal o Del.
Phenďa, keci kampela žužo somnakaj, savestar kerena o vidľički, čare the pohara, a keci kampela somnakaj the rup, savestar kerena o čare,
a keci žužo somnakaj kampela, sar kerena o oltaris, pre savo labarena o voňava obeti. Diňa the o planos le verdanestar: prekal o somnakune cherubi, save peskere rozcirdle kridlenca garuvenas le RAJESKERI Zmluvakeri Archa.
O David phenďa le Šalamunoske: “Kada savoro sas zapisimen le RAJESKERE goďaha a leskero vast sas pre mande, hoj te pririchtinav savori buči pro Chramos.
Muk tut andre buči a ma dara! Ma dara tut a ma izdra, bo o RAJ o Del, miro Del, ela tuha. Na omukela tut a na odvisarela pes tutar, medik na dokereha savore buča pro Chramos, andre savo paľis le RAJESKE služinena.
Dikh, hin tut but partiji rašaja the Leviti, save hine pririchtimen pre savori služba andre le Devleskero Chramos. Hin paš tu o manuša, save džanen te kerel dojekh buči, the o uradňika, a savore manuša tut šunena, so lenge ča pheneha.”
Paľis o kraľis David phenďa savore manušenge, save sas ode zgele: “Miro čhavo o Šalamun, saves peske kidňa avri o Del, hino mek terno a mek na džanel but pal o dživipen. Bo e buči pro Chramos hiňi bari a na kerel pes prekal o manuš, ale prekal o RAJ, prekal o Del.
Keci birinďom, ajci pririchtinďom materijalos a diňom prekal le Devleskero Chramos o somnakaj pro somnakune veci, o rup pro rupune, o brondzos pro brondzune, o trasta pro trastune the o kašta pro kaštune veci. Diňom mek o mramoris the onixoskere bara, malachitoskere the farebna bara – savore dragane bara pro šukariben.
A vašoda, hoj mange hin pro jilo le Devleskero Chramos, dav mek mire barvaľipnastar o somnakaj the o rup ke oda, so imar diňom:
šel (100) toni nekfeder somnakaj andral o Ofir the duj šel the saranda (240) toni žužo rup, hoj te šukaľaren o fali andro Chramos,
the o somnakaj pro somnakune the o rup pro rupune veci, savendar kerena o majstri o veci andro Chramos. Ko kamľahas adadžives jilestar te anel varesave dari le RAJESKE?”
Avke, sar o David dovakerďa, o vodci andral peskere fajti, o kmeňoskere vodci, o veľiťeľa upral o ezeros, o veľiťeľa upral o šel the o uradňika dine jilestar o dari prekal o RAJ.
On dine prekal o Chramos buter sar šel the eftavardeš (170) toni somnakaj, buter sar trin šel the saranda (340) toni rup, vaj šov šel the biš (620) toni brondzos a buter sar trin ezera the štar šel (3 400) kili trasta.
Kas sas varesave dragane bara, delas len le Jechieloske andral le Geršonoskeri fajta andro vasta sar daros prekal le RAJESKERO Chramos, bo ov sas upral o pokladi.
O manuša radisaľonas ole darendar, so o vodci anenas jilestar le RAJESKE. The o David igen radisaľolas.
Paľis o David lašarelas le RAJES angle savore manuša kavke: “Av lašardo, RAJEJA, Devla amare phure dadeskero, le Jakoboskero, čirlastar pro furt!
Tu sal baro, zoralo the slavno! Tuke e pačiv the e slava! Tiro hino savoro, so hin pro ňebos the pre phuv. Tiro hino o kraľišagos a sal barardo upral savoreste!
O barvaľipen the e pačiv hin tutar. Tu kraľines upral savoreste. Andre tire vasta hin e zor. Kas tu kameha, oles šaj keres bares the zorales!
Akana, Devla amaro, paľikeras tuke a lašaras tiro slavno nav!
Ale ko som me the mire manuša, hoj tut šaj diňam ajci dari? Se savoro hin tutar a akana tuke oda ča pale das.
Sam cudzinci the hosci andre tire jakha, avke sar the amare phure dada. Amaro časos pre kadi phuv hino sar o ciňos, so predžal, a sig meras.
Ó, RAJEJA, Devla amaro, savoro kada barvaľipen, so tuke diňam, hoj pes te ačhavel o Chramos prekal tiro sentno nav, hin tutar a tiro hin savoro.
Me džanav, Devla miro, hoj tu dikhes pro jilo le manušeskero a rado dikhes oles, ko hino pačivalo. Me jilestar tuke anďom kala dari a akana dikhav, hoj kala tire manuša tiš jilestar the radišagoha ande o dari.
Ó, RAJEJA, Devla amare dadengero le Abrahamoskero, Izakoskero the le Izraeloskero, ker, hoj te en furt pačivale, a lengere jile pricirde ke peste.
A ker, hoj miro čhavo o Šalamun te el tuke pačivalo cale jileha a te doľikerel tire prikazaňja, zakoni the sikavibena, a mi kerel savoro, so kampel, hoj te el ačhado o Chramos, prekal savo diňom kala dari.”
Paľis o David phenďa savore manušenge: “Lašaren le RAJES, peskere Devles!” Avke savore ole manuša chudle te lašarel le RAJES, le Devles peskere dadengere, a andre pačiv banďonas dži ke phuv anglo RAJ the anglo kraľis David.
Paľis o Izraeliti ande le RAJESKE o dari a pre aver džives o labarde obeti: ezeros (1 000) terne biken, ezeros bakren, ezeros bakroren, e moľakeri obeta the aver obeti vaš calo Izrael.
Oda džives chanas a pijenas anglo RAJ bare radišagoha a le Davidoskere čhas le Šalamun pale ačhade kraľiske. Pomakhle les vaš o kraľis a le Cadok vaš o rašaj.
Avke o Šalamun bešľa pal peskero dad David sar kraľis pro tronos, so ačhaďa o RAJ. Sas les bach a savore Izraeliti les šunenas.
Savore uradňika, slugaďa the le Davidoskere aver čhave les šunenas.
O RAJ igen hazdňa upre le Šalamun angle savore Izraeliti avke, hoj les diňa ajsi slava, so na sas savore aver kraľen andro Izrael.
O David, le Izajoskero čhavo, kraľinelas upral calo Izrael
jekhetane saranda (40) berš. Andro Hebron kraľinelas efta berš a andro Jeruzalem tranda the trin (33) berš.
Ov sas barvalo, sas les pačiv maškar o manuša a muľa, sar sas igen phuro. Pal leste ačhiľa kraľis leskero čhavo o Šalamun.
Savore aver veci, so kerďa o David akorestar, sar sas kraľis, hin pisimen andro zvitki le prorokengere Samuel, Natan the Gad.
Ode hin pisimen pal leskero zoralo kraľišagos the pal oda, so pes ačhiľa leha, le Izraeloha the avre kraľišagenca.
O Šalamun, le Davidoskero čhavo, imar zorales ľikerelas o kraľišagos andro vasta. O RAJ, leskero Del, les igen hazdňa upre a sas leha.
O Šalamun vičinďa calo Izrael: le veľiťeľen upral o ezera the upral o šel slugaďa, le sudcen, savore vodcen andral calo Izrael the le fajtakere vodcen
a geľa savorenca pro učo than andro Gibeon. Bo ode sas le Devleskero Sentno Stanos, so kerďa pre pušťa o Mojžiš, o služobňikos le RAJESKERO.
Ale o David imar diňa le Devleskeri Zmluvakeri Archa te preľidžal andral o Kirjat-Jearim andro Jeruzalem, bo ode prekal late kerďa o stanos.
O brondzuno oltaris, so kerďa o Becaleel, le Urihoskero čhavo, saveske sas papus o Chur, sas angle RAJESKERO Sentno Stanos paš o Gibeon. Ode o Šalamun the savore manuša lašarenas le RAJES
a obetinďa pro brondzuno oltaris ezeros džvirinen anglo RAJ. O oltaris sas anglo Sentno Stanos.
Odi rat o Del pes sikaďa le Šalamunoske andro suno a phenďa: “Phen, so tut majinav te del!”
Ov odphenďa le Devleske: “Mire dadeske le Davidoske presikaďal baro jileskeriben a ačhaďal man vaš o kraľis pal leste.
RAJEJA, Devla, akana mi ačhel pes oda, so phenďal mire dadeske le Davidoske. Tu man thoďal kraľiske upral kala manuša, save hine ajci but sar o prachos pre phuv.
Vašoda de man goďaveripen the prindžaripen, hoj te džanav, sar te ľidžal kale manušen. Bo ko šaj ľidžal kada tiro baro narodos?”
Pre oda leske o Del odphenďa: “Vašoda, hoj kada kames a na mangľal tuke o barvaľipen, aňi o pokladi, aňi e pačiv, aňi baro dživipen, aňi o meriben tire ňeprijaťeľengero, ale o goďaveripen the prindžaripen, hoj te ľidžas mire manušen, upral save tut ačhaďom kraľiske,
dava tut o goďaveripen the prindžaripen, hoj te ľidžas le manušen. Dava tut mek o barvaľipen, the pokladi the ajsi pačiv, so na sas le kraľen angle tu a na ela aňi olen, save ena pal tu.”
Paľis o Šalamun pes visarďa pale andro Jeruzalem pal oda učo than, kaj sas o Sentno Stanos paš o Gibeon a kraľinelas andro Izrael.
Paľis o kraľis diňa te anel o maribnaskere verdana the le muršen pro graja. Sas les 1 400 maribnaskere verdana a 12 000 graja, saven ľikerelas andro Jeruzalem the aver fori.
Sar sas kraľis o Šalamun, o rup the o somnakaj andro Jeruzalem sas ajci but sar o bara a cedroskere kašta sar o dzive figovňiki, so baron pro brehi.
O graja prekal o Šalamun pes anelas andral o Egipt the andral e phuv Kuj, kaj le kraľiskere manuša len cinenas vaš ajci, keci monas.
Andral o Egipt cinenas o maribnaskero verdan vaš šov šel (600) rupune a o graj vaš šel the penda (150) rupune. Avke on odarik len anenas the prekal savore Chetitanengere the Aramejike kraľa.
O Šalamun prikazinďa, hoj te ačhaven o Chramos, kaj te lašaren le RAJES, a peske o palacis. Ačhaďa 70 000 muršen, hoj te hordinen o veci the 80 000 muršen, save kerenas le barenca andro verchi, a kidňa avri 3 600 muršen, hoj pre lende te merkinen.
O Šalamun diňa te phenel le kraľiske Chiramoske andral o Tir: “Bičhav mange o cedroskere kašta, avke sar kerďal mire dadeske le Davidoske, hoj peske te ačhavav o palacis.
Bo kamav te ačhavel o Chramos pre pačiv le RAJESKE, mire Devleske. Oda than ela sentno, bo ode pes anglal leste labarela o voňava obeti a furt pes thovena o sentne mare. Anela pes ode o labarde obeti tosara the rači, pro Šabbat, pro inepos le Neve Čhoneskero the pre aver inepi le RAJESKERE, amare Devleskere. Ada pes kerela furt andro Izrael, bo avke o RAJ prikazinďa.
O Chramos, so leske kamav te ačhavel, mušinel te el igen baro, bo amaro Del hino bareder sar savore devla.
Ko leske šaj ačhavel Chramos? Bo o ňebos – he, the o nekučeder ňebos – prekal leste hino cikno! Jekh, so šaj kerav hin ada, hoj le Devleske ačhavava Chramos, kaj leske anaha obeti.
Avke bičhav mange varesave muršes, savo džanel te kerel le somnakaha, rupoha, brondzoha, trasteha, the la fijalova, ľoľa the purpurova vlnaha, a te randel avri obrazki. Ov kerela e buči andre Judsko the Jeruzalem jekhetane ole manušenca, saven kidňa avri miro dad o David.
Bičhav mange the andral o Libanon cedroskere, ciprusoskere the algumoskere kašta. Bo džanav, hoj tire sluhi achaľon te oprikerel o kašta. Mire sluhi kerena paš tire murša,
hoj mange te pririchtinen but kašta, bo o Chramos, so džav te ačhavel, mušinel te el baro the šukar.
Tire sluhenge, save čhingeren o kašta, bičhavav pro chaben 2 000 toni žužoďiv, 2 000 toni jačmeňis, 400 000 ľitri mol the 400 000 ľitri olivovo olejos.”
O kraľis Chiram odphenďa leske le ľileha: “O RAJ kamel peskere manušen, vašoda tut ačhaďa kraľiske upral lende.
Lašarav le RAJES, le Izraeloskere Devles, savo stvorinďa o ňebos the e phuv! Bo diňa le kraľis David goďaver čhas, savo achaľol a džanel sar te ačhavel le RAJESKE o Chramos the peske o palacis.
Bičhavav ke tu le Churam-Abi, savo hino goďaver majstros a achaľol la bučake.
Leskeri daj hiňi andral o Izraeliko kmeňos Dan a leskero dad andral o Tir. Ov achaľol te kerel e buči le somnakaha, rupoha, brondzoha, trasteha, bareha, kašteha, le lole, fijalove the belave pochtaneha the sane pochtaneha. Šaj čhingerel avri savoro, so leske pheneha. Mi kerel e buči jekhetane le manušenca, saven kidňa avri miro raj o David – tiro dad.
Akana bičhav mire sluhenge o žužoďiv (e pšeňica), jačmeňis, olejos the e mol, avke sar phenďal.
Amen pale čhingeraha andro Libanon ajci kašta, keci kampela. Ola kašta ena sphandle jekhetane ke peste a bičhavaha len pal o moros tele andre Joppa. Paľis odarik len šaj les andro Jeruzalem.”
O Šalamun zgenďa savore cudzincen, save bešenas andro Izrael, avke sar angloda kerďa leskero dad o David. Arakhľa ode 153 600 muršen.
Lendar kidňa avri 70 000 muršen, save hordinenas o veci, 80 000 muršen, save kerenas le barenca andro verchi, a 3 600 muršen, hoj pre lende te merkinen.

O Šalamun chudľa te ačhavel le RAJESKERO Chramos andro Jeruzalem pro verchos Morija, kaj pes sikaďa o RAJ leskere dadeske le Davidoske. Oda than o David diňa: o humnos, so cinďa le Ornanostar, savo sas Jebusejis.
Chudľa les te ačhavel, sar imar kraľinelas štarto berš, dujto čhon the dujto džives.
O Chramos, so o Šalamun ačhavelas, sas džinďardo bišuefta (27) metri a buchlo eňa metri.
E angluňi veranda sas ajsi buchľi sar o Chramos a uči eňa metri. Andral sas obthoďi le žuže somnakaha.
O baro than andro Chramos obthoďa le cedroskere kašteha, so obcirdľa le somnakaha a pre oda somnakaj šukares kerďa o palmi the lanci.
O Chramos andral obthoďa le dragane barenca a o somnakaj ande andral e phuv Parvajim.
Le somnakaha obcirdľa o fali, o kašta pro stropos, o prahi, o zarubňi the o vudar a pro fali diňa te randel avri le cheruben.
Paľis kerďa o andruno than, so pes vičinelas o Neksentneder Than. Sas eňa metri džinďardo the eňa metri buchlo a obthoďa les biš (20) tonenca somnakaha.
O somnakune lecegi važinenas buter sar jepaš kilos. The o uprune thana obcirdľa le somnakaha.
Andro Neksentneder Than kerďa duje cheruben a obcirdľa len le somnakaha.
Ola cherubi ačhenas le mujeha ko vudar. Dojekhes sas duj bare kridli a dojekh kridlos sas džinďardo 2,2 metri. Lengere kridli sas rozcirdle avke, hoj o kridlos jekhe cheruboskero pes chudelas jekha falatar a o kridlos le dujtoneskero pes chudelas avra falatar. Peskere dujte kridlenca pes chudenas jekh avrestar maškaral. Lengere rozcirdle kridli sas jekhetane eňa metri.
<range>
<range>
O pochtan andro Chramos anglo Neksentneder Than kerďa le belave, lole the fijalove pochtanestar a diňa upre te sivel le cheruben.
Anglo Chramos diňa te ačhavel duj slupi, so sas jekhetane uče buter sar 15 metri, a pre lengero agor o brondzune kriti, so sas uče 2,2 metri.
O kriti upral o slupi sas šukares obthode le prephandle lancenca. Kerďa the šel (100) granatoskere phaba a thoďa len pro lanci.
Ola duj slupi ačhaďa anglo Chramos. Oleske pro juhos diňa nav Jachin a dujtoneske pro severos Boaz.
O Šalamun mek kerďa le brondzostar o oltaris 9 metri buchlo a 4,4 metri učo
the igen bari okruhlo nadrža. E nadrža jekhe agorestar ke aver merinďa 4,4 metri, sas uči 2,2 metri a lakero obvodos sas 13,2 metri.
Upre pašal calo avruno agor sas kerde cikne biki andro duj šori. Pro dojekh 44 centimetri sas deš biki, save sas kerde jekhetane la nadržaha, sar la kerenas le brondzostar.
E nadrža sas thoďi pro dešuduj (12) brondzune biki. Trin biki dikhenas pro severos, trin pro zapados, trin pro juhos a trin pro vichodos. E nadrža sas thoďi pre lende a lengere buľa sas maškaral.
La nadržakeri sera sas thuľi vaj 7,5 centimetri a lakero agor dičholas avri sar e phundraďi kvitka ľaľija. Rešľolas andre vaj 60 000 ľitri paňi.
Kerďa the deš nadobi. Pandž thoďa pro juhos a pandž pro severos. Andre obthovenas (omorenas) o kotora le džvirinendar, so obetinenas sar labarde obeti. E bari nadrža sas prekal o rašaja, hoj pes andre te obthoven (omoren).
A kerďa the deš somnakune momeľara, ajse sar o Šalamun prikazinďa, a thoďa len andro Chramos, pandž pro juhos a pandž pro severos.
Kerďa mek deš skaminda a thoďa len andro Chramos: pandž pro juhos a pandž pro severos. Kerďa the šel somnakune čare.
Diňa te ačhavel e andruňi dvora prekal o rašaja the e bari dvora prekal okla manuša. Kerďa o vudara la dvorakere, so obcirdňa le brondzoha.
E bari nadrža thoďa paš o chramoskero rohos pre juhovichodno sera.
O Chiram kerďa the pira, lopati the čare. Avke dokerďa e buči, so kerďa prekal o Šalamun pre le RAJESKERO Chramos:
o duj slupi; o uprune kriti le brondzostar pro slupi; o lanci, savenca šukares obthovenas o kriti;
o štar šel (400) granatoskere phaba le brondzostar, so sas pro duj prekhude (prephandle) lanci;
o deš verdanora le nadobenca;
e igen bari nadrža a tel late dešuduje biken;
o čare, o lopati, o vidli the savore aver veci. Oda savoro kerďa o Chiram le žuže brondzostar le Šalamunoske prekal le RAJESKERO Chramos.
O Šalamun oda diňa te kerel andro čhikakere formi maškar o gava Sukkot the Caretan andre Jordaňiko dolina.
Savore kala veci, so o Šalamun kerďa le brondzostar, sas ajci but, hoj o brondzos imar na diňa te važinel.
Ov diňa te kerel andre le RAJESKERO Chramos the kala veci le žuže somnakastar: o somnakuno oltaris; o skaminda, pre save pes thovelas o sentne mare;
o momeľara lengere lampenca, hoj te labon anglo Neksentneder Than;
o kvitki, o lampi, o silava;
o čhura, o čare, o kuča the o lopatki; o vudara andro Neksentneder Than the andro Chramos sas obcirdle le somnakaha.
Sar imar dokerďa o Šalamun savore buča pre le RAJESKERO Chramos, ľigenďa andre o sentne dari peskere dadeskere le Davidoskere. O rup, o somnakaj the savore veci thoďa paš o barvaľipen andre le Devleskero Chramos.
Paľis o Šalamun zvičinďa andro Jeruzalem savoren kmeňoskere the fajtakere vodcen, hoj te preľidžan le RAJESKERI Zmluvakeri Archa andral o Foros le Davidoskero, andral o Sion.
Avke pes zgele savore murša andral o Izrael paš o kraľis, sar sas o inepos andro eftato čhon.
Sar sas imar zgele savore Izraelike vodci, o Leviti hazdle upre e Archa
a ľidžanas la andro Chramos. O rašaja the o Leviti ľidžanas o Sentno Stanos the savore sentne veci, so sas andro Stanos.
O kraľis Šalamun the savore Izraelike manuša, save pes zgele ke leste angle Archa, dine ajci but bakren the dobitkos, hoj pes aňi na delas te zgenel.
Paľis o rašaja ľigende le RAJESKERI Zmluvakeri Archa pre lakero than andro Chramos, andro Neksentneder Than a thode la tel o kridli le cherubengere.
Lengere kridli sas rozcirdle upral oda than kaj sas thoďi e Archa a garuvenas la the lakere dručki.
O dručki sas ajse džinďarde, hoj lengere agora dičholas andral o Sentno Than, ale avral len na dičholas. Ode hine dži adadžives.
Andre Archa sas ča o duj barune tabli, so ode thoďa o Mojžiš akor, sar o RAJ phandľa e zmluva le Izraelitenca pro verchos Choreb, sar avle avri andral o Egipt.
Paľis o rašaja gele avri andral o Sentno Than. Savore rašaj, save ode sas, pes obžužarde andre služba, či sas pre lende o šoros abo na.
Savore Leviti, save giľavenas – o Asaf, Heman the Jedutun lengere čhavenca the pašutnenca – ačhenas pre vichodno sera le oltaristar. Sas urde andro loko pochtan a bašavenas pro cimbali, harfi the citari a šel the biš (120) rašaja trubinenas.
Ola, save trubinenas the ola, save giľavenas, jekhetane lašarenas le RAJES sar jekh jilo le bašavibnaha the giľavipnaha: “Ov hino lačho; leskero kamiben ľikerel pro furt.” Andre oda e chmara pherarďa calo Chramos le RAJESKERO.
Prekal odi chmara o rašaja našťi kerde peskeri buči, bo le RAJESKERI slava pherarďa calo Chramos le Devleskero.
Akor o Šalamun phenďa: “O RAJ phenďa, hoj kamel te bešel andre kaľi chmara.
Akana ačhaďom prekal tu baro the šukar Chramos, o than, kaj šaj bešes pro furt.”
Paľis o Šalamun pes visarďa ke savore Izraeliti, save ode ačhenas a požehňinďa len.
A phenďa: “Mi el lašardo o RAJ, o Del le Izraeloskero, savo doľikerďa peskero lav, so diňa mire dades le David, sar leske phenďa:
‘Akorestar, sar iľom avri mire manušen le Izraeliten andral o Egipt, na kidňom mange avri ňisavo foros andre Izraeliko phuv, kaj mange te keren o Chramos, andre savo uľahas lašardo miro nav. Aňi na kidňom mange avri ňisaves vodcas, hoj te el upral mire Izraelike manuša.’
Ale akana kidňom mange avri o foros Jeruzalem, hoj te avav ode lašardo. A kidňom mange avri le David, hoj te ľidžal mire Izraelike manušen.
Imar mire dadeske le Davidoske sas andro jilo, hoj te ačhavel o Chramos le RAJESKE, le Izraeloskere Devleske.
Ale o RAJ phenďa mire dadeske: ‘Mištes, hoj kames te ačhavel o Chramos prekal ma.
Ča oda Chramos na ačhaveha tu, ale tiro čhavo, savo ela tutar. Ov ačhavela o Chramos prekal ma.’
O RAJ doľikerďa oda, so phenďa. Me ačhiľom kraľis pal miro dad o David a bešľom pro Izraeliko tronos, avke sar phenďa o RAJ. Ačhaďom the o Chramos prekal o RAJ, le Izraeloskero Del.
Andro Chramos thoďom the e Archa, andre savi hiňi e zmluva, savi o RAJ phandľa le Izraelitenca.”
Paľis o kraľis ačhelas upre anglo le RAJESKERO oltaris the angle savore manuša, save ode sas zgele a hazdňa o vasta.
No o Šalamun angloda kerďa le brondzostar javiskos, so sas džinďardo the buchlo 2,2 metri a učo 1,3 metros a thoďa les pro maškar pre avruňi dvora. Sar ačhelas pre oda javiskos, banďiľa tele anglo savore Izraeliti a hazdňa o vasta ko ňebos.
Phenďa: “RAJEJA, Devla le Izraeloskero! Nane aver Del, sar sal tu – aňi pro ňebos, aňi pre phuv. Tu doľikeres e zmluva a sal lačhejileskero ke peskere služobňika, save džan pal tu cale jileha.
Tu doľikerďal tiro lav, savo diňal mire dades, le David; tu vakerďal peskere mujeha a kerďal oda peskere vastenca, hoj adadžives dojekh lav imar pes ačhiľa.
Ale akana, ó, RAJEJA, Devla le Izraeloskero, doľiker the oda lav, so diňal tire služobňikos le David, mire dades, sar leske phenďal: ‘Furt ela vareko tire potomkendar pro tronos le Izraeloskero, te tire čhave mange ena pačivale a merkinena pre oda, hoj te šunen a te dživen pal miro zakonos avke sar tu.’
Akana mangav tut, ó, RAJEJA, Devla le Izraeloskero, mi ačhel pes avke sar phenďal tire služobňikoske, le Davidoske.
Ale šaj o Del čačes bešel pre phuv le manušenca? Se aňi o ňebos – aňi o nekučeder ňebos – nane prekal tut dos baro a na mek kada Chramos, so tuke ačhaďom!
Mangav tut, RAJEJA, Devla miro, šun avri e modľitba tire služobňikoskeri a presikav leske o jileskeriben! Ker avke, sar tutar mangel.
Tire jakha mi dikhen rat-džives pre kada Chramos, pal savo phenďal, hoj ode ela tiro nav lašardo. Šun avri e modľitba tire služobňikoskeri, te pes visarel pre kada than a modľinel pes ke tu.
Mangav tut, šun avri o mangipen tire služobňikoskero the le Izraelitengero, akor sar modľinena pes ke tu visarde ke kada than. Šun len avri andral o ňebos, odarik, kaj bešes, a sar len šuneha, odmuk lenge.
Te vareko kerela vareso nalačho avreske a mušinela te avel andro Chramos te lel vera angle tiro oltaris,
tu oda šun andral o ňebos a rozsudzin maškar lende. Oles, ko ela vinovato, mar avke, sar peske zasogaľinel (zaslužinel). A vaš o čačipnaskero zaačh tut a ker leha pal leskero spravodľišagos.
Sar o ňeprijaťeľa ňerinena (zviťazinena) upral tire Izraelike manuša, bo kerde binos angle tu a te pes visarena pale ke tu a lašarena tiro nav, te pes modľinena a mangena tut andre kada Chramos,
šun len avri andral o ňebos, odmuk tire manušenge o bini a an len pale andre phuv, savi diňal lenge the lengere dadenge.
Sar phandes o ňebos a zaačhaves o brišind, vašoda, hoj tire manuša kerde binos anglal tu a te pes modľinena ke kada than, lašarena tiro nav a visarena pes le binostar, bo len dukhaďal,
šun len avri andral o ňebos a odmuk o bini le Izraelitenge, tire služobňikenge. Sikav len, sar te džal pal tiro drom, a de o brišind andre tiri phuv, savi diňal sar ďeďictvos tire manušenge.
Te ela andre phuv bokh the o nasvaľiben, abo te ela pro maľi o grajora the o kirme, abo te o uľipen kirňola, abo te o ňeprijaťeľa džana pre lengere fori, abo te ela chocsavo pharipen vaj o nasvaľiben maškar lende,
šun avri dojekh modľitba the mangipen – či pes mangela ke tu jekh dženo vaj calo Izraeliko narodos. A te vareko ela andre pharipen the andro dukha a nacirdela peskere vasta ke kada Chramos,
šun les avri andral o ňebos, kaj bešes, a odmuk lenge! Ker sakoneha pal oda, sar dživelas, se tu korkoro džanes o jile savore manušengere.
Avke pes tutar darana a phirena pal tire droma, medik dživena andre kadi phuv, savi diňal amare dadenge.
No, te o cudzincos, savo nane andral o Izrael, avela dural andral aver phuv, bo šunďa, savo baro a zoralo sal, the save bare veci keres, a te modľinela pes ke kada Chramos:
Šun avri leskero mangipen andral o ňebos, kaj bešes, a ker leske avke, sar tutar mangela, hoj savore narodi pre phuv tut te sprindžaren a te daran tutar, avke sar the tire manuša, o Izraeliti. Paľis the on džanena, hoj kada Chramos, so ačhaďom, hino prekal tiro nav.
Sar džana tire manuša le dromeha, saveha len bičhaveha pro mariben pre peskere ňeprijaťeľa, a ena visarde ke oda foros, so kidňal avri, the ko Chramos, so ačhaďom pre pačiv tire naveske, hoj pes te modľinen:
Šun avri lengere modľitbi the mangipena andral o ňebos a zaačh tut vaš lende.
A te tire manuša angle tu kerena binos – bo nane manuš, savo na kerel binos – a tu pre lende aveha choľamen a deha len avri lengere ňeprijaťeľenge, hoj len te odľigenen sar zaphandlen andre aver phuv, či pašes abo dur;
a te andre odi phuv, kaj ena odľigende, peske pridžanena, hoj kerde binos a te pes visarena ke tu a te mangena tut vaš o jileskeriben a phenena: ‘Kerďam binos a sam vinovate, bo kerďam nalačhipen’
a te pes visarena ke tu cale peskere jileha the dušaha andre odi phuv, kaj len odľigende a zaphandle, a te tut mangena, sar ena visarde ke peskeri phuv, so diňal lengere dadenge, the ko foros, so peske kidňa avri, the ko Chramos, so ačhaďom prekal tiro nav:
Šun avri lengere modľitbi the mangipena andral o ňebos, kaj bešes, a zaačh tut vaš lenge. A odmuk tire manušenge, save kerde bini angle tu.
Akana, Devla miro, dikh pre amende a šun e modľitba, so džal ke tu pal kada than.
Akana, RAJEJA, Devla, av te odpočovinel andre kada Chramos, tu the tiri Archa, so sikavel tiri zor. Ó, RAJEJA, Devla, o spaseňje mi el o ruchos tire rašajenge, tire sentne mi radisaľon tire lačhipnastar.
Ó, RAJEJA, Devla, ma odvisar tut tire pomakhle kraľistar! Leper tuke pre tiro jileskeriben, so presikaďal tire služobňikoske le Davidoske!”
Sar pes o Šalamun preačhiľa te modľinel, avľa e jag andral o ňebos a labarďa o obeti, save sas ode thode a le RAJESKERI slava pherarďa o Chramos.
O rašaja našťi gele andre le RAJESKERO Chramos, bo leskeri slava pherarďa calo Chramos.
Sar savore Izraeliti dikhle e jag andral o ňebos the le RAJESKERI slava, pele le mujeha dži pre phuv, banďonas anglo RAJ, lašarenas les a paľikerenas: “O RAJ hino lačho; a leskero baro kamiben ľikerel pro furt.”
Paľis o Šalamun the savore manuša anenas anglo RAJ o obeti.
O Šalamun diňa pre obeta le RAJESKE 22 000 gurumňen the 120 000 bakren. Avke o Šalamun the savore manuša sentňarde o Chramos le Devleskero.
O rašaja ačhenas pre peskere thana the o Leviti ačhenas le sersamoha, savo diňa te kerel o kraľis David prekal o lašariben le RAJESKERO. A kecivar lenge o David prikazinelas, giľavenas: “Leskero jileskeriben the kamiben ľikerel pro furt.” Sar o rašaja pre aver sera trubinenas, savore Izraeliti ačhenas.
Akor o Šalamun sentňarďa o maškaruno than pre dvora anglo Chramos. Ode anenas o labarde obeti the thule kotora la smiromoskera obetendar, vašoda bo o brondzuno oltaris, so kerďa o Šalamun, sas prekal savore kala obeti cikno.
Paľis o Šalamun the savore Izraeliti oslavinenas o Inepos le Stankengero efta džives. Avle ode igen but manuša khatar o Lebo-Chamat pal o severos dži paš o paňi Egipt pro juhos.
Sentňarenas efta dživesa o oltaris a the o Inepos ľikerelas efta dživesa. Andro ochtoto džives pes savore zgele.
O Šalamun premukľa le manušen khere andro bišutrito (23) džives, andro eftato čhon. On džanas khere bare radišagoha vaš savoro lačhipen, savo o RAJ presikaďa le Davidoske, le Šalamunoske the le Izraelitenge.
Sar o Šalamun dokerďa le RAJESKERO Chramos, peskero palacis a savoro, so kamľa andre te kerel,
sikaďa pes leske o RAJ rači andro suno a phenďa leske: “Šunďom avri tiri modľitba a kidňom mange avri kada Chramos, hoj mange andre te anen o obeti.
A te phandava o ňebos a zaačhava o brišind; te phenava le grajorenge, hoj te chan o uľipen pal e phuv a te domukava pre mire manuša o nasvaľipen
a te akor mire manuša pes pokorinena, mangena pale ke ma a odvisarena pes le binendar, me len šunava avri andral o ňebos. Odmukava lenge o bini a lengeri phuv pale sasťarava avri.
Mire jakha ena visarde pre kada Chramos, mire kana ena phundrade a odphenava pre dojekh modľitba, savi avela ke ma pal kada than.
Bo kidňom mange avri kada Chramos a sentňarďom les, hoj miro nav andre te lašaren pro furt. Dikhava pre leste, bo miro jilo ela ode furt.
Te phireha angle ma pačivalones, avke sar tiro dad o David a te doľikereha mire zakoni the prikazaňja a te kereha savoro, so tuke phenďom,
me doľikerava o lav, so phenďom tire dadeske le Davidoske: ‘Furt ela vareko andral tiro potomstvos pro Izraeliko tronos.’
Ale te pes mandar odvisarena a na doľikerena mire zakoni the prikazaňja, save tumen diňom, a džana te služinel avre devlenge a lašarena len,
me tumen khosava tele pal miri phuv, so tumenge diňom. The kada Chramos, so mange kidňom avri, hoj ode te avav lašardo, odčhivava mandar het a paľis ela dojekhe narodoske pro pheras the pro asaben.
A dojekh, ko odarik predžala, pes čudaľinela a phenela: ‘Kada Chramos sas ajso šukar! Soske oda o RAJ kerďa kala phuvake the kale Chramoske?’
Odphenela pes lenge: ‘Bo omukle le RAJES, peskere Devles, savo iľa avri lengere daden andral o Egipt a chudle te lašarel a te služinel avre devlenge. Vašoda o RAJ pre lende domukľa kadi bibach.’ ”
Le Šalamunoske ľikerelas biš berš, medik na dokerďa o Chramos le RAJESKERO the peskero palacis.
Paloda oprikerďa o fori, so leske diňa o Chiram, a bičhaďa le Izraeliten andre te bešel.
Paľis o Šalamun geľa pro mariben andro foros Chamat-Coba a zaiľa les.
Ačhaďa o foros Tadmor pre pušťa a andro Chamat savore fori, kaj odthovkerenas o chaben.
Paľis oprikerďa o foroskere muri, brani the zavori andro fori Upruno Bet-Choron the Teluno Bet-Choron,
Baalat the savore fori, kaj odthovkerenas o chaben, the savore fori, kaj ľikerelas peskere grajen the o verdana. Ačhaďa savoro, so kamľa andro Jeruzalem, Libanon the všadzik andre peskero kraľišagos.
O Šalamun ispidňa andre buči savore Kanaančanengere potomken, saven o Izraeliti na murdarde, sar zaile lengeri phuv. Sas oda o Chetitana, o Amoreja, o Perizeja, o Chivija the o Jebuseja, save hine dži adadžives lengere otroka.
<range>
Ale le Izraeliten na ispidelas andre odi buči, bo on leske služinenas sar slugaďa, veľiťeľa upral e armada, upral o verdana the sar murša pro graja.
Le Šalamun mek sas 250 veľiťeľa, save dodikhenas pro robotňika.
La Faraonoskera čha o Šalamun odľigenďa andral o Foros le Davidoskero andro palacis, so prekal late ačhaďa. Phenďa peske: “Miri romňi našťi bešel andro palacis le Izraelike kraľiskero le Davidoskero, bo oda hine sentne thana, kaj sas le RAJESKERI Archa.”
Akor o Šalamun obetinelas le RAJESKE o labarde obeti pro oltaris, so ačhaďa avri pre dvora anglo Chramos.
Obetinelas avke, sar o Mojžiš prikazinďa: pro Šabbat, pro Inepos le Neve Čhoneskero, the pro trin bare beršeskere inepi – o Inepos pal o Mare Bi o Drožďi, o Inepos le Kurkengero the o Inepos le Stankengero.
O Šalamun kerďa avke, sar phenďa leskero dad o David. Ačhaďa andre služba partiji rašajen, hoj te keren e služba andro Chramos the le Leviten, hoj te ľidžan o chvali a te pomožinen le rašajenge andre lengeri sakodživeseskeri buči. A mek ačhaďa the stražňiken andro partiji paš dojekh brana, bo avke oda prikazinďa le Devleskero služobňikos o David.
On sa doľikerde avke, sar prikazinďa o kraľis pal o rašaja, Leviti the skladi.
O Šalamun dokerďa caľi buči pro Chramos akorestar, sar chudľa te kerel o zakladi. Avke le RAJESKERO Chramos sas dokerdo.
Paľis o Šalamun geľa andro Ecjon-Geber the Elat paš o moroskero brehos, andro Edom.
O Chiram leske bičhaďa loďi, so ľidžanas leskere veľiťeľa the namorňika, save mištes prindžarenas o moros. On jekhetane le Šalamunoskere muršenca gele andro Ofir a ande odarik le Šalamunoske dešupandž (15) toni somnakaj.
Sar pes e kraľovna andral e Šeba došunďa pal e Šalamunoskeri slava, avľa andro Jeruzalem, bo kamľa lestar te phučel phare veci, hoj les te probaľinel (skušinel). Avľa igen but manušenca the le ťavenca, pre save anelas voňava oleja, koreňje, but somnakaj the o dragane bara. Sar doavľa ko Šalamun, vakerelas leha pal savoro, so la sas pro jilo.
O Šalamun lake odphenelas pre savoro, so lestar phučelas. Na sas prekal leste ňič ajso pharo, hoj lake te na odphenel.
Sar e kraľovna andral e Šeba dikhľa, savo baro goďaveripen le Šalamun hin, savo palacis ačhaďa,
o chabena pre leskero skamind, sar bešenas pašal leste leskere služobňika, sar pes ľikerenas leskere sluhi the čašňika, lengero uraviben the o labarde obeti, so o Šalamun anelas andro Chramos, oj pes čudaľinelas a na džanelas, so pre oda te phenel.
Phenďa le Šalamunoske: “Čačipen hin, so šunďom andre miri phuv pal tute the pal tiro goďaveripen.
Ale me oleske na pačavas, medik na avľom a na dikhľom pre mire jakha. No, so me dikhav, olestar mange na phende aňi jepaš! Tiro goďaveripen hino o keci bareder, sar pal oda šunďom.
Bachtale hine tire murša the tire služobňika, save furt pašal tu keren a šunen tiro goďaveripen.
Mi el barardo o RAJ, tiro Del, savo peske tut zakamľa avke, hoj tut thoďa pro Izraeliko tronos. Tiro Del kamel o Izrael, a kamel len te ľikerel pro furt, vašoda tut ačhaďa vaš o kraľis, hoj te ľikeres leskero zakonos the o spravodľišagos.”
Paľis diňa le Šalamun buter sar štar toni somnakaj, igen but voňava oleja, koreňja the dragane bara. O Šalamun šoha (ňikda) buter na chudľa ajci voňava oleja the koreňja, keci leske anďa e kraľovna andral e Šeba.
O sluhi le Chiramoskere the Šalamunoskere, save anenas andral o Ofir o somnakaj, anenas the igen but algumoskere kašta the dragane bara.
Ole kaštendar o Šalamun kerďa o garadiči prekal le RAJESKERO Chramos the peskero palacis a mek diňa te kerel o citari the o harfi prekal o lavutara. Ajso vareso andre Judsko mek na sas.
O Šalamun diňa la kraľovna andral e Šeba savoro so kamelas the mangelas. Diňa la buter dari sar oda, so oj leske anďa. Paľis geľa peskere sluhenca pale andre peskeri phuv.
Le Šalamunoske anenas sako berš vaj 23 toni somnakaj,
a mek ke oda the o daňe, so počinenas o manuša, save bikenkerenas. Savore Izraelike krajengere guvernera the o kraľa andral e Arabija anenas leske o rup the o somnakaj.
O Šalamun kerďa duj šel (200) šťiti le somnakastar. Pre jekh šťitos leske kampelas vaj efta kili somnakaj.
Mek kerďa trin šel (300) cikneder šťiti le somnakastar. Pre jekh šťitos leske kampelas vaj trin kili somnakaj. Avke o Šalamun len thoďa andro palacis, so pes vičinelas Libanoňiko Veš.
Paľis o kraľis kerďa igen baro tronos, so sas obthodo la slonovinaha the le žuže somnakaha.
Anglo tronos sas šov garadiči the somnakuno stolkos pro pindre, so sas kerdo jekhetane le tronoha. Pal soduj seri le tronostar, kaj oprinelas o vasta, ačhenas duj ľevi
a pre sako garadičos ačhenas pal o seri duj ľevi – jekhetane sas dešuduj (12). Ajso tronos na sas ňikhaj andre ňisavo kraľišagos.
Savore kuča, andral save pijelas o Šalamun, sas kerde le somnakastar the savore veci andro palacis, so pes vičinelas Libanoňiko Veš, sas kerde le žuže somnakastar. Ňič na sas kerdo le rupostar, bo andre oda časos o rup prekal lende na sas dragano.
Le Šalamun sas but loďi pro moros. Sako trin berš len bičhavelas pro moros le Chiramoskere loďenca, hoj te doanen o somnakaj, o rup, e slonovina, opicen the paven.
O Šalamun sas barvaleder the goďaveder sar dojekh aver kraľis pre phuv.
Savore kraľa pal e phuv avenas ke leste te šunel o goďaveripen, so les diňa o Del.
Berš pre beršeste, dojekh, ko avelas ke leste, anelas leske daros: rupune the somnakune veci, gada, veci pro mariben, voňava oleja, grajen the mulicen.
Le Šalamun sas maštalňi prekal o 4 000 graja, maribnaskere verdana the 12 000 murša pro graja. Varesave lendar ľikerelas ke peste andro Jeruzalem a oklen andre aver fori.
Ov kraľinelas upral savore kraľa le paňestar Eufrat dži paš le Filišťinengeri phuv the dži paš e Egiptoskeri hraňica.
Sar o Šalamun kraľinelas andro Jeruzalem, o rup sas ajci sar o bara a o cedroskere kašta ajci sar o dzive figovňiki, so baron pro brehi.
O graja prekal o Šalamun pes anelas andral o Egipt the andral aver phuva.
Savore aver veci, so kerďa o Šalamun ešebnovarestar (peršovarestar), medik na muľa, hin pisimen andro Zvitkos le Prorokoskero Natanoskero the andro Proroctvo le Achijoskero andral o Šilo, the andro Viďeňja le Jedoskere, andre savo hin pisimen the pal o kraľis Jeroboam, savo sas le Nebatoskero čhavo.
O Šalamun kraľinelas andro Jeruzalem upral calo Izrael saranda (40) berš.
Sar muľa, parunde les andro Foros le Davidoskero. Pal leste ačhiľa kraľis leskero čhavo o Rechabeam.
O Rechabeam geľa andro Šichem, bo ode avle savore Izraeliti, hoj les te ačhaven vaš o kraľis.
Sar oda šunďa o Jeroboam, le Nebatoskero čhavo, savo sas andro Egipt, kaj denašľa le Šalamunostar, geľa pale khere.
Bičhade pal leste, hoj te avel ode. Avke o Jeroboam savore Izraelitenca avle ko Rechabeam a phende leske:
“Tiro dad o Šalamun pre amende thoďa pharo jarmo, ale tu akana ker lokeder e phari buči the o jarmo, so pre amende thoďa tiro dad, a služinaha tuke.”
O Rechabeam lenge odphenďa: “Džan a aven ke ma pal o trin džives a phenava tumenge.” Avke o manuša odgele het.
Paľis o Rechabeam phučkerelas le phuredere vodcendar, save služinenas angloda leskere dadeske le Šalamunoske: “So majinav te odphenel le manušenge?”
On leske odphende: “Te aveha lačho ke kala manuša a kereha lenge avke, sar tutar mangen, on tuke furt služinena pačivalones.”
Ale o Rechabeam na priiľa lengero vakeriben, ale phučelas le terne muršendar, save jekhetane leha baronas a denas les goďi.
Phučľa lendar: “So majinav te phenel le manušenge, save man mangen, hoj lendar te odlav o jarmo, so pre lende thoďa miro dad?”
O terne murša leske odphende: “Le manušenge, save ke tu avle a phende, hoj tiro dad pre lende thoďa pharo jarmo a kamen, hoj tu lenge oda te keres lokeder, phen kavke: ‘Man hin thuleder o cikno angušt, sar mire dades sas o ťelos.
Miro dad pre tumende thoďa pharo jarmo, ale me tumenge mek kerava phareder! Miro dad tumen marelas le cikne bičoha, ale me tumen marava le bare bičoha!’ ”
O Jeroboam pro trito džives avľa savore manušenca ko Rechabeam, avke sar lenge phenďa o kraľis: “Aven ke ma pal o trito džives!”
O kraľis lenge zorales odphenďa a na priiľa le phuredere vodcengero lav.
Vakerelas lenca avke, sar leske phende o terne murša: “Miro dad pre tumende thoďa pharo jarmo, ale me tumenge kerava mek phareder! Ov tumen marelas le bičoha, ale me pal tumende cirdava tele e cipa!”
Avke o Rechabeam na priačhiľa pre oda, so kamenas o manuša. Kada kerďa o Del, hoj pes avke te ačhel, sar phenďa o RAJ le Jeroboamoske prekal o Šilončanos Achijah.
Sar savore Izraeliti dikhle, hoj o Rechabeam len na šunďa, phende leske: “Nane amen ňič le Davidoha! So amen hin le Izajoskere čhaha? Andre peskere stani, Izrael! Akana, David, starin tut pal peskero kher!” Avke savore Izraeliti gele khere
a o Rechabeam kraľinelas ča upral o Izraeliti, save bešenas andro Judske fori.
Paľis o Rechabeam bičhaďa ko Izraeliti le Hadoram, savo sas ačhado upral o buča, ale on les murdarde le barenca. Sar pes pal oda došunďa o Rechabeam, sigo bešľa pro verdan a denašľa odarik andro Jeruzalem.
Avke pes calo Izrael vzburinďa pre le Davidoskeri famelija a ľikerel oda dži adadžives.
Sar avľa o Rechabeam andro Jeruzalem, diňa peske te vičinel andro mariben pro Izrael 180 000 avrikidle slugaďen andral o kmeňos Juda the Benjamin. Bo kamľa pale te dochuden o kraľišagos le Rechabeamoske.
Akor o RAJ prevakerďa ko Šemajah, ko Devleskero murš:
“Phen le Rechabeamoske, le Šalamunoskere čhaske, le Judske kraľiske, the savore Izraelitenge andre Judsko the Benjamin,
hoj o RAJ kada phenel: ‘Ma džan pro mariben pre peskere phrala. Dojekh pes mi visarel khere, bo me kada kerďom.’ ” On šunde le RAJESKERO lav a na gele andro mariben pro Jeroboam.
O Rechabeam geľa te bešel andro Jeruzalem a andre Judsko ačhaďa o fori le zorale murenca:
o Betlehem, Etam, Tekoa,
Bet-Cur, Socho, Adullam,
Gat, Mareša, Zif,
Adorajim, Lachiš, Azeka,
Cora, Ajalon the o Hebron. Ola sas o fori le zorale murenca andre Judsko the andro Benjamin.
Zoraľarďa o muri, ačhaďa andre ola fori le veľiťeľen a thoďa andre o chabena, olejos the mol.
Andre dojekh foros diňa kopiji the šťiti a kaleha len igen zoraľarďa. Avke le Rechabeamoske ačhile o kmeňi Juda the Benjamin.
Akor o rašaja the savore Leviti andral calo Izrael, pes pridine ke leste.
O Leviti omukle peskere maľi the khera a gele andre Judsko the andro Jeruzalem, bo o Jeroboam peskere čhavenca lenge na domukľa te služinel sar le RAJESKERE rašaja.
Avke o Jeroboam peske korkoro ačhaďa rašajen, hoj te služinen pro thana, kaj lašarenas le kozen the gurumňoren, so lenge kerďa sar modli.
Ale andral dojekh Izraeliko kmeňos avle pal o Leviti andro Jeruzalem o manuša, save cale peskere jileha rodenas le RAJES, le Izraelike Devles, hoj te anen o obeti peskere dadengere Devleske.
Avke zoraľarde o kraľišagos andre Judsko a trin berš ačhenas paš o Rechabeam, bo kala berša phirenas pal o drom le Davidoskero the Šalamunoskero.
O Rechabeam peske iľa romňa la Machalata, savake sas dad o Jerimot, le Davidoskero čhavo. Lakeri daj sas e Abihajil, e čhaj le Izajoskere čhaskeri, le Eliaboskeri.
Le Rechabeam sas laha trin čhave: o Jeuš, Šemarijah the o Zaham.
Paľis peske iľa romňa la Maacha, le Absolonoskera čha. Laha les sas štar čhave: o Abijah, Attaj, Zizas the o Šelomit.
Maškar savore peskere romňija the romňija-služki, o Rechabeam nekbuter kamelas la Maacha, le Absolonoskera čha. Sas les dešuochto (18) romňija a šovardeš (60) romňija-služki, savenca les sas bišuochto (28) muršora the šovardeš (60) čhajora.
O Rechabeam ačhaďa le Abijah, la Maachakere čhas, vaš o vodcas maškar peskere phrala, bo kamľa, hoj ov te ačhel kraľis.
O Rechabeam kerďa goďaha: Thoďa peskere čhaven všadzik andre Judsko the Benjaminiko phuv andre zorale fori. Diňa lenge sa, so kampel the but džuvľijen.
Sar o Rechabeam zoraľarďa peskero kraľišagos a sas zoraleder, omukľa jekhetane le Izraelitenca le RAJESKERO zakonos.
A vašoda, hoj na sas pačivale le RAJESKE zakonoske, o Egiptsko kraľis Šišak geľa pro mariben pro Jeruzalem andro pandžto berš, sar kraľinelas o Rechabeam.
Avľa le 1 200 maribneskere verdanenca, 60 000 muršenca pro graja the but slugaďenca andral o Egipt, Libija, Sukkot the Kuš.
Domarďa a zaiľa o zorale fori andre Judsko a dogeľa dži paš o Jeruzalem.
Akor avľa o prorokos Šemajah ko Rechabeam the ko Judske vodci, save denašle le Šišakostar andro Jeruzalem. Phenďa lenge: “Kavke phenel o RAJ: ‘Tumen man omukľan, vašoda the me tumen omukľom a diňom andro vasta le Šišakoske.’ ”
Pre oda o kraľis the o Izraelike vodci pes pokorinde a phende: “O RAJ hino čačipnaskero.”
Sar o RAJ dikhľa, hoj pes pokorinde, prevakerďa ko Šemajah a phenďa: “Vašoda, hoj pes pokorinde, na zňičinava len, ale len zachraňinava. Miri choľi na mukava pro Jeruzalem prekal o Šišak.
Ale on ena tel leskeri zor, hoj te sikľon a te džanen či hin feder te služinel mange, abo le kraľenge andral aver phuva.”
O Egiptsko kraľis Šišak geľa pro mariben pro Jeruzalem a iľa savoro barvaľipen andral le RAJESKERO Chramos the palacis. Iľa savoro, the o somnakune šťiti, save diňa te kerel o Šalamun.
Paľis o Rechabeam pre lengero than diňa te kerel o šťiti le brondzostar a diňa len le veľiťeľenge upral o stražňika paš o palaciskero vudar.
Kecivar džalas o kraľis andre le RAJESKERO Chramos, o stražňika lenas o šťiti a džanas leha, a paľis len thovenas andro kher le stražňikengero.
Vašoda, hoj o Rechabeam pes pokorinďa, o RAJ preačhiľa pre leste te el choľamen a na zňičinďa les calkom. A sas len pale bach andre Judsko.
O kraľis Rechabeam ačhiľa zoralo kraľis andro Jeruzalem. Sas leske saranda the jekh (41) berš sar ačhiľa kraľis a kraľinelas dešuefta (17) berš andro Jeruzalem, andro foros savo peske kidňa avri o RAJ maškar savore Izraelike kmeňi, hoj ode te el lašardo leskero nav. Leskeri daj sas e Naama andral o Ammon.
Ov kerelas o nalačhipen, bo na rodelas le RAJES cale peskere jileha.
Savore veci, so kerďa o Rechabeam ešebnovarestar (peršovarestar), medik na muľa, hine pisimen andre leskero rodokmeňos the andro zvitki, save pisinde o proroka Šemajah the Iddo. Maškar o Rechabeam the Jeroboam sas furt o maribena.
Sar o Rechabeam muľa, parunde les andro Foros le Davidoskero. Pal leste ačhiľa kraľis leskero čhavo, o Abijah.
Sar andro Izrael kraľinelas o Jeroboam dešuochtoto (18.) berš, o Abijah ačhiľa andre Judsko kraľis
a kraľinelas andro Jeruzalem trin berš. Leskeri daj sas e Michaja, le Urieloskeri čhaj andral e Gibeja. Sar sas o mariben maškar o Abijah the Jeroboam
o Abijah džalas pre leste le 400 000 slugaďenca, ale o Jeroboam džalas pre leste le 800 000 slugaďenca.
Akor o Abijah ačhiľa pro verchos Cemarajim andre Efrajimiko phuv a phenďa: “Šun man, Jeroboam the calo Izrael!
Či tumen na džanen, hoj o RAJ, o Del le Izraeloskero, kerďa le Davidoha zmluva, so pes na del the prephagel, hoj dela les the leskere potomken o kraľišagos upral o Izrael pro furt?
Ale o Jeroboam le Nebatoskero čhavo, savo sas sluhas le Šalamunoske, pes vzburinďa pre peskero raj.
Akor pes pašal leste zgele nalačhe manuša the zbujňika a ačhade pes pro Rechabeam, pre le Šalamunoskero čhavo. Ov sas mek terno a na sas les goďi, hoj te obačhol angle lende.
Gondoľinen tumenge, hoj šaj ňerinen (zviťazinen) upral le RAJESKERO kraľišagos, so hino andro vasta le Davidoskere čhavenge? Ňerinena, bo san but džene? Bo hin tumenca the o somnakune gurumňora, so tumenge kerďa o Jeroboam sar devlen?
Či na tradľan avri le RAJESKERE rašajen, le Aronoskere potomken the le Leviten? Či na ačhaďan peske le rašajen, avke sar aver narodi? Se dojekh dženo, ko kamel te el rašaj, anel terne bikos the efta bakren a avke ačhel rašaj tumare devlenge, so nane ňič.
Ale amaro Del hino o RAJ, a amen les na omukľam. Amare rašaja, save služinen le RAJESKE, hine le Aronoskere potomki a o Leviti lenca služinen.
Sako tosara the rači anen le RAJESKE o labarde the voňava obeti a thoven o mare pro žužo skamind. Sako rat labaren o lampi pro somnakuno momeľaris. Amen doľikeras o prikazaňja le RAJESKERE amare Devleskere, ale tumen les omukľan!
Vašoda o Del hino amaro vodcas a sar leskere rašaja trubinena, hoj te den znameňje pro mariben, ov amen ľidžala pre tumende! Muršale andral o Izrael, ma džan pes te marel le RAJEHA, savo hino Del tumare dadeskero! Na ela tumen bach!”
Medik o Abijah vakerelas, o Jeroboam bičhaďa jekh partija muršen pre Judsko armada palunestar. Avke on ačhenas anglo Judejci, ale okla murša sas pal lende.
Sar pes o Judejci visarde a dikhle, hoj aven pre lende the palunestar, chudle te vičinel pro RAJ, hoj lenge te pomožinel. O rašaja trubinenas pro trubi
a o Judejci chudle te vriskinel maribnaskere hangoha. O Abijah len ľidžalas andro mariben a o Del zňičinďa le Jeroboam the leskera armada angle lende.
Avke o Izraeliti denašle anglo Judejci a o Del len diňa andre lengere vasta.
O Abijah the leskere manuša ňerinde (zviťazinde) upral lende a le Izraelike muršendar peľa andro mariben jepaš milionos murša.
Akor sas o Izraeliti pokorimen a o Judejci pes imar na daranas, bo pes zmukenas pro RAJ, pre lengere dadengero Del.
O Abijah dureder džalas pal o Jeroboam a zaiľa leskere fori o Betel, Ješanah the Efron lengere gavenca.
Avke le Jeroboam imar šoha (ňikda) na sas e zor, so les sas, medik kraľinelas o Abijah. Paľis les o RAJ avke dukhaďa, hoj muľa.
Ale le Abijoskeri zor sas furt bareder. Iľa peske dešuštar (14) romňijen, savenca les sas bišuduj (22) muršora a dešušov (16) čhajora.
Savore aver veci, so o Abijah kerďa, the leskero vakeriben, hine pisimen andro zvitkos le prorokoskero Iddoskero.
Sar o Abijah muľa, parunde les andro Foros le Davidoskero. Pal leste ačhiľa kraľis leskero čhavo, o Asa. Sar ov kraľinelas, sas deš berš smirom andre phuv. O Asa kerelas oda, so sas le RAJESKE, leskere Devleske, pre dzeka.
Zňičinďa o oltara the o thana pro lašariben le modlenge, phagerďa o sentne slupi a čhingerďa tele la Ašerakere slupi.
Le manušenge andral e Judsko prikazinďa, hoj te lašaren le RAJES, peskere dadengere Devles, a te doľikeren leskero zakonos the prikazaňja.
Ov andre caľi Judsko phuv zňičinďa o modlengere thana the o kaďidloskere oltara. Medik ov kraľinelas, sas smirom andre oda kraľišagos.
Andre Judsko o Asa ačhavelas o zorale fori, bo andre odi phuv sas smirom. Andre ola berša ňiko na avľa pre leste pro mariben, bo o RAJ leske diňa o smirom.
Phenďa le manušenge andral e Judsko: “Zoraľaras kala fori oleha, hoj ačhavaha pašal lende o muri, o veži, brani the zavori. Kadi phuv hiňi furt amari, bo kerahas oda, so amendar kamelas o RAJ amaro Del. Rodahas le RAJES a diňa amenge o smirom pal dojekh sera.” Avke ačhavenas o fori a sas len bach.
Le Asa sas le kmeňostar Juda 300 000 murša, savende sas o kopiji the bare šťiti, a le Benjaminendar les sas 280 000 murša, savende sas o cikneder šťiti the luki. Kala savore sas zorale maribnaskere murša.
O Zerach andral o Kuš geľa pre lende pro mariben la milionoskera armadaha le kmeňostar Juda the trin šel (300) maribnaskere verdanenca a dogeľa dži paš e Mareša.
O Asa džalas pre leste peskere muršenca a pririchtinde pes pro mariben andre dolina Cefata paš e Mareša.
O Asa mangelas le RAJES, peskere Devles: “RAJEJA, ča tu jekh šaj pomožines le slabenge andro mariben pro zorale. Pomožin amenge, RAJEJA, Devla amaro, bo pre tute pes zmukas. Andre tiro nav amen džas pre kadi bari armada. RAJEJA, tu sal amaro Del a ňiko angle tu na obačhola.”
Avke o RAJ pomožinďa le Asaoske the leskera armadake te ňerinel (zviťazinel) upral o Kušijci. On chudle odarik te denašel
a o Asa pal lende džalas peskera armadaha dži ko Gerar. Ode o RAJ peskera armadaha murdarde ajci Kušijcen, hoj ča vajkeci lendar ačhile džide. A odľigende odarik igen but veci.
On paľis lokes domarde the savore gava pašal o foros Gerar vašoda, bo avľa pre kale manuša bari dar le RAJESTAR. A odľigende odarik savore lačhe veci, save ča kamenas.
Džanas the pre le pasťjerengere tabora a odľigende odarik igen but bakren the ťaven. Avke gele pale andro Jeruzalem.

Akor le Devleskero duchos avľa pro Azarijah, pro Odedoskero čhavo.
Ov geľa anglo kraľis Asa a phenďa leske: “Šunen man, Asa the savore manuša andral e Judsko the Benjamin! O RAJ ela tumenca, te tumen avena leha. Te les rodena, dela pes tumenge te arakhel. Ale te pes lestar odvisarena, the ov pes tumendar odvisarela.
But časos sas o Izrael bijal o čačo Del the bijal o rašaj, savo sikavel o zakonos.
Ale sar pes andre peskero pharipen visarenas ko RAJ, ko Del, a mangenas les, delas pes lenge te arakhel.
Andre ola dživesa sas bari dar te džal varekaj pal o Izrael, bo maškar o manuša andre odi phuv na sas o smirom.
O narodos džalas pre aver narodos a o foros pre aver foros, bo o Del pre lende domukľa dar the pharipen.
Ale tumen aven zorale a na preačhen te kerel e buči, bo chudena o počiňiben.”
Kala prorocke lava, so vakerelas o Azarijah, zoraľarde le Asa. Ov zňičinďa o modli andre caľi Judsko the Benjamin the andro Efrajimike brehengere fori, so zaiľa. Paľis oprikerďa the le RAJESKERO oltaris, so sas andre chramoskeri dvora.
Paľis o Asa vičinďa savore manušen andral e Judsko, Benjamin the le manušen andral o Efrajim, Menašše the Šimeon, save ode gele te bešel. Bo but Izraeliti imar pregele ko Asa, sar dikhle, hoj leha hino o RAJ, leskero Del.
Savore pes zgele andro Jeruzalem, sar o Asa kraľinelas dešupandž (15) berš a trin čhon.
Oda džives obetinde le RAJESKE olestar, so pal o mariben ande andral o Gerar: efta šel (700) gurumňen the efta ezera (7 000) bakren.
On ile vera, hoj lašarena le RAJES le dadengere Devles cale peskere jileha the dušaha.
Dojekh, ko na lašarela le RAJES, le Izraelike Devles, mušinela te merel, či ela terno vaj phuro, či murš, vaj romňi.
Ile odi vera anglo RAJ a paľis radisaľonas zorale hangoha, a trubinenas pro trubi the rohi.
Savore manuša andre Judsko sas andro baro radišagos, bo odi vera ile cale peskere jileha. Rodenas le RAJES a ov pes lenge delas te arakhel. Avke o RAJ len diňa smirom savore lengere ňeprijaťeľendar.
O Asa čhiďa tele pal o tronos peskera baba, la kraľovna Maacha, bo kerďa slupos la modlake Ašera. Paľis oda slupos čhinďa tele, phagerďa a labarďa andre dolina Kidron.
Choc o thana andro Izrael, kaj pes lašarenas o modli, na sas zňičimen, o Asa cale jileha služinelas le Devleske medik dživelas.
Ov anďa andre le RAJESKERO Chramos o sentne dari, so diňa ov the leskero dad: o rup, somnakaj the savore aver veci.
Avke na sas ode o mariben, dži andro tranda the pandžto berš (35) sar kraľinelas o Asa.
Sar andre Judsko kraľinelas o Asa tranda the šov (36) berš, o Izraeliko kraľis Baaša geľa pro mariben pre Judsko. O foros Rama zoraľarďa a thoďa ode le slugaďen, hoj ňiko andral e Judsko pes te na dochudel aňi avri, aňi andre.
O Asa iľa savoro rup the somnakaj andral le RAJESKERO Chramos the palacis a bičhaďa oda peskere služobňikenca andro Damaskus ko kraľis Ben-Hadad. Diňa leske te phenel:
“Mi el maškar amende e zmluva, avke sar angloda sas maškar amare dada. Kada rup the somnakaj tuke bičhavav sar daros. Mangav tut, akana oddža la zmluvatar, so phandľal le Izraelike kraľiha le Baašaha, hoj te oddžal het andral miri phuv peskere slugaďenca!”
O Ben-Hadad kerďa avke, sar leske phenďa o Asa a bičhaďa peskere veľiťeľen la armadaha pro Izraelike fori. On domarde o fori Ijon, Dan, Abel-Majim the savore fori le Naftaliskere, kaj sas odthodo o chaben.
Sar pal oda šunďa o Baaša, preačhiľa te kerel o buča pro foros Rama.
Avke o kraľis Asa prikazinďa savore manušenge andre Judsko, hoj te odľigenen andral e Rama o bara the o kašta, savenca o Baaša ačhavelas o foros. Paľis o Asa oleha zoraľarďa o fori Geba the Micpa.
Akor avľa ko Asa o prorokos Chanani a phenďa leske: “Vašoda, hoj tut zmukľal pro Aramejiko kraľis a na pro RAJ, našťi ňerines (zviťazines) upral e armada le Aramejike kraľiskeri.
Či bisterďal, savi bari armada sas le Kušijcen the le Libijčanen a keci len sas maribnaskere verdana the murša pro graja? Ale tu pes zmukľal pro RAJ, a vašoda len tuke diňa andro vasta.
Bo o jakha le RAJESKERE predikhen caľi phuv, hoj te zoraľarel olen, save hine leske oddine cale jileha. Na kerďal goďaha, vašoda akanastar aveha furt andro mariben.”
Vaš kala lava o Asa pro prorokos choľisaľiľa a thoďa les andre bertena. Akorestar o Asa trapinelas varesave peskere manušen.
Savore aver veci, so kerďa o kraľis Asa ešebnovarestar (peršovarestar), medik na muľa, hin pisimen andro Zvitkos le Judske the Izraelike Kraľengero.
Sar o Asa kraľinelas tranda the eňa (39) berš, igen nasvaľiľa pro pindre. Ale aňi akor pes na visarďa ko RAJ, hoj leske te pomožinel, ale ko doktora.
O Asa muľa, sar kraľinelas saranda the jekh (41) berš a parunde les paš leskere phure dada andro hrobos, savo peske diňa te kerel andro Foros le Davidoskero. Pre leskero ťelos thode but voňava oleja a labarde bari jag pre leskeri pačiv.
<range>
Pal o Asa ačhiľa kraľis leskero čhavo, o Jošafat. Ov zoraľarďa peskero kraľišagos anglo Izrael.
Andre savore zorale Judske fori diňa slugaďen. Rozačhaďa partiji slugaďen the pre aver thana andre Judsko the andro Efrajimike fori, save domarďa leskero dad o Asa.
O RAJ sas le Jošafatoha, bo andre peskere ešebne (perše) berša kerelas avke, sar leskero prapapus David. Na lašarelas le Baal,
ale služinelas peskere dadeskere Devleske, doľikerelas leskere prikazaňja a na kerelas sar o Izraelike kraľa anglal leste.
Vašoda o RAJ zoraľarďa leskero kraľišagos a savore manuša andral e Judsko leske anenas dari. Avke ačhiľa barvalo the slavno.
Ov sas pačivalo andre služba le RAJESKE a zňičinďa andre Judsko savore modlengere thana pro lašariben the la Ašerakere slupi.
Andro trito berš sar kraľinelas, bičhaďa kale uradňiken andro Judske fori, hoj te sikaven le manušen le RAJESKERO zakonos: le Ben-Chajil, Obadiah, Zecharijah, Netaneel the le Michajah.
Lenca sas the o Leviti Šemajah, Netanijah, Zebadijah, Asahel, Šemiramot, Jonatan, Adonijah, Tobijah, Tob-Adonijah the o rašaja Elišamas the Joram.
Ile peha le RAJESKERO zakonos a sikavenas le manušen andre savore Judske fori.
Pro narodi, save sas pašal e Judsko, avľa bari dar le RAJESTAR, avke ňiko lendar na džalas pro mariben pro Jošafat.
A varesave Filišťinci anenas le Jošafatoske dari the počinenas leske daň. O Arabi leske anenas efta ezera the efta šel (7 700) capen the bakren.
O Jošafat sas furt zoraleder. Andre Judsko ačhaďa zorale fori the o fori le skladenca,
kaj odthovenas but chaben. Ľikerelas andro Jeruzalem le nekfeder slugaďen,
save sas rozulade (rozďelimen) andro partiji pal peskere fajti. Andre Judsko o veľiťeľa upral o ezeros sas: o Adnah le 300 000 zorale slugaďenca,
dujto o Jochanan le 280 000 slugaďenca
a trito o Amasiah le Zichriskero čhavo, savo korkoro pestar geľa andre služba le RAJESKERI, le 200 000 slugaďenca.
Andral o Benjamin: o Eljadas, o zoralo slugaďis, le 200 000 slugaďenca le lukenca the šťitenca
a dujto o Jehozabad le 180 000 vizbrojimen slugaďenca.
Kala murša služinenas le kraľiske andro Jeruzalem a avre slugaďen rozačhaďa andre zorale fori pal caľi Judsko phuv.
Le kraľis Jošafat andral e Judsko sas igen baro barvaľipen the slava. Leskero čhavo iľa romňake le Achaboskera čha, vašoda o kraľa ačhile jekhetane.
Pal varesave berša geľa ko Achab andre Samarija. O Achab prekal o Jošafat the leskere manuša murdarďa but bakren the gurumňen. A paš oda les kerelas upre pro mariben pro Ramot-Gilead.
Avke o Izraeliko kraľis Achab phučľa le Jošafatostar: “Aveha manca pro mariben pro Ramot-Gilead?” O Jošafat leske odphenďa: “Me the mire murša sam jekhetane tuha a džaha tumenca andro mariben.”
Ale o Jošafat phenďa le Achaboske: “Phuč ešeb (peršo) so phenel pre oda o RAJ.”
Avke o Achab zvičinďa ajse štar šel (400) proroken a sar sas jekhetane, phučľa lendar: “Majinav te džal pro mariben pro Ramot-Gilead, abo na?” “Dža!” odphende leske. “O RAJ oda dela le kraľiske andro vasta!”
Ale o Jošafat pes phučľa: “Nane ade mek varesavo aver prorokos le RAJESKERO, hoj lestar te phučas?”
O Achab odphenďa: “Hin ade mek o Michah, le Jimloskero čhavo, prekal savo pes šaj phučas le RAJESTAR, ale me les našťi avri ačhav, bo mange ňič lačho na prorokinel, ale furt ča nalačho.” “Ma vaker avke, kraľina!” phenďa o Jošafat.
Avke o Achab vičinďa jekhe uradňikos a phenďa leske: “An sigo le Jimloskere čhas Michah!”
O Achab the o Jošafat bešenas pre peskere troni paš e brana anglo foros Samarija pre oda than, kaj žužarenas o ďiv. Sas pre lende urde o kraľengere plašťi a ola proroka anglal lende prorokinenas.
O Cidkijah, le Kenaaniskero čhavo, kerďa trastune rohi a vičinelas: “Avke phenel o RAJ: ‘Kale rohenca predemeha le Aramejčanen, medik len na murdareha avri.’ ”
Savore proroka kavke prorokinenas: “Dža pro Ramot-Gilead a ela tumen bach! Bo o RAJ oda dela andro vasta le kraľiske.”
O uradňikos, savo geľa pal o Michah, phenďa leske: “Dikh, savore proroka prorokinenas le kraľiske bach. Mi en tire lava ajse sar lengere. The tu prorokin bach!”
Ale o Michah leske phenďa: “Avke sar dživel o RAJ, me vakerava ča oda, so phenela miro Del.”
Sar o Michah avľa ko Achab, phučľa lestar: “Majinav te džal pro Ramot-Gilead, abo na?” “Džan a ňerinena (zviťazinena),” phenďa leske, “o RAJ oda dela andre tumare vasta!”
Ale o kraľis leske phenďa: “Kecivar tut te lel andre vera, hoj mange te vakeres ča o čačipen andre le RAJESKERO nav?”
O Michah phenďa: “Dikhľom calo Izrael rozčhido pal o verchi sar bakren, saven nane pasťjeris. A o RAJ phenďa: ‘Kale manušen nane ko te ľidžal. Dojekh andro smirom mi džal khere.’ ”
Akor phenďa o Achab le Jošafatoske: “Na phenďom tuke, hoj mange ňič lačho na prorokinel, ale ča nalačho?”
O Michah mek phenďa: “Šunen akana o lav le RAJESKERO! Dikhľom le RAJES te bešel andro ňebos pre leskero tronos a savore aňjelen te ačhel pašal leste.
O RAJ lendar phučľa: ‘Ko kerela upre le Izraelike kraľis Achab, hoj te džal pro mariben andro Ramot-Gilead, hoj ode te merel?’ Jekh phenelas kavke a dujto avke.
Androda avľa varesavo duchos anglo RAJ a phenďa: ‘Me leha thovava avri!’ A o RAJ lestar phučľa: ‘Sar?’
Avke oda duchos phenďa: ‘Me kerava, hoj o proroka le Achaboske te klaminen.’ O RAJ phenďa: ‘Dža a ker ada. Ela tut bach!’
Akana pes avke the ačhiľa! O RAJ kerďa, hoj o duchos len te ľidžal andro klamišagos, a korkoro pre tu mukľa e bibach!”
Androda o Cidkijah, le Kenaaniskero čhavo, geľa ko Michah, demaďa les pal e čham a phenďa: “Sar geľa mandar oda duchos le RAJESKERO, hoj te vakerel tuha?”
O Michah odphenďa: “Tu oda korkoro dikheha andre oda džives, sar denašeha tut te garuvel kher kherestar.”
Akor o Achab prikazinďa: “Chuden le Michah a ľidžan les ko foroskero veľiťeľis Amon the ko kraľiskero čhavo Joaš.
Phenen, hoj o kraľis kavke prikazinel: ‘Thoven les andre bertena a den les te chal ča maro the paňi, medik man na avava pale bachtales.’ ”
Ale o Michah phenďa: “Te pes bachtales visareha, akor o RAJ na vakerelas prekal ma. Mi šunen oda savore manuša!”
O Izraeliko kraľis Achab the o Judsko kraľis Jošafat džanas pro mariben pro Ramot-Gilead.
A o Achab phenďa le Jošafatoske: “Me man preurava andre aver gada sar džava andro mariben, ale tu pre tu muk tiro kraľiskero plašťos.” Avke o Achab pes preurďa andre aver gada a geľa andro mariben.
O kraľis andral o Aram prikazinďa peskere veľiťeľenge upral o maribnaskere verdana: “Te na džal tumenge pal ňikaste, ča pal o Izraeliko kraľis.”
Sar o veľiťeľa dikhle le Jošafat, gondoľinde peske, hoj oda hino o Izraeliko kraľis a gele pre leste. Akor o Jošafat zvičinďa a o Del leske pomožinďa a visarďa len lestar.
Sar o veľiťeľa pre oda avle, hoj oda nane o Achab, preačhile pre leste te džal.
Ale varesavo slugaďis ča avke ľivinďa andral o lukos a taľinďa (trafinďa) les maškar o pancjeris. Avke o Achab phenďa le manušeske savo ľidžalas leskero verdan: “Visar tut a odľigen man andral o mariben, bo som zraňimen.”
Ale oda džives o mariben sas zoralo, avke o Achab mušinďa te ačhel dži rači andro verdan anglo Aramejčana a sar zageľa o kham ov muľa.
Sar o Judsko kraľis Jošafat avľa pale khere andro Jeruzalem bachtales,
avľa o prorokos Jehu, le Chananiskero čhavo, arakhľa pes leha a phenďa leske: “Gondoľines tuke, hoj hin mištes te pomožinel le bijedevleskere manušenge a te sikavel o jileskeriben olenge, ko džan pro RAJ? Vašoda hin pre tute le RAJESKERI choľi.
Ale o RAJ paš tu arakhľa the vareso lačho: Tu zňičinďal savore Ašerakere modlengere slupi andral odi phuv a kamehas te kerel oda, so hin le Devleske pre dzeka.”
Choc o Jošafat bešelas andro Jeruzalem, pale geľa ko manuša la Beer-Šebatar dži paš o Efrajimike brehi, hoj te vakerel le manušenca, hoj pes pale te visaren ko RAJ, savo hino Del lengere phure dadengero.
Andre dojekh zoralo foros andre Judsko phuv ačhaďa sudcen.
Phenďa le sudcenge: “Merkinen pre oda so kerena, bo na sudzinen andre manušeskero nav, ale andro RAJESKERO nav. Ov hino tumenca paš dojekh sudos, sar sudzinena varekas.
Vašoda keren peskeri buči pačivalones a mi el tumen dar anglo RAJ, bo o RAJ amaro Del hino čačipnaskero, na kidel peske avri manušen, aňi na del pes te cinel.”
Paľis o Jošafat the andro Jeruzalem ačhaďa Leviten, rašajen the anglune muršen sar sudcen, hoj te sudzinen le manušen te len hin vareso maškar peste, abo te vareko na doľikerel le RAJESKERO zakonos.
Paľis o Jošafat lenge prikazinďa: “Keren oda pačivalones, cale jileha a mi el tumen dar anglo RAJ.
A sar avena angle tumende o manuša andral aver fori, hoj len te rozsudzinen – či džala pal oda, hoj vareko varekas murdarďa, abo hoj vareko na doľikerďa o zakonos, o prikazaňja abo le RAJESKERE lava – mušinen lenge te dovakerel, sar pes majinen te ľikerel, hoj te na keren binos anglo RAJ, hoj le RAJESKERI choľi te na avel pre tumende the pre tumare pašutne. Keren oda a na ela tumen binos.
O Amariah, o nekbareder rašaj, rozsudzinela savore RAJESKERE veci. O Zebadiah, le Jišmaeloskero čhavo, savo hino vodcas upral o kmeňos Juda, rozsudzinela savore kraľiskere veci a o Leviti ena o uradňika paš o sudos. Aven bi e dar a o RAJ mi el oleha, kas hin čačipen.”
Pal varesavo časos gele pro mariben pro Jošafat o Moabčana, o Ammončana a lenca varesave Meunci.
Varesave manuša avle a phende le Jošafatoske: “Igen bari armada avel pre tu andral o Edom pal aver sera le morostar. Hine imar andro Chacecon-Tamar, oda andro En-Gedi.”
O Jošafat predaranďiľa a mangelas le RAJES, so majinel te kerel. A andre caľi Judsko phuv diňa avri o postos.
Paľis pes zgele andro Jeruzalem o manuša andral dojekh Judsko foros a mangenas le RAJES, hoj lenge te pomožinel.
Avke o Jošafat ačhiľa maškar savore manuša angle nevi dvora andre le RAJESKERO Chramos
a phenďa: “RAJEJA, Devla amare dadengero, či na sal Del pro ňebos a na kraľines upral savore narodi the kraľišagi? Andre tire vasta hin bari zor a ňiko na obačhola angle tu.
Devla amaro, či na tradľal avri anglal tiro Izraeliko narodos le manušen, so bešenas andre kadi phuv? Či na diňal la pro furt le potomkenge le Abrahamoskere, savo sas tiro prijaťeľis?
Ade bešenas a ačhade tuke o Chramos prekal tiro nav a phende:
‘Te avela pre amende varesavo nalačhipen, mariben, nasvaľiben či bokh, a te avaha anglal tu angle kada Chramos – kaj tut lašaren – a chudaha te vičinel andre peskero pharipen ke tute, tu amen šuneha avri a zachraňineha.’
Ale akana avle ade pre amende o Ammončana, Moabčana the Edomčana. Tu na domukľal amare phure dadenge te zňičinel kale naroden, akor sar džanas avri andral o Egipt, avke obgele len a na murdarde.
Akana, dikh sar amenge visaren pale! Avle amen te tradel avri andral e phuv, savi amenge tu diňal.
Devla amaro, či tu len na kames te potrestinel? Amen sam bi e zor angle kadi bari armada, savi avel pre amende. Na džanas, so te kerel, ale amare jakha hine hazdle ke tute, bo ča jekh tu amenge šaj pomožines.”
Sar savore Judejci ačhenas anglo RAJ peskere čhavenca, romňenca the le muršorenca,
avľa le RAJESKERO Duchos pro Levitas, savo sas maškar o manuša. Ov sas o Jachaziel, le Zecharijoskero čhavo andral le Asafoskeri fajta a potomkos le Asafoskero prekal o Benajah, Jeiel the Mattaniah.
Ov prevakerďa: “Šunen man, ó kraľina Jošafat, the savore manuša, save bešen andre Judsko the Jeruzalem! Avke tumenge phenel o RAJ: ‘Na daran tumen a na izdran kala zoraľa armadatar. Bo kada mariben nane tumaro, ale le Devleskero.
Tajsa džan pre lende, bo on akor avena upre la doľinakere dromeha Cic a arakhena len pro agor la dolinakero, angle pušťa Jeruel.
Tumen pes na mušinen te marel, ale rozačhaven pes a ačhen pro than. Avke dikhena sar tumen o RAJ zachraňinela, ó manušale andral e Judsko the Jeruzalem! Ma daran tumen a ma izdran! Tajsa džan pre lende a o RAJ ela tumenca.’ ”
Avke o Jošafat banďiľa anglo RAJ le mujeha dži ke phuv a savore manuša andral e Judsko the Jeruzalem pele pre phuv a lašarenas les.
Andre oda varesave Leviti andral o Kohatoskero the Korachoskero potomstvos ušťile upre a zorale hangoha chudle te lašarel le RAJES, le Izraelike Devles.
Avke pre aver džives sig tosara ušťile a džanas andre pušťa paš e Tekoa. Akor o Jošafat anglal lende zaačhiľa a phenďa: “Šunen man manušale andral e Judsko the Jeruzalem! Pačan le RAJESKE, amare Devleske, a obačhona! Pačan the le prorokenge a ela amen bach!”
Sar lenca dovakerďa, ačhaďa muršen, hoj te džan angle armada a te lašaren le RAJES le lavenca: “Paľikeren le RAJESKE! Leskero kamiben hino pro furt!”
A soča chudle te giľavel a te lašarel le RAJES, o RAJ kerďa bari balamuta (zmetkos) maškar o Ammončana, Moabčana the Edomčana, save avle pre lende pro mariben. On korkore maškar peste pes chudle te marel.
Avke o Moabčana the o Ammončana gele pre Edomiko armada a murdarde savoren. Paľis pes visarde a murdarde jekh avres.
Sar e Judsko armada avľa pre oda than, khatar dičhol pre pušťa, dikhle pre phuv ča mule manušen. Ňiko lendar na ačhiľa te dživel.
O Jošafat peskere muršenca geľa ke lende a ile savoro, so pal lende ačhiľa. Arakhle paš lende igen but sersamos, dragane veci the gada. Sas ode ajci veci, hoj našťi odarik odľigende savoro. Trin dživesa hordinenas oda, so birinenas.
Pro štarto džives pes zgele andre dolina Beracha, kaj lašarenas le RAJES. Vašoda oda than pes dži adadžives vičinel le Berachoskeri dolina.
Paľis o Jošafat ľidžalas caľa armada pale andro Jeruzalem. Sas len baro radišagos, bo o RAJ lenge diňa o ňerinďipen (viťaztvo) upral o ňeprijaťeľa.
Sar doavenas andro Jeruzalem, bašavenas pro harfi, citari the trubi, sar phirenas paš o Chramos.
Dojekh narodos šunďa, so kerďa o RAJ le Izraelike ňeprijaťeľiha. Avke e dar le Devlestar avľa pre lende.
Avke o Jošafat kraľinelas andro smirom, bo leskero Del leske diňa o smirom pal dojekh sera.
Le Jošafatoske sas tranda the pandž (35) berš sar ačhiľa kraľis andre Judsko a kraľinelas andro Jeruzalem bišupandž (25) berš. Leskeri daj sas e Azuba, le Šilchioskeri čhaj.
Ov kerelas oda, so anglal leste leskero dad o Asa a na odvisarďa pes ole dromestar. So kerelas, sas le RAJESKE pre dzeka.
Ale o thana kaj lašarenas le modlen na zňičinďa a o manuša mek furt lašarenas avre devlen a na peskere dadengere Devles.
Savore aver veci, so o Jošafat kerďa, ešebnovarestar (peršovarestar), medik na muľa, del pes te genel andre Kronika le Jehuoskeri, savo sas čhavo le Chananiskero. Oda hin pisimen andro Zvitkos le Izraelike Kraľengero.
Jekhvar o Judsko kraľis Jošafat pes dothoďa le Izraelike kraľiha Achazijoha, savo sas igen nalačho.
On jekhetane ačhade o loďi paš o pristavos Ecjon-Geber.
Ale o Eliezer, le Dodavahuoskero čhavo andral e Mareša, prorokinelas le Jošafatoske: “Vašoda, hoj tut dothoďal jekhetane le Achazijoha, o RAJ zňičinela oda, so ačhaďal!” Avke e balvaj rozdemaďa o ľodi a šoha (ňikda) lenca na gele pro moros.
Sar o Jošafat muľa, parunde les andro Foros le Davidoskero. Pal leste ačhiľa kraľis andro Judsko leskero čhavo o Jehoram.
Le Jehoram sas šov phrala: o Azarijah, Jechiel, Zecharijah, Azarjah, Michael the o Šefatiah. Kala savore sas le Jošafatoskere čhave.
O dad len diňa igen but rup, somnakaj the barvale veci a Judske fori le zorale murenca. Ale o kraľišagos diňa le Jehoramoske, bo sas ešebno (peršo) čhavo.
Sar le Jehoramoste sas imar o kraľišagos zorales andro vasta, diňa te murdarel la šabľaha savore peskere phralen the varesave Izraelike vodcen.
Sas leske tranda the duj berš (32), sar ačhiľa kraľis a kraľinelas ochto berš andro Jeruzalem.
Ov kerelas avke sar le Achaboskeri fajta the o aver Izraelike kraľa, bo iľa romňake le Achaboskera čha. Vašoda kerelas nalačhipen anglo RAJ.
Ale o RAJ na kamelas te zňičinel le Davidoskera fajta, prekal peskero služobňikos David. Bo phandľa leha zmluva a diňa les lav, hoj mukela furt varekas leskere potomkendar pro tronos.
Sar o Jehoram kraľinelas, o manuša andral o Edom pes vzburinde pre Judsko a korkore peske ačhade kraľis.
Avke o Jehoram geľa ode savore peskere veľiťeľenca the maribnaskere verdanenca. Ode pes pašal leste pal savore seri rozačhade o Edomčana, ale ov le veľiťeľenca pes rači predemade prekal lende a denašle het.
Ole dživesestar dži adadžives o Judsko na ľikerelas tel peskeri zor o Edom. Akor the o foros Libna pes vzburinďa, bo o Jehoram omukľa le RAJES, peskere dadeskere Devles.
Ačhaďa andre Judsko the o thana, kaj lašarenas le modlen a aleha ľidžalas le manušen andral o Jeruzalem the Judsko andro binos.
O Jehoram chudľa ľil le prorokostar le Eliašostar a sas andre pisimen: “Avke vakerel o RAJ, o Del tire prapapuskero le Davidoskero: ‘Tu na phirehas pal oda drom, so tiro dad o Jošafat the o Judsko kraľis Asa,
ale phirehas pal ole droma so the o Izraelike kraľa a ľidžahas le manušen andral e Judsko the Jeruzalem, hoj te en napačivale le RAJESKE, avke sar len ľidžalas the le Achaboskeri famelija. Tu murdarďal the peskere phralen, save sas feder sar tu,
vašoda o RAJ igen dukhavela tire manušen, tire čhaven the romňijen a zňičinela sa, so tut hin.
Tu aveha igen nasvalo pre džombra a oda nasvaľiben ela furt goreder, medik tutar o goja na avena avri.’ ”
Paľis o RAJ kerďa upre le Filišťinen the le Araben, save bešenas pašes paš o Kušijci, hoj te džan pro mariben pro Jehoram.
On gele andre Judsko a ile andral le kraľiskero palacis savoro, so ode arakhle: o barvaľipen, leskere čhaven the romňijen. A ňiko leske na ačhiľa, ča o nekterneder čhavo, o Achazijah.
Pal kada savoro o RAJ mukľa pro Joram o nasvaľiben pre džombra, so pes na delas te sasťarel.
O nasvaľiben sas furt goreder a pal o duj berš andral leste avle avri o goja a muľa andro bare dukha. O manuša leske na labarde e bari jag pro vartišagos, avke sar leskere phure dadenge.
O Jehoram ačhiľa kraľis, sar leske sas tranda the duj (32) berš a ochto berš kraľinelas andro Jeruzalem. Ňikaske na sas pal leste pharo sar muľa. Parunde les andro Foros le Davidoskero, ale na andre le kraľengere hrobi.
O manuša andral o Jeruzalem ačhade pal o Jehoram vaš o kraľis leskere nekternedere čhas, le Achazijah. Bo savore leskere phuredere čhaven murdarďa e partija murša, savi jekhetane le Arabenca avľa andro taboris.
Le Achazijoske sas bišuduj (22) berš, sar ačhiľa kraľis a kraľinelas andro Jeruzalem jekh berš. Leskeri daj sas e Atalija, savake sas papus o Izraeliko kraľis Omri.
The ov kerelas avke, sar le Achaboskeri famelija, bo leskeri daj les andre kada ľidžalas.
Kerelas oda, so na sas le RAJESKE pre dzeka, avke sar le Achaboskeri famelija, bo on ačhile leskere radci, sar muľa leskero dad. A oda les thovelas tele.
Ov len šunďa the akor, sar geľa le Achaboskere čhaha le Joramoha – savo sas kraľis andro Izrael – pro mariben pro Aramejiko kraľis Chazael andro Ramot-Gilead. Ode o Aramejčana zraňinde le Joram,
avke ov pes pale visarďa andro Jezreel, hoj te sasťol le ranendar. O Judsko kraľis Achazijah geľa te dikhel le Joram andro Jezreel, sar sas zraňimen.
O Del chasňarďa oda, hoj o Joram geľa te dikhel le Achazijah, hoj les te čhivel tele. Bo sar sas ov ke leste, geľa pre lende o Jehu, le Nimšiskero čhavo, saves o RAJ pomakhľa, hoj te zňičinel le Achaboskera famelija.
Sar o Jehu murdarkerelas le Achaboskera famelija, arakhľa ode le vodcen andral e Judsko the le Achazijoskere phraleskere čhaven, save leske služinenas, a o Jehu the len murdarďa.
Paľis rodenas le Achazijah a chudle les, sar pes garuvelas andre Samarija. Odarik les ande ko Jehu a sas murdardo. Parunde les, bo phende: “Leskero papus sas o Jošafat, savo sas cale jileha pačivalo le RAJESKE.” Andre le Achazijoskeri famelija na sas ko te prelel o kraľišagos.
Sar dikhľa e Atalija, le Achazijoskeri daj, hoj lakero čhavo hino murdardo, chudľa te murdarkerel caľa kraľiskera famelija andro Judsko.
Ale jekh čhaj le kraľiskeri le Joramoskeri, e Jehošeba, zachraňinďa jekhe čhas oleha, hoj les odľigenďa maškar o kraľiskere čhave, saven e Atalija kamľa te murdarel. Bo iľa le Joaš, le Achazijoskere čhavores, the la džuvľa, savi les delas te pijel a garuďa len andro kher pro soviben andro Chramos, hoj les te na murdarel e Atalija. E Jehošeba sas pheň le Achazijoske a lakero rom sas o rašaj Jehojada.
Garuvelas le Joaš andro Chramos šov berš, medik e Atalija kraľinelas andro Judsko.
Andre eftato berš o rašaj Jehojada diňa te vičinel ke peste le veľiťeľen upral o šel – le Jerochamoskere čhas le Azarijah, le Jochananoskere čhas le Jišmael, le Obedoskere čhas le Azarjah, le Adajoskere čhas le Maasejah the le Zichriskere čhas le Elišafat – hoj lenca te phandel e zmluva.
On pophirde pal caľi Judsko phuv a vičinenas le Leviten andral dojekh Judsko foros the savore fajtengere vodcen andro Izrael. Sar avle andro Jeruzalem,
savore ola džene pes zgele andro Chramos a phandle zmluva le kraľiha. O Jehojada lenge phenďa: “Kade hino le kraľiskero čhavo, o Joaš! Ov ela kraľis, avke sar o RAJ le David diňa lav pal leskere potomki.
Keras avke: Tumen, o rašaja the Leviti, pes rozulavena (rozďelinena) pro trin partiji. Jekh partija le Levitendar the rašajendar mi stražinen pro Šabbat paš o chramoskere vudara,
dujto partija andro kraľiskero palacis a trito partija paš e Zakladoskeri Brana. A savore aver manuša pes mi zdžan andre chramoskeri dvora.
Ale ňiko andre našťi džala, ča o rašaja the o Leviti, save ode služinen. On šaj džan andre, bo hine sentňarde. Savore aver manuša, mi ačhen avri, avke sar o RAJ prikazinďa.
Tumen o Leviti pes rozačhavena le zbraňenca andro vasta pašal o kraľis. Te vareko kamľahas pes te dochudel andro Chramos, mi merel. Džan le kraľiha, všadzik kaj džala.”
O Leviti the savore murša andral e Judsko kerde sa avke, sar lenge prikazinďa o Jehojada. Dojekh lelas peskere muršen, či len sas služba pro Šabbat vaj na, bo o Jehojada oda džives ňikas na premukľa andral e služba.
Paľis o Jehojada diňa le veľiťeľenge o kopiji a cikne the bare šťiti andral o Chramos, so sas le Davidoskere.
Ov rozačhaďa savore muršen le zbraňenca pašal o kraľis: Ačhenas pašal o oltaris the Chramos, le juhostar dži ko severos.
Akor ande le Joaš avri a thode leske pro šero e koruna. Dine leske e kraľiskeri zmluva a ačhade les vaš o kraľis. O Jehojada leskere čhavenca les pomakhle a vičinenas anglal leste: “Mi dživel o kraľis.”
Sar e Atalija šunďa e vika le manušengeri, save džanas a radisaľonas le kraľistar, geľa the oj ke lende andro Chramos.
Sar ode doavľa, dikhľa te ačhel le neve kraľis paš o slupos, kaj ačhelas furt o kraľis. Pašal leste sas o veľiťeľa o murša le trubenca a savore manuša radisaľonas a trubinenas a o lavutara le citarenca the harfenca ľidžanas e oslava. Akor e Atalija rozčhingerďa o gada pre peste a zvičinďa: “Zradzinde man! Zradzinde man!”
O rašaj Jehojada phenďa le veľiťeľenge upral o šel: “Ľidžan la avri le slugaďendar a murdaren dojekhes, ko kamela vaš late te zaačhel!” Bo na kamľa la Atalija te murdarel andre le RAJESKERO Chramos.
On la chudle a džanas laha ke Grajengeri Brana paš o palacis a ode la murdarde.
Paľis o Jehojada phandľa zmluva anglo RAJ, hoj ov, o Joaš the savore Izraeliti ena le RAJESKERE manuša.
Avke savore manuša gele andre le Baaloskero chramos a čhide les tele. Phagerde o oltara the o modli a murdarde le Mattan, savo sas leskero rašaj, paš o oltaris.
Paľis o Jehojada ačhaďa le Levitengere rašajen upral o Chramos. Bo len o David ačhaďa andre odi služba, hoj te anen o labarde obeti le RAJESKE avke, sar hin pisimen andro Mojžišoskero zakonos, le radišagoha the giľavipnaha, sar prikazinďa o David.
A ačhaďa paš o chramoskere brani le vratňiken, hoj pes te na dochudel andre ňiko, ko hino nažužo.
Paľis o Jehojada iľa peha le veľiťeľen upral o šel, le anglune manušen, uradňiken the savore manušen andral odi phuv a odľigenďa le kraľis andral o Chramos prekal e Upruňi Brana andro palacis a thode les te bešel pro tronos.
Savore manuša andre odi phuv radisaľonas a andro foros sas smirom, bo la Atalija murdarde la šabľaha.
Le Joašoske sas efta berš, sar ačhiľa kraľis a kraľinelas andro Jeruzalem saranda (40) berš. Leskeri daj sas e Cibja andral e Beer-Šeba.
Medik o rašaj Jehojada dživelas, o Joaš kerelas oda, so sas le RAJESKE pre dzeka.
O Jehojada le Joašoske kidňa avri duje romňijen a lenca les sas murša the čhaja.
Pal varesavo časos o Joaš peske phenďa, hoj oprikerela le RAJESKERO Chramos.
Zvičinďa le rašajen the le Leviten a prikazinďa lenge: “Džan andre savore Judske fori a kiden avri le manušendar e beršeskeri daň, hoj te oprikeras amare Devleskero Chramos. Keren oda sigo!” Ale o Leviti aleha na siďarenas.
Avke o kraľis Joaš peske diňa te vičinel le anglune rašas, le Jehojada, a phučľa lestar: “Soske na bičhaďal le Leviten, hoj te anen le manušendar andral e Judsko the Jeruzalem e beršeskeri daň prekal o Sentno Stanos, avke sar o Mojžiš le RAJESKERO služobňikos diňa avri le Izraelitenge?
Se e bijedevleskeri džuvľi Atalija the lakere čhave gele andro Devleskero Chramos, phagerenas a ile savore sentne veci, hoj lenca te lašaren le Baal.”
Avke o kraľis prikazinďa le Levitenge, hoj te keren bari truhlica a te thoven la avri paš e chramoskeri brana.
Paľis diňa te phenel le manušenge andre caľi Judsko the Jeruzalem, hoj te anen le RAJESKE o daňe, avke sar o Mojžiš, le Devleskero služobňikos, oda diňa avri le Izraelitenge pre pušťa.
Savore veľiťeľa the manuša radišagoha anenas o love a čhivkerenas andre truhlica, medik na sas pherarďi.
Sako džives o Leviti ľidžanas e truhlica ko kraľiskero uradňikos. Te dikhelas, hoj hin andre but love, avelas o kraľiskero pisaris the o uradňikos le nekbaredere rašaskero, čhivenas o love avri a zgenenas len. Paľis la thovenas pale pre lakero than. Kerenas oda sako džives a kidle avri igen but love.
Paľis o kraľis the o Jehojada ola love denas le muršeske, savo sas ačhado upral e buči. O Chramos oprikerenas o manuša, save džanenas te kerel le barenca, o ťesara the o kovača, save kerenas le trasteha the le brondzoha.
Mukle pes te prikerel o Chramos a e buči lenge džalas igen mištes. Oprikerde a zoraľarde o Chramos a sas ajso sar angloda.
Sar dokerde e buči, o love so ačhile ande anglo kraľis the Jehojada. A o Joaš vaš ola love diňa te kerel veci andro Chramos: o sersamos pre služba the pro obeti, o čare the aver somnakune a rupune veci. A medik o Jehojada dživelas, furt kerenas o labarde obeti andro Chramos.
O Jehojada sphuriľa a muľa, sar leske sas 130 berš.
Parunde les andro kraľiskero hrobos andro Foros le Davidoskero, bo kerďa but lačhipen prekal o Izrael, prekal o Del the prekal leskero Chramos.
Pal oda sar muľa o Jehojada, o Judske vodci avle a dine pačiv le kraľis. A priačhiľa pre lengere lava.
On paľis preačhile te lašarel andro Chramos le RAJESKERO, peskere dadengere Devles, a chudle te lašarel la Ašerakere slupi the modli. Vaš kala bini avľa le Devleskeri choľi pre Judsko the Jeruzalem.
O RAJ bičhavelas ke lende le proroken, hoj pes pale te visaren ke leste. Ale on len na šunenas, choc lenge dovakerenas.
Akor avľa le Devleskero Duchos pre le Jehojadoskero čhavo Zecharijah. Ov ačhiľa anglo manuša a dovakerelas lenge: “Kavke vakerel o Del: ‘Soske na doľikeren le RAJESKERE prikazaňje? Na ela tumen bach, bo omukľan man a vašoda the me tumen omukava.’ ”
Akor o manuša pes dothode pro Zecharijah a pre kraľiskero lav les murdarde le barenca pre dvora paš o Chramos.
O Joaš bisterďa pro lačhipen, so leske kerelas leskero dad, o Jehojada, a diňa te murdarel leskere čhas. Sar o Zacharijah merelas, zvičinďa: “RAJEJA, dikh pre ada a visar lenge pale!”
E Aramejiko armada geľa pro Joaš andre Judsko the Jeruzalem vaj pal o berš. Murdarde savore leskere vodcen, save sas upral o manuša a savore veci the barvaľipen, so zaile, bičhade le kraľiske andro Damaskus.
Choc e Aramejiko armada avľa frima muršenca, o RAJ diňa la Judska armada, choc sas bareder, andre lengere vasta, bo omukle le RAJES, peskere dadengere Devles. Avke o Joaš sas potrestimen.
Sar o Aramejiko armada odgeľa, mukle le Joaš igen dukhades. Korkore leskere služobňika pes dothode pre leste, vašoda, hoj diňa te murdarel le Jehojadoskere čhas, a murdarde les pre leskero haďos. Sar muľa, parunde les andro Foros le Davidoskero, ale na andre kraľengere hrobi.
Kala džene pes pre leste dothode: o Zabad o čhavo la Šimeatakero, savi sas Ammončanka, the o Jehozabad o čhavo la Šimritakero, savi sas Moabčanka.
Andro Viklados pal o Kraľengere Zvitki hin pisimen pal le Joašoskere čhave, the oda, so pal leste vakerenas o proroka, the pal oda, sar oprikerďa o Chramos. Pal leste ačhiľa kraľis leskero čhavo o Amacijah.
Le Amacijoske sas bišupandž (25) berš, sar ačhiľa kraľis, a kraľinelas bišueňa (29) berš andro Jeruzalem. Leskeri daj sas e Joaddan andral o Jeruzalem.
O Amacijah kerelas oda, so sas le RAJESKE pre dzeka, ale na cale jileha.
Sar imar o kraľišagos sas zorales andre leskere vasta, diňa te murdarel peskere služobňiken, save murdarde leskere dades.
Ale lengere čhaven na diňa te murdarel, bo o RAJ prikazinďa andro Mojžišoskero zakonos: “O dada našťi meren vaš o binos, so kerde lengere čhave, aňi o čhave vaš le dadengere, ale dojekh mi merel vaš peskero binos.”
O Amacijah vičinďa savore muršen andral o kmeňos Juda the Benjamin a ačhaďa andre lengere fajti veľiťeľen upral o ezeros the upral o šel slugaďa. Paľis zgenďa 300 000 muršen phureder sar biš (20) berš pririchtimen te džal andro mariben le šťitoha the kopijaha.
Počinďa 3,4 toni rup vaš o 100 000 zorale maribnaskere muršen andral o Izrael, hoj te maren pes vaš leste.
Ale avľa ke leste jekh murš le Devleskero a phenďa: “Kraľina, ma le tuha le Izraeliten, bo o RAJ nane ole manušenca andral o Efrajim!
Choc te džas šmelones andro mariben, o Del kerela, hoj te prekheles (prehrajines) o mariben le ňeprijaťeľiha, bo le Devles hin zor te pomožinel abo te čhivel tele!”
Pre oda lestar o Amacijah phučľa: “Ale so ela ole rupoha, so počinďom vaš lende?” Le Devleskero murš leske odphenďa: “O RAJ tuke šaj del mek buter sar oda.”
Avke o Amacijah bičhaďa pale khere le muršen, save avle ke leste andral o Efrajim. On igen choľisaľile pro manuša andral e Judsko a choľaha pes visarde khere.
O Amacijah bi e dar džalas peskere muršenca andre Lonďi Dolina. Ode murdarďa 10 000 Edomčanen
a zaile the avre 10 000 muršen. Ľigende len upre dži pro agor pre skala Sela a odarik len čhivkerenas tele pro skali a sas rozmarde.
Ale ola murša, saven o Amacijah bičhaďa khere, džanas pro Judske fori la Samarijatar dži paš o Bet-Choron. Ode murdarde 3 000 muršen a zaile odarik but veci.
Sar o Amacijah ňerinďa (zviťazinďa) upral o Edomčana, visaľiľa pale andro Jeruzalem. Anďa peha le Edomike devloren a banďolas angle lende the labarelas o kaďidlos.
Akor o RAJ igen choľisaľiľa pro Amacijah a bičhaďa ke leste prorokos, savo leske dovakerelas: “Soske lašares avre narodengere devlen, save našťi zachraňinde peskere manušen andral tire vasta?”
Medik o prorokos vakerelas, o Amacijah leske phenďa: “So, ačhaďam tut, hoj te aves le kraľiskero radcas? Preačh! So majinav tut te murdarel?” Avke o prorokos preačhiľa, ale mek phenďa: “Džanav, hoj o Del tut zňičinela, bo kerďal oda a na šunďal mire lava.”
Paľis o Judsko kraľis Amacijah pes dothoďa peskere radcenca pro Izrael. Bičhaďa le muršen, hoj te phenen le Izraelike kraľiske, le Jehoašoske, savo hin o čhavo le Joachazoskero, o čhavo le Jehuoskero: “Av! Mar pes manca!”
Ale o Jehoaš leske odphenďa: “Andro Libanoňiko verchos o kandro phenďa le zorale cedroske: ‘De tira čha mire čhaske romňake.’ A ipen akor e dzivo džvirina predžalas a uštarďa pro kandro!
Ašares tut a gondoľines tuke, hoj sal zoralo, bo ňerinďal (zviťazinďal) upral o Edom. Oslavin tiro ňerinďipen, ale ačh khere! Soske rodes o nalačhipen? Se pereha the tu the e Judsko.”
Ale o Amacijah les na šunďa. Kada kerďa o Del, hoj les te del andre le Joašoskere vasta, bo chudle te lašarel le Edomike devlen.
Avke o Izraeliko kraľis Jehoaš geľa pro mariben pro Amacijah paš o Bet-Šemeš andre Judsko.
O Izrael ňerinďa upral e Judsko a dojekh lengero slugaďis denašelas pale khere.
O Jehoaš zaiľa paš o Bet-Šemeš le Amacijah, le Judske kraľis, a odľigenďa les andro Jeruzalem. A čhiďa tele o foroskere muri la Efrajimika Branatar dži paš e Rohoskeri Brana, vaj duj šel (200) metri.
Iľa odarik savoro rup, somnakaj the dragane veci, so arakhle andre le RAJESKERO Chramos, kaj merkinenas o potomki le Obed-Edomoskere. Iľa the o barvaľipen andral o palaciskere pokladňi a odľigenďa le manušen, saven zaiľa, ole vecenca andre Samarija.
O Judsko kraľis Amacijah, le Joašoskero čhavo, dživelas mek dešupandž (15) berš, sar muľa o Izraeliko kraľis Jehoaš, le Joachazoskero čhavo.
Savore aver veci, so kerďa o Amacijah, ešebnovarestar (peršovarestar), medik na muľa, hin pisimen andro Zvitkos le Judske the Izraelike Kraľengero.
Akorestar, sar o Amacijah pes odvisarďa le RAJESTAR, varesave manuša andro Jeruzalem pes pre leste dothode, ale ov denašľa andro Lachiš. Paľis pal leste bičhade muršen a ode les murdarde.
Avke les odarik preľigende pale andro Jeruzalem pro graj a parunde les andro Foros le Davidoskero, paš leskere phure dada.
Avke savore manuša andral e Judsko ile le Uzziah a ačhade les kraľiske pal leskero dad Amacijah. Sas leske dešušov (16) berš, sar ačhiľa kraľis.
Ov andro Jeruzalem kraľinelas penda the duj (52) berš. Leskeri daj sas e Jecholija andral o Jeruzalem. Akor, sar leskero dad o Amacijah muľa, ov zaiľa o foros Elat prekal e Judsko a oprikerďa les.
<range>
Kerelas oda, so sas le RAJESKE pre dzeka, avke sar the leskero dad o Amacijah.
O Uzziah rodelas le Devles, medik dživelas o Zecharijah, bo ov les sikavelas le Devleskero lav. A medik rodelas le Devles, ov les delas bach andre savoreste.
O Uzziah geľa pale andro mariben pro Filišťinci. Čhiďa tele o muri le forenge Gat, Jabne the Ašdod. A ačhaďa o zorale fori paš o Ašdod the avrether pre Filišťinengeri phuv.
O Del leske pomožinelas andro mariben pro Filišťinci, pro Arabi, save bešenas andro Gur-Baal, the pro Meuniti.
O Ammončana počinenas le Uzzioske o daňe. A o hiros pal leste pes dochudľa dži paš o Egipt, bo ačhiľa igen zoralo.
Andro Jeruzalem o Uzziah ačhaďa o veži pre Rohoskeri Brana, pre Dolinakeri Brana the pro muroskero rohos a zoralarďa len.
Ačhaďa the o veži pre pušťa a kopaľinďa but chaňiga, bo sas les pro brehi the pre ňižina but stadi. Sas les the manuša, save kerenas buči pre maľa the andre viňica, bo kadi buči sas leske igen pre dzeka a e phuv sas lačhi.
Le Uzziah sas bari armada, so sas pririchtimen te džal pro mariben. O pisaris Jeiel the o uradňikos Maasejah len zgenenas the zapisinenas a upral lende sas o Chananijah, le kraľiskero uradňikos.
Upral e armada sas 2 600 fajtakere vodci, savore zorale maribnaskere murša.
On sas ačhade upral o 307 500 slugaďa, save sas avrisikade andro mariben, hoj te maren pes vaš o kraľis leskere ňeprijaťeľenca.
O Uzziah diňa le slugaďen o šťiti, kopiji, pancjeri, luki, prilbi the bara andro praki.
Andro Jeruzalem diňa te kerel le goďaver muršenge o maribnaskere stroji, andral save ľivinkerenas o šipi a čhivkerenas o bare bara. Thoďa len pro veži the pro foroskere muri. O hiros pal leste geľa igen dur, bo o RAJ leske pomožinďa, a ačhelas furt zoraleder.
Sar le Uzzioskero kraľišagos sas zoralo, igen ačhiľa barikano a oda avke, hoj les oda zňičinďa. Sas napačivalo anglo RAJ, peskero Del, oleha, hoj geľa andro Chramos te labarel o kaďidlos pro oltaris.
Gele pal leste o rašaj o Azarijah a leha ochtovardeš (80) le RAJESKERE rašaja, save na daranas.
Ačhade pes pre leste a phende: “Uzziah, tu o kaďidlos našťi labares le RAJESKE, ale ča o sentňarde rašaja andral le Aronoskero potomstvos. Omuk o Sentno Than, bo salas napačivalo a kerďal binos. O RAJ tut buter na požehňinela.”
Le Uzzioste sas andro vast e lopatka le kaďidloha, hoj oda te labarel. Choľisaľiľa pro rašaja, a medik kerelas pre lende vika, avľa pre leskero čekat o malomocenstvo, sar ačhelas paš o kaďidloskero oltaris andro Chramos.
Sar dikhenas pre leste o nekbareder rašaj o Azarijah the okla rašaja, dikhle, hoj les hin pro čekat malomocenstvo. On les takoj odarik ľigende avri a the ov siďarelas te džal, bo o RAJ les ole nasvaľibnaha dukhaďa.
O Uzziah sas malomocno, medik na muľa. Našťi džalas buter andre le RAJESKERO Chramos a bešelas avrether korkoro andre aver kher. Leskero čhavo o Jotam ľidžalas o palacis the le manušen andre odi phuv.
Savore aver veci, so kerďa o Uzziah, ešebnovarestar (peršovarestar), medik na muľa, hin andro zvitkos, so pisinďa o prorokos Izaiaš, le Amocoskero čhavo.
Sar o Uzziah muľa, na parunde les andre le kraľengere hrobi, bo sas malomocno, ale andro hrobos pre kraľengeri maľa. Pal leste ačhiľa kraľis leskero čhavo o Jotam.
Le Jotamoske sas bišupandž (25) berš, sar ačhiľa kraľis. Ov andro Jeruzalem kraľinelas dešušov (16) berš. Leskeri daj sas e Jeruša, le Cadokoskeri čhaj.
Ov kerelas oda, so sas le RAJESKE pre dzeka, avke sar the leskero dad o Uzziah, ale ča na kerďa oda, so leskero dad, savo geľa andro Chramos te labarel o kaďidlos. Ale o manuša dureder kerenas o bini anglo RAJ.
O Jotam ačhaďa e Upruňi Brana le chramoskeri a bari buči kerďa pro foroskere muri pro brehos Ofel.
Ov pro Judske brehi ačhavelas o fori a pro thana, kaj sas but veš, ačhavelas o hradbi the o veži.
Marelas pes le Ammončanengere kraľiha a ňerinďa (zviťazinďa) pre leste, avke o Ammončana andre oda berš leske počinenas 3,4 toni rupune, 1 000 toni žužoďiv (pšeňica) the 1 000 toni jačmeňis. Ajci leske davkerenas mek andro dujto the trito berš.
O Jotam zoraľolas, bo sas pačivalo a pačivalones šunelas le RAJES, peskere Devles.
Savore aver veci, so kerďa o Jotam, o maribena the leskere droma, hin pisimen andro Zvitkos le Judske the Izraelike Kraľengero.
Le Jotamoske sas bišupandž (25) berš, sar ačhiľa kraľis, a dešušov berš kraľinelas andro Jeruzalem.
Sar o Jotam muľa, parunde les paš leskere phure dada andro Foros le Davidoskero. Pal leste ačhiľa kraľis leskero čhavo o Achaz.
Le Achazoske sas biš (20) berš, sar ačhiľa kraľis. Andro Jeruzalem kraľinelas dešušov (16) berš. Na kerelas oda, so sas le RAJESKE pre dzeka avke, sar leskero prapapus o David.
Ov kerelas sar the o Izraelike kraľa anglal leste a kerďa the o avričhorde modli prekal o Baal.
Labarelas o kaďidlos andre dolina Ben-Hinnom a peskere čhaven zlabarďa sar obeti, avke sar kerenas o narodi, saven o RAJ tradľa avri anglal o Izrael.
O kaďidlos obetinelas tel dojekh zeleno stromos, pro brehi the pro uče thana, kaj lašarenas le modlen.
Vašoda o RAJ, leskero Del, diňa le Achaz le Aramejike kraľiske andro vasta. Ov upral leste ňerinďa (zviťazinďa) andro mariben a odľigende but leskere manušen andro Damaskus. O Achaz sas dino andro vasta the le kraľiske andro Izrael, savo tiš upral leste ňerinďa.
Avke andre jekh džives o Pekach, le Remaljoskero čhavo, murdarďa 120 000 zorale slugaďen andre Judsko, bo o manuša andral e Judsko omukle le RAJES, peskere dadengere Devles.
O Zichri, savo sas zoralo maribnaskero murš andral o Efrajim, murdarďa le kraľiskere čhas Maasejah the le uradňikos Azrikam the le Elkanah, savo sas leskero dujto nekbareder veľiťeľis.
A choc te o Judejci sas lengere pašutne, e Izraeliko armada odľigenďa andre Samarija 200 000 lengere romňijendar, čhavendar the čhajendar the igen but veci.
Andre Samarija sas le RAJESKERO prorokos o Oded. Ov geľa anglo slugaďa, save avenas andre Samarija, a phenďa lenge: “Čačes o RAJ, o Del tumare dadengero, sas choľamen pro manuša andre Judsko, vašoda len tumenge diňa andro vasta. Ale tumen len murdarenas ajsa bara choľaha, hoj oda šunďiľa dži andro ňebos.
Akana peske kamen te kerel otroken le muršendar the džuvľendar andral e Judsko the Jeruzalem? Ale aleha keren binos anglo RAJ, angle tumaro Del.
Šunen man mištes! Premuken le manušen, saven zaiľan peskere pašutnendar, bo te na premukena len, o RAJ tumen marela peskera bara choľaha.”
Akor štar Efrajimika vodci gele anglo murša, save avenas pal o mariben. Oda sas o Azarjah, le Jochananoskero čhavo, o Berechijah, le Mešillemotoskero čhavo, o Jechizkijah, le Šallumoskero čhavo, the o Amasah, le Chadlajoskero čhavo.
A phende lenge: “Ma anen ade le manušen, saven zaiľan, bo aleha kerďanas o binos anglo RAJ a mek buter pre amende anďanas e bibach. Se imar akana hin amen but bini a le RAJESKERI choľi hiňi upral o Izrael.”
Akor o slugaďa angle ola vodci the savore manuša premukle savoren, saven zaile, a dine pale the o veci, so odarik ile.
Paľis ola štar vodci ile olen, save sas zaile, a le vecendar, so sas zailo, urde upre le manušen, save sas bi o gada. Dine len pro pindre sandali, o chaben the o pijiben a pomakhle lengere rani la mascaha. Thode pro somara olen, save na birinenas te džal, a paľis len odľigende ke lengere pašutne andro Jericho, andro palmengero foros. Paľis pes visarde khere andre Samarija.
Andre oda časos o kraľis Achaz mangelas le Asirike kraľis, hoj leske te pomožinel,
bo o Edomčana pale gele pro mariben pre Judsko a zaile le manušen.
O Filišťinci tiš gele pro mariben andro fori pre ňižina the paš e južno pušťa. Domarde a zaile o fori Bet-Šemeš, Ajalon the Gederot, the o fori Socho, Timna the Gimzo lengere gavenca. Varesave lendar ode ačhile te bešel.
O Del avke marďa le Judejcen, bo o Achaz na šunďa le RAJES a na preačhiľa te ľidžal le manušen andro bini.
Akor avľa andre Judsko ke leste o Asiriko kraľis o Tiglat-Pileser. Ov leske na pomožinďa, ale kerďa mek buter pharipen.
A choc te o Achaz iľa o somnakaj andral o Chramos, andral o palacis the le uradňikendar a diňa le Asirike kraľiske, oda leske na pomožinďa.
Andre oda baro pharipen o Achaz mek buter kerelas bini anglo RAJ oleha,
hoj obetinelas le devlenge le Aramejčanengere, save upral leste ňerinde. Phenďa peske: “Te o Aramejike devla pomožinde peskere kraľenge, obetinava the me lenge, hoj mange te pomožinen.” Ale kada anďa e bibach leske the leskere narodoske.
Akor o Achaz skidňa o veci andral o Chramos a phagerďa len. O vudar andro Chramos phandľa a pre dojekh uľicakero rohos andro Jeruzalem le modlenge kerďa oltara.
Andre dojekh Judsko foros ačhaďa thana pro lašariben, hoj pes te labarel o kaďidlos avre devlenge, a aleha kerelas pre choľi le RAJESKE, peskere dadengere Devleske.
Savore aver veci, so Achaz kerďa, ešebnovarestar (peršovarestar), medik na muľa, hin pisimen andro Zvitkos le Judske the Izraelike Kraľengero.
Sar o Achaz muľa, parunde les andro Jeruzalem, ale na andre kraľengere hrobi. Pal leste ačhiľa kraľis leskero čhavo o Chizkija.
Le Chizkijoske sas bišupandž (25) berš, sar ačhiľa kraľis a kraľinelas andro Jeruzalem bišueňa (29) berš. Leskeri daj sas e Abija, le Zecharijoskeri čhaj.
Ov kerelas oda, so sas le RAJESKE pre dzeka – sa avke sar the leskero prapapus o David.
Ešebno (peršo) čhon andro ešebno berš, sar kraľinelas o Chizkija, phundraďa o chramoskero vudar a oprikerďa les.
Paľis vičinďa le rašajen the le Leviten a rozačhaďa len pre vichodno dvora le Chramostar.
Phenďa lenge: “Šunen man, Levitale! Akana sentňaren pes a sentňaren the o Chramos le RAJESKERO, le Devleskero tumare dadengero. Hordinen avri savore džungale veci andral o Chramos.
Se amare dada na sas le RAJESKE amare Devleske pre dzeka, bo kerenas angle leste o bini. Omukle les a odvisarde pes lestar the le thanestar, kaj ov bešel.
Phandle o chramoskero vudar, murdarkerde andre o momeľara, hoj te na labon, a na obetinenas o kaďidlos aňi labarďi obeta andro Sentno Than le Izraelike Devleske.
Vašoda o RAJ sas choľamen pre Judsko the pro Jeruzalem a kerďa, hoj te en pro asaben a hoj dojekh te daral olestar, so pes lenge ačhiľa, sar the korkore dikhen.
Amare dada sas murdarde andro mariben a amare romňijen the čhaven zaile.
Ale akana kamav te phandel zmluva le RAJEHA, le Devleha andral o Izrael, hoj amendar te odvisarel peskeri bari choľi.
Čhavale mire, ma aven leňive a ma užaren, se tumen o RAJ peske kidňa avri, hoj te ačhen angle leste, hoj leske te služinen a te obetinen o kaďidlos.”
Avke pes mukle andre buči o Leviti: andral le Kohatoskeri fajta o Machat, le Amasajoskero čhavo, the o Joel, le Azarjoskero čhavo; andral le Merariskeri fajta o Kiš, le Abdioskero čhavo, the o Azarijah, le Jehalleleloskero čhavo; andral le Geršonoskeri fajta o Joach, le Zimmoskero čhavo, the o Eden, le Joachoskero čhavo;
andral le Elicafanoskeri fajta o Šimri the o Jeiel; andral le Asafoskeri fajta o Zecharijah the o Mattaniah;
andral le Hemanoskeri fajta o Jechiel the o Šimej; andral le Jedutunoskeri fajta o Šemajah the o Uzziel.
Zvičinde savore Leviten, sentňarde pes a avle te obžužarel o Chramos, avke sar prikazinďa o kraľis pal le RAJESKERO Zakonos.
Akor o rašaja gele andre, hoj les te obžužaren, a savoro džungipen, so arakhle andro Chramos, hordinenas avri pre dvora. Paľis o Leviti ile odarik ola veci a odľigende ke dolina Kidron.
E buči chudle te kerel andro ešebno džives andro ešebno čhon a andro ochtoto džives dogele paš e chramoskeri veranda. Paľis mek ochto dživesa sentňarenas o Chramos a dokerde oda andro dešušovto (16.) džives andro ešebno čhon.
Paľis gele ko kraľis Chizkija a phende leske: “Ožužarďam calo Chramos, o oltaris pro labarde obeti leskere sersamoha, the o skamind, pre savo thovenas o sentno maro, leskere sersamoha.
Pririchtinďam a sentňarďam mek the ola veci, save o kraľis Achaz čhiďa avri andral o Chramos, sar sas napačivalo ko Del. Ola veci hine akana anglo RAJESKERO oltaris.”
O Chizkija sig tosara ušťiľa, diňa te zvičinel ke peste le foroskere vodcen a džanas ko Chramos.
Akor diňa te anel efta terne biken, efta bakren, efta terne bakroren the efta capen sar binoskeri obeta vaš o kraľišagos, vaš o oltaris the vaš o Judsko. A phenďa le rašajenge, le Aronoskere potomkenge, hoj len te obetinen pre le RAJESKERO oltaris.
Akor o rašaja murdarde le biken, zachudenas lengero rat a pokropinenas o oltaris; paľis murdarde le bakren a the lengere rateha pokropinenas o oltaris a sar murdarde le terne bakroren, the lengere rateha pokropinenas o oltaris.
Paľis ande sar obeta vaš o binos le capen anglo kraľis the angle savore manuša, a thovenas o vasta pre lende.
O rašaja paľis murdarenas le capen a lengero rat anenas pro oltaris sar obeta vaš o binos, hoj te odlel o binos cale Izraelostar, bo o kraľis prikazinďa, hoj te anen e labarďi obeta the e obeta vaš o bini prekal calo Izrael.
O Chizkija andro Chramos ačhaďa le Leviten le cimbalenca, harfenca the citarenca, bo kavke prikazinďa o David, bo o RAJ leske avke vakerelas prekal peskere proroka o Gad the o Natan.
Sar o Leviti ačhenas le Davidoskere bašavibnaskere nastrojenca a o rašaja le trubenca,
o Chizkija diňa te anel pro oltaris e labarďi obeta. A sar e obeta chudle te kerel, o manuša giľavenas le RAJESKE a o lavutara chudle te bašavel pro trubi the pre savore le Davidoskere nastroji.
A savore, ko ode sas, denas le RAJES pačiv le giľavipnaha the le trubenca. Kada ľikerelas, medik na zlabiľa e labarďi obeta.
Paľis, sar dokerde o labarde obeti, o kraľis the savore manuša gele pro khoča a lašarenas le RAJES.
O kraľis le vodcenca prikazinde le Levitenge, hoj te lašaren le RAJES le giľenca, so pisinde o David the o prorokos Asaf. Avke on le RAJES lašarenas bare radišagoha a banďonas anglal leste dži ke phuv.
Paľis o Chizkija phenďa: “Akana san sentňarde andre služba le RAJESKE. Aven a anen andro Chramos o obeti the o paľikeribnaskere obeti.” Avke savore ande o obeti the paľikeribnaskere obeti a ola, save kamenas te del buter, anenas the o labarde obeti.
O manuša ande pre labarďi obeta le RAJESKE eftavardeš (70) biken, šel (100) bakren the duj šel (200) terne bakren.
O sentne dari, so ande, sas šov šel (600) biki the trin ezera (3 000) bakre.
Ale o rašaja sas frima, hoj te scirdkeren o cipi pal o džvirini pre labarďi obeta, vašoda lenge gele te pomožinel o Leviti, medik odi buči na dokerde a medik buter rašaja pes na sentňarde. Bo o Leviti sas pačivaloneder sar o rašaja andre oda, hoj pes sentňarenas.
Bo sas igen but o labarde obeti the o žiros le smiromoskere obetendar the o moľakere obeti. Avke pale chudle te lašarel le RAJES andro Chramos sar angloda.
O Chizkija the savore manuša radisaľonas olestar, bo o Del lenge pomožinďa igen sig kada savoro te kerel.
Paľis o Chizkija vičinďa calo Izrael the Judsko a pisinďa ľila the le kmeňoske Efrajim the Menašše, hoj te aven andro Chramos andro Jeruzalem te oslavinel e Patraďi pre pačiv le RAJESKE, le Izraelike Devleske.
O kraľis pes dothoďa le vodcenca the savore manušenca andro Jeruzalem, hoj andro dujto čhon oslavinena e Patraďi.
On la našťi oslavinenas andro dino časos, bo na sentňarde pes but rašaja a o manuša pes na zgele andro Jeruzalem.
Priačhile pre ada o kraľis the savore manuša, save ode sas.
Avke pes dothode a bičhade ľil pal calo Izrael, la Beer-Šebatar dži ko Dan, a vičinenas savoren, hoj te aven andro Jeruzalem te oslavinel e Patraďi pre pačiv le RAJESKE, le Izraelike Devleske. Bo but džene la na oslavinenas avke, sar hin pisimen andro Zakonos.
O murša gele le ľilenca, so sas le kraľistar the vodcendar, pal calo Izrael the Judsko a phenenas avke, sar lenge o kraľis prikazinďa: “Visaren tumen pale ko RAJ, ko Del le Abrahamoskero, Izakoskero the Jakoboskero, hoj pes ov te visarel pale ke tumende, ke ola, save sas zachraňimen andral le Asirike kraľengere vasta.
Ma aven ajse sar tumare dada the pašutne, bo on na sas pačivale le RAJESKE, peskere Devleske. Se šaj dikhen korkore, sar len igen zorales potrestinel.
Akana den peske te phenel! Ma aven ajse sar tumare dada, bo na kamenas te šunel! Podden pes le RAJESKE! Aven andro Chramos, so o RAJ, tumaro Del, sentňarďa pro furt. Služinen le RAJESKE, peskere Devleske, hoj pes te odvisarel tumendar leskeri choľi!
Te pes visarena ko RAJ, akor ole, save zaile tumare pašutnen the čhaven, presikavena lenge o jileskeriben a premukena len pale khere, bo o RAJ, tumaro Del, hino lačhejileskero the milosťivo a na odvisarela pes tumendar, te pes tumen visarena ke leste.”
O murša, saven o kraľis the o vodci bičhade, džanas foros forostar andro phuva le kmeňengere Efrajim the Menašše dži ko Zebulun. Ale o manuša len anenas pro asaben a asanas lendar.
Ale varesave murša andral o kmeňi Ašer, Menašše the Zebulun pes pokorinde a avle andro Jeruzalem.
O Del avke kerďa, hoj diňa le manušen the andre Judsko jekh gondoľišagos, hoj te keren oda, so prikazinďa o kraľis the o uradňika pal le RAJESKERO lav.
Avke andro dujto čhon igen but manuša pes zgele andro Jeruzalem, hoj te oslavinen o Inepos pal o Mare Bi o Drožďi.
Ile a zňičinde savore oltara, so sas andro Jeruzalem, the o kaďidloskere oltara a čhide len andre dolina Kidron.
Andro dešuštarto (14.) džives andro dujto čhon murdarde le Patraďakere bakrores. O rašaja the o Leviti, save mek na sas obžužarde, andre ladž pes sentňarde. Paľis ande o labarde obeti andro Chramos.
On ačhenas pre peskere thana andro Chramos, sar pisinďa andro zakonos le Devleskero murš o Mojžiš, a o rašaja kropinenas pro oltaris o rat, so lenge podine o Leviti.
Vašoda, hoj sas ode zgele but ajse džene, save na sas sentňarde, on našťi murdarenas le Patraďakere bakroren. Avke vaš lende o Leviti murdarenas le bakroren, hoj len te sentňaren le RAJESKE.
But manuša, save ode avle andral o kmeňos Efrajim, Menašše, Jissachar the Zebulun, pes na sentňarde a oleha, hoj chanas le Patraďakere bakrores, na doľikerde le Devleskero zakonos. Vašoda pes modľinelas vaš lende o Chizkija:
“RAJEJA, Devla amare dadengero, kala manuša hine nažuže angle tiro zakonos. Ale on tut lašaren jilestar, vašoda mangav tut, av ke lende jileskero a odmuk lenge.”
A o RAJ leskeri modľitba šunďa avri a sasťarďa le manušen.
Paľis o Izraeliti, save sas andro Jeruzalem, oslavinenas o Inepos pal o Mare Bi o Drožďi efta džives bare radišagoha. A o Leviti the o rašaja lašarenas le RAJES sako džives caľa zoraha.
Paľis o Chizkija šukares prevakerďa ke savore Leviti, bo sikade hoj džanen mištes te služinel le RAJESKE. Efta džives oslavinenas a anenas ode smiromoskere obeti a paľikerenas le RAJESKE, peskere dadengere Devleske.
Ale savore manuša, save sas ode zgele phende, hoj oslavinena mek efta džives o inepos. Avke radišagoha oslavinenas mek aver efta džives.
O Chizkija diňa le manušenge pre obeta, 1 000 biken the efta ezera 7 000 bakren a o uradňika dine 1 000 biken the 10 000 bakren. A sentňarde pes but rašaja.
Savore manuša andral e Judsko radisaľonas le rašajenca the Levitenca, the le manušenca, save avle le severostar, the le cudzincenca, save bešenas andro Izrael the Judsko.
Andro Jeruzalem sas ajso baro radišagos, savo na sas akorestar, sar sas kraľis andro Izrael le Davidoskero čhavo, o Šalamun.
Paľis o rašaja the o Leviti ačhenas, hoj te žehňinen le manušen a o RAJ len šunďa avri andral peskero sentno than, andral o ňebos.
Sar preačhile te oslavinel e Patraďi, gele savore Izraeliti andre Judske fori a sphagerde o sentne slupi, čhingerde o kaštune slupi la Ašerakere a zňičinde savore uče thana the oltara andre Judsko the andro phuva Benjamin, Efrajim the Menašše. Paľis savore Izraeliti gele pale khere andre peskere fori.
O kraľis Chizkija ačhaďa le rašajen the le Leviten te služinel andro partiji. Lengere službi sas, hoj te keren o labarde the smiromoskere obeti, hoj te paľikeren a hoj te lašaren paš o chramoskere vudara.
O Chizkija delas andral peskere stadi dobitkos pro labarde obeti a oda o tosaraskere the račakere obeti, the o labarde obeti pro Šabbat, pro neve čhoneskere inepi the pro aver oslavi, avke sar hin pisimen andro Mojžišoskero zakonos.
Le manušenge andro Jeruzalem prikazinďa, hoj te anen prekal o rašaja the Leviti ole obetendar oda, so mušinen te del lenge pro dživipen, hoj on te šaj en oddine te kerel sa, so kampel pal le RAJESKERO zakonos.
Sar pal ada savore šunde, chudle te anel o Izraeliti peskere ešebne (perše) uľipnastar o žužoďiv (pšeňica), e mol, o olejos the o medos the savorestar, so len sas le maľendar. Ande igen but: o dešto kotor savorestar.
Avke the o Izraeliti the savore manuša, save bešenas andre Judske fori, anenas o dešto kotor lengere dobitkostar the bakrendar a the avre darendar, so sas dine prekal o RAJ, a thode oda savoro pro kopi.
O manuša chudle te hordinel andro Jeruzalem o dari andro trito čhon a ada kerenas dži andro eftato čhon.
Sar avľa o kraľis Chizkija peskere vodcenca a dikhle ola dari, lašarenas le RAJES a ašarenas leskere manušen, le Izraeliten.
O Chizkija pes phučľa le rašajendar the le Levitendar pal ola veci pro kopi
a o nekbareder rašaj o Azarijah, o potomkos le Cadokoskero, leske odphenďa: “Akorestar, sar chudle o manuša te hordinel o dari andro Chramos, sas amen igen but chaben a ole chabenestar ačhiľa mek but, bo o RAJ požehňinďa peskere manušen. Dikhen, keci mek olestar ačhiľa!”
Avke o Chizkija diňa te pririchtinel o skladi prekal o chaben andro Chramos. Sar len pririchtinde,
diňa te hordinel savore ola dari, so sas dine prekal o Del, andre ola skladi. Nekbareder upral ola skladi sas o Levitas Konaniah a dujto pal leste leskero phral, o Šimej.
Len ačhaďa o kraľis Chizkija the o nekbareder rašaj o Azarijah upral o Levitengere uradňika andro Chramos: o Jechiel, Azaziah, Nachat, Asahel, Jerimot, Jozabad, Eliel, Jismachjah, Machat the o Benajah.
O Levitas Kore, le Jimnoskero čhavo, sas stražňikos pre vichodno brana a ov sas ačhado te kidel le manušendar o dari, so anenas prekal o Del, a paľis te rozulavel.
O Leviti o Eden, Minjamin, Ješua, Šemajah, Amariah the Šechaniah, save služinenas andro rašajengere fori, pačivalones rozulavenas kala dari avre pašutne rašajenge pal lengere partiji, le ternenge the le phurederenge.
Rozdenas the ole muršenge, save sas zapisimen andre fajtakero zvitkos a oda phureder sar trin berš – dojekheske, save služindehas jekhvar andro Chramos, pal oda, sar sas ačhade andre služba.
O rašaja sas zapisimen pal o fajti a o Leviti le biš (20) beršendar pal o partiji, andre save služinenas.
Sas zapisimen caľa famelijaha – savore peskere romňijenca, le cikne the bare čhavenca – bo pačivalones pes sentňarenas.
Sas ačhade murša, hoj te rozden o chaben le rašajenge andral o Aronoskero potomstvos, save bešenas andro fori the lengere gava. Rozdenas oda savore rašajenge the Levitenge, save sas zapisimen andro fajtakero rodokmeňos.
Avke kerelas o Chizkija andre caľi Judsko. Kerelas savoro, so sas čačipnaskero, lačho the pačivalo anglo RAJ.
Savoro, so chudľa te kerel o Chizkija andro Chramos, kerelas avke, sar sas pisimen andro zakonos the prikazaňja. A sas les andre savoro bach, bo rodelas le RAJES cale peskere jileha.
Paloda, sar o Chizkija sikaďa peskero pačivaľiben oleha, so kerďa prekal o RAJ, avľa o Asiriko kraľis Sancherib pro mariben pre Judsko. Peskera armada rozačhaďa pašal o zorale fori a kamľa len te zalel.
Sar o Chizkija dikhľa, hoj o Sancherib avľa a kamel te džal pro Jeruzalem,
dovakerďa pes peskere vodcenca the veľiťeľenca, hoj zaačhavena o prameňa, so hine avri pal o foros, a on leske andre ada pomožinde.
Avle igen but manuša a zaačhade o prameňa the o paňi, so džalas prekal odi phuv. A phende peske: “Sar o Asirike kraľa avena, soske majinen te arakhel ajci but paňi?”
Paľis o kraľis chudľa te prikerel savore zňičimen muri a pre ola muri ačhaďa o veži the dujto avruno muros. Zoraľarďa the o avruno muros pašal e terasa pro vichodos le Forostar le Davidoskere a diňa te kerel but kopiji the šťiti.
Ačhaďa le veľiťeľen upral o manuša, diňa len te vičinel jekhetane ke peste pro phundrado than paš e foroskeri brana a prevakerďa ke lende:
“Aven zorale a ma daran tumen! Ma predaran le Asirike kraľistar, aňi leskera armadatar, so avel leha, bo amenca hiňi bareder zor.
Les hin bari armada, ale oda hine ča manuša, ale amenca hino o RAJ, amaro Del, pririchtimen amenge te pomožinel a te ľidžal amare maribena.” A o manuša pes zmukle pre oda, so phenďa o Judsko kraľis Chizkija.
Paľis o Sancherib bičhaďa peskere služobňiken andro Jeruzalem, medik korkoro peskera armadaha pes marelas andro foros Lachiš. Diňa te phenel le Chizkijoske the le Judejcenge andro Jeruzalem:
“Avke phenel o Asiriko kraľis Sancherib: Pre soste pes zmuken, te me le slugaďen rozačhaďom pašal o Jeruzalem? Ko tumen šaj zachraňinel?
O Chizkija tumenge vakerel: ‘O RAJ, amaro Del, amen zachraňinela andral o vasta le Asirike kraľiske.’ Avke tumen diliňarel, hoj tumen te mukel te merel andre bokh the bi o paňi.
Se korkoro ov čhiďa tele le RAJESKERE thana the oltara a prikazinďa le manušenge andre Judsko the Jeruzalem: ‘Angle jekh oltaris banďona a labarena upre o kaďidlos.’
Či tumen na džanen, so kerďom me the mire dada le manušenge andre aver phuva? Či šaj zachraňinde lengere devla lengere phuva andral mire vasta?
Ko savore devlendar andral ole narodi, saven mire dada zňičinde, šaj zachraňinde peskere manušen? Sar šaj akana tumaro Del tumen zachraňinel andral mire vasta?
Te na tumen o Chizkija diliňarel a klaminel! Ma pačan leske, bo ňisavo narodoskero aňi kraľišagoskero del našťi zachraňinďa peskere manušen andral mire vasta aňi andral o vasta mire dadengere. Vašoda aňi tumaro Del na zachraňinela tumen andral mire vasta.”
Le Sancheriboskere sluhi dureder namištes vakerenas pro RAJ, pro Del, the pre leskero služobňikos Chizkija.
O Sancherib pisinďa ľila andre save asalas avri le RAJES, le Izraeloskere Devles: “Avke sar o narodengere devla andral aver phuva na zachraňinde peskere manušen andral mire vasta, avke the le Chizkijoskero Del na zachraňinela peskere manušen andral mire vasta!”
Le Sancheriboskere vodci andre Hebrejiko čhib vičinenas pro manuša, save ačhenas pro Jeruzalemoskere muri, hoj len te daraven avri a avke te zalen o foros.
On vakerenas pal o RAJ, pal o Jeruzalemoskero Del, avke sar pal o devla avre narodengere – devla, saven kerde peskere vastenca.
Vašoda o kraľis Chizkija the o prorokos Izaiaš, le Amocoskero čhavo, vičinenas a mangenas le Devles, hoj lenge te pomožinel
a o RAJ bičhaďa le aňjelos, savo murdarďa savore zorale muršen, vodcen the uradňiken andro taboris le Asirike kraľiskero. Avke pes o Sancherib visarďa pale andre peskeri phuv andre ladž. Sar jekhvar geľa andre peskere devleskero chramos, varesave leskere čhavendar les murdarde la šabľaha.
Avke o RAJ zachraňinďa le Chizkija the le Jeruzalemske manušen andral o vasta le Asirike kraľistar Sancheribostar the andral o vasta avre ňeprijaťeľendar a diňa len o smirom le narodendar, save sas pašal lende.
But manuša anenas andro Jeruzalem o dari le RAJESKE a o dragane veci le Judske kraľiske. Akorestar le Chizkija denas pačiv savore narodi.
Andre oda časos o Chizkija nasvaľiľa pro meriben. Ale sar pes modľinelas ko RAJ, ov leske odphenďa a diňa les znameňje, hoj sasťola.
Ale o Chizkija sas ajso barikano, hoj aňi na presikaďa o paľikeriben vaš o lačhipen, so leske kerďa o RAJ. Vašoda o Del choľisaľiľa pre leste, pre Judsko the pro Jeruzalem.
Paľis o Chizkija the o manuša andral o Jeruzalem pes pokorinde a mangenas le RAJES, hoj lenge te odmukel. Vašoda o RAJ len na marďa, medik o Chizkija na muľa.
O Chizkija sas igen barvalo a dojekh les delas pačiv. Kerďa peske o pokladňi prekal o rup, somnakaj, dragane bara, voňava masci the šťiti the avre dragane veci.
Sas les skladi, kaj odthovelas o ďiv, mol the oleja. Sas les the maštalňi prekal savoro dobitkos the stadi.
O Del diňa le Chizkija but stadi, bakre, dobitkos the aver barvaľipen a ačhaďa peske o fori.
Sas oda o Chizkija, savo začhiďa o upruno paňi Gichon a kerďa tunelis, hoj o paňi te džal pal e zapadno sera andro Foros le Davidoskero. O Del sas le Chizkijoha, Sas les bach andre savoreste, so kerelas.
Ale sar avle ke leste o Babiloňike vodci, hoj te phučen pal o znameňje, so pes ačhiľa andre odi phuv, o Del les mukľa, bo kamľa les te probaľinel (preskušinel), hoj pes te dodžanel savoro, so les hin andro jilo.
Savore aver veci, so o Chizkija kerďa, the pal leskere pačivale skutki, hin pisimen andro Viďeňje le Prorokoskero Izaiašoskero, savo sas le Amocoskero čhavo, a andro Zvitkos le Judske the Izraelike Kraľengero.
Sar muľa o Chizkija, parunde les pro upruno than andre le kraľengere hrobi a savore manuša andral e Judsko the Jeruzalem les denas bari pačiv. Pal leste ačhiľa kraľis leskero čhavo o Menašše.
Le Menaššeske sas dešuduj (12) berš, sar ačhiľa kraľis andre Judsko. Ov andro Jeruzalem kraľinelas penda the pandž (55) berš.
Kerelas oda, so na sas le RAJESKE pre dzeka, avke sar the o narodi, saven o RAJ tradľa avri anglo Izrael.
Ačhaďa pale o oltara, so leskero dad o Chizkija zňičinďa, o thana, kaj lašarenas le Baal, the o slupi la modlake Ašera. Banďolas anglo čercheňa a lašarelas len.
Ačhaďa the o oltara andro Chramos, pal savo o RAJ phenďa: “Andro Jeruzalem ela miro nav barardo pro furt.”
Pro soduj chramoskere dvori ačhaďa oltara prekal savore čercheňa, hoj len te lašaren.
Peskere čhaven andre dolina Ben-Hinnom zlabarďa sar obeta. Ov čarinelas the vražinelas a anďa ke peste le vrašcen the olen, save privičinenas le mulengere duchen. Ov aleha kerelas buter nalačhipen anglo RAJ a anelas pre peste leskeri choľi.
O Menašše iľa e socha a thoďa la andro Chramos, pal savo o RAJ phenďa le Davidoske the leskere čhaske le Šalamunoske: “Andre kada Chramos the andro Jeruzalem, so mange avri kidňom maškar savore Izraelike kmeňi, ela miro nav furt lašardo.
A te o Izraeliti šunena savore mire lava a te doľikerena mire prikazaňja, so lenge diňom prekal miro služobňikos Mojžiš, akor me na domukava, hoj te en avritradle andral kadi phuv, so diňom lengere dadenge.”
Ale o Menašše ľigenelas le manušen andral e Judsko the Jeruzalem andro mek bareder binos, sar kerenas ola narodi, saven o RAJ zňičinďa anglal o Izraeliti.
Choc o RAJ prevakerelas ko Menašše the ke leskere manuša, on les na šunenas.
Vašoda o RAJ domukľa le veľiťeľen andral e Asiriko armada, hoj te džan pre lende. On le Menašše chudle, sphandle les le brondzune lancenca, thode leske andro nakh o hakos a odľigende les andro Babilon.
O Menašše sas andro baro pharipen a chudľa te rodel le RAJES, peskere dadengere Devles, a igen pes pokorinďa angle leste.
Sar pes modľinelas ko RAJ, ov šunďa avri leskero mangipen a anďa les pale andro Jeruzalem, andre leskero kraľišagos. Avke o Menašše sprindžarďa, hoj ča o RAJ hino o Del.
Paloda o Menašše pašal o Foros le Davidoskero ačhaďa bareder avrune muri andre dolina pro zapados le prameňistar le Gichonostar, sar pes džal ke Ribno Brana pašal o brehos Ofel. A andre savore Judske zorale fori le murenca rozačhaďa le armadakere veľiťeľen.
Andral o Chramos odľigenďa avri la socha, le modlen the savore oltara, so angloda ačhaďa pro brehos paš o Chramos the andro Jeruzalem. Savore kala veci čhiďa avri andral o foros.
Avke pale ačhaďa le RAJESKE o oltaris, obetinďa pre leste o smiromoskere the paľikeribnaskere obeti a prikazinďa le manušenge andral e Judsko, hoj te služinen le RAJESKE, le Izraelike Devleske.
Ale o manuša furt anenas o obeti pro uče thana, choc ča le RAJESKE.
Savore aver veci, so kerďa o Menašše, leskeri modľitba ko Del the o lava, so leske vakerelas o proroka andro nav le RAJESKERO, hin pisimen andro Zvitkos le Izraelike Kraľengero.
Andro Zvitkos le Chozajoskero hin pisimen pal leskeri modľitba a sar o Del leske odphenďa. Hin andre pisimen the pal leskere bini the napačivaľiben a sar ačhaďa o modlengere thana pro lašariben, o slupi la Ašerakere the o modli angloda, sar pes pokorinďa.
Sar o Menašše muľa, parunde les andre leskero hrobos paš o palacis a pal leste ačhiľa kraľis leskero čhavo o Amon.
Le Amonoske sas bišuduj (22) berš, sar ačhiľa kraľis andre Judsko. Ov andro Jeruzalem kraľinelas duj berš.
Ov kerelas baro nalačhipen anglo RAJ, avke sar the leskero dad o Menašše. Obetinelas savore modlenge, so kerďa leskero dad, a lašarelas len.
Na pokorinďa pes anglo Del sar leskero dad, ale kerelas mek goreder bini.
Paľis le Amonoskere služobňika pes vzburinde pre leste a murdarde les andre leskero palacis.
Ale o Judske manuša murdarde olen, so kerde vzbura pro kraľis Amon a pal leste ačhade kraľiske leskere čhas le Joziaš.
Le Joziašoske sas ochto berš, sar ačhiľa kraľis, a andro Jeruzalem kraľinelas tranda the jekh (31) berš.
Ov kerelas oda, so sas le RAJESKE pre dzeka. Phirelas pal le Devleskero drom avke sar leskero prapapus o David a na odvisarďa pes ole dromestar.
Andro ochtoto berš, sar o Joziaš kraľinelas a mek sas terno, chudľa te rodel le prapapuskere le Davidoskere Devles. O Joziaš andro dešudujto (12.) berš chudľa te obžužarel e Judsko the o Jeruzalem avke, hoj zňičinďa o modlengere thana, la Ašerakere slupi the savore avre modli.
O Joziaš sas paš oda, sar čhivenas tele le Baaloskere oltara the o kaďidloskere oltara. La Ašerakere slupi čhiďa tele a savore aver modli rozphagerďa pro prachos a oda prachos rozčhiďa pro hrobi ole manušengere, save obetinenas ole modlenge.
Paľis le rašajengere kokala zlabarďa pro oltara, kaj lašarenas o modli, a avke o Joziaš obžužarďa e Judsko the o Jeruzalem.
Avke kerďa the andre fori le kmeňengere Menašše, Efrajim, Šimeon the Naftali.
Čhiďa tele lengere oltara the la Ašerakere slupi a sphagerďa le modlen, hoj lendar ačhiľa ča prachos. Andre calo Izraeliko phuv phagerďa savore kaďidloskere oltara a paľis geľa pale andro Jeruzalem.
Andro dešuochtoto (18.) berš, sar kraľinelas a paloda sar obžužarďa caľi phuv the o Chramos le modlendar, o Joziaš bičhaďa manušen, hoj te oprikeren o Chramos le RAJESKERO, peskere Devleskero. On sas o Šafan, le Acalioskero čhavo; o guverneris Maasejah andral o Jeruzalem the o pisaris Joach, le Joachazoskero čhavo.
Sar avle ko nekbareder rašaj Chilkijah, dine leske o love, so prekal le Devleskero Chramos o Leviti, save sas o stražňika, kidle avri le manušendar andral o kmeňi Menašše, Efrajim the andral savore aver Izraelike kmeňi a the le manušendar andral o Benjamin, Judsko the Jeruzalem.
Ola love dine le muršenge, save sas ačhade upral e buči andro Chramos, a on počinenas le robotňiken, save oprikeren o Chramos,
le ťesaren the le muraren. Vaš ola love cinenas o oprikerde bara the kašta, savenca prikerenas o khera, so o Judske kraľa zamukle.
O murša kerenas peskeri buči pačivalones. Upral lende sas ačhade o Leviti o Jachat the Obadiah andral e Merariskeri fajta, the o Zecharijah the o Mešullam andral e Kohatoskeri fajta. Savore Leviti, save džanenas te bašavel pro nastroji,
merkinenas pre ola murša, save hordinenas o veci, a sas ačhade pre savore aver buča. Varesave Leviti sas pisara, uradňika the stražňika.
Sar lenas avri o love, so sas dine andro Chramos, akor o rašaj Chilkijah arakhľa o zakonoskero zvitkos, so o RAJ diňa avri prekal o Mojžiš.
Akor o Chilkijah phenďa le pisariske le Šafanoske: “Andro Chramos arakhľom o zakonoskero zvitkos.” Avke o Chilkijah les diňa le Šafanoske.
O Šafan les iľa, geľa ko kraľis Joziaš a phenďa leske: “Tire služobňika kerde savoro, so prikazinďal.
Ola love, so arakhle andro Chramos, dine le robotňikenge, save prikerenas o Chramos, the lengere majstrenge.”
Paľis o pisaris Šafan phenďa le kraľiske: “O rašaj Chilkijah mange diňa varesavo zvitkos.” Paľis andral genelas anglo kraľis.
Sar o kraľis Joziaš šunďa o lava andral o zvitkos, čhingerďa pre peste o gada.
Paľis prikazinďa le Chilkijoske, le Achikamoske, savo sas le Šafanoskero čhavo, le Abdonoske, savo sas le Michoskero čhavo, le Šafanoske the peskere služobňikoske le Asajoske:
“Džan a phučen le RAJESTAR pal o lava kale zvitkoskere vaš ma, vaš e Judsko the vaš ola, save ačhile andro Izrael. Se le RAJESKERI bari choľi hiňi pre amende avričhiďi, bo amare dada na doľikerenas le Devleskero lav a na dživenas pal o lava, so hin pisimen andre oda zvitkos.”
Akor o Chilkijah the o murša, saven bičhaďa o kraľis, geľa pes te phučel ke prorokiňa Chulda. Oj bešelas andro Jeruzalem pre nevi sera a lakero rom, savo pes starinelas pal le kraľiskere gada, sas o Šallum, le Tokhatoskero čhavo, o čhavo le Chasroskero. Sar ode doavle, chudle lake pal oda te vakerel.
Oj lenge phenďa: “Kavke phenel o RAJ, o Del le Izraeloskero: ‘Phenen oleske, ko tumen ade bičhaďa,
hoj domukava e bibach pre kada foros the pro manuša, save ade bešen – savore prekošibena, avke sar hin pisimen andro zvitkos, andral savo genenas anglo Judsko kraľis.
Bo pes mandar odvisarde a labarenas o kaďidlos avre devlenge a savoreha, so kerenas peskere vastenca, anenas pre peste miri choľi; miri choľi hiňi sar jag, so hiňi avričhorďi pre kada than a na preačhela te labol.’
Le Judske kraľiske, savo tumen bičhaďa te phučel le RAJESTAR, phenen: ‘Kavke vakerel o RAJ, le Izraeloskero Del, pal o lava, so šunďal:
Vašoda, hoj tiro jilo sas kovlo a na sas zoralo sar bar, ale pokorinďal tut, sar šunďal leskere lava pre kada than, a rozčhingerďal pre peste o gada andre pokora a rovehas angle mande, me tut šunďom avri.
Medik tu dživeha, na dikheha odi bibach, so anava pre kada than the pro manuša. Mereha a aveha parumen andro smirom.’ ” Avke pes on visarde pale ko kraľis a phende leske, so e prorokiňa vakerelas.
Akor o kraľis Joziaš vičinďa ke peste savore vodcen andral e Judsko the Jeruzalem.
Geľa ko Chramos a jekhetane leha gele the savore murša andral e Judsko, o manuša andral o Jeruzalem, o rašaja the o Leviti – savore manuša, či o čore vaj barvale. Pregenďa angle lende savore lava, so sas pisimen andro Zvitkos la Zmluvakero, so arakhle andro Chramos.
Paľis o Joziaš ačhiľa pre kraľiskero than paš o slupos a anglo RAJ phandľa zmluva, hoj leske služinena a doľikerena leskere prikazaňja the zakoni cale peskere jileha the dušaha a hoj dživena avke, sar hin pisimen andre oda zvitkos.
Paľis prikazinďa dojekheske andro Jeruzalem the Benjamin, hoj odi zmluva te doľikerel. Avke o manuša andral o Jeruzalem doľikerenas odi zmluva, so phandle le Devleha, savo sas o Del lengere dadengero.
Avke o Joziaš zňičinďa savoren džungale modlen andral savore Izraelike phuva. Paľis prikazinďa dojekheske andro Izrael, hoj te služinel ča le RAJESKE, peskere Devleske. Medik ov dživelas, o manuša pes na odvisarde le RAJESTAR, peskere dadengere Devlestar.
O Joziaš oslavinelas andro Jeruzalem e Patraďi pre pačiv le RAJESKE. Le Patraďakere bakrores murdarde andro ešebno (peršo) čhon andro dešuštarto (14.) džives.
Le rašajen ačhaďa a zoraľarďa len le lačhe lavenca andre služba andro Chramos.
Paľis le Levitenge, save sas sentňarde le RAJESKE a save sikavenas calo Izrael leskero zakonos, prikazinďa: “Thoven e sentňi Archa andro Chramos, so ačhaďa o Šalamun, o Izraeliko kraľis, le Davidoskero čhavo. Imar na mušinen la buter te prehordinel than thanestar. Akana služinen le RAJESKE, peskere Devleske, the le Izraelitenge, leskere manušenge!
Andre chramoskeri služba tumen rozulaven andro partiji pal peskere dadengere fameliji avke, sar pisinďa o Izraeliko kraľis David the leskero čhavo Šalamun.
Ačhaven tumen andro sentno than avke, hoj jekh partija le Levitengeri te pomožinel po jekha Izraelike famelijake.
Murdaren le Patraďakere bakrores, sentňaren tumen a pririchtinen le bakrores tumare Izraelike manušenge avke, sar o RAJ phenďa prekal o Mojžiš.”
O Joziaš peskere barvaľipnastar diňa prekal savore manuša 3 000 biken the 30 000 bakren the terne kozen sar obetno daros pre Patraďi.
Leskere vodci tiš dine dari prekal o manuša, rašaja the Leviti. O Chilkijah, Zecharijah the o Jechiel, anglune vodci andro Chramos, dine le rašajenge pre Patraďi 2 600 bakroren the 300 biken.
O Levitengere vodci – o Konaniah, leskere phrala Šemajah the Netaneel, o Chašabiah, Jeiel the o Jozabad – dine le Levitenge pre obeta 5 000 bakren the kozen a 500 biken.
Sar savoro sas pririchtimen pre Patraďakeri oslava, o rašaja the o Leviti ačhenas andro partiji pre peskere thana, sar lenge o kraľis prikazinďa.
Paľis murdarkerenas le Patraďakere bakroren, o rašaja kropinenas o rat pro oltaris a o Leviti pal lende cirdenas tele e cipa.
O labarde obeti odthovenas pre sera, hoj pes te del le manušenge pal o fameliji, a on len obetinenas le RAJESKE, avke sar hin pisimen andre le Mojžišoskero zvitkos. Avke kerde the le dobitkoha.
Le Patraďakere bakrores pekenas pre jag avke, sar majinenas te kerel. O sentne dari tavenas andro čare, pira the kotli a paľis oda mas sigo denas le manušenge.
Paľis o Leviti pririchtinenas o mas prekal peste the prekal o rašaja andral le Aronoskero potomstvos, bo o rašaja služinenas dži rači, sar obetinenas o labarde the žiroskere obeti.
Medik sas e oslava, o Leviti pririchtinenas o chaben the prekal o chramoskere stražňika, save ačhenas pre peskere thana, the prekal o lavutara andral le Asafoskeri fajta, save giľavenas, avke sar prikazinďa o David, Asaf, Heman the le kraľiskero prorokos o Jedutun.
Avke oda džives pre le kraľiskero Joziašoskero prikazis sas kerďi savori služba le RAJESKE avke, hoj oslavinenas e Patraďi a labarenas o labarde obeti pre le RAJESKERO oltaris.
Savore Izraeliti, save ode sas, oslavinenas e Patraďi andre oda časos a paľis o Inepos pal o Mare Bi o Drožďi efta džives.
E Patraďi pes avke andro Izrael na oslavinelas akorestar, sar sas o prorokos Samuel. Ňisavo Izraeliko kraľis angloda na oslavinelas e Patraďi avke sar o Joziaš, o rašaja, o Leviti the o manuša, save ode sas andral e Judsko the Jeruzalem.
Kadi Patraďi pes oslavinelas andro dešuochtoto (18.) berš, sar kraľinelas o Joziaš.
Pal savoreste, sar o Joziaš oprikerďa o Chramos, o Egiptsko kraľis Necho peskera armadaha geľa pro mariben pro foros Karkemiš, so hin paš o paňi Eufrat. O Joziaš peskera armadaha geľa angle leste.
Avke o Necho bičhaďa muršen, hoj leske te phenen: “So man hin tuha, Judsko kraľina? Me na avľom pro mariben adadžives pre tu, ale upral kada narodos, saveha som andro mariben. O Del mange prikazinďa, hoj sigo te džav. O Del hino manca, ma zaačhav man, bo ov tut zňičinela!”
Ale o Joziaš lestar na odgeľa, aňi na šunďa leskere lava, choc ola lava sas le Devlestar. Preurďa pes a geľa pre leste andro mariben pro rovno than Megiddo.
Ale andro mariben o lukostrelcos le šipoha taľinďa (trafinďa) le Joziaš. Ov phenďa peskere služobňikenge: “Ľigenen man adarik, bo som igen zraňimen.”
Avke o služobňika les ile pal leskero verdan, thode les pre aver a odľigende andro Jeruzalem, kaj paľis muľa. Parunde les andro dadengero hrobos a savore manušenge andre Judsko the Jeruzalem sas pharo pal o Joziaš.
O prorokos Jeremiaš pal o Joziaš pisinďa rovibnaskeri giľi. Dži adadžives savore lavutara, o murša the džuvľa, odi giľi andro Izrael giľaven, sar peske leperen pro Joziaš. Odi giľi šaj arakhen andro Rovibnaskere Giľa.
Savore aver veci, so o Joziaš kerďa, sar sas oddino le Devleske the sar doľikerelas le RAJESKERO zakonos,
ešebnovarestar (peršovarestar), medik na muľa, hin pisimen andro Zvitkos le Izraelike the Judske Kraľengero.
Paloda o manuša andral e Judsko ile le Joachaz, le Joziašoskere čhas, a ačhade les andro Jeruzalem kraľiske pal leskero dad.
Le Joachazoske sas bišutrin (23) berš, sar ačhiľa kraľis a trin čhon kraľinelas andro Jeruzalem.
Paľis o Egiptsko kraľis Necho iľa lestar o kraľišagos a pro Judejci ispidelas, hoj leske te počinen o daňe: 3,4 toni rup the 34 kili somnakaj.
O Necho ačhaďa upral e Judsko the Jeruzalem vaš o kraľis le Eljakim, leskere phrales, a diňa leske nevo nav Jojakim. Le Joachaz o Necho odľigenďa andro Egipt.
Le Jojakimoske sas bišupandž (25) berš, sar ačhiľa kraľis, a andro Jeruzalem kraľinelas dešujekh (11) berš. Kerelas oda, so na sas pre dzeka le RAJESKE, peskere Devleske.
Sar o Jojakim kraľinelas, avľa pre leste pro mariben o Babiloňiko kraľis Nebukadnecar. Zaiľa les, phandľa le lancenca a odľigenďa andro Babilon.
O Nebukadnecar iľa the varesave veci andral o Chramos, odľigenďa andro Babilon a thoďa len andre peskero chramos.
Savore aver veci, so o Jojakim kerďa, leskere džungipena the o nalačhipena, hin pisimen andro Zvitkos le Judske Kraľengero. Pal leste ačhiľa kraľis leskero čhavo o Jojachin.
Le Jojachinoske sas dešuochto (18) berš, sar ačhiľa kraľis andre Judsko, a trin čhon the deš džives kraľinelas andro Jeruzalem. The ov kerelas oda, so na sas le RAJESKE pre dzeka.
Sar pregeľa berš, o Nebukadnecar le Jojachin iľa sar otrokos andro Babilon a iľa the o dragane veci andral o Chramos. Ačhaďa kraľiske le Cidkijah, leskere bačis, andre Judsko the Jeruzalem.
Le Cidkijoske sas bišujekh (21) berš, sar ačhiľa kraľis andre Judsko, a andro Jeruzalem kraľinelas dešujekh (11) berš.
Ov kerelas oda, so na sas le RAJESKE pre dzeka, a na pokorinďa pes anglo prorokos Jeremiaš, savo vakerelas le RAJESKERE lava.
O Cidkijah pes vzburinďa pro Nebukadnecar, choc leske la veraha andro RAJESKERO nav phenďa, hoj leske ela pačivalo. Ov na kamelas te šunel a na kamľa te visarel pes pale ko RAJ, ko Izraeliko Del.
A mek ke oda the savore rašaja the Judske vodci sas so buter napačivale le RAJESKE. Kerenas oda džungipen, so o narodi, save sas pašal lende. Lašarenas le modlen a avke meľarde o Chramos, so o RAJ sentňarďa andro Jeruzalem.
O RAJ, o Del lengere dadengero, ke lende furt bičhavelas le proroken, hoj lenge te dovakerel, bo sas leske pharo pal peskere manuša the pal o Chramos.
Ale on kerde ladž olenge, saven bičhaďa, asanas leskere prorokendar a na prilenas leskere lava. Avke sas dži akor, medik na sas e choľi le RAJESKERI ajsi bari, hoj ňič la imar našťi odvisarďa.
O RAJ bičhaďa pro Jeruzalem le Babiloňike kraľis, savo la šabľaha andro Chramos murdarďa lengere terne muršen. Na mukľa te dživel aňi le ternen či phuren, aňi le muršen či džuvľen, aňi le sasten či nasvalen. Avke o Del savoren diňa andre leskere vasta.
Ov iľa andral o Chramos le Devleskero savore bare, cikne the dragane veci, o barvaľipen le kraľiskero the le uradňikengero a savoro odľigenďa andro Babilon.
Paľis podlabarde o Chramos the savore palaca a čhide tele le Jeruzalemoskere muri. Avke sas zňičimen savore dragane veci, so sas andre.
Olen, save predžiďile, zaiľa andro Babilon. Ode služinenas leske the leskere čhavenge sar otroka dži akor, medik e Perzija na preiľa o kraľišagos.
Avke pes ačhiľa le RAJESKERO lav, so phenďa prekal o Jeremiaš: “Sar e phuv ela omukľi, ela la o Šabbatoskero odpočinkos dži akor, medik na predžala eftavardeš (70) berš.”
Andro ešebno (peršo) berš, sar kraľinelas o Perziko kraľis Kiros – hoj pes te ačhel avke, sar phenďa o RAJ prekal o Jeremiaš – o RAJ thoďa pro jilo le kraľiske le Kiroske, hoj te del te phenel andro ľil andre calo peskero kraľišagos:
“Avke phenel o Perziko kraľis Kiros: ‘O RAJ, o Del, savo hino upral o ňebos, mange diňa savore kraľišagi pre phuv a ačhaďa man, hoj leske te ačhavav o Chramos andro Jeruzalem, so hino andre Judsko. Akana savore leskere manušendar šaj džan pale ode a mi el lenca o RAJ, o Del!’ ”
Oda sas ešebno (peršo) berš, so kraľinelas o kraľis Kiros andral e Perzija: Vašoda, hoj pes te ačhel oda, so phenďa o RAJ prekal o prorokos Jeremiaš, o RAJ thoďa pro jilo le kraľiske Kiroske, hoj te del te džanel andro ľil andre calo peskero kraľišagos:
“Kavke phenel o Perziko kraľis Kiros: ‘O RAJ, o Del, savo hino upral o ňebos, mange diňa savore kraľišagi pre phuv a kidňa peske man avri, hoj leske te ačhavav Chramos andro Jeruzalem andre Judsko.
Akana savore, save san leskere manuša – mi el lenca lengero Del – šaj džan pale andro Jeruzalem andre Judsko, hoj te ačhaven o Chramos le RAJESKERO, savo hin o Del le Izraeloskero. Oda hin o Del, saves pes lašarel andro Jeruzalem.
Dojekh, ko ade bešel, lenge mi pomožinel, hoj pes te dochudel pale khere. Mi den len o rup, somnakaj, sersamos, dobitkos the o dari, so korkore pestar kamen te del prekal o Chramos le Devleskero andro Jeruzalem.’ ”
Avke o fajtakere vodci le kmeňendar Juda the Benjamin, o rašaja the o Leviti a dojekh, ke kaste o Del prevakerďa, hoj te džal te ačhavel le RAJESKERO Chramos, pes pririchtinenas te džal andro Jeruzalem.
Savore manuša, save bešenas paš lende, len dine rupune čare, somnakaj, sersamos, dobitkos, dragane veci the o dari prekal o Chramos.
O kraľis Kiros lenge diňa pale o veci andral le RAJESKERO Chramos, so iľa o Nebukadnecar andral o Jeruzalem a thoďa andre peskero chramos.
O Perziko kraľis Kiros prikazinďa, hoj len te anel o Mitredat, leskero pokladňikos, hoj len te pregenel a te del le Judske guverneriske Šešbaccaroske.
Oda sas tranda (30) somnakune čare, ezeros (1 000) rupune čare, bišueňa (29) lopatki pro kaďidlos,
tranda (30) somnakune kuča, štar šel the deš (410) rupune kuča a ezeros (1 000) aver čare.
Savore čare le somnakastar the rupostar sas 5 400. Kada savoro iľa o Šešbaccar a ľidžalas andral o Babilon le manušenca, sar džanas pale andro Jeruzalem.
Kala hine o manuša, saven o kraľis Nebukadnecar zaiľa a odľigenďa andro Babilon, a save pes visarde pale andro Jeruzalem the andre Judsko, dojekh andro peskero foros.
On avle peskere vodcenca, save sas o Zerubbabel, o Ješua, o Nechemiah, o Serajah, o Reelajah, o Mordochaj, o Bilšan, o Mispar, o Bigvaj, o Rechum the o Baanah. A sas oda kajci džene andral o Izraeloskere fajti:
andral le Parošoskeri fajta sas 2 172 potomki,
andral le Šefatjoskeri 372,
andral le Arachoskeri 775,
andral le Pachat-Moaboskeri fajta – potomki pal o Ješua the o Joab – 2 812,
andral le Elamoskeri 1 254,
andral le Zattuoskeri 945,
andral le Zakkajoskeri 760,
andral le Baniskeri 642,
andral le Bebajoskeri 623,
andral le Azgadoskeri 1 222,
andral le Adonikamoskeri 666,
andral le Bigvajoskeri 2 065,
andral le Adinoskeri 454,
andral le Ateroskeri, saves vičinenas the Chizkija, 98,
andral le Becajoskeri 323,
andral le Joroskeri 112,
andral le Chašumoskeri 223,
a andral le Gibbaroskeri sas 95 potomki.
The ola manuša, savengere phure dada bešenas andre kala fori, visaľile pale: andral o Betlehem 123,
andral e Netofa 56,
andral o Anatot 128,
andral o Azmavet 42,
andral o Kirjat-Jearim, andral e Kefira the andral o Beerot 743,
andral e Rama the Geba 621,
andral o Michmas 122,
andral o Betel the Aj 223,
andral o Nebo 52,
andral o Magbiš 156,
andral o Elam 1 254,
andral o Charim 320,
andral o Lod, Chadid the Ono 725,
andral o Jericho 345,
the andral o Senaah 3 630 manuša.
Kala savore hine potomki andral le rašajengere fajti, save avle pale: andral le Jedajoskeri 973 potomki le Ješuaskere,
andral le Immeroskeri 1 052,
andral le Pašchuroskeri 1 247
a andral le Charimoskeri 1 017.
Kala savore hine potomki andral Levitengere fajti, save avle pale: 74 andral e fajta le Ješuaskeri the Kadmieloskeri, save sas potomki le Hodavijoskere.
O chramoskere lavutara: 128 potomki le Asafoskere;
Ola, save stražinenas paš o chramoskere brani: 139 potomki le Šallumoskere, le Ateroskere, le Talmonoskere, le Akkuboskere, le Chatitoskere the le Šobajoskere.
O chramoskere služobňika sas o potomki le Cichasoskere, le Chasufaoskere, le Tabbaotoskere,
le Keroskere, le Sijoskere, le Padonoskere,
le Lebanoskere, le Chagaboskere, le Akkuboskere,
le Chagaboskere, le Šamlajoskere, le Chananoskere,
le Giddeloskere, le Gacharoskere, le Reajoskere,
le Recinoskere, le Nekodaoskere, le Gazzamoskere,
le Uzzoskere, le Paseachoskere, le Besajoskere,
le Asnoskere, le Meunimoskere, le Nefusimoskere,
le Bakbukoskere, le Chakufoskere, le Charchuroskere,
le Baclutoskere, le Mechidaoskere, le Charšaoskere,
le Barkososkere, le Siseroskere, le Temachoskere,
le Neciachoskere the le Chatifoskere.
Le Šalamunoskere služobňikengere potomki, save avle pale, sas le Sotajoskere, le Soferetoskere, le Perudasoskere,
le Jaaloskere, le Darkonoskere, le Giddeloskere,
le Šefatjoskere, le Chattiloskere, le Pocheret-Haccebajimoskere the le Amioskere.
Savore chramoskere služobňika the o potomki le Šalamunoskere služobňikengere, sas 392.
The 652 manuša avle pale andral o Babiloňike fori Tel-Melach, Tel-Charša, Kerub, Addan the Immere, ale ča našťi presikade, hoj hine Izraeliti.
Sas andral o fajta le Delajoskeri, le Tobijoskeri the le Nekodaskeri.
Kala trin fajti našťi presikade, hoj sas rašaja: le Chobajoskeri, le Hakkocoskeri the le Barzillajoskeri. O Barzillaj sas murš, savo peske iľa romňa le Barzillajoskera čha andral o Gilead a iľa peske lakero nav.
On rodenas peskero fajtakero zvitkos, kaj sas zapisimen ale les na arakhle, a vašoda len premukle andral e rašajiko služba.
Le kraľiskero guverneris lenge prikazinďa, hoj našťi chan le chabenestar, so hino obetimen le Devleske, medik ode na sas rašaj, savo šaj phučel le RAJESTAR prekal o losi Urim the Tummim.
Savore, save pes visarde pale andre Judsko, sas jekhetane 42 360 manuša.
A mek avle lenca 7 337 sluhi the služki a 200 džuvľa the murša, save giľavenas.
Len sas 736 graja, 245 mulici,
435 ťavi the 6 720 somara.
Sar ola manuša doavle ke le RAJESKERO Chramos andro Jeruzalem, varesave fajtakere vodci denas o dari pro Chramos korkore pestar, hoj les pale te ačhaven pre oda than, kaj ačhelas.
Dojekh lendar anenas andro pokladňi ajci, keci šaj denas pre buči pro Chramos: 500 kili somnakaj, 2 800 kili rup the 100 rašajike plašťi.
O rašaja, o Leviti the varesave le Izraelitendar ačhile te bešel andro Jeruzalem; o lavutara, o chramoskere stražňika the služobňika andre peskere fori; a varesave le Izraelitendar andro fori, kaj bešenas lengere phure dada.
Sar sas pašes o eftato čhon, akor sar o Izraeliti imar bešenas andre peskere fori, zgele pes jekhetane savore andro Jeruzalem.
O Ješua, le Jocadakoskero čhavo, peskere pašutnenca, the o Zerubbabel, le Šealtieloskero čhavo, peskere pašutnenca jekhetane avre rašajenca peske phende, hoj ačhavena oltaris le Izraeloskere Devleske, hoj te obetinen upre o labarde obeti, avke sar hin pisimen andro zakonos le Mojžišoskero, le Devleskero muršeskero.
O oltaris ačhade pre oda than, kaj angloda ačhelas, choc te daranas le manušendar, save bešenas pašal lende. Avke chudle pale te anel tosara the rači o labarde obeti le RAJESKE.
Oslavinenas the o Inepos le Stankengero, avke sar hin pisimen, a sako džives anenas ajci labarde obeti, keci sas dino pre oda džives.
Paloda anenas o sakodživeseskere obeti, o obeti pro inepos le Neve Čhoneskero the pre dojekh beršeskero inepos le RAJESKERO, a furt o manuša anenas le RAJESKE e obeta, so denas korkore pestar.
Andro ešebno (peršo) džives eftate čhoneskero chudle te anel le RAJESKE o labarde obeti, choc te na sas thode o chramoskere zakladi.
O manuša dine o love le ťesarenge the le muršenge, save kerenas le barenca. Dine o chaben, o pijiben the o olejos le Sidončanenge the le Tirčanenge, hoj te anen o cedroskere kašta la loďaha andral o Libanon ke Joppa, avke sar lenge domukľa o Perziko kraľis Kiros.
E buči pro Chramos chudle te kerel andro dujto berš andro dujto čhon, sar avle pale andro Jeruzalem. Sas oda kala džene: o Zerubbabel, le Šealtieloskero čhavo, the o Ješua, le Jocadakoskero čhavo, peskere dženenca, le rašajenca, le Levitenca the olenca, save avle andral o Babilon. Ačhade le Leviten, save sas phureder sar biš (20) berš, upral o manuša, save kerenas e buči pre le RAJESKERO Chramos.
Avke sas upral ola džene, save kerenas o Chramos, o Ješua, leskere čhave the phrala, o Kadmiel peskere čhavenca andral le Hodavijoskeri fajta the le Chenadadoskere čhave peskere čhavenca the phralenca, bo sas Leviti.
Sar chudle te kerel o chramoskere zakladi, o rašaja andre peskere plašťi le trubenca ačhenas pre peskere thana a o Leviti andral le Asafoskeri fajta ačhenas pre peskere thana le cimbalenca, hoj te lašaren le RAJES, avke sar diňa avri o kraľis David.
Lašarenas le giľenca le RAJES a paľikerenas leske: “O RAJ hino lačho, leskero jileskeriben upral o Izrael ľikerel pro furt.” Savore manuša igen radisaľonas bara vikaha. Lašarenas le RAJES, hoj pes chudľa e buči pro chramoskere zakladi.
Ale o phureder rašaja, Leviti the fajtakere vodci, save angloda dikhle o purano Chramos, igen rovenas, sar dikhle, hoj pale keren o chramoskere zakladi. Ale aver džene radisaľonas bara vikaha,
hoj ňiko našťi rozprindžarelas e radišagoskeri vika le rovibnastar, bo o manuša igen vriskinenas a dural len šunďolas.
Sar šunde le Judengere the Benjaminengere ňeprijaťeľa, hoj ola, save sas zaile andro Babilon, pes visarde pale a ačhaven o Chramos le RAJESKE, le Izraeloskere Devleske,
avle ko Zerubbabel the ko fajtakere vodci a phende lenge: “Kamas the amen te ačhavel tumenca, bo the amen lašaras tumare Devles, avke sar tumen. Amen leske obetinas ole dživesestar, sar amen ade anďa o Asiriko kraľis Esar-Chaddon.”
Ale o Zerubbabel, o Ješua the aver vodci andral o Izraelike fajti lenge phende: “Tumen the amen našťi ačhavas jekhetane o Chramos amare Devleske. Ča amen korkore les mušinas te ačhavel le RAJESKE, le Izraelike Devleske, avke sar amenge prikazinďa o Perziko kraľis Kiros.”
Avke o manuša andral odi phuv kerenas sa pre oda, hoj le Judske manušen te na el dzeka te kerel buči, a daravenas len avri, hoj te na ačhaven o Chramos.
Mek ke oda peske počoral počinenas le bare uradňiken, hoj te zňičinen lengeri buči. Kada kerenas furt, sar kraľinelas o Perziko kraľis Kiros dži akor, medik na kraľinelas o kraľis Darius.
Sar chudľa te kraľinel o kraľis Ahasver, pisinde ľil, andre savo namištes vakerenas pro manuša andral e Judsko the Jeruzalem.
A sar kraľinelas o Artaxerxes, pisinde leske ľil o Bišlam, Mitredat, o Tabeel the aver manuša, save lenca kerenas e buči. Oda ľil sas pisimen andre Aramejiko čhib a kampelas les te prethovel.
O uradňikos Rechum the o pisaris Šimšaj pisinde le kraľiske Artaxerxesoske kajso ľil pro Jeruzalem:
“O uradňikos Rechum, o pisaris Šimšaj the aver lengere manuša, o sudci, uradňika the o vodci upral o manuša andral o Uruk, Babilon the o Elamiti andro Šušan
a mek aver narodi, saven o baro the slavno Asnappar zaiľa a thoďa te bešel andre Samarijike fori the andre provincija pal o paňi Eufrat.”
Andre oda ľil sas pisimen: “Le kraľiske Artaxerxesoske: Amen sam tire služobňika, andral e provincija pal o Eufrat.
Das te phenel le kraľiske, hoj o Židi, save avle tutar ade te bešel andro Jeruzalem, chudle pale te ačhavel kada zoralo a nalačho foros a oprikeren pašal leste o muri the o zakladi.
Mi džanel olestar o kraľis, hoj sar ela kada foros ačhado a leskere zorale muri oprikerde, preačhena tuke te počinel o clo the o daňe a kada ela prekal o kraľis namištes.
No akana te sam pačivale le kraľiske, našťi amen dikhas pre oda, sar keren namištes le kraľiske, a vašoda akana le kraľiske das kada te džanel.
Bo te dikheha andro kraľengero zvitkos, dodžaneha tut, hoj o Jeruzalem pes čirlastar vzburinelas pro kraľis, a vašoda sas oda foros zňičimen.
Avke das te phenel le kraľiske, hoj sar ela kada foros ačhado a leskere muri oprikerde, na ela tut zor upral e provincija Eufrat.”
O kraľis odphenďa le uradňikoske Rechumoske, le pisariske Šimšajoske the ole manušenge, save bešenas andre Samarija the andre provincija pal o Eufrat, kada: “Smirom tumenge.
Oda ľil, so mange bičhaďan, sas prethodo a pregendo angle mande.
Me prikazinďom, hoj te roden andro zvitki, a on arakhle, hoj oda foros pes čirlastar vzburinelas a kerenas pharipena avre kraľenge.
Andro Jeruzalem sas zorale kraľa, save kraľinenas pal caľi phuv pal o Eufrat a počinenas lenge o daňe the o clo.
Akana den avri o prikazis, hoj ola murša te preačhen te ačhavel o foros, a te na chuden pale te ačhavel, medik me na dava aver prikazis.
Zaačhaven oda takoj, hoj te na keren le kraľiske goreder.”
Sar le kraľiskero ľil pregende anglo Rechum, Šimšaj the angle lengere manuša, on sigo gele andro Jeruzalem a andre kraľiskero nav zaačhade te kerel e buči le Židen.
Avke e buči pre le Devleskero Chramos andro Jeruzalem sas zaačhaďi, medik na kraľinelas dujto berš o kraľis Darius andre Perzija.
O prorokos Aggeus the o Zachariaš, le Iddoskero čhavo, prorokinenas le Židenge andre Judsko the Jeruzalem andro nav le Devleskero Izraeloskero, savo sas upral lende.
Akor le Šealtieloskero čhavo o Zerubbabel the le Jocadakoskero čhavo o Ješua pes mukle takoj te ačhavel le Devleskero Chramos andro Jeruzalem. Lenca sas the le Devleskere proroka a pomožinenas lenge.
Andre oda časos ke lende avľa o Tattenaj, savo sas guverneris andro Zapadno Eufrat, o Šetar-Bozenaj the ola, save jekhetane lenca kerenas, a phučle lendar: “Ko tumenge domukľa te ačhavel kada Chramos a te prikerel kala muri?”
A mek lendar phučle: “Sar pes vičinen o murša, save keren e buči pro Chramos?”
Ale o Del merkinelas pro Židovike vodci, avke lenge na zaačhade te kerel e buči, medik na pisinde le kraľiske Darioske a medik lenge ov na odphenďa pale.
Kada ľil pisinde o guverneris Tattenaj, Šetar-Bozenaj, lengere murša the o vodci andro Zapadno Eufrat a bičhade le kraľiske Darioske.
Andre sas pisimen: “Le kraľiske Darioske: Smirom tuke, kraľina!
Mi džanel o kraľis pal kada, hoj amen geľam andre Judsko phuv ko Chramos le bare Devleskero. On les ačhaven le bare barune kvadrendar a thoven o kaštune hranoli andro fali. Dojekh lendar kerel pačivalones e buči pro Chramos a džal lenge mištes.
Akor phučľam le vodcendar: ‘Ko tumenge domukľa te ačhavel kada Chramos a te oprikerel kala muri?’
Phučľam lendar the pal lengere nava, hoj tuke te das te džanel, a pisinďam o nava le muršengere, ko hine lengere vodci.
On amenge odphende: ‘Amen sam služobňika le Devleskere, savo hino Del pro ňebos the pre phuv, a ačhavas kada Chramos, so sas ačhado imar anglo but berša. Ačhavelas a dokerďa les o baro Izraeloskero kraľis.
Ale vaš oda, hoj amare phure dada anenas andre choľi le Devles pro ňebos, diňa len andro vasta le Babiloňike kraľiske Nebukadnecaroske andral o Chaldej. Ov zňičinďa kada Chramos a odľigenďa le manušen sar zaphandlen andro Babilon.
Ale andro ešebno (peršo) berš, sar kraľinelas o Kiros andro Babilon, prikazinďa, hoj pes pale te ačhavel le Devleskero Chramos.
A mek the visarďa pale o somnakune the rupune veci, so o Nebukadnecar iľa andral o Chramos andro Jeruzalem a thoďa andre peskero chramos andro Babilon. Paľis o Kiros kale veci diňa le Šešbaccaroske, saves ačhaďa guverneriske upral e Judsko
a phenďa leske: “Le kala veci a ľidža len andro Chramos andro Jeruzalem! A mi ačhavel pes le Devleskero Chramos pre oda than, kaj sas ešebnovar (peršovar) ačhado.” ’
Paľis oda Šešbaccar geľa a ačhaďa o zakladi pre le Devleskero Chramos andro Jeruzalem. Ole dživesestar pes ačhavel dži akana, ale mek nane dokerdo.
Akana, te o kraľis kamela, mi rodel andro Babiloňike kraľengere zvitki, či o Kiros diňa avri, hoj kada Chramos andro Jeruzalem pes šaj pale ačhavel. Mi del amenge o kraľis te džanel, so peske pal oda gondoľinel.”
Avke o kraľis Darius prikazinďa, hoj te roden andro Babiloňike kraľengere zvitki, či o Kiros diňa avri, hoj o Chramos andro Jeruzalem pes šaj pale ačhavel.
Arakhle jekh zvitkos andro palacis andro foros Ekbatana andre provincija Medija a sas andre pisimen kada:
“Andro ešebno (peršo) berš prikazinďa o kraľis Kiros, sar kraľinelas, hoj pale te ačhaven le Devleskero Chramos andro Jeruzalem: ‘Mi ačhavel pes kada Chramos sar than, pre savo pes anela o chabeneskere the o labarde obeti. O Chramos mi el bišuefta (27) metri učo the bišuefta metri buchlo.
O muri mi en ačhade kavke – trin šori barune kvadri a jekh šoros le kaštestar. Savoro mi el počimen andral e kraľiskeri pokladňica.
A mi den pale the o somnakune the rupune veci, so o kraľis Nebukadnecar iľa andral o Jeruzalemoskero Chramos a odľigenďa andro Babilon. Ola veci mi en thode pale pre lengero than, andro Jeruzalem, andre le Devleskero Chramos!’ ”
Paľis o Darius diňa te phenel le Tattenajoske, savo sas uradňikos andro Zapadno Eufrat, le Šetar-Bozenajoske, olenge, save jekhetane lenca kerenas, the le vodcenge pašal o paňi Eufrat: “Džan odarik het!
Muken len, mi keren e buči pre le Devleskero Chramos! O Židoviko guverneris the lengere vodci mi ačhaven le Devleskero Chramos ode, kaj sas angloda.
Kada tumenge prikazinav, sar pes majinen te ľikerel ko Židovike vodci, save keren e buči pre le Devleskero Chramos. Mi el lenge savoro počimen le kraľiskera pokladňatar the le daňendar andral o Zapadno Eufrat, hoj e buči te na zaačhel,
a sako džives furt te del le rašajenge andro Jeruzalem savoro, so lenge kampela: terne biken, bakroren the bakren pre labarďi obeta le Devleske, savo hino pro ňebos, vaj o ďiv, lon, mol, the olejos,
hoj te anen le ňeboskere Devleske ajse obeti, so leske ela pre dzeka, a te modľinen pes vaš oda, hoj le kraľis the leskere čhaven te el bachtalo dživipen.
A mek prikazinav: te vareko tumendar na doľikerela mire lava, cirdela pes avri andral leskero kher e hreda, so ľikerel calo kher. Paľis pre odi hreda les thovena upre a primarena. A leskero kher ela zňičimen sar jekh kopa šmeci.
O Del, savo peske kidňa avri o Jeruzalem, hoj ode te el lašardo, mi zňičinel savore kraľen the naroden, save na kamena te doľikerel mire lava a kamena te zňičinel o Chramos andro Jeruzalem. Me o Darius dav avri kale prikazi a mušinen pes te doľikerel!”
Paľis o Tattenaj, o guverneris andro Zapadno Eufrat, o Šetar-Bozenaj the lengere murša kerde sa avke, sar lenge prikazinďa o kraľis Darius.
Avke o Židovike vodci šaj dureder ačhavenas o Chramos a e buči lenge barolas tel lengere vasta, avke sar prorokinenas o proroka Aggeus the Zachariaš, le Iddoskero čhavo. O Chramos dokerde avke, sar prikazinďa le Izraeloskero Del a sar prikazinde o Perzike kraľa: Kiros, Darius the Artaxerxes.
Le Devleskero Chramos dokerde andro trito džives andro čhon Adar andro šovto berš, sar kraľinelas o Darius.
Paľis o Izraeliti, rašaja, Leviti the okla aver, save avle andral o Babilon, kaj sas zaile, oslavinenas radišagoha, hoj sentňarde o Devleskero Chramos.
Sar sentňarenas o Chramos, obetinde šel (100) biken, duj šel (200) bakren the štar šel (400) terne bakroren the dešuduj (12) capen vaš o bini cale Izraeloskere a oda jekh capos vaš jekh Izraeliko kmeňos.
Paľis ačhade andre chramoskeri služba andro Jeruzalem le rašajen the Leviten, avke sar hin pisimen andre le Mojžišoskero zvitkos.
Akor ola manuša, save avle pale andral o Babilon, oslavinenas e Patraďi andro dešuštarto (14.) džives andro ešebno čhon.
O rašaja the o Leviti pes obžužarde, savore sas žuže a avke o Leviti šaj murdarenas le Patraďakere bakrores prekal o manuša, save avle pale, prekal peskere pašutne rašaja the prekal peste.
Paľis o Izraeliti chanas le Patraďakere bakrores, a na ča ola manuša, save sas zaile andro Babilon, ale the ola, save omukle o džungipen, so kerenas aver narodi, a paľis avle te rodel le RAJES, le Izraelike Devles.
Efta dživesa savore Izraeliti oslavinenas e Patraďi, o Inepos pal o Mare Bi o Drožďi. O RAJ len pherarďa le radišagoha, bo thoďa pro jilo le Asirike kraľiske, hoj lenge te pomožinel andre buči pro Chramos le Izraelike Devleske.
Pal kada savoro, andro časos, sar kraľinelas o Perziko kraľis o Artaxerxes, o rašaj Ezdraš avľa khatar o Babilon andro Jeruzalem. Kada hin le Ezdrašoskero rodokmeňos: Leskero dad sas o Serajah, leskero o Azariah, leskero o Chilkijah,
leskero o Šallum, leskero o Cadok, leskero o Achitub,
leskero o Amariah, leskero o Azariah, leskero o Merajot,
leskero o Zerachijah, leskero o Uzzi, leskero o Bukki,
leskero o Abišuas, leskero o Pinchas, leskero o Eleazar a leskero o Aron, savo sas nekbareder rašaj.
O Ezdraš avľa upre andro Jeruzalem andral o Babilon. Sas pisaris, savo mištes džanelas le Mojžišoskero zakonos, so diňa o RAJ, o Del le Izraeloskero. O kraľis les delas savoro, so lestar mangelas, bo o vast le RAJESKERO, leskere Devleskero, sas upral leste.
Leha avenas andro Jeruzalem varesave Izraeliti, o rašaja, o Leviti, o lavutara, o stražňika the o služobňika le chramoskere. Sas oda andro eftato berš, sar kraľinelas o Artaxerxes andre Perzija.
Ov dogeľa andro Jeruzalem pro pandžto čhon andre oda berš.
Ešebno (peršo) džives andro ešebno čhon odgeľa andral o Babilon a andro ešebno džives andro pandžto čhon dogeľa andro Jeruzalem, bo o Del upral leste ľikerelas peskero vast.
O Ezdraš sas cale jileha oddino te sikľol o zakonos le RAJESKERO a te doľikerel les, a hoj te sikavel le Izraelitenge ole zakoni the prikazi.
Oda hin o ľil, so odpisinďa o kraľis Artaxerxes le Ezdrašoske, savo sas zakoňikos the rašaj a savo džanelas mištes le RAJESKERO zakonos the leskere prikazi prekal o Izrael:
“Me, o Artaxerxes, o kraľis upral savore kraľa. Le rašaske Ezdrašoske, savo sikavel o zakonos le ňeboskere Devleskero: Smirom tumenge!
Me prikazinav, hoj šaj džan tuha savore andral miro kraľišagos, ko kamena te džal andro Jeruzalem: o Izraeliti, rašaja the Leviti.
O kraľis jekhetane leskere efta radcenca tut bičhavel, hoj te dikhes, či doľikeren andro Jeruzalem the Judsko o zakonos tire Devleskero, so hino tute andro vasta.
Le tuha o rup the o somnakaj, so me the mire radci das sar dari le Izraeloskere Devleske, saves hin o Chramos andro Jeruzalem,
a savoro rup the somnakaj, so skideha andre caľi provincija Babilon, a the o dari, so dena o manuša the o rašaja prekal o Chramos lengere Devleskero andro Jeruzalem.
Dodikh mištes pre oda, hoj vaš kala love te cines biken, bakren, bakroren, ďiv the mol a obetin len pro oltaris andro tumaro Devleskero Chramos andro Jeruzalem!
Tu tire manušenca šaj keren oda, so kamen le rupoha the somnakaha, so ačhela. Keren oda, so kamel tumaro Del.
Ľidža anglo Del andro Jeruzalem o nadobi, so tuke sas dine pre služba andro Chramos tumare Devleskero.
A so mek kampela andro Chramos tire Devleskero, počin andral le kraľiskeri pokladňa.
Me o kraľis Artaxerxes oleha prikazinav savore pokladňikenge andre provincija Zapadno Eufrat, hoj te den le rašaske Ezdrašoske, savo mištes džanel o zakonos le ňeboskere Devleskero, savoro, so tumendar mangela:
šaj den dži 3,4 toni rup, 10 toni ďiv, 2 000 ľitri mol, 2 000 ľitri olivovo olejos a lon keci kampela.
Kampel te kerel savoro, so kamel o ňeboskero Del prekal peskero Chramos, hoj te na avel leskeri choľi pre miro kraľišagos the mire čhave.
A mek tumenge phenav, hoj ňiko našťi mangel ňisave daňe abo clo le rašajendar, le Levitendar, le stražňikendar, či le služobňikendar, aňi olendar, save giľaven, andre le Devleskero Chramos.
Tu, Ezdraš, ker goďaha avke, sar tut o Del diňa, ačhav sudcen the uradňiken, save mištes džanen o zakonos tire Devleskero a mi ľidžan le manušen andro Zapadno Eufrat, a ko na džanela o zakonos, oles sikaven!
Dojekh, ko na šunela o zakonos tire Devleskero abo o zakonos le kraľiskero, mi el takoj odsudzimen pro meriben, abo mi el avritradlo andral odi phuv, abo mi el čhido andre bertena, abo mi lel pes lestar savoro, so les hin!”
Mi el barardo o RAJ, o Del amare dadengero, savo thoďa pro jilo le kraľiske, hoj kavke te del pačiv le RAJESKERE Chramos andro Jeruzalem.
O RAJ avke kerďa, hoj o kraľis, leskere radci the savore vodci mange presikade o jileskeriben. Le Devleskero vast man zoraľarďa a me prevakerďom le Izraeloskere vodcen, hoj te aven manca upre andro Jeruzalem.
Kala vodci avle manca avri andral o Babilon akor, sar kraľinelas o Artaxerxes, jekhetane olenca, andral lengere fajti, save sas zapisimen andre lengero rodokmeňos.
Sas oda kala: andral e Pinchasoskeri fajta o Geršom; andral e Itamariskeri fajta o Daniel; andral le Davidoskeri fajta o Chattuš,
savo sas čhavo le Šechanioskero; andral le Parošoskeri fajta o Zecharijah, saveha sas zapisimen 150 murša;
andral le Pachat-Moaboskeri fajta o Eljehoenaj, le Zerachijoskero čhavo, a leha 200 murša;
andral e Zattuoskeri fajta o Šechaniah, le Jachazieloskero čhavo, a leha 300 murša;
andral le Adinoskeri fajta o Ebed, le Jonatanoskero čhavo, a leha penda (50) murša;
andral le Elamoskeri fajta o Ješajah, le Atalijoskero čhavo, a leha eftavardeš (70) murša;
andral le Šefatjoskeri fajta o Zebadijah, le Michaeloskero čhavo, a leha ochtovardeš (80) murša;
andral le Joaboskeri fajta o Obadiah, le Jechieloskero čhavo, a leha 218 murša;
andral le Baniskeri fajta o Šelomit, le Josifijoskero čhavo, a leha 160 murša;
andral le Bebajoskeri fajta o Zecharijah, le Bebajoskero čhavo, a leha bišuochto (28) murša;
andral le Azgadoskeri fajta o Jochanan, le Hakkatanoskero čhavo, a leha 110 murša;
posledne andral le Adonikamoskeri fajta o Elifelet, o Jeiel the o Šemajah a lenca šovardeš (60) murša;
andral le Bigvajoskeri fajta o Utaj the o Zabud a lenca eftavardeš (70) murša.
Paľis savoren zvičinďom paš o paňi, so džal andro foros Ahava, a ačhiľam ode trin dživesa. Rozdikhľom man maškar o manuša the rašaja, ale na arakhľom maškar lende aňi jekhes Levitas.
Akor vičinďom paš ma le vodcen le Eliezer, le Ariel, le Šemajah, le Elnatan, le Jarib, le Elnatan, le Natan, le Zecharijah. Vičinďom the le Mešullam a mek le Jojarib the le Elnatan, save sikavenas o zakonos.
Prikazinďom lenge, hoj te džan ko Iddo, savo sas vodcas andre Kasifija, a te mangen lestar the okle Levitendar, le chramoskere služobňikendar, hoj te bičhaven ke amende muršen pre služba andre le Devleskero Chramos.
Vašoda, bo le Devleskero lačho vast sas pre amende, bičhade amenge le Šerebiah, goďaverones muršes, savo sas Levitas andral le Machlioskeri fajta, leskere dešuochto (18) čhavenca the phralenca.
Bičhade mek le Chašabiah the Ješajah le biš (20) pašutnenca andral le Merariskeri fajta,
the 220 chramoskere služobňiken, saven angloda o David the o vodci dine le Levitenge, hoj lenge te pomožinen andre služba. Kala savore sas zapisimen pal peskere nava.
Paľis paš o paňi Ahava diňom avri o postos, hoj pes te pokorinas anglal peskero Del a te mangas lestar bachtalo drom, hoj te chraňinel amen, amare čhaven the amaro barvaľipen, sar džaha andro Jeruzalem.
Ladžavas man te mangel le kraľistar slugaďen the muršen pro graja, hoj amen te chraňinen le ňeprijaťeľendar, sar džaha le dromeha. Se phenďam le kraľiske: “O vast amare Devleskero hino upral savore, save les roden, ale leskeri bari choľi hiňi pre savore, save les omuken.”
Avke pes vaš oda poscinahas a mangahas amare Devles a ov amen šunďa avri.
Paľis mange kidňom avri dešuduje (12) anglunen rašajen, the le Šerebiah, le Chašabiah the mek deše avren.
Avke lenge odvažinďom o rup, somnakaj, o nadobi prekal o Chramos, so dine o kraľis, leskere radci, o vodci the savore Izraeliti prekal le Devleskero Chramos.
Savoro ode sas: biš the duj (22) toni rup; šel (100) rupuno nadobi, so važinelas eftavardeš (70) kili; 3,4 toni somnakaj; biš somnakune čare, so važinenas buter sar ochto kili; a duj brondzune nadobi, so sas dragane sar o somnakaj.
<range>
Phenďom lenge: “Tumen san sentňarde prekal o RAJ the kala veci a o rup le somnakaha hino sar e obeta le RAJESKE, tumare dadengere Devleske.
Starinen pes pal oda a merkinen upre, medik len na odvažinena a na dena le rašajenge, le Levitenge the le Izraelike vodcenge andre le RAJESKERO Chramos andro Jeruzalem.”
Avke o rašaja the o Leviti lendar ile o rup, somnakaj the ola nadobi, hoj len te odľidžan andro Jeruzalem, andre le Devleskero Chramos.
Andro dešudujto džives andro ešebno (peršo) čhon odgeľam le paňestar Ahava a džahas andro Jeruzalem. Le Devleskero vast sas upral amende. Ov amen chraňinelas le ňeprijaťeľendar the le zbujňikendar.
Sar doavľam andro Jeruzalem, ačhiľam ode trin dživesa.
Pro štarto džives geľam andro Chramos a odvažinďam o rup, somnakaj the o nadobi andro Chramos le rašaske, le Meremotoske, saveske sas dad o rašaj Urijah. Sas paš oda o Eleazar, le Pinchasoskero čhavo, the o duj Leviti o Jozabad, le Ješuaskero čhavo, the o Noadiah, le Binnujoskero čhavo.
Savoro pes zgenďa a važinďa. E vaha dojekha vecatar sas zapisimen.
Paľis o manuša, save avle andral o Babilon, ande o labarde obeti le Izraeloskere Devleske. Obetinde dešuduj biken vaš calo Izrael, eňavardeš the šov (96) bakren, eftavardeš the efta (77) terne bakroren the dešuduj capen sar obeta vaš lengere bini. Kada savoro sas obetimen le RAJESKE sar labarďi obeta.
Paľis dine le kraľiskere ľila le uradňikenge the le guvernerenge andre provincija Zapadno Eufrat. Avke on pomožinenas le manušenge a denas oda, so kampelas pre le Devleskero Chramos.
Sar pes kada savoro imar kerďa, avle ke ma o Izraelike vodci a phende: “O Izraelike manuša, rašaja the o Leviti pes na odďelinde le narodendar, save bešen paš amende: o Ammončana, o Moabčana, o Egipťana, o Kanaančana, o Chetitana, o Perizeja, o Jebuseja the o Amoreja, a keren ola džungale veci so the on.
O Izraeloskere murša peske the prekal peskere čhave ile romňijen andral kala narodi a kaleha meľarde le Devleskere sentne manušen le cudzincenca. Amare vodci the uradňika kada binos kerde sar ešebne (perše).”
Sar oda šunďom, rozčhinďom pre ma o ruchos the o plašťos a cirdavas mange o bala pal o šero the pal e brada. Bešľom mange a somas bijal peste andre žaľa.
Akor pes zgele ke ma savore manuša, save daranas le Izraeloskere Devleskere lavestar vaš oda binos, so kerde o Židi, save avle pale andral o Babilon. Me ode bešavas andre bari žaľa dži e račakeri obeta.
Paš e račakeri obeta ušťiľom pal oda than, kaj man pokorinďom a le rozčhingerde ruchoha the plašťoha peľom pro khoča, hazdňom upre o vasta a mangavas le RAJES, peskere Devles:
“Devla miro, igen man ladžav te hazdel miro muj upre ke tu, miro Del, bo amare bini amen prebararde a amaro nalačhipen imar hino dži paš o ňebos.
Kerahas baro nalačhipen akorestar, sar sas amare phure dada, dži adadžives. Vaš amare nalačhipena samas amen, amare kraľa the amare rašaja dine andro vasta avre kraľenge: On amen murdarde, ile amen zaphandlen het andral amari phuv, čorde amaro barvaľipen a kerde amenge ladž, avke sar hin the adadžives.
Akana, RAJEJA, Devla amaro, tu salas pro frima časos ke amende jileskero a mukľal varekas amendar te avel pale andral o Babilon a te dživel andro smirom andre kada sentno foros. Tu amen cirdňal avri andral o otroctvo a diňal amen nevo dživipen.
A choc sam otroka, tu amen na omukľal andre amaro otroctvos. Ale kerďal, hoj o Perzike kraľa te en ke amende jileskere a te muken amen te džal te dživel nevo dživipen a te ačhavas pale o Chramos, so sas rozčhido. A diňal amen muros andre Judsko the Jeruzalem, hoj amen leha te chraňines.
Ale akana, so šaj tuke phenas, Devla amaro? Se omukľam tire prikazaňja,
so amenge diňal prekal tire služobňika-proroka, sar phenďal: ‘E phuv savi džan, peske te zalel, hiňi meľarďi, bo o narodi, save andre bešen, la pherarde jekhe agorestar dži ke aver le nalačhipnaha the džungipnaha.
Vašoda ma den tumare čhajen romňenge lengere čhavenge, aňi ma len peskere čhavenge lengere čhajen! Ma pomožinen lenge, hoj len te el e bach the o lačhipen. Te kada doľikerena, avena zorale a chana o lačhipen pal kadi phuv a dena la peskere čhavenge sar ďeďictvos pro furt.’
Pal kada savoro, so avľa pre amende vaš amare bini the nalačhipen, tu Devla amaro, amen potrestinďal frimeder sar peske zasogaľinďam (zaslužinďam) vaš amaro nalačhipen. A mukľal amenge kalen, save pes zachraňinde.
So, akana pale na doľikeraha tire prikazaňja, a laha romňijen andral ole nalačhe narodi? Se te ada keraha, či na aveha pre amende avke choľamen, hoj amen savoren zňičineha a na mukeha ňikas te dživel?
RAJEJA, Devla le Izraeloskero, tu sal čačipnaskero! Adadžives sam ade, ča ajci, keci pes zachraňinďam. Sam ade vinovate angle tu: vaš ole bini našťi ačhas angle tu!”
Medik o Ezdraš pašľolas le mujeha ke phuv anglo Devleskero Chramos, rovibnaha pes modľinelas a phenelas avri o bini, avle ke leste but Izraeliti: o murša, džuvľa the o čhave a igen rovenas.
Avke o Šechaniah, le Jechieloskero čhavo andral le Elamoskeri fajta, phenďa le Ezdrašoske: “Kerďam binos angle amaro Del oleha, hoj peske iľam romňijen andral aver narodi, save bešen ade, ale the avke mek hin prekal o Izrael o užaripen (naďej).
Akana aven, phandas zmluva angle amaro Del, hoj bičhavaha het savore ole romňijen the lengere čhaven, mi kerel pes oda avke, sar phenen ola, save daran amare Devleskere prikazaňjendar. Mi kerel pes avke, sar hin pisimen andro zakonos.
Ušťi, bo tu ada mušines te kerel. Amen tuke pomožinaha, ča muk tut andre oda bi e dar!”
Avke o Ezdraš ušťiľa a phenďa le anglune rašajenge, Levitenge the savore Izraelitenge, hoj te len vera, hoj doľikerena oda lav. A dine les vera.
Paľis o Ezdraš odgeľa pal o than anglo Chramos a geľa andro kher ko Jochanan, saveske sas dad o Eljašib, hoj ode te presovel. Ov ode o chaben na chaľa aňi paňi na piľa, bo sas leske pharo vaš o binos olengero, save avle pale andral o Babilon.
A paľis dine te phenel pal caľi Judsko the Jeruzalem, hoj pes te zdžan andro Jeruzalem savore manuša, save sas zaile andro Babilon.
Dine avri, hoj dojekh, ko ode na avela tel o trin džives, avke sar pes dothode o anglune manuša the o vodci, našavela peskero barvaľipen a na rachinela pes sar jekh amendar.
Avke tel o trin džives savore Judske the Benjaminike manuša pes zgele andro Jeruzalem. Sas oda andro bišto (20.) džives andro eňato čhon. Savore manuša bešenas pre dvora anglo Chramos a izdranas olestar, so sas phendo, the le bare brišindestar.
Akor ušťiľa o rašaj Ezdraš a phenďa lenge: “Kerďan binos oleha, hoj peske iľan romňijen andral o cudzo narodos a aleha anďan bareder binos pro Izrael.
Akana phenen avri peskere bini le RAJESKE, tumare dadengere Devleske, a keren oda, so ov kamel. Oddžan le narodendar, save ade bešen, a omuken peskere cudze romňijen.”
A savore manuša, save ode sas zgele, zoraha phende: “Čačipen tut hin! Mušinas oda te kerel, so amenge phenďal!”
A mek phende: “Sam ade but džene a igen del o brišind. Našťi ačhas ade avri. Kada hin vareso, so pes na del te kerel tel o jekh abo duj džives, bo but džene amendar sam andre oda binos.
Amare vodci vaš amenge pes mi postarinen pal adi veca. A dojekhe dženes, kas hin romňi andral aver narodos, mi avel pre oda časos, so ela phendo, jekhetane le vodcenca the le sudcenca andral peskere fori. Avke pes amendar šaj odvisarel le Devleskeri bari choľi.”
Ča o Jonatan le Asaheloskero čhavo the o Jachzejah le Tikvoskero čhavo pre oda na priačhile, a o Leviti Mešullam the Šabbetaj sas andre oda lenca.
Ale o Izraeliti, save sas ode, avke kerde. O rašaj o Ezdraš peske kidňa avri le fajtakere vodcen a zapisinďa lengere nava. Andro ešebno (peršo) džives andro dešto čhon zgele pes a chudle pal odi veca te vakerel.
A kerde oda savore muršenca, saven sas cudze romňija, dži andro ešebno džives andre ešebno čhon.
Avľa avri, hoj le rašajengere čhavendar peske ile cudze romňijen o Maasejah, Eliezer, Jarib the o Gedaliah. Sas le Ješuaskere čhavendar the leskere phralendar. O Ješuas sas le Jocadakoskero čhavo.
On dine lav, hoj premukena peskere romňijen a dojekh obetinela bakres vaš peskero binos.
Andral le Immeroskeri fajta: o Chanani the o Zebadijah.
Andral le Charimoskeri fajta: o Maasejah, o Elijah, o Šemajah, o Jechiel the o Uzziah.
Andral le Pašchuroskeri fajta: o Eljoenaj, o Maasejah, o Jišmael, o Netaneel, o Jozabad the o Elasah.
Le Levitendar: o Jozabad, o Šimej, o Kelajah (oda hin o Kelita), o Petachiah, o Jehudah the o Eliezer.
Olendar, ko giľavenas: O Eljašib. Le chramoskere stražňikendar: o Šallum, o Telem the o Uri.
Le Izraeloskere manušendar: Andral le Parošoskeri fajta o Ramiah, o Izziah, o Malkijah, o Mijamin, o Eleazar, o Malkija the o Benajah.
Andral le Elamoskeri fajta o Mattaniah, o Zecharijah, o Jechiel, o Abdi, o Jeremot the o Elijah.
Andral le Zattuoskeri fajta o Eljoenaj, o Eljašib, o Mattaniah, o Jeremot, o Zabad the o Aziza.
Andral le Bebajoskeri fajta o Jochanan, o Chananijah, o Zabbaj the o Atlaj.
Andral le Baniskeri fajta o Mešullam, o Malluch, o Adajah, o Jašub, o Šeal the o Jeremot.
Andral le Pachat-Moaboskeri fajta o Adnas, o Kelal, o Benajah, o Maasejah, o Mattaniah, o Becaleel, o Binnuj the o Menašše.
Andral le Charimoskeri fajta o Eliezer, o Jiššijah, o Malkijah, o Šemajah, o Šimeon,
o Benjamin, o Malluch the o Šemarijah.
Andral le Chašumoskeri fajta o Mattenaj, o Mattattah, o Zabad, o Elifelet, o Jeremaj, o Menašše the o Šimej.
Andral le Baniskeri fajta o Maadaj, o Amram, o Uel,
o Benajah, o Bedjah, o Keluh,
o Vanijah, o Meremot, o Eljašib,
o Mattaniah, o Mattenaj, o Jaasav,
o Bani, o Binnuj, o Šimej,
o Šelemiah, o Natan, o Adajah,
o Machnadbaj, o Šašaj, o Šaraj,
o Azarel, o Šelemiah, o Šemarijah,
o Šallum, o Amariah the o Jozef.
Andral le Neboskeri fajta o Jeiel, o Mattitiah, o Zabad, o Zebinas, o Jaddaj, o Joel the o Benajah.
Dojekhe kale muršes sas romňi andral aver narodi. Bičhade len het, the olen, saven sas čhave.
Kala hine o lava le Nehemiašoskere, saveske sas dad o Chachaljah: Andro čhon Kislev andro bišto (20.) berš, sar andre Perzija kraľinelas o Artaxerxes, somas andro kraľiskero foros Šušan.
Akor avľa ke ma jekh mire phralendar o Chanani varesave muršenca andral e Judsko. Phučavas lestar pal o Jeruzalem the pal ola Židi, save avle pale andral o Babilon, kaj sas zaile.
On mange phende: “Ola, save predžiďile a save avle pale, hine andre peskeri phuv andro baro pharipen a tele len dikhen okla narodi. O muri pašal o Jeruzalem hine čhide tele a o brani zlabarde.”
Sar šunďom ola lava, bešľom mange a rovavas. Ľikeravas vajkeci dživesa o smutkos, poscinavas a modľinavas man anglo Del, savo hino pro ňebos.
A phenďom: “Ó, RAJEJA, Devla pro ňebos! Tu sal baro the zoralo Del, savo doľikeres peskeri zmluva the o jileskeriben olenca, save tut kamen a doľikeren tire prikazaňja.
Dikh pre ma a šun avri tire služobňikoskeri modľitba, so džal ke tu rat the džives, vaš tire služobňika o Izraeliti. Pridžanav, hoj savore kerďam binos: me, mire dadeskeri famelija the calo Izrael.
Bare bini kerďam angle tu. Na šunahas tut a na doľikerahas tire zakoni the prikazaňja, so amenge diňal prekal tiro služobňikos Mojžiš.
Mangav tut, leper tuke pro lava, so phenďal peskere služobňikoske le Mojžišoske: ‘Te avena tu the o Izraeliti mange napačivale, rozčhivava tumen maškar o narodi.
Ale te pes ke ma visarena, doľikerena mire prikazaňja a dživena pal oda, choc te uľanas rozčhide dži pro nekdureder thana la phuvakere, anava tumen pale pre oda than, so mange kidňom avri, hoj ode te avav lašardo.’
Se on hine tire služobňika the tiro narodos, so zachraňinďal tira bara zoraha the zorale vasteha.
Mangav tut, ó, RAJEJA, šun avri miri modľitba the e modľitba savore tire služobňikengeri, save jilestar tut den pačiv. De man adadžives bach, hoj o kraľis te el ke ma jileskero.” Andre oda časos somas le kraľiskero čašňikos, so leske podelas e mol.
Jekh džives andro čhon Nisan, sar o Artaxerxes kraľinelas imar bišto (20.) berš, sar imar ande e mol, iľom e mol andre kuči a diňom leske. Šoha (ňikda) angloda na somas angle leste smutno
a ov mandar phučľa: “Soske sal smutno? Se na sal nasvalo, akor mušinel tut vareso te trapinel.” Pre oda igen predaranďiľom
a phenďom leske: “Mi dživel o kraľis pro furt! Sar te na avav smutno, te o foros, kaj hine parunde mire phure dada, hino čhido tele a o brani zlabarde?”
O kraľis mange odphenďa: “So kames, hoj te kerav?” Me androda man modľinavas ko Del pro ňebos.
Odphenďom le kraľiske: “Te hin ada le kraľiske pre dzeka a te tiro služobňikos arakhľa jileskeriben andre tire jakha, mi bičhavel man andre Judsko, andro foros, kaj hine parunde mire phure dada, hoj les pale te ačhavav.”
Akor o kraľis mandar phučľa – a e kraľovna bešelas paš leste: “Keci tuke ľikerela ode o drom a kana aveha pale?” Sar leske phenďom keci, o kraľis pre oda priačhiľa a domukľa mange te džal.
Paľis leske mek phenďom: “Te hin oda le kraľiske pre dzeka, akor mange mi den o ľila prekal o guvernera pre dujto sera pal o paňi Eufrat, hoj mange te domuken te predžal andre Judsko.
Mangav mek o ľil prekal o Asaf, savo hino ačhado upral o kraľiskere veša, hoj mange te del o kašta pre brana, pre veža paš o Chramos, pro foroskere muri the pro kher, andre savo bešava.” O kraľis mange oda savoro diňa, bo le Devleskero lačho vast sas upral mande,
a bičhaďa manca le veľiťeľen the muršen pro graja. Sar avľom ko guvernera pre dujto sera pal o Eufrat, diňom lenge o ľila, so mange diňa o kraľis.
Ale sar o Chorončanos Sanballat the o Ammončanos Tobiaš, savo sas uradňikos, šunde, hoj ode avľa murš, savo kamel te kerel prekal o Izraeliti lačho, igen choľisaľile.
Avľom andro Jeruzalem a ačhiľom ode trin dživesa.
Paľis rači me the vajkeci murša ušťiľam, ale ňikaske na phenďom, so mange o Del thoďa pro jilo, hoj te kerav prekal o Jeruzalem. Na iľom manca ňisavo džviros, ča le somaris, pre savo džavas.
Odi rat geľom avri prekal e Dolinakeri Brana ko Drakoskero prameňis dži ke Šmecengeri Brana a predikhavas o Jeruzalemoskere muri. Ole muri sas rozphagerde a o brani zlabarde.
Paľis pregeľom ke Prameňiko Brana the ke le Kraľiskeri Nadrža. Ale paľis na sas than, khatar te predžal le somariha,
vašoda dureder geľom andre dolina Kidron te predikhel o muri. Paľis man visarďom pale andro foros prekal e Dolinakeri Brana.
Ale o vodci na džanenas, kaj geľom aňi so keravas. Na phenďom ňič le Židenge, aňi le rašajenge, le uradňikenge, le vodcenge, aňi ňikaske olendar, so paľis kerena e buči.
Paľis lenge phenďom: “Korkore dikhen, andre savo pharipen sam. O Jeruzalem hino zňičimen a o brani zlabarde la jagaha. Aven, ačhavas pale o foroskere muri, hoj te na avas buter pro asaben.”
Sar lenge rozvakerďom pal oda, sar le Devleskero lačho vast sas upral ma a so mange phenďa o kraľis, phende mange: “Aven, mukas pes andre oda!” Avke chudle te kerel odi lačhi buči.
Ale sar oda šunde o Chorončanos Sanballat, o Ammončanos Tobiaš the o Arabos Gešem, asanas amendar, kerenas ladž a phenenas: “Oda so keren? So, kamen tumen te vzburinel pro kraľis?”
Me lenge pre oda odphenďom: “O Del pro ňebos amenge dela bach. Amen, leskere služobňika, pes mukaha andre kadi buči a ačhavaha o muri. Ale tumen nane ňisavo kotor, aňi pravos, aňi na san leperde andro Jeruzalem.”
Avke o nekbareder rašaj o Eljašib the leskere pašutne rašaja kerenas e Bakrengeri Brana. On la oprikerde a thode upre o vudar. Ola branatar chudle te prikerel o muros dži paš e veža Mea a odarik dži ke veža Chananel.
Paš leste prikerenas o murša andral o Jericho a nadur lendar o Zachur, le Imrioskero čhavo.
E Ribno Brana prikerenas le Senaoskeri fajta. Zoraľarde la le kaštenca pal o seri the pro maškar a thode upre o čopi, o vudar the zavori.
Paš lende prikerelas le Urijoskero čhavo o Meremot, saveske sas papus o Hakkoc. Paš leste prikerelas o Mešullam le Berechijoskero čhavo, saveske sas papus o Mešezabel. Paš leste prikerelas o Cadok le Baanoskero čhavo.
Paš leste prikerenas o murša andral e Tekoa, ale o anglune manuša andral oda foros na kamenas te kerel prekal peskero Raj e buči.
E Puraňi Brana prikerenas o Jojada, le Paseachoskero čhavo, the o Mešullam, le Besodejoskero čhavo. Zoraľarde la le kaštenca pal o seri the pro maškar a thode upre o vudara the trastune zavori.
Paš lende prikerelas o Melatiah andral o Gibeon, o Jadon andral o Meronot the o murša andral o Gibeon the Micpa dži paš o kher le guverneriskero upral e provincija o Zapadno Eufrat.
Paš lende prikerelas o muri Uzziel, le Charchajoskero čhavo, savo kerelas veci le somnakastar. Paš leste prikerelas o muri o Chananijah, savo kerelas o voňava masci. On zoraľarde o Jeruzalemoskere muri dži ko Buchlo Muros.
Paš lende prikerelas Refajah, le Churoskero čhavo, savo ľidžalas jepaš Jeruzalem.
Paš leste, angle peskero kher, prikerelas o Jedajah, le Charumafoskero čhavo. Paš leste prikerelas o Chattuš, le Chašabnejoskero čhavo.
O Malkijah, le Charimoskero čhavo, the o Chaššub, le Pachat-Moaboskero čhavo, prikerenas o aver kotor le muroskero the e Bovengeri Veža.
Paš lende prikerelas o Šallum, le Hallochešoskero čhavo, peskere čhajenca. Ov sas vodcas upral jepaš le Jeruzalemoskero.
E Dolinakeri Brana prikerenas o Chanun the o manuša andral o foros Zanoach. On la ačhade upre a thode o vudara the o trastune zavori pal o seri the pro maškar. Prikerde mek štar šel the saranda (440) metri muros dži ke Šmecengeri Brana.
E Šmecengeri Brana prikerelas o Malkijah, le Rechaboskero čhavo. Ov sas vodcas andro Bet-Kerem. Ov la ačhaďa a thoďa upre o čopi, o vudar the o zavori.
E Prameňiskeri Brana prikerelas o Šallun, le Kol-Chozehoskero čhavo, savo sas vodcas andro foros Micpa. Ov la ačhaďa, kerďa upral late o pados a thoďa upre o čopi o vudar the o zavori. Oprikerďa the o muri paš o paňi Siloam, paš e kraľiskeri bar (zahrada) dži ko garadiči, pal save pes džal tele avri andral o Foros le Davidoskero.
Pal leste prikerelas o Nehemiah, le Azbukoskero čhavo, o muri paš e nadrža, paš o hrobi le Davidoskere the paš o kasarňi. Ov sas vodcas upral jepaš foros Bet-Cur.
Pal leste prikerenas o Leviti a ľidžalas len o Rechum, le Baniskero čhavo. Pal lende prikerelas o Chašabiah, savo sas vodcas pro jepaš okresis Keilate.
Pal leste prikerenas aver Leviti, saven ľidžalas o Chenadad, le Bavvajoskero čhavo, savo sas vodcas upral dujto jepaš okresis Keilate.
Paš lende prikerelas o Ezer, le Ješuaskero čhavo, o vodcas andre Micpa. Ov prikerelas aver kotor le muroskero dži pro rohos, kaj sas o zbraňi andro sklados.
Pal leste prikerelas o Baruch, le Zabbajoskero čhavo, savo igen mištes kerelas le muroskere rohostar dži paš o vudar le Eljašiboskere khereskero, le bare rašaskero.
Pal leste kerelas o Meremot, le Urijoskero čhavo, saveske sas papus o Hakkoc. Ov prikerelas le Eljašiboskere vudarestar dži pro agor leskere khereske.
Paš leste prikerenas o rašaja, save sas andral o gava pašal o foros.
Pal lende kerenas o Benjamin the o Chaššub a paš lende o Azariah, le Maasejoskero čhavo, saveske sas papus o Ananiah; sako prikerelas paš peskero kher.
Pašal le Azarioskero kher dži pro rohos le muroske kerelas o Binnuj, le Chenadadoskero čhavo.
Paš leste prikerelas o Palol, le Uzajoskero čhavo. Chudľa te kerel paš o agor le murostar, paš e veža le uprune palaciskeri, pašes paš e dvora le stražňikengeri. Pal leste kerelas o Pedajah, le Parošoskero čhavo.
O chramoskere služobňika, save bešenas pro brehos Ofel, prikerenas dži paš e Paňeskeri Brana pro vichodos dži paš e veža, khatar pes stražinelas o Chramos.
Pal lende prikerenas o murša andral o foros Tekoa. Kerenas ola vežatar dži paš o muros pro Ofel.
Upreder le Grajengera Branatar kerenas o rašaja, sako angle peskero kher.
Paš lende kerelas o Cadok, le Immeroskero čhavo, angle peskero kher. Pal leste kerelas o Šemajah, le Šechanioskero čhavo, savo stražinelas e Vichodno Brana.
Pal leste prikerelas o Chananijah, le Šelemioskero čhavo the o Chanun, o šovto čhavo le Calafoskero. Pal lende kerelas angle peskero kher o Mešullam, le Berechijoskero čhavo.
O Malkijah, savo kerelas veci le somnakastar, prikerelas pal lende dži paš o kher, kaj bešenas o chramoskere služobňika the ola, save cinen a bikenen, paš le Stražňikengeri Brana, anglo kher, so sas ačhado pro rohos le muroske.
Maškar oda kher pro rohos the maškar e Bakrengeri Brana prikerenas o muros ola, save kerenas o veci le somnakastar the ola, save bikenen a cinen.
Sar pes došunďa o Sanballat, hoj ačhavas o muri, igen choľisaľiľa a asalas avri le Izraeliten. Ale sar pes došunde o Sanballat, o Tobiaš, o Arabi, o Ammončana the o murša andral o Ašdod, hoj o muri pes prikerel a o cheva andro muros pes zakerel andre, igen choľisaľile.
Paš peskere manuša the Samarijike slugaďa phenďa: “Oda so keren kala Židi? Se on nane ňič! Gondoľinen peske, hoj pale ačhavena o foros? So, šaj obetinena? Dokerena e buči tel jekh džives? So šaj keren kale šmecenca pro kopi? Se hine zlabarde!” Akor savore jekhetane pes dothode a phende, hoj džana pro mariben pro Jeruzalem a kerena ode bari balamuta (zmetkos).
O Ammončanos Tobiaš ačhelas paš leste a phenďa: “Ča mi ačhaven! E liška lenge čhivela tele o muri, sar upre chučela!” Ale amen pes modľinahas ke amaro Del a ačhaďam muršen, hoj te stražinen pro muri rači the dživese.
No me man chudľom te modľinel: “Devla amaro, šun, sar asan amendar. Odvisar oda pale pre lende a mi en ajse sar ola, saven zalen a odľigenen andre aver phuv. Akor o manuša andre Judsko phende: “O manuša imar na birinen. Kampel te hordinel mek but bara pal o kopi. Amen na birinaha te dokerel o muri.”
Ma odmuk lenge oda nalačhipen, so amenge kerenas, a ma bister pre lengere bini. Bo olen, ko ačhavelas kada foros, andro jakha asanas avri.” Amare ňeprijaťeľa peske phende: “Sar avaha ke lende jekhvareste, ňič na džanena a ňič na dikhena. Murdaraha len a e buči zaačhavaha.”
Avke amen dureder ačhavahas o muri. O manuša pačivalones kerenas e buči a o muros pašal calo foros sas imar jepaš dokerdo. Ale o Židi, save bešenas pašes paš lende, avle amenge oda te phenel dešvar: “Všadzik, kaj pes visaraha, odarik pre amende džana!”
Vašoda diňom le manušen o šabľi, kopiji the luki a ačhaďom len pal peskere fajti paš o muros, kaj mek na sas dokerdo.
Sar oda dikhľom, ušťiľom a prevakerďom ko vodci, uradňika the ko manuša: “Ma daran pes lendar! Leperen tumenge, savo baro the zoralo hino amaro RAJ, a maren pes vaš peskere phrala, čhave, čhaja, romňija the khera.”
Sar amare ňeprijaťeľa šunde, hoj pre oda avľam a hoj o Del len andre oda zaačhaďa te kerel, savore šaj geľam pale te kerel o muri.
Ole dživesestar jepaš mire muršendar kerenas e buči pro muri a aver murša ľikerenas andro vasta o kopiji, o šťiti, o luki the o pancjera a o veľiťeľa ačhenas vaš savore manuša.
Ola, ko kerenas e buči pro muros, the ola, save hordinenas o materijalos, jekhe vasteha kerenas e buči a dujtoneha ľikerenas e zbraň.
Pašal dojekh dženo sas zaphandľi e šabľa a kavke kerelas e buči. Ale o murš la trubaha ačhelas paš ma.
Phenďom le manušenge, le vodcenge the le uradňikenge: “E buči hiňi bari a amen keras všadzik pro muri a sam dur jekh avrestar.
Te šunena e truba, aven sigo savore paš amende. Amaro Del pes marela vaš amende!”
Avke e buči pro muri kerahas akorestar, sar vidňisaľolas, dži akor, medik o čercheňa na avenas avri, a jepaš murša ľikerenas andro vasta o kopiji.
Andre oda časos phenďom le manušenge: “Dojekh dženo the leskero sluhas mi ačhel pre rat andro Jeruzalem, avke amenge rači pomožinena te stražinel a prekal o džives te kerel e buči.”
Ňiko amendar, aňi me, aňi mire manuša, aňi o sluhi aňi o murša, save stražinenas, na čhiďam pal peste tele o gada a dojekheste sas paš o vast e zbraň.






Akor chudle o manuša the o džuvľa igen te vakerel pre okla Židi vaš oda, so kerenas.
Varesave lendar phenenas: “Peskere muršoren the čhajoren mušinas te del sar otroken, hoj amen te den žužoďiv (obilie), hoj te predživas.”
Aver vakerenas: “Das amare maľi, o viňici the o khera andre zaloha, hoj amen te den žužoďiv andre kadi bari bokh.”
Aver phenenas: “Mušinďam peske te lel kečeň, hoj te počinas le kraľiske o daňe vaš o maľi the viňici.
Ale the amen sam Židi avke sar on. Či nane amare čhave ajse sar lengere? Amare čhavendar mušinas te kerel otroken a varesave amare čhaja imar hine bikende vaš o otrokiňi. Imar na džanas, so te kerel, bo ile amendar o maľi the o viňici.”
Sar šunďom kale lava a dikhľom lengero pharipen, igen somas choľamen.
Gondoľinavas pal oda a vičinďom mange le vodcen the le uradňiken a phenďom lenge: “Tumen barvaľon pre tumare fameliji avke, hoj len den kečeň a kiden lendar avri buter.” Paľis diňom te zvičinel savoren manušen pal odi veca
a phenďom lenge: “Amen kerďam savoro pre oda, hoj te cinas avri andral o otroctvo amare Židovike famelijen, save sas bikende avre narodenge. Ale tumen len akana pale cinen prekal peste?” Pre oda leske o vodci the o uradňika na phende aňi lav, bo džanenas, hoj hin les čačipen.
Mek phenďom: “Namištes keren. So, na kamen te phirel anglo Del andre dar, hoj amendar amare ňeprijaťeľa te na asan?
Se me, mire pašutne the mire služobňika len das furt kečeň o love the žužoďiv (obilie). Odmukas lenge oda, so amenge kamen!
Den lenge mek adadžives pale o maľi, o viňici, o olivakere sadi the o khera, so lendar iľan. Den pale the o interesis, so lendar iľan akor, sar tumendar ile kečeň, o love, o žužoďiv, e mol the o olivovo olejos.”
O vodci lenge odphende: “Keraha avke, sar phenes. Daha lenge savoro pale a na mangaha lendar ňič.” Avke diňom te vičinel le rašajen a angle lende on dine la veraha lav, hoj kerena avke, sar phende.
Paľis razinďom avri mire žebi a phenďom: “Avke o Del razinela avri dojekhe muršes, ko na doľikerela oda lav, a odlela leskero kher the savoro, so les hin, a na mukela leske ňič.” Akor savore manuša phende: “Amen!” A kerde avke, sar dine lav, a lašarenas le RAJES.
Sar kraľinelas o Artaxerxes bišto (20.) berš andre Perzija, ačhiľom guverneris andre Judsko. Akorestar dži trandato the dujto (32.) berš – oda hin dešuduj berš – aňi me aňi miri famelija na mangľom le manušendar o love pro chaben, so šaj mangľom sar guverneris.
Ale o guvernera angle mande trapinenas le manušen oleha, hoj lendar kidenas avri sako džives e daň pro maro the pre mol saranda (40) rupune love. A the lengere služobňika len trapinenas. Ale me avke na keravas, bo daravas mire Devlestar.
Me the savore mire murša jekhetane lenca kerahas caľa zoraha e buči pro muri a na cinďam peske aňi maľa.
Paš miro skamind manca chanas o anglune Židi the o vodci, vaj šel the penda (150) džene, a mek the ola, save ke amende avenas andral aver narodi.
Sako džives lenge richtinavas jekhe guruves, šove bakren the but kachňen. Paš oda sako dešto džives, davas te anel but mol andro gone. Ale šoha (ňikda) na mangavas o love pro chaben, so šaj mangľomas sar guverneris, bo o manuša kerenas phares e buči.
Devla miro, leper tuke pre ma the pre miro lačhipen, so kerďom kale manušenge!
Sar pes dodžanle o Sanballat, o Tobiaš, o Arabčanos Gešem the savore amare ňeprijaťeľa, hoj doprikerďom o muri a nane andre imar ňisave cheva, choc o vudara pro brani mek na thoďom,
o Sanballat the o Gešem mange dine te phenel: “Av, zdžas pes andre varesavo gav pre rovina Ono.” Ale on mange oleha kamle te kerel vareso nalačho.
Bičhaďom ke lende mire muršen, hoj lenge te phenen: “Hin man te kerel bari buči a našťi akana džav ke tumende. Soske te mukav e buči ča avke, hoj man tumenca te zdžav?”
On mange oda dine te phenel štarval, ale me lenge odphenďom avke sar ešebnovar (peršovar).
Paľis o Sanballat ke ma bičhaďa peskere muršes pandžtovar. Sas leste andro vast phundrado ľil
a sas andre pisimen: “Maškar o narodi pes vakerel a the o Gešem ada phenel, hoj tu the o Židi kamen te kerel vzbura, a vašoda oprikeres o muri. A mek hin phendo, hoj kames te ačhel kraľis
a hoj ačhaďal proroken, hoj te vakeren pal tu andro Jeruzalem: ‘Andre Judsko hin kraľis!’ Tu džanes, hoj o kraľis andre Perzija pes pal oda dodžanela! Vašoda av, zdžas pes a vakeraha pal oda.”
Akor leske odphenďom: “Ňič olestar, so vakeres, nane čačipen. Korkoro tuke ada gondoľinďal avri.”
On savore amen kamenas te daravel avri a phenenas peske: “Našavena e zor a na dokerena e buči.” Ale me man modľinavas: “Devla, de man zor!”
Andre jekh džives geľom andro kher ko Šemajah, saveske sas dad o Delajah, a leske o Mehetabel. O Šemajah sas phandlo andre peskero kher a phenďa mange: “Av, zdžas pes andre le Devleskero Chramos te garuvel andro Sentno Than a phandaha o vudar, bo tire ňeprijaťeľa tut kamen te murdarel. A avena adadžives rači!”
Ale me leske odphenďom: “Me na som ole dženendar, save denašen. Gondoľines tuke, hoj man džava te garuvel andro Chramos, hoj man te zachraňinav? Na, na džava!”
Avľom pre oda, hoj les na bičhaďa ke ma o Del, ale ola lava mange phenďa, bo o Tobiaš the o Sanballat leske počinde, hoj oda te phenel.
Bičhade les ke ma, hoj man te daravel avri, hoj man te garuvav andro Chramos a oleha te kerav binos. Paľis oda hiros pal ma rozľigendehas, hoj te meľaren miro lačho nav.
Me man modľinavas: “Ó, Devla miro, leper tuke pre savoro nalačhipen, so kerde o Tobiaš the o Sanballat. Leper mek the pre prorokiňa Noadja a pre ola aver proroka, save man daravenas avri!”
E buči pro muri ľikerelas penda the duj (52) džives a sas dokerďi andro bišupandžto (25.) džives andro čhon Elul.
Sar pes savore amare ňeprijaťeľa pal oda došunde a sar oda dikhle o narodi, save bešenas pašal amende, daranas pes a sas pokorimen. Džanenas, hoj o Del amenge pomožinďa te dokerel e buči.
Andre ola dživesa o Judske anglune manuša the o Tobiaš pisinenas but ľila a bičhavkerenas maškar peste.
But manuša andre Judsko sas dothode la veraha le Tobiašoha, bo sas džamutro le Šechanioske, saveske sas dad o Arach. Le Tobiašoskero čhavo o Jochanan peske iľa romňa la čha le Mešullamoskera, saveske sas dad o Berechijah.
O manuša angle mande vakerenas pal savoro lačhipen, so kerelas o Tobiaš, a paľis leske vakerenas savore mire lava. A dureder o Tobiaš mange bičhavkerelas o ľila, hoj man te daravel avri.
Sar sas o muri oprikerde a diňom te thovel o vudara pro brani, ačhaďom andre služba le stražňiken, le Leviten the le lavutaren.
Ačhaďom upral o Jeruzalem mire phrales le Chanani the le Chananijah, savo sas veľiťeľis upral e chramoskeri veža, bo sas pačivalo a daralas le Devlestar buter sar aver džene.
Phenďom lenge: “Ma phundraven pro Jeruzalemoskere brani o vudar, medik o kham na ela dži upre. Mek angloda, sar o stražňika džana het rači, phanden o vudara a thoven upre o zavori. Le manušendar, save bešen andro Jeruzalem, ačhaven, hoj te stražinen pro buter thana pašal o muros the paš peskere khera.”
O Jeruzalem sas igen baro foros, ale na bešenas ode but manuša a o khera pes pale na ačhavelas.
Akor miro Del mange thoďa pro jilo, hoj te zvičinav ke mande savore vodcen, uradňiken the manušen a te zapisinav len pal lengere fajti. Arakhľom o zvitkos, andre savo sas zapisimen o fajti, save pes ešebne (perše) visarde pale andral o Babilon. Sas ode pisimen:
Kala hine o manuša, saven o kraľis Nebukadnecar zaiľa a odľigenďa andro Babilon a akana avle pale andro Jeruzalem the Judsko, dojekh andre peskero foros.
O vodci, save avle lenca, sas o Zerubbabel, o Ješua, o Nechemiah, o Azariah, o Raamiah, o Nachamani, o Mordochaj, o Bilšan, o Misperet, o Bigvaj, o Nechum the o Baanah.
Andral le Parošoskeri fajta avle 2 172 potomki,
andral le Šefatjoskeri 372,
andral le Arachoskeri fajta 775,
andral le Pachat-Moaboskeri fajta, oda hin le Ješuaskere the le Joaboskere čhave, 2 812 potomki,
andral le Elamoskeri fajta 1 254,
andral le Zattuoskeri 945,
andral le Zakkajoskeri 760,
andral le Binnujoskeri 642,
andral le Bebajoskeri 623,
andral le Azgadoskeri fajta 1 222,
andral le Adonikamoskeri fajta 667,
andral le Bigvajoskeri fajta 2 065,
andral le Adinoskeri fajta 454,
andral le Ateroskeri fajta, o potomki le Chizkijoskere, 98,
andral le Chašumoskeri fajta 328,
andral le Becajoskeri fajta 324,
andral le Charifoskeri fajta 112
a andral le Gibeonoskeri fajta 95 potomki.
Avle pale the kala manuša, savengere phure dada bešenas andre kala fori: andral o Betlehem the Netofa 178;
andral o Anatot 128;
andral o Bet-Azmavet 42;
andral o Kirjat-Jearim, Kefira the Beerot 743;
andral e Rama the Geba 621;
andral o Michmas 122;
andral o Betel the Aj 223;
andral o Nebo 52;
andral o Elam 1 254;
andral o Charim 320;
andral o Jericho 345;
andral o Lod, Chadid the Ono 721;
the andral o Senaah 3 930.
Kala savore hine potomki andral le rašajengere fajti, save avle pale: andral le Jedajoskeri (save sas o potomki le Ješuaskere) 973;
andral le Immeroskeri 1 052;
andral le Pašchuroskeri 1 247;
andral le Charimoskeri 1 017.
O Leviti: andral e fajta le Ješuaskeri the Kadmieloskeri (save sas o potomki le Hodvoskere) avle pale 74.
Ola, save giľavenas andro Chramos: andral le Asafoskeri fajta avle 128 potomki.
Ola, save stražinenas paš o chramoskere brani: andral e fajta le Šallumoskeri, le Ateroskeri, le Talmonoskeri, le Akkuboskeri, le Chatitoskeri the le Šobajoskeri avle 138 potomki.
Avle pale the ola, save služinenas andro Chramos, andral e fajta le Cichasoskeri, le Chasufaoskeri, le Tabbaotoskeri,
le Keroskeri, le Sioskeri, le Padonoskeri
le Lebanoskeri, le Chagaboskeri, le Šamlajoskeri,
le Chananoskeri, le Giddeloskeri, le Gacharoskeri,
le Reajoskeri, le Recinoskeri, le Nekodaoskeri,
le Gazzamoskeri, le Uzzoskeri, le Paseachoskeri,
le Besajoskeri, le Meunimoskeri, le Nefusimoskeri,
le Bakbukoskeri, le Chakufoskeri, le Charchuroskeri,
le Baclutoskeri, le Mechidaoskeri, le Charšaoskeri,
le Barkososkeri, le Siseroskeri, le Temachoskeri,
le Neciachoskeri the le Chatifoskeri.
Kala potomki le Šalamunoskere služobňikengere avle pale: le Sotajoskere, le Soferetoskere, le Peridasoskere,
le Jaaloskere, le Darkonoskere, le Giddeloskere,
le Šefatjoskere, le Chattiloskere, le Pocheret-Haccebajimoskere the le Amonoskere.
Savore chramoskere služobňika the le Šalamunoskere služobňikengere potomki sas 392.
Kala manuša avle pale andral o Babiloňike fori Tel-Melach, Tel-Charša, Kerub, Addon the Immer, ale našťi presikade hoj hine Izraeliti:
642 potomki andral le Delajoskeri, le Tobijoskeri the le Nekodaskeri fajta.
Visarde pes pale the e fajta le Chobajoskeri, le Hakkocoskeri the le Barzillajoskeri. Ov peske iľa romňa le Barzillajoskera čha andral o Gilead a iľa peske lakero nav.
On rodenas peskero fajtakero zvitkos kaj sas zapisimen, ale les na arakhle. Vašoda len premukle andral e rašajiko služba.
Avke o guverneris lenge prikazinďa hoj našťi chan le chabenestar, so hino obetimen le Devleske, medik ode na sas rašaj, savo šaj phučel le RAJESTAR prekal o losi Urim the Tummim.
Savore, save pes visarde pale andre Judsko, sas jekhetane 42 360 manuša.
Avle lenca 7 337 sluhi the služki, the 245 džuvľa a murša, save giľavenas. Sas len 736 graja, 245 mulici,
435 ťavi the 6 720 somara. Varesave fajtakere vodci denas o dari pro Chramos. O guverneris diňa andre chramoskeri pokladňica ochto kili somnakaj, penda (50) čare the 530 rašajengere plašťi.
O fajtakere vodci dine andre pokladňica prekal o Chramos 168 kili somnakaj the 1 250 kili rup.
Aver manuša dine 168 kili somnakaj, 140 kili rup a 67 rašajike plašťi.
Avke o rašaja, o Leviti, o stražňika, o lavutara, o chramoskere služobňika the o aver Izraeliti gele te bešel andre peskere fori andro Judsko. Sar sas o eftato čhon, o Izraeliti imar sas andre peskere fori.

Andro ešebno (peršo) džives andro eftato čhon pes savore manuša jekhetane zgele angle Paňeskeri Brana a phende le zakoňikoske Ezdrašoske, savo sas the o rašaj, hoj te anel o zakonoskero zvitkos, so o RAJ diňa le Izraelitenge prekal o Mojžiš. Avke o Ezdraš anďa o zakonos anglo manuša, save sas zgele: anglo murša, džuvľa the angle savore, save šaj achaľile oleske, so šunenas.
<range>
Tosarastar dži ko dilos angle Paňeskeri Brana genelas andral o zakonos le džuvľenge, muršenge the savorenge, save šaj oleske achaľonas. A savore manuša mištes šunenas, so andral genelas.
O zakoňikos Ezdraš ačhelas pro kaštuno javiskos, so sas prekal oda kerdo. Paš leskeri čači (pravo) sera ačhelas o Mattitiah, o Šema, o Ananiah, o Urijah, o Chilkijah the o Maasejah. Pal leskeri baľogňi (ľavo) sera ačhelas o Pedajah, o Mišael, o Malkijah, o Chašum, o Chašbaddanah, o Zecharijah the o Mešullam.
Sar o Ezdraš phundraďa o zakonoskero zvitkos, savore manuša les dikhle, bo ov sas pro učeder than. Akor savore manuša ušťile upre.
O Ezdraš lašarelas le RAJES, le bare Devles, a savore manuša hazdle upre o vasta a phende: “Amen! Amen!” A banďonas anglo RAJ le mujeha dži ke phuv.
O Leviti – o Ješua, o Bani, o Šerebiah, o Jamin, o Akkub, o Šabbetaj, o Hodijah, o Maasejah, o Kelita, o Azariah, o Jozabad, o Chanan the o Palajah – pomožinenas le manušenge te achaľol o zakonos, medik ode ačhenas.
On genenas andral le Devleskero zakonos a mištes prethovenas le manušenge, hoj te achaľon oda, so sas lenge pregendo.
Sar o manuša šunde, so o zakonos vakerel, chudle te rovel. Akor o guverneris Nehemiaš, o Ezdraš, savo sas zakoňikos the rašaj, the o Leviti, save sikavenas le manušen, phende lenge: “Kada džives hino sentňardo le RAJESKE, tumare Devleske. Vašoda ma aven smutne a ma roven!
Džan khere, chan o lačhipen, pijen e nevi mol a den the olen, kas nane ňič, bo kada džives hino sentňardo amare RAJESKE. Ma aven smutne, bo o radišagos le RAJESKERO hin tumari zor.”
The o Leviti len prevakerenas le lavenca: “Kada džives hino sentno. Vašoda aven andro smirom a ma aven smutne!”
Paľis savore manuša gele khere te chal a te pijel, bičhavenas peske o chabena a oslavinenas bare radišagoha, bo achaľile o lava, so sas lenge pregendo.
Pre dujto džives pes zgele savore fajtakere vodci, o rašaja the o Leviti paš o zakoňikos Ezdraš, hoj len te sikavel o zakonos.
Andro zakonos, so o RAJ prikazinďa prekal o Mojžiš, arakhle pisimen, hoj o Izraeliti mušinen te bešel andro stani, sar oslavinen andro eftato čhon o Inepos le Stankengero.
Phende, hoj mušinen te rozvakerel všadzik andre savore fori the andro Jeruzalem: “Džan pro brehi a anen o prajti pal o olivi the pal o dzive olivi, mirti, palmi the pal aver stromi, hoj lendar te keren o stani, avke sar hin pisimen andro zakonos.”
Paľis savore manuša gele, ande o prajti a kerde peske o stani pre peskere strechi the dvori, pre dvora anglo Chramos a pro phundrade thana angle Paňakeri the Efrajimiko Brana.
Avke savore manuša, save avle pale andral o Babilon, peske kerde o stani a bešenas andre. Se o Izraeliti oda na kerenas akorestar, sar len ľidžalas o Jozua, le Nunoskero čhavo, dži adadžives. A sas len igen baro radišagos.
Sako džives, le ešebne (perše) dživesestar dži ko posledno džives, genenas le Devleskero zakonos andral o zvitkos. Efta dživesa oslavinenas o inepos a pro ochtoto džives, savore pes jekhetane zdžanas, avke sar sas pisimen andro zakonos.
Pro bišuštarto (24.) džives andre oda čhon pes o Izraeliti zgele. Sas urde andro gone, poscinenas pes a o prachos peske čhivkerenas pro šero.
Akor pes o potomki le Izraeloskere odďelinde savore cudzincendar. Ušťile a phenenas avri peskere the le dadengere bini.
Ačhenas pre peskere thana a trin ori genenas andral o zakonos le RAJESKERO, peskero Devleskero, a aver trin ori phenenas avri o bini a lašarenas le RAJES peskere Devles.
Paľis o Ješua, o Bani, o Kadmiel, o Šebaniah, o Bunni, o Šerebiah, o Bani the o Kenani ačhile pre le Levitengero javiskos a zorale hangoha vičinenas pro RAJ, pre peskero Del.
O Leviti – o Ješua, o Kadmiel, o Bani, o Chašabnejah, o Šerebiah, o Hodijah, o Šebaniah the o Petachiah – phende: “Ušťen a lašaren le RAJES, peskere Devles, savo hino čirlastar pro furt. Dojekh mi lašarel leskero slavno nav, so hino upral savoro lašariben.”
Paľis pes o Izraeliti chudle kavke te modľinel: “Ó RAJEJA, ča tu korkoro sal RAJ, tu stvorinďal o ňebos, o nekučeder ňebos the savore čercheňa, e phuv the savoro, so upre hin, o moros the savoro, so andre hin. Tu des o dživipen savoreske a savore pro ňebos angle tu banďon a lašaren tut.
Tu sal o RAJ, o Del, savo peske kidňal avri le Abram a ľigenďal les avri andral o Ur, andral le Chaldejiko phuv, a diňal leske nav Abraham.
Sar dikhľal, hoj leskero jilo hino tuke pačivalo, phandľal leha zmluva, hoj e phuv le Kanaančanengeri, le Chetitanengeri, le Amorejengeri, le Perizejengeri, le Jebusejengeri the le Girgašejengeri deha leskere potomkenge. A tu doľikerďal oda lav, bo sal čačipnaskero.
Dikhľal amare dadengero pharipen andro Egipt, šunďal len, sar ke tu zorales vičinenas paš o Lolo Moros.
Kerďal bare znameňja the zazraki pro Faraonos, pre savore leskere služobňika the pre savore leskere manuša andre leskeri phuv, bo džanehas, hoj pes igen namištes ľikerelas ke tire manuša. Aleha tu peske kerďal baro nav, so tut hin dži adadžives.
Rozďelinďal angle lende o moros a maškaral pregele pal e šuki phuv. Ale olen, save pal lende džanas, čhiďal andro baro paňi, avke sar pes čhivel o bar andro bare paňa.
Tu len ľidžahas prekal o džives sar chmarakero slupos a rači sar jagalo slupos, hoj lenge te švicines pro drom, khatar kamle te džal.
Avľal tele pro verchos Sinaj, prevakerďal ke lende andral o ňebos a diňal lenge o prikazaňja o zakoni, so hine čačipnaskere the lačhe.
Sikaďal len, hoj te prindžaren tiro Šabbatoskero sentno džives, a diňal lenge prekal peskero služobňikos Mojžiš o zakoni the o prikazaňja.
Diňal len o maro andral o ňebos, sar bokhaľonas, a the o paňi andral e skala, sar sas smedne. Phenďal lenge, hoj te džan a te zalen peske e phuv, pal savi len diňal lav, hoj lenge la deha.
Ale on, amare dada, ačhile barikane, zoraľarde peskere jile a na šunenas tire prikazaňja.
Na kamenas tut te šunel a bisterde pre tire bare zazraki, so lenge kerďal. Zoraľarde peskere jile a ile peske andro šero, hoj pes visarena pale andro otroctvo andro Egipt. Ale tu sal o Del, savo odmukel a savo hino jileskero the lačhejileskero, zľikeres tut andre choľi a sal barvalo andro jileskeriben, a vašoda len na omukľal.
Choc te peske kerde somnakuňa gurumňora a phende: ‘Kada hin amaro del, savo amen ľigenďa avri andral o Egipt!’ A choc tuke kerenas igen baro nalačhipen,
tu len andre peskero baro jileskeriben na omukľal pre pušťa. O chmarakero slupos lendar na odgeľa dživese, ale ľidžalas len pre lengero drom. Aňi o jagalo slupos lendar na odgeľa rači, ale švicinelas lenge pro drom, kaj džanas.
Andre peskero jileskeriben len sikavehas, so kampel te kerel. Čaľarehas len la mannaha a diňal len te pijel o paňi, sar sas smedne.
Saranda (40) berš pes pal lende starinehas pre pušťa a na chibaľinelas lenge ode ňič. O plašťi pre lende pes na čhingerde a aňi o pindre na šuvľile.
Dehas lenge o ňerinďipena (viťaztva) upral o kraľišagi the narodi a diňal lenge e phuv dži paš o agor. On peske zaile e phuv Chešbon, kaj kraľinelas o Sichon, the e phuv Bašan, kaj kraľinelas o Og.
Diňal len ajci but čhave, keci hin čercheňa pro ňebos a anďal len andre odi phuv, pal savi phenďal lengere dadenge, hoj andre te džan a te zalen la.
Lengere čhave ode gele a zaile odi phuv a tu angle lende pokorinďal le Kanaančanen; diňal andre lengere vasta le kraľen the le naroden andre odi phuv, hoj lenca te keren, so kamena.
Tire manuša zaile o zorale fori, o uľipnaskere maľi, o khera pherde le barvaľipnaha, o chaňiga, so imar sas kerde, o olivakere sadi, o viňici the but ovocna stromi. Chale a čaľile, thuľile a radisaľonas prekal tiro baro lačhipen.
Ale on na kamenas te šunel a vzburinde pes pre tu. Tiro zakonos pestar odčhide a murdarde tire proroken, save lenge dovakerenas, hoj pes te visaren pale ke tu. Kerde baro nalačhipen oleha, hoj pes tuke ruhinenas.
Vašoda len diňal andro vasta le ňeprijaťeľenge a on len trapinenas. Sar andre oda pharipen ke tu vičinenas, tu len šunďal avri andral o ňebos. Andre peskero baro jileskeriben lenge bičhavehas vodcen, save len lenas avri andral o vasta le ňeprijaťeľendar.
Ale sar ča sas andro smirom, pale kerenas o nalačhipen angle tu. Diňal len andro vasta lengere ňeprijaťeľenge, hoj te en tel lengeri zor, ale sar pale ke tu vičinenas, tu len andre peskero jileskeriben šunďal avri andral o ňebos a buterval len zachraňinďal.
Dovakerehas lenge, hoj pes te visaren pale ke tiro zakonos, ale on ačhile barikane a na šunenas tire prikazaňja, so ľidžan le manušes andro dživipen. Sas zacate andre peskere jile, na šunde tut a visarde pes ke tu le dumeha.
But berša lenca ľikerehas avri, tire Duchoha dovakerehas lenge prekal o proroka, ale on na šunenas, a vašoda len diňal andro vasta avre narodenge.
Ale andre peskero baro jileskeriben len na zňičinďal aňi na omukľal, bo sal jileskero the lačhejileskero Del.
Akana Devla amaro, savo sal baro, zoralo the darandutno Del! Tu doľikeres e zmluva the o lačhejileskeriben: Leper tuke, sar cerpinahas akorestar, sar amen ľidžanas o Asirike kraľa, dži akana! Leper tuke, sar cerpinehas amen, amare kraľa the vodci, amare rašaja the amare proroka, amare dada the savore manuša!
Tu sal čačipnaskero andre savoreste, so pre amende avľa, bo tu kerehas pačivalones, ale amen kerahas o bini.
Amare kraľa the vodci, amare rašaja the amare dada na doľikerenas tiro zakonos a na šunenas tire prikazaňja aňi oda, so lenge dovakerehas.
Tu požehňinehas lenge o kraľišagos a andre peskero baro lačhipen lenge diňal bari lačhi phuv, ale on na omukenas peskere bini, hoj tuke te služinen.
Dikh, amen sam adadžives otroka! Sam otroka andre odi phuv, so diňal amare dadenge, hoj andral late te chan o chaben the o lačhipen.
Ale vaš amare bini o baro uľipen pal adi phuv diňal le kraľenge, saven ačhaďal upral amende. On amenca the amare dobitkoha keren, so kamen. Sam andro baro pharipen!”

Vaš kada savoro, so pes ačhiľa, amen keras a pisinas e zmluva. Amare vodci, o Leviti the o rašaja la zapečaťinas.
E zmluva zapečaťinde o Nehemiaš, o čhavo le Chachaljoskero the o Cidkijah.
O Serajah, o Azariah, o Jeremiah,
o Pašchur, o Amariah, o Malkijah,
o Chattuš, o Šebaniah, o Malluch,
o Charim, o Meremot, o Obadiah,
o Daniel, o Ginneton, o Baruch,
o Mešullam, o Abijah, o Mijamin,
o Maaziah, o Bilgaj the o Šemajah.
O Ješua, le Azanijoskero čhavo, o Binnuj, le Chenadadoskere čhavendar, o Kadmiel
the leskere phrala: o Šebaniah, o Hodijah, o Kelita, o Palajah, o Chanan,
o Michas, o Rechob, o Chašabiah,
o Zachur, o Šerebiah, o Šebaniah,
o Hodijah, o Bani the o Beninu.
O Paroš, o Pachat-Moab, o Elam, o Zattu, o Bani,
o Bunni, o Azgad, o Bebaj,
o Adonijah, o Bigvaj, o Adin,
o Ater, o Chizkija, o Azzur,
o Hodijah, o Chašum, o Becaj,
o Charif, o Anatot, o Nebaj,
o Magpiaš, o Mešullam, o Chezir,
o Mešezabel, o Cadok, o Jadduas,
o Palatiah, o Chanan, o Anajah,
o Hošeah, o Chananijah, o Chaššub,
o Hallocheš, o Pilcha, o Šobek,
o Rechum, o Chašabnah, o Maasejah,
o Achijah, o Chanan, o Anan,
o Malluch, o Charim the o Baanah.
Aver manuša, o rašaja, o Leviti, ola, save giľaven the stražinen, o služobňika andro Chramos the savore, save pes odďelinde avre narodendar, hoj te doľikeren le Devleskero zakonos, the lengere romňija a čhave, save imar oleske achaľonas,
pridine pes ke peskere vodci a ile pre peste vera, hoj ena prekošle, te na doľikerena le Devleskere zakoni, so diňa avri o Del prekal peskero služobňikos Mojžiš, a hoj doľikerena savore leskere prikazaňja.
Avke phende: “Amare čhajen na daha avre narodenge romňenge a lengere čhajen na laha amare čhavenge.
Te o manuša andral aver narodi anena vareso te bikenel andro Šabbatoskero džives abo andre aver inepos, či oda ela o ďiv, na cinaha lendar ňič. A sako eftato berš amen na laha le uľipnastar ňič a omukaha o love olenge, kas diňam kečeň.
A mek ke oda dojekh amendar sako berš davkeraha rupune love štar grami pre služba andre amaro Devleskero Chramos
pro sentne mare, pre chabeneskeri obeta, labarďi obeta, Šabbatoskeri the Neve Čhoneskeri obeta, pro inepi, pro sentne dari the pro obeti vaš o bini le Izraeloskere the pre savore službi andro Chramos.
A amen – o rašaja, o Leviti the o manuša – prekal o losos kidaha avri, kana andro berš savi famelija anela o kašta pre labarďi obeta prekal o RAJ, amaro Del, avke sar hin pisimen andro zakonos.
Davkeraha sako berš ešebne (perše) uľipnastar, so skidaha pal e maľa the pal ovocna stromi a daha andre le RAJESKERO Chramos.
Mek ľidžaha amare ešebne čhaven andro Chramos le rašajenge a odďelinaha len le Devleske; a daha the amare gurumňen the bakren, save uľile ešebne, avke sar hin pisimen andro zakonos,
the o ešebno le arestar the le uľipnastar pal savore stromi, o ešebno la moľatar the olejostar a ľidžaha oda andro Chramos le rašajenge prekal amaro Del. A le Levitenge daha o dešto kotor le uľipnastar, bo on oda kidena avri andral savore amare gava.
Jekh rašaj andral e fajta le Aronoskeri mušinel te el paš oda, sar o Leviti kidena avri o dešto kotor a paľis on olestar mušinen te anel o dešto kotor andro chramoskere skladi. O Izraeliti the o Leviti mušinen te anel o dari le ďivostar, la moľatar the le olejostar, andre ola skladi, kaj hine o sentne veci a kaj bešenas o rašaja, o stražňika the ola, save giľaven. Daha savoro, so kampel prekal o kher amare Devleskero.”
O Izraelike vodci bešenas andro Jeruzalem a kidenas avri prekal o losos dojekha dešta famelija, hoj te džal te bešel andro sentno foros Jeruzalem, medik okla ačhile te bešel andre aver fori the gava.
O manuša žehňinenas savore ole dženenge, save korkore pestar džanas te bešel andro Jeruzalem.
Okla Izraeliti, rašaja, Leviti, chramoskere služobňika the potomki le Šalamunoskere služobňikengere bešenas andre peskere khera andre peskere fori. Kala hine o vodci andral e Judsko provincija, save bešenas andro Jeruzalem:
Andral o kmeňos Juda: o Atajah, saveske sas dad o Uzziah, leske o Zecharijah, leske o Amariah, leske o Šefatjah the leske o Mahalalel, savo sas potomkos le Perecoskero;
o Maasejah, saveske sas dad o Baruch, leske o Kol-Chozeh, leske o Chazajah, leske o Adajah, leske o Jojarib the leske o Zecharijah, savo sas potomkos le Šiloskero.
Savore le Perecoskere potomki, save bešenas andro Jeruzalem, sas 468 zorale murša.
Andral o kmeňos Benjamin: o Sallu, saveske sas dad o Mešullam, leske o Joed, leske o Pedajah, leske o Kolajah, leske o Maasejah, leske o Itiel the leske o Ješajah,
a mek o Gabbaj the o Sallaj. Savore sas jekhetane 928.
O Joel, le Zichriskero čhavo, sas lengero vodcas a o Jehudah, le Hassenuoskero čhavo, sas dujto vodcas andro foros.
O rašaja: o Jedajah, le Jojariboskero čhavo, o Jachin
the o Serajah, saveske sas dad o Chilkijah, leske o Mešullam, leske o Cadok, leske o Merajot the leske o Achitub, savo sas angloda o nekbareder rašaj.
On le famelijenca, save služinenas andro Chramos, sas 822. A mek o Adajah, saveske sas dad o Jerocham, leske o Palaliah, leske o Amci, leske o Zecharijah, leske o Pašchur the leske o Malkijah,
a leskere phrala, save sas o fajtakere vodci – savore sas 242. Mek o Amašsaj, saveske sas dad o Azarel, leske o Achzaj, leske o Mešillemot the leske o Immer
a lengera famelijatar sas 128 zorale murša, savenge sas vodcas o Zabdiel, le Haggedolimoskero čhavo.
O Leviti: o Šemajah, saveske sas dad o Chaššub, leske o Azrikam, leske o Chašabijah the leske o Bunni.
Mek o Levitengere vodci o Šabbetaj the o Jozabad, save sas upral e buči, so kerenas avri pašal o Chramos;
o Mattanijah, saveske sas dad o Michas, leske o Zabdi, savo sas potomkos le Asafoskero, savo ľidžalas anglal o giľa paš o modľitbi; o Bakbukiah, savo leske pomožinelas; the o Abda saveske sas dad o Šammua, leske o Galal a leske o Jedutun.
O Leviti andro sentno foros Jeruzalem sas jekhetane 284.
O chramoskere stražňika: o Akkub, o Talmon the lengere pašutne. Sas jekhetane 172.
Okla manuša andre Judsko Okla Izraeliti, rašaja the Leviti bešenas andre savore Judske fori, dojekh pre odi phuv, so chudľa andro ďeďictvos.
O chramoskere služobňika bešenas pro brehos Ofel andro Jeruzalem a lengere vodci sas o Cichas the o Gišpas.
O vodcas le Levitenge andro Jeruzalem sas o Uzzi, saveske sas dad o Bani, leske o Chašabiah, leske o Mattanijah the leske o Michas. O Uzzi sas le Asafoskere potomkendar, save sas lavutara paš e služba andro Chramos.
On pes mušinenas te čerinel andre služba, avke sar o kraľis prikazinďa, a oda dojekh andro džives, sar pre lende avelas o šoros.
O Petachiah, le Mešezabeloskero čhavo, andral e Zerachoskeri fajta andral o kmeňos Juda, sas le Perzike kraľiske radcas, savo anelas anglo kraľis o veci pal o Izraelike manuša.
Varesave manuša bešenas andro fori the gava pašes paš peskere maľi. O manuša andral e Judaskeri fajta bešenas andre Kirjat-Arba, Dibon, Jekabceel,
Ješua, Molada, Bet-Palet,
Chacar-Šual, Beer-Šeba,
Ciklag, Mechona,
En-Rimmon, Cora, Jarmut,
Zanoach, Adullam, Lachiš the Azeka. Avke o Judske manuša bešenas le forostar Beer-Šeba pro juhos dži andre dolina Hinnom pro severos.
O manuša andral o kmeňos Benjamin bešenas andro fori Geba, Michmas, Ajja, Betel the andro gava, so ode sas:
andro Anatot, Nob, Ananja,
Chacor, Rama, Gittajim,
Chadid, Cebojim, Neballat,
Lod, Ono the andre dolina Ge-Charašim.
Varesave Leviti andral e Judsko bešenas maškar o manuša andral o Benjamin.
Kala hine o rašaja the o Leviti, save avle pale andral o Babilon le Zerubbabeloha, le Šealtieloskere čhaha, the le Ješuaha: O rašaja: o Serajah, o Jeremiah, o Ezdraš,
o Amariah, o Malluch, o Chattuš,
o Šechaniah, o Rechum, o Meremot,
o Iddo, o Ginnetoj, o Abijah,
o Mijamin, o Maadiah, o Bilgah,
o Šemajah, o Jojarib, o Jedajah,
o Sallu, o Amok, o Chilkijah the o Jedajah. On sas o vodci le rašajenge the lengere pašutnenge andre oda časos, sar o Ješua sas nekbareder rašaj.
O Leviti: o Ješua, o Binnuj, o Kadmiel, o Šerebiah, o Jehudah the o Mattaniah. On peskere pašutnenca ľidžanas o giľa, savenca andro Chramos lašarenas le Devles.
O Bakbukiah, o Unni the okla Leviti ačhenas angle lende a odphenenas le giľavipnaha pre lengero giľavipen.
O nekbareder rašaj o Ješua sas dad le Jojakimoske, ov le Eljašiboske, ov le Jojadaoske,
ov le Jonatanoske a ov le Jadduaske.
Sar o Jojakim sas nekbareder rašaj, kala rašaja sas vodci andre rašajengere fajti: o Merajah andre le Serajoskeri fajta, o Chananijah andre le Jeremioskeri,
o Mešullam andre le Ezdrašoskeri, o Jochanan andre le Amarioskeri,
o Jonatan andre le Malluchoskeri, o Jozef andre le Šebanioskeri,
o Adnas andre le Charimoskeri, o Chelkaj andre le Meremotoskeri,
o Zecharijah andre le Iddoskeri, o Mešullam andre le Ginnetonoskeri,
o Zichri andre le Abijoskeri, o Piltaj andre le Minjaminoskeri the Moadioskeri,
o Šammua andre le Bilgoskeri, o Jehonatan andre le Šemajoskeri,
o Mattenaj andre le Jojariboskeri, o Uzzi andre le Jedajoskeri,
o Kallaj andre le Salluoskeri, o Eber andre le Amokoskeri,
o Chašabiah andre le Chilkijoskeri a o Netaneel andre le Jedajoskeri.
Sar sas nekbareder rašaja o Eljašib, o Jojada, o Jochanan the o Jadduas, a medik kraľinelas andre Perzija o Darius, o Leviti the o vodci andre le rašajengere fajti sas zapisimen andro zvitkos.
O vodci andre le Levitengere fajti sas zapisimen ča dži akor, sar sas rašaj o Jochanan, saveske sas papus o Eljašib.
O lašariben the o paľikeriben andro Chramos ľidžanas kala džene: o Chašabiah, o Šerebiah, o Ješua, o Binnuj the o Kadmiel. Okla aver Leviti ačhenas angle lende a odphenenas le giľavipnaha pre lengero giľavipen, avke sar prikazinďa le Devleskero murš o David.
O Mattaniah, o Bakbukiah, o Obadiah, o Mešullam, o Talmon the o Akkub sas stražňika paš o skladi, so sas paš o chramoskere brani.
On služinenas akor, sar sas nekbareder rašaj o Jojakim, le Ješuaskero čhavo a ov le Jocadakoskero, a sar sas andro Jeruzalem o Nehemiaš guverneris a sar o zakoňikos Ezdraš služinelas sar rašaj.
Sar imar kamle te sentňarel o Jeruzalemoskere muri, gele pal savore Leviti, kaj bešenas, hoj te aven a te oslavinen a te paľikeren le giľenca le bašavibnaha pro cimbali, pro harfi the pro citari.
Avke o lavutara ode avle andral o gava pašal o Jeruzalem the andral e Netofa,
andral o Bet-Gilgal, andral e Geba the andral o Azmavet, bo on peske ačhade gava pašal o Jeruzalem.
Sar pes o rašaja the o Leviti obžužarde, paľis obžužarde the le manušen, o brani the o foroskere muri.
Paľis bičhaďom le Judske vodcen, hoj te džan upre pro foroskere muri, a ačhaďom duj partiji muršen, save giľavenas a paľikerenas le RAJESKE. Ešebno (peršo) partija džalas pal o muros pre čači (pravo) sera ke Šmecengeri Brana.
Pal lende džalas o Hošajah the jepaš Judske vodci:
o Azariah, o Ezdraš, o Mešullam,
o Jehudah, o Benjamin, o Šemajah, o Jeremiah
the varesave rašaja, save trubinenas, a pal lende džalas o Zecharijah, saveske sas dad o Jonatan, leske o Šemajah, leske o Mattaniah, leske o Michajah, leske o Zachur the leske o Asaf.
Džanas leha the leskeri famelija: o Šemajah, o Azarel, o Milalaj, o Gilalaj, o Maaj, o Netaneel, o Jehudah the o Chanani. On bašavenas pre ajse nastroji sar the le Devleskero murš o David, a o zakoňikos Ezdraš džalas angle lende.
Paš e Prameňiko Brana džanas upre le garadičenca andro Foros le Davidoskero pašal leskero palacis dži paš e Paňakeri Brana pro vichodos.
Dujto partija murša, save giľavenas the paľikerenas, džanas pal o muros pre baľogňi (ľavo) sera a pal lende me – o Nehemiaš – jekhetane jepaš manušenca. Džahas pašal e Bovengeri Veža dži ko Buchlo Muros,
odarik džanas ke Efrajimiko Brana, ke Puraňi Brana the ke Ribno Brana a odarik ke veža Chananel the ke Veža Mea, odarik dži ke Bakrengeri Brana a zaačhiľam, sar dogeľam paš e Stražňikengeri Brana.
Avke soduj partiji gele pre peskero than andre le Devleskero Chramos a giľavenas a paľikerenas le RAJESKE. Avke keravas the me jekhetane le jepaš vodcenca
the o rašaja, save trubinenas: o Eljakim, o Maasejah, o Minjamin, o Michajah, o Eljoenaj, o Zecharijah the o Chananijah
a mek the o Maasejah, o Šemajah, o Eleazar, o Uzzi, o Jochanan, o Malkijah, o Elam the o Ezer. O Jizrachijah ľidžalas le muršen, hoj te giľaven.
Oda džives anenas ode but obeti a igen radisaľonas, bo o Del len diňa baro radišagos. A the o romňija le čhavenca igen radisaľonas avke, hoj dural šunďolas oda radišagos, so sas andro Jeruzalem.
Andre oda džives sas ačhade varesave murša, hoj pes te starinen pal o chramoskere skladi, kaj sas o dari le ešebne uľipnastar the le dešte kotorestar. Majinde te anel pal o foroskere maľi kotor le uľipnastar prekal o rašaja the Leviti, avke sar hin pisimen andro zakonos. Savore manuša andre Judsko radisaľonas le rašajengera the le Levitengera bučatar,
bo on kerenas e žužipnaskeri služba the okla službi, so o Del prikazinďa. The o chramoskere lavutara the o stražňika kerenas peskeri služba, avke sar prikazinďa o David the leskero čhavo Šalamun.
Imar čirlastar, sar dživelas o David the o Asaf, sas džene, save ľidžalas olen, save giľavenas a ľidžalas o lašaribnaskere the paľikeribnaskere giľa le Devleske.
Sar dživenas o Zerubbabel the o Nehemiaš, savore Izraeliti denas sako džives o dari olenge, ko giľavenas, the le stražňikenge. The avre Levitenge denas o sentne dari a on olestar denas kotor le Aronoskere potomkenge.
Andre oda džives, sar genenas le manušenge andral le Mojžišoskero zakonos, arakhle andre pisimen, hoj o Ammončana the o Moabčana šoha (ňikda) našťi en maškar le Devleskere manuša.
Se na dine chaben aňi paňi le Izraeliten, sar avenas andral o Egipt, ale bičhade pre lende le Bileam, hoj len te prekošel, ale amaro Del oda prekošiben čerinďa pro požehnaňje.
Sar o manuša šunde kada zakonos, bičhade pestar het savore manušen, save sas andral aver narodi.
Ale mek angloda, sar pes kada ačhiľa, o rašaj Eljašib sas ačhado upral o chramoskere skladi amare Devleskere. Ov sas famelija le Tobiašoskeri.
Diňa leske o baro than andro Chramos. Ode angloda odthovkerenas o chabeneskere obeti, o kaďidlos, o veci pre služba, o dari prekal o rašaja the o dešto kotor le uľipnastar, la moľatar the le olejostar, so sas prekal o Leviti, prekal o lavutara the stražňika.
Sar pes kada savoro ačhiľa, me na somas andro Jeruzalem, bo andro trandato the dujto (32.) berš, sar kraľinelas andro Babilon o Artaxerxes, geľom pale ko kraľis. Pal varesavo časos les mangľom, hoj man te mukel te džal het.
Sar man visarďom pale andro Jeruzalem, dodžanľom man pal oda nalačhipen, so kerďa o Eljašib prekal o Tobiaš, bo ov leske diňa o kher andro Devleskero Chramos.
Me pre oda igen choľisaľiľom a čhiďom avri savore leskere veci andral oda kher.
Paľis prikazinďom, hoj oda than te žužaren avri a pale andre te thoven o veci pre chramoskeri služba, o chabeneskere obeti the o kaďidlos.
Dodžanľom man the oda, hoj ola, save giľaven andro Chramos, the o Leviti gele pale te kerel buči pre peskere maľi, bo o manuša lenge na denas oda, so kampľa.
Akor diňom te zvičinel jekhetane le vodcen a phenďom lenge zorales: “Soske hino le Devleskero kher zamuklo?” Paľis anďom le Leviten the le lavutaren pale andro Chramos, hoj te keren peskeri buči.
Avke savore manuša andral e Judsko chudle te hordinel o dešto kotor le ďivostar, la moľatar the le olejostar andro chramoskere skladi.
Upral ola skladi ačhaďom le rašas Šelemiah, le pisaris Cadok the le Levitas Pedajah. Lenge andre oda pomožinelas le Zachuroskero čhavo o Chanan, saveske sas papus o Mattaniah. Me džanavas, hoj kala murša hine pačivale a lengeri buči sas te del dojekheske andro Chramos, so leske patrinelas.
Vašoda, ó, Devla miro, leper tuke pre savore veci, so kerďom prekal e služba andro Chramos, a ma bister pre miro pačivaľiben.
A mek dikhľom, hoj o manuša andre Judsko pro Šabbat pučinen o hroznos andro moľakero lisos a pro somara thovenas o zrnos the e mol, o hroznos, o figi the aver veci a ľidžanas andro Jeruzalem. Vašoda lenge dovakerďom, hoj te na bikenavkeren o chaben andre oda džives.
Varesave manuša andral o foros Tir bešenas andro Jeruzalem. On anenas ode o ribi the aver veci, hoj te bikenen amare manušenge pro Šabbat.
Akor dovakerďom le Judske vodcenge a phučľom lendar: “Soske keren kada nalačhipen? Soske na sentňaren o Šabbatoskero džives?
Se vaš kada o Del marďa tumare phure daden a zňičinďa kada foros. Tumen anen pro Izrael bareder choľi le Devlestar aleha, hoj na sentňaren o Šabbatoskero džives.”
Paľis prikazinďom, hoj sar paraščuvine zaračola, o Jeruzalemoskere brani mušinen te el zaphandle andre a našťi len phundraven, medik na predžala o Šabbatoskero džives. Paľis varesaven mire sluhendar thoďom paš o brani, hoj te merkinen, hoj ňiko te na anel pro Šabbat andro foros ňisavo chaben the aver veci.
Paľis ola manuša, save bikenenas the cinavkerenas, presute jekhvar abo duvar avri paš o brani.
Akor lenge dovakerďom a phenďom: “Soske tumen presoven avri paš o brani? Sar kerena oda mek jekhvar, marava tumen!” Avke akorestar imar andro Šabbatoskero džives buter na avenas.
Le Levitenge prikazinďom: “Obžužaren pes a džan te merkinel paš o brani, hoj te sentňaren o Šabbatoskero džives.” Leper tuke pre ma, Devla miro, the vaš kada, a av ke ma jileskero andre tiro baro kamiben.
Andre ola dživesa dikhľom le muršen andral e Judsko, hoj peske ile romňijen andral o Ašdod, Ammon the Moab.
A jepaš lengere čhavendar vakerenas andre Ašdoďanengeri čhib the andre aver narodengere čhiba a na džanenas te vakerel andre amari čhib.
Vašoda lenge zorales dovakerďom a vičinďom pre lende o prekošiben, varesave muršen marďom a cirdňom lenge avri o bala pal o šero. Paľis lenge phenďom, hoj te len vera anglo Del, a phenďom: “Ma den tumare čhajen romňenge lengere čhavenge a tumen ma len lengere čhajen tumare čhavenge, aňi peske!
Či na kerďa aleha binos the o Izraeliko kraľis o Šalamun? Maškar o but narodi na sas ajso kraľis sar ov. Sas pre dzeka peskere Devleske a ov les ačhaďa kraľiske upral calo Izrael, ale the avke o džuvľa andral aver narodi les cirdle andro binos.
Mušinas te šunel pal tumende, hoj keren kada nalačhipen a hoj san napačivale le Devleske oleha, hoj peske len romňijen andral aver narodi?”
O Eljašib sas nekbareder rašaj a leskero čhavo sas o Jojada. Jekh le Jojadoskere čhavendar peske iľa romňa le Sanballatoskera čha andral o foros Bet-Choron, a vašoda les mandar tradľom avri.
Ma bister pre lende, Devla miro, hoj meľarde tiri zmluva le rašajenca the le Levitenca!
Avke le rašajen the le Leviten obžužarďom savore cudze vecendar. Phenďom le rašajenge the Levitenge, kana a sar dojekh lendar te služinel,
a phenďom, kana a sar te anel o kašta the o ešebno (peršo) uľipen andro Chramos. Devla miro, leper tuke pre oda lačhipen, so kerďom!
Kada hin oda, so pes ačhiľa akor, sar sas kraľis o Ahasver, savo ľidžalas šel the bišuefta (127) provinciji (kraji) andral e Indija dži pro Kuš.
Andre ola dživesa o kraľis Ahasver bešelas pro tronos, so sas andro kraľiskero foros Šušan.
Sar imar kraľinelas trito berš, kerďa bari hoscina a vičinďa peskera bara rada the savoren uradňiken; paš leste sas mek o princi, o veľiťeľa the o guvernera andral o phuva Perzija the Medija.
O kraľis lenge sikavelas 180 dživesa peskero barvaľipen, baripen the šukariben andre peskero kraľišagos.
Sar pregeľa oda časos, kerďa bari hoscina prekal savore manuša, save sas andro kraľiskero foros Šušan; prekal o nekbarvaleder dži ko nekčoreder. Odi hoscina kerďa avri andre bar (zahrada) le palaciskeri a ľikerelas efta dživesa.
E bar sas šukares obthoďi le firhangenca la dragaňa bavlnatar, so sas parňi the belavo, a figinde len upre pre mramoriskere slupi le rupune obručkenca the le špargenca, so sas kerde le lole pochtanendar. Mek thode pre bar o rupune the somnakune valendi. E phuv pre bar sas obthoďi igen but šukare mozaikenca le lole bľišťace barorendar, le parne mramoristar the le šukare mušlendar.
O moľa pes davkerenas andro somnakune kuča. Dojekh ole kučendar sas aver a e kraľiskeri mol sas igen but, bo o kraľis sas igen sčiro.
Sako šaj pijelas avke, sar kamelas, bo o kraľis prikazinďa peskere sluhenge andral o palacis, hoj te den savoren ajci, keci on kamena.
Akor kerďa the e kraľovna Vašti hoscina andro kraľiskero palacis prekal o džuvľa.
Pal efta dživesa, sar imar o kraľis Ahasver piľa but mol a sas andre lačhi dzeka, vičinďa peskere efta eunuchen: le Mehuman, le Biztas, le Charbonas, le Bigtas, le Abagtas, le Zetar the le Karkas.
Phenďa lenge: “Vičinen mange la kraľovna Vašti, hoj te avel ke ma, a mi thovel peske e koruna pro šero!” Bo e Vašti sas igen šukar džuvľi a ov kamelas te sikavel lakero šukariben le nipenge the le anglune muršenge.
Sar avle ke late o sluhi le kraľiskere ole lavenca, e kraľovna Vašti odphenďa leske: “Na džav!” Vašoda o kraľis choľisaľiľa.
Avke sar o kraľis furt kerelas, sar pes kamelas te dodžanel, so phenel o zakonos a so majinel pal oda te kerel, vičinďa peske le goďavere muršen.
Sas ke leste nekpašeder efta murša andral e Medsko the Perziko phuv: o Karšenas, o Šetar, o Admatas, o Taršiš, o Merešis, o Marsenos the o Memuchan. Lenge sas furt domuklo te vakerel le kraľiha, bo sas len nekbareder thana andro kraľišagos.
O kraľis lendar phučľa: “So phenel o zakonos pre oda, so kerďa e kraľovna e Vašti, te na šunďa, so diňa avri o kraľis Ahasver le sluhenca, save sas bičhade ke late?”
Akor phenďa o Memuchan le kraľiske the ole muršenge, save sas andre bari rada: “Šunen! E kraľovna e Vašti na kerďa namištes ča le kraľiske, ale the savore uradňikenge a mek dojekhe muršeske andral e kraľiskeri phuv!
Mek te pes došunena savore romňa, so kerďa e kraľovna, akor the on dikhena tele peskere romen, bo phenena peske: ‘O kraľis Ahasver vičinďa la kraľovna, hoj ke leste te džal, a oj na geľa!’
A mek te pes pal e kraľovnakere lava došunena o romňa le anglune muršengere andral e Medija the Perzija, mek adadžives the on vakerena avke peskere romenca a na šunena len. No olestar avela ča bare vesekedišagi the e choľi.
No tu, kraľina, te tuke hin ada pre dzeka, de avri nevo zakonos, hoj e Vašti imar šoha (ňikda) našťi avel anglo kraľis. Mi el pisimen andro Medsko the Perziko zakonos, hoj pes te doľikerel pro furt. O kraľis mi del lakero than avra džuvľake, ko hin feder sar oj!
Te šunela dojekh romňi le kraľiskero nevo zakonos, so diňa avri prekal calo peskero kraľišagos, akor peske ľikerela peskere romes, či hin barvalo vaj čoro.”
Le Memuchanoskeri rada sas pre dzeka le kraľiske the le anglune muršenge a o kraľis kerďa avke, sar ov phenďa.
Rozbičhaďa o ľila maškar peskere manuša andre dojekh provincija le kraľišagoskeri, andre dojekh čhib the pisišagos. Pisinďa, hoj dojekh murš te ľidžal peskero kher a pre leskero lav les sako te šunel.
Sar imar pregeľa e choľi le kraľiskeri le Ahasveroskeri, furt gondoľinelas pre oda, so kerďa e kraľovna Vašti, the pre oda, so sas pal late avridino andro zakonos.
Paľis le kraľiskere sluhi, save pašal leste kerenas, leske phende: “Kraľina, de, hoj tuke te arakhen so nekšukareder pačivale čhajen.
Ačhav andre savore provinciji (kraji) le kraľišagoskere manušen, hoj te kiden avri le nekšukaredere pačivale čhajen. Mi anen len andro kraľiskero foros Šušan ko Hegaj, ke tiro eunuchos, savo merkinel pre savore džuvľa le kraľiskere, a o Hegaj len mi del veci pro šukariben.
Odi čhaj, savi ela pre dzeka le kraľiske, mi ačhel kraľovnake vaš e Vašti.” Kada sas le kraľiske pre dzeka a kerďa avke.
Andro foros Šušan bešelas jekh Židos, savo pes vičinelas Mordekaj. Ov sas andral o Benjaminiko kmeňos a sas o čhavo le Jairoske. O Jairus sas o čhavo le Šimejoske a o Šimej sas o čhavo le Kišoske.
Sar o kraľis Nebukadnecar iľa avri le kraľis le Jechonijah andral o Jeruzalem, akor sas ilo the o Mordekaj le zaphandle manušenca.
O Mordekaj bararelas le bačiskera čhajora sar peskera čha, bo na sas la aňi daj aňi dad. Lakero nav sas Hadassa, ale vičinelas pes the Ester. Sas igen šukar čhaj.
Sar pes diňa avri le kraľiskero zakonos, chudle te skidel upre but čhajen andro foros Šušan ko Hegaj a merkinelas pre lende.
Ole Hegajoske sas e Ester igen pre dzeka a diňa la o veci pro šukariben the oda nekfeder chaben. Diňa la mek efta šukare služobňičken andral o palacis a ke oda len diňa nekfeder than andro haremos le kraľiskero.
No e Ester ňikaske na phenďa, kaskeri hiňi, aňi andre savo narodos uľiľa (pes narodzinďa), bo o Mordekaj lake phenďa, hoj ňikaske te na vakerel, ko hiňi.
O Mordekaj pes sako džives predžalas angle dvora le haremoskeri, kaj bešelas e Ester. Kamľa te džanel, sar lake ode hin a so pes laha kerel.
Dojekha čha pririchtinenas jekh berš, hoj te el šukar, medik na džalas ko kraľis. Sas oda avke avridino, hoj la makhenas šov čhon le mirrakere olejoha a paľis la makhenas šov čhon le voňave mascenca the aver vecenca pro šukariben.
Akor, sar avelas o šoros pre odi čhaj, ľidžanas la ko kraľis. Sar džalas andro kraľiskero palacis, šaj urelas pre peste andral o haremos, so ča kamelas.
Oj džalas ko kraľis rači, no sar tosara odarik avelas avri, džalas andre aver haremos paš o kraľiskero sluhas Šaašgaz, savo merkinelas pre aver kraľiskere džuvľa. Odi čhaj, savi leske na sas pre dzeka, imar pes na dochudelas pale paš o kraľis, te na sas vičimen pal o nav.
Sar avľa o šoros pre Ester (pre čhaj le Abichajiloskeri, sava bararďa avri o Mordekaj), hoj te džal ko kraľis, na mangelas ňič; ča oda, so lake o Hegaj phenďa. Dojekheske, ko dikhľa la Ester, sas takoj pre dzeka.
No ľigende la Ester ko kraľis Ahasver andro dešto (10.) čhon, oda sas o čhon Tebet, andro eftato berš leskere kraľišagostar.
Sar dikhľa o kraľis la Ester, kamelas la buter sar savore čhajen. Oj leske sas buter pre dzeka a presikaďa lake bareder pačiv sar savore pačivale čhajenge. Thoďa lake pro šero e kraľoviko koruna a ačhaďa la kraľovnake vaš e Vašti.
Avke kerďa o kraľis bari hoscina prekal e Ester a vičinďa savore peskere anglune muršen the le uradňiken. Diňa avri baro inepos prekal dojekh provincija a ščirones rozdavkerelas le manušenge o dragane dari.
Sar dujtovar anenas jekhetane le čhajen, o Mordekaj ačhiľa uradňikos andro palacis.
E Ester mek furt ľikerelas andre peste, kaskeri hiňi a andre savo narodos uľiľa (pes narodzinďa). Na phenďa oda avri ňikaske, avke sar lake oda phenďa o Mordekaj. Oj les šunelas, avke sar oda ciknovarestar furt kerelas.
Andre oda časos, sar o Mordekaj ačhiľa uradňikoske, sas ode ipen duj eunuchi, o Bigtan the o Tereš, save merkinenas paš o vudar le kraľiskero. On igen sas choľamen pro kraľis a dovakerenas pes, sar le kraľis te murdaren.
O Mordekaj pes savorestar dodžanľa a sa phenďa avri la kraľovnake Esterake. Oj paľis geľa a vakerelas sa le kraľiske vaš o Mordekaj.
Pal oda lav, so šunďa o kraľis, pes dodžanle, hoj hin o čačipen. Ole sodujen eunuchen ile te umblavel (te figinel). Savoro, so pes ačhiľa, pisinde andre kronika (zvitkos pal o čirlatune veci) paš o kraľis.
O kraľis Ahasver hazdňa upre le Agagitos Haman, savo sas le Hammedatoskero čhavo. Ačhaďa les pro nekbareder than upral savore raja andro peskero kraľišagos.
Akor savore uradňika, save sas andre dvora le kraľiskeri, sar dikhle le Haman, banďonas anglal leste, avke sar oda phenďa o kraľis. Ale o Mordekaj na kamelas te perel pro khoča aňi te banďol anglal leste.
Akor o kraľiskere uradňika, save sas andre dvora, chudle te dovakerel le Mordekajiske: “Soske tu na doľikeres oda, so o kraľis diňa avri?”
Dovakerenas leske sako džives, no ov len na šunelas, bo phenďa lenge, hoj hino Židos. Vašoda gele ko Haman a phende leske pal oda, bo kamle te dikhel, či leske oda predžala.
Sar o Haman dikhľa pro Mordekaj, hoj ov čačes na perel pro khoča aňi na banďol anglal leste, sas pre leste igen choľamen.
Sar pes mek došunďa o Haman, andral savo narodos hin o Mordekaj, phenďa peske: “Na murdarava ča les, ale the leskero calo Židoviko narodos, so dživen andre calo Ahasveroskero kraľišagos.”
Sar imar kraľinelas o kraľis Ahasver dešuduj (12) berš, andro ešebno (peršo) čhon, so pes vičinelas Nisan, chudle te losinel vaš o Haman, hoj pes te lel avri o džives the o čhon. No o losi (“o purim”) pele pro dešutrito (13.) džives andro dešudujto čhon, so hin o čhon Adar.
Akor o Haman phenďa le kraľiske: “Hin ade jekh narodos, so hine rozčhide maškar o narodi andral savore provinciji (kraji) tire kraľišagostar. Lengero zakonos hin aver sar o zakonos savore narodengero a na doľikeren le kraľiskero zakonos. Nane mištes prekal o kraľis oda te mukel ča avke.
Te o kraľis domukela, mi del avri ajso zakonos, hoj dojekh Židos te el murdardo. Me dav miro lav, hoj počinava trin šel the saranda ezera (340 000) kili rup le uradňiken, hoj len te thoven andre kraľiskere pokladňici.”
Sar šunďa o kraľis kala lava, iľa tele pal o angušt e angrusi a diňa le Hamanoske, le Hammedatoskere čhaske, le Židengere ňeprijaťeľiske.
Akor phenďa le Hamanoske: “Muk tuke tire love a dža. Ker ole narodoha, so ča tu kames.”
Pro dešutrito (13.) džives ešebne čhonestar vičinde peske le uradňiken, so pisinenas o zakoni. On pisinenas savoro, so o Haman lenge vakerelas, andre dojekh čhib the pisišagos prekal dojekh provincija. No pisinenas oda, so ov phenďa, savore vladarenge the le guvernerenge the le princenge andral ola provinciji. Savoro sas pisimen andro nav le kraľiskero le Ahasveroskero a sas oda zapečaťimen leskera angrusaha.
Ola ľila rozbičhavkerenas andre savore kraľiskere provinciji le sluhenca pro graja. Sas andre pisimen: “Andro dešudujto (12.) čhon, so hin Adar, pro dešutrito (13.) džives, savoren Židen murdaren avri a ňikas na muken te dživel, le ternendar dži ko phure, le džuvľendar dži ko čhavore.” Sas lenge domuklo, hoj savoro, so hin le Židen, peske šaj len.
Oda, so sas pisimen andro ľila, sas avridino sar zakonos prekal dojekh provincija, hoj te džanel te el pririchtimen dojekh narodos pre oda džives.
Mekča, so avľa avri o zakonos andro kraľiskero foros Šušan, o sluhi pro graja chudle takoj te rozľidžal ola ľila. Paľis o kraľis the o Haman peske bešle tele a chudle te pijel. Ale o manuša andre oda foros Šušan na džanenas, so te kerel, bo ačhile bi e goďi.
O Mordekaj pes dodžanľa pal savoro, so pes ačhiľa. Čhingerďa pre peste o gada, urďa pre peste o gone a pro šero peske čhivkerelas popolos. Paľis geľa andro foros a igen zorales the phares chudľa te rovel.
Avke doavľa ča paš e kraľiskeri brana, bo andro palacis ňiko našťi geľa upre urdo andro gono.
Všadzik andre dojekh provincija (krajos), kaj pes dochudľa le kraľiskero lav, so sas leskero zakonos, pes o Židi zdžanas a ľikerenas o postos andre bari žaľa the roviben. Urenas pre peste o gone a pašľonas peske andro popolos.
Paľis avle la Esterakere služobňički pal e kraľiskeri dvora the lakere eunuchi a phende lake savoro, so pes ačhiľa. La kraľovnake sas pharo a phenďa lenge: “Džan ko Mordekaj a čhiven pal leste tele o gono. Uren les upre andro gada.” Ale ov na kamľa.
Avke e Ester vičinďa ke peste jekhe kraľiskere eunuchos le Hatach. Bičhaďa les ko Mordekaj, hoj pes te dodžanel, so les trapinel a soske pes avke ľikerel.
O Hatach geľa ko Mordekaj pro pľacos, kaj sas e kraľiskeri brana, hoj lestar te phučel, so pes ačhiľa.
Akor o Mordekaj savoro vakerelas le Hatachoske, so pes leske ačhiľa a mek pal o love, keci kamel te del o Haman andre kraľiskeri pokladňica, te dela le Židen te murdarel.
Diňa le eunuchoske jekh ľil ole zakonostar, so sas avridino andro foros Šušan, hoj les lake te sikavel a te rozvakerel, pal soste džal. Bo kamľa, hoj pes e Ester te dodžanel savorestar, so kerďa o Haman. A phenďa le Hatachoske: “Dža ke Ester a phen lake, hoj mušinel te džal ko kraľis pes te mangel vaš peskero calo narodos, hoj len te na del te murdarel.”
Avke o Hatach geľa ke kraľovna Ester a rozvakerďa lake, so vakerelas o Mordekaj.
Ale e Ester bičhaďa pale le Hatach, hoj te phenel le Mordekajiske:
“Savore sluhi the o nipi andral e kraľiskeri phuv džanen pal o zakonos, hoj dojekh murš vaj džuvľi, ko džala andre andruňi dvora a kas o kraľis na vičinďa, mušinela te merel. Ča oda, pre kaste o kraľis sikavela peskere somnakune žezloha, na merela. No na vičinde man, hoj te džav ko kraľis, imar tranda (30) dživesa.”
O Mordekaj šunďa o lava la Esterakere
a odphenďa lake pale: “Ma gondoľin tuke, hoj ča tu jekh na mereha savore Židendar, bo sal andro kraľiskero palacis.
Te akana aveha čhit, odi zachrana šaj avel avrestar prekal o Židi a ena zachraňimen, ale tu the tiri famelija merena. No ko džanel, či tu na ačhiľal kraľovnake ipen vaš oda, so pes akana kerel.”
E Ester pale odphenďa le Mordekajiske:
“Dža, kide avri savoren Židen, saven arakheha andro foros Šušan, a poscinen tumen vaš ma. Ma chan a ma pijen trin dživesa the trin rača. Me man avke poscinava the mire služobňičkenca. Paľis džava ko kraľis, choc džanav, hoj oda le kraľiskero zakonos na domukel. Te majinava te merel, mi merav.”
Akor geľa o Mordekaj het a kerďa sa avke, sar leske phenďa e Ester.
E kraľovna Ester pes pro trito džives urďa andre kraľoviko ruchos a geľa andro palacis andre andruňi dvora a thoďa pes te ačhel anglo oda than, kaj bešel o kraľis. O kraľis ipen bešelas pre peskero tronos, pre oki sera, khatar pes delas te dikhel pro vudar andre dvora.
Sar dikhľa o kraľis la kraľovna Ester te ačhel pre andruňi dvora, takoj leske sas pre dzeka a nacirdľa pre Ester o somnakuno žezlos, so ľikerelas andro vast. Oj geľa ke leste a chudľa le kraľiskero žezlos le agorestar.
O kraľis phučľa la Esteratar: “Savo hin tut mangipen? Choc mangeha jepaš le kraľišagostar, dava tuke les.”
“No te hin oda le kraľiske pre dzeka,” phenďa e Ester le kraľiske, “mi avel o kraľis adadžives le Hamanoha pre hoscina, so leske pririchtinďom.”
Avke o kraľis phenďa le sluhenge: “Džan sigo, anen le Haman, avke sar oda kamľa e Ester.” Paľis o kraľis the o Haman gele pre hoscina, so kerďa e Ester.
Sar pijenas e mol, o kraľis phenďa la Esterake: “Phen mange, so kames, a oda pes ačhela. Choc mangeha jepaš le kraľišagostar, dava tuke les.”
E Ester leske odphenďa: “Hin man ke tut mangipen a the vareso, so kamav.
Te me tuke, kraľina, som čačes pre dzeka a te mange deha savoro, so mangava, a kereha oda, so kamav, vičinava tut, kraľina, the le Haman pale pre miri hoscina, so kerava prekal tumende. Tajsa tuke, kraľina, odphenava, so tu mandar phučes.”
Sar o Haman džalas khere, igen radisaľolas a sas leske igen mištes. Ale sar dikhľa le Mordekaj paš e kraľiskeri brana, hoj aňi na ušťiľa aňi na daralas lestar, sas pre leste igen choľamen.
Ale o Haman pes zľikerďa a džalas khere. Sar doavľa khere, vičinďa peske le prijaťeľen the peskera romňa la Zereš.
Paľis pes o Haman angle lende lašarelas, savo baro hin leskero barvaľipen, keci čhave les hin, a sar les hazdňa o kraľis upre upral savore peskere anglune murša the raja.
A vakerelas lenge: “Ale mek oda nane savoro! Adadžives man e kraľovna Ester vičinďa pre hoscina a somas ode ča me le kraľiha. No e kraľovna kerela tajsa pale hoscina! Vičinďa man jekhetane le kraľiha!
Ale prekal mande oda nane ňič, sar dikhav te bešel paš e kraľiskeri brana le Židos le Mordekaj.”
Ale leskeri romňi e Zereš the savore leskere prijaťeľa leske phende: “De te ačhavel e umblaďi (šibeňica) le kaštestar uči bišuduj (22) metri a mang tosara le kraľis, hoj le Mordekaj te del upre te figinel. Paľis tu ča dža le kraľiha radišagoha pre odi hoscina!” Le Hamanoske sas kala lava pre dzeka a diňa te kerel e umblaďi.
Odi rat o kraľis našťi sovelas a phenďa le sluhenge: “Anen mange e kronika, andre savi hin pisimen savoro, so pes ačhiľa mire kraľišagostar, a pregenen mange andral.”
Sar genenas, dodžanle pes, hoj o Mordekaj phenďa avri pro eunuchi, pro Bigtan the pro Tereš, pre ola sluhi, save merkinenas paš o vudar le kraľiske, save kamenas te murdarel le kraľis.
“So chudľa o Mordekaj vaš oda, so kerďa prekal ma?” phučľa lendar o kraľis. “Na chudľa ňič,” odphende leske o sluhi.
Akor phučľa o kraľis: “Ko hin avri pre dvora?” Ipen akor avľa o Haman andre dvora le palaciskeri te phenel le kraľiske, hoj le Mordekaj te umblavel (te figinel) pre kaštuňi umblaďi (šibeňica), so leske ov korkoro diňa te kerel.
Le kraľiskere sluhi leske phende: “Kraľina, o Haman hino avri pre dvora.” “Mi avel andre,” phenďa o kraľis.
O Haman geľa andre a o kraľis lestar phučľa: “So kampel te kerel oleske, kaske kamel o kraľis te presikavel e pačiv?” A o Haman peske phenďa: “Kaske avreske kamľahas o kraľis buter te presikavel e pačiv, te na mange?”
Vašoda o Haman odphenďa le kraľiske: “Te kames, kraľina, varekaske te presikavel e pačiv,
mi anen leske o ruchos, so urel ča o kraľis, a mi anen leske the le grajes la kraľiskera korunaha, pre savo ča o kraľis bešel.
Phen jekheske tire nekbareder rajendar, hoj leske te anen ruchos the le grajes, a mi urel oles, kaske kamel o kraľis te presikavel e pačiv. Paľis les mi thovel te bešel pro graj pro foros a mi vičinen anglal leste: ‘Avke pes presikavel e pačiv oleske, kas kamel o kraľis upre te hazdel!’ ”
Akor phenďa o kraľis le Hamanoske: “An takoj o ruchos the le grajes, pal savo vakerehas, a avke de pačiv le Židos le Mordekaj, savo bešel paš e brana. Ma muk avri ňič olestar, so phenďal!”
Avke o Haman iľa le grajes the o ruchos, urďa les pro Mordekaj a thoďa les te bešel pro graj a predžalas pes leha maškar o foros a vičinelas anglal leste: “Avke pes presikavel e pačiv oleske, kas kamel o kraľis upre te hazdel!”
Avke o Mordekaj avľa pale andre kraľiskeri brana. No o Haman andre bari ladž garuďa o muj a denašelas khere.
Rozvakerďa oda savoro avri peskera romňake la Zerešake the peskere prijaťeľenge, so pes leske ačhiľa. Leskere goďaver murša the e romňi e Zereš phende: “Te hino o Mordekaj andral o Židoviko narodos, phenav tuke, kada hin mekča o agor oleske, so pes tuha ačhela, hoj na ňerineha (na zviťazineha) upral leste. Merkin pre tu, bo čačes na dopereha mištes.”
Mek leha vakerenas, sar avle le kraľiskere sluhi, te lel le Haman ke kraľovna Ester pre hoscina.
O kraľis the o Haman sas pale pre hoscina ke kraľovna Ester.
Pro dujto džives, sar pijenas e mol pre hoscina, o kraľis pes pale phučľa latar: “So prekal tu šaj kerav Ester? Ča phen mange a dava tuke dži jepaš mire kraľišagostar.”
E kraľovna Ester odphenďa: “Ó, kraľina, te arakhľom o kamiben andre tire jakha a te tuke som pre dzeka, mangav tut vaš o miro dživipen the vaš o dživipen mire narodoske. Kada hin oda, so tutar me mangav.
Bo samas bikende me the miro narodos, hoj amen te murdarden avri. Te majinďamas ča te el bikende sar otroka, na phenďomas ňič, hoj tuke te na kerav mek buter pharipen.”
O kraľis pes la Esteratar phučľa: “Ko hin oda? Kaj hin oda, savo kamel ajso vareso te kerel?”
“Oda ňeprijaťeľis hin kada nalačho Haman!” odphenďa leske e Ester. Sar oda šunďa o Haman, parňiľa avri andro muj anglo kraľis the angle kraľovna.
Akor o kraľis choľisaľiľa a ušťiľa pal oda than, kaj pijenas e mol, a geľa avri andre bar (zahrada) paš o palacis. O Haman andre odi dar ušťiľa a geľa ke kraľovna Ester te mangel la vaš peskero dživipen, bo dikhľa, hoj o kraľis les kamel imar te del te murdarel.
Sar o kraľis avelas pale andral e bar le palacistar pre oda than, kaj sas e hoscina, akor ipen o Haman geľa te pašľol paš lakere pindre pre odi valenda, kaj e kraľovna Ester pašľolas, a mangelas la vaš peskero dživipen. Sar o kraľis dikhľa, so kerďa, phenďa leske: “Tu mek kames paš mande andre miro kher te pašľol la kraľovnaha?” Sar phenďa o kraľis kada lav, o sluhi takoj garude le Hamanoske o muj.
Avke jekh le eunuchendar, savo pes vičinelas Charbonas, phenďa le kraľiske: “Avri hin e kaštuňi umblaďi (šibeňica), so diňa imar anglal te kerel o Haman prekal o Židos Mordekaj, savo zachraňinďa le kraľis. Odi umblaďi ačhel paš o Hamanoskero kher a hin uči bišuduj (22) metri.” Akor o kraľis phenďa: “Figinen le Haman upre!”
On gele a figinde le Haman pre kaštuňi umblaďi, so diňa te kerel prekal o Mordekaj. Akor le kraľiskeri choľi preačhiľa.
Mek andre oda džives o kraľis Ahasver diňa la kraľovnake Esterake o kher le Hamanoskero, oleskero, savo kamľa te murdarel avri le Židen. Sar e kraľovna Ester paľis vakerelas le kraľiske, so hin lake o Mordekaj, ov sas vičimen anglo kraľis.
Avke o kraľis iľa tele pal o vast e angrusi, so sas angloda le Hamanoste, a diňa le Mordekajiske. E kraľovna Ester ačhaďa le Mordekaj upral le Hamanoskero majetkos.
E Ester pes pale mangelas angle le kraľiskere pindre, rovelas a mangelas les, hoj te na domukel oda, so kamľa te kerel o Agagitos Haman le Židenge.
Akor o kraľis nacirdľa ke Ester pale peskero somnakuno žezlos a e Ester ušťiľa anglo kraľis.
“Kraľina miro,” phenďa e Ester, “te tuke som šukar angle tire jakha a te tuke hin ada pre dzeka a mek man čačes dureder kames a te tuke gondoľines, hoj hin oda mištes, so vakerav, de te pisinel ľila, hoj oda, so diňa avri o Agagitos Haman, o čhavo le Hammedatoskero, pes te zaačhavel, hoj le Židen andral savore kraľiskere provinciji (kraji) te na murdaren avri.
Sar šaj dikhav, kraľina, pre miro narodos the pre miri famelija, hoj len džan te murdarel? Sar šaj dikhav pre oda?”
Avke o kraľis Ahasver phenďa la kraľovnake Esterake the le Mordekajiske: “Le Hamanoskero kher diňom la Esterake, bo les diňom te umblavel (te figinel) pre umblaďi (šibeňica) vaš oda, hoj kamľa te murdarel le Židen.
Ale o zakonos, so ov diňa avri, pes na del te čerinel, bo me imar thoďom la angrusakero znakos pre oda ľil. Ale me šaj kerav oda, hoj tumenge akana domukava te del avri nevo zakonos. Keren avke, sar džanen prekal e zachrana tumare narodoske, a thoven upre miro znakos.”
Avke pes ačhiľa, hoj andro bišutrito (23.) džives andro trito čhon Sivan o Mordekaj peske vičinďa le kraľiskere uradňiken, hoj te pisinel ľil prekal o Židi, vladara, guvernera the princi andro šel the bišuefta (127) provinciji la Indijatar dži ko Kuš. Sas pisimen prekal dojekh phuv the narodos andre lengeri čhib the pisišagos a the le Židenge lengera čhibaha the pisišagoha.
O Mordekaj diňa oda džives te pisinel ola ľila andro Ahasveroskero nav a thoďa upre le kraľiskero znakos. Andral e kraľiskeri maštalňa diňa te rozľidžal le sluhenca pro igen siďarde graja ola ľila.
Andre oda ľil o kraľis domukľa le Židenge andral dojekh foros, hoj pes te zdžan jekhetane a te na den pes te murdarel. Te o slugaďa andral aver phuva abo narodos kamľahas len te murdarel, hin lenge domuklo savoren slugaďen lengere romňenca the čhavenca te murdarel, hoj ňiko lendar te na ačhel džido, a šaj peske len oda, so hin lengero.
Andre jekh dešutrito (13.) džives the andro dešudujto (12.) čhon Adar sas lenge tiš oda domuklo te kerel andre savore provinciji le Kraľiskere le Ahasveroskere.
Oda ľil majinďa te el avridino sar o zakonos prekal savore provinciji, hoj o Židi te en pririchtimen pes te marel peskere ňeprijaťeľenca, sar oda džives avela.
O sluhi gele pro graja a siďarenas pro drom, avke sar lenge oda o kraľis phenďa. O zakonos sas avridino the andro foros Šušan.
Sar o Mordekaj odgeľa, sas pre leste urde ajse gada, so urelas the o kraľis. Sas pre leste plašťos, so sas belavo the parno, a pro šero les sas bari somnakuňi koruna. O plašťos sas sido le pochtanestar the lole purpurostar. O manuša andral o foros Šušan radisaľonas.
Le Židen sas smirom the bachtalo džives. Predživenas baro radišagos a všadzik lenge o nipi presikavenas e pačiv.
Andre savore fori, phuva the všadzik, kaj pes dochudľa le kraľiskero lav the leskero zakonos, sas le Židen baro radišagos a kerde peske inepos the hoscini. But manuša andral aver narodi pes pridenas ko Židi, bo pes lendar daranas.
Andro dešudujto (12.) čhon Adar pro dešutrito (13.) džives, sar pes majinďa te kerel pal o zakonos, so sas avridino, peske o ňeprijaťeľa gondoľinenas, hoj ňerinena (zviťazinena) upral o Židi. Ale ačhiľa pes oda, so ňiko na užarelas, hoj le Židen sas bareder zor sar len.
Andral dojekh provincija (krajos) le kraľiskeri le Ahasveroskeri pes savore Židi jekhetane zgele andre peskere fori, hoj pes te maren ole manušenca, save len kamenas te murdarel. Anglo Židi ňiko na obačhiľa, bo pre savore narodi avľa bari dar.
Paľis savore princi, uradňika the guvernera andral savore provinciji ačhenas paš o Židi, bo avľa pre lende bari dar anglo Mordekaj.
Le Mordekaj sas baro lav anglo kraľis a došunde pes pal leste andre dojekh provincija. Ov sas furt zoraleder.
Akor o Židi marenas savore peskeren ňeprijaťeľen le šabľenca a mudarkerenas len avri, hoj ňiko lendar te na ačhel džido. Kerenas lenca, so ča kamenas.
Ča andro baro foros Šušan o Židi murdarde pandž šel (500) muršen.
Mule the o Paršandat, o Dalfon, o Aspatas,
o Poratas, o Adalijas, o Aridatas,
o Parmaštas, o Arisaj, o Aridaj the o Vajzatas.
On sas o deš čhave le Hamanoskere, savo sas čhavo le Hammedatoskero, le Židengero ňeprijaťeľis. Ale o Židi na ile ňič olestar, so ačhiľa pal lende.
No mek oda džives pes o kraľis došunďa, keci manuša sas murdarde andro foros Šušan,
a phenďa la kraľovnake Esterake: “Došunďom man, hoj andro foros Šušan o Židi murdarde pandž šel (500) muršen the le deše Hamanoskere čhaven. So kerde mek pre okla mire provinciji? Te hin tut mek vareso, hoj tuke te kerav, phen mange!”
“Te tuke oda hin pre dzeka, kraľina,” odphenďa e Ester, “domuk le Židenge, hoj tajsa te keren oda, so kerde adadžives. O ťela le Hamanoskere čhavengere mi en figimen pre umblaďi (šibeňica).”
Avke o kraľis phenďa, hoj oda te keren. A andro foros Šušan o kraľis diňa avri zakonos, hoj le Hamanoskere deše čhavengere ťela te figinen pre umblaďi.
Pro dešuštarto (14.) džives andro čhon Adar pes pale zgele o Židi andro foros Šušan a murdarde trin šel (300) muršen. A avke sar angloda na ile ňič le barvaľipnastar, so ačhiľa pal lende.
A mek andral aver provinciji o Židi pes jekhetane zdžanas, hoj pes te maren peskere ňeprijaťeľenca, hoj te el len smirom lendar. Murdarde eftavardeš the pandž ezera (75 000) manušen, ale na ile ňič le barvaľipnastar, so ačhiľa pal lende.
Oda pes ačhiľa pro dešutrito (13.) džives andro čhon Adar, ale pro dešuštarto (14.) džives peske kerde hoscina. Oda džives oslavinenas sar baro inepos.
No andro foros Šušan pro dešutrito (13.) the dešuštarto (14.) džives o Židi murdarenas peskere ňeprijaťeľen a pro dešupandžto (15.) džives pes zgele, hoj peske te keren inepos. Andre oda džives igen radisaľonas a sas len bari hoscina.
Vašoda le Židenge, save dživen andro gava, hin o dešuštarto (14.) džives sar inepos, kaj peske jekh aver davkeren o dari.
Paľis o Mordekaj pisinďa andre savoro, so pes ačhiľa, a diňa te bičhavel o ľila savore Židenge, save sas pašes the dur, andre savore provinciji le kraľiskere le Ahasveroskere.
A phenďa lenge: “Sako berš mušinen te ľikerel o dešuštarto (14.) the dešupandžto (15.) džives andro čhon Adar sar inepos,
bo andre ola dživesa, sar sas tumen imar smirom peskere ňeprijaťeľendar, pes čerinďa tumari žaľa pro radišagos a o roviben pro bachtalo džives. Avke ľikeren peske ola dživesa sar inepos a jekhetane maškar peste davkeren o chaben a le čoren o dari.”
Avke o Židi oda priile a chudle te kerel, sar lenge oda pisinďa o Mordekaj,
bo o Agagitos Haman, o čhavo le Hammedatoskero, o ňeprijaťeľis savore Židengero, rodelas, sar te murdarel le Židen. Ov čhiďa o losi “o purim”, pre savo džives len te murdarel.
Ale sar o kraľis pes dodžanľa, hoj o Haman kamelas te murdarel le Židen, diňa le ľileha te pisinel, hoj oda te visarel pre leste, a avke les the leskere čhaven diňa te figinel pre umblaďi.
A vašoda pes vičinel oda inepos Purim pal o Hebrejiko lav “pur”. Vaš savoro, so pes ačhiľa, the vaš oda, so pisinďa o Mordekaj andro ľil,
o Židi peske ile kala duj dživesa sar inepos. On, lengere potomki the ola, save pes ke lende priden, les ľikeren furt sako berš andre oda časos avke, sar sas pisimen andro ľil.
Kala duj dživesa peske mušinen te leperel a te doľikerel sako berš savore Židovike fameliji andre dojekh pokoleňje, andre dojekh phuv the andre dojekh foros. Kala dživesa o Židi mušinen te oslavinel o Purim pro furt a lengere potomki mušinen peske furt pre lende te leperel.
Paľis e kraľovna Ester, e čhaj le Abichajiloskeri, pisinelas dujto ľil jekhetane le Mordekajoha pal o Inepos Purim, hoj pes te doľikerel pro furt.
Ola ľila rozbičhaďa savore Židenge andro šel the bišuefta (127) kraľiskere provinciji. Andro ľila sas pisimen: “Mi el maškar tumende o smirom the o čačipen.
Me, e kraľovna Ester, the o Mordekaj dav kada Inepos Purim, hoj pes te doľikerel pro furt; andre oda džives, so sas imar avridino, a mušinen les tumen the tumari caľi famelija, o čhave the tumare potomki, te doľikeren a te ačhen andre oda džives andro postos zorale rovibnaha.”
Oda zakonos pal o Inepos Purim sas pisimen andro zvitkos, avke sar prikazinďa e Ester.
O kraľis Ahasver diňa avri, hoj dojekh manuš andral savore phuva the ostrovi leske mušinen te del o daňe.
Savore kraľiskere bare the lačhe skutki, pal o baripen le Mordekajiskero the pal oda, sar les paľis upre hazdňa, sas pisimen andro kroniki le Medske the Perzike kraľenge.
Oda Židos Mordekaj sas dujto pal o kraľis Ahasver, sas les baro lav anglo Židi a angle lengere jakha sas igen baro, bo kerelas savoro prekal oda, hoj te en andro smirom, a privakerelas pes vaš lende.































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































O lav le RAJESKERO avľa ko Jonaš, ko čhavo le Amittajoskero:
“Ušťi a dža andre oda baro foros Ninive a zoraha phen avri pre leste, bo me dikhľom, savo baro hin lengero nalačhipen.”
Ale o Jonaš ušťiľa, hoj te denašel het le RAJESTAR andre phuv Taršiš. Geľa tele andre Joppa, kaj arakhľa e loďa, so ode džalas. Počinďa vaš o drom a geľa andre loďa, hoj lenca te džal andro Taršiš le RAJESTAR.
Ale o RAJ bičhaďa zoraľi balvaj pro moros a avľa bari burka a imar dičholas, hoj e loďa rozperela.
O namorňika pre loďa pes daranas a chudle sako te vičinel pre peskero del. Chudle andral e loďa avri te čhivkerel o veci andro moros, hoj te el lokeder. Ale o Jonaš peske olestar na kerelas ňič. Geľa dži andre nekteluneder than la loďake te pašľol a zorales zasuča.
Avľa paš leste o kapitanos la loďakero a phenďa leske: “So tute, hoj soves? Ušťi, vičin ke tiro Del! Šaj el, hoj ela leske pharo pal amende a na meraha.”
Akor o namorňika peske phende: “Aven, čhivas o losi a dodžanaha pes, ko hin oda, prekal kaste pes ačhiľa kada nalačhipen.” Avke čhide o losi a peľa o losos pro Jonaš.
Phende leske: “Akana amenge phen, soske pre amende avľa kada nalačhipen? So ade keres? Khatar sal? Andral savi phuv the narodos sal?”
O Jonaš lenge phenďa: “Me som Hebrejis a lašarav le RAJES, le ňeboskere Devles, savo kerďa o moros the e šuki phuv.”
Akor ola murša igen daranas a phende leske: “S'oda kerďal?” Bo pes dodžanle, hoj denašel le Devlestar. O Jonaš lenge oda phenďa.
Phende leske: “Akor, so majinas tuha te kerel, hoj te preačhel e burka pro moros?” Bo e burka furt goreder zoraľolas.
Ov lenge phenďa: “Čhiven man andro moros a o moros pes preačhela te hazdel upre. Bo džanav, hoj vaš mande pre tumende avľa kadi bari burka.”
Ale o murša veslinenas savora zoraha, hoj pes te dochuden la loďaha pre šuki phuv, ale na delas pes, bo e burka sas furt zoraleder a zoraleder.
Vašoda vičinenas pro RAJ: “Joj, Devla! Ma domuk, hoj te meras vaš o dživipen kale manušeskero! Ma thov pre amende leskero ňevinno rat! Se tu sal o RAJ a kerďal avke, sar tuke sas pre dzeka.”
Paľis ile le Jonaš, čhide les andro moros a o moros pes zaačhaďa.
Avke ola murša chudle te daral igen le RAJESTAR a obetinde leske obeta a dine leske vera.

Ale o RAJ bičhaďa, hoj te avel bari riba, hoj te zľiginel le Jonaš. O Jonaš sas andre riba trin dživesa the trin rača.
O Jonaš pes modľinelas andral e riba ko RAJ, ke peskero Del,
a phenďa: “Andral miro pharipen vičinavas pro RAJ a odphenďa mange, dži telal andral o mulengero svetos pre tu vičinavas, mangas man, hoj mange te pomožines, a tu man šunďal.
Čhiďal man maškar o Stredozemno Moros, hoj man o prudos te učharel andre. Savore ola bare paňa le zorale vlnenca džanas upral ma.
A phenďom mange: ‘Choc som odčhido tire jakhendar, the avke dikhava tiro sentno Chramos.’
O paňa man zaile dži ko kirlo, o moros man sa zaučharďa andre, le moroskeri čar pes mange zapačarďa pašal o šero.
Geľom tele dži ke phuv paš o nekteleder zakladi le verchengere, e phuv pal ma andre zaphandľa peskere brani pro furt. Ale tu, RAJEJA, Devla miro, cirdňal avri miro dživipen andral e chev.
Sar andre mande miri duša merelas, akor man zagondoľinďom pre tu, RAJEJA, a miri modľitba avľa dži ke tiro sentno Chramos.
Ola manuša, save den pačiv le devlen, so nane pre ňisoste, visaren pes le Devleskere lačhipnastar.
Ale me tuke kamav te anel e obeta le bare paľikeribnaha a kamav te doľikerel ola lava, so tut diňom. E zachrana hin le RAJESTAR!” Akor o RAJ phenďa la ribake, hoj te čhungarel avri le Jonaš pre šuki phuv, a oj oda kerďa.
Akor o lav le RAJESKERO avľa dujtovar ko Jonaš:
“Ušťi a dža andre oda baro foros Ninive a zoraha phen avri ke leste oda, so tuke phenava.”
O Jonaš ušťiľa a geľa andro Ninive, sar phenďa o RAJ. Ninive sas ajso baro foros, hoj trin dživesa kampelas les te predžal.
Ešebno (peršo) džives o Jonaš geľa andro foros a chudľa lenge zorales te vakerel: “Mek saranda (40) dživesa a o Ninive ela zňičimen!”
Akor o nipi andral o Ninive pačanďile le Devleske. Phende peske, hoj ľikerena o postos, a urde pes upre andro gone – le nekbarederestar dži ko nekcikneder.
Sar pes došunďa pal oda le Niniveskero kraľis, ušťiľa upre pal peskero tronos, čhiďa tele o plašťos, urďa pes andro gone a bešľa peske andro prachos.
Andro Ninive diňa te džanel: “Kada tumenge phenel o kraľis the leskere uradňika: te na chan ňič o manuša, aňi e džvirina, aňi o gurumňa, aňi o bakrore – te na pasinen pes, aňi te na pijen paňi.
Ale o manuša the e džvirina pes mi uren andro gone a mi vičinen ko Del. Sako pes mi visarel peskere nalačhe dživipnastar the olestar, so keren namištes avreske.
Ko džanel, či o Del na čerinela oda, so kamľa te kerel, a na ela leske pharo pre amende a na odvisarela pes peskera bara choľatar, hoj amen te na meras?”
Sar o Del dikhľa, hoj pes visarde peskere nalačhe dživipnastar, avľa leske pharo pre lende a na domukľa ňič olestar, so kamľa te kerel pre lende.
Le Jonašiske na sas oda ňisar pre dzeka a sas igen choľamen.
Paľis pes modľinelas ko RAJ: “Joj, RAJEJA! Či oda na phenďom, mek sar somas khere? Vašoda ešeb (peršo) kamľom te denašel andro Taršiš, bo džanavas, hoj sal kamibnaskero the jileskero Del, savo ľikerel avri le manušenca. Džanavas, hoj sal barvalo andro lačhipen a visareha tut ole nalačhipnastar, so kamľal te kerel le binošnenge.
Akana, RAJEJA, le mandar miro dživipen, bo feder mange hin te merel, sar te dživel.”
Ale o Del lestar phučľa: “Hin mištes, hoj tut choľarďal?”
O Jonaš geľa avri andral o foros pro vichodos a ačhiľa ode. Ode peske kerďa streškica a bešľa peske andro ciňos, hoj te dikhel, so pes ačhela andro foros.
O RAJ, o Del, diňa, hoj te barol avri upral o Jonaš bari rastlina, hoj les upral o šero te el o ciňos, hoj leske te el feder. O Jonaš olestar igen radisaľolas.
Ale o Del diňa sig tosara pro dujto džives, hoj o kirmo te rozchal e rastlina, a šučiľa avri.
Sar avľa avri o kham, o Del diňa, hoj te phurdel le vichodostar e balvaj. O kham labarelas o šero le Jonašiske a sas leske igen namištes. Phenďa peske: “Feder mange hin te merel, sar te dživel!”
Ale o Del phenďa le Jonašiske: “Hin mištes, hoj tut choľares vaš odi rastlina?” O Jonaš leske odphenďa: “He! Choľarav man dži pro meriben!”
O Del leske phenďa: “Tuke hin pharo pal odi rastlina, pre savi na kerehas ňič, hoj te barol, so tel jekh rat bariľa avri a tel jekh rat the šučiľa avri?
A mange na majinel te el pharo vaš oda baro foros Ninive, andre savo hin buter sar 120 000 manuša, save na džanen te rozprindžarel, so hin lačho the nalačho – the mek but džvirini?”





















































































































































































































































































































































































































































































































































































O ľil pal o rodokmeňos le Ježišoskero Kristoskero, čhavo le Davidoskero, čhavo le Abrahamoskero.
O Abraham sas dad le Izakoske, o Izak sas dad le Jakoboske, o Jakob sas dad le Judaske the leskere phralenge
a o Juda sas dad le Pereciske the le Zerachoske, savenge sas daj e Tamar. O Perec sas dad le Checronoske, o Checron sas dad le Ramoske,
o Ram sas dad le Amminadaboske, o Amminadab sas dad le Nachšonoske, o Nachšon sas dad le Salmonoske,
o Salmon sas dad le Boaziske la Rachabatar a o Boaz sas dad le Obedoske la Rutatar. O Obed sas dad le Izajoske,
o Izaj sas dad le kraľiske le Davidoske a o David sas dad le Šalamunoske, savo uľiľa (pes narodzinďa) le Urijašiskera romňatar.
O Šalamun sas dad le Rechabeamoske, o Rechabeam sas dad le Abijoske, o Abijah sas dad le Asaske,
o Asa sas dad le Jošafatoske, o Jošafat sas dad le Jehoramoske a o Jehoram sas dad le Uzzioske.
O Uzziah sas dad le Jotamoske, o Jotam sas dad le Achazoske, o Achaz sas dad le Chizkijoske,
o Chizkija sas dad le Menaššeske, o Menašše sas dad le Amonoske a o Amon sas dad le Jozijašiske.
O Jozijaš sas dad le Jekonijašiske the leskere phralenge akor, sar sas o nipi andral o Izrael zaile andro Babilon.
Paloda, sar sas o Izraeliti zaile andro Babilon, sas le Jekonijaš čhavo o Šealtiel a o Šealtiel sas dad le Zerubbabeloske.
O Zerubbabel sas dad le Abijudoske, o Abijud sas dad le Eljakimoske, o Eljakim sas dad le Azoriske,
o Azor sas dad le Cadokoske, o Cadok sas dad le Achimoske a o Achim sas dad le Elijudoske.
O Elijud sas dad le Eleazaroske, o Eleazar sas dad le Mattanoske, o Mattan sas dad le Jakoboske
a o Jakob sas dad le Jozefoske, savo sas rom la Mariake, savake uľiľa o Ježiš, saves vičinen Kristus.
Avke savore pokoleňja le Abrahamostar dži ko David sas dešuštar (14); le Davidostar dži akor, sar sas o Izraeliti zaile andro Babilon, sas dešuštar pokoleňja; a akorestar dži ko Kristus sas tiš dešuštar pokoleňja.
O Ježiš Kristus uľiľa (pes narodzinďa) kavke: Akor, sar sas leskeri daj e Maria mangaďi le Jozefoha, mek angle oda sar pes zgele, sikaďa pes, hoj hiňi khabňi le Sentne Duchostar.
Ale o Jozef, lakero rom, sas čačipnaskero manuš a vaš oda, hoj lake na kamľa te kerel ladž, kamľa la počoral te premukel.
Sar pal oda gondoľinelas, sikaďa pes leske o aňjelos le Rajeskero andro suno a phenďa: “Jozef, čhavo le Davidoskero, ma dara tut te prilel la Maria romňake, bo oda čhavoro, saves oj užarel, hin le Sentne Duchostar.
Uľola lake čhavo a deha leske nav Ježiš, bo ov zachraňinela peskere nipen lengere binendar.”
Kada savoro pes ačhiľa vašoda, hoj pes te ačhel oda, so phenďa o Raj prekal o prorokos:
“Dikh, e pačivaľi džuvľi khabňola, uľola lake čhavo a dena leske nav Immanuel,” so hin prethodo: “O Del amenca.”
O Jozef ušťiľa andral o soviben a kerďa avke, sar leske oda phenďa o aňjelos le Devleskero, a iľa la Maria romňake.
Ale le Jozef na sas la Mariaha ňič dži akor, medik lake na uľiľa (pes narodzinďa) čhavo. A ov leske diňa nav Ježiš.
Akor, sar o Ježiš uľiľa (pes narodzinďa) andre Judsko Betlehem, sas o Herodes kraľis a andro Jeruzalem avle o goďaver murša pal o vichodos.
A phučenas: “Kaj hin oda Židoviko kraľis, savo uľiľa? Bo dikhľam leskeri čercheň pro vichodos a avľam anglal leste te banďol.”
Sar oda šunďa o kraľis Herodes, predaranďiľa a the calo Jeruzalem leha.
A zvičinďa savore anglune rašajen the le zakoňiken a phučelas lendar, kaj majinel te uľol o Kristus.
On leske phende: “Andre Judsko Betlehem, bo avke hin pisimen prekal o Proroka:
‘Tu, Betlehem, andre Judsko phuv, ňisoha na sal nekcikneder andral o anglune fori andre Judsko, bo tutar mange avela o vodcas, savo ľidžala mire manušen – le Izrael – sar bakroren.’ ”
Akor o Herodes vičinďa počoral le goďavere muršen a mištes pes lendar dophučľa, kana pes lenge sikaďa e čercheň.
Avke len bičhaďa andro Betlehem a phenďa: “Džan a mištes tumen dophučen pal oda čhavoro. Sar les arakhena, aven mange te phenel, hoj the me te džav a te banďuvav anglal leste.”
On šunde le kraľis avri a gele het. A e čercheň, savi dikhle pro vichodos, džalas anglal lende, medik na zaačhiľa upral oda than, kaj sas o čhavoro.
Sar dikhle e čercheň, igen radisaľile.
A sar gele andro kher, arakhle le čhavores la Mariaha, leskera daha. Pele pro khoča a banďonas anglal leste. Ile avri peskere dari a dine les somnakaj, kaďidlos the mirra.
Ale andro suno lenge o Del phenďa, hoj te na džan pale ko Herodes, vašoda gele avre dromeha pale andre peskeri phuv.
Sar on odgele, sikaďa pes o aňjelos le Rajeskero le Jozefoske andro suno a phenďa: “Ušťi, le tuha le čhavores the leskera da a denaš andro Egipt! Ačh ode dži akor, medik tuke na phenava! Bo o Herodes rodela le čhavores, hoj les te murdarel.”
Ov ušťiľa, iľa peha rači le čhavores the leskera da a denašľa andro Egipt.
Sas ode dži akor, medik na muľa o Herodes, hoj pes te ačhel oda, so phenďa o Raj prekal o prorokos: “Andral o Egipt vičinďom mire čhas.”
Sar dikhľa o Herodes, hoj o goďaver murša leha thode avri, igen pes choľarďa. Diňa te murdarel savore muršoren dži duj berš andro Betlehem the pašal caľi odi phuv, pal oda časos, pre savo pes mištes dophučľa le goďavere muršendar.
Akor pes ačhiľa oda, so sas phendo prekal o prorokos Jeremiaš:
“O hangos šunďiľa andro foros Rama, baro roviben the o hikišagos. Oda e Rachel rovel upral peskere čhave a na kamel te el andro smirom, bo on imar nane.”
Sar muľa o Herodes, sikaďa pes andro suno o aňjelos le Rajeskero le Jozefoske andro Egipt
a phenďa leske: “Ušťi, le tuha le čhavores the leskera da a dža andre Izraeliko phuv, bo mule ola, save kamenas te murdarel le čhavores.”
Ov ušťiľa, iľa peha le čhavores the leskera da a avľa andre Izraeliko phuv.
Ale sar šunďa, hoj imar o Archelaos kraľinel andre Judsko phuv vaš peskero dad o Herodes, daralas pes ode te džal. Andro suno leske sas phendo, hoj te džal andre Galileja.
Vašoda avľa ode a bešelas andro foros, so pes vičinel Nazaret, hoj pes te ačhel oda, so sas phendo prekal o Proroka, hoj ov pes vičinela Nazaretsko.
Andre ola dživesa avľa o Jan Krsťiťeľ a kazinelas pre Judsko pušťa
a phenelas: “Visaren tumen le binendar! Bo pašes hin le ňeboskero kraľišagos!”
O Jan hin oda, pal savo imar anglal phenďa o prorokos Izaiaš: “Kada hin o hangos, so vičinel pre pušťa: ‘Pririchtinen o drom le Rajeske, rovňaren avri leske o chodňiki!’ ”
Oda Jan sas urdo andro gada la ťavakera srsťatar, pašal o per les sas cipuno sirimos a chalas kobilki the maľakero medos.
Akor avenas ke leste o manuša andral calo Jeruzalem, caľi Judsko the caľi phuv pašal o paňi Jordan
a phenenas avri peskere bini a ov len bolelas andro paňi Jordan.
A sar dikhľa but Farizejen the Saducejen, hoj aven pre leskero boľipen, phenďa lenge: “Fajta sapengeri, ko tumenge sikaďa, sar te denašel le Devleskera choľatar, so avela?
Akor dživen avke, hoj o nipi te dikhen, hoj pes tumen visarďan tumare binendar!
Ma gondoľinen tumenge, hoj phenena: ‘Se o Abraham hino amaro dad!’ Bo phenav tumenge, hoj o Del kale barendar šaj kerel čhaven le Abrahamoske!
O tover imar hino prithodo paš o koreňis le stromengero a dojekh stromos, savo na anel lačho ovocje, pes čhinel avri a čhivel pre jag.
Me tumen bolav le paňeha, hoj pes te sikavel, hoj tumen pes visarďan le binendar, ale oda, savo avel pal ma, hino zoraleder sar me. Na som hodno leske mek aňi o sandalki te ľidžal. Ov tumen bolela le Sentne Duchoha the la jagaha.
Andre leskero vast hin o vejaris a ov prežužarela peskero humnos. O prežužardo ďiv (zrnos) sthovela andre peskeri šopa, ale o phus labarela andre jag, so šoha (ňikda) na murdaľola.”
Akor avľa o Ježiš andral e Galileja paš o Jordan pal o Jan, hoj pes leske te del te bolel.
No o Jan leske na kamľa te domukel a phenelas: “Mange kampel, hoj te avav boldo tutar a tu aves pal ma?”
Ale o Ježiš leske odphenďa: “Akana muk avke! Bo kampel amenge te kerel savoro spravodľišagos, so o Del kamel.” A paľis leske domukľa.
Sar sas o Ježiš boldo, takoj avľa avri andral o paňi. A phundriľa leske o ňebos a dikhľa, hoj o Duchos le Devleskero sar holubica avelas tele pre leste.
A andral o ňebos šunďiľa o hangos: “Kada hin miro čhavo, saves kamav. Lestar man hin o radišagos!”
O Ježiš sas ľigendo upre pre pušťa le Duchostar, hoj les o beng te pokušinel.
A pal oda, sar pes poscinelas saranda (40) dživesa the saranda rača, bokhaľiľa avri.
Avľa ke leste o beng a phenďa leske: “Te sal Čhavo le Devleskero, phen, hoj kale barendar te ačhen mare.”
Ov odphenďa: “Hin pisimen: ‘O manuš na dživela ča le marestar, ale dojekhe lavestar, so avel avri le Devleskere mujestar.’ ”
Akor les iľa o beng andro sentno foros, thoďa les te ačhel upre pro agor le chramoske
a phenďa leske: “Te sal Čhavo le Devleskero, čhiv tut tele. Se hin pisimen: ‘Prikazinela peskere aňjelenge pal tu a chudena tut pro vasta, hoj te na demes o pindro pro bar.’ ”
O Ježiš leske odphenďa: “Ale hin the pisimen: ‘Na pokušineha le Rajes, tire Devles!’ ”
Pale les iľa o beng pro igen učo verchos a sikaďa leske savore kraľišagi le svetoskere the lengero baripen.
A phenďa leske: “Kada savoro tuke dava, te angle mande pereha a banďoha.”
Akor leske phenďa o Ježiš: “Dža het, bengeja, bo hin pisimen: ‘Ča anglo Raj, tiro Del, banďoha a ča leske korkoreske služineha!’ ”
Akor les o beng omukľa, avle o aňjela a kerenas pašal leste.
Sar šunďa o Ježiš, hoj le Jan phandle andre bertena, geľa andre Galileja.
Omukľa o Nazaret a avľa te bešel andro foros Kafarnaum, savo hino paš o moros, andro phuva Zebulun the Naftali,
hoj pes te ačhel oda, so phenďa o prorokos Izaiaš:
“E phuv le Zebulunoskeri the e phuv le Naftaliskeri, pro drom ko moros, pal o Jordan, e Galileja le Nažidengeri!
O manuša, save dživenas andro kaľipen, dikhle baro kham. Olenge, save dživenas andre odi phuv andro ciňos le meribnaskero, avľa avri o kham.”
Akorestar chudľa o Ježiš te kazinel a te vakerel: “Visaren tumen le binendar! Bo pašes hin le ňeboskero kraľišagos.”
Sar phirelas pašal o Galilejsko moros, dikhľa duje phralen, le Šimon (saves vičinen Peter) the le Andrej leskere phrales, sar mukenas e sita andro moros, bo sas ribara.
A phenďa lenge: “Aven pal ma a me tumendar kerava ribaren, save chuden le manušen.”
On takoj omukle o siti a gele pal leste.
Sar geľa sikra dureder, dikhľa avre duje phralen, le Jakob the le Jan, le Zebedeoskere čhaven. Sas pre loďka lengere dadeha le Zebedeoha a prikerenas o siti. Vičinďa len
a on takoj omukle e loďka the peskere dades a gele pal leste.
O Ježiš phirelas pašal caľi phuv Galileja a sikavelas ode andro sinagogi. Kazinelas o evaňjelium pal o kraľišagos a sasťarelas dojekh nasvaľiben the dojekh dukh, so sas le nipen.
A rozľigenďa pes pal leste o hiros pal caľi Sirija. Anenas ke leste savore nasvalen, save cerpinenas andro dukha, le zaphandlen demonenca, olen, saven sas epilepsija, the le kaľiken a o Ježiš len sasťarelas.
Džanas pal leste but nipi andral e Galileja, andral o Dekapolis, Jeruzalem, Judsko the andral e phuv pal o Jordan.
Sar o Ježiš dikhľa ole nipen, geľa upre pro verchos. Bešľa peske a leskere učeňika avle paš leste.
A chudľa len kavke te sikavel:
“Bachtale hine o čore pro duchos, bo lengero hin o ňeboskero kraľišagos.
Bachtale hine ola, save roven, bo o Del lenge dela pale o radišagos.
Bachtale hine o ciche, bo lengeri ela e phuv.
Bachtale hine ola, save hine bokhale the smedne pal o spravodľišagos, bo on ena čaľarde.
Bachtale hine o lačhejileskere, bo o Del ela ke lende lačhejileskero.
Bachtale hine o žužejileskere, bo on dikhena le Devles.
Bachtale hine ola, save anen o smirom, bo on pes vičinena le Devleskere čhave.
Bachtale hine ola, pre kaste džan vaš o spravodľišagos, bo lengero hin o ňeboskero kraľišagos.
Bachtale avena, te vaš ma pre tumende namištes vakerena, džana pre tumende a phenena pre tumende savoro nalačhipen.
Radisaľon a thoven baripen, bo baro hin tumaro počiňiben andro ňebos, bo avke džanas the pro proroka, save sas angle tumende.”
“Tumen san o lon la phuvakero. Te o lon našavela peskero lonďipen, soha pes lonďarela? Pre ňisoste imar nane lačho, ča hoj pes te čhivel avri a o nipi pal oda te phiren.
Tumen san o svetlos le svetoskero. O foros, so ačhel upre pro verchos, našťi te garuvel.
Se e momeľi na labaren pre oda, hoj la te garuven tel e piri, ale thoven la pro momeľaris a labol savorenge andro kher.
Avke mi labol tumaro svetlos anglo manuša, hoj te dikhen tumare lačhe skutki a te lašaren tumare Dades, savo hino andro ňebos.”
“Ma gondoľinen tumenge, hoj avľom te prephagel o Zakonos abo le Proroken. Na avľom te prephagel, ale te pherďarel.
Bo čačipen phenav tumenge, hoj medik na našľona e phuv the o ňebos, na našľola aňi jekh pismenkos aňi jekh čjarkica andral o Zakonos, medik pes savoro na ačhela.
Oles, ko prephagľahas ča jekh le nekciknedere prikazaňjendar a sikaďahas avke le manušen, vičinena nekcikneder andro ňeboskero kraľišagos. Ale oles, ko len doľikerela a sikavela, vičinena baro andro ňeboskero kraľišagos.
Bo phenav tumenge, te na ela tumaro spravodľišagos (spravodľišagos) feder sar oda le zakoňikengero the le Farizejengero, šoha (ňikda) na džana andro ňeboskero kraľišagos.”
“Šunďan, hoj sas phendo le phurenge: ‘Na murdareha! Oda, ko murdarďahas, mušinel te džal anglo sudos.’
Ale me tumenge phenav, hoj sako, ko rušel pre peskero phral, mušinel te džal anglo sudos. Sako, ko phenďahas peskere phraleske: ‘Tu demado!’ mušinel te džal angle Bari Rada. A sako, ko phenďahas: ‘Tu dilino!’ ela čhido andro jagalo peklos.
Te anďalas tiro daros pro oltaris a ode tuke avľahas pre goďi, hoj tire phrales hin vareso pre tute,
muk ode tiro daros anglo oltaris, dža a lačhuv tire phraleha. Paľis av a obetin tiro daros.
Gondoľin mištes a dothov tut sigo oleha, ko džal pre tute, medik sal leha pro drom, hoj te na del tut andre le sudcaske a o sudcas tut diňahas le stražňikoske a paľis tut čhidehas andre bertena.
Čačipen phenav tuke, hoj odarik na aveha avri, medik savoro na počineha.”
“Šunďan, hoj sas phendo le phurenge: ‘Na kereha lubipen!’
Ale me tumenge phenav, hoj oda, ko dikhela pre džuvľi a andre peskeri goďi la kamel, oda imar kerďa laha lubipen andre peskero jilo.
Te tut cirdel pro binos tiri čači (pravo) jakh, džubin la avri a čhiv la tutar het! Bo feder tuke hin, hoj te merel jekh tiro kotor, sar te calo tiro ťelos uľahas čhido andro peklos.
Te tut cirdel pro binos tiro čačo vast, odčhin les a čhiv tutar het! Bo feder tuke hin, hoj te merel jekh tiro kotor, sar te calo tiro ťelos uľahas čhido andro peklos.”
“Sas avke phendo: ‘Oda, ko omukela peskera romňa, mi pisinel lake premuklo ľil.’
Ale me tumenge phenav, hoj oda, ko omukela peskera romňa, te oj na kerďa lubipen, ľidžal la ko lubipen a sako, ko peske lela kajsa romňa, savi hiňi premukľi, kerel o lubipen.”
“Šunďan mek, hoj sas phendo le phurenge: ‘Na leha klamišagoha e vera, ale doľikereha le Rajeske tiri vera!’
Ale me tumenge phenav, hoj šoha te na len vera, aňi pro ňebos, bo oda hin o tronos le Devleskero,
aňi pre phuv, bo oda hin o than, kaj ov thovel peskere pindre, aňi pro Jeruzalem, bo oda hin o foros ole bare Kraľiskero.
Aňi pre tiro šero na leha vera, bo mek aňi jekh bal našťi keres parno abo kalo.
Ale sar vakeren, ta vakeren avke, hoj tumaro ‘He’ mi el ‘He’ a tumaro ‘Na’ mi el ‘Na’. Savoro, so hin buter upral oda, hin le nalačhestar.”
“Šunďan, hoj sas phendo: ‘E jakh vaš e jakh a o dand vaš o dand.’
Ale me tumenge phenav: Ma de pale oleske, ko tuke kerel namištes. A oleske, ko tut demela pal e čači (pravo) čham, visar the aver čham.
Te vareko pes tuha kamel te sudzinel, hoj tuke te lel o teluno gad, muk leske the o gerekos.
A te vareko tut ispidela, hoj leha te džas jekh kilometros, dža leha duj.
Oles, ko tutar mangel vareso, de. A olestar, ko kamel tutar kečeň, ma visar tut.”
“Šunďan, hoj sas phendo le phurenge: ‘Kameha tire prijaťeľis a na kameha oles, savo pre tu džal.’
Ale me tumenge phenav: Kamen peskere ňeprijaťeľen, [žičinen o lačho olenge, save tumen prekošen, keren o lačhipen olenge, save tumen našťi avri ačhen] a mangen pes ko Del vaš ola, [ko tumen tele dikhen] a džan pre tumende,
hoj te aven o čhave peskere Dadeske, savo hino andro ňebos, bo kerel, hoj o kham te avel avri pro nalačhe the pro lačhe a del o brišind pro čačipnaskere the pro načačipnaskere.
Bo te kamľanas ča olen, save tumen kamen, savo počiňiben tumen užarel? Či na keren oda the o napačabnaskere?
A te pozdravinďanas ča tumare phralenge, soha uľanas aver? Či na keren oda the o manuša, save na prindžaren le Devles?
Aven dokonale avke, sar tumaro Dad, savo hino andro ňebos.”
“Merkinen tumenge, hoj te na keren tumare lačhe skutki anglo manuša avke, hoj tumen te dikhen, bo paľis imar tumenge na počinela pale tumaro Dad, savo hino andro ňebos.
Avke te des vareso le čoren, ma ker oda avke, hoj pal oda sako te džanel, sar oda keren ola dujemujengere, save pes rado presikaven andro sinagogi the pro uľici, hoj len o manuša te lašaren. Čačipen phenav tumenge, hoj imar chudle peskero počiňiben.
Ale te tu des vareso le čoren, te na džanel tiro baľogňi (ľavo) vast, so kerel tiro čačo (pravo) vast.
Bo te des oda andro garuďipen, tiro Dad dikhel oda, so hin garudo, a ov tuke počinela pale avke, hoj oda dičhola.”
“Sar tut modľines, ma av sar ola dujemujengere, bo on, sar pes modľinen, rado ačhen andro sinagogi abo pre uľica, hoj len o manuša te dikhen. Čačipen phenav tumenge, hoj imar chudle peskero počiňiben.
Ale sar pes tu modľines, dža andre tiro kheroro, phand pal tu o vudar a modľin tut tire Dadeske, savo hino andro garuďipen. Bo tiro Dad dikhel oda, so hin garudo, a ov tuke počinela pale.
Ale sar pes tumen modľinen, ma bebľinen but sar o pohana, bo on peske gondoľinen, hoj ena avrišunde vašoda, hoj but vakeren.
Avke ma aven ajse sar on, bo tumaro Dad džanel, so tumenge kampel, mek sigeder sar lestar mangen.”
“Tumen pes modľinen kavke: ‘Dado amaro, savo sal andro ňebos, mi el sentňardo tiro nav!
Mi avel tiro kraľišagos! Mi ačhel pes tiri voľa avke sar andro ňebos, avke the pre phuv!
De amen adadžives o maro, so amenge kampel sako džives
a odmuk amenge amare bini avke, sar the amen odmukas olenge, save amen dukhade.
A ma domuk amenge, hoj te avas pokušimen, ale zachraňin amen le nalačhestar.’ [‘Bo tiro hin o kraľišagos the e zor the e slava pro furt. Amen.’]
Bo te tumen odmukena le manušenge lengere bini, odmukela the tumenge tumaro Dad andral o ňebos.
Ale te tumen na odmukena le manušenge lengere bini, aňi tumaro Dad tumenge na odmukela tumare bini.”
“Sar pes poscinen, ma aven sar ola dujemujengere, save pestar keren chmurave, hoj le manušenge te sikaven, hoj on cerpinen, bo pes poscinen. Čačipen phenav tumenge, hoj imar chudle peskero počiňiben.
Ale sar tu pes poscines, uchan o bala a thov (omor) o muj,
hoj te na dikhen o manuša, hoj tut poscines, ale tiro Dad, savo hino andro garuďipen. A tiro Dad, savo dikhel oda, so hin garudo, tuke počinela pale.”
“Ma skiden tumenge o barvaľipen pre phuv, kaj len e hardza the o kirme chan a kaj pes dochuden o živaňa a čoren,
ale skiden tumenge o barvaľipen andro ňebos, kaj len e hardza aňi o kirme na chan a kaj pes o živaňa na dochuden aňi na čoren.
Bo ode, kaj hin tumaro barvaľipen, ode ela the tumaro jilo.
E jakh hin e lampa le ťeloskeri. Te ela tiri jakh žuži, andre calo tiro ťelos ela o svetlos,
ale te na ela tiri jakh žuži, calo tiro ťelos ela andro kaľipen. Akor te oda svetlos andre tu hin kaľipen, savo baro ela o kaľipen?
Ňiko našťi služinel duje rajenge. Bo jekhes kameha a dujtones našťi avri ačheha, abo jekhes rado dikheha a dujtones tele dikheha. Našťi služinen the le Devleske the le svetoskere barvaľipnaske.”
“Vašoda tumenge phenav: Ma starinen tumen pal tumaro dživipen, so chana, abo so pijena, aňi pal tumaro ťelos, so urena. Či nane o dživipen buter sar o chaben a o ťelos sar o uraviben?
Dikhen pro čirikle pro ňebos, hoj aňi na sadzinen, na kiden upre aňi na sthoven andro šopi, a tumaro ňeboskero Dad pes pal lende starinel! Či tumen na mon buter sar on?
Bo ko tumendar šaj peskere starostenca kerel, hoj te dživel buter berš? Ňiko.
Soske peske keren starosci pal o uraviben? Dikhen pro kvitki pre maľa, sar baron, ale na keren buči aňi na hekľinen.
No phenav tumenge, hoj aňi o Šalamun andre calo peskero šukariben na sas avke urdo sar jekh lendar.
Te o Del e maľakeri čar kavke uravel, so adadžives hiňi a tajsa ela čhiďi andro bov, ta akor tumen na uravela buter? Manušale cikne pačabnaha!
Avke ma starinen tumen a ma phenen: ‘So chaha? So pijaha? So uraha?’
Bo oda savoro roden o napačabnaskere. Se tumaro Dad andral o ňebos džanel, hoj tumenge oda savoro kampel.
Ale roden ešeb (peršo) o kraľišagos le Devleskero the leskero čačipen a ov tumen dela savore kala veci.
Avke ma starinen tumen, so ela tajsa, bo tajsaskero džives pes starinela pal peste. Sako džives hin dos trapišagos.”
“Ma sudzinen, hoj te na aven sudzimen.
Bo save sudoha sudzinen, ajseha avena sudzimen, a sava miraha merinen, ajsaha tumenge ela tiš merimen.
Soske dikhes o šmecos andre jakh tire phraleske a andre tiri jakh o kašt na dikhes?
Te andre tiri jakh hin o kašt, sar šaj phenes tire phraleske: ‘De, hoj tuke te lav avri o šmecos andral e jakh?’
Tu dujemujengero, ešeb (peršo) le avri o kašt andral tiri jakh a paľis dikheha žužes, hoj te les avri o šmecos andral e jakh tire phraleske.
Ma den oda, so hin sentno, le rikonenge aňi ma čhivkeren tumare perli anglo bale, hoj pre lende te na uštaren le pindrenca, te na pes visaren a te na rozčhingeren tumen.”
“Mangen a ela tumenge dino, roden a arakhena, durkinen a phundravela pes tumenge.
Bo sako, ko mangel, lel; a ko rodel, arakhel; a oleske ko durkinel, pes phundravela.
Abo ko hin tumendar ajso manuš, hoj te lestar leskero čhavo mangľahas maro, ta diňahas les bar?
Abo te lestar mangľahas riba, diňahas les sap?
Avke, te tumen, save san nalačhe, džanen te del tumare čhaven lačhe dari, či na sigeder tumaro Dad andral o ňebos dela lačhe dari olen, ko lestar mangen!”
“Savoro, so kamľanas, hoj tumenge o manuša te keren, oda keren lenge. Bo oda hin, so sikavel le Mojžišoskero Zakonos the o Proroka.
Aven andre prekal e cesno brana. Bo e buchľi brana the buchlo drom ľidžan andro meriben a but hin ajse, save phiren andre.
Ale e cesno brana the uzko drom ľidžan andro dživipen a frima hin ajse, save les arakhen.”
“Merkinen tumenge pro falošna proroka, save ke tumende aven sar bakrore, ale andro jilo hine dzive ruva (vlki).
Pal lengero ovocje len prindžarena. Či šaj andral o kandre te obkidel o hroznos, abo andral o koľaka o figi?
Avke dojekh lačho stromos anel lačho ovocje a o nalačho stromos anel nalačho ovocje.
O lačho stromos našťi anel nalačho ovocje a aňi o nalačho stromos našťi anel lačho ovocje.
Dojekh stromos, so na anel lačho ovocje, pes čhinel avri a čhivel pes pre jag.
Avke len prindžarena pal lengero ovocje.
Na sako, ko mange phenel: ‘Rajeja, Rajeja!’ džala andro ňeboskero kraľišagos, ale oda, ko kerel e voľa mire Dadeskeri, savo hino andro ňebos.
But džene mange andre oda Džives phenena: ‘Rajeja, Rajeja, či na prorokinahas andre tiro nav? Na tradahas avri le demonen andre tiro nav? Na kerahas but zazraki andre tiro nav?’
Akor lenge phenava: ‘Šoha (ňikda) tumen na prindžaravas. Džan mandar het tumen, save kerenas o nalačhipen!’ ”
“Sako, ko šunel kala mire lava a doľikerel len, hino sar oda goďaver manuš, savo ačhaďa peskero kher pro bar.
A avľa baro brišind, avle o paňa, phurdle o balvaja a demade pre oda kher, ale na peľa, bo sas ačhado pro bar.
A sako, ko šunel kala mire lava a na doľikerel len, ela sar oda nagoďaver manuš, savo ačhaďa peskero kher pre poši.
A avľa baro brišind, avle o paňa, phurdle o balvaja a demade pre oda kher. Peľa a sas calo zňičimen.”
Sar dovakerďa o Ježiš kala lava, o nipi pes čudaľinenas upral leskero sikaviben,
bo ov len sikavelas sar oda, kas hin autorita, a na sar lengere zakoňika.
Sar avľa o Ježiš tele pal o verchos, avenas pal leste igen but nipi.
A avľa ke leste o malomocno, banďolas anglal leste a phenďa: “Rajeja, te kamľalas, šaj man žužares.”
O Ježiš nacirdľa o vast, chudľa pes lestar a phenďa: “Kamav, av sasto!” Takoj sas žužo andral o malomocenstvo.
O Ježiš leske phenďa: “Merkin, hoj te na phenes ňikaske pal oda, ale dža, sikav tut le rašaske a obetin oda daros, so prikazinďa o Mojžiš, sar sveďectvo lenge.”
Sar avľa o Ježiš andro Kafarnaum, avľa ke leste o veľiťeľis upral o šel slugaďa a mangelas les:
“Rajeja, miro sluhas pašľol khere nasvalo, našťi pes čhalavel a igen cerpinel.”
O Ježiš leske phenďa: “Me džava a sasťarava les avri.”
O veľiťeľis leske phenďa: “Rajeja, na som hodno, hoj te aves andre miro kher. Ale phen ča lav a miro sluhas sasťola avri.
Se the me som manuš tel e autorita avre manušeske a hin man autorita upral o slugaďa. A te phenava kaleske: ‘Dža!’ – ta džala; a avreske: ‘Av!’ – avela; a mire sluhaske: ‘Ker kada!’ – ov kerela.”
Sar oda šunďa o Ježiš, čudaľinďa pes a phenďa olenge, save pal leste džanas: “Čačipen phenav tumenge, hoj andro Izrael ke ňikaste na dikhľom kajso baro pačaben.
Ale phenav tumenge, hoj avena but džene pal o vichodos the pal o zapados a bešena paš o skamind le Abrahamoha, Izakoha the le Jakoboha andro ňeboskero kraľišagos,
ale o čhave le kraľišagoskere ena avričhide andro baro kaľipen, kaj ela o roviben a randena le dandenca andre dukh.”
Paľis phenďa o Ježiš le veľiťeľiske: “Dža – avke, sar pačanďiľal, pes tuke mi ačhel!” A leskero sluhas sasťiľa avri andre odi ora.
Sar avľa o Ježiš andro kher ko Peter, dikhľa leskera sasa, hoj pašľol a hin la horučka.
Chudľa pes lakere vastestar a takoj latar e horučka geľa het. Oj ušťiľa a kerelas pašal leste.
A sar zaračiľa, ande ke leste but dženen, save sas zaphandle le demonenca. A o Ježiš le laveha tradňa avri le nalačhe duchen a savoren, savenge sas namištes, sasťarďa avri,
hoj pes te ačhel oda, so sas phendo prekal o prorokos Izaiaš: “Ov iľa pre peste amare slabišagi a ľidžalas amare nasvaľibena.”
Sar dikhľa o Ježiš pašal peste igen but nipen, prikazinďa le učeňikenge te džal la loďkaha pre aver sera.
Avľa ke leste varesavo zakoňikos a phenďa leske: “Učiťeľina, džava pal tu všadzik, kaj džaha!”
O Ježiš leske odphenďa: “Le lišken hin peskere cheva, kaj šaj dživen, a le čiriklen andral o ňebos peskere hňizdi, ale le Čhas le Manušeskeres nane kaj o šero te thovel.”
Aver leskere učeňikendar leske phenďa: “Rajeja, domuk mange ešeb (peršo) te džal te parunel mire dades.”
Ale o Ježiš leske phenďa: “Av pal ma a muk le mulen te parunel peskere mulen.”
Geľa andre loďka a leskere učeňika gele pal leste.
Jekhvareste avľa bari burka pro moros avke, hoj o vlni avenas andre e loďka, ale ov sovelas.
Avle ke leste leskere učeňika, uštade les a phende: “Rajeja, zachraňin amen, bo meras!”
Ov lenge phenďa: “So tumen daran, manušale cikne pačabnaha!” Avke ušťiľa, pokarhinďa la balvaj the le moros a sas igen čhit.
O manuša pes čudaľinenas a phenenas: “Oda, savo manuš hino, hoj les o balvaja the o moros šunen?”
Sar avľa pre oki sera andre phuv Gadara, avle ke leste duj manuša, save sas zaphandle le demonenca. Avenas andral o hrobi bara choľaha a ňiko pašal lende pal oda drom našťi pregeľa.
A vriskinenas: “So amen hin tuha, Ježiš, Čhavo le Devleskero? Avľal amen te trapinel sigeder, sar avela oda časos?”
Nadur odarik sas but bale, save pes ode pasinenas.
O demona les mangenas: “Te amen trades avri, domuk amenge te džal andre ola bale!”
A phenďa lenge: “Džan!” On avle avri a gele andro bale. A savore bale pes mukle tele le brehoha andro moros, tašľile a mule andro paňi.
Ola, save pasinenas le balen, denašle het a gele andro foros a vakerenas avri sa, so pes ačhiľa, the pal ola, save sas zaphandle le demonenca.
Avke savore manuša andral oda foros avle ko Ježiš a sar les dikhle, mangenas les, hoj te džal het andral lengeri phuv.
O Ježiš bešľa andre loďka, geľa la loďkaha pre oki sera a avľa andre peskero foros.
A ande ke leste jekhe banges, savo pašľolas pro haďos. Sar dikhľa o Ježiš lengero pačaben, phenďa le bangeske: “Čhavo miro, ma dara tut, odmuken pes tuke o bini.”
Varesave zakoňika peske phende: “Kada manuš pes ruhinel!”
Ale o Ježiš dikhľa, so peske gondoľinen a phenďa: “Soske gondoľinen namištes andre tumare jile!
Bo so hin lokeder? Te phenel: ‘Odmukel pes tuke o bini!’ – vaj te phenel: ‘Ušťi a dža?’
Ale hoj te džanen, hoj le Čhas le Manušeskeres hin zor pre phuv te odmukel o bini” – phenďa le bangeske: “Ušťi, le tuke tiro haďos a dža khere!”
Ov ušťiľa a geľa khere.
Sar oda dikhle o nipi, predaranďile a lašarenas le Devles, hoj diňa kajsi zor le manušen.
Sar džalas o Ježiš odarik, dikhľa manušes, savo pes vičinelas Matuš, te bešel pre colňica a phenďa leske: “Av pal ma!” Ov ušťiľa a geľa pal leste.
Paľis sar bešelas o Ježiš andro kher paš o skamind, avle but colňika the binošne a bešenas jekhetane le Ježišoha the leskere učeňikenca.
Sar oda o Farizeja dikhle, phenenas leskere učeňikenge: “Soske chal tumaro učiťeľis le colňikenca the le binošnenca?”
O Ježiš oda šunďa a phenďa lenge: “Le sastenge na kampel doktoris, ale le nasvalenge.
Džan a sikľon, so hin oda, so hin pisimen andro Lav le Devleskero: ‘Kamav, hoj te aven lačhejileskere a na hoj mange te anen obeti.’ Bo na avľom te vičinel le čačipnaskeren, ale le binošnen.”
Akor avle ko Ježiš o učeňika le Janoskere a phende leske: “Soske pes amen the o Farizeja poscinas but a tire učeňika pes na poscinen?”
O Ježiš lenge phenďa: “Či šaj aven o hosci pro bijav smutne, medik hino lenca o terno? Ale avena o dživesa, sar lendar ela o terno ilo het, akor pes poscinena.
Se ňiko na zasivel le neve pochtaneha e chev pro purane gada, bo paľis o nevo pochtan odčhinďahas kotor le puranestar a uľahas mek bareder chev.
Aňi na čhiven e nevi mol andro purane cipune gone, bo e nevi mol čhingerela e cipa, čuľola avri a o gone čhinďona. Ale e nevi mol pes čhivel andro neve gone. Avke pes na musarela aňi e mol aňi o gone.”
Medik lenge oda vakerelas, avľa varesavo baro manuš, banďiľa anglal leste a phenďa: “Miri čhajori akana muľa, ale av, thov pre late tiro vast a dživela.”
O Ježiš ušťiľa a geľa pal leste peskere učeňikenca.
A varesavi džuvľi, savi sas dešuduj (12) berš nasvaľi pro džuvľikano nasvaľiben, avľa palunestar ko Ježiš a chudľa pes agorestar leskere gadendar.
Bo phenďa peske: “Ča te man leskere gadendar chudava, sasťuvava avri.”
O Ježiš pes visarďa a sar la dikhľa, phenďa: “Pača, čhaje, tiro pačaben tut sasťarďa.” Takoj odi džuvľi sasťiľa avri.
Sar avľa o Ježiš andro kher ke oda angluno manuš, dikhľa ole manušen, save bašavenas pro pišťaľki, the ole nipen, save kerenas vika a vriskinenas.
Phenďa lenge: “Džan het, bo e čhajori na muľa, ča sovel.” Ale asanas lestar.
Sar sas ola nipi tradle het, geľa o Ježiš andre, chudľa la čhajora vastestar a oj ušťiľa.
A kada hiros pes pal leste rozľigenďa pal caľi odi phuv.
Sar odarik o Ježiš džalas het, avenas pal leste duj kore manuša a vriskinenas: “Čhavo le Davidoskero, av ke amende jileskero!”
Sar geľa andro kher, avle ke leste o kore a o Ježiš lenge phenďa: “Pačan, hoj oda šaj kerav?” Odphende: “He, Rajeja!”
Avke pes chudľa lengere jakhendar a phenďa: “Mi ačhel pes tumenge avke, sar pačan!”
Takoj lenge phundrile o jakha. O Ježiš lenge zoraha prikazinďa: “Merkinen pre oda, hoj pes pal oda ňiko te na dodžanel!”
Ale on gele avri a rozľigende pal leste o hiros pal caľi odi phuv.
Sar avenas avri, ande ko Ježiš ňemone manušes, zaphandles le demonoha.
Pal oda, sar o Ježiš tradňa avri le demonos, o ňemo prevakerďa. O nipi pes čudaľinenas a phenenas: “Mek šoha (ňikda) na dikhľam kajso vareso andro Izrael!”
Ale o Farizeja phenenas: “Le nekbaredere demonoha tradel avri le demonen!”
O Ježiš phirelas pal savore ola fori the gavora a sikavelas len andre lengere sinagogi. Kazinelas o evaňjelium pal o kraľišagos a sasťarelas dojekh dukh the nasvaľiben maškar o manuša.
Sar dikhľa o Ježiš ole nipen, igen leske sas pharo vaš lenge, hoj hine strapimen the bi e zor sar o bakrore bi o pasťjeris.
Akor phenďa peskere učeňikenge: “E žatva hiňi bari, ale frima hin ola, save keren buči.
Vašoda mangen le Rajes upral e žatva, hoj te bičhavel manušen, hoj te keren buči pre leskeri žatva!”
Vičinďa peskere dešuduje učeňiken ke peste a diňa len autorita te traden avri le nalačhe duchen a te sasťaren dojekh dukh the nasvaľiben.
O nava ole dešudujengere (12) sas kala: Ešebno o Šimon – saves vičinenas Peter – the leskero phral o Andrej, o Jakob le Zebedeoskero the leskero phral o Jan,
o Filip, o Bartolomej, o Tomaš, o Matuš o colňikos, o Jakob le Alfeoskero, o Tadeus,
o Šimon Kanaansko – saves vičinenas Zelota – the o Judaš Iškarijotsko, savo les diňa andre.
Kale dešudujen bičhaďa o Ježiš a prikazinďa lenge: “Ma džan pro drom ko manuša, save nane Židi, a ma džan andre fori le Samaritanengere.
Ale sigeder džan ko bakrore, save našľile andral o kher le Izraeloskero.
Džan a kazinen, hoj hino pašes o ňeboskero kraľišagos.
Le nasvalen sasťaren avri, le malomocnen žužaren, le mulen uštaven andral o meriben, le demonen traden avri. Hijaba chudľan, hijaba den.
Ma len tumenca aňi somnakune aňi rupune aňi meďune love andro žebi.
Ma len aňi gonoro pro drom aňi po duj gada aňi sandalki aňi paci; bo o manuš, savo kerel buči, peske zasogaľinel (zaslužinel) peskero chaben.
Andre savo foros abo gavoro džana, dophučen tumen, ko tumen andre oda foros priiľahas. Ode ačhen dži akor, medik na džana het.
Sar džana andro kher, pozdravinen.
Te ela oda kher pačivalo, mi avel tumaro smirom pre leste – ale te na ela pačivalo, mi avel tumaro smirom pale ke tumende.
Te tumen na prilena a na šunena tumare lava, džan het andral oda kher abo andral oda foros a keren tele o prachos pal tumare pindre.
Čačipen phenav tumenge, hoj lokeder ela le manušenge andral e Sodoma the Gomora andro sudno džives sar ole foroske.”
“Me tumen bičhavav sar le bakroren maškar o ruva (vlki). Aven pozorne sar o sapa the kovle sar o holubi.
Merkinen tumenge pro manuša! Bo dena tumen andre pro sudi a marena tumen andro sinagogi le bičenca.
The anglo foroskere vladara the anglo kraľa tumen ľidžana vaš ma, hoj lenge the le Nažidenge te aven švedki.
Sar tumen dena andre, ma starinen tumen pal oda, so vakerena abo so phenena. Bo andre oda časos tumenge ela dino so te vakerel.
Se na vakerena oda tumen, ale o Duchos tumare Dadeskero, savo vakerel prekal tumende.
O phral le phrales dela pro meriben the o dad le čhas a o čhave džana pre daj the pro dad a murdarena len.
Savoredžene tumen našťi avri ačhena vaš ma, ale oda, ko ľikerela avri dži o agor, ela spasimen.
Te pre tumende džana andre jekh foros, denašen andre aver. Bo čačipen tumenge phenav, hoj na predžana o fori le Izraeloskere, medik na avela o Čhavo le Manušeskero.
Oda, ko sikľol, nane bareder sar oda, savo les sikavel, aňi o sluhas sar leskero raj.
Dos hin, te o učeňikos hino ajso sar leskero učiťeľis a o sluhas sar leskero raj. Te le rajes upral o kher vičinde Belzebul – demonos – ta mek buter le nipen andral o kher!”
“Vašoda ma daran tumen lendar! Bo ňič nane avke garudo, so na ela jekhvar otkerdo a nane počoral ňič, so pes jekhvar na dodžanela.
Oda, so tumenge vakerav počoral, phenen avri phundrades a oda, so šunen ča andro kan, vriskinen avri pal o padi!
Ma daran tumen olendar, save murdaren o ťelos, ale našťi murdaren e duša. Ale sigeder daran Olestar, savo šaj zňičinel the e duša the o ťelos andro peklos.
Či na bikenen duje cikne čiriklen vaš jekh minca? Ale aňi jekh lendar na merel bi oda, hoj lendar tumaro Dad na džanel.
Ale tumenge hin zgende mek the savore bala pro šero.
Avke ma daran tumen! Tumen mon buter sar but čirikle.
Ko man pridžanela anglo manuša, ke oda man the me pridžanava anglo miro Dad, savo hino andro ňebos.
Ale ko man zaprinela anglo manuša, oles the me zaprinava anglo miro Dad, savo hino andro ňebos.”
“Ma gondoľinen tumenge, hoj avľom te del o smirom pre phuv; na avľom te del o smirom, ale e šabľa.
Bo avľom, hoj te džal o čhavo pro dad, e čhaj pre daj a e bori pre sasuj
a andre peskeri famelija ena le manušeske ňeprijaťeľa.
Oda, ko dikhel radeder peskere dades vaj peskera da sar man, nane hodno, hoj te el miro učeňikos. A oda, ko dikhel radeder peskere čhas vaj peskera čha sar man, nane hodno, hoj te el miro učeňikos.
Oda, ko na lel peskero kerestos a na avel pal ma, nane hodno, hoj te el miro učeňikos.
Oda, ko arakhela peskero dživipen, našavela les, ale oda, ko vaš ma našavela peskero dživipen, les arakhela.”
“Oda, ko tumen prilel, man prilel – a ko man prilel, prilel Oles, savo man bičhaďa.
Oda, ko prilel le prorokos vaš oda, hoj hino prorokos, chudela o počiňiben (odmena) sar prorokos. A oda, ko prilel le čačipnaskeres vaš oda, hoj hino čačipnaskero, chudela o počiňiben sar čačipnaskero.
Ko diňahas te pijel jekhes kale ciknorendar ča jekh poharis šilalo paňi ča vaš oda, hoj hino učeňikos, čačipen tumenge phenav, na našavela peskero počiňiben.”
Sar imar dovakerďa o Ježiš peskere učeňikenge so te keren, geľa odarik het, hoj te sikavel a te kazinel andre Galilejske fori.
O Jan Krsťiťeľ sas andre bertena a sar šunďa, save veci kerel o Ježiš, bičhaďa duje peskere učeňiken,
hoj lestar te phučen: “Sal tu oda, savo majinel te avel, abo kampel te užarel avres?”
O Ježiš lenge odphenďa: “Džan a phenen le Janoske, so šunen the dikhen:
O kore dikhen, o bange phiren, o malomocne pes žužaren, o kašuke šunen, o mule ušťen andral o meriben a le čorenge pes vakerel o evaňjelium.
Bachtalo hin oda manuš, ko na perel andral o pačaben vaš ma!”
Sar on odgele, chudľa o Ježiš te vakerel le nipenge pal o Jan: “So geľan te dikhel pre pušťa? E trsťina sar laha čhalavel e balvaj?
Abo so geľan te dikhel? Manušes urdones andro barikane gada? Se ola, save uren o barikane gada, bešen andro barikane khera.
Abo soske geľan? Te dikhel le prorokos? He, phenav tumenge, mek buter sar prorokos.
Bo ov hin oda, pal kaste hin pisimen: ‘Me bičhavav mire poslos anglal tu a ov pririchtinela prekal tu o drom.’
Čačipen phenav tumenge, hoj maškar savore nipi, ko uľile (narodzinde pes) andral e džuvľi, na sas bareder sar o Jan Krsťiťeľ; ale oda, ko hin nekcikneder andro ňeboskero kraľišagos, hino bareder sar ov.
Le Janoskere Krsťiťeľiskere dživesendar dži akana zľidžal o kraľišagos le ňeboskero olen, save pes andre zorales ispiden a on pes andre dochuden.
Bo savore Proroka the o Zakonos prorokinenas pal o kraľišagos dži ko Jan.
A te kamena ada te prilel: Ov hin o Eliaš, savo mušinďa te avel.
Kas hin kana, hoj te šunel, mi šunel!”
“Ke kaste pripodobňinava adadživeskere manušen? Hine sar ola čhavore, save bešen pro pľacos, vičinen peskere kamaraten a phenen:
‘Bašavahas tumenge, ale na khelenas; rovahas andre žaľa, ale na rovenas.’
Bo avľa o Jan, na chalas aňi na pijelas a phende: ‘Hin andre leste nalačho duchos.’
Avľa o Čhavo le Manušeskero, chalas the pijelas a phende: ‘Dikhen pre kada manuš, ajso chavačis the pijakos; ľikerel pes le binošnenca the le colňikenca.’ O goďaveripen pes presikavel sar čačipen oleha, so kerel.”
Akor chudľa te karhinel o fori, andre save kerďa nekbuter zazraki vaš oda, hoj pes na visarde le binendar:
“Jaj, vigos tuke Chorazin! Vigos tuke, Betsaido! Bo te pes andro Tir the andro Sidon ačhilehas ola zazraki, so pes ačhile ke tumende, čirla pes imar urdehas andro gone, čhidehas peske pro šero o prachos a visardehas pes le binendar.
Ale phenav tumenge, hoj le forenge Tir the Sidon ela lokeder pro sudno džives sar tumenge.
A tu Kafarnaum, so sal upre hazdlo dži andro ňebos, aveha tele čhido dži andro peklos, bo te pes andre Sodoma ačhilehas ola zazraki, so pes ačhile ke tu, ta mek dži adadžives ačhiľahas.
Ale phenav tumenge, hoj la phuvake Sodoma ela lokeder pro sudno džives sar tuke.”
Akor andre oda časos phenďa o Ježiš: “Paľikerav tuke, Dado, Raja upral o ňebos the upral e phuv, hoj garuďal kala veci anglo manuša, save hine goďaver the avrisikade, a sikaďal len le cikne čhavorenge.
He, Dado, bo avke oda kamehas.
Miro Dad mange diňa savoro. Ňiko na džanel le Čhas, ča o Dad; aňi le Dades na džanel ňiko, ča o Čhavo the oda, kaske les o Čhavo kamel te sikavel.
Aven ke mande savore, save san strapimen a na birinen! Me tumenge dava te odpočovinel.
Len pre tumende miro jarmo a sikľon mandar, bo me som cicho the pokorno andro jilo, a ela tumen odpočinkos andre duša.
Bo miro jarmo nane pharo a oda, so me thovav pre tumende te ľidžal, hino loko.”
Jekhvar sombatone džalas o Ježiš pašal e maľa, kaj sas sadzimen. Leskere učeňika sas bokhale a chudle te čhingerel a te chal o klasi.
Sar oda dikhle o Farizeja, phende leske: “Dikh, tire učeňika keren oda, so našťi keren sombatone, bo hin Šabbat!”
O Ježiš lenge phenďa: “Mek na genďan, so kerďa o David, sar sas bokhalo ov the leskere manuša?
Ov geľa andre le Devleskero kher a chaľa o sentna mare, so našťi chaľa aňi ov aňi leskere manuša, ča o rašaja.
Abo na genďan andro Zakonos, hoj sombatone o rašaja andro chramos keren buči a aleha na doľikeren o Šabbat, ale hine bi o binos?
Phenav tumenge, hoj kade hin vareso bareder sar o chramos.
Te achaľonas, so oda hin: ‘Kamav o lačhejileskeriben a na obeti!’ – ta na odsudzinďanas le manušen, save hine bi o binos.
Bo o Čhavo le Manušeskero hino Raj the upral o Šabbat.”
Geľa odarik het a avľa andre lengeri sinagoga.
Ode sas jekh manuš, so leskero vast sas ňevladno. Ča vaš oda, hoj les te den andre, phučle le Ježišostar: “Šaj pro Šabbat (sombatone) te sasťarel?”
Ov lenge phenďa: “Ko tumendar hino ajso manuš, hoj te les uľahas jekh bakro a peľahas leske pro Šabbat andre chev, či les na chudela a na cirdela avri?
Či nane buter o manuš sar o bakro? Vašoda šaj pro Šabbat mištes te kerel.”
Avke phenďa le manušeske: “Nacirde o vast!” Ov nacirdľa, sasťiľa leske avri a sas ajso sar the oka dujto vast.
O Farizeja odarik gele het a dovakerenas pes pre leste, sar les te murdarel.
Sar pes o Ježiš pal oda dodžanľa, odgeľa odarik. Džanas pal leste but nipi a savoren sasťarďa.
Ale prikazinďa lenge, hoj te na vakeren avre manušenge pal leste,
hoj pes te ačhel oda, so sas phendo prekal o prorokos Izaiaš:
“Dikh, miro služobňikos, saves mange avri kidňom; saves kamav! Andre leste man hin o radišagos. Thovava mire Duchos pre leste a vakerela le narodenge pal o sudos.
Na vesekedinela pes aňi na vriskinela aňi ňiko na šunela leskero hangos pre uľica.
E prephagi trsťina na dophagela a e momeľi, savi mek thuvisaľol, na murdarela andre, medik na kerela, hoj te ňerinel (zviťazinel) o spravodľišagos.
Pre leskero nav pes zmukena o narodi.”
Akor ke leste ande jekhe manušes zaphandle le demonoha, savo sas koro the ňemo, a ov les sasťarďa avke, hoj dikhelas the vakerelas.
A savore ola nipi pes čudaľinenas a phenenas: “Nane ov oda Čhavo le Davidoskero?”
Ale sar oda šunde o Farizeja, phende: “Ov tradel avri le demonen ča la zoraha le Belzebuloskera, savo hino upral savore demona.”
O Ježiš dikhľa, so peske gondoľinen, a phenďa lenge: “Dojekh kraľišagos, so pes rozulavel a džal pre peste, ela zňičimen. A ňisavo foros na obačhela, te pes rozulavel a džal pre peste – aňi ňisavo kher, so hin rozulado.
Te o satan tradel avri le satan, korkoro andre peste hino rozulado. Akor, sar šaj obačhela leskero kraľišagos?
A te me tradav avri le demonen le Belzebuloha, tumare učeňika len kaha traden avri? Vašoda on ena tumare sudci.
Ale te me le Devleskere Duchoha tradav avri le demonen, ta akor ke tumende avľa le Devleskero kraľišagos.
Sar šaj džal vareko andro kher le zorale muršeske te čorel leskere veci, medik ole zorale muršes na phandela? Ča akor šaj čorel avri leskero kher.
Oda, ko nane manca, džal pre mande, a ko na skidel manca, rozčhivkerel.
Vašoda tumenge phenav, hoj dojekh binos the dojekh nalačho vakeriben pro Del, ela le manušenge odmuklo, ale ko pes ruhinela pro Duchos, oleske na ela odmuklo.
A te phenela vareko lav pro Čhavo le Manušeskero, ela leske odmuklo, ale te phenďahas vareko nalačho pro Sentno Duchos, oleske na ela odmuklo aňi andre kada časos, aňi andre oda, so avela.”
“Te tumen hin lačho stromos, leskere ovocje ena lačhe; abo te tumen hin nalačho stromos, leskere ovocje ena nalačhe. Bo o stromos pes prindžarel pal o ovocje.
Fajta sapengeri, sar šaj vakeren lačhe veci, te tumen san nalačhe? Bo soha hin pherardo o jilo, oda o muj vakerel.
O lačho manuš lel andral peskero lačho barvaľipen avri o lačhe veci, a o nalačho manuš andral peskero nalačho barvaľipen lel avri o nalačhe veci.
Ale phenav tumenge, hoj vaš dojekh lav, so phenena o manuša ča avke, počinena andro sudno džives.
Bo andral tire lava aveha ospravedlňimen a andral tire lava aveha odsudzimen.”
Akor leske phende varesave Farizeja the zakoňika: “Učiťeľina, kamas tutar te dikhel znameňje.”
Ale ov lenge odphenďa: “O manuša nalačhe the napačivale mangen znameňje, ale na ela lenge dino znameňje, ča o znameňje le prorokoskero Jonašiskero.
Bo avke, sar sas o Jonaš andro per la bara ribake trin džives the trin rača, ela the o Čhavo le Manušeskero andro jilo la phuvake trin džives the trin rača.
O murša andral o foros Ninive ušťena upre pro sudos tumenca a odsudzinena tumen, bo sar lenge o Jonaš kazinelas, visarde pes le binendar – ale kade hin vareko bareder sar o Jonaš.
E kraľovna pal o juhos ušťela upre pro sudos tumenca a odsudzinela tumen, bo avľa dural pal aver agor la phuvake te šunel e goďi le Šalamunoskeri – ale kade hin vareko bareder sar o Šalamun.”
“Sar džal avri o nalačho duchos andral o manuš, phirel pal o thana, kaj nane paňi, a rodel, kaj peske šaj odpočovinel, ale na arakhel.
Akor peske phenel: ‘Džav mange pale andre miro kher, khatar avľom avri.’ A sar avel, dikhel, hoj hino žužo, avrišulado the pratimen.
Avke džal a anel peha aver efta duchen, goreder sar hino ov, džan andre a bešen ode. A paľis ole manušeske ela goreder sar angloda. Avke pes ačhela the kale adadživeskere nalačhe manušenge.”
Medik vakerelas le nipenge, avľa leskeri daj the leskere phrala, ačhenas avri a kamenas leha te vakerel.
Vareko leske phenďa: “Dikh, tiri daj the tire phrala ačhen avri a kamen tuha te vakerel.”
Ale o Ježiš leske odphenďa: “Ko hin miri daj a ko hin mire phrala?”
Sikaďa le vasteha pre peskere učeňika a phenďa: “Dikh, miri daj the mire phrala!
Bo sako, ko kerel e voľa mire Dadeskeri, savo hino andro ňebos, oda hin miro phral, miri pheň the miri daj.”
Oda džives o Ježiš geľa avri andral oda kher a bešľa peske paš o moros.
Zgele pes ke leste igen but nipi, vašoda geľa andre loďka a bešľa peske. Savore nipi ačhenas paš o moroskero brehos.
Vakerelas lenge but andro podobenstva a phenďa: “O manuš geľa te rozčhivkerel o semena.
A sar rozčhivkerelas, varesave pele paš o drom, avle o čirikle a chale len.
Aver pele pro baruno than, kaj len na sas but phuv, a sig barile, bo na gele but tele andre phuv.
Ale sar avľa avri o kham, zlabarelas len a šučile avri, bo na sas len o koreňis.
Aver pele andro kandre (kraki) a o kandre barile a tasade len.
Aver pele andre lačhi phuv a ande chasna, varesave šel (100), varesave šovardeš (60) a varesave tranda (30).
Kas hin kana, hoj te šunel, mi šunel!”
Avle o učeňika a phende leske: “Soske lenge vakeres andro podobenstva?”
A ov lenge odphenďa: “Tumenge hin dino te achaľol o garude veci andral o Devleskero kraľišagos, ale lenge nane dino.
Bo oleske, kas hin, ela dino buter; ale olestar, kas nane, mek pes lela the oda, so les hin.
Andro podobenstva lenge vakerav vaš oda, hoj te dikhen, ale te na dikhen a hoj te šunen, ale te na šunen aňi te na achaľon.
Ačhel pes paš lende oda proroctvo, so phenďa o Izaiaš: ‘Te šunel šunena, ale ňič na achaľona; te dikhel dikhena, ale ňič na dikhena.
Bo kale nipenge zoraľile o jile, le kanenca phares šunde a phandle andre peskere jakha, hoj ča le jakhenca te na dikhen, le kanenca te na šunen a andro jilo te na achaľon, hoj pes te na visaren, a me len te sasťarav avri.’
Ale bachtale hine tumare jakha, hoj dikhen, the tumare kana, hoj šunen.
Bo čačipen phenav tumenge, hoj but proroka the čačipnaskere manuša kamenas te dikhel oda, so tumen dikhen, ale na dikhle; a te šunel oda, so tumen šunen, ale na šunde.”
“Akor šunen a achaľon o podobenstvo pal oda manuš, savo rozčhivkerelas o žužoďiv.
Sar o manuš šunel o lav pal oda kraľišagos a na achaľol, akor avel o nalačho a čorel oda, so leske sas sadzimen andro jilo. Kada hin oda, savo sas sadzimen paš o drom.
A pro baruno than hin sadzimen ole manušeske, ko šunel o lav a takoj les radišagoha prilel.
Ale nane les koreňis a ľikerel avri ča pre varesavo časos. Sar avel o pharipen vaj džan pre leste vaš o lav, takoj odperel le pačabnastar.
Andro kandre hin sadzimen ole manušeske, ko šunel o lav, ale o starišagos the o barvaľipen andre kada svetos tasavel o lav, a nane lestar chasna.
Ale andre lačhi phuv hin sadzimen ole manušeske, ko šunel o lav a achaľol. Oda paľis anel chasna: Vareko šel (100), vareko šovardeš (60) a vareko tranda (30).”
Phenďa lenge mek the aver podobenstvo: “O ňeboskero kraľišagos hino sar o manuš, savo sadzinďa lačho semenos pre peskeri maľa.
Ale medik o nipi sovenas, avľa leskero ňeprijaťeľis a sadzinďa o kukoľ maškar o žužoďiv pre maľa a geľa het.
Sar bariľa o žužoďiv a anďa o uľipen, akor pes sikaďa the o kukoľ.
Avle o sluhi a phende le chulajiske: ‘Rajeja, či na sadzinďal o lačho semenos pre tiri maľa? Khatar akor avľa kada kukoľ?’
Ov phenďa: ‘O ňeprijaťeľis ada kerďa.’ O sluhi leske phende: ‘Kames, hoj te džas a te cirdas len avri?’
Ov phenďa: ‘Na, bo sar cirdena avri o kukoľ, šaj cirden avri the o žužoďiv.
Muken, hoj te barol jekhetane soduj dži e žatva, a andre žatva phenava olenge, save skiden upre: Skiden upre ešeb (peršo) o kukoľ a phanden len andro snopi te labarel, ale o žužoďiv ľidžan andre miri šopa.’ ”
A pale lenge phenďa aver podobenstvo: “O ňeboskero kraľišagos hino sar o horčično semenos, so iľa o manuš a sadzinďa pre peskeri maľa.
Oda semenos hino nekcikneder maškar savore semena, ale sar barol avri, hino bareder sar aver rastlini a ačhel lestar stromos. Avke o čirikle peske bešen pre leskere konara.”
A vakerelas lenge mek the aver podobenstvo: “O ňeboskero kraľišagos hino sar o drožďi, so iľa e džuvľi a rozkerďa andre igen but aro, medik calo chumer na avľa upre.”
Kada savoro vakerelas o Ježiš andro podobenstva le nipenge a bi o podobenstva lenge na vakerelas ňič,
hoj pes te ačhel oda, so sas phendo prekal o prorokos: “Phundravava miro muj andro podobenstva a vakerava ola veci, so sas garude akorestar, sar sas stvorimen o svetos.”
Akor omukľa o Ježiš le nipen a geľa andro kher. Avle ke leste leskere učeňika a phende leske: “Phen amenge avri o podobenstvo pal oda kukoľ pre maľa.”
Ov lenge odphenďa: “Oda, ko rozčhivkerel o lačho semenos, hin o Čhavo le Manušeskero;
e maľa hin o svetos; o lačhe semena hine o manuša le kraľišagoskere; o kukoľ hine o manuša le nalačheskere;
o ňeprijaťeľis, savo len sadzinďa, hin o beng; e žatva hin o agor le svetoskero a ola, save kiden upre, hine o aňjela.
Avke, sar pes kidel upre o kukoľ a labarel andre jag, ela the pro agor kale svetoske:
O Čhavo le Manušeskero bičhavela peskere aňjelen a kidena avri andral leskero kraľišagos savoren, save ľidžan le manušen andro binos, the olen, save keren o nalačhipen.
A čhivena len andro jagalo bov. Ode ela o roviben the randena le dandenca andre dukh.
Akor švicinena o čačipnaskere manuša sar o kham andro kraľišagos lengere Dadeskero. Kas hin kana, hoj te šunel, mi šunel!”
“O ňeboskero kraľišagos hino sar o poklados garudo pre maľa. Sar les o manuš arakhľa, garuďa les a radišagostar geľa a bikenďa savoro, so les sas, a paľis cinďa odi maľa.
A pale, o ňeboskero kraľišagos hino sar o manuš, savo cinavkerel a rodelas o šukar perli.
A sar arakhľa jekh dragaňi perla, odgeľa, bikenďa savoro, so les sas, a cinďa la.”
“Mek, o ňeboskero kraľišagos hino sar e sita, so mukle andro moros a zachudľa savore ribendar.
A sar sas pherďi, cirdle la avri pro brehos, bešle peske a skidle o lačhe ribi andro košara a o nalačhe čhide avri.
Avke ela the pro agor le svetoske: Avena o aňjela a lena avri le nalačhen le čačipnaskerendar
a čhivena len andro jagalo bov. Ode ela o roviben a randena le dandenca andre dukh.”
O Ježiš lenge phenďa: “Achaľiľan kaleske savoreske?” A on leske odphende: “He.”
Ov lenge phenďa: “Vašoda dojekh sikado manuš, savo pes sikaďa pal o ňeboskero kraľišagos, hino sar o chulaj, savo lel avri andral peskero barvaľipen the neve the purane veci.”
Sar dovakerďa o Ježiš kala podobenstva geľa odarik het.
Avľa andre odi phuv, kaj bariľa avri, a ode sikavelas len andre sinagoga avke, hoj pes čudaľinenas a phenenas: “Khatar les hin ajsi goďi the zazraki?
Či nane ov le ťesariskero čhavo? Či pes na vičinel leskeri daj Maria a leskere phrala Jakob, Jozef, Šimon the Juda?
Či nane savore leskere pheňa ke amende? Khatar les hin kada savoro?”
A na priile les. O Ježiš lenge phenďa: “O prorokos hino bi e pačiv ča ode, kaj bariľa avri the andre peskero kher.”
Na kerďa ode but zazraki, bo na sas len pačaben.
Andre oda časos šunďa o Herodes, savo sas vladaris upral e Galileja, o hiros pal o Ježiš
a phenďa peskere sluhenge: “Oda hin o Jan Krsťiťeľ! Ov ušťiľa andral o meriben, a vašoda les hin zor te kerel ola zazraki.”
Bo o Herodes chudľa le Jan, phandľa les a thoďa les andre bertena vaš e Herodijada, savi sas romňi le Filiposke, leskere phraleske.
Bo o Jan leske phenelas: “Nane tuke domuklo, hoj laha te džives.”
O Herodes kamelas les te murdarel, ale daralas pes le manušendar, bo on les lenas vaš o prorokos.
Ale paľis pre Herodesiskere berša khelelas la Herodijakeri čhaj angle savorende a sas leske pre dzeka.
Vašoda la diňa lav, hoj la dela savoro, so ča peske mangľahas.
A vaš oda, hoj la lakeri daj prevakerďa, phenďa: “An takoj mange pre tacka o šero le Janoskero Krsťiťeľiskero.”
O kraľis ačhiľa smutno, ale vaš o lav, so la diňa, the anglo manuša, save leha sas pre hoscina, prikazinďa, hoj te anen.
Avke diňa te odčhinel le Janoske o šero andre bertena.
Leskero šero ande pre tacka a dine la čhake a oj ľigenďa peskera dake.
Akor avle leskere učeňika, ile leskero ťelos a parunde les. Paľis gele a phende oda le Ježišoske.
Sar oda šunďa o Ježiš, odgeľa odarik la loďkaha pre omuklo than. Ale došunde pes pal oda o nipi a gele andral o fori pešones pal leste.
Sar avľa o Ježiš avri andral e loďka, dikhľa igen but nipen. Sas leske pharo pre lende a sasťarďa le nasvalen, save sas maškar lende.
Sar zaračiľa, avle ke leste leskere učeňika a phende leske: “Pre kada than nane ňič a imar hin but ori, rozmuk le nipen, hoj te džan andro fori peske te cinel te chal.”
Ale o Ježiš lenge phenďa: “Na kampel lenge te džal. Tumen len den te chal.”
Ale on leske phende: “Hin amen kade ča pandž mare the duj ribi.”
Ov lenge phenďa: “Anen mange len!”
Phenďa le nipenge, hoj peske te bešen pre čar. Iľa ola pandž mare the duj ribi, dikhľa pro ňebos a paľikerďa. Paľis phagerelas o mare, delas le učeňikenge a o učeňika denas le nipenge.
Chale savore a čaľile. Ole kotorendar, so ačhiľa, kidle upre dešuduj (12) pherde bare košara.
Ola, save chanas, sas vaj pandž ezera (5 000) murša, bi o džuvľa the bi o čhave.
O Ježiš takoj bičhaďa peskere učeňiken, hoj te džan andre loďka a te džan anglal pre dujto sera le moroske, medik ov na rozmukela le nipen.
Sar len rozmukľa, geľa ča ov pro verchos pes te modľinel. Sar zaračiľa, sas ode korkoro.
E loďka imar sas maškar o moros a o vlni laha čhivkerenas, bo phurdelas zoraľi balvaj.
Ke tosara, sar mek na vidňisaľolas, phirelas o Ježiš pal moros a avľa ke lende.
Sar o učeňika les dikhle te phirel pal o moros, predaranďile a phende: “Oda hino mulo!” A vriskinde daratar.
Ale o Ježiš ke lende takoj prevakerďa: “Ma izdran! Me som. Ma daran tumen!”
A o Peter leske phenďa: “Rajeja, te sal oda tu, phen mange, hoj te džav ke tu pal o paňi.”
Ov phenďa: “Av!” O Peter geľa avri andral e loďka, phirelas pal o paňi a džalas ko Ježiš.
Ale sar dikhľa pre zoraľi balvaj, daranďiľa, chudľa te tašľol a vriskinďa: “Rajeja, zachraňin man!”
O Ježiš takoj nacirdľa o vast, zachudľa les a phenďa: “Manušeja, savo cikno pačaben tut hin! Soske na pačahas?”
Sar gele andre loďka, e balvaj preačhiľa.
A ola, ko sas pre loďka, banďonas anglal leste a phenenas: “Tu sal čačes o Čhavo le Devleskero!”
Sar pregele la loďkaha o moros, avle andre phuv Genezaret.
O manuša andral oda than les sprindžarde a rozhirinde oda pal caľi odi phuv. Ande ke leste savore nasvalen
a mangenas les, či lenge na domukela, hoj pes te chuden ča le agorestar leskere gadendar. Ola, save pes lestar chudle, sasťile avri.
Akor avle ko Ježiš o zakoňika the o Farizeja andral o Jeruzalem a phende leske:
“Soske tire učeňika na doľikeren oda, so amenge dine o phure? Bo na thoven (omoren) o vasta, sar džan te chal o maro.”
Ov odphenďa: “A tumen soske na doľikeren le Devleskero prikazaňje, ale čerinen les vaš tumari tradicija.
Bo o Del phenďa: ‘De pačiv tira da the le dades! A oda, ko košel la da the le dades, mušinel te merel!’
Ale tumen phenen: ‘Sako, ko phenďahas la dake abo le dadeske: Oda kotor mire barvaľipnastar, so šaj diňomas tumenge, thoďom pre sera le Devleske, našťi tumenge oda dav.’
Avke tumen phenen, hoj na kampel te del pačiv la da vaj le dades. Kajse tumare tradicijenca musaren le Devleskero prikazaňje.
Tumen dujemujengere, mištes pal tumende prorokinelas o prorokos Izaiaš, sar phenďa:
‘Kala nipi man lašaren le mujeha, ale lengero jilo hino mandar dur.
Hijaba man lašaren, bo sikaven o sikaviben, so hin le manušendar.’ ”
Paľis o Ježiš vičinďa ke peste le nipen a phenďa lenge: “Šunen a achaľon!
Le manušes na meľarel oda, so džal andro muj, ale oda, so avel avri andral o muj.”
Akor avle leskere učeňika a phende leske: “Džanes, hoj o Farizeja rušle, sar šunde oda lav?”
Ov odphenďa: “Dojekh sadzimen rastlina, savi na sadzinďa miro Dad andral o ňebos, ela avricirdľi avri le koreňenca.
Muken len avke! On korkore hine kore a kamen te ľidžan avre koren. A te jekh koro ľidžala avre kores, sodujdžene perena andre chev.”
O Peter leske phenďa: “Phen amenge avri pal oda podobenstvo!”
O Ježiš phenďa: “So the tumen mek na achaľon?
Na achaľon, hoj savoro, so avel andro muj, džal andro per a odarik džal avri?
Ale oda, so avel avri andral o muj, avel andral o jilo a oda meľarel le manušes.
Bo andral o jilo avel o nalačho gondoľišagos, te murdarel, o lubipen te kerel, te čorel, o klamišagi te vakerel a te ruhinel.
Kada hin, so meľarel le manušes. Ale te chal le vastenca, so nane thode, na meľarel le manušes.”
O Ježiš odarik geľa het a geľa andro phuva Tir the Sidon.
A varesavi Kanaansko džuvľi andral odi phuv avľa ke leste a vriskinelas: “Av ke ma jileskero, Rajeja, Čhavo le Davidoskero! Miri čhaj hiňi igen zaphandľi le demonenca.”
Ale ov lake na odphenďa aňi lav. Akor avle ke leste leskere učeňika a mangenas les: “Bičhav la het, bo vriskinel pal amende.”
Ale ov odphenďa: “Me som bičhado ča ko bakrore, save našľile andral o kher le Izraeloskero.”
Ale oj avľa, banďiľa anglal leste a phenďa: “Rajeja, pomožin mange!”
Ov odphenďa: “Nane šukares te lel le čhavorenge o maro a te čhivel les le rikonorenge.”
Oj odphenďa: “He, Rajeja, ale the o rikonore telal o skamind chan o trušini, so peren lengere rajenge.”
Akor lake o Ježiš odphenďa: “Ó, džuvľije, baro hin tiro pačaben! Mi ačhel pes tuke avke, sar kames.” A lakeri čhaj sasťiľa avri ola oratar.
Sar o Ježiš odarik odgeľa, avľa ko Galilejsko moros. Geľa upre pro verchos a ode peske bešľa.
Avle ke leste igen but nipi a sas lenca o bange, o kore, o ňeme, o kaľiki the mek but aver. Thovenas len paš le Ježišoskere pindre a ov len sasťarelas.
O nipi pes čudaľinenas, sar dikhle, hoj o ňeme vakeren, o kaľiki hine saste, o bange phiren, o kore dikhen a lašarenas le Izraeloskere Devles.
O Ježiš peske vičinďa peskere učeňiken a phenďa: “Pharo mange hin pre kala nipi, bo imar trin dživesa hine manca a nane len so te chal. Na kamav len te bičhavel khere bokhalen, hoj te na odperen pal o drom.”
O učeňika leske phende: “Khatar laha pre kada omuklo than ajci maro, hoj te čaľaras kajci but dženen?”
O Ježiš lenge phenďa: “Keci tumen hin mare?” On phende: “Efta the vajkeci cikne ribi.”
A phenďa le nipenge, hoj peske te bešen pre phuv.
Iľa ola efta mare the ola ribi, paľikerďa, phagerelas a podelas peskere učeňikenge a o učeňika denas le nipenge.
Chale savore a čaľile. Ole kotorendar, so ačhile, kidle upre efta pherde košara.
Ola, save chanas, sas vaj štar ezera (4 000) murša, bi o džuvľa the bi o čhave.
Paľis rozmukľa le nipen, geľa andre loďka a avľa andre phuv paš o Magadan.
Avle ke leste varesave Farizeja the Saduceja, pokušinenas les a mangenas lestar, hoj lenge te sikavel znameňje andral o ňebos.
A o Ježiš lenge odphenďa: “Sar hin rat, phenen: ‘Ela šukares, bo o ňebos hino lolo.’
A tosara phenen: ‘Adadžives ela brišindalo, bo o ňebos hino zachmurimen a lolo.’ Sar dikhen pro ňebos, džanen te phenel, savo ela džives, ale o znameňja ole časoskere na achaľon?
O pokoleňje nalačho the lubikano mangel znameňje, ale na ela leske dino znameňje, ča o znameňje le Jonašiskero.” Mukľa len ode a geľa het.
Leskere učeňika avle pre oki sera le moroske a bisterde peha te lel o maro.
O Ježiš lenge phenďa: “Merkinen tumenge pre le Farizejengere the le Saducejengere drožďi.”
A o učeňika gondoľinenas maškar peste: “Vašoda phenel, bo na iľam peha o maro.”
Ale sar oda sprindžarďa o Ježiš, phenďa lenge: “Manušale cikne pačabnaha, so vakeren, hoj tumen nane maro?
Mek furt na achaľon? Imar bisterďan pre ola pandž mare prekal ola pandž ezera (5 000) murša a keci košara kidňan upre?
Bisterďan the pre ola efta mare prekal ola štar ezera (4 000) murša a keci košara kidňan upre?
Sar oda na achaľon, hoj tumenge na vakeravas pal o maro? Ale merkinen tumenge pre le Farizejengere the Saducejengere drožďi!”
Akor achaľile, hoj na vakerďa pal oda, hoj te merkinen pro drožďi le mareskere, ale pro sikaviben le Farizejengero the Saducejengero.
Sar avľa o Ježiš andro phuva paš e Filiposkeri Cezarea, phučľa peskere učeňikendar: “So phenen o manuša pal o Čhavo le Manušeskero, hoj ko som?”
On odphende: “Jekh phenen, hoj sal o Jan Krsťiťeľ, aver, hoj o Eliaš, a pale aver, hoj o Jeremiaš, abo jekh le prorokendar.”
Phenďa lenge: “Ko phenen tumen, hoj som?”
O Šimon Peter odphenďa: “Tu sal o Kristus, o Čhavo le džide Devleskero!”
O Ježiš leske odphenďa: “Bachtalo sal Šimon, čhavo le Jonašiskero, bo o manuš tuke kada na sikaďa, ale miro Dad, savo hino andro ňebos.
A me tuke phenav: Tu sal o Peter a pre kada bar ačhavava miri khangeri a o meriben upral late na ňerinela (na zviťazinela).
Dava tuke o kleji andral o ňeboskero kraľišagos a savoro, so phandeha pre phuv, ela phandlo the pro ňebos. A savoro, so rozphandeha pre phuv, ela rozphandlo the pro ňebos.”
A phenďa peskere učeňikenge, hoj te na phenen ňikaske avri, hoj ov hin o Kristus.
Akorestar chudľa o Ježiš te sikavel peskere učeňiken, hoj mušinel te džal andro Jeruzalem a but te cerpinel le phurederendar, le nekbaredere rašajendar the le zakoňikendar; hoj mušinela te merel a pal o trin dživesa te ušťel andral o meriben.
Akor les iľa o Peter pre sera a chudľa leske te dovakerel: “O Del te na domukel, Rajeja! Oda pes tuke šoha (ňikda) te na ačhel!”
Ale o Ježiš visaľiľa ko Peter a phenďa leske: “Satan, dža mandar het! Ačhes mange andro drom, bo na gondoľines pre le Devleskere veci, ale pre le manušeskere!”
Akor phenďa o Ježiš peskere učeňikenge: “Te kamel vareko te avel pal ma, te na dživel prekal peste, mi lel pre peste peskero kerestos a mi avel pal ma.
Bo sako, ko kamel te zachraňinel peskero dživipen, les našavela, ale ko našavela peskero dživipen vaš ma, oda les arakhela.
Bo so hin le manušes olestar, hoj calo svetos ela leskero a o dživipen našavela? Soha peske o manuš šaj cinel avri peskero dživipen?
Bo o Čhavo le Manušeskero avela peskere aňjelenca andre slava peskere Dadeskeri a akor dela počiňiben (odmena) sakones pal oda, sar kerelas.
Čačipen tumenge phenav, hoj varesave tumendar, save kade ačhen, na dikhena o meriben, medik na dikhena le Čhas le Manušeskeres te avel andre leskero kraľišagos.”
Pal o šov džives peske vičinďa o Ježiš le Peter, le Jakob the le Jan leskere phrales. Iľa len peha a sas korkore pro učo verchos.
Ode pes anglal lende čerinďa. Leskero muj leske labolas sar o kham a o gada leske parňile sar o svetlos.
Akor pes sikade lenge o Mojžiš the o Eliaš a vakerenas le Ježišoha.
O Peter phenďa le Ježišoske: “Rajeja, mištes amenge hin kade. Te kames, keras trin stani: Tuke jekh, le Mojžišoske jekh the le Eliašoske jekh.”
Mek sar vakerelas, zaučharďa len andre e žiarivo chmara a andral e chmara prevakerďa ke lende o hangos: “Kada hin miro Čhavo, kas kamav. Lestar hin man radišagos, les šunen!”
Sar oda šunde o učeňika, pele pro muj a igen pes daranas.
O Ježiš avľa ke lende, chudľa pes lendar a phenďa lenge: “Ušťen, ma daran tumen!”
A sar hazdle upre o jakha, na dikhle imar ňikas, ča le Ježiš korkores.
Sar avenas tele pal o verchos, phenďa lenge o Ježiš: “Ma vakeren avri ňikaske pal oda, so dikhľan, medik o Čhavo le Manušeskero na ušťela andral o meriben!”
Leskere učeňika lestar phučle: “Soske phenen o zakoňika, hoj ešeb (peršo) mušinel te avel o Eliaš?”
O Ježiš lenge odphenďa: “O Eliaš čačes avela ešebno a prikerela sa,
ale phenav tumenge, hoj o Eliaš imar avľa a na prindžarde les, ale kerde leha, sar kamle. Avke lendar cerpinela the o Čhavo le Manušeskero.”
Akor achaľile o učeňika, hoj lenge vakerelas pal o Jan Krsťiťeľ.
Sar avle paš o nipi, avľa ke leste jekh manuš, savo peľa pro khoča, banďolas anglal leste
a phenďa: “Rajeja, av jileskero ke miro čhavo, bo hin les zachvati a igen cerpinel, bo furt perel andre jag the andro paňi.
Anďom les ke tire učeňika, ale našťi les sasťarde.”
O Ježiš odphenďa: “Ó, manušale bi o pačaben the previsarde, mek dži kana tumenca avava? Dži kana tumen mek zľikerava? Anen les ke mande!”
O Ježiš les pokarhinďa a o demonos takoj andral leste geľa avri. O čhavo sasťiľa avri ola oratar.
Paľis avle o učeňika korkore paš o Ježiš a phende: “Soske les amen našťi tradňam avri?”
Ov lenge phenďa: “Vašoda, hoj frima pačan. Bo phenav tumenge, te tumen uľahas ča ajso pačaben sar o horčično ďiv (zrnos), phenena kale verchoske: ‘Predža kadarik kode!’ – a predžala. A na ela ňič, so našťi kerena.”
[“Ale ajse na džan avri, ča la modľitbaha the le postoha.”]
A sar phirenas jekhetane pal e Galileja, phenďa lenge o Ježiš: “O Čhavo le Manušeskero ela dino andro vasta le manušenge.
Murdarena les, ale pro trito džives ušťela andral o meriben.” A o učeňika ačhile igen smutne.
Sar doavle andro Kafarnaum, avle ko Peter ola, save kiden avri le chramoskere daňe, a phende: “Tumaro učiťeľis na počinel le chramoskeri daň?”
Ov odphenďa: “Počinel!” Sar avľa o Peter andro kher, phučľa lestar o Ježiš ešebno (peršo): “So pes tuke dičhol, Šimon? Kastar len o kraľa andral kada svetos o clo abo o daňe? Peskere čhavendar, abo le cudzendar?”
Ov odphenďa: “Le cudzendar.” Akor leske o Ježiš phenďa: “Akor lengere čhave na mušinen te počinel.
Ale hoj pre amende te na rušen, dža ko moros a čhiv e uďica. Ešebno riba, so pes chudela, le avri a sar lake phundraveha o muj, arakheha andre rupuňi minca. Le les avri a počin e daň vaš tu the vaš ma.”
Andre odi ora avle o učeňika ko Ježiš a phende: “Ko hin bareder andro ňeboskero kraľišagos?”
O Ježiš peske vičinďa čhavores, ačhaďa les maškar lende
a phenďa: “Čačipen tumenge phenav, te tumen na visarena a na avena sar o čhavore, šoha (ňikda) na džana andro ňeboskero kraľišagos.
Ko pes pokorinela a ela sar kada čhavoro, oda hin nekbareder andro ňeboskero kraľišagos.
Sako, ko prilela jekhes kajse čhavorendar andre miro nav, man prilel.”
Oleske, ko odcirdela andral o pačaben jekhes kale ciknorendar, save pačan andre ma, uľahas feder, te leske thodehas baro bar pre meň a čhidehas les andro moros.
Vigos le svetoske vaš oda, hoj cirdel le manušen pro binos. Oda, hoj o manuš ela odcirdlo andral o pačaben, mušinel te avel, ale vigos ole manušeske, prekal kaste oda avel.
“Te tut cirdel tiro vast abo tiro pindro te kerel binos, odčhin les a čhiv les tutar het. Bo feder tuke hin te džal andro dživipen bango abo kaľika, sar soduje vastenca abo pindrenca te džal andre večno jag.
A te tut cirdel pro binos tiri jakh, džubin la avri a čhiv la tutar het. Bo feder tuke hin te džal jekha jakhaha andro večno dživipen, sar soduje jakhenca andro jagalo peklos.
Dikhen pre oda, hoj te na odčhiven jekhes kale ciknorendar! Bo phenav tumenge, hoj lengere aňjela andro ňebos ačhen furt angle miro Dad andro ňebos.
[Bo o Čhavo le Manušeskero avľa, hoj te zachraňinel oda, so sas našado.]”
“Sar pes tumenge dičhol? Te uľahas varesave manušes šel (100) bakre a te jekh lendar našľiľahas, či na mukela ola eňavardeš the eňa (99) pro brehi a na džala te rodel oles, savo našľiľa?
Čačes phenav tumenge: Te pes ačhela, hoj les arakhela, buter lestar radisaľola sar ole eňavardeš the eňendar (99), save na našľile.
Avke aňi tumaro Dad andro ňebos na kamel, hoj te našľol aňi jekh kale ciknorendar.”
“Te kerďahas tiro phral binos, dža a vaker leha pal oda ča tu the ov korkoro. Te tut šunela, dochudľal pale tire phrales.
Te tut na šunela, le tuha mek jekhes abo duje dženen, bo dojekh lav ačhela pro duj abo trin švedki.
Te len na šunela, phen oda andre khangeri. A te na šunela aňi la khangera, mi el tuke sar colňikos a sar manuš, savo dživel binošnes a bi o Del.
Čačipen tumenge phenav: Savoro, so phandena pre phuv, ela phandlo the andro ňebos a savoro, so rozphandena pre phuv, ela rozphandlo the andro ňebos.
Pale tumenge phenav, hoj te duj džene tumendar pes dothovena andre varesoste pre phuv a mangena vaš oda, chudena oda mire Dadestar, savo hino andro ňebos.
Bo ode, kaj duj abo trin džene pes zgele andre miro nav, som the me maškar lende.”
Akor avľa ke leste o Peter a phenďa leske: “Rajeja, te kerela miro phral pre mande binos, kecivar leske mušinav te odmukel? Dži eftavar?”
O Ježiš leske phenďa: “Na phenav tuke, hoj eftavar, ale eftavardešvar efta (70 x 7).
Vašoda o ňeboskero kraľišagos hino ajso: Sas kraľis, savo kamelas te džanel, keci love leske kamen leskere sluhi.
Sar chudľa te genel, ande leske jekhe manušes, savo leske kamelas but milioni.
Ale vaš oda, hoj les na sas sar te del pale, phenďa leskero raj, hoj te bikenen vaš o otroka les the leskera romňa, the le čhaven a mek savoro, so les hin, hoj te del pale oda, so le kraľiske kamelas.
Akor peľa o sluhas pro khoča, banďolas anglal leste a mangelas les: ‘Rajeja, užar mek pre ma a savoro tuke dava pale!’
Le kraľiske sas pre leste pharo, mukľa les a savore love, so leske kamelas, leske odmukľa.
Sar geľa odarik avri, arakhľa avre sluhas ole kraľiskere, savo leske kamelas vaj šel (100) rupune minci. Chudľa les, tasavelas les a phenďa: ‘De mange pale oda, so mange kames!’
Akor oda aver sluhas peľa paš leskere pindre a mangelas les: ‘Užar mek pre ma a savoro tuke dava pale.’
Ale ov na kamľa te užarel. Geľa a čhiďa les andre bertena, medik leske na počinela oda, so leske kamelas.
Sar dikhle okla sluhi, so pes ačhiľa, sas igen smutne. Avle a vakerde avri le kraľiske savoro, so pes ačhiľa.
Akor peske les vičinďa o kraľis a phenďa leske: ‘Nalačho sluhona, savoro, so mange kamehas, tuke odmukľom, bo mangehas man,
či na majinďal te el the tu jileskero ke miro aver sluhas avke, sar me somas jileskero ke tu?’
Akor o kraľis choľisaľiľa a diňa les andre bertena, hoj te el potrestimen, medik na dela pale savoro, so leske kamelas.
Avke kerela the miro ňeboskero Dad tumenge, te na odmukela sako peskere phraleske andral o jilo.”
Sar o Ježiš dovakerďa kala lava, geľa het andral e Galileja a avľa andre Judsko phuv pal o Jordan.
Džanas pal leste but nipi a ov len ode sasťarelas.
Avle ke leste o Farizeja a kamenas les te chudel andro lav. Phučle lestar: “Či šaj omukel o rom peskera romňa vaš chocsoste?”
Ov odphenďa: “So na genďan, hoj ešebnovarestar (peršovarestar) o Del len stvorinďa sar muršes the džuvľa?
A o Del mek phenďa: ‘Vašoda oddžala o murš la datar the le dadestar a ela jekhetane la romňaha a on duj džene ena jekh ťelos.’
Avke imar nane duj, ale jekh ťelos. Vašoda oda, so o Del phandľa, o manuš te na rozphandel!”
Phende leske: “Akor soske phenďa o Mojžiš, hoj šaj te del la romňake o rozvodno ľil a te premukel la?”
Phenďa lenge: “O Mojžiš tumenge domukľa te premukel tumare romňijen vaš oda, hoj tumare jile sas barune. Ale ešebnovarestar (peršovarestar) na sas avke.
A phenav tumenge, hoj sako, ko omukela peskera romňa, te oj na kerďa lubipen, a lela peske avra, kerel laha lubipen.” [“Oda murš, ko peske lel ajsa, savi hiňi premukľi, tiš kerel lubipen.”]
Akor leske phende leskere učeňika: “Te oda hin avke maškar o murš the leskeri romňi, akor nane mištes te lel romňa.”
Ov lenge phenďa: “Na savore achaľon oda lav, ale ča ola, kaske oda hin dino.
Bo hin ajse murša, save uľile (narodzinde pes) avke, hoj našťi dživen džuvľaha. A hin the ajse murša, savendar o nipi ajsen kerde. A mek hin the pačivale murša, save korkore kamle te ačhel pačivale prekal o ňeboskero kraľišagos. Oda, ko šaj prilel, mi prilel!”
Akor leske ande le čhavoren, hoj pre lende te thovel o vasta a modľinelas pes vaš lenge, ale o učeňika lenge na domukenas.
No o Ježiš lenge phenďa: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.”
A sar thoďa pre lende o vasta, geľa odarik het.
Varesavo murš avľa ke leste a phenďa: “Učiťeľina, so ajso lačho mange kampel te kerel, hoj man te el o večno dživipen?”
Ov leske phenďa: “Soske mandar phučes pal o lačho? Jekh hino Lačho. A te kames te džal andro dživipen, doľiker o prikazaňja.”
Phenďa le Ježišoske: “Save?” A o Ježiš phenďa: “Na murdareha! Na kereha lubipen! Na čoreha! Na svedčineha klamišagoha pre tiro pašutno!
De pačiv tira da the le dades! Kameha avres avke sar pes korkores!”
O terno murš leske pre oda odphenďa: “Kada savoro imar doľikerďom. So mange mek kampel?”
O Ježiš leske phenďa: “Te kames te avel dokonalo, dža, biken tiro barvaľipen a rozde le čorenge a ela tut o barvaľipen andro ňebos. Paľis av a phir pal ma!”
Ale sar oda šunďa o terno murš, geľa het smutno, bo sas les but barvaľipen.
O Ježiš phenďa peskere učeňikenge: “Čačipen phenav tumenge, hoj o barvalo phares avela andro ňeboskero kraľišagos.
A pale tumenge phenav, hoj lokeder hin la ťavake te predžal prekal e suvakeri chev, sar le barvaleske te džal andro ňeboskero kraľišagos.”
Sar oda šunde leskere učeňika, igen pes čudaľinenas a phenenas: “Ta akor, ko šaj el spasimen?”
Ale o Ježiš dikhľa pre lende a phenďa lenge: “O manuša ada našťi keren, ča o Del šaj. Bo o Del šaj kerel savoro.”
Akor leske odphenďa o Peter: “Dikh, amen omukľam savoro a geľam pal tu. So amen hin olestar?”
O Ježiš lenge phenďa: “Čačipen tumenge phenav, hoj andre oda časos, so avela, sar bešela o Čhavo le Manušeskero pre peskero slavakero tronos, akor the tumen, save pal mande džanas, bešena pro dešuduj (12) troni a sudzinena o dešuduj fajti le Izraeloskere.
A sako, ko omukelas vaš miro nav o khera, le phralen abo le pheňen, le dades abo la da, le čhaven vaj o maľi, chudela šelvar ajci buter a chudela o večno dživipen.
Ale but olendar, ko sas ešebne (perše), ena posledna a o posledna ena ešebne.”
“Bo o ňeboskero kraľišagos hino sar jekh chulaj, savo geľa sig tosara avri, hoj te lel le robotňiken andre peskeri viňica.
Dothoďa pes le robotňikenca, hoj len dela jekh rupuňi minca pro džives, a bičhaďa len andre peskeri viňica.
Sar geľa avri vaj eňa orendar, dikhľa avre dženen, hoj ňič na keren a ačhen pro pľacos.
The lenge phenďa: ‘Džan the tumen andre viňica a počinava tumen avke, sar kampel.’ A on gele.
Pale geľa avri vaj dešuduj (12) orendar the trin orendar a vičinďa avre robotňiken.
Paľis geľa avri vaj pandž orendar a arakhľa avre dženen te ačhel a ňič te na kerel a phenďa lenge: ‘So kade ačhen calo džives a ňič na keren?’
Phende leske: ‘Vašoda, hoj ňiko amen na iľa andre buči.’ Phenďa lenge: ‘Džan the tumen andre viňica te kerel buči.’
Sar zaračiľa, phenďa la viňicakero raj peskere spravcoske: ‘Vičin le robotňiken a počin lenge.’ Chude le poslednendar dži o ešebne (perše).
Sar avle ola, save sas ile andre buči vaj pandž orendar, chudle po jekh rupuňi minca.
Paľis avle ola ešebne a gondoľinenas peske, hoj chudena buter, ale the on chudle po jekh minca.
Sar ile, dudrinenas pro chulaj
a vakerenas: ‘Amen pes trapinahas calo džives pro kham, ale kala posledna kerenas buči ča jekh ora a počinďal len avke sar amen!’
Ale ov odphenďa jekheske lendar: ‘Prijaťeľina, na som načačipnaskero ke tu! Či tut na dothoďal manca vaš jekh minca?
Le oda, so hin tiro, a dža! Me kamav kale poslednones te del avke sar tut.
Abo našťi kerav mireha oda, so me kamav? Dikhes pre mande namištes vaš oda, hoj som lačho?’
Avke ena o posledna ešebne a o ešebne posledna.”
Sar o Ježiš džalas upre andro Jeruzalem, iľa peske pre sera ole dešuduje učeňiken a pal o drom lenge vakerelas:
“Šunen: Džas upre andro Jeruzalem a o Čhavo le Manušeskero ela avridino le nekbaredere rašajenge the le zakoňikenge a odsudzinena les pro meriben.
Dena les le Nažidenge, hoj lestar te asan a hoj les te zbičinen the te ukrižinen; ale pro trito džives ušťela andral o meriben.”
Akor avľa e daj le Zebedeoskere čhavengeri ko Ježiš peskere čhavenca, banďolas anglal leste a mangelas lestar vareso.
Ov lake phenďa: “So kames?” Oj phenďa: “Phen, hoj kala mire duj čhave te bešen jekh pre tiri čači (pravo) a aver pre tiri baľogňi (ľavo) sera andre tiro kraľišagos.”
O Ježiš lake odphenďa: “Na džanen, so mangen. Či šaj pijen odi kuči, savi me majinav te pijel?” [“A či šaj aven bolde ole boľipnaha, saveha me som boldo?”] Phende leske: “Šaj.”
Ov lenge phenďa: “Čačes pijena odi kuči, so me pijav. [The ole boľipnaha, saveha som me boldo, the tumen avena bolde] ale, hoj te bešen pal miri čači the baľogňi sera, oda nane miri veca. Ola thana chudena ola, prekal kaste miro Dad len pririchtinďa.”
Sar oda šunde okla deš učeňika, rušle pre ola duj phrala.
Ale o Ježiš peske len vičinďa a phenďa: “Džanen, hoj o vladara ľidžan le naroden zoraha a o bare raja trapinen le nipen.
Ale maškar tumende te na el avke. Oda, ko kamel te el bareder, mi el tumaro sluhas.
Oda, ko kamel te el ešebno, mi služinel savorenge.
Bo aňi o Čhavo le Manušeskero na avľa, hoj leske te služinen, ale hoj ov te služinel a te počinel peskere dživipnaha vaš o but manuša.”
Sar avelas avri andral o Jericho, džanas pal leste igen but nipi.
Bešenas paš o drom duj kore manuša. Sar šunde, hoj odarik džal o Ježiš, vriskinde: “Rajeja, Čhavo le Davidoskero, av ke amende jileskero!”
Ale o nipi lenge phenenas, hoj te čhiten, no on mek zoraleder vriskinenas: “Av ke amende jileskero, Rajeja, Čhavo le Davidoskero!”
O Ježiš zaačhiľa, vičinďa len a phučľa: “So kamen, hoj tumenge te kerav?”
On leske phende: “Rajeja, hoj pes te phundraven amare jakha.”
Le Ježišoske sas pharo pre lende a chudľa pes lengere jakhendar. Takoj chudle te dikhel a džanas pal leste.
Sar imar doavenas paš o Jeruzalem a avle andre Betfaga paš o Olivovo Verchos, bičhaďa o Ježiš duje učeňiken
a phenďa lenge: “Džan andre kada foros, so hin angle tumende. Soča džana andre, arakhena zaphandles terne somaricis the somaris. Odphanden len a anen len ke ma.
Te vareko tumenge vareso phenela, tumen phenena, hoj le Rajeske len kampel, ale maj len bičhavela pale.”
Oda savoro pes ačhiľa, hoj pes te ačhel oda, so phenďa o prorokos:
“Phenen le Sionoskera čhake: ‘Dikh, tiro kraľis avel ke tu pokorno a bešel pre oslica, pro terno somaricis.’ ”
O učeňika gele a kerde avke, sar lenge oda phenďa o Ježiš.
Ande la oslica the le somaricis, thode pre lende peskere gada a o Ježiš peske bešľa.
But manuša rakinenas peskere gada pro drom, aver čhingerenas o prajti pal o stromi a rakinenas pro drom.
O nipi, save džanas anglal leste, the ola, save džanas pal leste, vičinenas: “Hosanna le Davidoskere Čhaske! Požehňimen oda, ko avel andro nav le Rajeskero! Hosanna andro ňebos!”
Sar avľa andro Jeruzalem, andre calo foros avľa bari vika a o manuša phučenas: “Ko hin kada?”
Ola nipi phenenas: “Kada hin o Ježiš, oda prorokos andral o Galilejsko Nazaret.”
O Ježiš geľa andro chramos a tradňa avri savoren, save ode cinenas the bikenenas. Previsarďa o skaminda olenge, save vatinenas o love, the olenge, save bikenenas le holuben.
Phenďa lenge: “Hin pisimen: ‘Miro kher pes vičinela kher prekal o modľitbi’, ale tumen lestar kerďan kher prekal o živaňa!”
Avle ke leste andro chramos o kore the o bange a sasťarďa len.
Ale sar dikhle o nekbareder rašaja the o zakoňika ola zazraki, so kerelas, the le čhavoren, save vriskinen andro chramos: “Hosanna le Davidoskere Čhaske!” – rušenas
a phende leske: “Šunes, so vakeren?” O Ježiš phenďa: “He. Tumen mek šoha (ňikda) na genďan: ‘Andral o muja le čhavorengere the le cikne čhavengere tuke kerďal o lašariben’?”
O Ježiš len ode mukľa, geľa avri andral o foros andre Betanija a ode presuča.
Tosara, sar džalas pale andro foros, sas bokhalo.
Pal o drom dikhľa jekh figovňikos a geľa paš leste, ale na arakhľa upre o figi, ča o prajti. Avke phenďa leske: “Imar šoha buter te na barol pre tu ovocje!” A oda figovňikos takoj šučiľa avri.
Sar oda dikhle leskere učeňika, čudaľinenas pes a phenenas: “Sar oda, hoj oda figovňikos takoj šučiľa avri?”
O Ježiš lenge odphenďa: “Čačipen tumenge phenav, te tumen uľahas pačaben a na pochibinďanas, kerďanas the tumen oda, so me le figovňikoha. A na ča kada, ale te phenďanas kale verchoske: ‘Hazde tut a čhiv tut andro moros!’ ačhela pes.
Savoro, vaš soske tumen pačabnaha mangena andre modľitba, chudena.”
Sar avľa andro chramos a sikavelas, avle ke leste o nekbareder rašaja the o phuredera le nipengere a phende leske: “Sava zoraha keres kala veci? Ko tut diňa odi autorita?”
O Ježiš lenge odphenďa: “The me tumendar vareso phučava a te mange odphenena, me tumenge phenava, sava autoritaha kerav kala veci.
Khatar sas le Janoskero boľipen? Andral o ňebos vaj le manušendar?” On gondoľinenas maškar peste a phenenas: “Te phenaha: ‘Andral o ňebos’ – phenela amenge: ‘Akor soske leske na pačanďiľan?’
Ale aňi našťi phenas: ‘Le manušendar’, bo savore lenas le Jan sar prorokos a daras pes le nipendar.”
Odphende le Ježišoske: “Na džanas.” Akor lenge ov phenďa: “Aňi me tumenge na phenava, sava autoritaha kerav kala veci.”
“No, so phenen pre oda? Varesave manušes sas duj čhave. Avľa ko ešebno a phenďa: ‘Čhavo miro, dža adadžives te kerel buči andre miri viňica!’
Ov odphenďa: ‘Na kamav te džal.’ Ale paľis leske sas pharo a geľa.
Avľa ke dujto čhavo a the leske phenďa ada. Ov odphenďa: ‘Džav, rajeja!’ – ale na geľa.
Savo kale dujendar kerďa oda, so lendar o dad kamelas?” Odphende leske: “Oda ešebno (peršo).” O Ježiš lenge phenďa: “Čačipen tumenge phenav: O colňika the o lubňa tumen predenašen andro kraľišagos le Devleskero!
Bo avľa o Jan te sikavel tumen pal o čačipnaskero drom, ale na pačanďiľan leske. No o colňika the o lubňa leske pačanďile a tumen oda dikhľan, ale the avke na čerinďan tumaro jilo a na chudľan leske te pačal.”
“Šunen the aver podobenstvo! Sas jekh raj, savo peske sadzinďa e viňica a ohradzinďa la. Kerďa e chev, kaj pes pučinel avri e šťava andral o hroznos, a ačhaďa e veža. Paľis diňa e viňica kečeň le chulajenge a geľa het pro droma.
Sar avľa oda časos, sar pes skidel o hroznos, bičhaďa peskere sluhen ke ola chulaja, hoj te lel peskero uľipen.
Ale ola chulaja chudle leskere sluhen; jekhes marde, avres murdarde a andre avreste čhivkerenas le barenca.
Pale bičhaďa avre sluhen, buter sar ešebnovar (peršovar), ale the lenca ada kerde.
Pro agor bičhaďa ke lende peskere čhas, bo phenďa peske: ‘Dena mire čhas pačiv.’
Ale ola chulaja peske phende: ‘Oda hin o ďeďičos. Aven, murdaras les a leskero ďeďictvos ela amaro!’
Chudle les, čhide les avri andral e viňica a murdarde les.
No, sar avela o raj la viňicakero, so kerela ole manušenca?”
Phende leske: “Murdarela ole nalačhe manušen bara choľaha a e viňica dela avre chulajenge, save leske anena o uľipen andre peskero časos.”
O Ježiš lenge phenďa: “So, mek šoha na genďan, so hin pisimen? ‘Ipen oda bar, so o murara odčhide, ačhiľa o hlavno bar. O Raj oda kerďa a amen pes oleske čudaľinas!’
Vašoda tumenge phenav, hoj pes tumendar lela o kraľišagos le Devleskero a dela pes le manušenge, save anena o ovocje.
Oda, ko perela pre oda bar, pes phagerela a oles, pre kaste perela, rozmarela.”
Sar šunde o nekbareder rašaja the o Farizeja ola leskere podobenstva, prindžarde, hoj vakerel pal lende.
Kamle les te chudel, ale daranas pes le nipendar, bo on les lenas sar prorokos.
O Ježiš lenge pale vakerelas andro podobenstva:
“O ňeboskero kraľišagos hino sar jekh manuš, savo sas kraľis, a kerďa peskere čhaske bijav.
Bičhaďa peskere sluhen, hoj te džan te vičinel pro bijav le manušen, ale on na kamenas te avel.
Pale bičhaďa avre sluhen a phenďa: ‘Phenen le manušenge, save hine vičimen: O dilos imar pririchtinďom, mire gurumňa the o thule džvirini hine imar murdarde a sa imar hin kisno! Aven pro bijav!’
Ale lenge oda sas jekh a gele het, vareko pre peskeri maľa a vareko, hoj te bikenkerel.
A okla chudle leskere sluhen, ande len avri pre ladž a murdarde len.
Sar oda šunďa o kraľis, choľisaľiľa, bičhaďa peskere slugaďen a murdarďa ole vrahen. A lengero foros podlabarďa.
Akor phenďa peskere sluhenge: ‘O bijav imar hino pririchtimen, ale o manuša, save sas vičimen pro bijav, na sas hodne te džal.
Vašoda džan pro droma avri le forostar a vičinen pro bijav savoren, kas arakhena.’
Ola sluhi gele pro droma a skidle savoren, kas arakhle, le lačhen the le nalačhen. A andre bijaveskeri sala sas pherdo hosci.
Ale sar avľa andre o kraľis te dikhel pro hosci, dikhľa ode manušes, savo na sas urdo andro bijavutne gada.
A phenďa leske: ‘Prijaťeľina, sar avľal andre, te na sal urdo andro bijavutne gada?’ A ov sas čhit.
Akor phenďa o kraľis le sluhenge: ‘Phanden leske o pindre the o vasta a čhiven les avri andro kaľipen!’ Ode ela o roviben a randena le dandenca andre dukh.
Bo hin but vičimen, ale frima hin avrikidle.”
Akor o Farizeja odgele a dovakerenas pes, sar les te chudel andro lava.
Bičhade ke leste peskere učeňiken le Herodijanenca a on leske phende: “Učiťeľina, džanas, hoj sal čačipnaskero a sikaves le Devleskero drom andro čačipen. A na džal tuke pal oda, so o manuša phenen, bo na dikhes pro manuš.
Phen amenge, so gondoľines: Kampel te počinel le Cisariske o daňe, vaj na?”
Ale o Ježiš prindžarďa lengero nalačhipen a phenďa: “Soske man kamen te chudel pro lav, tumen dujemujengere?
Sikaven mange e minca, savaha pes počinel o daňe!” On leske ande o denaris.
A phučľa lendar: “Kaskero hin kada obrazis the nav?”
Phende: “Le Cisariskero.” Avke lenge phenďa: “Den oda, so hin le Cisariskero, le Cisariske, a so hin le Devleskero, le Devleske.”
Sar oda šunde, čudaľinde pes, omukle les a gele het.
Oda džives avle ke leste o Saduceja, save phenen, hoj o manuš našťi ušťel andral o meriben. A phučle le Ježišostar:
“Učiťeľina, o Mojžiš phenďa, te vareko merela bi o čhave, leskero phral peske mušinela te lel leskera romňa, hoj te kerel le phraleske čhaven.
Sas ke amende efta phrala. Ešebno iľa romňa a paľis muľa. A vaš oda, hoj les na sas čhave, mukľa la romňa peskere phraleske.
Avke pes ačhiľa le dujtoneha, the le tritoneha – dži ke eftato.
Paľis, sar mule avri savore phrala, muľa the oj.
Akor, te savore efta phrala laha dživenas, kaskeri lendar ela romňi, sar ušťena andral o meriben?”
O Ježiš lenge odphenďa: “Tumen calkom na achaľon, bo na prindžaren le Devleskero lav aňi leskeri zor.
Bo sar ušťena o mule andral o meriben, na lena romňen a na džana romeste, ale ena sar o aňjela andro ňebos.
Tumen na genďan, so phenďa o Del, pal o mule, save ušťena andral o meriben?
‘Me som o Del le Abrahamoskero, o Del le Izakoskero the o Del le Jakoboskero!’ O Del nane Del le mulenge, ale le džidenge!”
Sar oda šunde o nipi, čudaľinenas pes upral leskero sikaviben.
Sar o Farizeja šunde, hoj o Ježiš phandľa le Saducejenge o muj andre, sa pes zgele.
Jekh lendar, zakoňikos, phučľa le Ježišostar, hoj les te chudel avri:
“Učiťeľina, savo prikazaňje hin nekbareder andro Zakonos?”
O Ježiš leske phenďa: “‘Kameha le Rajes, tire Devles, andral calo tiro jilo, andral caľi tiri duša the andral caľi tiri goďi.’
Ada hin oda baro the ešebno (peršo) prikazaňje.
A dujto hino ajso sar o ešebno: ‘Kameha avres avke sar pes korkores!’
Pre kala duj prikazaňja ačhel calo Zakonos the o Proroka.”
Sar pes zgele o Farizeja, phučľa lendar o Ježiš:
“So tumen phenen pal o Kristus? Kaskero hino čhavo?” Phende leske: “Le Davidoskero.”
Phenďa lenge: “Akor soske o David les andro Duchos vičinel Rajeja? Bo phenel:
‘O Raj phenďa mire Rajeske: Beš tuke pal miri čači (pravo) sera, medik tuke na thovava tire ňeprijaťeľen tel o pindre.’
Te korkoro o David les vičinel ‘Rajeja’, sar šaj avel o Kristus leskero čhavo?”
Ňiko leske na džanelas te odphenel aňi lav a ole dživesestar ňiko buter lestar pes na tromanďiľa (odvažinďa) te phučel.
Akor vakerelas o Ježiš le nipenge the peskere učeňikenge:
“O zakoňika the o Farizeja peske bešle pre le Mojžišoskero than a sikaven, so phenel o Zakonos.
Vašoda savoro, so tumenge phenena, hoj te doľikeren, oda doľikeren the keren, ale pal lengere skutki ma keren. Bo on na keren oda, so vakeren.
Sphanden bare pharipena, so našťi te zľidžal, a thoven len pro vali le manušenge, ale on korkore na kamen aňi jekhe angušteha lenge te pomožinel.
Savoro, so on keren, keren ča vaš oda, hoj len o nipi te dikhen. Thoven o bare krabički le Devleskere laveha pre peskero čekat the pro vasta a bare špargici pro agor peskere gadenge.
Kamen nekfeder thana pro hoscini the anglune thana andro sinagogi.
Kamen, hoj lenge o nipi andro foros te pozdravinen a te vičinen len: ‘Rabbi.’
Ale tumen peske ma domuken te phenel ‘Rabbi’, bo ča jekh hin tumaro Učiťeľis – o Kristus – a tumen savore san phrala.
A ma phenen ňikaske pre phuv ‘Dado’, bo ča jekh hin tumaro Dad, oda, savo hino andro ňebos.
Aňi peske ma domuken te phenel ‘Duchovne Vodci’, bo ča jekh hin tumaro vodcas, o Kristus.
Oda, ko uľahas maškar tumende bareder, ela tumaro služobňikos.
Sako, ko pes upre hazdela, ela tele dikhlo a oda, ko hin pokorno, ela upre hazdlo.
Ale vigos tumenge, zakoňikale the Farizejale, tumen dujemujengere! Bo phanden andre le nipenge o ňeboskero kraľišagos – tumen korkore andre na džan a olenge, save kamlehas, na domuken.
[Vigos tumenge, zakoňikale the Farizejale, tumen dujemujengere! Bo thoven avri le vdovenca a len lengere khera a but tumen modľinen, hoj tumen te dičhol. Vašoda avena goreder sudzimen.]
Vigos tumenge, zakoňikale the Farizejale, tumen dujemujengere! Bo predžan o moros the e phuv, hoj te dochuden jekhe manušes prekal tumaro pačaben, a sar pes visarel, keren lestar čhas prekal o peklos duvar goreder, sar san tumen.”
“Vigos tumenge, kore vodcale! Bo phenen: ‘Ko lela vera pro chramos, oda nane ňič, ale ko iľahas vera pre le chramoskero somnakaj, oda imar mušinel te doľikerel.’
Tumen diline the kore! So hin bareder: O somnakaj, či o chramos, so sentňarel o somnakaj?
Abo tumen phenen: ‘Te iľahas vareko vera pro oltaris, oda nane ňič, ale te iľahas vareko vera pre oda daros, so hin upre, oda imar mušinel te doľikerel.’
Tumen diline the kore! So hin bareder, o daros, či o oltaris, so sentňarel o daros?
Avke oda, ko lel vera pro oltaris, lel vera pro oltaris the pre savoreste, so upre hin.
A oda, ko lel vera pro chramos, lel vera pro chramos the pre Oda, ko andre bešel.
Oda, ko lel vera pro ňebos, lel vera pro tronos le Devleskero the pre Oda, ko upre bešel.
Vigos tumenge, zakoňikale the Farizejale, tumen dujemujengere! Bo den o dešto kotor andral e meta, andral o kopros the andral e raška, ale omukľan oda, so buter kampel te doľikerel andro Zakonos: O spravodľišagos, o lačhejileskeriben the e vernosť. Kada kampľa te kerel a koda te na omukel.
Tumen kore vodcale! La mucha precedzinen a la ťava preľiginen!”
“Vigos tumenge, zakoňikale the Farizejale, tumen dujemujengere! Bo žužaren avral e kuči the o čaro, ale andral hin pherdo hamišagos the džungipen.
Farizejina, tu koro manuš! Žužar ešeb (peršo) e kuči the o čaro andral, hoj te aven žuže the avral!
Vigos tumenge, zakoňikale the Farizejale, tumen dujemujengere! Bo san ajse sar parne hrobi, so dičhon avral šukares, ale andral hine pherde le mulengere kokalenca the dojekhe džungipnaha.
Avke the tumen avral dičhon le nipenge, hoj san čačipnaskere, ale andral san pherde le falšišagoha the le nalačhipnaha.”
“Vigos tumenge, zakoňikale the Farizejale, tumen dujemujengere! Bo ačhaven o hrobi le prorokenge a šukaľaren o pomňiki le čačipnaskerengere.
Phenen: ‘Te džiďiľamas andro dživesa amare dadengere, na murdarďamas lenca le proroken.’
Avke korkore phenen avri pre peste, hoj san o čhave olengere, save murdarde le proroken.
Ta aven a dokeren oda, so chudle te kerel tumare dada!
Tumen sapale! Tumen čhave le sapengere! Sar šaj denašen olestar, hoj te aven odsudzimen andro peklos?
Vašoda bičhavav ke tumende le proroken, le goďaveren the le manušen, save hine avrisikade andro Zakonos. Varesaven lendar ukrižinena the murdarena a varesaven lendar marena bičoha andre tumare sinagogi a džana pre lende foros forostar,
hoj te aven potrestimen vaš oda, hoj murdarďan le čačipnaskeren a oleha čhorďan avri lengero rat pre phuv – le Abelostar dži ko Zachariaš, o čhavo le Barachiašiskero, saves murdarďan maškar o chramos the oltaris.
Čačipen tumenge phenav, kada savoro avela pre kada pokoleňje!”
“Ó, Jeruzalem, ó, Jeruzalem! Tu, so murdares le proroken a čhivkeres le barenca andre ola, save sas ke tu bičhade. Kecivar kamľom te skidel tire čhaven, avke sar e kachňi skidel peskere kachňoren tel peskere kridli, ale na kamenas!
Dikh, tumaro kher ačhela omuklo, na ela ňič andre!
Bo phenav tumenge, hoj akanastar man imar šoha (ňikda) na dikhena, medik na phenena: ‘Požehňimen oda, ko avel andro nav le Rajeskero!’”
Paľis geľa o Ježiš avri andral o chramos a sar džalas het, avle ke leste leskere učeňika, hoj leske te sikaven le chramoskere stavbi.
Ale o Ježiš lenge odphenďa: “Dikhen kada savoro? Čačipen tumenge phenav, hoj kade na ačhela bar pre bareste! Sa ela tele čhido.”
Sar bešelas pre Olivovo Verchos, avle pal leste leskere učeňika korkore a phende leske: “Phen amenge, kana oda avela. Pal soste prindžaraha, hoj tu aves a imar hin o koňec le svetoske?”
O Ježiš lenge odphenďa: “Merkinen, hoj tumen vareko te na klaminel!
Bo ena but ajse, save avena andre miro nav a phenena: ‘Me som o Kristus!’ – a cirdena but dženen pro falošno drom.
Sar šunena pal o maribena a hoj pes maren o narodi, ma predaran, bo oda mušinel te avel, ale mek na ela o koňec.
Bo o narodos džala pro narodos a o kraľišagos pro kraľišagos; ela bari bokh a pre but thana e phuv razisaľola.
Oda ela anglune dukha le svetoskere andro trapišagos.
Akor tumen zaphandena, hoj te aven potrestimen a the murdarde a savore narodi tumen našťi avri ačhena vaš miro nav.
Akor but džene oddžana le pačabnastar. Jekh avres dena andre a phral le phrales našťi ačhela avri.
Avena but falošna proroka a cirdena but dženen pro falošno drom.
Vašoda, hoj o nalačhipen barola, andro but džene šiľaľola o kamiben,
ale oda, ko ľikerela avri dži o koňec, ela spasimen.
A kada evaňjelium pal o kraľišagos pes vakerela pal calo svetos, hoj savore narodi te šunen, a paľis avela o koňec.
Sar dikhena, hoj pre sentno than ačhel oda baro džungipen, so meľarel andre o chramos, avke sar phenďa o prorokos Daniel – oda, ko genel, mi achaľol –
akor ola, save ena andre Judsko, mi denašen upre pro verchi.
Oda, ko ela pro pados, te na avel tele, hoj peske vareso te lel andral o kher.
A oda, ko ela pre maľa, te na visaľol pale khere vaš o gada.
No andre ola dživesa ela phares le khabňenge the ole džuvľenge, save den te pijel le čhavoren.
Modľinen tumen, hoj te na mušinen te denašel jevende abo pro Šabbat (sombatone)!
Bo akor ela ajso pharipen, sar mek šoha (ňikda) na sas, kanastar o Del stvorinďa o svetos, a imar šoha buter na ela.
Te o Raj na kerďahas frimeder ola dživesa, na uľahas zachraňimen ňisavo manuš. Ale vaš o manuša, saven peske kidňa avri, kerďa ola dživesa frimeder.
Te tumenge akor vareko phenďahas: ‘Dikh, kade hin o Kristus,’ abo: ‘Kode hino!’ – ma pačan!
Bo avena but falošna mesijaša the but falošna proroka a kerena bare znameňja the zazraki, hoj te cirden pro falošno drom – te pes oda ča diňahas – the le avrikidle manušen.
Dikhen, phenďom tumenge oda anglal!
Te tumenge akor vareko phenela: ‘Dikh, pre pušťa hino!’ – ma džan avri. Abo: ‘Dikh, andro khera hino!’ – ma pačan.
Bo sar demel o perumos pro vichodos a dičhol les dži o zapados, avke ela, sar avela o Čhavo le Manušeskero.
Bo ode, kaj hin o ťelos le muleskero, pes skidena the o supi.
A takoj pal o pharipen andre ole dživesa, o kham kaľola a o čhonoro imar na labola. O čercheňa perena andral o ňebos a o ňeboskere zora pes čhalavena.
Akor pes sikavela pro ňebos znameňje le Čhaskero le Manušeskero a savore nipi pre phuv rovena, sar dikhena le Čhas le Manušeskeres te avel pro ňeboskere chmari andre zor the andre bari slava.
Sar šunďola e bari truba, bičhavela peskere aňjelen a skidena upre leskere avrikidle manušen pal savore štar seri le svetoske, andral jekh agor le ňebostar dži andre aver.”
“Le figovňikostar peske len o podobenstvo: Sar leskere konara hine imar kovle a o prajti aven avri, džanen, hoj o ňilaj hino pašes.
Avke the tumen, sar dikhena, hoj pes oda savoro ačhel, džanen, hoj oda hino pašes paš o vudar.
Čačipen phenav tumenge, hoj kada pokoleňje na predžala, medik pes kada savoro na ačhela.
O ňebos the e phuv našľona, ale mire lava šoha na našľona.
Ale ole dživesestar the ola oratar na džanel ňiko, aňi o ňeboskere aňjela, aňi o Čhavo, ča jekh o Dad.”
“Sar sas andre ola dživesa, sar dživelas o Noach, avke ela the akor, sar avela o Čhavo le Manušeskero.
Bo andre ola dživesa angle potopa o manuša chanas the pijenas, lenas romňen a džanas romeste dži andre oda džives, sar geľa o Noach andro korabos
a na džanenas ňisostar, medik na avľa e potopa a savoren iľa het – avke ela the sar avela o Čhavo le Manušeskero.
Akor ena duj džene pre maľa: Jekh ela ilo a dujto ačhela.
Duj džuvľija erňinena malmoha: Jekh ela iľi a dujto ačhela.
Vašoda ma soven, bo na džanen, andre savi ora the andre savo džives avela tumaro Raj.
Ale kada džanen: Te džanľahas o gazdas, andre savi ora rači avela, merkinďahas a na domukľahas le živaňiske te džal andre peskero kher.
Vašoda the tumen aven pririchtimen, bo o Čhavo le Manušeskero avela andre odi ora, savi na užarena.”
“Akor ko hin oda verno the goďaver sluhas, saves ačhaďa leskero raj upral peskere sluhi, hoj len te del te chal pro časos?
Bachtalo hin oda sluhas, saves leskero raj, sar avela, arakhela oda te kerel.
Čačipen tumenge phenav, hoj les ačhavela upral calo peskero barvaľipen.
Ale te peske gondoľinďahas oda nalačho sluhas andre peskero jilo: ‘Miro raj mek but na avela’ –
a chudľahas te marel olen, save leha služinen, a chaľahas the piľahas le matenca,
avela o raj ole sluhaske andro džives, savo na užarel, the andre ora, so na džanel.
Rozčhinela les pro jepaš a leskero kotor ela le dujemujengere manušenca. Ode ela o roviben a randena le dandenca andre dukh.”
“Akor ela o ňeboskero kraľišagos ajso, sar o deš pačivale čhaja, save ile peskere lampi a gele anglal te užarel le ternes.
Ale pandž lendar sas goďaver a pandž nagoďaver.
O nagoďaver ile peskere lampi, ale na ile peha olejos,
ale o goďaver ile peskere lampi the olejos andro cakli.
Sar imar but na avelas o terno, indraľile (zadriminde) savore a zasute.
Ale pal jepaš rat vareko vriskinďa: ‘Dikh, o terno avel! Džan avri ke leste!’
Akor ušťile savore čhaja a pririchtinenas peske o lampi.
A o nagoďaver phende le goďaverenge: ‘Den amen tumare olejostar, bo amare lampi murdaľon andre.’
Ale o goďaver lenge odphende: ‘Na! Hoj te na el frima the amen the tumen. Feder ela, te tumen peske džana te cinel ke ola, save bikenen.’
A sar odgele te cinel, avľa o terno. Ola, save sas pririchtimen, gele leha andre pro bijav a phandľa pes andre o vudar.
Paľis doavle the okla čhaja a phenenas: ‘Rajeja, Rajeja, phundrav amenge!’
Ale ov odphenďa: ‘Čačipen tumenge phenav, na prindžarav tumen!’
Vašoda ma soven, bo na džanen o džives aňi e ora, kana avela o Čhavo le Manušeskero!”
“Oda ela avke, sar jekh manuš, savo džalas het pro droma, vičinďa peske le sluhen a diňa lenge peskero barvaľipen.
Jekhes diňa pandž talenti, avres duj a avres jekh. Sakones diňa pal oda, so džanelas te kerel.
Oda, savo chudľa pandž talenti, geľa takoj te kerel buči ole lovenca a zarodňa aver pandž talenti.
Avke the oda, savo chudľa duj, zarodňa aver duj.
Ale oda, savo chudľa jekh, odgeľa, kopaľinďa avri andre phuv chev a ode garuďa le rajeskere love.
Paľis pal o but časos avľa pale o raj ole sluhengero a phučelas lendar, so kerde le lovenca.
Avľa oda, savo chudľa pandž talenti, anďa aver pandž a phenďa: ‘Rajeja, pandž talenti man diňal, dikh, aver pandž lenca rodňom!’
Leskero raj leske phenďa: ‘Mištes kerďal, lačho the pačivalo sluhona! Salas pačivalo andro frima, ačhavava tut upral but veci. Av andro radišagos tire rajeskero!’
Avľa the oda, savo chudľa duj talenti a phenďa: ‘Rajeja, duj talenti man diňal, dikh, aver duj lenca rodňom!’
Leskero raj leske phenďa: ‘Mištes kerďal, lačho the pačivalo sluhona! Salas pačivalo andro frima, ačhavava tut upral but veci. Av andro radišagos tire rajeskero!’
Paľis avľa the oda, savo chudľa jekh talentos a phenďa: ‘Rajeja, džanavas, hoj tu sal bijileskero manuš. Kides upre ode, kaj na sadzinďal, a les tuke oda, so na rozčhiďal.
Vašoda man daravas a geľom te garuvel tiro talentos andre phuv. Dikh, kade hin oda, so hin tiro!’
Ale leskero raj leske odphenďa: ‘Nalačho the leňivo sluhona! Džanehas, hoj kidav upre ode, kaj na sadzinďom, a lav mange oda, so na rozčhinďom.
Šaj diňal mire love olenge, save keren le lovenca, a sar me avľomas, iľomas mange pale buter.
Vašoda len lestar o talentos a den oleske, kas hin deš talenti.
Bo sakones, kas hin, oles ela dino a ela les pherdo. Ale olestar, kas nane, pes lela the oda, so les hin.
A kale sluhas, savestar nane chasna, čhiven avri andro kaľipen – ode, kaj ela o roviben a randena le dandenca andre dukh.’ ”
“Sar avela o Čhavo le Manušeskero andre peskeri slava a savore aňjela leha, akor peske bešela pro tronos andre peskeri slava.
A savore narodi pes zdžana angle leste a rozulavela len jekhen avrendar avke, sar o pasťjeris rozulavel le bakroren the le capen.
Thovela te ačhel le bakroren pal peskeri čači (pravo) sera a le capen pal e baľogňi (ľavo) sera.
Akor phenela o Kraľis olenge, save ena pal leskeri čači sera: ‘Aven tumen, save san požehňimen mire Dadestar, zalen o kraľišagos, so sas pririchtimen prekal tumende, kanastar sas kerdo o svetos.
Bo somas bokhalo a diňan man te chal, somas smedno a diňan man te pijel, somas cudzincos a priiľan man,
somas lango a diňan man te urel, somas nasvalo a avľan pal ma, somas andre bertena a avľan man te dikhel.’
Akor leske phenena o čačipnaskere: ‘Rajeja, kana tut dikhľam bokhales a čaľarďam tut, abo smednones a diňam tut te pijel?
A kana tut dikhľam cudzincos a priiľam tut, abo langes a diňam tut te urel?
Kana tut dikhľam nasvales abo andre bertena a avľam pal tute?’
O Kraľis lenge odphenela: ‘Čačipen tumenge phenav: Savoro, so kerďan jekheske kale mire nekciknedere phralendar, mange oda kerďan.’
Paľis phenela the olenge pal e baľogňi sera: ‘Tumen prekošle, džan mandar het andre večno jag, so hin pririchtimen prekal o beng the leskere aňjela.
Bo somas bokhalo, a na diňan man te chal, somas smedno, a na diňan man te pijel,
somas cudzincos, a na priiľan man, somas lango, a na diňan man te urel, somas nasvalo the andre bertena, a na avľan pal ma.’
Akor leske the on odphenena: ‘Rajeja, kana tut dikhľam bokhales, abo smednones, abo sar cudzincos, abo langes, abo nasvales, abo andre bertena, a na kerďam pašal tu?’
Akor lenge odphenela: ‘Čačipen tumenge phenav: Te oda na kerďan jekheske kale mire nekciknedere phralendar, mange oda na kerďan.’
A kala džana andro večno trapišagos, ale o čačipnaskere andro večno dživipen.”
Sar dovakerďa o Ježiš savore kala lava, phenďa peskere učeňikenge:
“Džanen, hoj mek duj džives a ela e Patraďi a o Čhavo le Manušeskero ela dino, hoj les te ukrižinen.”
Akor pes zgele o nekbareder rašaja, o zakoňika the o phuredera le nipengere andre dvora ko nekbareder rašaj Kajfaš.
Dovakerde pes, hoj le Ježiš počoral chudena a murdarena les.
Ale phenenas: “Na pro inepos, hoj pes o manuša te na vzburinen pre amende.”
Sar sas o Ježiš andre Betanija andro kher ko Šimon, saves sas malomocenstvo,
avľa ke leste jekh džuvľi. Ola džuvľa sas alabastroskero caklocis le igen dragane olejoha. Sar bešelas o Ježiš paš o skamind, čhiďa leske oda olejos avri pro šero.
Sar oda dikhle o učeňika, choľisaľile a phende: “Nane zijan, kajso dragano olejos?
Kada olejos pes šaj bikenďa vaš o but love a šaj pes diňa le čorenge!”
Sar oda dikhľa o Ježiš, phenďa lenge: “Soske pre late chan choľi? Lačho skutkos mange kerďa.
Bo o čore tumenca hine furt, ale me tumenca furt na avava.
Oda, hoj čhiďa avri o olejos pre miro ťelos, kerďa pre miro pohrebos.
Čačipen tumenge phenav, hoj všadzik, kaj pes vakerela pal o svetos kada evaňjelium, pes phenela the oda, so kadi džuvľi akana kerďa, pre lakero leperiben.”
Akor jekh le dešudujendar o Judaš Iškarijotsko geľa het ko nekbareder rašaja
a phučľa: “So man dena, te les tumenge dava andre?” A on dine les tranda (30) rupune minci.
O Judaš akorestar rodelas drom, sar les te del andre.
Ešebno džives, sar pes chal o mare bi o drožďi, avle o učeňika ko Ježiš a phende leske: “Kaj kames, hoj tuke te pririchtinas o Patraďakero chaben?”
Ov phenďa: “Džan andro foros ke oda the oda manuš a phenen leske: ‘O Učiťeľis tuke phenel: Miro časos hin pašes. Ke tu chava mire učeňikenca o Patraďakero chaben.’ ”
O učeňika kerde avke, sar lenge oda phenďa o Ježiš, a pririchtinde o chaben.
Sar zaračiľa, bešľa o Ježiš le dešudujenca paš o skamind.
Sar chanas, phenďa: “Čačipen tumenge phenav: Jekh tumendar man dela andre.”
Sar oda šunde, ačhile igen smutne a phučenas lestar jekh pal aver: “Som oda me, Rajeja?”
O Ježiš odphenďa: “Oda, ko peske manca o maro močinela andro čaro, ov man dela andre.
O Čhavo le Manušeskero mušinel te merel, avke sar pal leste hin pisimen, ale ole manušeha, ko les del andre, ela igen namištes. Feder leske uľahas, te aňi na uľiľahas (pes narodzinďahas).”
Pre oda o Judaš, savo les delas andre, phenďa: “Som oda me, Rabbi?” O Ježiš leske phenďa: “Tu oda phenďal.”
Sar chanas, iľa o Ježiš o maro a paľikerďa. Phagerelas, delas le učeňiken a phenďa: “Len, chan, kada hin miro ťelos.”
Paľis iľa e kuči, paľikerďa, diňa lenge a phenďa: “Pijen andral savore,
bo kada hin miro rat la zmluvake, so pes čhorel avri vaš but manuša, hoj lenge te el odmukle o bini.
Ale phenav tumenge, hoj imar buter šoha (ňikda) na pijava olestar, so barol pre viňica, dži andre oda džives, medik les na pijava nevo tumenca andro kraľišagos le Dadeskero.”
Giľade e chvala a paľis gele pre Olivovo Verchos.
Akor lenge o Ježiš phenďa: “Adi rat tumen savore denašena a omukena man, bo hin pisimen: ‘Marava le pasťjeris a o bakrore andral o stados pes sa rozdenašena.’
Ale sar uščava andral o meriben, džava anglal tumende andre Galileja.”
Akor leske o Peter phenďa: “Te tut savore omukena, me tut šoha na omukava.”
O Ježiš leske odphenďa: “Čačipen tuke phenav, hoj mek adi rat, sigeder sar o kohutos giľavela, tu trival man zaprineha.”
O Peter leske phenďa: “Choc tuha mušinava te merel, šoha tut na zaprinava.” A savore učeňika avke phenenas.
Paľis lenca o Ježiš avľa pre ajso than, so pes vičinel Getsemane. Ode phenďa peskere učeňikenge: “Bešen tumenge kade, medik man me džava kode te modľinel.”
Iľa peha le Peter the le duje čhaven le Zebedeoskere. Avľa pre leste baro pharipen a sas igen smutno.
Akor lenge phenďa: “Miri duša hiňi pro meriben smutno! Ačhen manca kade a ma soven!”
Geľa lendar sikra dureder anglal, peľa le mujeha pre phuv a modľinelas pes: “Dado miro, te pes oda del, mi obdžal man kadi kuči. Ale na avke sar me kamav, ale sar tu.”
Paľis avľa ke peskere učeňika, arakhľa len te sovel a phenďa le Peteriske: “So, na birinen manca te el jekh ora upre?
Ma soven a modľinen tumen, hoj te na džan andro pokušeňje! Bo o duchos kamel oda, so hin lačho, ale o ťelos hino slabo.”
Pale odgeľa pes dujtovar te modľinel a phenelas: “Dado miro, te man našťi obdžal kadi kuči a mušinav la te pijel, mi ačhel pes oda, so tu kames!”
Sar avľa, arakhľa len pale te sovel, bo cirdelas len igen te sovel.
Mukľa len, odgeľa pes pale tritovar te modľinel a phenďa pale ole lava.
Paľis avľa ko učeňika a phenďa lenge: “Akana imar soven a odpočovinen tumenge! Dikh, avľa e ora a o Čhavo le Manušeskero hino dino andro vasta le binošne manušenge.
Ušťen a džas. Miro zradcas hino pašes.”
Androda, medik o Ježiš vakerelas, avľa o Judaš, jekh le dešudujendar. Leha avenas but nipi khatar o nekbareder rašaja the khatar o phuredera le šabľenca the le pacenca andro vasta.
Le Ježišoskero zradcas lenge diňa anglal te džanel: “Oda, kas čumidava, oda hin ov. Chuden les.”
Takoj avľa ko Ježiš a phenďa: “Smirom tuke, Rabbi!” A čumidľa les.
O Ježiš leske phenďa: “Prijaťeľina, soske avľal?” Avke avle, chudle les a zaile.
Jekhvareste jekh olendar, savo sas le Ježišoha, iľa avri e šabľa, demaďa le nekbaredere rašaskere sluhas a odčhinďa leske o kan.
O Ježiš leske phenďa: “Thov e šabľa pale pro than, bo sako, ko pes la šabľaha marel, la šabľaha the merela.
Abo gondoľines tuke, hoj našťi akana mangav mire Dades a ov mange bičhaďahas buter sar dešuduj (12) legioni aňjelen?
Ale sar pes paľis ačhiľahas oda, so hin pisimen, hoj pes avke mušinel te ačhel?”
Andre odi ora phenďa o Ježiš le nipenge: “Avľan pre ma le šabľenca the pacenca, hoj man te zalen sar le živaňis? Sako džives bešavas maškar tumende andro chramos, sikavavas a na phandľan man.
Ale kada savoro pes ačhiľa, hoj te pes ačhel oda, so pisinde o Proroka.” Androda les savore učeňika omukle a denašle het.
On zaile le Ježiš a ľigende les ko nekbareder rašaj, ko Kajfaš. Ode pes zgele o zakoňika the o phuredera.
O Peter avelas pal leste dural a doavľa dži andre dvora le nekbaredere rašaske. Geľa andre a bešľa peske le sluhenca, hoj te dikhel, sar oda savoro doperela.
O nekbareder rašaja, o phuredera the caľi Bari Rada kamenas te arakhel falošno sveďectvo pro Ježiš, hoj les te murdaren.
Ale choc but falošna švedki avle, the avke ňič na arakhle. Paľis avle duj džene
a phende: “Kada manuš phenďa: ‘Me šaj čhivav tele kada chramos a tel o trin džives les pale šaj ačhavav.’ ”
Akor ušťiľa o nekbareder rašaj a phenďa leske: “Ňič na phenes pre oda, so pre tu kala manuša vakeren?”
Ale o Ježiš sas čhit. A o nekbareder rašaj leske phenďa: “Thov vera anglo džido Del a phen amenge, či sal tu o Kristus, o Čhavo le Devleskero.”
O Ježiš leske phenďa: “Tu oda phenďal. Ale phenav tumenge, hoj akanastar dikhena le Čhas le Manušeskeres te bešel pre čači (pravo) sera le Nekzoraledereske a te avel pro ňeboskere chmari.”
Akor čhingerďa o nekbareder rašaj peskere gada a phenďa: “Ruhinel pes! So mek kampel amenge švedken? Akana šunďan, sar pes ruhinel!
So pre oda phenen?” A on odphende: “Zasogaľinel (zaslužinel) peske te merel!”
Akor leske chudle te čhungarel pro muj a marenas les pal o šero. Aver les marenas le pacenca
a phenenas: “Prorokin amenge, Kristus! Ko tut demaďa?”
O Peter bešelas avri pre dvora. Avľa ke leste jekh služka a phenďa leske: “The tu salas ole Ježišoha andral e Galileja.”
Ale o Peter zaprinďa angle savoredženende a phenďa: “Na džanav, so vakeres.”
Sar geľa paš e brana, dikhľa les aver služka a phenďa olenge, save ode sas: “The kada manuš sas ole Ježišoha andral o Nazaret.”
Ale o Peter pale zaprinďa a iľa vera: “Na prindžarav ole manušes!”
Na pregeľa but a ola, save ode ačhenas, avle a phende le Peteriske: “Tu sal čačes jekh lendar, bo šunas oda pal tiro vakeriben.”
Androda pes o Peter chudľa te košel a iľa pre peste vera: “Me na prindžarav ole manušes!” A takoj giľaďa o kohutos.
Akor avľa le Peteriske pre goďi ola lava, so leske o Ježiš phenďa: “Sigeder sar o kohutos giľavela, tu man trival zaprineha.” Geľa avri a chudľa igen te rovel.
Sig tosara pes dovakerde savore nekbareder rašaja the o phuredera le nipengere pro Ježiš, hoj les dena te murdarel.
Phandle les, ľigende het a oddine le vladariske le Pilatoske.
Sar dikhľa o Judaš, savo diňa andre le Ježiš, hoj les odsudzinde, sas leske pharo a diňa pale le nekbareder rašajenge the le phurederenge ola tranda (30) rupune minci
a phenďa: “Kerďom binos, bo le manušes, savo na kerďa ňič nalačho, zradzinďom pro meriben.” Ale on odphende: “So amen hin andre oda? Oda hin tiri veca!”
O Judaš čhiďa ola rupune minci andro chramos, geľa het a umblaďa (figinďa) pes.
O nekbareder rašaja ile ola love a phende: “Našťi len thovas andre le chramoskeri pokladňica, bo oda hin o počiňiben vaš o rat.”
Dovakerde pes a ole lovenca cinde e maľa olestar, so kerelas o kuča, hoj ode te parunen le cudzincen.
Vašoda pes vičinel odi maľa “Rateskeri Maľa” dži adadžives.
Akor pes ačhiľa oda, so sas phendo prekal o prorokos Jeremiaš: “Ile ola tranda (30) rupune minci, o počiňiben, pre savo pes dovakerde varesave Izraeloskere nipi,
a dine len vaš e maľa oleske, ko kerelas o kuča, avke sar mange prikazinďa miro Raj.”
O Ježiš ačhelas anglo vladaris a o vladaris lestar phučľa: “Sal tu o Židoviko kraľis?” O Ježiš leske phenďa: “Tu oda vakeres.”
O nekbareder rašaja the o phuredera pre leste but vakerenas, ale ov ňič na odphenďa.
Akor leske o Pilat phenďa: “Na šunes, keci but pre tu vakeren?”
Ale o Ježiš leske na odphenďa aňi jekh lav, vašoda pes o vladaris igen čudaľinelas.
Sako berš pre Patraďi premukelas o vladaris le nipenge jekhe bertenošis, saves on mangenas.
Akor len sas jekh igen nalačho bertenošis, saves vičinenas Barabaš.
Sar pes o nipi zgele, phenďa lenge o Pilat: “Kas kamen, hoj tumenge te premukav: Le Barabaš, vaj le Ježiš, saves vičinen Kristus?”
Bo džanelas, hoj les dine andre prekal e zavisť.
Sar bešelas pro sudno stolkos, bičhaďa ke leste leskeri romňi, hoj leske te phenen: “Te na chal tut ňič ole čačipnaskere manušeha, bo adadžives andro suno but cerpinďom vaš leske!”
Ale o nekbareder rašaja the o phuredera kerde upre le nipen, hoj te mangen le Barabaš a te murdaren le Ježiš.
O Pilat lendar phučľa: “Kas kale dujendar kamen, hoj tumenge te premukav?” On phende: “Le Barabaš!”
O Pilat phučľa: “Akor, so te kerav le Ježišoha, saves vičinen Kristus?” A savoredžene vriskinenas: “Ukrižin les!”
Phučľa lendar: “So ajso nalačho kerďa?” No on mek zoraleder vriskinenas: “Ukrižin les!”
Sar dikhľa o Pilat, hoj ňič našťi kerel the hoj o nipi keren mek bareder vika, iľa o paňi, thoďa (omorďa) o vasta anglo nipi a phenďa: “Me som žužo kale čačipnaskere manušeskere ratestar! Pre tumende oda ačhel.”
A savore nipi phende: “Leskero rat mi el pre amende the pre amare čhave!”
Akor lenge premukľa le Barabaš. Ale le Ježiš zbičinďa a diňa les te ukrižinel.
O slugaďa ile le Ježiš andre le vladariskero palacis a pašal leste ačhelas caľi čata.
Čhide leske tele o gada a urde les andro purpurovo plašťos.
Le kandrendar (le trňendar) leske kerde koruna a thode leske la pro šero. Andre čačo vast les dine paca, perenas anglal leste pro khoča, asanas lestar a phenenas: “Mi dživel o Židoviko kraľis!”
Čhungarenas pre leste, ile odi paca a marenas les pal o šero.
Sar lestar imar preačhile te asal, čhide pal leste tele o purpurovo plašťos, urde pre leste leskere gada a ľidžanas les te ukrižinel.
Sar avenas avri, arakhle varesave manušes, savo pes vičinelas Šimon Cirenejsko. Leske prikazinde, hoj te ľidžal le Ježišoskero kerestos.
Avle pre oda than, so pes vičinel Golgota, so hin “le Lebkengero Than”.
Dine les te pijel mol mišimen le žlčoha. Ale sar koštoľinďa, na kamľa te pijel.
Sar les ukrižinde, rozulade peske leskere gada a losinenas vaše, [hoj pes te ačhel oda, so phenďa o prorokos: “Rozulade peske mire gada a losinenas vaš mire veci.”]
Paľis peske o slugaďa bešle a merkinenas pre leste.
Upral leskero šero dine te pisinel leskeri vina: “Kada hin o Ježiš, le Židengero Kraľis”.
Jekhetane leha ukrižinde duje živaňen, jekhes pal e čači (pravo) sera a dujtones pal e baľogňi (ľavo).
Ola manuša, save odarik predžanas, pes ruhinenas, kerenas le šerenca
a phenenas: “Tu, so čhives tele o chramos a tel o trin džives les ačhaves, korkoro zachraňin tut! Te sal o Čhavo le Devleskero, av tele pal o kerestos!”
Avke the o nekbareder rašaja le zakoňikenca the le phurederenca asanas lestar a phenenas:
“Avren zachraňinelas a pes našťi zachraňinel? Ov hino o Izraeliko kraľis! Mi akana avel tele pal o kerestos a pačaha leske!
Pačalas le Devleske, akana les mi zachraňinel, te les kamel! Se phenďa: ‘Me som o Čhavo le Devleskero!’ ”
Asanas lestar the o lotri, save sas jekhetane leha ukrižimen.
Dešuduj (12) orendar pro dilos avľa kaľipen pal caľi phuv a ľikerďa dži trin ori pal o dilos.
Vaj trin orendar o Ježiš zoraha vičinďa: “Eli, Eli, lama sabachtani?” So hin prethodo: “Devla miro, Devla miro, soske man omukľal?”
Sar oda šunde varesave džene, save ode ačhenas, phende: “Vičinel le Eliaš!”
Jekh dženo takoj denašelas te močinel e špongija andro šut, thoďa la pre paca a delas les te pijel.
Ale okla džene phenenas: “Muk avke! Dikhaha, či avela o Eliaš les te zachraňinel!”
Ale o Ježiš pale zorales vriskinďa a muľa.
Akor o pochtan, so sas figimen andro chramos, phariľa pro jepaš uprunestar dži tele, e phuv razisaľolas a o skali pharonas.
O hrobi pes phundravenas a but sentna manuša ušťile andral o meriben.
Sar o Ježiš imar ušťiľa andral o meriben, avle avri andral o hrobi, gele andro sentno foros a sikade pes but dženenge.
Sar dikhľa o veľiťeľis the ola, save leha stražinenas le Ježiš, hoj e phuv razisaľolas the savoro, so pes ačhelas, igen pes daranas a phenenas: “Oda sas čačes o Čhavo le Devleskero!”
Sas ode the but džuvľa, save dikhenas dural. On džanas pal o Ježiš andral e Galileja a kerenas pašal leste.
Maškar lende sas e Maria Magdalena the e Maria, e daj le Jakoboskeri the le Jozesiskeri, a mek e daj le Zebedeoskere čhavengeri – le Jakoboskeri the le Janoskeri.
Sar zaračiľa, avľa jekh barvalo manuš andral e Arimatija, savo pes vičinelas Jozef. Ov sas tiš le Ježišoskero učeňikos.
Geľa anglo Pilat a mangelas le Ježišoskero ťelos. Avke o Pilat prikazinďa, hoj leske les te den.
O Jozef iľa o ťelos a zapačarďa les andre žuži lepeda.
Thoďa les andre peskero nevo hrobos, so avri kerďa andre skala. Paľis zaučharďa o vudar andro hrobos bare bareha a geľa het.
Sas ode e Maria Magdalena the oki aver Maria a bešenas anglo hrobos.
Pre aver džives, so sas Šabbat, pes zgele o nekbareder rašaja the o Farizeja ko Pilat
a phende: “Rajeja, avľa amenge pre goďi, hoj oda zvodcas, medik dživelas, phenďa: ‘Pal o trin džives uščava andral o meriben.’
Vašoda prikazin, hoj dži o trito džives mištes te stražinen o hrobos, hoj les te na aven leskere učeňika rači te čorel a te na phenen le nipenge, hoj ušťiľa andral o meriben. Avke ela o posledno klamišagos goreder sar o ešebno.”
O Pilat lenge phenďa: “Hin tumen slugaďa, džan a merkinen pre leste, sar ča džanen.”
Avke on gele, zapečaťinde andre o bar a dine le slugaďenge te merkinel.
Pal o Šabbat (sombat), sar avel avri o kham pro ešebno džives andro kurko, gele e Maria Magdalena the oki dujto Maria te dikhel o hrobos.
A dikh, e phuv zorales razisaľiľa, bo o aňjelos le Rajeskero avľa tele andral o ňebos, odcirdľa o bar pašal o hrobos a bešľa peske upre.
Ov dičholas avri sar bleskos a leskere gada sas parne sar jiv.
O slugaďa pes lestar avke daranďile, hoj ačhile sar mule.
Ale o aňjelos phenďa le džuvľenge: “Tumen ma daran! Bo džanav, hoj roden le Ježiš, savo sas ukrižimen.
Nane ade, bo ušťiľa andral o meriben, avke sar phenďa. Aven, dikhen oda than, kaj pašľolas.
Džan sigo te phenel leskere učeňikenge, hoj ušťiľa andral o meriben a džal anglal tumende andre Galileja. Ode les dikhena. Leperen tumenge oda, so phenďom!”
Avle sigo avri andral o hrobos a daraha the bare radišagoha denašenas oda te phenel leskere učeňikenge.
Androda jekhvareste pes lenca o Ježiš arakhľa a phenďa lenge: “Smirom tumenge!” On avle ke leste, banďonas anglal leste a chudenas pes leskere pindrendar.
Akor lenge o Ježiš phenďa: “Ma daran tumen! Džan te phenel mire phralenge, hoj te džan andre Galileja. Ode man dikhena.”
Sar o džuvľa džanas ko učeňika, varesave ole slugaďendar odgele andro foros a phende le nekbaredere rašajenge savoro, so pes ačhiľa.
Sar pes zgele le phurederenca te dovakerel, dine le slugaďen but love
a phende: “Phenen, hoj leskere učeňika avle rači a čorde les medik tumen sovenas.
A te pes oda došunela o Pilat, amen les prevakeraha, hoj tumen te na el starišagos.”
O slugaďa ile o love a kerde avke, sar lenge sas phendo. A kada vakeriben pes rozľigenďa maškar o Židi dži adadžives.
O dešujekh (11) učeňika gele andre Galileja pre oda verchos, kaj lenge phenďa o Ježiš.
Sar les dikhle, banďonas anglal leste, ale varesave pochibinenas.
O Ježiš avľa ke lende a phenďa: “Hin mange diňi savori zor pro ňebos the pre phuv.
Avke džan a keren mange učeňiken andral savore narodi. Bolen len andro nav le Dadeskero, le Čhaskero the le Sentne Duchoskero
a sikaven len te doľikerel savoro, so tumenge prikazinďom. Dikhen, me som tumenca pal savore dživesa, medik na ela o koňec le svetoskero.”
O evaňjelium pal o čhavo le Devleskero, pal o Ježiš Kristus, chudľa avke,
sar pisinelas o prorokos Izaiaš: “Dikh, me bičhavav mire poslos anglal tu a ov pririchtinela prekal tu o drom.
O hangos, so vičinel pre pušťa: ‘Pririchtinen o drom le Rajeske, rovňaren avri leskere chodňiki!’ ”
O Jan chudľa te bolel pre pušťa a phenelas, hoj o manuša te keren o pokaňje a te den pes te bolel, hoj pes lenge te odmukel o bini.
Avenas ke leste savore manuša andral e Judsko the Jeruzalem. O nipi phenenas avri peskere bini a o Jan len bolelas andro paňi Jordan.
Ov sas urdo andro gada la ťavakera srsťatar, pašal o per les sas cipuno sirimos a chalas kobilki the maľakero medos.
Ov kazinelas: “Pal mande avel zoraleder, sar som me. Na som hodno anglal leste te banďol a te phundravel o sirimocis pre leskere sandalki.
Me tumen bolďom le paňeha, ale ov tumen bolela le Sentne Duchoha.”
Andre ola dživesa avľa o Ježiš andral o Galilejsko Nazaret a sas boldo le Janostar andro paňi Jordan.
Sar avelas avri andral o paňi, dikhľa phundrado o ňebos a le Duchos, savo sar holubica avelas tele pre leste.
Androda andral o ňebos šunďiľa o hangos: “Tu sal miro čhavo, kas kamav. Tutar man hin o radišagos.”
Takoj les o Duchos ľigenďa pre pušťa.
Sas ode saranda (40) dživesa a sas pokušimen le satanostar. Sas ode le dzive džvirenca a o aňjela pašal leste kerenas.
Paloda, sar sas o Jan phandlo andre bertena, avľa o Ježiš andre Galileja, kaj kazinelas o evaňjelium le Devleskero.
Phenelas: “Imar avľa o časos! O kraľišagos le Devleskero hino pašes. Visaren tumen le binendar a pačan andro evaňjelium!”
Sar phirelas pašal o Galilejsko moros, dikhľa le Šimon the leskere phrales le Andrej, sar mukenas e sita andro moros, bo on sas ribara.
O Ježiš lenge phenďa: “Aven pal mande a me tumendar kerava ribaren, save chudena le manušen.”
On takoj omukle o siti a gele pal leste.
Sar geľa odarik sikra dureder, dikhľa le Jakob the leskere phrales le Jan, le Zebedeoskere čhaven, sar pre loďka prikeren o siti.
Takoj len vičinďa. On omukle peskere dades le Zebedeus andre loďka le manušenca, save kerenas prekal leste buči, a gele pal o Ježiš.
Avke gele andro foros Kafarnaum a pro Šabbat geľa andre sinagoga a sikavelas.
On čudaľinenas pes oleske, so sikavelas, bo ov na sikavelas sar o zakoňika, ale sar oda, kas hin autorita.
Ipen akor sas andre sinagoga jekh manuš, andre savo sas nalačho duchos. Ov vriskinďa:
“So amen hin tuha, Ježiš Nazaretsko? Avľal amen te murdarel? Me džanav, ko tu sal: Oda Sentno le Devleskero!”
O Ježiš prikazinďa ole nalačhe duchoske: “Čhit, dža andral leste avri!”
O nalačho duchos leha čhivkerelas, vriskinďa zorales a geľa avri andral leste.
Savore pes čudaľinenas a phučenas jekh avrestar: “So kada hin – nevo sikaviben? Bo andre autorita prikazinel le nalačhe duchenge a on les šunen!”
O hiros pal leste sigo chudľa te džal pal caľi Galileja.
Sar avle avri andral e sinagoga, o Ježiš, o Jakob the o Jan gele andro kher ko Šimon the ko Andrej.
Ode pašľolas le Šimonoskeri sasuj andre horučka a takoj le Ježišoske phende pal late.
Ov avľa ke late, chudľa la vastestar a hazdňa upre. E horučka la takoj omukľa a oj pašal lende kerelas.
Rači, sar zageľa o kham, anenas ke leste savore nasvalen the olen, save sas zaphandle le demonenca.
Savore manuša andral o foros pes zgele paš o vudar.
O Ježiš sasťarďa but nasvalen, save pes trapinenas andro nasvaľibena a tradňa avri but demonen. Na domukľa le demonenge te vakerel, bo on les prindžarenas.
Sig tosara, mek sar sas rat, ušťiľa a geľa pro omuklo than, kaj pes modľinelas.
Ale o Šimon the ola, save sas leha, les gele te rodel.
Sar les arakhle, phende leske: “Sako tut rodel!”
O Ježiš lenge phenďa: “Aven džas andre aver gava, so hine kade pašes, hoj the ode te vakerav o evaňjelium, bo vaš oda avľom.”
Vakerelas o evaňjelium pal caľi Galileja andre lengere sinagogi a tradelas avri le demonen.
Avľa ke leste jekh malomocno a mangelas les pro khoča: “Te kamľalas, šaj man sasťares!”
Le Ježišoske sas pharo vaš leske, thoďa pre leste o vast, chudľa pes lestar a phenďa: “Me kamav, av sasto!”
Takoj sasťiľa avri a sas žužo.
O Ježiš leske dovakerďa a takoj les bičhaďa het le lavenca:
“Šun, ma phen ada ňikaske, ale dža, sikav tut le rašaske a obetin oda, so prikazinďa o Mojžiš, lenge pro sveďectvo.”
Ale ov džalas a všadzik vakerelas but, so pes ačhiľa. Vašoda o Ježiš anglo nipi imar našťi geľa andro fori, ale sas avri pro omukle thana, kaj pal leste avenas o manuša pal savore seri.
Pal varesave dživesa geľa o Ježiš pale andro foros Kafarnaum a but džene pes dodžanle, hoj hino khere.
Takoj pes zgele ajci manuša, hoj na sas kaj te ačhel, aňi paš o vudar. A vakerelas lenge pal o evaňjelium.
Akor štar murša ľidžanas jekhe banges ko Ježiš,
ale vaš oda, hoj ode sas but manuša, on pes našťi dochudle le nasvaleha ke leste. Avke otkerde e strecha a mukle le banges tele le haďoha ode, kaj sas o Ježiš.
Sar dikhľa o Ježiš lengero pačaben, phenďa le bangeske: “Čhavo miro, odmukle tuke hin o bini.”
No bešenas ode the varesave zakoňika a andro jile peske gondoľinenas:
“Sar kada manuš kavke šaj vakerel? Ruhinel pes! Ňiko našťi odmukel o bini, ča jekh o Del!”
O Ježiš prindžarďa andro duchos, hoj on pal leste kavke gondoľinen, a phenďa lenge: “So oda gondoľinen andre tumare jile?
So hin lokeder? Te phenel le bangeske: ‘Odmukle tuke hin o bini’, či te phenel: ‘Ušťi, le tiro haďos a dža’?
Ale vaš oda, hoj te džanen, hoj le Čhas le Manušeskeres hin pravos the zor te odmukel pre phuv o bini” – phenďa le bangeske:
“Phenav tuke: Ušťi, le tiro haďos a dža khere!”
Ov takoj ušťiľa a savore dikhle, sar iľa peskero haďos a geľa het. Savore pes čudaľinenas, lašarenas le Devles a phenenas: “Mek šoha (ňikda) kajso vareso na dikhľam!”
Geľa pale paš o moros. But manuša džanas pal leste a ov len sikavelas.
Sar džalas, dikhľa le Levi, le Alfeoskere čhas, sar bešelas pre colňica, a phenďa leske: “Av pal mande!” A ov ušťiľa a geľa pal leste.
Sar o Ježiš bešelas ke leste andro kher pašal o skamind, but colňika the binošne bešenas leha the leskere učeňikenca, bo but ajse manuša pal leste džanas.
Ale sar les dikhle o zakoňika the o Farizeja te chal le colňikenca the le binošnenca, phučle leskere učeňikendar: “Sar oda, hoj pijel the chal le colňikenca the le binošnenca?”
Sar ada šunďa o Ježiš, phenďa lenge: “Le sastenge na kampel le doktoris, ale le nasvalenge. Me na avľom te vičinel le čačipnaskeren, ale le binošnen!”
Le Janoskere učeňika the o Farizeja pes poscinen. Varesave avle a phučle le Ježišostar: “Soske pes le Janoskere the le Farizejengere učeňika poscinen, ale tire na poscinen?”
A o Ježiš lenge phenďa: “Či šaj poscinen o hosci pro bijav, medik hino lenca o terno? Medik hino lenca o terno, našťi pes poscinen!
Ale avena ajse dživesa, hoj o terno na ela lenca, a andre ola dživesa pes poscinena.
Se ňiko na zasivel le neve pochtaneha e chev pro purane gada, bo paľis o nevo pochtan šaj odčhinel kotor le puranestar a kerela pes mek bareder chev.
A ňiko aňi na čhivel e nevi mol andro purane cipune gone, bo e nevi mol čhingerela e cipa a čuľola avri a o gone čhinďona. Ale e nevi mol pes čhivel andro neve gone.”
Jekh Šabbat (sombat), sar o Ježiš džalas pašal e maľa, kaj sas sadzimen, leskere učeňika chudle te čhingerel o klasi.
O Farizeja leske phende: “Dikh, keren oda, so našťi keren pro Šabbat!”
Ov lenge phenďa: “Mek šoha na genďan, so kerďa o David, sar les na sas so te chal a sas bokhalo ov the leskere manuša?
Akor, sar sas nekbareder rašaj o Ebjatar, geľa andro kher le Devleskero a chalas o sentna mare, so šaj chan ča o rašaja a ňiko aver – a diňa the peskere manušen.”
Phenďa lenge: “O Šabbat hino kerdo prekal o manuš a na o manuš prekal o Šabbat!
O Čhavo le Manušeskero hino Raj the upral o Šabbat.”
Sar geľa pale andre sinagoga, sas ode jekh manuš, saves sas ňevladno vast.
A kamenas te džanel či les sasťarela avri pro Šabbat (sombatone), hoj les te den andre.
O Ježiš phenďa ole manušeske, saves sas ňevladno vast: “Ačh kade maškaral!”
A phučľa lendar: “Či šaj pro Šabbat mištes te kerel, vaj na? O dživipen te zachraňinel, či te murdarel?” Ale on sas čhit.
Dikhľa pro manuša pašal peste choľaha ale the pharipnaha, bo sas ajse bijileskere. Phenďa le manušeske: “Nacirde o vast!” Sar nacirdľa, sasťiľa leske avri a sas ajso sar o dujto vast.
O Farizeja pes takoj gele te dovakerel le Herodijanenca, sar te murdarel le Ježiš.
O Ježiš peskere učeňikenca geľa paš o moros. Džanas pal leste but manuša andral e Galileja, Judsko,
Jeruzalem, Idumea the Zajordansko. Džanas pal leste the but nipi andral o Tir the Sidon, bo šunde pal oda, so kerel.
Le učeňikenge phenďa: “Pririchtinen mange e loďka, hoj pes pre ma te na ispiden.”
Bo but dženen sasťarďa a savore nasvale pes pre leste ispidenas, bo kamenas pes lestar te chudel.
Sar o nalačhe duchi les dikhenas, perenas anglal leste a vriskinenas: “Tu sal o Čhavo le Devleskero!”
Ale o Ježiš lenge zakazinďa, hoj ňikaske ada te na phenen avri.
Paloda o Ježiš geľa pro brehos a vičinďa paš peste olen, saven kamľa, hoj te džan leha. Sar gele ke leste,
kidňa peske avri dešudujen, hoj te aven leha a te bičhavel len te vakerel o evaňjelium. Vičinelas len apoštola.
A diňa len autorita te tradel avri le demonen.
Kala hine ola dešuduj (12): O Šimon (saveske diňa nav Peter),
o Jakob the leskero phral o Jan, le Zebedeoskere čhave (savenge diňa nav Boanerges, so hin prethodo: Le Perumoskere Čhave),
o Andrej, o Filip, o Bartolomej, o Matuš, o Tomaš, o Jakob le Alfeoskero čhavo, o Tadeus, o Šimon Kanaansko
the o Judaš Iškarijotsko, savo les paľis zradzinďa.
Avle andro kher a pale pes zgele igen but manuša. Vašoda len na sas kana mek aňi maro te chal.
Sar ada šunde le Ježišoskeri famelija, avle, hoj les te len het, bo phende pre leste, hoj našaďa e goďi.
O zakoňika, save avle andral o Jeruzalem, phende pre leste, hoj andre leste hin o Belzebul, savo hino vodcas le demonenge, a hoj leskera zoraha tradel avri le demonen.
O Ježiš peske len vičinďa a chudľa lenge te vakerel andro podobenstva: “Sar šaj tradel o satan avri le satan?
Te pes o kraľišagos rozulavela a džala pre peste, oda kraľišagos našťi obačhela.
A te pes o kher rozulavela a džala pre peste, oda kher našťi obačhela.
Avke, te o satan džala korkoro pre peste a rozulavela pes, našťi obačhela, ale avľa leskero koňec.
Ňiko našťi džal ko zoralo murš andro kher te čorel leskere veci, medik ole zorale muršes na phandela. Paľis šaj čorel avri leskero kher.
Čačipen tumenge phenav, hoj savore bini the o nalačhe lava, so vakerena o manuša pro Del, lenge ela odmukle.
Ale oleske, ko pes ruhinel pro Sentno Duchos, na ela šoha (ňikda) odmuklo, ale leskero binos ačhela pre leste furt.”
Bo phenenas: “Hin andre leste nalačho duchos.”
Avľa leskeri daj the leskere phrala, ačhenas avri a dine les te vičinel.
Bešenas pašal leste but manuša a phende leske: “Tiri daj the tire phrala tut roden.”
Ov lenge odphenďa: “Ko hin miri daj a ko hin mire phrala?”
Visaľiľa ke ola, save leha bešenas, sikaďa pre lende a phenďa: “Dikhen, miri daj the mire phrala.
Bo sako, ko kerel le Devleskeri voľa, hino miro phral, miri pheň the miri daj.”
O Ježiš chudľa pale te sikavel paš o moros. A vaš oda, hoj pes zgele igen but manuša, ov geľa andre loďka a o manuša sas pre phuv paš o moros.
Sikavelas len but andro podobenstva a andre peskero sikaviben lenge vakerelas:
“Šunen, geľa o manuš te rozčhivkerel o semena.
Sar rozčhivkerelas, varesave pele paš o drom. Avle o čirikle a chale oda.
Aver pele pro baruno than, kaj len na sas but phuv a sig barile, bo na gele but tele andre phuv.
Ale sar avľa avri o kham, zlabarelas len a šučile avri, bo na sas len koreňis.
Aver pele andro kandre (kraki) a sar o kandre barile, tasade len a na sas lendar chasna.
Aver pele andre lačhi phuv, baronas a ande chasna. Varesave tranda (30), varesave šovardeš (60) a varesave šel (100).”
A phenďa lenge: “Kas hin kana pre ada, hoj te šunel, mi šunel!”
Sar sas korkoro, phučle lestar o dešuduj (12) apoštola the okla, save sas paš leste, pal oda podobenstvo.
Ov lenge phenďa: “Tumenge hin dino te achaľol o garude veci andral o kraľišagos le Devleskero, ale kolenge, save hine avri, pes sikavel savoro andro podobenstva,
hoj te dikhel dikhena, ale na dikhena; te šunel šunena, ale na achaľona, hoj pes te na visaren a te na el lenge odmukle o bini.”
O Ježiš phučľa lendar: “Te na achaľon kada podobenstvo, sar paľis achaľona savore okla podobenstva?
O semena, so rozčhivkerelas o manuš, hin o lav.
Ola, savenge hino sadzimen o lav paš o drom, hine ola, save šunena o lav, ale o satan takoj avel a lel avri o sadzimen lav.
Ola, savenge hino sadzimen pro baruno than, hine ola, save takoj radišagoha prilen o lav, sar les šunen,
ale ľikeren avri ča pre varesavo časos, bo nane len koreňis. Paľis, sar avel o pharipen vaj pre lende o manuša džan vaš o lav, takoj oddžan le pačabnastar.
Aver, savenge hino sadzimen andro kandre, šunen o lav,
ale o pharipena andre kada dživipen the o klamišagos pal o barvaľipen the aver žadosci, so aven andro jilo, tasaven o lav a nane lestar chasna.
A aver, savenge hine sadzimen andre lačhi phuv, šunen o lav, prilen les andro jilo a anen chasna – varesave tranda (30), varesave šovardeš (60), varesave šel (100).”
Phenďa lenge: “Či pes anel e momeľi pre oda, hoj la te garuven tel e piri abo tel o haďos? Či na pre oda, hoj la te thoven pro momeľaris?
Bo ňič nane garudo, so pes na sikavela jekhvar avri. Savoro, so hin zaučhardo, avela avri andro svetlos.
Te hin varekas kana, hoj te šunel, mi šunel!”
A phenďa lenge: “Šunen mištes! Sava miraha merinen, ajsaha tumenge ela merimen a mek pes tumenge pridela.
Bo kas hin, oles mek ela dino, a kas nane, olestar pes lela mek oda, so les hin.”
Ov phenďa: “Le Devleskere kraľišagoha hin avke, sar te iľahas o manuš o semenos a sadzinďahas les andre phuv.
Rači džal te sovel, tosara ušťel a o semenos pes pučinel avri a barol, aňi korkoro na džanel sar.
Bo e phuv del uľipen korkori pestar – ešeb (peršo) o phus, paľis o klasos a paľis but ďiva andro klasos.
A sar dobarol o ďiv, takoj pes bičhavel te košinel, bo avľa e žatva.”
Paľis phenďa: “Ke soste pripodobňinava le Devleskero kraľišagos, vaj save podobenstvoha tumenge sikavava?
Hin sar horčično semenos, savo pes sadzinel a hino nekcikneder maškar savore semena pre phuv.
Ale sar pes sadzinel, chudel te barol a hino nekbareder maškar savore rastlini a hin les ajse bare konara, hoj o čirikle peske šaj bešen andre leskero ciňos.”
O Ježiš lenge vakerelas o lav andro but kajse podobenstva – ajci, keci šaj achaľonas.
No, le manušenge bi o podobenstva na vakerelas, ale sar sas korkoro peskere učeňikenca, lenge phenelas avri sa.
Oda džives, sar zaračiľa, o Ježiš lenge phenďa: “Aven džas pre dujto sera le moroskeri.”
Odgele pašal o nipi a le Ježiš ile peha pre loďka. Džanas leha the aver loďki.
Jekhvareste avľa bari burka la balvajaha. O vlni demkerenas andre loďka avke, hoj pes pherarelas le paňeha.
O Ježiš sovelas peske pre perňica (zahlavkos) palal andre loďka. Uštade les a phende leske: “Učiťeľina, tuke hin jekh, hoj kade meraha?”
Ov ušťiľa a rozkazinďa la balvajake the le moroske: “Preačh, čhit!” E balvaj preačhiľa a sas igen čhit.
Paľis lenge phenďa: “So tumen avke daran? Mek furt tumen nane pačaben?”
Ale on pes igen daranas a phenenas jekh avreske: “Ko hino ov, hoj les e balvaj the o moros šunen?”
Pregele prekal o Galilejsko moros pre oki sera a doavle andre phuv Gadara.
Takoj, sar o Ježiš geľa avri andral e loďka, avľa pašal o hrobi ke leste jekh manuš, andre savo sas nalačho duchos.
Ov bešelas andro hrobi a ňiko les imar aňi le lancenca našťi phandelas.
Bo sas buterval phandlo le lancenca the le putenca pro vasta the pro pindre, ale čhingerelas o lanci a phagerelas o puta. Ňiko na džanelas so leha te kerel.
Furt rači the dživese kerelas vika pro brehi the paš o hrobi a korkoro pes marelas le barenca.
Sar dikhľa le Ježiš dural, denašelas ke leste, peľa pro khoča
a vriskinďa zorale hangoha: “So man hin tuha, Ježiš, Čhavo le Nekbaredere Devleskero? Le vera anglo Del, hoj man na trapineha!”
Bo o Ježiš leske phenďa: “Nalačho duchona, dža andral leste avri!”
Avke o Ježiš lestar phučľa: “Sar tut vičines?” Odphenďa leske: “Miro nav hin Legion, bo sam igen but.”
A igen les mangenas, hoj len te na tradel andral odi phuv avri.
Ode pašes pro brehos sas but bale andro stados
a o demona les mangenas: “Bičhav amen andre kale bale, hoj te džas andre lende.”
O Ježiš lenge takoj domukľa a o nalačhe duchi gele avri andral o manuš andro bale. Calo stados, vaj duj ezera (2 000) bale, denašenas tele le brehoha andro moros a tašľile.
Ola džene, save pasinenas le balen, denašle a phende ada avri andro foros the pro maľi a o manuša avle te dikhel, so pes ačhiľa.
Sar avle ko Ježiš a dikhle oles, andre savo sas oda Legion, hoj bešel a hino urdo andro gada a hino paš e goďi, predaranďile.
Ola, save ada dikhle, vakerenas lenge, so pes ačhiľa oleha, andre savo sas nalačhe duchi, the le balenca.
Avke mangenas le Ježiš, hoj te džal avri andral lengeri phuv.
Sar džalas o Ježiš andre loďka, mangelas les oda manuš, či šaj džal leha.
O Ježiš leske na domukľa, ale phenďa leske: “Dža khere ke tiri famelija a phen lenge avri, save bare veci tuke kerďa o Raj the savo lačhipen tuke presikaďa.”
Geľa a chudľa te vakerel andro Dekapolis, save bare veci leske kerďa o Ježiš; a savore pes čudaľinenas.
Sar pale preplavinde pre oki sera le moroskeri, avle ke leste paš o moros igen but manuša.
Avľa ko Ježiš o Jairus, jekh vodcas andral e sinagoga. Sar les dikhľa, peľa paš leskere pindre
a igen les mangelas: “E čhajori mange merel. Mangav tut, hoj te aves te thovel pre late o vasta, hoj te sasťol avri a te dživel.”
Avke o Ježiš odgeľa leha. Džanas pal leste igen but manuša a ispidenas les pal savore seri.
Sas ode jekh džuvľi, savi sas dešuduj (12) berš nasvaľi pro džuvľikano nasvaľiben.
Diňa savore peskere love avri le doktorenge a igen but lendar cerpinďa, no na sas lake feder, ale ča furt goreder.
Sar šunďa pal o Ježiš, oj avľa maškar o nipi ko Ježiš palunestar a dotkňinďa pes leskere ruchostar.
Bo phenďa peske: “Ča te man leskere ruchostar dotkňinava, sasťuvava avri.”
Takoj lake preačhiľa o rat te džal andral o ťelos a šunďa andre peste, hoj hiňi avrisasťarďi le nasvaľibnastar.
O Ježiš takoj džanľa, hoj lestar e zor geľa avri, visaľiľa ko manuša a phučľa: “Ko pes dotkňinďa mire ruchostar?”
O učeňika leske odphende: “Se dikhes, hoj tut o manuša ispiden pal savore seri, a tu phučes: ‘Ko pes mandar dotkňinďa?’ ”
Ale o Ježiš dikhelas pašal peste, hoj te dikhel, ko ada kerďa.
E džuvľi izdralas daratar – bo džanelas, so pes lake ačhiľa – peľa angle leste pro khoča a phenďa avri calo čačipen.
Ov lake phenďa: “Čhaje miri, tiro pačaben tut sasťarďa. Dža andro smirom. Av sasťi andral tiro nasvaľiben.”
Medik ov laha vakerelas, avle o nipi khatar o Jairoskero kher a phende leske: “Tiri čhajori imar muľa. De smirom le Učiťeľis.”
Sar o Ježiš šunďa, so le Jairoske vakerde, phenďa leske: “Ma dara tut, ča pača!”
Paľis na domukľa ňikaske pal peste te džal, ča le Peteriske, Jakoboske the leskere phraleske, le Janoske.
Avle andro kher ko Jairus a dikhle ode but manušen, save roven a keren bari vika.
O Ježiš geľa andre a phenďa lenge: “Soske keren vika a roven, se e čhajori na muľa, oj ča sovel!”
A asanas lestar. No ov tradňa savoren avri, iľa la čhajorakera da the le dades the olen, save sas leha, a gele pre oda than, kaj pašľolas e čhajori.
Chudľa la čhajorakero vast a phenďa lake: “Talitha kumi!” Oda pes prethovel: “Čhajorije, tuke phenav, ušťi!”
E čhajori takoj ušťiľa a phirelas – sas lake dešuduj berš – a savore pes igen čudaľinenas.
Ale o Ježiš lenge zakazinďa, hoj ňikaske oda te na vakeren. Paľis lenge phenďa, hoj la te den te chal.
Paľis odgeľa odarik a avľa andre peskero gav, kaj bariľa avri, a leskere učeňika džanas leha.
Sar sas o Šabbat (sombat), chudľa te sikavel andre sinagoga. Sas ode but džene a sar les šunde, čudaľinenas pes a phenenas peske: “Khatar les hin kada? Khatar les hin kajsi goďi? Sar kerel peskere vastenca ajse zazraki?
Či nane ov o ťesaris? Či nane la Mariakero čhavo the o phral le Jakoboske, Jozefoske, Judaske the le Šimonoske? A či nane leskere pheňa amenca?” A na pačanas andre leste.
O Ježiš lenge phenďa: “O prorokos hino bi e pačiv ča andre peskero gav a maškar peskere pašutne the famelija.”
Našťi ode kerďa ňisave zazraki, ča oda, hoj pre varesave nasvale thoďa o vasta a sasťarelas len.
Čudaľinďa pes, hoj o manuša na pačan. Paľis phirelas andro pašutne gava te sikavel.
Vičinďa ke peste le dešudujen (12) a chudľa len te bičhavel avri po duje dženen. Diňa len autorita upral o nalačhe duchi.
Prikazinďa lenge: “Len peha ča e paca pro drom a ňič aver – aňi maro, aňi love andro sirimos, aňi zajdica.
O sandalki šaj uren pro pindre, ale buter gada peha na len.”
Phenďa lenge: “Ačhen andre ajso kher, kaj tumen lena, dži akor, medik na džana avri andral oda foros.
Te tumen andre varesavo than na prilena, aňi na kamena te šunel, džan odarik het a o prachos pal o pindre keren tele sar sveďectvo pre lende.” [“Čačipen tumenge phenav, hoj feder ela pro sudno džives le forenge Sodoma the Gomora, sar ole foroske.”]
On gele avri a kazinenas, hoj o manuša te keren pokaňje.
Tradenas avri but demonen a makhenas but nasvalen le olejoha a sasťarenas len.
O kraľis Herodes šunďa pal o Ježiš, bo všadzik pal leste vakerenas a phenenas: “O Jan Krsťiťeľ ušťiľa andral o meriben, vašoda andre leste hin adi zor te kerel zazraki.”
Aver phenenas pro Ježiš, hoj hino Eliaš, mek aver phenenas, hoj hino ajso prorokos sar jekh le čirlatune prorokendar.
No sar oda šunďa o Herodes, phenďa: “Oda hin o Jan, kaske odčhinďom o šero. Ov ušťiľa andral o meriben!”
Bo o Herodes diňa le Jan te zalel a te thovel andre bertena. Vašoda, hoj o Herodes ačhiľa te dživel le Filiposkera peskere phraleskera romňaha,
o Jan dovakerelas le Herodesiske: “Našťi džives le phraleskera romňaha!”
Vašoda e Herodijada chalas choľi pro Jan a kamelas les te murdarel, ale našťi.
Bo o Herodes pes daralas le Janostar, bo džanelas, hoj hino čačipnaskero the sentno murš a chraňinelas les. Rado les šunelas, ale na džanelas, so peske pal oda te gondoľinel.
Ale jekh džives oj šaj kerďa vareso: Sas le Herodesiske o berša a ov kerďa e hoscina prekal peskere generala a veľiťeľa the prekal o anglune manuša andral e Galileja.
Sar avľa andre e čhaj la Herodijakeri a khelelas, sas ada pre dzeka le Herodesiske the olenge, save leha sas pre hoscina. O kraľis phenďa la čhake: “Mang mandar, so ča kames, a dava tuke!”
A diňa la lav: “Lav vera, hoj so mangeha, dava tut, dži jepaš mire kraľišagostar.”
Oj geľa avri pal peskeri daj a phučľa latar: “So mange lestar te mangav?” E daj lake odphenďa: “Le Janoskero Krsťiťeľiskero šero.”
Paľis e čhaj takoj siďarelas ko kraľis a mangľa lestar: “Kamav, hoj mange takoj akana te anes pre tacka o šero le Janoskero Krsťiťeľiskero.”
O kraľis ačhiľa smutno, ale vaš odi vera, so la diňa, anglo manuša, save sas pre hoscina, na kamľa lake te odphenel.
Avke o kraľis takoj bičhaďa le katos a prikazinďa, hoj te anel le Janoskero šero. O katos geľa, odčhinďa leske o šero andre bertena
a anďa o šero pre tacka la čhake. A e čhaj diňa peskera dake.
Sar oda šunde le Janoskere učeňika, avle, ile leskero ťelos a thode les andro hrobos.
O apoštola pes pale zgele le Ježišoha a vakerenas leske savoro, so kerenas the sikavenas.
Phenďa lenge: “Aven, džas korkore pre varesavo omuklo than, hoj tumenge sikra te odpočovinen.” Bo furt ajci manuša ke lende avenas a oddžanas, hoj len na sas aňi kana te chal.
Avke gele la loďkaha varekaj pre omuklo than, hoj te aven korkore.
Ale but nipi len dikhle, hoj džan het a avle pre oda, kaj džan. Vašoda but džene andral savore gavora odarik gele pro pindre a doavle pre dujto sera angle lende.
Avke, sar avľa o Ježiš avri andral e loďka, dikhľa ode but nipen a sas leske pharo pre lende, bo sas sar o bakrore bi o pasťjeris. A chudľa len te sikavel but veci.
Sar imar sas but ori, avle ke leste leskere učeňika a phende leske: “Pre kada than nane ňič a imar hin but ori.
Rozmuk len, hoj te džan andro gava the andro fori peske te cinel vareso te chal.”
Ale ov lenge odphenďa: “Tumen len den te chal!” Phende leske: “Kames, hoj te džas a te cinas maro vaš o duj šel (200) denara a te das len te chal?”
Ov lendar phučľa: “Keci tumen hin mare? Džan te dikhel!” Sar pes dodžanle, phende leske: “Pandž mare the duj ribi.”
Paľis lenge phenďa, hoj peske te bešen pre zeleno čar andro partiji.
Avke bešle peske andro partiji po šel (100) the po penda (50).
Paľis iľa ola pandž mare the duj ribi, dikhľa pro ňebos, požehňinďa, phagerelas o mare a delas le učeňikenge, hoj te poden le manušenge. The ola duj ribi rozulaďa savorenge.
Chale savore a čaľile.
No ole marendar the ribendar mek ačhiľa a o učeňika kidle upre dešuduj (12) pherde bare košara.
O murša, save chale, sas vaj pandž ezera (5 000) murša.
Takoj paloda bičhaďa o Ježiš peskere učeňiken, hoj te džan la loďkaha anglal leste andre Betsaida pre dujto sera le moroskeri, medik ov premukela le manušen.
Sar odgeľa lendar, geľa pro verchos pes te modľinel.
Sar zaračiľa, sas e loďka maškar o moros a korkoro o Ježiš sas pre phuv.
O Ježiš dikhľa, hoj pes o učeňika trapinen le veslenca, bo e balvaj phurdelas pre lende, avke avľa ke lende, sar imar vidňisaľolas, no mek sas rat. Phirelas pal o moros a kamľa pašal lende te predžal.
Ale sar les dikhle te phirel pal o paňi, vriskinde, bo gondoľinde, hoj dikhen varesave mules.
Savore les dikhle a daranďile. Ale takoj o Ježiš prevakerďa ke lende: “Ma izdran! Me som. Ma daran tumen!”
Geľa paš lende andre loďka a e balvaj preačhiľa. A igen pes čudaľinenas,
bo na achaľile akor, sar pes ačhiľa o zazrakos le marenca, bo lengere jile sas zaphandle.
Sar pregele o moros, avle andro Genezaret a ode priphandle e loďka.
Soča avle avri andral e loďka, o manuša les prindžarde.
Rozdenašle pes pal caľi odi phuv a anenas le nasvalen pro nošitki ode, kaj šunenas, hoj o Ježiš hino.
Všadzik, kaj džalas, anenas ke leste le nasvalen avri pro uľici – andro gava, vaj andro fori, vaj pre maľa. A mangenas les, či pes šaj dotkňinen ča leskere gadendar, a savore, save pes dotkňinde, sasťile avri.
O Farizeja the varesave zakoňika, save avle andral o Jeruzalem, pes zgele paš o Ježiš.
Dikhle, hoj le Ježišoskere učeňika chan o maro melale vastenca, bo na thode (morde) len avke, sar o Farizeja phenenas, hoj kampel te kerel.
Bo o Farizeja the savore Židi doľikeren oda, so varekana kerenas o tradiciji le phurendar, hoj medik na thovenas mištes o vasta, na chanas.
A te aven pal o pľacos, na chan, medik pes na thoven. Preile le phurendar the but aver tradiciji, ajse sar oda: Sar te thovel avri o pohara, kuča, pira the o meďune grati.
Avke o Farizeja the o zakoňika lestar phučle: “Soske tire učeňika na doľikeren o tradiciji le phurendar a chan o maro le melale vastenca?”
Odphenďa lenge: “Tumen dujemujengere, mištes pal tumende prorokinelas o Izaiaš, avke sar hin pisimen: ‘Kala nipi man lašaren le mujeha, ale lengero jilo hino mandar dur.
Hijaba man lašaren, bo sikaven o sikaviben, so hin le manušendar.’
Bo omukľan le Devleskero prikazaňje a doľikeren le manušengere tradiciji.”
A phenďa lenge: “Le Devleskero prikazaňje čerinen vaš tumare tradiciji.
Bo o Mojžiš phenďa: ‘De pačiv tira da the le dades! A oda, ko košel la da the le dades, mušinel te merel!’
Ale tumen phenen: ‘Sako, ko phenďahas la dake abo le dadeske: Oda kotor mire barvaľipnastar, so šaj diňomas tumenge, thoďom pre sera le Devleske,’
a paľis leske imar na domuken ňič te kerel prekal e daj the prekal o dad.
Kajse tradicijenca, so ľikeren a poden dureder, musaren le Devleskero Lav. A but ajse veci keren!”
Paľis vičinďa ke peste le nipen a phenďa lenge: “Šunen man savore a achaľon!
Le manušes na meľarel oda, so chal, ale oda, so avel avri andral leskero jilo.
[Te hin varekas kana, hoj te šunel, mi šunel!]”
Sar odgeľa le manušendar a geľa andro kher, leskere učeňika lestar phučle pal oda podobenstvo.
A phenďa lenge: “So aňi tumen na achaľon? Na achaľon, hoj ňič, so avel avral a džal andro manuš, les našťi meľarel?
Bo oda na džal andre leskero jilo, ale ča andro per a paľis džal avri.” Aleha o Ježiš phenďa, hoj dojekh chaben hino žužo.
A phenďa: “Oda, so avel avri andral o manuš, oda les meľarel.
Bo andral o manuš – andral leskero jilo – avel nalačho gondoľišagos, te kerel lubipen, te murdarel, te čorel,
te pašľol avre romňenca, te kamel o barvaľipen, o nalačhipen, te klaminel, ňisostar pes te na ladžal, te zavidzinel, te ruhinel pes, te el barikano a te kerel o diliňipen.
Savore kala nalačhe veci aven andral o jilo a meľaren le manušen.”
Ušťiľa a geľa odarik paš o fori Tir [the Sidon]. Geľa andro kher a na kamľa, hoj pes ada vareko te dodžanel, ale našťi pes garuďa.
Takoj šunďa pal leste jekh džuvľi, sava sas čhajori, andre savi sas nalačho duchos. Oj avľa a peľa paš le Ježišoskere pindre.
Sas Grekiňa a sas andral e phuv Fenicija andre Sirija. Mangelas les, hoj te tradel avri le demonos andral lakeri čhajori.
Ale o Ježiš lake phenďa: “Domuk, hoj ešeb (peršo) te čaľon o čhave, bo nane šukares te lel le čhavenge o maro a te čhivel les le rikonorenge.”
Ale oj leske odphenďa: “He Rajeja, ale the o rikonore chan telal o skamind o trušini, so peren le čhavendar.”
Phenďa lake: “Vaš oda lav, so phenďal, dža! O demonos imar geľa avri andral tiri čhaj.”
Sar geľa andre peskero kher, arakhľa peskera čhajora te pašľol pro haďos a o demonos imar geľa andral late avri.
Paľis geľa het pašal o Tir prekal e phuv Sidon. A odarik geľa pašal e phuv, so pes vičinel Dekapolis, ko Galilejsko moros.
A ande ke leste manušes, savo sas kašuko the igen šepetľivo, a mangenas les, hoj te thovel pre leste o vasta.
O Ježiš les iľa pašal o nipi sikra dureder, thoďa peskere angušta andre leskere kana, čhungarďa a dotkňinďa pes leskera čhibatar.
Paľis dikhľa pro ňebos, pharipnaha peske vzdichňinďa a phenďa: “Effatha!” So hin: “Phundrav tut!”
Takoj pes phundrade leskere kana the leskeri čhib a vakerelas imar žužes.
O Ježiš prikazinďa le manušenge, hoj ada te na vakeren ňikaske. Ale so buter lenge prikazinelas, on mek buter vakerenas.
Igen pes čudaľinenas a phenenas: “Sa kerel mištes! Kerel, hoj o kašuke šunen a o ňeme vakeren!”
Andre ola dživesa, sar sas pale zgele but manuša a na sas len so te chal, o Ježiš vičinďa ke peste le učeňiken a phenďa lenge:
“Pharo mange hin vaš kala manuša, bo imar trin dživesa hine manca a nane len so te chal.
Te len bičhavava khere bokhalen, odperena pal o drom, bo varesave avle dural.”
O učeňika leske odphende: “Ko pre kada omuklo than šaj dochudel maro, hoj te čaľarel kajci manušen?”
Ale phučľa lendar: “Keci tumen hin mare?” Odphende leske: “Efta.”
Rozkazinďa le manušenge, hoj peske te bešen pre phuv. Iľa ole efta mare, paľikerďa le Devleske, phagerelas a podelas o maro le učeňikenge, hoj on te poden le manušenge. A kerde avke.
Sas len the varesave cikne ribi, the vaš ola paľikerďa a phenďa, hoj len te poden.
Avke chanas a čaľile. Olestar, so ačhiľa, kidle upre efta košara.
Ola, save chanas, sas vaj štar ezera (4 000) manuša. Paľis len bičhaďa het,
a takoj geľa le učeňikenca andre loďka a avľa andre phuv Dalmanuta.
Avle paš leste o Farizeja a chudle pes leha te kerel. Mangenas lestar znameňje andral o ňebos a oleha les probaľinenas (skušinenas).
Phares peske vzdichňinďa andro duchos a phenďa: “Soske kala manuša mangen znameňje? Čačipen phenav tumenge, hoj kale manušenge na ela dino ňisavo znameňje.”
Mukľa len ode, geľa pale andre loďka, a pregeľa pre oki sera le moroske.
Andre loďka len sas ča jekh maro, bo bisterde peha te lel.
O Ježiš lenge dovakerelas: “Merkinen tumenge pre le Farizejengere the le Herodesiskere drožďi!”
Paľis vakerenas maškar peste: “Vašoda vakerel, bo nane amen maro.”
O Ježiš džanelas, so vakerenas a phenďa lenge: “Soske pal oda vakeren, hoj nane tumen maro? So mek furt na achaľon? Hine tumare jile zaphandle?
Hin tumen jakha – a na dikhen? Hin tumen kana – a na šunen? Soske bisterďan:
Sar ola pandž mare rozulavavas maškar o pandž ezera (5 000) manuša, keci pherde košara kidňan upre olestar, so ačhiľa?” Phende leske: “Dešuduj (12).”
“A sar ola efta mare rozulavavas maškar o štar ezera (4 000) manuša, keci pherde košara kidňan upre olestar, so ačhiľa?” Odphende: “Efta.”
A phenďa lenge: “So mek furt na achaľon?”
Paľis avle andre Betsaida. Ande ke leste jekhe kores a mangenas les, hoj pes lestar te dotkňinel.
O Ježiš chudľa le kores vastestar a iľa les avri andral o gav. Ode leske le šlinenca makhľa o jakha, thoďa pre leste o vasta a phučľa lestar: “Dikhes vareso?”
O koro dikhľa upre a phenďa: “Dikhav le manušen, ale dičhon avri sar stromi, so phiren.”
O Ježiš pale thoďa pre leskere jakha o vasta a chudľa te dikhel. O koro avke sasťiľa avri, hoj dikhelas savoro žužes.
Bičhaďa les khere a phenďa leske: “Ma dža andre oda gav [aňi pal oda ma phen ňikaske!]”
Paľis geľa o Ježiš le učeňikenca andro gavora andre phuv Cezarea Filiposkeri. Pal o drom lendar phučľa: “So pal mande phenen o manuša? Ko phenen, hoj som?”
Odphende leske: “Jekh phenen, hoj sal o Jan Krsťiťeľ, aver, hoj o Eliaš, a pale aver, hoj sal jekh le prorokendar.”
Ov lendar phučľa: “Ko phenen tumen, hoj som?” O Peter leske odphenďa: “Tu sal o Kristus!”
No prikazinďa lenge, hoj ňikaske pal leste te na phenen avri.
Paľis len chudľa te sikavel, hoj o Čhavo le Manušeskero mušinela but te cerpinel a te el odčhido le phurederendar, le nekbaredere rašajendar the le zakoňikendar a hoj mušinela te merel a pal o trin dživesa te ušťel andral o meriben.
Vakerelas lenge pal oda phundradones. Akor o Peter les iľa pre sera a chudľa leske te dovakerel.
Ale o Ježiš visaľiľa, dikhľa pro učeňika a pokarhinďa le Peter: “Dža mandar het, Satan, bo na gondoľines pre le Devleskere veci, ale pre le manušeskere!”
Paľis vičinďa ke peste le manušen the le učeňiken a phenďa lenge: “Te kamel vareko te avel pal ma, mi zaprinel pes. Mi lel pre peste peskero kerestos a mi avel pal ma.
Bo sako, ko kamel te zachraňinel peskero dživipen, našavela les, ale ko našavela peskero dživipen vaš ma the vaš o evaňjelium, zachraňinela les.
Bo so hin le manušes olestar, te dochudela calo svetos, ale o dživipen našavela?
So o manuš šaj del vaš peskero dživipen?
Bo vaš dojekh, ko pes ladžala vaš ma the vaš mire lava andre kada lubikano the binošno svetos, pes ladžala the o Čhavo le Manušeskero, sar avela le sentne aňjelenca andre slava peskere Dadeskeri!”
O Ježiš lenge phenďa: “Čačipen tumenge phenav, hoj tumendar, save kade ačhen, hine varesave, save na dikhena o meriben, medik na dikhena le Devleskero kraľišagos te avel andre zor.”
Pal o šov džives o Ježiš iľa peha le Peter, le Jakob the le Jan a sas korkore pro učo verchos. Ode pes anglal lende čerinďa.
Leskere gada sas parne sar jiv – ajse parne, hoj ňič pre phuv len na kerďahas parneder.
A sikaďa pes lenge o Eliaš the o Mojžiš a vakerenas le Ježišoha.
Akor phenďa o Peter le Ježišoske: “Rajeja, mištes amenge hin kade! Keras trin stani – tuke jekh, le Mojžišoske jekh the le Eliašoske jekh.”
O Peter na džanelas, so te phenel, bo igen predaranďile.
Jekhvareste avľa e chmara, zaučharďa len a andral e chmara prevakerďa ke lende o hangos: “Kada hin miro Čhavo, saves kamav. Les šunen!”
Takoj sar pes obdikhle, imar na dikhle paš peste ňikas, ča le Ježiš korkores.
Sar avenas tele pal o verchos, phenďa lenge o Ježiš, hoj oda, so dikhle, ňikaske te na vakeren avri, medik o Čhavo le Manušeskero na ušťela andral o meriben.
On doľikerde oda, so lenge o Ježiš phenďa, ale phučenas jekh avrestar: “So oleha gondoľinel, sar phenel, hoj ušťela andral o meriben?”
A phučle lestar: “Soske phenen o zakoňika, hoj ešeb (peršo) mušinel te avel o Eliaš?”
Ov lenge odphenďa: “Čačipen hin, hoj o Eliaš avela ešebno a prikerela sa. Ale soske hin pisimen pal o Čhavo le Manušeskero, hoj mušinela te el odčhido a but te cerpinel?
Phenav tumenge, hoj o Eliaš imar avľa, ale kerde leha, so kamle, avke sar pal leste hin pisimen.”
Sar avle pale paš o učeňika, dikhle pašal lende but manušen a hoj varesave zakoňika pes lenca vesekedinen.
Ola manuša, sar dikhle le Ježiš, igen radisaľonas a avle les te pozdravinel.
O Ježiš lendar phučľa: “Pal soste pes lenca vesekedinen?”
Jekh ole manušendar leske odphenďa: “Rajeja, anďom ke tu mire čhas, bo hin andre leste o ňemo duchos a našťi vakerel.
Všadzik, kaj pre leste oda avel, čhivkerel leha, marel leske pro muj o peni, randel le dandenca a ačhel sar kašt. Phenďom tire učeňikenge, hoj les te traden andral leste avri, no našťi oda kerde.”
O Ježiš lenge odphenďa: “Ó, manušale bi o pačaben! Mek dži kana tumenca avava? Dži kana tumen mek zľikerava? Anen les ke mande!”
Ande les paš leste a sar oda duchos dikhľa le Ježiš, čhivkerelas le čhavoreha. Ov peľa pre phuv, kuľinelas pes a pro muj leske marelas o peni.
O Ježiš phučľa leskere dadestar: “Kanastar hino ajso?” Ov odphenďa: “Ciknorestar.
Buterval les čhivelas andre jag the andro paňi, hoj ča les te murdarel. Te šaj vareso keres, av jileskero ke amende a pomožin amenge.”
O Ježiš leske odphenďa: “Soske phenes: ‘Te šaj?’ Oda, ko pačal, savoro šaj kerel!”
Ole čhaveskero dad takoj zvičinďa: “Pačav, Rajeja! Pomožin mange, hoj feder te pačav!”
Sar o Ježiš dikhľa, hoj pes mek buter manuša skiden, pokarhinďa ole nalačhe duchos a phenďa leske: “Tu ňemo the kašuko duchona, prikazinav tuke: Av andral leste avri a šoha buter andre leste ma dža!”
O duchos leha čhivkerelas, vriskinelas a paľis geľa avri. O čhavoro sas sar mulo, vašoda but džene phende, hoj muľa.
Ale o Ježiš les chudľa vastestar, hazdňa les a ušťiľa.
Sar o Ježiš avľa andro kher a imar sas korkore le učeňikenca, phučle lestar: “Soske les amen našťi tradňam avri?”
Odphenďa lenge: “Kajse demonen našťi te tradel avri, ča la modľitbaha [the le postoha].”
Paľis gele het odarik a džanas pašal e Galileja. O Ježiš na kamelas, hoj alestar vareko te džanel.
Bo le učeňiken sikavelas a phenelas lenge: “O Čhavo le Manušeskero ela dino andro vasta le nipenge a murdarena les, ale pro trito džives ušťela andral o meriben.”
O učeňika na achaľonas ole laveske, ale te phučel lestar pal oda pes daranas.
Avle andro Kafarnaum. Sar sas andro kher, phučľa lendar o Ježiš: “Pal soste vakerelas maškar peste, sar avahas pal o drom?”
Ale on sas čhit. Bo sar avenas pal o drom, vakerenas pal oda, ko hin lendar nekbareder.
O Ježiš peske bešľa, vičinďa le dešudujen a phenďa lenge: “Oda, ko kamel te el ešebno, mi el posledno a mi služinel savorenge.”
Paľis iľa čhavores a ačhaďa les maškar lende. Sar les iľa pro vasta, phenďa:
“Sako, ko prilela jekhes kajse čhavorendar andre miro nav, man prilel. A sako, ko man prilel, na man prilel, ale Oles, ko man bičhaďa.”
O Jan leske phenďa: “Rajeja, dikhľam varesave manušes, sar andre tiro nav tradelas avri le demonen a na domukahas leske ada, bo na phirel amenca.”
Ale o Ježiš lenge phenďa: “Ma braňinen leske! Bo ňiko, ko kerel andre miro nav zazraki, našťi vakerel takoj namištes pal mande.
Bo ko na džal pre amende, hino amenca!
Čačipen phenav tumenge, hoj sako, ko tumen dela te pijel jekh poharis paňi andre miro nav, bo san le Kristoskere, čačes chudela peskeri odmena.”
“Oleske, ko kerel, hoj te oddžal andral o pačaben jekh kale ciknorendar, save pačan andre ma, uľahas feder, te leske thodehas baro bar pre meň a čhidehas les andro moros!
A te tut cirdela tiro vast te kerel o binos, odčhin les, bo feder tuke hin te džal andro dživipen bi o vasta, sar te džal soduje vastenca andro peklos, andre odi jag, so šoha (ňikda) na murdaľol andre!
[Ode, kaj lengero kirmo na merel a e jag na preačhel!]
A te tut cirdela pro binos tiro pindro, odčhin les, bo feder tuke hin te džal andro dživipen bi o pindro, sar te el čhido soduje pindrenca andro peklos, andre jag, so šoha na murdaľol andre!
[Ode, kaj lengero kirmo na merel a e jag na preačhel!]
A te tut cirdela pro binos tiri jakh, džubin la avri, bo feder tuke hin te džal jekha jakhaha andro Devleskero kraľišagos, sar soduje jakhenca te el čhido andro peklos!
Ode, kaj lengero kirmo na merel a e jag na murdaľol andre!
Bo dojekh ela žužardo la jagaha, avke sar dojekh obeta pes žužarel le loneha.
O lon hino lačho, ale te o lon našavela peskero lonďipen, soha les lonďareha? Mi el andre tumende o lon a dživen andro smirom jekh avrenca!”
O Ježiš odarik ušťiľa a geľa andre Judsko the andre phuv pal o Jordan. A pale pes zgele paš leste igen but nipi a ov len sikavelas avke sar furt.
Androda avle ke leste o Farizeja a phučle lestar, či šaj omukel o rom peskera romňa, bo kamenas les te chudel avri.
O Ježiš lenge odphenďa: “So tumenge prikazinďa o Mojžiš?”
Odphende: “O Mojžiš domukľa le muršeske te pisinel o rozvodno ľil a te premukel la romňa.”
O Ježiš lenge odphenďa: “O Mojžiš tumenge pisinďa oda prikazaňje, bo tumare jile hine barune.
Ale ešebnovarestar, sar stvorinďa o svetos, o Del stvorinďa len sar muršes the džuvľa.
Vašoda oddžala o murš la datar the le dadestar a ela jekhetane la romňaha
a on duj džene ena jekh ťelos. Avke imar nane duj, ale jekh ťelos.
Vašoda, so o Del phandľa, o manuš te na rozphandel!”
Paľis, sar sas andro kher, phučle lestar pal oda o učeňika.
O Ježiš lenge phenďa: “Sako, ko omukel peskera romňa a lel peske avra, kerel laha lubipen.
A te e romňi omukela peskere romes a lela peske avres, tiš kerel lubipen.”
Anenas ke leste le čhavoren, hoj te thovel pre lende o vasta, ale o učeňika len na domukenas.
Sar o Ježiš oda dikhľa, choľisaľiľa a phenďa lenge: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.
Čačipen phenav tumenge: Ko na prilela le Devleskero kraľišagos sar čhavoro, šoha (ňikda) andre na džala.”
Paľis lelas o Ježiš le čhavoren pro vasta, thovelas pre lende o vasta a žehňinelas lenge.
Sar džalas pal o drom, avľa ke leste jekh terno manuš, peľa anglal leste pro khoča a phučľa lestar: “Lačho Učiťeľina, so te kerav, hoj te dochudav o večno dživipen?”
O Ježiš leske phenďa: “Soske man vičines lačho? Ňiko nane lačho, ča jekh o Del.
O prikazaňja džanes: ‘Na murdareha! Na kereha lubipen! Na čoreha! Na svedčineha klamišagoha pre tiro pašutno! Ňikaha na thoveha avri! De pačiv tira da the le dades!’ ”
Ov leske odphenďa: “Učiťeľina, savoro kada imar terňipnastar doľikerav.”
Akor pre leste dikhľa o Ježiš kamibnaha a phenďa leske: “Mek jekh tuke kampel: Dža, biken savoro, so tut hin, a rozde le čorenge a ela tut o barvaľipen andro ňebos. Paľis av a phir pal ma!”
Sar šunďa ola lava, ačhiľa smutno a geľa het, bo sas les but barvaľipen.
O Ježiš dikhľa pre peskere učeňika a phenďa: “Sar phares pes dochudena andro Devleskero kraľišagos ola, kas hin o barvaľipen!”
O učeňika pes igen čudaľinenas leskere lavenge, ale o Ježiš lenge ada phenďa mek jekhvar: “Čhavorale, sar phares hin te džal andro kraľišagos le Devleskero [olenge, save pes muken pro barvaľipen].
Lokeder hin la ťavake te predžal prekal e suvakeri chev sar le barvaleske andro kraľišagos le Devleskero.”
On pes mek buter čudaľinenas a jekh avreske phenenas: “Akor, ko šaj el spasimen?”
O Ježiš dikhľa pre lende a phenďa: “Ko manuša pes oda na del, hoj pes te ačhel, ale le Devleske šaj. Bo o Del šaj kerel savoro.”
Akor chudľa te vakerel o Peter: “Dikh, amen omukľam savoro a geľam pal tu.”
O Ježiš odphenďa: “Čačipen tumenge phenav, hoj dojekh dženo, ko omukľa vaš ma the vaš o evaňjelium peskero kher, vaj le phralen abo le pheňen, vaj la da abo le dades, vaj le čhaven abo o maľi,
dochudela imar akana andre kada časos šelvar ajci khera, phralen, pheňen, dajen, čhaven the maľi – choc pre leste o manuša džana – a andro časos, so avela, o večno dživipen.
Ale but olendar, ko hine ešebne (perše), ena posledna a o posledna ena ešebne.”
Džanas le dromeha upre andro Jeruzalem. O Ježiš džalas anglal lende a le učeňiken andro jilo na sas smirom. A ola, save džanas pal lende, pes daranas. Iľa le dešudujen pale pre sera a vakerelas, so pes leske ačhela:
“Šunen, džas upre andro Jeruzalem a o Čhavo le Manušeskero ela dino le nekbareder rašajenge the le zakoňikenge. Odsudzinena les pro meriben a dena les le Nažidenge.
Asana lestar, čhungarena pre leste, zbičinena les a murdarena, ale pro trito džives ušťela andral o meriben.”
O Jakob the o Jan, o čhave le Zebedeoskere, avle ko Ježiš a phende leske: “Učiťeľina, kamas, hoj amenge te keres sa, so tutar mangaha.”
Ov lenge phenďa: “So kamen, hoj tumenge te kerav?”
Odphende: “De amenge, hoj te bešas jekh pre tiri čači (pravo) a aver pre baľogňi (ľavo) sera, akor sar bešeha pro tronos andre tiri slava.”
Ale o Ježiš lenge odphenďa: “Tumen na džanen, so mandar mangen. Či šaj pijen odi kuči, savi me pijav, a či šaj aven bolde ole boľipnaha, saveha me som boldo?”
Odphende: “Šaj.” O Ježiš lenge phenďa: “Čačipen hin, hoj pijena odi kuči, so me pijav. The ole boľipnaha, saveha som me boldo, the tumen avena bolde.
Ale nane man pravos te phenel, ko bešela pal miri čači the baľogňi sera. Ola thana ena dine olenge, prekal kaste hine pririchtimen.”
Sar oda šunde okla deš učeňika, sas choľamen pro Jakob the pro Jan.
Ale o Ježiš peske len vičinďa: “Džanen, hoj o vladara ľidžan le naroden zoraha a o bare raja trapinen le nipen.
Ale maškar tumende te na el avke! Ale oda, ko kamel te el baro maškar tumende, mi el tumaro sluhas.
Oda, ko kamel te el te el maškar tumende ešebno, mi služinel savorenge.
Bo aňi o Čhavo le Manušeskero na avľa, hoj leske te služinen, ale hoj ov te služinel a te počinel peskere dživipnaha vaš o but manuša.”
Paľis avle andro Jericho. Sar avelas o Ježiš le učeňikenca the but manušenca avri andral o Jericho, o koro Bartimeus, le Timaoskero čhavo, bešelas paš o drom a žobrinelas.
Sar šunďa o koro, hoj avel o Ježiš Nazaretsko, chudľa te vriskinel: “Ježiš, čhavo le Davidoskero, av ke ma jileskero!”
O nipi leske phenenas, hoj te čhitel, no ov mek zoraleder vriskinelas: “Čhavo le Davidoskero, av ke ma jileskero!”
O Ježiš zaačhiľa a phenďa: “Vičinen les!” Vičinde le kores a phende leske: “Ma dara! Ušťi, vičinel tut!”
O koro čhiďa tele peskero plašťos, chučiľa upre a geľa ko Ježiš.
O Ježiš leske phenďa: “So kames, hoj tuke te kerav?” O koro leske odphenďa: “Učiťeľina, kamav te dikhel!”
Akor leske o Ježiš phenďa: “Dža, tiro pačaben tut sasťarďa!” Ov takoj chudľa te dikhel a džalas pal o Ježiš.
Sar imar sas pašes paš o Jeruzalem, paš e Betfaga the Betanija pre Olivovo Verchos, bičhaďa o Ježiš duje peskere učeňiken
a phenďa lenge: “Džan andre kada gav, so hin angle tumende, a takoj soča džana andre, arakhena zaphandles somaricis, pre savo mek ňiko na bešľa. Odphanden les a anen les kade.
Te tumendar vareko phučela: ‘Soske oda keren?’ – phenen leske: ‘Le Rajeske les kampel, ale maj les anela pale.’ ”
Gele a arakhle le somaricis zaphandles ko vudar, avri paš o drom a odphandle les.
Varesave nipi, save ode ačhenas, phučle lendar: “Soske odphanden le somaricis?”
On lenge odphende avke, sar lenge phenďa o Ježiš, a mukle len te džal.
Avke ande le somaricis ko Ježiš, čhide pre leste peskere gada a o Ježiš peske pre leste bešľa.
But džene rakinenas peskere gada pro drom a aver čhingerenas o prajti pal o stromi pre maľa a rakinenas pro drom.
Ola nipi, save džanas angle leste the pal leste, vičinenas: “Hosanna! Požehňimen oda, ko avel andro nav le Rajeskero!
Požehňimen hin o kraľišagos amare dadeskero le Davidoskero, savo avel! Hosanna andro ňebos!”
O Ježiš geľa andro Jeruzalem andro chramos a savoro peske predikhľa. Paľis odgeľa le učeňikenca andre Betanija, bo sas but ori.
Sar pre aver džives gele andral e Betanija, sas bokhalo.
Dural dikhľa o figovňikos a geľa te dikhel, či upre na ela varesavo ovocje. Ale sar doavľa ko stromos, na sas upre ňič, ča o prajti, bo na sas le figengero časos.
Akor o Ježiš phenďa: “Imar buter šoha (ňikda) te na chal ňiko tiro ovocje!” A šunde ada leskere učeňika.
Sar avle andro Jeruzalem, o Ježiš geľa andro chramos a chudľa te tradel avri olen, save cinenas the bikenenas. Previsarďa o skaminda olenge, save vatinenas o love, the olenge, save bikenenas le holuben.
A na domukľa ňikaske, hoj vareso te preľidžal prekal o chramos.
Sar len sikavelas, phenelas: “Či nane pisimen: ‘Miro kher pes vičinela kher prekal o modľitbi prekal savore narodi’? Ale tumen lestar kerďan kher prekal o živaňa!”
Šunde ada o zakoňika the o nekbareder rašaja a rodenas, sar les te murdarel. Daranas lestar, bo le nipenge sas pre dzeka, so o Ježiš sikavelas.
Sar zaračolas, džanas avri andral o foros.
Paľis sig tosara, sar džanas pašal o figovňikos, dikhle, hoj calo šučiľa avri dži andro koreňis.
O Peter peske leperďa, so phenďa o Ježiš, a phenďa leske: “Učiťeľina, dikh, o figovňikos, so prekošľal, šučiľa avri!”
O Ježiš odphenďa le učeňikenge: “Mi el tumen o pačaben andro Del!
Bo čačipen phenav tumenge, te vareko phenďahas kale verchoske: ‘Hazde tut a čhiv tut andro moros’ a te na pochibinela andre peskero jilo, a pačal, hoj pes leske oda ačhela, so phenel, ela leske oda kerdo.
Vašoda tumenge phenav: Pačan, hoj savoro, vaš soske tumen mangen andre modľitba, imar chudľan a hino tumaro.
Sar tumen džan te modľinel, a hin tumen vareso pre varekaste, odmuken lenge oda, hoj the tumaro Dad andral o ňebos te odmukel tumare bini.”
[“Te tumen na odmukena, aňi tumaro Dad andral o ňebos tumenge na odmukela tumare bini.”]
Avle pale andro Jeruzalem. Sar pes o Ježiš predžalas pal o chramos, avle ke leste o nekbareder rašaja, o phuredera the o zakoňika
a phučle lestar: “Sava zoraha keres kala veci? Ko tut diňa odi autorita, hoj te keres kala veci?”
O Ježiš lenge odphenďa: “The me tumendar vareso phučava. Odphenen mange a me tumenge phenava, sava autoritaha kerav kala veci.
Khatar sas le Janoskero boľipen? Andral o ňebos, vaj le manušendar? Odphenen mange!”
On gondoľinenas maškar peste: “Te phenaha: ‘Andral o ňebos’, phenela: ‘Akor soske leske na pačanďiľan?’
Ale te phenaha: ‘Le manušendar...’ ” – on daranas pes le nipendar, bo savore nipi pačanas, hoj o Jan sas čačikano prorokos.
Avke odphende le Ježišoske: “Na džanas.” Akor lenge o Ježiš odphenďa: “Aňi me tumenge na phenava, sava autoritaha kerav kala veci.”
O Ježiš lenge chudľa te vakerel andro podobenstva: “O manuš peske sadzinďa e viňica a ohradzinďa la. Kerďa e chev, kaj pes pučinel avri e šťava andral o hroznos, a ačhaďa e veža. Paľis diňa e viňica kečeň le chulajenge a geľa het pro droma.
Sar avľa o časos, hoj pes kidelas upre o hroznos, bičhaďa peskere sluhas ko chulaja, hoj les te den olestar, so kidle upre.
On les chudle, marde les, na dine les ňič a bičhade les het.
Pale ke lende bičhaďa avre sluhas, ale leske pharade o šero a asanďile les avri.
Ov pale bičhaďa avres, no les murdarde. Mek but sluhen bičhaďa, ale jekhen marenas a avren murdarenas.
Akor bičhaďa ke lende peskere jekhores čhas, saves igen kamelas, bo phenďa peske: ‘Dena pačiv mire čhas.’
No ola chulaja peske phende: ‘Leske ačhela savoro. Aven, murdaras les a leskero ďeďictvos ela amaro!’
Avke les chudle, murdarde a čhide avri andral e viňica.”
O Ježiš phučľa: “No, so kerela o raj la viňicakero? Avela, murdarela ole chulajen a e viňica dela avrenge.”
A phenďa: “Na genďan, so hin pisimen: ‘O murara odčhide ipen oda bar, so pre stavba hino hlavno.
O Raj oda kerďa a amen pes oleske čudaľinas’?”
Kamenas les te zachudel, bo achaľile, hoj pal lende phenďa kada podobenstvo. Ale daranas pes le nipendar, vašoda les mukle a gele het.
Paľis ke leste bičhade varesave Farizejen the Herodijanen, hoj les te chuden andro lava.
Sar avle ko Ježiš, phende leske: “Učiťeľina, džanas, hoj vakeres čačipen a na džal tuke pal oda, so o manuša phenen, bo tu na dikhes pro manuš, ale sikaves le Devleskero drom andro čačipen. Phučas tutar: Kampel te počinel le Cisariske o daňe, či na? Kampel te del, vaj na kampel?”
O Ježiš prindžarďa lengero budžaňďipen a phenďa lenge: “Soske man kamen te chudel pro lav? Anen mange o denaris (e minca), hoj les te dikhav.”
On ande a o Ježiš lendar phučľa: “Kaskero hin kada obrazis the nav?” On leske odphende: “Le Cisariskero.”
Avke lenge o Ježiš phenďa: “Den oda, so hin le Cisariskero, le Cisariske, a so hin le Devleskero, le Devleske.” A igen pes čudaľinenas.
Avle ke leste o Saduceja. On pačan, hoj o manuš našťi ušťel andral o meriben.
A phučle le Ježišostar: “Učiťeľina, o Mojžiš amenge pisinďa, hoj te muľahas varekaske o phral a mukela la romňa bi o čhave, hoj leskero phral peske la mušinela te lel romňake, hoj te kerel le phraleske čhaven.
Sas efta phrala. Ešebno peske iľa romňa a muľa, ale na sas len čhave.
Paľis laha ačhiľa dujto phral a tiš muľa bi o čhave, avke varesar sas the tritone phraleha.
Avke laha dživenas savore efta phrala, no ňikastar la na sas čhave. Paľis, sar mule avri savore phrala, muľa the oj.
Akor kaskeri lendar ela romňi, sar ušťena andral o meriben, te savore efta phrala laha dživenas?”
O Ježiš lenge odphenďa: “Tumen čačes na achaľon, bo na prindžaren le Devleskero Lav aňi leskeri zor.
Bo sar ušťena o mule andral o meriben, na lena romňen a na džana romeste, ale ena sar o aňjela andro ňebos.
Te džal pal o mule, save ušťena andral o meriben: Tumen na genďan andro Mojžišoskero Zakonos, hoj o Del leske paš o labardo krakos phenďa: ‘Me som o Del le Abrahamoskero, o Del le Izakoskero the o Del le Jakoboskero’?
O Del nane Del le mulenge, ale le džidenge. Tumen čačes ňisoske na achaľon.”
Androda avľa pašeder jekh le zakoňikendar, bo šunďa, sar pes le Ježišoha vesekedinenas o zakoňika, a džanľa, hoj lenge o Ježiš mištes odphenďa. A phučľa lestar: “Savo prikazaňje hin nekbareder maškar savore?”
O Ježiš leske odphenďa: “Nekbareder maškar savore prikazaňje hin: ‘Šun, Izrael! O Raj, amaro Del, hin jekh Raj!
Kameha le Rajes, tire Devles, andral calo tiro jilo, andral caľi tiri duša, andral caľi tiri goďi the andral caľi tiri zor!’
Dujto hin kada: ‘Kameha avres avke, sar pes korkores!’ Bareder prikazaňje kalendar imar nane.”
O zakoňikos leske phenďa: “Mištes, učiťeľina! Čačipen phenďal, hoj hin ča jekh Del a aver nane.
A te kamel les andral calo peskero jilo, andral caľi goďi, andral caľi duša the andral caľi zor a te kamel avres avke, sar pes korkores, hin buteder sar savore labarde the aver obeti.”
O Ježiš dikhľa, hoj o zakoňikos goďaha odphenďa a phenďa leske: “Na sal dur le Devleskere kraľišagostar.” A imar buter ňiko pes na tromanďiľa (odvažinďa) te phučel vareso le Ježišostar.
Sar o Ježiš sikavelas andro chramos, phenďa: “Sar oda, hoj o zakoňika phenen, hoj o Kristus hin o čhavo le Davidoskero?
Bo korkoro o David phenďa prekal o Sentno Duchos: ‘O RAJ phenďa mire Rajeske: Beš tuke pal miri čači (pravo) sera, medik tuke na thovava tire ňeprijaťeľen tel o pindre.’
Te korkoro o David les vičinel ‘Rajeja’, sar šaj avel o Kristus leskero čhavo?” A but nipi les radišagoha šunenas.
Sar len o Ježiš sikavelas, phenelas lenge: “Den tumenge pozoris pro zakoňika, bo on kamen te phirel andro šukar džinďarde gada a kamen, hoj len o nipi andro foros te pozdravinen;
kamen anglune thana andro sinagogi a nekfeder thana pro hoscini;
thoven avri le vdovenca a len lengere khera, ale but pes modľinen, hoj len te dičhol. Vašoda ena goreder sudzimen.”
O Ježiš peske bešľa andro chramos paš e pokladňica a dikhelas, sar o nipi andre čhivkerenas o love. But barvale čhide but.
Androda avľa jekh čori vdova a čhiďa duj churde minci, so na sas but love.
Akor o Ježiš vičinďa le učeňiken ke peste a phenďa lenge: “Čačipen phenav tumenge, hoj kadi čori vdova čhiďa buter sar savore aver, save čhivkerenas andre pokladňica.
Bo savore čhide olestar, so lenge ačhelas, ale oj čhiďa peskere čoripnastar savoro, so la sas pro dživipen.”
Sar avelas o Ježiš avri andral o chramos, phenďa leske jekh le učeňikendar: “Dikh, Rajeja, save bara the save stavbi!”
O Ježiš leske odphenďa: “Dikhes kala bare stavbi? Na ačhela kade bar pre bareste; sa ela tele čhido.”
Sar bešelas pre Olivovo brehos, khatar dičhol o chramos, avle ke leste korkore o Peter, o Jakob, o Jan the o Andrej a phučle lestar:
“Phen amenge, kana oda avela? Pal soste prindžaraha, hoj oda imar hin pašes?”
O Ježiš lenge chudľa te vakerel: “Merkinen, hoj tumen vareko te na klaminel!
Bo ena but ajse, save avena andre miro nav a phenena: ‘Me som o Kristus!’ a cirdena pro falošno drom but dženen.
Sar šunena pal o maribena a hoj pes maren o narodi, ma predaran, bo oda mušinel te avel, ale mek na ela o koňec.
Bo o narodos džala pro narodos a o kraľišagos pro kraľišagos. Pre varesave thana e phuv razisaľola a ela bari bokh. Oda ela o anglune dukha le svetoskere andro trapišagos.
Ale tumen pre peste merkinen! Vaš ma tumen lena pro sudi; andro sinagogi tumen dena te marel a vaš ma ačhena anglo bare raja the anglo kraľa, hoj lenge te svedčinel.
Ale angloda ešeb (peršo) musaj te avel vakerdo o evaňjelium savore narodenge.
Sar tumen ľidžana, hoj tumen te phanden andre, ma starinen tumen pal oda, so vakerena. Ale vakeren oda, so tumenge odi ora ela dino te phenel, bo na tumen vakerena, ale o Sentno Duchos.
Phral phrales dela andre, hoj les te murdarel, a o dad peskere čhas. O čhave džana pre daj the pro dad a murdarena len.
Vaš miro nav tumen savoredžene našťi avri ačhena. Ale oda, ko ľikerela avri andro pačaben dži o agor, ela spasimen.”
“Sar dikhena oda baro džungipen, so meľarel andre o chramos, pre oda than, kaj na majinel te el – oda, ko genel, mi achaľol – akor ola, save ena andre Judsko, mi denašen upre pro verchi.
Oda, ko ela pre strecha, te na avel tele, hoj peske vareso te lel andral o kher.
Oda, ko ela pre maľa, te na visaľol pale khere vaš o gada.
No andre ola dživesa ela igen phares le khabňenge the ole džuvľenge, save den te pijel le čhavoren.
Modľinen tumen, hoj pes oda te na ačhel jevende!
Bo ola dživesa ena ajse phare, sar mek šoha (ňikda) na sas, kanastar o Del stvorinďa o svetos, a imar šoha buter na ela.
A te o Raj na kerďahas frimeder ola dživesa, na uľahas zachraňimen ňisavo manuš. Ale vaš o manuša, saven peske kidňa avri, kerďa ola dživesa frimeder.
Te tumenge akor vareko phenďahas: ‘Dikh, kade hin o Kristus!’ abo: ‘Kode hino!’ – ma pačan.
Bo avena but falošna mesijaša, save phenena pal peste, hoj hine o Kristus, the but falošna proroka a kerena bare znameňja the zazraki, hoj te cirden pro falošno drom – te pes diňahas – the olen, kas peske o Del kidňa avri.
Tumen pre peste merkinen! Savoro tumenge phenďom anglal.”
“Andre ola dživesa, pal oda pharipen, o kham kaľola a o čhonoro imar na labola.
O čercheňa perena andral o ňebos a o ňeboskere zora pes čhalavena.
Akor dikhena le Čhas le Manušeskeres te avel pro ňeboskere chmari andre zor the andre bari slava.
Ov bičhavela peskere aňjelen, hoj te skiden upre leskere avrikidle manušen pal savore štar seri le svetoske – andral jekh agor pre phuv dži andre aver.”
“Le figovňikostar peske len o podobenstvo: Sar leskere konara hine imar kovle a o prajti aven avri, džanen, hoj o ňilaj hino pašes.
Avke the tumen, sar dikhena, hoj pes oda savoro ačhel, džanen, hoj oda hino pašes paš o vudar.
Čačipen phenav tumenge, hoj na predžala kada pokoleňje, medik pes kada savoro na ačhela.
O ňebos the e phuv našľona, ale mire lava šoha na našľona.”
“Ale ole dživesestar the ola oratar na džanel ňiko, aňi o ňeboskere aňjela, aňi o Čhavo, ča jekh o Dad.
Merkinen pre tumende, ma zasoven! Bo na džanen, kana avela odi ora.
O Čhavo le Manušeskero hino ajso sar jekh manuš, savo omukľa peskero kher a geľa het. Le sluhenge diňa pes pal oda te starinel. Phenďa dojekheske, so te kerel, a le vartašiske (stražňikoske) prikazinďa, hoj te merkinel a te na zasovel.
Vašoda merkinen a ma zasoven, bo na džanen, kana avela o raj le khereskero: Či rači, vaj pal jepaš rat, či akor, sar o kohutos giľavel, vaj tosara.
Hoj te na avel akor, sar les na užarena, a arakhela tumen te sovel.
So tumenge phenav, savorenge phenav: ‘Ma zasoven!’ ”
Sas mek duj džives angle Patraďi the anglo Inepos, sar pes chal o mare bi o drožďi. O bare rašaja the o zakoňika rodenas, sar le Ježiš počoral te chudel a te murdarel.
Ale phenenas: “Našťi oda keras pro inepos, hoj pes te na vzburinen o manuša.”
Sar sas andre Betanija andro kher ko Šimon, saves sas malomocenstvo, a bešelas paš o skamind, avľa ko Ježiš jekh džuvľi. Ola džuvľa sas caklocis le alabastrostar a andre sas igen dragano olejos andral o nardos. Phagľa o caklocis a čhiďa avri oda olejos le Ježišoske pro šero.
Varesave olendar, save ode sas, dudrinenas: “Nane zijan, kajso dragano olejos?
Kada olejos pes šaj bikenďa vaš o trin šel (300) rupune minci a šaj pes diňa le čorenge.” A igen lake dovakerenas.
Ale o Ježiš phenďa: “Muken la! Soske la trapinen? Lačho skutkos mange presikaďa.
Bo o čore tumenca ena furt a lenge šaj keren lačhipen, kana ča kamena, ale me tumenca furt na avava.
Oj kerďa oda, so šaj – imar anglal pomakhľa miro ťelos pro pohrebos.
Čačipen tumenge phenav, hoj všadzik, kaj pes o evaňjelium vakerela pal o svetos, pes phenela the oda, so kadi džuvľi akana kerďa, pre lakero leperiben.”
O Judaš Iškarijotsko, jekh le dešudujendar, geľa pal o nekbareder rašaja, hoj les te zradzinel.
Sar oda on šunde, radisaľile a phende leske, hoj les dena vaš oda love. O Judaš akorestar rodelas drom, sar les te zradzinel.
Ešebno džives andro Inepos, sar pes chal o mare bi o drožďi, o džives, sar pes murdarel la Patraďakero bakroro, phende o učeňika le Ježišoske: “Kaj kames, hoj te džas a te pririchtinas o Patraďakero chaben?”
Akor bičhaďa duje peskere učeňiken a phenďa lenge: “Džan andro foros. Ode pes tumenca arakhela manuš, savo ľidžala jekh džbanos paňi. Džan pal leste
a oleske, andre kaskero kher džala, phenen: ‘O Učiťeľis tuke phenel: Kaj hin o than, kaj chaha le učeňikenca o Patraďakero chaben?’
Ov tumenge sikavela upruno baro than, so imar ela pririchtimen the pratimen avri. Ode amenge pririchtinen o chaben.”
O učeňika gele andro foros a arakhle savoro avke, sar lenge o Ježiš phenďa; a pririchtinde o Patraďakero chaben.
Rači avľa o Ježiš le dešuduje učeňikenca.
Sar bešenas paš o skamind a chanas, o Ježiš phenďa: “Čačipen tumenge phenav, hoj jekh tumendar, savo manca chal, man zradzinela.”
Sar oda šunde, ačhile smutne a phučenas lestar jekh pal aver: “Som oda me?”
O Ježiš lenge odphenďa: “Jekh le dešudujendar, oda, savo manca močinel o maro andro čaro.
O Čhavo le Manušeskero mušinel te merel, avke sar pal leste hin pisimen, ale ole manušeha, ko les zradzinela, ela igen namištes. Feder leske uľahas, te aňi na uľiľahas (pes narodzinďahas).”
A sar chanas, iľa o Ježiš o maro, paľikerďa le Devleske, phagerelas, delas lenge a phenďa: “Len, [chan], kada hin miro ťelos.”
Paľis iľa the e kuči, paľikerďa, diňa lenge a savore pile andral.
Phenďa lenge: “Kada hin miro rat la zmluvake, so pes čhorel avri vaš but manuša.
Čačipen tumenge phenav, hoj imar buter šoha (ňikda) na pijava olestar, so barol pre viňica, dži andre oda džives, medik les na pijava nevo andro kraľišagos le Devleskero.”
Giľade jekh chvala, paľis gele pre Olivovo Verchos.
O Ježiš lenge phenďa: “Adi rat man savore omukena, bo hin pisimen: ‘Marava le pasťjeris a o bakrore pes sa rozdenašena.’
Ale sar uščava andral o meriben, džava angle tumende andre Galileja.”
Akor leske o Peter phenďa: “Te tut savore omukena, me tut šoha na omukava!”
O Ježiš leske odphenďa: “Čačipen tuke phenav, hoj mek adi rat, sigeder sar o kohutos dujtovar giľavela, tu trival man zaprineha.”
Ale o Peter mek buter vakerelas: “Choc tuha mušinava te merel, šoha tut na zaprinava.” A savore učeňika avke phenenas.
Paľis avle pre ajso than, so pes vičinel Getsemane. Ode phenďa peskere učeňikenge: “Bešen tumenge kade, medik man modľinava.”
Iľa peha ča le Peter, le Jakob the le Jan a sas leske igen phares.
A phenďa lenge: “Miri duša hiňi pro meriben smutno, ačhen kade a ma zasoven.”
Geľa lendar sikra dureder anglal, peľa pre phuv a mangelas pes, hoj te pes del, či les našťi kadi phari ora obdžal.
Phenelas: “Abba, Dado, tu šaj keres savoro, le mandar kadi kuči! Ale na oda, so me kamav, ale so tu kames.”
Paľis avľa a arakhľa len te sovel. A phenďa le Peteriske: “Soves, Šimon? Jekh ora na birinďal upre te ačhel?
Ma soven a modľinen tumen, hoj te na džan andro pokušeňje, bo o duchos kamel, ale o ťelos hino slabo.”
O Ježiš pes geľa pale te modľinel a vakerelas pale ola lava.
Sar avľa pale, arakhľa len pale te sovel, bo o jakha lenge perenas tele. A na džanle, so leske pre oda te phenel.
Avľa tritovar a phenďa lenge: “Mek furt soven a odpočovinen tumenge? Preačhen! Avľa odi ora – dikhen, o Čhavo le Manušeskero hino dino andro vasta le binošnenge.
Ušťen a džas, imar hino pašes miro zradcas.”
Takoj androda, medik o Ježiš vakerelas, avľa o Judaš, jekh le dešudujendar, a leha avenas but nipi khatar o bare rašaja, zakoňika the phuredera le šabľenca the le pacenca andro vasta.
Le Ježišoskero zradcas lenge diňa anglal te džanel: “Oda, kas čumidava, hin ov. Zalen les a mištes les odľidžan het.”
Sar doavľa, takoj geľa ko Ježiš a phenďa leske: “Rabbi!” A čumidľa les.
Ola nipi les takoj chudle a zaile.
Varesavo dženo, savo pašes ačhelas, iľa avri e šabľa a demaďa le sluhas le nekbaredere rašaskere a odčhinďa leske o kan.
O Ježiš lenge phenďa: “Avke pre ma avľan le šabľenca the le pacenca sar pro živaňis, hoj man te zalen.
Džives so džives somas maškar tumende andro chramos a sikavavas, ale na zaiľan man. Ale kada pes mušinel te ačhel, sar hin pisimen.”
Akor les savore omukle a denašle het.
Džalas pal leste varesavo terno manuš, urdo ča andre lepeda. The oles chudle,
ale ov mukľa e lepeda a lango denašľa het.
Ľigende le Ježiš ko nekbareder rašaj, kaj pes zgele savore anglune rašaja, o phuredera the o zakoňika.
O Peter avelas pal leste dural a doavľa dži andre le nekbareder rašaskeri dvora. Ode peske bešľa le stražňikenca paš e jag.
O anglune rašaja the e caľi Bari Rada kamenas te arakhel vareso pro Ježiš, hoj les te murdaren, ale našťi arakhle.
But falošna švedki namištes vakerenas pro Ježiš, ale o lava lenge na bešenas.
Varesave džene ušťile a svedčinenas pre leste klamišagoha:
“Amen šunďam, sar phenďa: ‘Čhivava tele kada chramos, so o manuša ačhade, a tel o trin džives kerava aver, so na ela ačhado le manušestar.’ ”
Ale aňi kala lava lenge na bešenas.
Akor ušťiľa o nekbareder rašaj, ačhiľa maškaral a phučľa le Ježišostar: “So, ňič na phenes pre oda, so pre tute kala nipi vakeren?”
Ale o Ježiš sas čhit a na phenďa mek aňi lav. O nekbareder rašaj pale lestar phučľa: “Sal tu o Kristus, o Čhavo le Devleskero?”
O Ježiš leske phenďa: “Me som. A dikhena, sar bešel o Čhavo le Manušeskero pre čači (pravo) sera le Nekzoraledereske a sar avel pro ňeboskere chmari.”
Akor čhingerďa o nekbareder rašaj peskere gada a phenďa: “Pre soste amenge mek kampel švedken?
Šunďan, sar pes ruhinel! So pre oda phenen?” A savore phende, hoj peske zasogaľinel (zaslužinel) te merel.
A varesave chudle pre leste te čhungarel. Zaučharenas leske o muj, marenas les pal o šero a phenenas leske: “Prorokin! Ko tut demaďa?” Paľis les ile o stražňika a marenas les.
Sar sas o Peter tele pre dvora, avľa ode jekh le nekbareder rašaskere služkendar.
Sar dikhľa le Peter, hoj pes tačarel paš e jag, phenďa: “The tu salas ole Ježišoha andral o Nazaret.”
Ale o Peter zaprinďa: “Me na džanav aňi na achaľuvav, so vakeres!” A geľa odarik avri pre avruňi dvora. Akor o kohutos giľaďa.
Sar les ode dikhľa e služka, phenďa pale oklenge: “The kada hino jekh lendar.”
Ale o Peter pale zaprinďa. Ale na ľikerďa but a ola, save ačhenas paš o Peter, phende leske pale: “Tu sal čačes jekh lendar, bo sal Galilejčanos [a o vakeriben tut lenca hin jekh].”
Ale o Peter chudľa te košel a iľa pre peste vera: “Me na prindžarav ole manušes, pal savo tumen vakeren!”
Androda takoj giľaďa o kohutos dujtovar. Akor avľa le Peteriske pre goďi ola lava, so leske o Ježiš phenďa: “Sigeder, sar o kohutos duvar giľavela, tu man trival zaprineha.” A chudľa te rovel.
Takoj sig tosara pes dovakerde o nekbareder rašaja, o phuredera, o zakoňika the e Bari Rada. Phandle le Ježiš, odľigende les a dine le Pilatoske.
O Pilat lestar phučľa: “Sal tu o Židoviko kraľis?” O Ježiš leske odphenďa: “Tu oda vakeres.”
O nekbareder rašaja pre leste but vakerenas a
o Pilat lestar pale phučľa: “So, ňič na odphenes? Dikh, keci pre tu vakeren!”
Ale o Ježiš imar na odphenďa. Vašoda pes o Pilat igen čudaľinelas.
Furt pro inepos lenge premukelas jekhe bertenošis, saves peske on kidenas avri.
Akor sas andre bertena jekh, saves vičinenas Barabaš. Ov sas zaphandlo olenca, save paš e vzbura murdarde varesave manušen.
Sar o nipi avle, chudle te mangel le Pilat, hoj lenge te premukel jekhe bertenošis, avke sar furt.
O Pilat phučľa: “Kamen, hoj tumenge te premukav le Židovike kraľis?”
Bo džanelas, hoj les o nekbareder rašaja dine andre zavisťatar,
ale o bare rašaja kerde upre le nipen, hoj te mangen le Barabaš.
O Pilat lendar pale phučľa: “Akor so kamen, hoj te kerav oleha, kas vičinen Židoviko kraľis?”
On vriskinde: “Ukrižin les!”
O Pilat lendar phučľa: “So ajso nalačho kerďa?” No on mek zoraleder vriskinenas: “Ukrižin les!”
Vašoda o Pilat lenge premukľa le Barabaš, bo kamelas le nipenge te kerel pal e dzeka. Paľis prikazinďa, hoj le Ježiš te zbičinen a diňa les te ukrižinel.
O slugaďa les ľigende andre le vladariskero palacis – oda hin o Praetorium – a vičinde caľi čata.
Urde les upre andro purpurovo plašťos a thode leske pro šero koruna, so kerde le kandrendar (trňendar).
A chudle pre leste te vičinel: “Mi dživel o Židoviko kraľis!”
Marenas les pal o šero le pacenca, čhungarenas pre leste, perenas pro khoča a banďonas anglal leste.
Sar lestar imar preačhile te asal, čhide pal leste tele o purpurovo plašťos a urde pre leste leskere gada. Paľis les ľigende avri, hoj les te ukrižinen.
Akor varesavo Šimon Cirenejsko, o dad le Alexandroskero the le Rufoskero, avelas pal e maľa. Leske prikazinde, hoj te ľidžal le Ježišoskero kerestos.
A ľidžanas le Ježiš pro than, so pes vičinel Golgota (oda hin prethodo: Le Lebkengero Than).
Dine les te pijel mol mišimen la mirraha, ale ov na kamľa.
Ukrižinde les a leskere gada maškar peste rozulade le losoha.
Eňa orendar tosara les ukrižinde.
Upral leskero šero sas pisimen leskeri vina: “Le Židengero Kraľis.”
Jekhetane leha ukrižinde duje živaňen, jekhes pal e čači (pravo) sera a dujtones pal e baľogňi (ľavo).
[Akor pes ačhiľa oda, so hin pisimen: “Ľidžanas les sar živaňis.”]
Ola manuša, save odarik predžanas, pes ruhinenas pre leste, kerenas le šerenca a phenenas: “Tu, savo čhives tele o chramos a tel o trin džives les ačhaves!
Zachraňin tut korkoro a av tele pal o kerestos!”
The o nekbareder rašaja le zakoňikenca asanas maškar peste: “Avren zachraňinelas a pes našťi zachraňinel?
O Kristus, o Izraeliko kraľis! Akana mi avel tele pal o kerestos, hoj te dikhas a te pačas!” Asanas lestar mek the ola, save sas leha ukrižimen.
Dešuduj (12) orendar pro dilos avľa kaľipen pal caľi phuv a ľikerďa dži trin ori pal o dilos.
A trin orendar o Ježiš zoraha vičinďa: “Eloi, Eloi, lama sabachtani?” – so hin prethodo: “Devla miro, Devla miro, soske man omukľal?”
Varesave džene, save ode ačhenas, oda šunde a phenenas: “Šunen, vičinel le Eliaš.”
Jekh dženo denašelas te močinel e špongija andro šut, thoďa la pre paca, diňa les te pijel a phenďa: “Užaren! Dikhaha, či avela o Eliaš, hoj les te lel tele.”
Akor o Ježiš zorales vriskinďa a muľa.
O pochtan, so sas figimen andro chramos, phariľa pro jepaš uprunestar dži tele.
O veľiťeľis ačhelas paš leste a sar dikhľa, hoj kavke muľa, phenďa: “Kada manuš sas čačes o Čhavo le Devleskero!”
Varesave džuvľa dikhenas dural. Maškar lende sas e Maria Magdalena, e Salome, the e Maria – e daj le terneder Jakoboskeri the Jozesiskeri.
On phirenas pal leste a kerenas pašal leste, sar sas mek andre Galileja. Sas ode mek but aver džuvľa, save leha avle upre andro Jeruzalem.
Sas o džives, kana pes richtinenas anglo Šabbat (sombat). Vašoda, sar imar zaračiľa,
avľa o Jozef andral e Arimatija ko Pilat. Ov sas angluno murš andre Bari Rada, savo tiš užarelas o kraľišagos le Devleskero. Ov pes na daralas, avľa anglo Pilat a mangľa o ťelos le Ježišoskero.
O Pilat pes čudaľinďa, hoj o Ježiš imar muľa. Vičinďa peske le veľiťeľis a phučľa lestar, kana muľa.
Sar pes dodžanľa le veľiťeľistar, hoj imar muľa, diňa o ťelos le Jozefoske.
O Jozef cinďa lepeda, iľa le Ježišoskero ťelos tele a zapačarďa andre lepeda. Thoďa les andro hrobos, so sas avrikerdo andre skala, a zaučharďa andre o vudar le bareha.
E Maria Magdalena the e Maria le Jozesiskeri daj dikhenas, kaj les thoven.
Sar imar pregeľa o Šabbat (sombat), e Maria Magdalena, e Maria, e daj le Jakoboskeri, the e Salome cinde voňava oleja, hoj te pomakhen le Ježiš.
Ešebno džives pal o Šabbat, sar avelas o kham avri sig tosara, avle ko hrobos.
A phenenas jekh avrake: “Ko amenge odcirdela o bar pašal o hrobos?”
Sar dikhle feder, dikhle, hoj oda bar, so sas igen baro, imar hino odčhido.
Gele andro hrobos, dikhle, hoj pre čači (pravo) sera bešel terno manuš, urdo andro džinďarde parne gada, a daranďile pes.
Ale ov lenge phenďa: “Ma daran tumen! Roden le Ježiš Nazaretsko, oles, saves ukrižinde? Ov sas uštado andral o meriben. Nane ade! Dikhen, oda than, kaj les thode.
Džan, phenen le učeňikenge the le Peteriske: ‘Džal andre Galileja anglal tumende a ode les dikhena, avke sar tumenge anglal phenďa.’ ”
On denašle sig avri andral o hrobos, bo izdranas a ačhile bijal peste. Ňikaske ňič na phende, bo pes daranas.
[Kurke sig tosara, sar ušťiľa andral o meriben, pes ešeb (peršo) sikaďa la Maria Magdalenake, andral savi angloda tradňa avri efta demonen.
Oj oda geľa te phenel le manušenge, save leha phirenas. On sas pal leste igen smutne a rovenas.
On sar šunde, hoj o Ježiš dživel a hoj les dikhľa, na pačanas lake.
Paľis, sar džanas duj džene lendar andro gav, sikaďa pes lenge pro drom o Ježiš andre aver podoba.
On pes visarde pale a phende oda oklenge, ale aňi lenge na pačanďile.
Ale paľis pes sikaďa le dešujekh (11) apoštolenge, sar bešenas paš o skamind. Pokarhinďa len vaš oda, hoj lengere jile sas zaphandle a na pačanas olenge, save les dikhle pal oda, sar ušťiľa.
Phenďa lenge: “Džan pal calo svetos a phenen avri o evaňjelium savore manušenge!
Oda, ko pačala a dela pes te bolel, ela zachraňimen. Ko na pačala, ela odsudzimen.
Ola, save pačana, kerena kala veci: Andre miro nav tradena avri le demonen a vakerena neve čhibenca.
Te le sapen iľehas andro vasta, abo te pilehas vareso meribnaskero, ňič lende na ela. Pro nasvale thovena o vasta a sasťona avri.”
Sar lenca o Ježiš vakerelas, sas ilo upre andro ňebos a bešľa peske pal e čači (pravo) sera le Devleske.
On paľis gele a vakerenas všadzik o evaňjelium. O Raj lenge pomožinelas a pridžanelas pes ke lengero lav prekal o zazraki, so kerenas.] Amen.
Imar but džene kamenas te pisinel o veci, so pes ačhile ke amende,
sar amenge oda podine ola, save sas služobňika andro lav a švedki ešebnovarestar (peršovarestar).
Vašoda, lačho Teofilona, the me mange phenďom, hoj kampel mištes te predikhel a te predžal ole veci avke, sar pes ačhiľa, a te pisinel tuke,
hoj mištes te prindžares o čačipen pal ola veci, so tut sikavenas.
Sar sas o Herodes kraľis upral e Judsko, dživelas varesavo rašaj o Zachariaš, savo sas jekh le Abijašiskere rašajendar. Leskeri romňi e Alžbeta sas le Aronoskere potomkendar.
Soduj džene sas čačipnaskere anglo Del a doľikerenas bi e chiba savore zakoni the prikazaňja le Rajeskere.
Na sas len čhave, bo e Alžbeta našťi ačhiľa khabňi a sodujdženenge sas imar buter berša.
Jekh džives, sar avľa pro Zachariaš o šoros, kerelas anglo Del e rašajiko služba,
bo le rašajen sas ajso zvikos te losinel a o losos peľa pre leste. A geľa andro chramos le Rajeskero, hoj te labarel o kaďidlos.
Akor, sar thuvisaľolas o kaďidlos, avri pes modľinenas igen but nipi.
Androda pes sikaďa le Zachariašoske o aňjelos le Rajeskero a ačhelas pre čači (pravo) sera le oltariske, kaj pes labarelas o kaďidlos.
Sar les dikhľa o Zachariaš, predaranďiľa a avľa pre leste bari dar.
Ale o aňjelos leske phenďa: “Ma dara tut Zachariaš, bo tiro mangipen hin avrišundo! Tiri romňi e Alžbeta khabňola, uľola (narodzinela pes) lake muršoro a deha leske nav Jan.
Ela tut baro radišagos lestar a but džene radisaľona, sar uľola!
Bo ov ela baro anglo Raj. Na pijela e mol aňi ňisavo aver pijiben a imar andre peskera dakero per ela pherardo le Sentne Duchoha.
Ov anela but dženen le Izraeloskere čhavendar pale ko Raj, ke lengero Del.
Ov džala anglo Del andro duchos the zor le Eliašoskeri, hoj te visarel o jile le dadengere pale ko čhave a te visarel olen, save na šunen le Devles, ke goďi the ko čačipen. Ov avke le Rajeske pririchtinela le nipen.”
Ale o Zachariaš phenďa le aňjeloske: “Pal soste oda prindžarava? Me som imar phuro a the mira romňake hin but berša.”
Akor leske o aňjelos odphenďa: “Me som o Gabriel, savo ačhel anglo Del, a som bičhado vašoda, hoj tuha te vakerav a te phenav tuke kada.
Dikh, ačheha ňemo a našťi prevakereha dži andre oda džives, sar pes oda ačhela! Bo na pačanďiľal mire lavenge, save pes ačhena andre peskero časos.”
O nipi užarenas le Zachariaš a čudaľinenas pes, hoj pes kajci zľikerďa andro chramos.
Sar avľa avri, našťi ke lende prevakerďa a prindžarde, hoj dikhľa viďeňje andro chramos, bo sikavelas lenge le vastenca a ačhiľa ňemo.
Sar pregele leskere dživesa andre služba, geľa pale khere.
Pal ola dživesa ačhiľa khabňi e Alžbeta, leskeri romňi, a garuvelas pes pandž čhon.
Phenelas: “Kada mange kerďa o Raj andre kala dživesa, sar pre ma dikhľa a iľa mandar e ladž anglal o nipi.”
Andre šovto čhon o Del bičhaďa le aňjelos Gabriel andro Galilejsko foros Nazaret
ke pačivaľi džuvľi Maria, savi sas mangaďi le Jozefoha. O Jozef sas potomkos le Davidoskero.
Sar avľa o aňjelos ke late, phenďa: “Radisaľuv! Chudľal o lačhipen (milosť) le Devlestar! O Raj tuha.” [“Bachtaľi sal maškar o džuvľa!”]
E Maria na džanelas so te kerel a gondoľinelas upral leskere lava, sar lake pozdravinďa.
Ale o aňjelos lake phenďa: “Ma dara tut Mario, bo arakhľal o lačhipen (milosť) anglo Del.
Ačheha khabňi, uľola (narodzinela pes) tuke čhavoro a deha leske nav Ježiš.
Ov ela baro a vičinela pes Čhavo le Nekbaredereskero. A o Raj, o Del, leske dela o tronos le Davidoskero, leskere dadeskero.
Kraľinela upral o kher le Jakoboskero pro furt a leskere kraľišagoske na ela šoha (ňikda) koňec.”
E Maria phenďa le aňjeloske: “Sar pes oda ačhela, te som mek pačivaľi?”
O aňjelos lake phenďa: “O Sentno Duchos avela pre tu a e zor le Nekbaredereskeri tut učharela andre. Vašoda o sentno čhavoro, so tutar uľola, vičinela pes Čhavo le Devleskero.
Dikh, tiri pašutňi e Alžbeta, pre savi phende, hoj la našťi el čhave, imar šovto čhon hiňi khabňi, choc hiňi phuri.
Bo o Del šaj kerel savoro.”
“Me som le Rajeskeri služobňička,” phenďa e Maria. “Mi ačhel pes mange pal tire lava.” A o aňjelos latar odgeľa.
Andre ola dživesa e Maria ušťiľa a geľa sigo andro foros pre brehengeri phuv andre Judsko.
Geľa andro kher ko Zachariaš a pozdravinďa la Alžbetake.
Sar šunďa e Alžbeta la Mariakero pozdravos, podchučiľa andre late o čhavoro a e Alžbeta sas pherarďi le Sentne Duchoha.
Vičinďa zorale hangoha: “Tu sal bachtaľi maškar o džuvľa a bachtalo hin oda, ko tutar uľola!
Ale sar oda, hoj mire Rajeskeri daj avel ke mande?
Bo soča šunďiľa andre mire kana tiro hangos, sar man pozdravinďal, o čhavoro radišagoha pes čhalaďa andre miro per!
Bachtaľi sal, bo pačanďiľal, hoj pes tuke ačhela, so o Raj phenďa!”
E Maria phenďa: “Miri duša bararel le Rajes
a miro duchos radisaľol andro Del, miro Spasiťeľis,
bo dikhľa peskera služobňičkakeri pokora. Akanastar man savore pokoleňja vičinena bachtaľi,
bo o Zoralo manca kerďa bare veci – sentno hin leskero nav.
Le Devleskero lačhipen džal andral jekh pokoleňje pre aver olenge, save pes lestar daran.
Ov sikaďa e zor peskere vasteha a roztradňa olen, save pes hazdenas upre andro jile,
le zoralen čhiďa tele pal o tronos a hazdňa upre olen, save sas tele dikhle;
le bokhalen pherarďa lačhe vecenca a le barvalen bičhaďa het čučes (prazdnones).
Pomožinďa le Izraeloske, peskere služobňikoske, bo na bisterel pro lačhipen,
avke sar phenelas amare dadenge, le Abrahamoske the leskere čhavenge pro furt.”
E Maria laha ačhiľa vaj trin čhon a paľis geľa pale khere.
La Alžbetake avle o dživesa, hoj te ločhol (tele te pašľol), a uľiľa lake muršoro.
Sar pes dodžanle lakere susedi the famelija, hoj o Raj lake presikaďa ajso lačhipen, radisaľonas laha.
Pre ochtoto džives avle te občhinel (obrezinel) le čhavores a kamle leske te del nav pal leskero dad, Zachariaš.
Ale leskeri daj phenďa: “Na, bo vičinela pes Jan.”
Phende lake: “Se ňiko nane andre tiri famelija, ko pes avke vičinel!”
Vašoda le vastenca sikavenas le Zachariašoske, a phučle lestar, sar kamel te del nav.
Ov peske mangľa tabuľka a pisinďa: “Leskero nav hin Jan.” A savore pes čudaľinenas.
Jekhvareste pes leske pomukle o vušta the leskeri čhib. Chudľa te vakerel a lašarelas le Devles.
Akor avľa dar pre savorende, save pašal lende bešenas, a pal caľi brehengeri phuv andre Judsko pes vakerelas pal kala veci.
Savore, so oda šunde, gondoľinenas andre peskere jile a phenenas: “So oda ča ela kale čhavorestar?” Bo le Rajeskero vast sas upral leste.
O Zachariaš, leskero dad, sas pherardo le Sentne Duchoha a prorokinelas:
“Požehňimen hin o Del, o Raj le Izraeloskero, bo avľa ke peskere nipi a cinďa len avri.
Diňa amen zorale Spasiťeľis andral o potomstvos le Davidoskero, peskere služobňikoskero,
avke sar imar čirlastar vakerelas prekal o muja peskere sentne prorokengere,
hoj amen zachraňinela amare ňeprijaťeľendar the andral o vasta savorendar, save amen našťi avri ačhen.
Aleha sikavel peskero lačhipen amare dadenge a leperel peske pre peskeri sentno zmluva,
pro lav, so diňa le Abraham amare dades,
hoj zachraňinela amen andral o vasta amare ňeprijaťeľendar, hoj te služinas leske bi e dar
dojekh džives andre amaro dživipen, sentnes the andro čačipen.
A tu, čhavoreja, vičineha tut prorokos le Nekbaredereskero, bo džaha anglo Raj, hoj leske te pririchtines o droma;
hoj te des leskere nipenge te džanel pal o spaseňje oleha, hoj lenge ela odmukle o bini.
Bo prekal le Devleskero baro lačhejileskeriben avela o spaseňje ke amende andral o ňebos avke, sar avel avri o kham,
hoj te del o svetlos olenge, ko bešen andro kaľipen the andro ciňos le meribnaskero, hoj te ľidžal amare pindre pro drom, kaj hin o smirom.”
O čhavoro barolas a zoraľolas andro duchos. Dživelas pre pušťa dži andre oda džives, medik pes na sikaďa le Izraeloskere manušenge.
Andre ola dživesa o Cisaris Augustus diňa avri, hoj pes te zapisinen savore manuša.
Kada ešebno zgenďipen pes ačhiľa akor, sar sas o Kyrenios vladaris andre Sirija.
Savore pes gele te zapisinel – sako andre peskero foros.
Avke geľa the o Jozef andral o Galilejsko foros Nazaret andre Judsko, andro foros le Davidoskero, Betlehem, bo ov sas potomkos le Davidoskero,
hoj pes te zapisinel la Mariaha, savi sas leha mangaďi a sas khabňi.
Medik ode sas, avľa pre late o časos, hoj te uľol (narodzinel pes) o čhavoro.
Avke lake uľiľa lakero ešebno čhavoro a pačarďa les andro pherne. Thoďa les te pašľol andro jasle, bo na sas len than andro sovibnaskero kher, kaj te sovel.
Andre odi phuv sas o pasťjera a stražinenas rači peskere bakren pre maľa.
Jekhvareste ačhiľa o aňjelos le Rajeskero angle lende a le Rajeskeri slava len zaučharďa a igen pes daranas.
Ale o aňjelos lenge phenďa: “Ma daran tumen, bo avľom tumenge te phenel jekh baro radišagos, so ela prekal savore nipi!
Bo adadžives tumenge uľiľa andro foros le Davidoskero o Spasiťeľis – o Kristus, o Raj.
A kada tumenge ela znameňje: Arakhena cikne čhavores zapačardes andro pherne te pašľol andro jasle.”
A jekhvareste pes sikaďa le aňjeloha e ňeboskeri armada, save lašarenas le Devles a phenenas:
“E slava le Devleske upre pro ňebos a pre phuv o smirom le nipenge, savendar les hin o radišagos!”
Sar lendar o aňjela gele het andro ňebos, phende peske ola pasťjera: “No ča džas andro Betlehem te dikhel, so pes ačhiľa, so amenge phenďa o Raj!”
Avke gele, siďarenas a arakhle la Maria le Jozefoha, the le čhavores, savo pašľol andro jasle.
Sar oda dikhle, vakerenas všadzik, so lenge sas phendo pal oda čhavoro.
Dojekh, ko šunďa, so o pasťjera vakerenas, pes oleske čudaľinelas.
Ale e Maria ľikerelas savore kala lava andre peskero jilo a gondoľinelas pal oda.
Paľis pes o pasťjera visarde pale a lašarenas the bararenas le Devles vaš savoro, so šunde a dikhle, bo savoro sas avke, sar lenge phenďa o aňjelos.
Sar pregeľa ochto džives a kampľa les te občhinel (obrezinel), dine leske nav Ježiš, avke sar phenďa o aňjelos, medik na khabňola leskeri daj.
Sar pregele ola dživesa, so pes obžužarenas, avke sar phenel le Mojžišoskero Zakonos, ande les upre andro Jeruzalem, hoj les te sikaven le Rajeske.
Bo andre le Rajeskero Zakonos hin pisimen, hoj dojekh muršoro, savo ešebno uľol, ela sentňardo prekal o Raj,
a o Zakonos mek prikazinďa, hoj te obetinen duje hrdličken, abo duje terne holuben.
Andro Jeruzalem dživelas jekh manuš, savo pes vičinelas Simeon. Oda sas ajso manuš, savo pes daralas le Devlestar a sas čačipnaskero. Užarelas o spaseňje le Izraeloskero a o Sentno Duchos sas leha.
Sas leske sikado le Sentne Duchostar, hoj na merela dži akor, medik na dikhela le Kristus, saves bičhavela o Raj.
A ľigendo le Duchostar avľa andro chramos. E daj the o dad anenas le čhavores, le Ježiš, hoj te keren oda, so prikazinďa o Zakonos.
O Simeon les iľa pro vasta, bararelas le Devles a phenďa:
“Rajeja, akana premukes tire služobňikos andro smirom, avke sar man diňal lav,
bo mire jakha dikhle tiro spaseňje,
so pririchtinďal angle savore narodi,
o svetlos, hoj te švicinel le narodenge a pre slava tire Izraeloskere manušenge.”
O Jozef the leskeri daj pes čudaľinenas upral oda, so pes pal leste vakerelas.
O Simeon len požehňinďa a phenďa la Mariake, leskera dake: “Kada čhavoro hino dino, hoj te peren abo te ušťen but džene andral o Izrael; the pro znameňje, pre savo but džene džana,
hoj pes te sikavel oda, so peske gondoľinen but džene andro jile. A prekal tiri duša predžala e šabľa.”
Sas ode varesavi prorokiňa Anna, le Fanueloskeri čhaj andral o kmeňos le Ašeroskeri. Sas lake imar buter berša. Sar geľa romeste, dživelas leha ča efta berš.
Paľis sas vdova dži ochtovardeš the štar (84) berš. Na džalas avri andral o chramos a rat-džives služinelas le Devleske andro posti the andro modľitbi.
Ipen akor ode avľa the oj, lašarelas le Devles a vakerelas pal o Ježiš savorenge, save užarenas, hoj o Jeruzalem ela zachraňimen.
Sar kerde savoro, so phenel le Rajeskero Zakonos, gele pale andre Galileja, andre peskero foros, Nazaret.
O čhavoro, o Ježiš, barolas the zoraľolas pro duchos; sas igen goďaver a le Devleskero lačhipen (milosť) sas upral leste.
A leskeri daj the o dad phirenas sako berš pre Patraďi andro Jeruzalem.
Sar leske sas dešuduj (12) berš, gele pre Patraďi, avke sar furt kerenas.
Sar pregeľa e Patraďi, avenas pale khere. O čhavoro o Ježiš ačhiľa andro Jeruzalem, ale leskeri daj the o dad olestar na džanenas.
On gondoľinenas peske, hoj hino varekaj maškar ola nipi, save lenca džanas jekhetane. Pregele jekh džives drom a paľis les rodenas maškar e famelija the maškar ola, saven džanenas.
Sar les na arakhle, gele pale andro Jeruzalem a ode les rodenas.
Pal o trin džives le Ježiš arakhle andro chramos te bešel maškar o učiťeľa, sar len šunelas a phučelas lendar.
Dojekh, ko les šunelas, pes čudaľinelas upral leskeri goďi the upral oda, sar lenge odphenelas.
Sar les dikhle, čudaľinenas pes. E daj leske phenďa: “Čhavoreha, soske amenge ada kerďal? Tiro dad the me tut rodahas a darahas pal tu.”
O Ježiš lenge phenďa: “Sar oda, hoj man rodenas? So na džanenas, hoj mušinav te el andre mire Dadeskero kher?”
Ale on na achaľile ole laveske, so lenge phenďa.
Geľa lenca pale, avľa andro Nazaret a šunelas len. Leskeri daj ľikerelas savore ola lava andre peskero jilo.
O Ježiš barolas andro goďaveripen the pro ťelos a sas les lačhipen anglo Del a o nipi les rado dikhenas.
Sar sas o Tiberius imar Cisaris dešupandžto (15.) berš a o Pontsko Pilat vladaris andre Judsko, o Herodes tetrarchas andre Galileja a o Filip, leskero phral, tetrarchas andre phuva Iturea the Trachonitida a o Lyzaniaš tetrarchas andre Abilena
a sar sas nekbareder rašaja o Annaš the o Kajfaš, prevakerďa o Lav le Devleskero pre pušťa ko Jan, ke le Zachariašoskero čhavo.
Ov phirelas pal caľi phuv pašal o Jordan a kazinelas: “Odvisaren tumen le binendar a den pes te bolel, hoj o Del te odmukel tumare bini.”
Avke sar hin pisimen andro zvitkos le prorokoskero Izaiašoskero: “Kada hin o hangos, so vičinel pre pušťa: ‘Pririchtinen o drom le Rajeske, rovňaren avri leskere chodňiki!
Dojekh dolina ela začhiďi a dojekh verchos the brehos cikňola. Oda, so hin bango, ela rovno a oda drom, so hin pukľato, ela hladko.
A savore nipi dikhena o spaseňje le Devleskero.’”
O Jan phenelas le nipenge, save avenas ke leste, hoj len te bolel: “Fajta sapengeri! Ko tumenge sikaďa, sar te denašel le Devleskera choľatar, so avela?
Dživen avke, hoj o nipi te dikhen, hoj tumen visarďan tumare binendar! A ma phenen tumenge: ‘Se o Abraham hino amaro dad!’ Bo phenav tumenge, hoj o Del kale barendar šaj kerel le Abrahamoskere čhaven!
O tover imar hino prithodo paš o koreňis le stromengero! Dojekh stromos, so na anel lačho ovocje, čhinen avri a čhiven pre jag!”
O nipi lestar phučenas: “So amenge akor kampel te kerel?”
O Jan lenge odphenďa: “Kas hin duj gada, mi del oles, kas nane, a kas hin chaben, mi kerel tiš avke!”
The o colňika pes avle te bolel a phučle lestar: “Učiťeľina, amenge so kampel te kerel?”
Ov lenge phenďa: “Ma kiden avri buter, sar tumenge hin phendo!”
A phučle lestar the o slugaďa: “Amenge so kampel te kerel?” Phenďa lenge: “O love ňikastar ma kiden avri zoraha a pre ňikaste ma ispiden, hoj tumen te prepočinel. Aven spokojne oleha, so zaroden!”
O manuša užarenas pro Mesijašis a gondoľinenas andre peskere jile pal o Jan, hoj ov hino Kristus.
Ale o Jan odphenďa savorenge: “Me tumen bolav le paňeha, ale avel mandar vareko bareder, kaske na som hodno te rozphandel o sirimocis pre leskere sandalki. Ov tumen bolela le Sentne Duchoha the la jagaha.
Andre leskero vast hin o vejaris a ov prežužarela peskero humnos. O prežužardo ďiv (zrnos) sthovela andre peskeri šopa, ale o phus labarela andre jag, so šoha (ňikda) na murdaľola.”
Mek the andro but aver veci dovakerelas le manušenge a vakerelas lenge o evaňjelium.
Ale o Jan karhinelas le tetrarchas Herodes vaš e Herodijada, savi sas romňi le Filiposke, leskere phraleske, the vaš savore nalačhipena, so kerelas.
A ke oda savoro, o Herodes kerďa mek oda, hoj le Jan phandľa andre bertena.
Akor, sar pes bolenas savore nipi, sas boldo the o Ježiš a sar pes modľinelas, jekhvareste phundriľa o ňebos
a o Sentno Duchos avľa pre leste andre podoba sar holubica. Andral o ňebos šunďiľa hangos: “Tu sal miro Čhavo, saves kamav, tutar man hin o radišagos.”
Sar chudľa o Ježiš te kazinel, sas leske vaj tranda (30) berš a o manuša peske gondoľinenas, hoj sas le Jozefoskero čhavo. Le Jozefoskero dad sas o Heli,
leskero dad sas o Mattat, leskero o Levi, leskero o Melchi, leskero o Jannai, leskero o Jozef,
leskero o Mattatiaš, leskero o Amos, leskero o Nahum, leskero o Esli, leskero o Nagge,
leskero o Mahat, leskero o Mattatiaš, leskero o Semein, leskero o Jozech, leskero o Joda,
leskero o Joanan, leskero o Resa, leskero o Zerubbabel, leskero o Šealtiel, leskero o Neri,
leskero o Melchi, leskero o Addi, leskero o Kosam, leskero o Elmadam, leskero o Er,
leskero o Ješua, leskero o Eliezer, leskero o Jorim, leskero o Mattat, leskero o Levi,
leskero o Simeon, leskero o Juda, leskero o Jozef, leskero o Jonam, leskero o Elijakim,
leskero Melea, leskero o Menamas, leskero o Mattatas, leskero o Natan, leskero o David,
leskero o Izaj, leskero o Obed, leskero o Boaz, leskero o Salmon, leskero o Nachšon,
leskero o Amminadab, leskero o Admin, leskero o Checron, leskero o Perec, leskero o Juda, leskero o Jakob,
leskero o Izak, leskero o Abraham, leskero o Terach, leskero o Nachor,
leskero o Serug, leskero o Reu, leskero o Paleg, leskero o Eber, leskero o Šelach,
leskero o Kainan, leskero o Arpachšad, leskero o Šem, leskero o Noach, leskero o Lamech,
leskero o Matuzalem, leskero o Enoch, leskero o Jared, leskero o Mahalalel, leskero o Kenan,
leskero o Enoš, leskero o Šet a leskero dad sas o Adam, savo sas le Devlestar.
O Ježiš avľa pale pašal o Jordan pherdo le Sentne Duchoha. O Duchos les ľidžalas pal e pušťa
saranda (40) dživesa a ode sas pokušimen le bengestar. Andre ola dživesa ňič na chalas, a pro agor ole dživesenge bokhaľiľa avri.
O beng leske phenďa: “Te sal o Čhavo le Devleskero, phen, hoj kale barestar te ačhel maro.”
O Ježiš leske odphenďa: “Hin pisimen, hoj o manuš na dživela ča le marestar, [ale dojekhe Devleskere lavestar!]”
Paľis les iľa o beng pro učo than a jekhvareste leske sikaďa savore kraľišagi le svetoskere.
O beng leske phenďa: “Tuke dava savori kadi zor the slava, bo mange hin diňi a dava la kaske kamav te del.
Te banďoha angle mande, kada savoro ela tiro.”
O Ježiš leske odphenďa: “Hin pisimen: ‘Ča anglo Raj, tiro Del, banďoha a ča leske korkoreske služineha!’ ”
Paloda les ľigenďa andro Jeruzalem, thoďa les te ačhel upre pro agor le chramoske a phenďa leske: “Te sal o Čhavo le Devleskero, čhiv tut kadarik tele.
Se hin pisimen: ‘Prikazinela peskere aňjelenge pal tu, hoj tut te chraňinen.
On tut chudena pro vasta, hoj te na demes o pindro pro bar.’ ”
O Ježiš leske odphenďa: “Hin phendo: ‘Na pokušineha le Rajes, tire Devles!’ ”
Sar o beng les imar preačhiľa te pokušinel, geľa lestar het, ale ča pre varesavo časos.
O Ježiš avľa andre zor le Duchoskeri pale andre Galileja a rozľigenďa pes pal leste o hiros kadarik pal caľi odi phuv.
Ode len andro sinagogi sikavelas a savoredžene les lašarenas.
A avľa andro Nazaret, kaj bariľa avri. A avke, sar sas sikado, geľa pro Šabbat (sombatone) andre sinagoga. Sar ušťiľa te genel,
podine leske o zvitkos pal o prorokos Izaiaš. Phundraďa o zvitkos a arakhľa oda than, kaj sas pisimen:
“O Duchos le Rajeskero hin pre mande, a vašoda man pomakhľa te vakerel le čorenge o evaňjelium, [bičhaďa man te sasťarel olen, kas hin dukhade jile,] te del te džanel le zaphandlenge, hoj hine premukle; le korenge te phundravel o jakha; te premukel olen, save cerpinen,
a te del te džanel, hoj avľa bachtalo berš le Rajestar.”
Phandľa andre o zvitkos, diňa les le sluhaske a bešľa peske. A savoredžene andre sinagoga visarde peskere jakha pre leste.
A chudľa lenge te vakerel: “Adadžives pes ačhile kala lava, so akana šunďan.”
Sa les denas čačipen a čudaľinenas pes ole šukar lavenge, so avenas andral leskero muj. Phenenas: “Či nane ov le Jozefoskero čhavo?”
A phenďa lenge: “Tumen mange phenena kada podobenstvo: ‘Doktorina, sasťar pes korkores! Oda, so šunďam, hoj kerďal andro Kafarnaum, ker the ade, kaj bariľal avri!’ ”
A phenďa: “Čačipen tumenge phenav, hoj ňisave prorokos na den pačiv ode, kaj bariľa avri.
Ale čačipen tumenge phenav, hoj sar dživelas o Eliaš, sas but vdovi andro Izrael akor, sar na delas brišind trin the jepaš berš a avľa bari bokh pre caľi phuv.
No o Eliaš na sas bičhado ke ňisavi lendar, ča ke vdova andre Sarepta andre phuv Sidon.
A but malomocne sas andro Izrael, sar dživelas o prorokos Elizeus, ale ňiko lendar na sas obžužardo, ča o Naman andral e Sirija.”
Sar oda šunde, savoredžene, save sas andre sinagoga, igen choľisaľile.
Ušťile a tradle les avri andral o foros a ľigende les pro verchos, pre savo sas ačhado lengero foros, dži pro agor, hoj les odarik te čhiven tele.
Ale ov pregeľa maškar lende a geľa het.
Paľis geľa andre Galilejsko foros Kafarnaum a sikavelas len pro Šabbat.
A čudaľinenas pes upral leskero sikaviben, bo leskero vakeriben sas zoralo.
Andre odi sinagoga sas jekh manuš, savo sas zaphandlo nalačhe duchoha, demonoha. Ov zorales vriskinďa:
“Jaj, so amen hin tuha, Ježiš Nazaretsko! Avľal amen te murdarel? Me džanav, ko tu sal, oda Sentno le Devleskero!”
O Ježiš les pokarhinďa a phenďa: “Čhit a dža andral leste avri!” O demonos les čhiďa maškar lende a geľa andral leste avri a na kerďa leske ňič nalačho.
Akor avľa bari dar pre savorende a vakerenas maškar peste: “Savo hin kada lav, hoj andre autorita the andre zor rozkazinel le nalačhe duchenge a on džan avri?”
A džalas pal leste o hiros pal caľi odi phuv.
Paľis ušťiľa, avľa avri andral e sinagoga a geľa andro kher ko Šimon. A le Šimonoskera sasa sas bari horučka a mangenas les, hoj lake te pomožinel.
O Ježiš zaačhiľa, dikhľa pre late a pokarhinďa e horučka – a takoj la omukľa. E sasuj ušťiľa a kerelas pašal lende.
Paľis rači, sar zageľa o kham, anenas savoredžene peskere nasvalen, save cerpinenas andro chocsave nasvaľibena, ko Ježiš. A ov thovelas pre dojekh lendar o vasta a sasťarelas len.
Andral o but džene džanas avri o demona a vriskinenas: “Tu sal o Kristus, oda Čhavo le Devleskero!” Ale ov len karhinelas a na domukelas lenge te vakerel, bo on džanenas, hoj ov hin o Kristus.
A sar sas pale džives, geľa odarik het pre omuklo than. O nipi les rodenas a avle dži ke leste a zľikerenas les, hoj te na džal lendar het.
Ale ov lenge phenďa: “Mušinav the avre forenge te vakerel pal o kraľišagos le Devleskero, bo pre oda som bičhado.”
Avke kazinelas andro sinagogi andre Judsko.
Jekhvar, sar o Ježiš ačhelas paš o Galilejsko moros, ispidenas pes pre leste o nipi, hoj te šunen le Devleskero lav.
Akor dikhľa paš o brehos te ačhel duj loďki – o ribara len mukle ode, hoj te rajbinen o siti.
O Ježiš geľa andre jekh ole loďendar, so sas le Šimonoskeri, a mangľa les, hoj te džal sikra dureder la phuvatar. Bešľa peske a sikavelas le nipen andral e loďka.
Sar dovakerďa, phenďa le Šimonoske: “Dža la loďkaha dureder andro bareder paňi a čhiven o siti, hoj te chuden le riben.”
O Šimon leske odphenďa: “Rajeja, calo rat kerahas buči a ňič na chudľam, ale pre tiro lav čhivava e sita.”
Sar ada kerde, chudle ajci ribi, hoj e sita lenge chudľa te čhinďol.
Avke sikade le vasteha ole dženen, save sas pre oki loďka, hoj lenge te aven te pomožinel. On avle a pherarde soduj loďki avke, hoj chudle te tašľol.
Sar oda dikhľa o Šimon Peter, peľa pro khoča anglo Ježiš a phenďa: “Dža mandar het, Rajeja! Me som binošno manuš!”
Bo ov the okla džene igen pes oleske čudaľinenas, keci ribi chudle.
A čudaľinenas pes the o Jakob le Janoha, le Zebedeoskere čhave, save kerenas buči jekhetane le Šimonoha. O Ježiš phenďa le Šimonoske: “Ma dara tut, akanastar chudeha le manušen!”
Avke, sar pricirdle o loďki ko brehos, omukle savoro a gele pal leste.
Jekhvar sas o Ježiš andre varesavo foros, kaj sas malomocno murš. Sar dikhľa le Ježiš, peľa anglal leste pro muj a mangelas les: “Rajeja, te kamľalas, šaj man sasťares.”
O Ježiš nacirdľa o vast, chudľa pes lestar a phenďa: “Kamav, av sasto!” A takoj sas žužo andral o malomocenstvo.
O Ježiš leske prikazinďa: “Ma phen oda ňikaske avri, ale dža, sikav tut le rašaske a obetin oda, so prikazinďa o Mojžiš, hoj te sikaves savorenge, hoj sal sasto andral o malomocenstvo.”
Ale o hiros pal leste pes furt dureder rozľidžalas. But nipi pes zdžanas, hoj les te šunen a hoj len te sasťarel le nasvaľibenendar.
Ale ov džalas pre pušťa korkoro, hoj pes ode te modľinel.
Andre jekh džives, sar sikavelas, bešenas pašal leste but Farizeja the zakoňika. On avle andral savore gavora andral e Galileja a Judsko the andral o Jeruzalem. A le Rajeskeri zor sas le Ježišoha, hoj te sasťarel le nasvalen.
Androda avle ode murša, save ľidžanas pro haďos jekhe manušes, savo sas bango. A rodenas drom, sar les te dochudel andro kher a te thovel anglo Ježiš.
Sas ode but nipi a na sas len khatar te džal andre, vašoda gele upre pro kher a mukle les tele le haďoha prekal e strecha maškaral o manuša anglo Ježiš.
Sar dikhľa o Ježiš lengero pačaben, phenďa o Ježiš le bangeske: “Manušeja, odmukle tuke hin o bini.”
O zakoňika the o Farizeja chudle te gondoľinel a phenenas peske: “Ko hin kada manuš, hoj pes kavke ruhinel! Ňiko našťi odmukel o bini, ča jekh o Del!”
Ale o Ježiš prindžarďa, so peske gondoľinen a phenďa lenge: “Soske oda gondoľinen andre tumare jile?
So hin lokeder te phenel: ‘Odmukle tuke hin o bini,’ či te phenel: ‘Ušťi a dža’?
Ale vašoda, hoj te džanen, hoj le Čhas le Manušeskeres hin pravos the zor pre phuv te odmukel o bini” – phenďa le bangeske: “Tuke phenav: Ušťi, le tuke tiro haďos a dža khere!”
Ov takoj anglal lende ušťiľa, iľa oda, pre soste pašľolas, chudľa te lašarel le Devles a geľa khere.
Akor pes savoredžene čudaľinenas a lašarenas le Devles. Avľa pre lende e dar a phenenas: “Adadžives dikhľam oda, so mek šoha (ňikda) na dikhľam.”
Paľis, sar geľa odarik avri, dikhľa jekhe colňikos, savo pes vičinelas Levi, te bešel pre colňica a phenďa leske: “Av pal ma!”
Ov ušťiľa, omukľa savoro a geľa pal leste.
Paloda o Levi leske presikaďa andre peskero kher bari pačiv. Sas ode but colňika the aver džene, savenca bešenas paš o skamind.
O Farizeja the lengere zakoňika dudrinenas a phenenas leskere učeňikenge: “Soske chan le colňikenca the le binošnenca?”
O Ježiš lenge odphenďa: “Le sastenge na kampel doktoris, ale le nasvalenge.
Na avľom te vičinel le čačipnaskeren, ale le binošnen, hoj pes te visaren le binendar.”
On leske phende: “Le Janoskere učeňika furt pes poscinen the modľinen, the o učeňika le Farizejengere, ale tire chan the pijen!”
Ov lenge phenďa: “Či šaj phenen le hoscenge pro bijav, hoj pes te poscinen, medik hino lenca o terno?
Ale avena o dživesa, sar lendar ela o terno ilo het, a andre ola dživesa pes poscinena.”
A phenďa lenge the kada podobenstvo: “Se ňiko na odčhinel kotor le neve pochtanestar, hoj leha te zasivel andre o purane gada, bo čhingerďahas o neve gada a o nevo pochtan pro purano aňi na pasinďahas.
Aňi ňiko na čhivel e nevi mol andro purane cipune gone, bo e nevi mol čhingerďahas e cipa a čuľola avri a o gone čhinďona.
Ale e nevi mol pes čhivel andro neve gone. [Avke pes na musarel aňi e mol aňi o gone.]
A sako, ko pijel e puraňi mol, na kamel e nevi, bo phenel peske: ‘E puraňi hiňi feder.’ ”
Jekhvar pro Šabbat (sombatone), sar o Ježiš džalas prekal e maľa, kaj sas sadzimen, leskere učeňika čhingerenas o klasi, pučinenas len andro vasta a chanas.
Akor lenge varesave džene le Farizejendar phende: “Soske keren oda, so našťi keren pro Šabbat?”
O Ježiš lenge phenďa: “Mek šoha (ňikda) na genďan, so kerďa o David, sar sas bokhalo ov the leskere manuša?
Akor, sar geľa andro Devleskero kher, iľa o sentne mare a chalas a diňa the peskere manušen, choc ola mare našťi chalas ňiko aver, ča o rašaja.”
A phenďa lenge: “O Čhavo le Manušeskero hin o Raj upral o Šabbat.”
Jekhvar pre aver Šabbat geľa andre sinagoga a sikavelas. A sas ode jekh manuš, saves sas ňevladno čačo vast.
O zakoňika the o Farizeja užarenas, či sasťarela varekas pro Šabbat, hoj len te el vareso pre leste te phenen.
O Ježiš džanelas, so gondoľinen, no the avke phenďa le manušeske, saves sas ňevladno vast: “Ušťi a ačh kade maškaral!” Ov ušťiľa a ačhelas.
Akor lenge o Ježiš phenďa: “Phučav tumendar: Šaj pro Šabbat mištes te kerel, vaj namištes te kerel? O dživipen te zachraňinel, či te murdarel?”
Dikhľa pašal peste pre savoredžene a phenďa le manušeske: “Nacirde o vast!” Kerďa avke a leskero vast sas pale sasto.
Avľa andre lende bari choľi a vakerenas maškar peste, so šaj kerdehas le Ježišoske.
Andre ola dživesa pes geľa o Ježiš pro verchos te modľinel a sas ode caľi rat andre modľitba.
Sar vidňisaľiľa, vičinďa peske le učeňiken a kidňa peske lendar avri dešudujen (12), saven diňa nav apoštola. Oda sas kala:
O Šimon (saveske diňa nav Peter), leskero phral o Andrej, o Jakob, o Jan, o Filip, o Bartolomej,
o Matuš, o Tomaš, o Jakob le Alfeoskero the o Šimon (saves vičinenas Zelota),
o Juda, o čhavo le Jakoboskero – the o Judaš Iškarijotsko, savo les zradzinďa.
Sar lenca geľa tele, zaačhiľa pro rovno than. Sas leha but leskere učeňika the igen but nipi andral caľi Judsko a Jeruzalem, the andral e Tirsko the Sidoniko phuv pašal o moros.
Avenas les te šunel a hoj len te sasťarel andral lengere nasvaľibena. A sas sasťarde avri the ola, saven trapinenas o nalačhe duchi.
Savore nipi pes lestar kamenas te chudel, bo avelas lestar avri e zor, so savoren sasťarelas.
Ov dikhľa pre peskere učeňika a vakerelas: “Bachtale hine o čore, bo tumaro hin o kraľišagos le Devleskero!
Bachtale hin ola, save hine akana bokhale, bo avena čaľarde! Bachtale hine ola, save akana roven, bo paľis asana!
Bachtale san, te tumen o nipi našťi avri ačhena, te tumen čhivena avri a anena pre ladž a ruhinena pes pre tumaro nav vaš o Čhavo le Manušeskero.
Radisaľon andre oda džives a khelen, bo andro ňebos tumen užarel baro počiňiben. Se the lengere dada avke kerenas le prorokenge!
Ale vigos tumenge, barvale, bo tumen imar akana iľan tumaro radišagos!
Vigos tumenge, so san akana čaľarde, bo avena bokhale! Vigos tumenge, so akana asan, bo avena andre žaľa a rovena!
Vigos tumenge, te pal tumende savore nipi mištes vakerena, bo ipen avke kerenas lengere dada le falošne prorokenca!”
“Ale tumenge, so man šunen, phenav: Kamen tumare ňeprijaťeľen, keren lačhipen olenge, ko tumen našťi avri ačhen,
žehňinen olenge, ko tumen košen, a modľinen tumen vaš ola, save tumen tele dikhen.
Oleske, ko tut demel pal jekh čham, sikav the dujto a oleske, ko tutar lel o plašťos, de the o gada.
De sakones, ko tutar mangel. A ma mang pale olestar, ko tutar iľa vareso.
Avke, sar kamen, hoj o nipi tumenge te keren, keren the tumen lenge.
Te kamen ča olen, so tumen kamen, savo počiňiben vaš oda užaren? Se the o binošne kamen olen, so len kamen.
A te keren o lačhipen ča olenge, save tumenge keren lačhipen, savo počiňiben vaš oda užaren? Se the o binošne oda keren.
Te dena kečeň ča olen, pal save džanen, hoj tumenge dena pale, savo počiňiben vaš oda užaren? Se the o binošne den kečeň, hoj oda te dochuden pale.
Ale kamen olen, save pre tumende džan! Keren lenge o lačhipen, den kečeň a ma užaren pale. Avke ela tumaro počiňiben baro a avena o čhave le Nekbaredereskere, bo ov hino lačho the ko nalačhe the ke ola, save leske na paľikeren.
Vašoda aven lačhejileskere, avke sar tumaro Dad hino lačhejileskero.”
“Ma sudzinen a na avena sudzimen! Ma odsudzinen a na avena odsudzimen! Odmuken a ela tumenge odmuklo.
Den a ela tumenge dino a thovela pes andre tumari brekh pherdo mira, razimen avri, zaispidňi andre a pherarďi, bo sava miraha merines, ajsaha tuke ela merimen.”
Phenďa lenge the podobenstvo: “Či šaj ľidžal o koro le kores? Či na perena sodujdžene andre chev?
Oda, ko sikľol, nane bareder sar oda, ko les sikavel, ale sako, ko hin avrisikado, ela ajso sar oda, ko les sikavel.
Soske dikhes o šmecos andre jakh tire phraleske, ale andre tiri jakh o kašt na dikhes?
Abo sar šaj phenes tire phraleske: ‘Phrala, domuk, hoj tuke te lav avri o šmecos andral e jakh,’ ale oda kašt, so hin andre tiri jakh, na dikhes? Tu dujemujengero! Ešeb (peršo) le avri o kašt andral tiri jakh a paľis šaj les avri o šmecos andral e jakh tire phraleske.”
“Bo o lačho stromos na anel nalačho ovocje a o nalačho stromos na anel lačho ovocje.
Bo dojekh stromos pes prindžarel pal o ovocje. Se andral o kandre (o kraki) na obkiden o figi, aňi andral o koľaka na obkiden o hroznos.
O lačho manuš lel avri andral peskero lačho barvaľipen o lačhe veci a o nalačho manuš andral peskero nalačho barvaľipen lel avri o nalačhe veci. Bo soha hin pherardo o jilo, oda o muj vakerel.”
“So man vičinen: ‘Rajeja, Rajeja,’ ale na keren oda, so phenav?
Sikavava tumenge sar hin oda, ko avel ke ma, šunel mire lava a doľikerel len.
Oda manuš hino sar oda, savo ačhavelas peskero kher. Kopaľinelas a geľa but tele andre phuv a thoďa o zaklados pre skala. Sar avľa o baro brišind a demaďa baro paňi pre oda kher, na čhalaďa leha, bo sas mištes zathodo pre skala.
Ale oda, ko šunďa a na kerďa, hino sar oda manuš, savo ačhaďa peskero kher pre phuv bi o zaklados. Sar avľa o baro paňi a demaďa pre oda kher, takoj pes rozpeľa a peľa igen bares.”
Sar o Ježiš dovakerďa oda savoro le manušenge, save les šunenas, geľa andro Kafarnaum.
Jekhe veľiťeľis upral o šel (100) slugaďa sas sluhas, saves igen ľikerelas. No oda sluhas sas pro meriben nasvalo.
Sar šunďa o veľiťeľis pal o Ježiš, bičhaďa ke leste varesave Židovike phurederen, hoj te mangen les, hoj te avel a te sasťarel leskere sluhas.
On avle ko Ježiš, igen les mangenas a phende: “Zasogaľinel (zaslužinel) peske, hoj leske oda te keres,
bo ov kamel amare nipen. Se mek e sinagoga amenge ačhaďa.”
Avke lenca o Ježiš geľa. Sar imar na sas dur ole kherestar, bičhaďa ke leste o veľiťeľis peskere prijaťeľen, hoj leske te phenen: “Rajeja, ma trapin tut, bo na som hodno, hoj te aves andre miro kher.
Aňi man na šunavas hodno te džal ke tute. Ale phen ča lav a miro sluhas sasťola avri.
Bo the me som manuš tel o vast avrenge a tel miro vast hin o slugaďa. A te phenava kaleske: ‘Dža!’ – ta džala; a avreske: ‘Av!’ – ta avela; a mire sluhaske: ‘Ker kada!’ – ov takoj kerela.”
Sar oda šunďa o Ježiš, čudaľinďa pes. Visarďa pes ko nipi a phenďa lenge: “Phenav tumenge, hoj andro Izrael na dikhľom kajso baro pačaben.”
Sar ola džene, save sas bičhade, gele pale andro kher, arakhle ole sluhas, savo sas nasvalo, imar sastes.
Pre aver džives džalas o Ježiš andro foros, so pes vičinel Nain. A džanas leha but leskere učeňika the igen but nipi.
Sar doavľa paš e foroskeri brana, ipen akor ľidžanas avri jekhe mules. Oda sas jekhoro čhavo peskera dakero, savi sas vdova. Džanas laha igen but nipi andral o foros.
Sar la dikhľa o Raj, sas leske igen pharo pre late a phenďa lake: “Ma rov!”
Geľa pašeder, chudľa pes le mochtestar a ola, save ľidžanas le mules, zaačhile. O Ježiš phenďa: “Čhavoreja, phenav tuke, ušťi!”
O mulo peske bešľa a chudľa te vakerel. O Ježiš les diňa leskera dake.
Akor avľa bari dar pre savorende. Lašarenas le Devles a phenenas: “Baro prorokos ušťiľa maškar amende a o Del avľa ke peskere nipi!”
Kada hiros pal leste pes rozľigenďa pal caľi Judsko the pal savore fori odarik pašal.
Le Janoskere učeňika leske ande o hiros pal oda savoro. Paľis o Jan peske vičinďa duje dženen peskere učeňikendar
a bičhaďa len ko Ježiš, hoj lestar te phučen: “Sal tu oda, ko majinel te avel, abo kampel te užarel avres?”
Sar avle ola murša ke leste, phende: “O Jan Krsťiťeľ amen bičhaďa pal tu a phenďa, hoj tutar te phučas: ‘Sal tu oda, ko majinel te avel, abo kampel te užarel avres?’ ”
Ipen andre odi ora sasťarelas but dženen le nasvaľibnastar, avre dukhendar the le nalačhe duchendar a but kore dženenge diňa pale te dikhel.
O Ježiš lenge odphenďa: “Džan a phenen le Janoske, so dikhľan the šunďan: O kore dikhen, o bange phiren, o malomocne pes žužaren, o kašuke šunen, o mule ušťen andral o meriben a le čorenge pes vakerel o evaňjelium.
Bachtalo hin oda manuš, ko na perel andral o pačaben vaš ma!”
Sar on odgele, chudľa o Ježiš te vakerel le nipenge pal o Jan: “So geľan te dikhel pre pušťa? E trsťina, savaha čhalavel e balvaj?
Abo, so geľan te dikhel? Manušes, savo hino urdo andro barikane gada? Se ola, save uren o barikane gada a dživen barikanes, bešen andro palaca.
Abo, soske geľan te dikhel? Le prorokos? He, phenav tumenge, mek buter sar prorokos.
Bo ov hin oda, pal kaste hin pisimen: ‘Me bičhavav mire poslos anglal tu a ov pririchtinela prekal tu o drom.’
Bo phenav tumenge, hoj nane bareder prorokos sar o Jan Krsťiťeľ maškar savore nipi, save uľile (pes narodzinde) le džuvľendar, ale oda, ko hin nekcikneder andro ňeboskero kraľišagos, hino bareder sar ov.”
Sar o nipi the o colňika, save šunenas le Jan, pes dine te bolel leskere boľipnaha, on peske pridžanle, hoj o Del hino čačipnaskero.
Ale o Farizeja the o zakoňika odčhide pestar oda, so o Del kamľa, bo na priile le Janoskero boľipen.
O Ježiš phenďa: “Ke kaste pripodobňinava adadživeskere manušen? Pre kaste maren?
Hine sar ola čhavore, save bešen pro pľacos a vičinen pre peste: ‘Bašavahas tumenge, ale na khelenas! Giľavahas andre žaľa sar upral o mulo, ale na rovenas!’
Bo avľa o Jan Krsťiťeľ, savo na chalas maro aňi na pijelas mol, a phenen: ‘Hin andre leste nalačho duchos!’
Avľa o Čhavo le Manušeskero, savo chalas the pijelas, a phenen: ‘Dikhen, ajso chavačis the pijakos! Ľikerel pes le binošnenca the le colňikenca!’
Ale le Devleskero goďaveripen pes presikavel sar čačipen oleha, so kerel.”
Varesavo Farizejis les vičinďa ke peste te chal. O Ježiš geľa andro leskero kher a bešľa peske pal o skamind.
No andre oda foros sas varesavi binošno džuvľi. Sar pes došunďa, hoj bešel andre le Farizejiskero kher, anďa peha jekh caklocis, andre savo sas igen dragano olejos.
Ačhelas pal leste paš leskere pindre, rovelas a chudľa leske te cinďarel le apsenca o pindre a khoselas len le balenca. Čumidelas leske o pindre a pomakhelas le voňave olejoha.
Sar kada dikhľa o Farizejis, savo les vičinďa ke peste, phenďa peske: “Te ov uľahas prorokos, džanľahas, ko hin kadi džuvľi, savi pes lestar chudel – hoj hiňi binošňi.”
O Ježiš leske odphenďa: “Šimon, kamav tuke vareso te phenel.” Ov phenďa: “Phen, učiťeľina!”
“Duj džene kamenas love jekhe manušeske, savo delas kečeň. Jekh leske kamelas pandž šel (500) rupune a dujto penda (50).
Na sas len sar te del pale a ov odmukľa sodujdženenge. Phen mange: Ko kale dujendar les buter kamela?”
O Šimon odphenďa: “Gondoľinav mange, hoj oda, kaske buter odmukľa.” O Ježiš leske phenďa: “Mištes rozsudzinďal.”
Visarďa pes ke džuvľi a phenďa le Šimonoske: “Dikhes kala džuvľa? Avľom andre tiro kher a na diňal man paňi pro pindre, ale oj mange o pindre peskere apsenca cinďarďa a peskere balenca len khosľa.
Tu man na čumidľal, ale oj mange na preačhiľa te čumidel o pindre, kanastar avľom andre.
O šero mange na pomakhľal le olejoha, ale oj mange pomakhľa o pindre le voňave olejoha.
Vašoda tuke phenav, oda, hoj but kamel, sikavel, hoj lakere but bini hine odmukle. Oda, kaske hin frima odmuklo, frima kamel.”
A phenďa lake: “Odmuken pes tuke o bini.”
Ola džene, save leha bešenas jekhetane paš o skamind, chudle maškar peste te vakerel: “Ko hin kada, hoj the o bini odmukel?”
Ale o Ježiš phenďa la džuvľake: “Tiro pačaben tut zachraňinďa. Dža andro smirom!”
Paľis phirelas o Ježiš pal o fori the gavora, kazinelas a vakerelas pal o kraľišagos le Devleskero. A sas leha o dešuduj (12) učeňika
the varesave džuvľa, saven sasťarďa avri le nalačhe duchendar the le nasvaľibenendar. Oda sas e Maria (sava vičinenas Magdalena), andral savi gele avri efta demoni;
e Johanna, e romňi le Chuzasoskeri, savo dodikhelas pro chulajipen le Herodesiske; e Zuzana, the mek but aver, save lenge pomožinenas peskere lovenca the vecenca.
Sar pes zgele igen but nipi a zdžanas pes ke leste but manuša andral o fori, phenďa kada podobenstvo:
“Geľa o manuš te rozčhivkerel o semena. Sar rozčhivkerelas, varesave pele paš o drom, phirelas pes pal lende a o čirikle len chale.
Aver pele pro baruno than, a sar barile, šučiľa avri, bo na sas len paňi.
Aver pele maškar o kandre (kraki) a o kandre barile jekhetane lenca a tasade len.
A varesave pele andre lačhi phuv a sar barile avri, ande šelvar ajci chasna.” Sar oda o Ježiš dovakerďa, vičinďa: “Kas hin kana pre oda, hoj te šunel, mi šunel!”
Leskere učeňika lestar phučle: “Pal soste hin kada podobenstvo?”
Ov phenďa: “Tumenge hin dino te achaľol o garude veci andral o Devleskero kraľišagos, ale oklenge avri pes vakerel andro podobenstva, hoj te dikhen, ale te na dikhen; hoj te šunen, ale te na achaľon.
O podobenstvo hin pal kada: O semenos hin o lav le Devleskero.
Ola, save hine paš o drom, hine ola, save šunen, ale paľis avel o beng a lel avri o lav andral lengero jilo, hoj te na pačan a te na aven zachraňimen.
Ola, savenge hino sadzimen pre skala, hine ajse, save prilen o lav radišagoha, sar šunen, ale nane len koreňis a pačan ča pre varesavo časos a akor, sar avel e proba (skuška), oddžan.
Ola, savenge hino sadzimen andro kandre, hine ola, save šunde o lav, ale tasaven len andre o starišagi, o barvaľipen the o kiňešagi le dživipnaskere a nane lendar chasna.
A ola andre lačhi phuv, hin ola, save šunde o lav a ľikeren les andro čačipnaskero the lačho jilo a anen furt chasna.
Ňiko, ko labarel e momeľi, na garuvel la tel e piri, aňi na thovel la tel o haďos, ale ačhavel la pro momeľaris, hoj ola, save aven andre, te dikhen o svetlos.
Bo nane ňič počoral, so na ela jekhvar sikado, a nane ňič garudo, so pes na džanela a na avela jekhvar avri.
Vašoda šunen mištes! Bo kas hin, oles mek ela dino, a kas nane, olestar pes lela mek oda, so peske gondoľinel, hoj les hin.”
Avle ke leste leskeri daj the o phrala a našťi pes ke leste dochudle, bo sas ode but manuša.
O manuša phende leske: “Tiri daj the tire phrala ačhen avri a kamen tut te dikhel.”
O Ježiš lenge odphenďa: “Miri daj the mire phrala hine ola, save šunen le Devleskero lav a doľikeren les.”
Jekh džives o Ježiš geľa andre loďka le učeňikenca a phenďa lenge: “Aven, predžas la loďkaha pre oki sera le moroske.” A on gele.
Sar pes la loďkaha plavinenas, o Ježiš zasuča. Jekhvareste avľa bari balvaj pro moros. E loďka pherďolas le paňeha avke, hoj imar šaj tašľile.
Avle ke leste, uštade les a phende: “Rajeja! Rajeja! Imar tašľuvas!” Avke o Ježiš ušťiľa, pokarhinďa la balvaj the le vlnen a on preačhile a pro moros sas igen čhit.
A phenďa lenge: “Kaj hin tumaro pačaben?” O učeňika pes andre dar čudaľinenas a phenenas jekh avreske: “Ko hin kada manuš, hoj le balvajenge the le paňeske rozkazinel a on les šunen?”
Andral e Galileja doavle la loďkaha andre phuv Gadara, so hiňi pre aver sera le morostar.
Sar geľa avri andral e loďka, arakhľa pes leha varesavo murš andral oda foros, andre savo sas nalačhe duchi. Imar čirlastar sas lango a na bešelas andro kher, ale andro hrobi.
Sar dikhľa le Ježiš, vriskišagoha peľa anglal leste a vičinďa zorales: “So man hin tuha, Ježiš, Čhavo le Nekbaredere Devleskero? Mangav tut, ma trapin man!”
Phenďa oda, bo o Ježiš prikazinďa le nalačhe duchoske, hoj te džal avri andral leste. Choc les phandenas le lancenca the le putenca pro pindre a merkinenas pre leste, ov furt phagerelas o puta a o nalačho duchos les lelas pro omukle thana.
O Ježiš lestar phučľa: “Sar tut vičines?” Ov phenďa: “Legion,” bo but nalačhe duchi gele andre leste.
A mangenas les, hoj len te na bičhavel andre benguňaľi chev.
Sas ode baro stados le balenca, so pes pasinenas pro verchos. Mangle le Ježiš, hoj lenge te domukel te džal andre lende a ov lenge domukľa.
O nalačhe duchi gele avri andral o manuš andro bale a o stados pes mukľa tele le brehoha andro moros a tašľile.
Sar dikhle o pasťjera, so pes ačhiľa, denašle a phende ada avri andro foros the pro maľi.
Avke o manuša avle te dikhel, so pes ačhiľa. Sar avle ko Ježiš, arakhle ole manušes, andral savo gele avri o nalačhe duchi, te bešel paš le Ježišoskere pindre – urdones the paš e goďi – a daranas pes.
Ola, save oda dikhle, lenge vakerenas, sar sas o posadnuto sasťardo.
Akor savore nipi andral Gadaraňiko phuv les mangenas, hoj te džal lendar het, bo avľa pre lende igen bari dar. Avke o Ježiš geľa andre loďka a visarďa pes pale.
Oda murš, andral savo gele avri ola nalačhe duchi, les mangelas, či šaj džal leha. Ale o Ježiš les bičhaďa het. Phenďa leske:
“Dža khere a vaker, save bare veci tuke kerďa o Del.” Ov geľa a vakerelas pal calo foros, save bare veci leske kerďa o Ježiš.
Sar avľa o Ježiš pale pre aver sera le moroske, priile les igen but nipi, bo savore les užarenas.
Avľa ode jekh murš, savo pes vičinelas Jairus. Ov sas angluno manuš andral e sinagoga. Peľa paš le Ježišoskere pindre a mangelas les, hoj leha te džal andre leskero kher,
bo leskeri jekhori čhajori – vaj dešuduj beršengeri – merelas. Sar džalas, o nipi pes pre leste ispidenas.
Sas maškar lende varesavi džuvľi, savi sas dešuduj berš nasvaľi pro džuvľikano nasvaľiben a diňa savoro, so la sas avri le doktorenge, ale ňiko la našťi sasťarďa.
Oj avľa ko Ježiš a palunestar pes dotkňinďa leskere gadendar a takoj lake o rat preačhiľa te džal.
O Ježiš phenďa: “Ko pes mandar chudľa?” A sar pes ňiko na pridžanelas, phenďa o Peter: “Rajeja, o nipi pes pre tu kikiden the ispiden [a tu phenes: ‘Ko pes mandar chudľa?’]”
Ale o Ježiš phenďa: “Chudľa pes mandar vareko, bo šunďom, sar mandar geľa avri e zor.”
Sar dikhľa odi džuvľi, hoj oda našťi garuvel andre, izdralas daratar, avľa a peľa anglal leste a angle savoredženende leske phenďa avri, soske pes lestar chudľa a sar sasťiľa avri.
Ov lake phenďa: “Čhaje miri, tiro pačaben tut sasťarďa. Dža andro smirom!”
Medik o Ježiš vakerelas, avľa vareko andral le Jairoskero kher a phenďa leske: “Tiri čhajori imar muľa, de smirom le učiťeľiske!”
Sar oda šunďa o Ježiš, phenďa leske: “Ma dara tut! Ča pača a ela sasťarďi!”
Geľa andro kher a na domukľa ňikaske, hoj leha te džal andre, ča le Peteriske, Janoske the Jakoboske a the la čhajorakera dake the dadeske.
Savore rovenas a hikinenas upral late. Ale o Ježiš phenďa: “Ma roven! Na muľa – ča sovel.”
Asanďile les avri, bo džanenas, hoj muľa.
Ale ov tradňa savoren avri, chudľa la le vastestar a vičinďa: “Čhajorije, ušťi!”
Lakero duchos avľa pale andre late a oj takoj ušťiľa. O Ježiš prikazinďa, hoj la te den te chal.
Lakeri daj the dad ačhile bijal peste, ale o Ježiš lenge prikazinďa, hoj te na vakeren ňikhaj, so pes ačhiľa.
O Ježiš vičinďa ke peste le dešuduje učeňiken a diňa len e autorita the zor, hoj te traden avri savore nalačhe duchen a te sasťarel o nasvaľibena.
Bičhaďa len te kazinel pal o kraľišagos le Devleskero a te sasťarel le nasvalen.
Phenďa lenge: “Ma len tumenca ňič pro drom – aňi e paca, aňi e zajdica, aňi maro, aňi love, aňi po duj gada.
Te džana andre varesavo kher, ačhen ode, medik na džana avri andral oda foros.
Džan het andral oda foros, kaj tumen na prilena a o prachos pal o pindre keren tele, sar sveďectvo pre lende.”
Avke gele, phirenas pal o gavora, vakerenas o evaňjelium a všadzik sasťarenas.
The o tetrarchas o Herodes šunďa pal savoreste, so kerelas o Ježiš, a na džanelas, so peske te gondoľinel, bo vareko phenelas, hoj o Jan ušťiľa andral o meriben,
a varesave džene phenenas, hoj o Eliaš pes sikaďa, a pale aver phenenas, hoj ušťiľa jekh le čirlatune prorokendar.
O Herodes phenďa: “Le Janoske odčhinďom o šero. Ko hin akor kada, hoj pal leste šunav kajse veci?” A kamelas les te dikhel.
Sar avle o apoštola pale, vakerenas le Ježišoske sa, so kerenas. Iľa len peha a gele korkore andro foros, so pes vičinel Betsaida.
Sar pes oda o nipi dodžanle, gele pal leste. Priiľa len a vakerelas lenge pal o kraľišagos le Devleskero a sasťarelas olen, kaske oda kampelas.
Sar imar zaračolas, avle o dešuduj (12) učeňika ke leste a phende leske: “Rozmuk le nipen, hoj te džan andro pašutne fori the gavora te presovel e rat a te arakhen peske te chal, bo kade sam dur le forostar.”
Phenďa lenge: “Tumen len den te chal!” On phende: “Hin amen ča pandž mare the duj ribi. Kames, hoj te džas a te cinas chaben prekal savore kala nipi?”
Sas ode vaj pandž ezera (5 000) murša. Ale phenďa peskere učeňikenge: “Thoven len te bešel andro partiji po penda (50) dženen!”
Kerde avke a thode savoren te bešel.
Paľis iľa ola pandž mare the duj ribi, dikhľa pro ňebos, požehňinďa, phagerelas a delas le učeňikenge, hoj on te poden le manušenge.
Chale savore a čaľile. Olestar, so ačhiľa, kidle upre dešuduj košara.
Sar pes modľinelas korkoro a sas leha the o učeňika, phučľa lendar: “So phenen o manuša pal mande? Ko phenen, hoj som?”
On leske odphende: “Hoj o Jan Krsťiťeľ, aver phenen, hoj o Eliaš, a pale aver vakeren, hoj ušťiľa jekh le čirlatune prorokendar.”
Ov lendar phučľa: “A tumen, so phenen – ko som?” O Peter leske odphenďa: “Tu sal o Kristus le Devleskero!”
No o Ježiš lenge zoraha prikazinďa, hoj oda ňikaske te na phenen avri.
Paľis lenge phenďa: “O Čhavo le Manušeskero mušinela but te cerpinel a te el odčhido le phurederendar, le nekbaredere rašajendar the le zakoňikendar. Mušinela te el murdardo a pal o trin dživesa te ušťel andral o meriben.”
A savorenge phenďa: “Te kamel vareko te avel pal ma, mi zaprinel pes, mi lel sako džives peskero kerestos a mi avel pal ma.
Bo sako, ko kamel te zachraňinel peskero dživipen, les našavela, ale ko našavela peskero dživipen vaš ma, oda les zachraňinela.
Bo so hin le manušes olestar, te dochudela calo svetos, ale peskero dživipen musarela a našavela?
Bo sako, ko pes ladžala vaš ma the vaš mire lava, vaš oda pes ladžala the o Čhavo le Devleskero, sar avela andre peskeri slava the andre slava le Dadeskeri the le sentne aňjelengeri.
Ale čačipen tumenge phenav, hoj varesave džene tumendar, save kade ačhen, na dikhena o meriben, medik na dikhena o kraľišagos le Devleskero.”
Vaj ochto džives pal ola lava, iľa peha o Ježiš le Peter, le Jan the le Jakob a geľa pro verchos pes te modľinel.
Sar pes o Ježiš modľinelas, leskero muj pes jekhvareste čerinďa a leskere gada parňile a dičhonas sar o bleskos.
A jekhvareste duj murša leha vakerenas, o Mojžiš the o Eliaš.
Sikade pes andre slava a vakerenas pal leskero meriben andro Jeruzalem, so pes mušinďa te ačhel, avke sar oda o Del kamelas.
Angloda pro Peter the okla učeňika avľa zoralo soviben a sar pes prekerde dikhle leskeri slava the le Mojžiš a Eliaš, save leha ačhenas.
Sar ola murša imar kamenas te džal het, phenďa o Peter le Ježišoske: “Rajeja, mištes amenge hin kade. Keras peske trin stani: Jekh tuke, jekh le Mojžišoske the jekh le Eliašoske!” Ov na džanelas, so vakerelas.
Mek sar oda vakerelas, avľa e chmara a zaučharďa len. Daranas pes, sar džanas andre chmara.
Andral e chmara prevakerďa o hangos: “Kada hin miro Čhavo, saves mange avri kidňom – les šunen!”
Androda, sar vakerelas oda hangos, ačhiľa o Ježiš pale ča korkoro. On sas čhit a andre ola dživesa na vakerenas ňikaske pal oda, so dikhle.
Pre aver džives, sar avle tele pal o verchos, arakhle pes lenca igen but nipi.
A jekh manuš ole nipendar vičinďa: “Učiťeľina, mangav tut, dikh pre miro čhavo, bo nane man aver čhave, ča ov jekh.
O duchos les chudel a jekhvareste vriskinel a čhivkerel leha, marel leske pro muj o peni, furt les trapinel a phares lestar džal het.
Mangľom tire učeňiken, hoj les te traden andral leste avri, no on oda našťi kerde.”
O Ježiš lenge odphenďa: “Ó, tumen previsarde manušale bi o pačaben! Mek dži kana tumenca avava a ľidžava tumen? An kade tire čhas!”
Mekča, sar avelas o čhavo, čhiďa leha o nalačho duchos a čhivkerelas leha. Ale o Ježiš pokarhinďa le nalačhe duchos, sasťarďa le čhavores a diňa les pale le dadeske.
A savore pes čudaľinenas oleske, savi bari hin le Devleskeri zor. Androda, medik pes sako čudaľinelas oleske, so kerelas o Ježiš, ov phenďa peskere učeňikenge:
“Tumen ma bisteren pre kala lava: O Čhavo le Manušeskero ela dino le manušenge andro vasta.”
Ale on na achaľile kale laveske, bo sas garudo anglal lende, hoj leske te na achaľon, ale daranas pes lestar pal oda lav te phučel.
O učeňika chudle maškar peste te gondoľinel, ko hin lendar bareder.
Ale o Ježiš dikhľa, so peske andro jilo gondoľinen. Iľa le čhavores, ačhaďa les paš peste
a phenďa: “Sako, ko prilela kajse čhavores andre miro nav, man prilel. A sako, ko man prilel, prilel oles, ko man bičhaďa. Bo oda, ko hin maškar tumende nekcikneder, oda hin čačes baro.”
O Jan phenďa: “Rajeja, dikhľam varesave manušes te tradel avri le demonen andre tiro nav a na domukahas leske, bo na phirel amenca.”
Ale o Ježiš leske phenďa: “Domuken leske, bo oda, ko na džal pre tumende, hino tumenca.”
Sar imar sas pašes ola dživesa, hoj o Ježiš te el ilo upre andro ňebos, phenďa peske, hoj džal andro Jeruzalem.
A bičhaďa anglal peste varesave manušen, hoj leske savoro te pririchtinen. Gele a doavle andro Samarijiko gav,
ale ola nipi les ode na priile, bo o Ježiš sas pro drom andro Jeruzalem.
Sar oda dikhle o učeňika o Jakob the o Jan, phende: “Rajeja, kames, hoj te mangas e jag andral o ňebos, hoj len te labarel [avke sar kerďa o Eliaš?]”
Ale o Ježiš visaľiľa, pokarhinďa len [a phenďa: “Tumen na džanen, savo duchos andre tumende hin,
bo o Čhavo le Manušeskero na avľa te murdarel le manušen, ale te zachraňinel.”] A gele andre aver gavoro.
Jekhvar, sar džanas pal o drom, vareko leske phenďa: “Rajeja, džava pal tu všadzik, kaj džaha.”
O Ježiš leske phenďa: “Le lišken hin peskere cheva a le čiriklen peskere hňizdi, ale le Čhas le Manušeskeres nane kaj o šero te thovel.”
A avreske phenďa: “Av pal ma!” Ale ov phenďa: “Rajeja, domuk mange ešeb (peršo) te džal te parunel mire dades.”
Ale o Ježiš leske phenďa: “Le mulen muk te parunel peskere mulen, ale tu dža a vaker pal o kraľišagos le Devleskero!”
Aver phenďa: “Džava pal tu, Rajeja, ale domuk mange ešeb, hoj te dav mira famelijake te džanel, hoj džav het.”
Ale o Ježiš leske phenďa: “Ňiko, ko thovel peskero vast pro pluhos a obdikhel pes palal, nane hodno andre le Devleskero kraľišagos.”
Paľis kidňa avri o Raj the avre eftavardeš (70) dženen a bičhaďa len po dujen anglal peste andre dojekh foros the pre dojekh than, kaj ov kamelas te džal.
A phenďa lenge: “E žatva hiňi bari, ale frima hin ola, save keren buči. Vašoda mangen le Rajes upral e žatva, hoj te bičhavel le robotňiken pre leskeri žatva.
Džan! Bičhavav tumen sar le bakroren maškar o ruva (vlki).
Ma len tumenca aňi bugeľaris aňi zajdica aňi sandalki a ma zaačhen pro drom varekaha te vakerel.
Sar džana andre varesavo kher, ešeb (peršo) phenen: ‘Smirom kale khereske!’
Te ode ela manuš, savo prilela o smirom, tumaro smirom ačhela pre leste, ale te na, o smirom avela pale pre tumende.
Andre oda kher ačhen a chan the pijen oda, so tumen dena, bo o robotňikos peske zasogaľinel (zaslužinel) peskero počiňiben. Ma phiren kher kherestar!
Sar džana andre varesavo foros a prilena tumen, chan oda, so tumen dena.
Sasťaren andre oda foros le nasvalen a phenen lenge: ‘O kraľišagos le Devleskero avľa pašes ke tumende.’
Ale te džana andre varesavo foros a na prilena tumen, džan avri pre leskere uľici a phenen:
‘Keras pre tumende tele mek the kada prachos, so pes amenge zachudľa pro pindre andre tumaro foros. Ale džanen, hoj o kraľišagos le Devleskero avľa ke tumende.’
No phenav tumenge, hoj le manušenge andral e Sodoma ela lokeder andre oda džives sar ole foroske.”
“Jaj, vigos tuke Chorazin! Vigos tuke, Betsaido! Bo te pes andro Tir the andro Sidon ačhilehas ola zazraki, so pes ačhile ke tumende, čirla imar bešlehas urde andro gone, čhidehas peske pro šero o prachos a visardehas pes le binendar.
No, le forenge Tir the Sidon ela lokeder pro sudno džives sar tumenge.
A tu Kafarnaum, ľidžas tut upre dži andro ňebos? Aveha tele čhido dži andro peklos!”
Phenďa o Ježiš: “Oda, ko tumen šunel, man šunel, a ko tumen na prilel, man na prilel, a ko man na prilel, na prilel oles, ko man bičhaďa.”
Paľis avle pale ola eftavardeš (70) džene radišagoha a phenenas: “Rajeja, the o demona pes amenge podden andre tiro nav.”
Ov odphenďa: “Dikhľom le satan te perel andral o ňebos avke sar o perumos.
Šunen! Diňom tumen zor te uštarel pro sapa the pro škorpijoni a the autorita upral savori zor le bengeskeri a ňič tumen na dukhavela.
Ale ma radisaľon oleske, hoj pes tumenge o duchi podden, ale sigeder radisaľon oleske, hoj tumare nava hine pisimen andro ňebos.”
Akor o Ježiš radisaľiľa andro Sentno Duchos a phenďa: “Lašarav tut Dado, Raja upral o ňebos the upral e phuv! Bo garuďal kala veci anglo avrisikade the goďaver manuša a sikaďal len le čhavorenge. He, Dado, bo avke oda kamehas.
Savoro mange hin dino mire Dadestar. Ňiko na džanel ko hin o Čhavo, ča o Dad. A ňiko na džanel ko hin o Dad, ča o Čhavo the oda, kaske o Čhavo oda kamľahas te sikavel.”
Visarďa pes ko učeňika, sar sas korkore a phenďa: “Bachtale hine ola jakha, save dikhen oda, so tumen dikhen!
Bo phenav tumenge, hoj but proroka the kraľa kamenas te dikhel oda, so tumen dikhen, ale na dikhle, a kamenas te šunel oda, so tumen šunen, ale na šunde.”
Varesavo zakoňikos ušťiľa a probaľinelas (skušinelas) les: “Učiťeľina, so mange kampel te kerel, hoj te chudav o večno dživipen?”
O Ježiš leske phenďa: “So hin pisimen andro Zakonos? So ode genes?”
Ov odphenďa: “Kameha le Rajes, tire Devles, andral calo tiro jilo, andral caľi tiri duša, andral caľi tiri zor the andral caľi tiri goďi a kameha avres avke sar pes korkores.”
O Ježiš leske phenďa: “Mištes odphenďal, kada ker a dživeha.”
Ale o zakoňikos kamelas te presikavel peskero čačipen a phučľa lestar dureder: “A ko hin mange oda pašutno manuš?”
O Ježiš leske odphenďa: “Varesavo manuš džalas andral o Jeruzalem tele andro Jericho a chudle les o živaňa. Čhide leske tele o gada a marde les, gele het a mukle les ode jepaš mules.
Ačhiľa pes, hoj džalas ole dromeha tele varesavo rašaj a sar les dikhľa, obgeľa les pal aver sera.
A avke the jekh Levitas, sar džalas tele, avľa paš oda than a sar les dikhľa, obgeľa tiš pal aver sera.
No paľis avľa ke leste varesavo Samaritanos, savo džalas ole dromeha a sar les dikhľa, avľa leske pharo pre leste.
Avľa ke leste, čhiďa leske pro rani olejos the mol a phandľa len andre. Thoďa les pre peskero somaris, ľigenďa les andro sovibnaskero kher a starinďa pes pal leste.
Pre aver džives, sar džalas het, iľa avri duj denara, diňa le chulajiske a phenďa: ‘Starin tut pal leste a te tut mola buter, me tuke počinava, sar avava kadarik pale.’
Ko kale trinendar pes tuke dičhol, hoj sas pašutno manuš oleske, kas chudle o živaňa?”
Ov odphenďa: “Oda, ko sas ke leste jileskero.” Akor leske o Ježiš phenďa: “Dža a ker the tu avke!”
O Ježiš le učeňikenca džalas pal o drom a avľa andre jekh gav. A e džuvľi, savi pes vičinel Marta, les priiľa andre peskero kher.
Sas la pheň, savi pes vičinelas Maria. Oj peske bešľa paš le Ježišoskere pindre a šunelas leskero lav.
Ale e Marta kerelas igen but pašal o manuša a imar sas pre late but. Avľa ko Ježiš a phenďa: “Rajeja, tu na dikhes, hoj miri pheň man mukľa, hoj te kerav pašal o manuša korkori? Phen lake, hoj manca te kerel!”
Ale o Ježiš lake odphenďa: “Marto, Marto, starines the trapines tut but vecenca.
Ale ča jekh kampel. E Maria peske kidňa avri, so hin feder, oda, so latar ňiko na lela.”
Jekhvar pes o Ježiš modľinelas pre varesavo than. Sar pes domodľinďa, phenďa leske varesavo leskero učeňikos: “Rajeja, sikav amen pes te modľinel, avke sar the o Jan sikaďa peskere učeňiken.”
Ov lenge phenďa: “Sar pes modľinen, phenen: ‘Dado [amaro, savo sal andro ňebos], mi el sentňardo tiro nav, mi avel tiro kraľišagos, [mi ačhel pes tiri voľa, avke sar andro ňebos, avke the pre phuv!]
De amen adadžives o maro, so amenge kampel sako džives!
Odmuk amenge amare bini avke, sar the amen odmukas olenge, ko kerel bini pre amende. A ma domuk, hoj te avas cirdle andro binos, [ale le amendar le nalačhes].’ ”
Phenďa lenge: “Te varekas tumendar hin varesavo prijaťeľis a te džaha ke leste pal jepaš rat a pheneha leske: ‘Phrala, de man kečeň trin mare,
bo avľa ke ma o prijaťeľis dural a nane man les so te del.’
A ov andral o kher leske odphenďahas: ‘De smirom! O vudar imar hin phandlo a mire čhave hine manca imar pro haďos, našťi uščav, hoj tut te dav.’
Phenav tumenge, te na ušťela a na dela les o maro vaš oda, hoj hino leskero prijaťeľis, ušťela a dela les sa, so kamel, vaš oda, hoj pes na ladžalas te mangel.
Avke the me tumenge phenav: Mangen a ela tumenge dino! Roden a arakhena! Durkinen a phundravela pes tumenge.
Bo sako, ko mangel, chudela, a ko rodel, arakhela, a oleske, ko durkinel, pes phundravela.
Abo ko hin tumendar ajso dad, hoj te lestar o čhavo mangľahas [maro, ta diňahas les bar]? Abo te lestar mangľahas riba, ta diňahas les sapes?
Abo te lestar mangľahas jandro, ta diňahas les škorpijonos?
Avke te tumen, save san nalačhe, džanen te del tumare čhaven lačhe dari, či tumaro Dad andral o ňebos na dela sigeder le Sentne Duchos olen, save lestar mangen?”
Jekhvar o Ježiš tradelas avri le ňemone demonos. Sar geľa avri o demonos o ňemo prevakerďa a o nipi pes čudaľinenas.
Ale varesave džene lendar phende: “Ov tradel avri le demonen le Belzebuloskera zoraha, savo hino upral savore demona.”
A pale aver džene les pokušinenas a mangenas lestar znameňje andral o ňebos.
Ale o Ježiš džanelas, so peske gondoľinen, a phenďa lenge: “Dojekh kraľišagos, so pes rozulavel a džal pre peste, pes rozperela. The oda kher, so hino rozulado pre peste, perel.
Avke, te o kraľišagos le satanoskero hino rozulado maškar peste, sar šaj obačhela? Tumen phenen, hoj me tradav avri le demonen le Belzebuloha.
No, te me tradav avri le demonen le Belzebuloha, tumare učeňika len kaha traden avri? Vašoda on ena tumare sudci.
Ale te me le Devleskera zoraha tradav avri le demonen, akor avľa ke tumende le Devleskero kraľišagos.
Te jekh zoralo manuš – mištes vizbrojimen – merkinel pre peskero kher, leskero barvaľipen ňiko našťi čorel.
Ale te avľahas pre leste zoraleder, sar hino ov, a domarďahas les, ov lestar lela leskeri vizbroj, pre savi pes zmukelas, a leskero barvaľipen rozulavela.
Oda, ko nane manca, džal pre mande, a ko na skidel manca, rozčhivkerel.”
“Sar džal o nalačho duchos avri andral o manuš, phirel pal o šuke thana a rodel peske than, kaj pes te odpočovinel. Sar na arakhel, phenel peske: ‘Džav pale andre miro kher, khatar avľom avri.’
Sar avel, arakhel les avrišulado the avrišukaľardo.
Akor džal a lel peha mek efta avre duchen, goreder sar ov, džan andre a bešen ode. Avke ole manušeha pro agor ela mek goreder, sar sas ešebnovar (peršovar).”
Androda, sar o Ježiš vakerelas, vičinelas jekh džuvľi ole nipendar: “Bachtaľi hin odi džuvľi, savi tut anďa pro svetos a the ola koľina, so tut denas te pijel!”
Ale ov odphenďa: “Bachtale hine sigeder ola džene, save šunen le Devleskero lav a doľikeren les!”
Sar pes zdžanas ke leste but nipi, chudľa te vakerel: “Adadživeskere manuša hine nalačhe, mangen znameňje, ale na ela lenge dino znameňje, ča o znameňje le prorokoskero Jonašiskero.
Bo avke, sar sas o Jonaš znameňje prekal o manuša andral o Ninive, avke ela the o Čhavo le Manušeskero kale manušenge.
E kraľovna pal o juhos ušťela pro sudos pre kala manuša a odsudzinela len, bo avľa dural pal aver agor la phuvake te šunel o goďaveripen le Šalamunoskero, ale kade hin vareko bareder sar o Šalamun.
O murša andral o foros Ninive ušťena pro sudos pre kala manuša a odsudzinena len, bo sar lenge o Jonaš kazinelas, visarde pes le binendar, ale kade hin vareko bareder sar o Jonaš.
Ňiko na labarel e momeľi a na thovel la te ačhel pro garudo than aňi tel e piri, ale pro momeľaris, hoj ola, save aven andre, te dikhen o svetlos.
E momeľi le ťeloskeri hin e jakh. Te ela tiri jakh žuži, andre calo tiro ťelos ela o svetlos, ale te na ela tiri jakh žuži, calo tiro ťelos ela andro kaľipen.
Merkin, hoj o svetlos, so hin andre tu, te na el kaľipen!
Te ela calo tiro ťelos andro svetlos a na ela andre ňisavo kaľipen, akor labola calo avke, sar te andre tu labiľahas e lampa.”
Sar o Ježiš mek vakerelas, vičinďa les varesavo Farizejis ke peste te chal. Geľa a bešľa peske paš o skamind.
Sar o Farizejis dikhľa, hoj o Ježiš anglo chaben na thoďa (na omorďa) o vasta, čudaľinďa pes.
O Raj leske phenďa: “Tumen, o Farizeja žužaren avral e kuči the o čaro, ale andre tumende hin pherdo hamišagos the nalačhipen.
Tumen nagoďaver. Se oda, so stvorinďa avruno, kerďa the andruno!
Ale den le čorenge oda, so tumen hin andre kuči, a ela tumenge sa žužo.
Ale vigos tumenge Farizejale, hoj den o dešto kotor andral e meta, e ruta the savore aver koreňje, ale obdžan o spravodľišagos the o kamiben le Devleskero. Kada kampľa te kerel a koda te na zamukel.
Jaj, vigos tumenge Farizejale! Bo kamen anglune thana andro sinagogi a hoj tumenge te pozdravinen pro pľacos.
Jaj, vigos tumenge, [zakoňikale the Farizejale! Tumen dujemujengere!] Bo san sar o naprindžarde hrobi a o nipi, save pašal phiren, na džanen, hoj phiren upral o hrobi.”
Jekh le zakoňikendar leske odphenďa: “Učiťeľina, te kavke vakeres, choľares the amen.”
O Ježiš phenďa: “Vigos the tumenge, zakoňikale! Bo thoven pro nipi ajso pharipen, so našťi te zľidžal, ale tumen korkore na kamen te čhalavel aňi le angušteha ole pharipnaha.
Vigos tumenge! Bo ačhaven le prorokenge o hrobi a tumare dada len murdarde!
Avke san švedki, save den čačipen tumare daden. Bo on le proroken murdarde a tumen lenge ačhaven hrobi.
Vašoda the o Goďaveripen le Devleskero phenďa: ‘Bičhavava ke lende le proroken the le apoštolen. Varesaven lendar murdarena a pre varesave lendar džana.’
Avke kala manuša ena potrestimen vaš o rat savore prorokengero, so sas avričhordo, kanastar sas kerdo o svetos,
le Abeloskere ratestar dži ko rat le Zachariašoskero, saves murdarďan maškar o chramos the oltaris. He, phenav tumenge, hoj kada pokoleňje ela potrestimen vaš oda savoro.
Vigos tumenge, zakoňikale! Bo iľan e kleja le vudarestar, so phundravel o prindžaripen. Tumen korkore andre na geľan a olenge, save kamenas, na domukenas.”
Sar geľa odarik avri, chudle o zakoňika the o Farizeja pre leste igen te džal a phučkernas lestar pal o but veci,
hoj ča les te chuden andre pre varesavo lav.
Medik pes zgele but ezera manuša, avke hoj jekh avreske uštarenas pro pindre, chudľa o Ježiš ešeb (peršo) te vakerel peskere učeňikenge: “Chraňinen tumen le Farizejengere kvasostar, so hin o dujemujeskeriben.
Ale ňič nane garudo, so na ela jekhvar otkerdo, a nane ňič počoral, so pes jekhvar na sikavela.
Vašoda savoro, so vakerďan andro kaľipen, pes šunela andro svetlos a oda, so phenďan počoral andro kan, oda pes vičinela avri pal o strechi.
Ale tumenge – mire prijaťeľenge – phenav: Ma daran tumen olendar, save murdaren o ťelos a paľis imar ňič buter našťi keren.
Ale sikavava tumenge, kastar tumen majinen te daral: Daran tumen olestar, ko šaj murdarel o ťelos a hin les the zor tumen te čhivel andro peklos. He, phenav tumenge: Lestar tumen daran!
Či na bikenen pandž cikne čiriklen vaš o duj minci? A o Del aňi pre jekh lendar na bisterel.
Ale tumenge hin zgende mek savore bala pro šero. Avke ma daran tumen! Tumen mon buter sar but cikne čirikle.
Ale phenav tumenge: Sako, ko man pridžanela anglo manuša, ke oda pes the o Čhavo le Manušeskero pridžanela anglo aňjela le Devleskere.
Ale ko man zaprinela anglo manuša, oles the me zaprinava anglo Devleskere aňjela.
Oleske, ko phenela lav pro Čhavo le Manušeskero, ela odmuklo. Ale oleske, ko pes ruhinela pro Sentno Duchos, oleske na ela odmuklo.
Sar tumen ľidžana andro sinagogi, anglo uradi the anglo bare raja, ma starinen tumen, sar pes braňinena a so vakerena.
Bo o Sentno Duchos andre odi ora tumenge sikavela, so te phenel.”
Varesavo dženo ole nipendar leske phenďa: “Učiťeľina, phen mire phraleske, hoj peske te rozulavel manca o ďeďictvos!”
Ale ov odphenďa: “Manušeja, ko man ačhaďa te sudzinel, abo te rozulavel maškar tumende?”
A phenďa lenge: “Dikhen a merkinen pre tumende, hoj tumen te na zakamen andro love! Bo le manušes nane o dživipen andro barvaľipen.”
Phenďa lenge podobenstvo: “Varesave barvale manušeske anďa e phuv but uľipen.
Gondoľinelas peske andro jilo a phenďa: ‘So kerava? Bo nane man, kaj te sthovel miro uľipen.’
A phenďa: ‘Kerava kada: Čhivava tele mire šopi a kerava lendar bareder a sthovava ode savoro miro uľipen the miro barvaľipen
a phenava mange: Dušo miri, hin tut but barvaľipen sthodo pro but berša; akana imar odpočovin, cha, pi a mulatin!’
Ale o Del leske phenďa: ‘Tu nagoďaver! Mek adi rat tutar ela ilo tiro dživipen a oda, so tuke skidňal, kaske ačhela?’
Avke ela oleha, ko peske sthovel o barvaľipen a nane barvalo andro Del.”
Phenďa peskere učeňikenge: “Vašoda tumenge phenav, ma starinen tumen pal tumaro dživipen, hoj so chana; aňi pal tumaro ťelos, hoj so urena.
Bo o dživipen hin buter sar o chaben a o ťelos hin buter sar o uraviben.
Dikhen pro vrani! Aňi na sadzinen, aňi na kiden upre; nane len špajzi aňi šopi a o Del len čaľarel. Či tumen na mon buter sar o čirikle?
Ňiko tumendar našťi phenel: ‘Me buteder dživava, bo me man starinav pal o dživipen.’
Te aňi oda nekcikneder našťi keren, akor soske pes starinen pal aver veci?
Dikhen pro kvitki pre maľa, sar baron. Na keren buči aňi na hekľinen. No phenav tumenge, hoj aňi o Šalamun andre calo peskero šukariben na sas avke urdo sar jekh lendar.
Akor, te o Del e maľakeri čar kavke uravel, so adadžives hiňi a tajsa ela čhiďi andro bov, ta akor tumen na uravela buter? Manušale, cikne pačabnaha!
Ma gondoľinen ča pal oda, so chana abo so pijena. Ma trapinen tumen pal oda!
Bo oda savoro roden o nipi kale svetoskere. Se tumaro Dad džanel, hoj tumenge oda kampel.
Ale roden ešeb (peršo) o kraľišagos le Devleskero a ov tumen dela savore kala veci.
Ma dara tut, cikno stadocina, bo tumaro Dad tumenge kamel te del o kraľišagos!
Bikenen tumaro barvaľipen a rozden le čorenge! Keren tumenge o zajdici, so na čhingersaľon, o barvaľipen andro ňebos, so šoha (ňikda) na našľola – ode, kaj o živaňis pes na dochudel a o kirme na chan.
Bo ode, kaj hin tumaro barvaľipen, ela the tumaro jilo.”
“Aven furt pririchtimen a o momeľa tumenge mi labon!
Aven ajse sar ola manuša, so užaren peskere Rajes, kana avela pale pal o bijav, hoj leske takoj te phundraven, sar avela a durkinela.
Bachtale hine ola sluhi, saven o Raj arakhela te užarel, sar ov avela! Čačipen tumenge phenav, hoj urela pre peste e leketa, thovela len te bešel pal o skamind, avela a kerela pašal lende.
Te avľahas pal jepaš rat, či ko tosara, bachtale hine ola sluhi, saven arakhľahas, hoj na soven!
Ale kada džanen, hoj te džanľahas o gazdas, andre savi ora rači avela o živaňis, merkinďahas a na domukľahas leske te džal andro peskero kher.
Vašoda the tumen aven pririchtimen, bo o Čhavo le Manušeskero avela andre ora, so na užarena.”
O Peter leske phenďa: “Rajeja, ča amenge phenes kada podobenstvo, vaj savoredženenge?”
O Raj odphenďa: “Akor, ko hin oda verno the goďaver sluhas, saves ačhaďa leskero raj upral peskere sluhi, hoj len te del te chal pro časos?
Bachtalo hin oda sluhas, saves leskero raj, sar avela, arakhela oda te kerel!
Čačipen tumenge phenav, hoj les ačhavela upral calo peskero barvaľipen.
Ale te peske gondoľinďahas oda nalačho sluhas andre peskero jilo: ‘Miro raj mek but na avela!’ A chudľahas te marel le sluhen the le služken, chaľahas, piľahas the mačiľahas –
avela o raj ole sluhaske andro džives, so na užarel, the andre ora, so na džanel; rozčhinela les pro jepaš a dela les than maškar o napačabnaskere.
Oda sluhas, savo džanelas, so lestar o raj kamelas, a na pririchtinďa pes, aňi na kerďa avke, sar ov lestar kamelas, ela igen mardo.
A oda, ko na džanelas, ale kerel ola veci, vaš save peske zasogaľinel (zaslužinel) mariben, ela frimeder mardo. Sakonestar, ko but chudľa, pes but užarela. A olestar, kaske sas but dino, pes buter mangela.”
“Avľom e jag te čhivel pre phuv. A so me kamav? Hoj imar te labol!
Ale mušinav te el boldo le boľipnaha a avke phares mange, medik pes oda na ačhela!
Gondoľinen tumenge, hoj avľom te del o smirom pre phuv? Na, ale phenav tumenge, hoj te rozulavav!
Bo akanastar ena pandž džene andre jekh kher rozulade, trin džene džana pro duj a duj džene džana pro trin.
Rozulado ela o dad le čhaha a o čhavo le dadeha; e daj la čhaha a e čhaj la daha; e sasuj la boraha a e bori peskera sasaha.”
Phenďa le nipenge: “Sar dikhen, hoj e chmara avel le zapadostar, takoj phenen, hoj avel o brišind a hin avke.
A sar dikhen, hoj phurdel e balvaj le juhostar, phenen, hoj ela tačipen a hin avke.
Tumen dujemujengere! Oda, so pes sikavel pre phuv the pro ňebos, džanen te rozprindžarel, akor sar oda, hoj kada časos na rozprindžaren?
Soske korkore pestar na rozsudzinen, so hin mištes te kerel?
Bo sar džas oleha, kaha rušes anglo raja, lačhuv leha avri mek pal o drom, hoj tut te na ľidžal anglo sudcas a o sudcas tut diňahas le slugaďiske a o slugaďis tut čhiďahas andre bertena.
Phenav tuke, hoj odarik na aveha avri, medik na počineha dži posledno minca.”
Akor ode avle varesave džene, a vakerenas leske pal ola Galilejčana, saven murdarďa o Pilat, sar obetinenas le Devleske.
O Ježiš lenge odphenďa: “Gondoľinen tumenge, hoj ola Galilejčana, save avke cerpinenas, sas binošneder sar savore aver Galilejčana?
Phenav tumenge, hoj na – ale te tumen na visarena le binendar, savoredžene avke merena.
Abo so tumenge gondoľinen pal ola dešuochto (18) džene, pre save peľa e veža andro Siloe a murdarďa len? Gondoľinen tumenge, hoj on sas binošneder sar savore manuša, save bešen andro Jeruzalem?
Phenav tumenge, hoj na sas! Ale te tumen na visarena le binendar, savoredžene avke merena.”
A phenďa kada podobenstvo: “Varesave manušes sas sadzimen figovňikos andre peskeri viňica. Avľa a rodelas upre ovocje, ale na arakhľa.
Akor phenďa le vinariske: ‘Dikh, imar trito berš phirav a rodav ovocje pre kada figovňikos, ale na arakhav. Čhin les tele! Soske mek the odi phuv musarel!’
Ale ov leske phenďa: ‘Rajeja, muk les mek ada berš, mek pašal leste kopaľinava a čhivava hnojos.
Šaj anel aver berš ovocje, ale te na, čhineha les tele.’ ”
Jekh Šabbat (sombat) sikavelas andre sinagoga.
Sas ode džuvľi, andre savi sas o nalačho duchos a trapinelas la le nasvaľibnaha. Dešuochto (18) berš la banďarelas a oj pes aňi sikra našťi rovňinelas avri.
Sar la dikhľa o Ježiš, vičinďa la ke peste a phenďa lake: “Džuvľije, akanastar sal imar rozphandľi tire nasvaľibnastar!”
Thoďa pre late o vasta. Oj pes takoj rovňarďa avri a lašarelas le Devles.
Akor choľisaľiľa o angluno manuš andral e sinagoga, hoj o Ježiš sasťarďa pro Šabbat, a phenďa le nipenge: “Šov džives hin, andre save pes kerel buči! Andre ola dživesa aven, hoj te sasťon avri – ale ma keren oda pro Šabbat!”
Ale o Raj leske odphenďa: “Tu dujemujengero! Či na odphandel sako tumendar pro Šabbat peskera gurumňa vaj peskere somaris andral e maštalňa a na ľidžal les ko paňi te pijel?
Kadi džuvľi hiňi le Abrahamoskeri čhaj a o beng la zaphandľa andre imar dešuochtoto (18.) berš. Našťi sas avrisasťarďi andral ola puta pro Šabbat?”
Sar oda phenďa, ladžanas pes savoredžene, save pre leste džanas. A savore nipi radisaľonas ole savore bare vecenge, so ov kerelas.
Akor phenďa: “Sar dičhol o kraľišagos le Devleskero a ke soste les pripodobňinava?
Hino sar o horčično semenos, so iľa o manuš a čhiďa andre peskeri maľa. Ode bariľa, ačhiľa lestar baro stromos a pre leskere konara peske kerde hňizdi o čirikle andral o ňebos.”
Pale phenďa: “Ke soste pripodobňinava o kraľišagos le Devleskero?
Hino sar o drožďi, so iľa e džuvľi a rozkerďa andre igen but aro, medik calo chumer na avľa upre.”
Le dromeha andro Jeruzalem predžalas o fori the o gavora a sikavelas ode.
Vareko leske phenďa: “Rajeja, ena frima džene zachraňimen?” Ov odphenďa:
“Keren sa, hoj te aven andre prekal e cesno brana, bo phenav tumenge, hoj but džene kamena te avel andre, ale našťi avena.
Bo sar ušťela o chulaj a zarinela o vudar a te tumen ačhena avri, durkinena pro vudar a phenena: ‘Rajeja, Rajeja, phundrav amenge!’ Ov tumenge odphenela: ‘Na prindžarav tumen! Khatar san?’
Akor chudena te vakerel: ‘Chahas the pijahas tuha a pre amare uľici sikavehas.’
Ale phenela tumenge: ‘Na prindžarav tumen, khatar san. Džan mandar het, tumen, save kerenas o nalačhipen!’
Ode ela o roviben a randena le dandenca andre dukh, sar dikhena le Abraham, le Izak, le Jakob the savore proroken andro kraľišagos le Devleskero a tumen avena avričhide.
O manuša avena pal o vichodos the pal o zapados, pal o severos the pal o juhos a bešena paš o skamind andro kraľišagos le Devleskero.
Avke, hin posledna, so ena ešebne, a hin ešebne, so avena posledna.”
Andre oda časos avle varesave Farizeja a phende leske: “Av avri a dža adarik het, bo o Herodes tut kamel te murdarel.”
Ov lenge phenďa: “Džan a phenen ola liškake, hoj tradav avri le demonen a sasťarav adadžives the tajsa a pre trito džives dokerava miri buči.
Ale mušinav adadžives the tajsa the paltajsaste te phirel. Bo na del pes, hoj te merel o prorokos avrether sar andro Jeruzalem!
Ó, Jeruzalem, Jeruzalem! Tu, so murdares le proroken a čhivkeres le barenca andre ola, save hine bičhade ke tute! Kecivar kamľom te skidel tire čhaven avke, sar e kachňi skidel peskere kachňoren tel peskere kridli, ale na kamľan!
Dikh, mukava tumaro kher omuklo! Čačipen tumenge phenav, hoj man imar šoha (ňikda) na dikhena, medik na avela e ora, hoj phenena: ‘Bachtalo, ko avel andro nav le Rajeskero!’ ”
Jekhvar pro Šabbat (sombatone) geľa o Ježiš te chal andro kher ke varesavo angluno Farizejis. A o Farizeja les dodikhenas avri.
Anglal leste sas varesavo manuš, saveske o pindre the vasta sas šuvle.
O Ježiš pes visarďa ko zakoňika the farizeja a phučľa lendar: “Šaj pro Šabbat te sasťarel, abo na?”
Ale on sas čhit. Avke o Ježiš iľa ole manušes, sasťarďa les a mukľa les te džal.
Avke lenge phenďa: “Te tumenge perela o čhavo vaj o bikos andre chaňig, ta na cirdena les avri takoj pro Šabbat?”
A on leske pre oda na džanle te odphenel aňi lav.
Sar dikhľa, hoj ola, save sas vičimen, peske kiden avri anglune thana, phenďa lenge kada podobenstvo:
“Te tut vareko vičinela pro bijav, ma beš tuke pro angluno than, bo maškar ola vičinde šaj el vareko bareder sar tu.
Bo avela oda, savo tumen sodujen vičinďa a phenela tuke: ‘Muk leske oda than!’ Avke paľis tu andre ladž džaha te bešel pro paluno than.
Ale te tut vičinena, dža tuke te bešel pro paluno than. A sar avela oda, savo tut vičinďa, phenela tuke: ‘Phrala miro, beš tuke pašeder, pro feder than!’ Akor tut ela pačiv angle savoredžene, save tuha bešen pašal o skamind.
Bo sako, ko pes upre hazdel, ela tele dikhlo, a oda, ko pes pokorinela, ela upre hazdlo.”
Ole manušeske, savo les vičinďa, phenďa: “Te keres dilos, abo večera, ma vičin tuke tire prijaťeľen aňi le phralen aňi le pašutnen abo barvale suseden – bo te avke keres, the on tut paľis šaj vičinen a dena tuke pale.
Ale te keres hoscina, vičin le čoren, le bangen, le kaľiken the le koren.
A aveha bachtalo, bo len nane soha tuke te visarel pale, a dela pes tuke pale akor, sar o čačipnaskere ena uštade andral o meriben.”
Sar oda šunďa jekh olendar, save leha bešenas paš o skamind, phenďa leske: “Bachtalo, ko chala o maro andre le Devleskero kraľišagos!”
No ov leske phenďa: “Varesavo manuš kerďa bari večera a vičinďa but dženen.
Sar imar sas e večera, bičhaďa peskere sluhas, hoj te phenel olenge, save hine vičimen: ‘Aven, bo imar hin savoro pririchtimen.’
Ale on leske savoredžene jekh pal aver odphenenas. Ešebno leske phenďa: ‘Cinďom maľa, mušinav la te džal te dikhel. Mangav tut, prebačin mange!’
Aver phenďa: ‘Cinďom deš guruva a džav len te probaľinel (skušinel) avri. Mangav tut, prebačin mange!’
Pale aver dženo phenďa: ‘Iľom mange romňa, a vašoda našťi džav.’
Sar avľa pale o sluhas, phenďa oda peskere rajeske. Akor choľisaľiľa o chulaj a phenďa peskere sluhaske: ‘Dža sigo andro foros pro droma the pro dromora a an kade le čoren, le bangen, le kaľiken the le koren!’
O sluhas phenďa: ‘Rajeja, ačhiľa pes avke, sar phenďal, a mek hin than.’
A o raj phenďa le sluhaske: ‘Dža avri le forostar pro droma the maľakere dromora a ispiden pre lende te aven, hoj miro kher te el pherdo!’
Bo phenav tumenge, hoj aňi jekh ole muršendar, save sas vičimen pro bijav a odphende, na chana miri večera.”
Džanas leha but nipi. Ov pes visarďa ke lende a phenďa:
“Našťi aves miro učeňikos, medik man feder na kameha sar tire dades vaj tira da, tira romňa abo tire čhaven, tire phralen vaj tire pheňen. Našťi aves pal ma, medik man feder na kameha sar tiro dživipen.
Oda, ko na lel peskero kerestos a na avel pal ma, našťi el miro učeňikos.
Bo te vareko tumendar kamel te ačhavel e veža, či peske ešeb (peršo) na bešel, hoj te zrachinel, či les hin pre oda, hoj te dokerel caľi veža?
Hoj paľis savoredžene lestar te na asan, sar dikhena, hoj kerďa o zakladi a nane les pre oda, hoj te dokerel.
A phenena: ‘Kada manuš chudľa te ačhavel a našťi dokerďa.’ ”
“Abo savo kraľis džal andro mariben avre kraľiha, medik ešeb (peršo) na bešel a na dophučel pes, či šaj džal le 10 000 manušenca pre oda, ko pre leste avel le 20 000 manušenca?
Te na, akor bičhavela peskere sluhen medik leskero ňeprijaťeľis hino dur, hoj pes leha te dothovel pal o smirom.
Avke ňiko, ko na omukel savoro, so les hin, našťi el miro učeňikos.”
“O lon hino lačho, ale te o lon našavela peskero lonďipen, sar šaj te dochudel pale o lonďipen?
Nane lačho aňi andre phuv aňi andro hnojos, vašoda les čhivena het. Kas hin kana, hoj te šunel, mi šunel!”
O colňika the o binošna avenas pašeder ko Ježiš, hoj les te šunen.
O Farizeja the o zakoňika dudrinenas a phenenas: “Kada manuš prilel le binošnen a chal lenca.”
Akor lenge phenďa kada podobenstvo:
“Te varekas tumendar ela šel (100) bakre a jekhes lendar našaďahas, či na mukela olen eňavardeš the eňa (99) pre maľa a na džala pal oda, savo našľiľa, medik les na arakhela?
Sar les arakhel, lel peske les pro vali a radisaľol.
A sar avel khere, vičinel le prijaťeľen the le suseden a phenel lenge: ‘Radisaľon manca, bo arakhľom le bakres, savo mange našľiľa!’
Phenav tumenge, hoj bareder radišagos ela andro ňebos upral jekh binošno manuš, savo pes visarela ko Del, sar upral ola eňavardeš the eňa (99) čačipnaskere, savenge pes na kampel te visarel le binendar.”
“Abo, te varesava džuvľa ela deš rupune minci a te jekh lendar našaďahas, či na labarela e momeľi a na šulavela o kher, hoj mištes te rodel, medik ola love na arakhela?
Sar la arakhela, vičinela le prijaťeľken the le susedken a phenela: ‘Radisaľon manca, bo arakhľom o love, so našaďom!’
Phenav tumenge, hoj ajso radišagos hin maškar o aňjela le Devleskere upral jekh binošno manuš, savo pes visarel le binendar ko Del.”
A phenďa: “Varesave manušes sas duj čhave.
O terneder čhavo phenďa le dadeske: ‘Dado, de mange miro kotor tire barvaľipnastar!’ Avke o dad lenge rozulaďa o barvaľipen.
Pal varesave dživesa o terneder čhavo iľa savoro a geľa het dur andre varesavi phuv. Ode dživelas barikanes a rozkerďa savoro peskero barvaľipen.
Sar imar savoro prechaľa, avľa bari bokh andre odi phuv a na sas les so te chal.
Geľa a chudľa te kerel buči prekal varesavo manuš, savo andre odi phuv bešelas. Ov les bičhaďa pre peskere maľi te pasinel le balen.
Kamelas pes te čaľarel ča ole cipenca, so chan o bale, ale ňiko leske len na delas.
Akor pes zagondoľinďa a phenďa peske: ‘Keci robotňiken ke miro dad hin but chaben a me kade merav bokhatar!
Uščava, džava ke miro dad a phenava: Dado, kerďom binos anglo ňebos the angle tu,
imar na som buter hodno, hoj man te vičinav tiro čhavo; prile man sar jekhe tire robotňiken.’
Akor ušťiľa a džalas ke peskero dad. Ov mek sas dur, sar les dikhľa leskero dad. Ačhiľa leske pharo pro čhavo, denašľa ke leste, obchudľa les a čumidľa les.
O čhavo leske phenďa: ‘Dado, kerďom binos anglo ňebos the angle tu a imar buter na som hodno, hoj man te vičinav tiro čhavo.’
Akor phenďa o dad peskere sluhenge: ‘Anen sigo nekšukareder ruchos a uren pre leste! Thoven e angrusi pro angušt a o sandalki pro pindre!
Len ola thuľa gurumňora a murdaren la! Chas a radisaľuvas,
bo kada miro čhavo sas mulo a obdžiďiľa, sas našado a arakhľa pes!’ A chudle te radisaľol.
Leskero phureder čhavo sas akor pre maľa. Sar avelas pale a sas pašes ko kher, šunďa o bašaviben the o kheľiben.
Vičinďa peske jekhes le sluhendar a phučľa lestar, so pes ačhiľa.
Ov leske phenďa: ‘Tiro phral avľa pale, a vašoda, hoj avľa sasto, tiro dad murdarďa thuľa gurumňora.’
Ov choľisaľiľa a na kamľa te džal andro kher. Avke avľa pal leste leskero dad a prevakerelas les.
Ale ov odphenďa peskere dadeske: ‘Ajci but berš tuke služinav a furt kerav oda, so mange phenes, ale man šoha (ňikda) na diňal aňi kozica, hoj man te zabavinav mire prijaťeľenca.
Ale sar avľa kada tiro čhavo, savo le lubňenca rozkerďa tiro barvaľipen, murdarďal prekal leste thuľa gurumňora.’
O dad odphenďa: ‘Čhavo miro, tu sal furt manca a savoro, so hin miro, hin the tiro.
Ale kampel te radisaľol a te thovel baripen, bo kada tiro phral sas mulo a obdžiďiľa; sas našado a arakhľa pes.’ ”
O Ježiš vakerelas peskere učeňikenge: “Sas jekh barvalo manuš a les sas jekh sluhas, savo leske dodikhelas pro barvaľipen. A avle pro sluhas te phenel, hoj leske rozčhivkerel o barvaľipen.
Avke peske les vičinďa a phenďa: ‘So šunav pal tu? Sikav mange, so keres oleha, so tuke diňom, bo imar buter našťi dodikheha pre miro barvaľipen.’
O sluhas peske phenďa: ‘So kerava, te mandar o raj lela e buči? Te kopaľinel na birinav a te žobrinel man ladžav.
Imar džanav, so kerava, hoj man o manuša te prilen andre peskere khera, sar našavava e buči.’
Po jekhes peske vičinďa olen, save kamenas le rajeske, a le ešebnestar phučľa: ‘Keci kames mire rajeske?’
Odphenďa: ‘Šel bečki olivovo olejos.’ Ov leske phenďa: ‘Le o papiris, kaj hin pisimen, keci kames, a beš sigo a pisin penda (50).’
Paľis phučľa le dujtonestar: ‘Tu keci kames?’ Odphenďa: ‘Ezeros (1 000) gone žužoďiv.’ Ov leske phenďa: ‘Le kade o papiris, kaj hin pisimen, keci kames, a pisin ochto šel (800).’
A o raj ašarďa le napačivale sluhas, hoj kerďa ajsi goďaver veca. Bo kale svetoskere manuša keren jekh ke aver goďavereder, sar o čhave le svetloskere.
Phenav the tumenge: Keren tumenge prijaťeľen le načačipnaskere barvaľipnastar. Hoj on tumen te prilen andro večne khera, sar jekhvar našľola oda barvaľipen.”
“Oda, ko hino pačivalo andro frima, hino pačivalo the andro but, a ko nane pačivalo andro frima, nane pačivalo aňi andro but.
Te na sanas pačivale andre le svetoskero barvaľipen, ko tumenge dela oda čačo barvaľipen?
A te na sanas pačivale andre oda, so na sas tumaro, ko tumenge dela oda, so hin tumaro?”
“Ňiko našťi služinel duje rajenge. Bo jekhes kameha a dujtones našťi avri ačheha, abo jekhes rado dikheha a dujtones tele dikheha. Našťi služinen the le Devleske the le svetoskere barvaľipnaske.”
Oda savoro šunenas the o Farizeja, save igen kamenas o love, a asanas lestar.
A o Ježiš lenge phenďa: “Tumen san ola, save korkore pestar keren čačipnaskere anglo manuša, ale o Del prindžarel tumare jile. Bo oda, so hin baro anglo manuša, oda hin anglo Del džungipen.”
“O Zakonos the o Proroka hine dži paš o Jan; akorestar pes vakerel pal o kraľišagos le Devleskero a sako pes ispidel zoraha andre.
Ale sigeder o ňebos the e phuv našľona, sar te našľiľahas andral o Zakonos jekh čjarkica.
Sako, ko premukel peskera romňa a lel peske avra, kerel o lubipen a sako, ko peske lela kajsa romňa, sava aver rom premukľa, kerel o lubipen.”
“Sas jekh barvalo manuš, savo pes urelas andre ola nekšukareder gada a sako džives mulatinelas a dživelas barikanes.
Sas the jekh čoro manuš, saves vičinenas Lazar. Ov pašľolas paš leskeri brana a sas les pherdo vredi.
Kamelas te chal o trušini, so perenas le barvaleske pal o skamind, no mek the o rikone avenas a ľizinenas leske o vredi.
Ačhiľa pes, hoj o čoro manuš muľa a o aňjela les ľigende paš o Abraham andro ňebos. Muľa the o barvalo a sas parumen.
Paľis andro peklos andro dukha hazdňa o jakha a dikhľa dural le Abraham the le Lazar paš leste.
Akor vriskinďa: ‘Dado Abraham, av ke ma jileskero! Bičhav le Lazar, hoj te močinel o agor le anguštestar andro paňi a te cinďarel mange e čhib, bo igen cerpinav andre kadi jag!’
O Abraham phenďa: ‘Čhavo miro, ma bister pre oda, hoj tu chudehas savoro lačhipen, sar dživehas, a o Lazar chudľa o nalačhipen. Avke akana ov radisaľol a tu cerpines.
A mek ke oda hin maškar amende the tumende bari chev, hoj ola, save kamen te predžal adarik, našťi predžan a aňi ola, save kamen te avel odarik kade, našťi pes dochuden ke amende.’
Phenďa: ‘Akor mangav tut, dado Abraham, bičhav les andre mire dadeskero kher,
bo hin man pandž phrala. Mi džal lenge te phenel pal ada dukhengero than, hoj pes the on te na dochuden ade!’
Ale o Abraham leske phenďa: ‘Hin len o Mojžiš the o Proroka – len mi šunen!’
O barvalo odphenďa: ‘Na, dado Abraham! Ale te vareko ušťela andral o meriben a džala ke lende, akor pes visarena le binendar!’
Ale o Abraham phenďa: ‘Te na šunen le Mojžiš the le Proroken, ta na pačana aňi akor, te vareko ušťela andral o meriben.’ ”
O Ježiš phenďa peskere učeňikenge: “Mušinen pes te ačhel ola veci, so cirden le manušen pro binos, ale vigos ole manušeske prekal kaste oda avel.
Feder leske uľahas te leske thodehas baro bar pre meň a čhidehas les andro moros, hoj te kerel tele le pačabnastar jekhes kale ciknorendar.
Merkinen tumenge! Te kerďahas tiro phral binos, priphen leske, a te pes visarela le binostar, odmuk leske.
A te eftavar andro džives kerďahas binos pre tute, a eftavar andro džives pal tu avľahas a phenďahas: ‘Prebačin, odmuk mange’ – odmukeha leske!”
O apoštola phende le Rajeske: “De amen bareder pačaben!”
O Raj phenďa: “Te tumen uľahas o pačaben sar o horčično semenos, phenďanas kale stromoske: ‘Le tut avri the le koreňenca a zasadzin tut andro moros,’ šunďahas tumen.”
“Te hin tumen sluhas, savo orinel abo pasinel, ko tumendar leske takoj phenel, sar avel pal e maľa: ‘Av, beš tuke paš o skamind?’
Sigeder leske phenela: ‘Pririchtin mange e večera, le pre tu e leketa a ker pašal ma, medik me na dochava a na dopijava. Tu paľis chaha the pijeha’.
Či paľikerel ole sluhaske vaš oda, hoj kerďa oda, so leske sas phendo?
Avke the tumen, te kerena savoro, so tumenge sas phendo, phenen: ‘Sam ča o sluhi, save peske na zasogaľinas (na zaslužinas) ňič. Kerďam ča oda, so mušinďam te kerel.’ ”
O Ježiš džalas andro Jeruzalem prekal e Samarija the Galileja.
Sar doavľa andre varesavo gav, arakhle pes leha deš malomocne murša, save dural ačhenas
a zoraha vriskinenas: “Ježiš! Učiťeľina! Av ke amende jileskero!”
Sar len dikhľa, phenďa lenge: “Džan a sikaven tumen le rašajenge!” A sar džanas, sas obžužarde andral o malomocenstvo.
Jekh lendar, sar dikhľa, hoj sasťiľa avri, avľa pale a zorale hangoha lašarelas le Devles.
Le mujeha banďiľa dži ke phuv paš le Ježišoskere pindre a paľikerelas leske. A ov sas Samaritanos.
Akor phenďa o Ježiš: “Či na sasťile avri deš džene? Kaj hine okla eňa džene?
On na avle pale, hoj te lašaren le Devles, ča kada cudzincos?”
Phenďa leske: “Ušťi a dža, tiro pačaben tut sasťarďa.”
Sar lestar o Farizeja phučle, kana avela o kraľišagos le Devleskero, ov lenge odphenďa: “O kraľišagos le Devleskero na avela avke, hoj les te dikhas.
Aňi na phenena: ‘Dikh, kade hino!’ abo ‘Kode hino!’ Bo o kraľišagos le Devleskero hin maškar tumende!”
Phenďa le učeňikenge: “Avela ajso časos, hoj peske mangena te dikhel jekh le dživesendar le Čhas le Manušeskeres, ale na dikhena.
Phenena tumenge: ‘Dikh, kode hino!’ vaj ‘Kade hino!’ Ale tumen ma džan, ma denašen pal lende!
Bo avke, sar o perumos demel a dičhol savoro pal jekh agor pre phuv dži pre aver, avke ela the akor, sar avela o Čhavo le Manušeskero andre peskero džives.
Ale ešeb mušinel but te cerpinel a te el odčhido kale pokoleňjostar.
Sar sas andro Noachoskere dživesa, avke ela the andro dživesa, sar avela o Čhavo le Manušeskero.
Chanas, pijenas, lenas romňijen a džanas romeste dži andre oda džives, sar geľa o Noach andro korabos. Akor avľa e potopa a savore mule.
Avke sas the andro dživesa le Lotoskere: Chanas, pijenas, cinenas, bikenenas, sadzinenas a ačhavenas khera,
ale oda džives, sar geľa o Lot avri andral e Sodoma, o Del bičhaďa e jag the sira andral o ňebos a savore mule.
Avke ela the andre oda džives, sar pes sikavela o Čhavo le Manušeskero.
Ko ela oda džives pre strecha a leskere veci ena andro kher, te na avel tele len te lel. Aňi oda, so ela pre maľa, pes te na visarel pale!
Leperen pre Lotoskeri romňi!
Sako, ko kamľahas te zachraňinel peskero dživipen, oda les našavela a sako, ko les našavela, oda les zachraňinela.
Phenav tumenge: Odi rat duj džene ena pro haďos: Jekh ela ilo a dujto ačhela.
Duj džuvľija jekhetane erňinena: Jekh ela iľi a dujto ačhela.
[Duj džene ena pre maľa, jekh ela ilo a dujto ačhela.]”
On leske odphende: “Kaj, Rajeja?” Ov lenge odphenďa: “Ode, kaj ela o ťelos, ode pes skidena the o supi.”
O Ježiš lenge vakerelas podobenstvo pal oda, hoj pes furt kampel te modľinel a te na omukel pes:
“Andre jekh foros sas sudcas, savo pes le Devlestar na daralas a le manušestar na ladžalas.
Sas andre oda foros the varesavi vdova, savi phirelas ke leste a phenelas: ‘Zaačh vaš ma anglo manuš, savo pre ma džal!’
Ov but na kamelas oleha ňič te kerel. Ale paľis peske phenďa: ‘Na darav man le Devlestar a le manušestar na ladžav,
ale vaš oda, hoj man kadi vdova na del smirom, zaačhava vaš late, bo imar la našťi zľidžav, sar avke phirel pal ma.’ ”
O Raj phenďa: “Šunen, so phenďa oda načačipnaskero sudcas!
Či o Del na zaačhela vaš ola, kas peske avri kidňa, save ke leste rat-džives vičinen? Či len mukela but te užarel?
Phenav tumenge, hoj zaačhela vaš lenge a oda sig. Ale či arakhela o Čhavo le Manušeskero o pačaben pre phuv, sar avela?”
Olenge, save pačanas andre peste, hoj hine čačipnaskere a oklen dikhenas tele, vakerelas kada podobenstvo:
“Duj murša pes gele andro chramos te modľinel. Jekh sas Farizejis a dujto sas colňikos.
O Farizejis peske ačhiľa a kavke pes andre peste modľinelas: ‘Devla, paľikerav tuke, hoj na som ajso sar okla manuša, save čoren, hine načačipnaskere a keren o lubipen – abo sar kada colňikos.
Poscinav man duvar andro kurko a dav o dešto andral savoreste, so chudav.’
Ale o colňikos ačhelas dural a na kamelas mek aňi o jakha te hazdel ko ňebos, ale pes marelas pal o koľin a phenelas: ‘Ó, Devla, av ke ma jileskero, bo som binošno!’
Phenav tumenge, hoj ov geľa khere a sas leske odmukle o bini, ale avreske na. Bo sako, ko pes upre hazdel, ela pokorimen, a oda, ko hin pokorno, ela upre hazdlo.”
Anenas ko Ježiš the le cikne čhavoren, hoj pre lende te thovel o vasta. Ale sar oda dikhle o učeňika, na domukenas lenge.
Ale o Ježiš len vičinďa ke peste a phenďa: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.
Čačipen phenav tumenge: Ko na prilela le Devleskero kraľišagos sar čhavoro, šoha (ňikda) andre na džala.”
Varesavo angluno manuš lestar phučľa: “Lačho Učiťeľina, so te kerel, hoj te chudav o večno dživipen?”
O Ježiš leske phenďa: “Soske man vičines lačho? Ňiko nane lačho, ča jekh o Del.
O prikazaňja džanes: ‘Na murdareha! Na kereha lubipen! Na čoreha! Na svedčineha klamišagoha pre tiro pašutno! De pačiv tira da the le dades!’ ”
Ov odphenďa: “Kada savoro imar mire terňipnastar doľikerav.”
Sar oda šunďa o Ježiš, phenďa leske: “Mek jekh veca tuke kampel. Biken savoro, so tut hin, a rozde le čorenge a ela tut o barvaľipen andro ňebos. Paľis av a phir pal ma!”
Ale sar oda šunďa, ačhiľa igen smutno, bo sas igen barvalo.
Sar oda dikhľa o Ježiš, phenďa: “Sar phares avena andro kraľišagos le Devleskero ola, saven hin barvaľipen!
Lokeder hin la ťavake te predžal prekal e suvakeri chev, sar le barvaleske andro Devleskero kraľišagos.”
Akor phende ola džene, save oda šunde: “Ta akor, ko šaj el spasimen?”
O Ježiš odphenďa: “So našťi keren o manuša, o Del šaj.”
O Peter phenďa: “Dikh, amen omukľam savoro a geľam pal tu.”
O Ježiš lenge phenďa: “Čačipen tumenge phenav, hoj sako, ko omukľa vaš o kraľišagos le Devleskero peskero kher, vaj le dades the la da, abo le phralen vaj la romňa, abo le čhaven,
chudela imar akana andre kada časos buterval ajci a andre oda džives, so avela, mek the o večno dživipen.”
Iľa peske le dešudujen a phenďa: “Džas andro Jeruzalem a ačhela pes savoro, so hin pisimen prekal o Proroka pal o Čhavo le Manušeskero.
Bo dena les le Nažidenge, asana lestar, anena les pre ladž a čhungarena pre leste.
Marena les le bičoha a murdarena les, ale pro trito džives ušťela andral o meriben.”
Ale on na achaľile ňič olestar, bo sas anglal lende garudo oda lav. Aňi na džanenas pal soste vakerel.
Sar avelas o Ježiš paš o foros Jericho, varesavo koro manuš bešelas paš o drom a žobrinelas.
Sar šunďa le nipen, save pašal leste predžanas, phučelas lendar, so pes kerel.
Phende leske: “O Ježiš Nazaretsko adarik džal.”
Akor o koro vriskinďa: “Ježiš, Čhavo le Davidoskero! Av ke ma jileskero!”
Ola, save džanas anglal, phenenas leske, hoj te čhitel, ale ov mek zoraleder vriskinďa: “Čhavo le Davidoskero! Av ke ma jileskero!”
Avke zaačhiľa o Ježiš a phenďa, hoj les te anen ke leste. Sar avľa paš leste, phučľa lestar:
“So kames, hoj tuke te kerav?” Ov phenďa: “Rajeja, kamav te dikhel.”
O Ježiš leske phenďa: “Dikh! Tiro pačaben tut sasťarďa.”
Takoj chudľa te dikhel a džalas pal o Ježiš a lašarelas le Devles. The savore nipi, save oda dikhle, lašarenas le Devles.
Paľis geľa andro Jericho.
Ode sas varesavo murš, savo pes vičinelas Zacheus. Ov sas jekh le anglune colňikendar a sas barvalo.
Kamelas te dikhel, ko hin o Ježiš. Ale anglo nipi les našťi dikhľa, bo sas cikno.
Denašľa anglal a geľa upre pro dzivo figovňikos, hoj les te dikhel, bo odarik o Ježiš majinelas te predžal.
Sar avľa o Ježiš pre oda than, dikhľa upre a phenďa leske: “Zacheus, av sigo tele, bo adadžives mušinav te ačhel andre tiro kher!”
Ov avľa sigo tele a radišagoha les priiľa.
Savore, save oda dikhle, dudrinenas a phenenas: “Ko binošno manuš geľa andro kher!”
Ale o Zacheus ušťiľa a phenďa le Rajeske: “Jepaš mire barvaľipnastar, Rajeja, dav le čorenge, a te varekas andre varesoste občorďom, dav leske pale štarval ajci.”
O Ježiš leske phenďa: “Adadžives avľa o spaseňje kale khereske, bo the ov hino o čhavo le Abrahamoskero.
Bo o Čhavo le Manušeskero avľa, hoj te rodel a te spasinel oda, so sas našado.”
Sar oda šunenas, phenďa mek jekh podobenstvo, bo imar sas paš o Jeruzalem a ola nipi peske gondoľinenas, hoj imar takoj pes sikavela o kraľišagos le Devleskero.
Avke phenďa: “Jekh baro raj džalas dur andre varesavi phuv te prelel o kraľišagos a paľis majinďa te avel pale.
Vičinďa peske deše sluhen, diňa len deš talenti a phenďa lenge: ‘Zaroden lenca buter, medik me na avava pale.’
Ale o manuša andral leskeri phuv les našťi avri ačhenas a bičhade pal leste le sluhen, hoj te phenen: ‘Na kamas, hoj kada manuš te el amaro kraľis.’
Sar imar ode preiľa o kraľišagos, avľa pale andre peskeri phuv a phenďa: ‘Vičinen le sluhen savenge diňom o love, hoj man te dodžanav, ko keci ole lovenca zarodňa.’
Avľa ešebno a phenďa: ‘Rajeja, tiro talentos zarodňa aver deš talenti.’
A ov leske phenďa: ‘Mištes, lačho sluhona! Vašoda, hoj salas pačivalo andro frima, ela tut autorita upral o deš fori.’
Paľis avľa dujto a phenďa: ‘Rajeja, tiro talentos zarodňa pandž talenti.’
Leske phenďa: ‘The tu av upral o pandž fori.’
Aver avľa a phenďa: ‘Rajeja, dikh, kade hin tiro talentos. Sas mande garudo andro khosno.
Daravas tutar, bo sal zoralejileskero. Les oda, so tuke na odthoďal, a kides upre oda, so na sadzinďal.’
O raj leske phenďa: ‘Tu nalačho sluhona! Sudzinava tut pal oda, so phenďal. Džanehas, hoj som zoralejileskero, hoj lav oda, so mange na odthoďom, a kidav upre oda, so na sadzinďom.
Akor soske na diňal mire love olenge, save keren le lovenca, a sar me avľomas, iľomas mange pale buter?’
Olenge, save ode ačhenas, phenďa: ‘Len lestar o talentos a den oleske, kas hin deš talenti.’
Odphende leske: ‘Rajeja, se les imar hin deš talenti!’
Odphenďa: ‘Sakones, kas hin, oles ela dino; ale olestar, kas nane, pes lela the oda, so les hin.
A ole manušen, save man na kamenas kraľiske – anen kade a murdaren len angle mande!’ ”
Sar oda phenďa, geľa anglal o manuša a džalas andro Jeruzalem.
Sar avľa paš o gava Betfaga the Betanija, paš o Olivovo Verchos, bičhaďa duje peskere učeňiken
a phenďa lenge: “Džan andre kada gav, so hin angle tumende. Soča andre džana, arakhena zaphandles somaricis, pre savo mek šoha (ňikda) ňisavo manuš na bešľa. Odphanden les a anen les ke ma.
Te tumendar vareko phučela: ‘Soske les odphanden,’ phenena leske kavke: ‘Le Rajeske les kampel.’ ”
On gele a arakhle savoro avke, sar lenge oda phenďa.
A sar odphandenas le somaricis, leskere chulaja lenge phende: “Soske odphanden le somaricis?”
On odphende: “Le Rajeske les kampel.”
Ande les ko Ježiš, čhide pre leste peskere ruchi a thode le Ježiš upre te bešel.
Sar džalas, rakinenas peskere gada pro drom.
Sar imar sas paš oda than, kaj pes avel tele pal o Olivovo Verchos, chudle savore ola but učeňika te lašarel zorale hangoha le Devles vaš savore zazraki, so dikhle
a vičinenas: “Bachtalo o kraľis, savo avel andro nav le Rajeskero! O smirom pro ňebos the o lašariben le Devleske!”
Ale varesave Farizeja, save sas maškar ola but nipi, leske phende: “Učiťeľina, dovaker tire učeňikenge!”
Ale ov lenge odphenďa: “Phenav tumenge, hoj te on ena čhit, o bara vriskinena!”
Sar avľa o Ježiš pašeder a dikhľa o foros, zarunďa upral leste.
A phenďa: “No, te ča andre kada džives prindžarďalas, so tut šaj del o smirom! Ale akana oda hin garudo angle tire jakha.
Avena pre tu ajse dživesa, hoj tire ňeprijaťeľa ačhavena pašal tu o barikadi, rozačhavena pes pašal tu a ispidena tut pal savore seri.
Rovňarena tut la phuvaha a the tire čhaven tuha a na mukena andre tu bar pre bareste, bo na sprindžarďal o časos, sar tut avľa o Del te zachraňinel.”
Geľa andro chramos a chudľa andral te tradel avri olen, save ode bikenenas the cinenas
a phenďa lenge: “Hin pisimen: ‘Miro kher pes vičinela kher prekal o modľitbi’, ale tumen lestar kerďan kher prekal o živaňa!”
Paľis sako džives sikavelas o Ježiš andro chramos. Ale o nekbareder rašaja, o zakoňika the o anglune murša rodenas, sar les te murdarel.
Ale na džanenas, so te kerel, bo savore nipi calo časos igen mištes šunenas leskere lava.
Andre jekh džives, sar o Ježiš sikavelas andro chramos le manušen a vakerelas lenge o evaňjelium, ačhile paš leste o nekbareder rašaja, o zakoňika the o phuredera le manušengere
a phende leske: “Phen amenge, sava zoraha keres kala veci? Ko tut diňa odi autorita?”
A ov lenge odphenďa: “The me tumendar vareso phučava a odphenen mange.
O boľipen le Janoskero sas andral o ňebos, vaj le manušendar?”
On gondoľinenas maškar peste: “Te phenaha: ‘Andral o ňebos,’ phenela amenge: ‘Akor soske leske na pačanďiľan?’
A te phenaha: ‘Le manušendar’ – savore nipi amen murdarena le barenca, bo on pačan, hoj o Jan sas prorokos.”
Avke odphende: “Na džanas khatar leskero boľipen.”
O Ježiš lenge phenďa: “Aňi me tumenge na phenava, sava autoritaha kada kerav.”
Chudľa te vakerel le manušenge kada podobenstvo: “Varesavo manuš sadzinďa e viňica, diňa la kečeň le chulajenge a geľa het pro but berša.
Sar avľa o časos, bičhaďa peskere sluhas ke ola chulaja, hoj les te den olestar, so bariľa andre viňica. Ale ola chulaja les marde, bičhade les pale a na dine les ňič.
A bičhaďa dujtone sluhas. No the oles marde, ande les avri pre ladž, bičhade les pale a na dine les ňič.
Paľis bičhaďa the tritones. Ale on the oles dukhade a čhide les avri.
Akor phenďa o raj la viňicakero: ‘So kerava? Bičhavava mire čhas, saves kamav. Sar les dikhena, ladžana pes lestar.’
No sar les dikhle ola chulaja, gondoľinenas maškar peste a phende peske: ‘Leske ačhela savoro. Aven, murdaras les a savoro ela amaro!’
Čhide les avri andral e viňica a murdarde les. No, so lenca kerela o raj la viňicakero?
Avela, murdarela kale chulajen a e viňica dela avrenge.” Sar oda šunde, phende: “Te na pes oda ačhel!”
Ale ov dikhľa pre lende a phenďa: “Akor so oda hin oda, so hin pisimen? ‘O murara odčhide ipen oda bar, so pre stavba hino hlavno.’
Sako, ko perela pre oda bar, pes phagerela, a pre kaste perela, oles rozmarela.”
O nekbareder rašaja the o zakoňika les kamenas takoj te phandel andre, ale daranas pes le manušendar. Bo prindžarde, hoj pre lende phenďa kada podobenstvo.
Kamenas les te chudel avri, a vašoda bičhade pre leste le špijonen, save pestar kamukeri kerenas čačipnaskere, hoj les te chuden pro lava a paľis les te den andro vasta the andre zor le vladariske.
A phučle lestar: “Učiťeľina, džanas, hoj mištes vakeres the sikaves a na dikhes pro manuš, ale sikaves le Devleskero drom andro čačipen.
Phen amenge, či kampel te počinel le Cisariske o daňe, vaj na?”
No o Ježiš predikhľa lengero budžaňďipen a phenďa lenge: “Soske man kamen te chudel pro lav!
Sikaven mange o denaris (e minca). Kaskero obrazis the nav upre hin?” On phende: “Le Cisariskero.”
O Ježiš lenge phenďa: “Den oda, so hin le Cisariskero, le Cisariske, a so hin le Devleskero, le Devleske.”
A našťi les chudle andro lav anglo manuša. Čudaľinde pes upral oda, so lenge odphenďa, a imar sas čhit.
Paľis avle ke leste varesave Saduceja, save phenen, hoj o manuša našťi ušťen andral o meriben. Phučle lestar:
“Učiťeľina, o Mojžiš amenge pisinďa: ‘Te merela varekaske o phral a mukela peskera romňa bi o čhave, leskero phral peske mi lel ola romňa a mi kerel le phraleske čhaven.’
Sas efta phrala. Ešebno iľa romňa, muľa a na sas les čhave.
Avke peske la iľa dujto, ale the ov muľa.
The trito peske la iľa a avke kerde the savore efta phrala, na zamukle čhaven a mule avri.
Paľis muľa the odi romňi.
Akor kaskeri lendar ela romňi, sar ušťena andral o meriben, te savore efta phrala laha dživenas?”
O Ježiš lenge phenďa: “O manuša pre kada svetos peske len romňen a džan romeste.
Ale ola, save hine hodne te ušťel andral o meriben a te dživel andro časos, so avela, imar na lena romňen aňi na džana romeste.
Bo imar našťi merena, bo ena sar o aňjela. Ena le Devleskere čhave, bo sas uštade andral o meriben.
A hoj o mule čačes ušťena, sikaďa the o Mojžiš paš o krakos, bo phenel, hoj o Raj hino Del le Abrahamoskero, o Del le Izakoskero a o Del le Jakoboskero.
O Del nane Del le mulenge, ale le džidenge, bo leske sako dživel.”
Akor varesave džene le zakoňikendar phende: “Učiťeľina, mištes phenďal!”
A buter pes imar na tromanďile (na odvažinde) te phučel.
O Ježiš lenge phenďa: “Sar šaj phenen, hoj o Kristus hino o čhavo le Davidoskero?
Se korkoro o David phenel andro Žalmi: ‘O Raj phenďa mire Rajeske: Beš tuke pal miri čači (pravo) sera,
medik tuke na thovava tire ňeprijaťeľen tel o pindre.’
Te les o David vičinel ‘Rajeja’ akor, sar šaj el leskero čhavo?”
Sar les savore manuša šunenas, phenďa peskere učeňikenge:
“Merkinen tumenge pro zakoňika, bo on kamen te phirel andro šukar džinďarde gada a kamen, hoj lenge o nipi andro foros te paľikeren. Kamen anglune thana andro sinagogi a nekfeder thana pro hoscini.
On thoven avri le vdovenca a len lengere khera, ale but pes modľinen, hoj len te dičhol. Vašoda ena goreder sudzimen!”
O Ježiš pes zadikhľa, sar o barvale denas o love andre le chramoskeri pokladňica.
Dikhľa the varesava igen čora vdova, sar ode čhiďa duj churde minci.
A phenďa: “Čačipen tumenge phenav, hoj kadi čori vdova čhiďa buter sar savore.
Bo kala savore denas olestar, so lenge ačhelas, ale oj čhiďa peskere čoripnastar savoro, so la sas pro dživipen.”
Sar varesave učeňika vakerenas pal o chramos, hoj hino avrišukaľardo šukare barenca the ole darenca, so dine o manuša prekal o Del, phenďa:
“Avena dživesa, sar olestar, so akana dikhen, na ačhela bar pre bareste. Sa ela tele čhido.”
Phučle lestar: “Učiťeľina, kana oda ela? Pal soste prindžaraha, hoj oda imar hin pašes?”
Ov phenďa: “Merkinen, hoj tumen vareko te na klaminel. Bo ena but ajse, save avena andre miro nav a phenena: ‘Me som o Kristus,’ the: ‘Odi ora imar hin pašes.’ Ma džan pal lende!
Sar šunena pal o maribena the pal o vzburi, ma daran! Bo oda pes mušinel ešeb (peršo) te ačhel, ale na ela takoj o koňec.”
Paľis lenge vakerelas: “O narodos džala pro narodos a o kraľišagos pro kraľišagos,
e phuv igen razisaľola a ela bari bokh the nasvaľibena pre varesave thana. Sikavena pes veci, so anena bari dar, the bare znameňja andral o ňebos.
Ale mek angloda savoreste phandena tumen andre a džana pre tumende. Dena tumen andro sinagogi the andro berteni a ľidžana tumen anglo kraľa the anglo vladara vaš miro nav.
Oda pes tumenge ačhela vašoda, hoj te den o sveďectvo.
Mištes achaľon, hoj na kampel pes tumenge anglal te trapinen, so phenena pre peskeri obrana,
bo me tumen dava ajse lava the goďi, pre save ňiko našťi odphenela pale a našťi obačhela ňiko olendar, save pre tumende džana.
Zradzinena tumen tumare daja the dada, o phrala, o pašutne the o prijaťeľa – a varekas tumendar the murdarena.
Savoredžene tumen našťi avri ačhena vaš miro nav.
Ale mek aňi jekh bal pal o šero tumenge na našľola.
Te ľikerena avri, chudena peskero dživipen.
Sar dikhena, hoj o armadi hine rozačhade pašal o Jeruzalem, akor džanena, hoj sigo les rozmarna a ela tele čhido.
Akor ola, save ena andre Judsko, mi denašen upre pro verchi. Ola, save ena andro foros, mi džan odarik het a ola, save ena pro maľi, te na džan andro foros.
Bo oda ena o dživesa, sar o Del marela peskere manušen, hoj pes te ačhel savoro, so hin pisimen.
Andre ola dživesa ela igen phares le khabňenge the ole džuvľenge, save den te pijel le čhavoren. Bo ela baro pharipen pre phuv a e choľi ela pre kala nipi.
Murdarena varesaven le šabľenca; avren phandena andre a odľidžana len maškar savore narodi. A o Nažidi ena upral o Jeruzalem a zňičinena les, medik pes na pherarela lengero časos.
O znameňja ena pro kham, pro čhon the pro čercheňa. O narodi pre phuv ena andre dar a na džanena so te kerel, bo igen hučinela o moros the o vlni.
O nipi merena daratar olestar, sar užarena, so avela pro svetos, bo o ňeboskere zora peha čhalavena.
Akor dikhena le Čhas le Manušeskeres te avel andre chmara andre bari zor the andre slava.
Sar pes oda chudela te ačhel, ušťen a hazden upre o šere, bo pašes hin tumaro spaseňje.”
Phenďa lenge kada podobenstvo: “Dikhen pro figovňikos the pre savore stromi!
Sar dikhen, hoj imar aven avri o prajti, džanen, hoj o ňilaj hino pašes.
Avke the tumen, sar dikhena, hoj pes oda ačhel, džanen, hoj pašes hin o kraľišagos le Devleskero.
Čačipen tumenge phenav, hoj kada pokoleňje na predžala, medik pes kada savoro na ačhela.
O ňebos the e phuv našľona, ale mire lava šoha (ňikda) na našľona.
Merkinen pre tumende, te na gondoľinen andro jile ča pal o but chaben, pijiben the starišagi, so hin andre kada dživipen – hoj oda džives te na avel jekhvareste pre tumende.
Bo avela pre savore manuša, save bešen pre phuv, jekhvareste sar e pasca.
Vašoda ma soven, ale furt tumen modľinen ko Del, hoj te denašen savorestar, so pes majinel te ačhel a hoj te ačhen anglo Čhavo le Manušeskero.”
Prekal o džives sikavelas andro chramos a rači džalas avri a presovelas pro Olivovo Verchos.
A savore nipi avenas sig tosara andro chramos, hoj les te šunen.
O Inepos e Patraďi, kana pes chalas o mare bi o drožďi.
O nekbareder rašaja the o zakoňika rodenas, sar le Ježiš te murdarel, ale daranas pes le nipendar.
Akor geľa o satan andro Judaš, savo pes vičinel Iškarijotsko. Ov sas jekh le dešudujendar.
Sar o Judaš odgeľa, dovakerďa pes le nekbaredere rašajenca the le chramoskere veľiťeľenca, sar les dela lenge andre.
On radisaľile a dovakerde pes, hoj les dena love.
Ov priačhiľa pre oda a rodelas, sar les te del andre akor, sar leha na ena o nipi.
Paľis avľa o Inepos, sar pes chal o mare bi o drožďi, andre savo kampelas te murdarel le Patraďakere bakrores.
O Ježiš bičhaďa le Peter the le Jan a phenďa: “Džan a pririchtinen amenge o Patraďakero chaben, hoj te chas.”
On leske phende: “Kaj kames, hoj te pririchtinas?”
Ov lenge phenďa: “Sar džana andro foros, arakhela pes tumenca jekh manuš, savo ľidžala o paňi andro džbanos. Džan pal leste andre oda kher, kaj džala.
A phenena le manušeske, kaskero hino o kher: ‘O Učiťeľis tuke phenel: Kaj hin oda than, kaj šaj chav o Patraďakero chaben mire učeňikenca?’
Ov tumenge sikavela upruno baro than, so imar ela pratimen avri. Ode amenge pririchtinen o chaben.”
On odgele a arakhle savoro avke, sar lenge o Ježiš phenďa, a pririchtinde o Patraďakero chaben.
Sar avľa odi ora, bešľa peske paš o skamind a the o dešuduj (12) apoštola leha.
Phenďa lenge: “Igen kamavas tumenca te chal kada Patraďakero chaben sigeder, sar cerpinava.
Bo phenav tumenge, hoj imar les buter na chava, medik na ela pherardo andro kraľišagos le Devleskero.”
Avke iľa e kuči, paľikerďa a phenďa: “Len kada a den jekh avreske.
Bo phenav tumenge, hoj imar buter šoha (ňikda) na pijava olestar, so barol pre viňica, medik na avela o kraľišagos le Devleskero.”
Avke iľa o maro a paľikerďa. Phagerelas, podelas lenge a phenďa: “Kada hin miro ťelos, so pes del vaš tumenge, kada keren pre miro leperiben.”
Avke pal e večera iľa e kuči a phenďa: “Kadi kuči hin e nevi zmluva andre miro rat, so pes čhorel avri vaš tumenge.
Ale kade paš o skamind hin manca o manuš, savo man zradzinela.
O Čhavo le Manušeskero mušinel te merel, avke sar hin dino, ale vigos ole manušeske, ko les zradzinel.”
Akor o učeňika chudle jekh avrestar te phučel, ko oda kerela.
Chudle pes te vesekedinel, ko lendar hin nekbareder.
O Ježiš lenge phenďa: “O kraľa ľidžan le naroden zoraha a ola, saven hin autorita upral o nipi, pes den te vičinel: ‘O lačhejileskere.’
Ale tumen ma keren avke. O nekbareder maškar tumende mi el sar o nekcikneder a oda, ko ľidžal, mi el sar oda, ko služinel.
Bo ko hin bareder? Oda, ko bešel paš o skamind, vaj oda, ko kerel pašal? Či na oda, ko bešel? Ale me som maškar tumende sar oda, ko služinel.
Tumen andre mire pokušeňja ačhenas paš ma.
A me tumen dava pravos, hoj te kraľinen, avke sar man diňa miro Dad,
hoj te chan a te pijen paš miro skamind andre miro kraľišagos a te bešen pro troni a te sudzinen o dešuduj kmeňi le Izraeloskere.”
O Raj phenďa: “Šimon, Šimon, dikh, o satan peske tumen avri mangľa, hoj tumen te precidzinel sar o žužoďiv (o zrnos).
Ale me vaš tu mangavas, hoj te na našľol tiro pačaben. Ale tu, sar pes jekhvar visareha, zoraľar tire phralen.”
Ov leske phenďa: “Rajeja, tuha som pririchtimen te džal the andre bertena the pro meriben.”
Ov phenďa: “Phenav tuke, Peter, hoj na giľavela adadžives o kohutos, medik trival na pheneha, hoj man na prindžares.”
Paľis lenge phenďa: “Sar tumen bičhaďom bi o love, bi e zajdica the bi o sandalki, či sas tumen vareso frima?” On phende: “Na sas.”
Akor lenge phenďa: “Ale akana oda, kas hin o love, mi lel peske len a the e zajdica; oda, kas nane šabľa, mi bikenel peskere gada a mi cinel peske.
Bo phenav tumenge, hoj mušinel pes mange te ačhel oda, so hin pal ma pisimen: ‘Rachinenas les le živaňenca.’ Oda, so hin pal ma pisimen, pes akana imar ačhel.”
On leske phende: “Rajeja, dikh, kade hin duj šabľi.” Ov lenge phenďa: “Dos hin.”
Paľis geľa avke sar furt pro Olivovo Verchos a o učeňika džanas pal leste.
Sar avľa pre oda than, phenďa lenge: “Modľinen tumen, hoj te na peren andro pokušeňje!”
Ov lendar geľa dureder, vaj ajci sar pes del te dočhivel le bareha, peľa pro khoča a modľinelas pes:
“Dado, te kames, le mandar kadi kuči, ale na avke sar me kamav, ale sar tu!”
A sikaďa pes leske o aňjelos andral o ňebos a delas les zor.
Le Ježišoske sas andro jilo igen phares a mek zoraleder pes modľinelas. A leskero spocišagos pal leste čhorďolas pre phuv sar ratvale kropaja.
Sar ušťiľa pašal e modľitba, avľa ko učeňika a arakhľa len te sovel, bo on zasute andre žaľa.
Phenďa lenge: “So soven? Ušťen a modľinen tumen, hoj te na peren andro pokušeňje!”
Medik ov vakerelas, avenas ke leste o nipi. Anglal lende džalas jekh le dešudujendar, o Judaš. Ov avľa ko Ježiš, hoj les te čumidel.
O Ježiš leske phenďa: “Judašina, čumibnaha zradzines le Čhas le Manušeskeres?”
Sar dikhle ola, save sas pašal leste, hoj so pes kerel, phende leske: “Rajeja, te maras pes le šabľenca?”
Varesavo dženo lendar demaďa la šabľaha le nekbaredere rašaskere sluhas a odčhinďa leske o čačo kan.
Ale o Ježiš phenďa: “Preačhen!” A chudľa pes leskere kanestar a sasťarďa les.
A phenďa le nekbareder rašajenge, le chramoskere veľiťeľenge the le phurederenge, save pre leste avle: “Avke pre ma avľan, sar pro živaňis – le šabľenca the le pacenca?
Sako džives somas tumenca andro chramos a na thoďan pre mande o vasta. Ale kadi hin tumari ora, sar hin le kaľipnaskeri zor.”
Sar les zaile, ľigende les andro kher ko nekbareder rašaj. O Peter džalas pal leste dural.
Sar rozthode e jag maškar e dvora a bešle peske pašal, o Peter peske bešľa maškar lende.
Varesavi služka les dikhľa, te bešel paš e jag, zadikhľa pes pre leste a phenďa: “The kada sas leha!”
Ale o Peter zaprinďa a phenďa: “Džuvľije, na prindžarav les!”
Na pregeľa but a dikhľa les aver dženo a phenďa: “The tu sal lendar!” Ale o Peter phenďa: “Manušeja, na som!”
Vaj pal jekh ora vareko aver phenelas: “He, čačo hin, the kada sas leha, bo hino Galilejčanos!”
O Peter phenďa: “Manušeja, na džanav, so vakeres!” A takoj, medik vakerelas, giľaďa o kohutos.
Akor o Raj visaľiľa a dikhľa pro Peter a le Peteriske avľa pre goďi oda lav le Rajeskero, so leske phenďa: “Sigeder, sar adadžives o kohutos giľavela, tu trival man zaprineha.”
O Peter geľa avri a chudľa igen te rovel.
O murša, save chudenas le Ježiš, lestar asanas a marenas les.
Zakerde leskere jakha a phučenas lestar: “Prorokin, ko tut demaďa!”
The mek but aver veci pre leste vakerenas a ruhinenas pes.
Sar vidňisaľiľa, zgele pes o phuredera le manušengere, o nekbareder rašaja the o zakoňika a ľigende les angle Bari Rada
a phenenas: “Te sal tu o Kristus, akor phen amenge!” Ov lenge phenďa: “Te tumenge phenava, na pačana.
A te tumendar vareso phučava, na odphenena mange.
Ale akanastar o Čhavo le Manušeskero bešela pal e čači (pravo) sera le zorale Devleske.”
Savoredžene phende: “Tu sal akor o Čhavo le Devleskero?” Ov lenge phenďa: “Tumen mištes phenen, hoj me som.”
On phende: “So kampel amenge mek vareso buter? Se korkore šunďam andral leskero muj!”
Androda ušťile savoredžene a ľigende les ko Pilat.
Chudle pre leste te vakerel: “Kales arakhľam, sar previsarelas amaro narodos! Na domukelas te del le Cisariske o daňe a phenelas pal peste, hoj ov hin o Kristus, o kraľis!”
O Pilat lestar phučľa: “Sal tu o Židoviko kraľis?” O Ježiš leske odphenďa: “Tu oda vakeres.”
Akor o Pilat phenďa le nekbaredere rašajenge the le nipenge: “Pre kada manuš na arakhav ňisavi vina.”
Ale on pre leste ispidenas a phenenas: “Kerel upre le manušen, sar sikavel pal caľi Judsko! Chudľa andral e Galileja a avľa dži kade!”
Sar oda o Pilat šunďa, phučľa: “Hino kada manuš andral e Galileja?”
Sar pes dodžanľa, hoj hin tel e autorita le Herodesiske, bičhaďa les ko Herodes, bo the ov sas andre ola dživesa andro Jeruzalem.
Sar o Herodes dikhľa le Ježiš, igen radisaľiľa, bo imar čirlastar les kamelas te dikhel. Bo but pal leste šunelas a užarelas, hoj les dikhela te kerel varesavo zazrakos.
Phučelas lestar but veci, ale o Ježiš leske ňič na odphenďa.
Ačhenas ode o nekbareder rašaja the o zakoňika a igen pre leste vakerenas.
O Herodes peskere slugaďenca les ande avri pre bari ladž a asanas lestar. Paľis urďa les andro šukar gada a bičhaďa les pale ko Pilat.
O Pilat the o Herodes sas peha ole dživesestar lačhe, bo angloda pes našťi avri ačhenas.
O Pilat peske vičinďa le nekbareder rašajen, le anglune muršen the le nipen
a phenďa lenge: “Anďan mange kale manušes a phenďan, hoj kerel upre le manušen. Me lestar phučavas anglal tumende a na arakhľom pre kada manuš ňisavi ajsi vina, sar tumen pre leste vakeren.
Ale aňi o Herodes na arakhľa pre leste ňič, vašoda amenge les bičhaďa pale. Na kerďa ňič, vaš soske mušinďahas te merel!
Dava les te zbičinel a premukava les!”
[Bo pre oda inepos lenge mušinelas furt te premukel jekhe bertenošis.]
Ale on savoredžene vriskinde: “Kales murdar! Muk amenge le Barabaš!”
Ov sas zaphandlo andre bertena vaš oda, hoj kerďa andro foros varesavi vzbura a the vaš oda, hoj murdarďa.
Akor pale ke lende prevakerďa o Pilat, bo kamelas te premukel le Ježiš.
Ale on vriskinenas: “Ukrižin! Ukrižin les!”
O Pilat lenge tritovar phenďa: “Ale so ajso nalačho kerďa? Na arakhľom pre leste ňič, vaš soske mušinďahas te merel! Dava les te zbičinel a premukava les!”
Ale on pre leste ispidenas bara vikaha a mangenas, hoj les te del te ukrižinel. Lengeri vika ňerinďa (zviťazinďa).
Akor kerďa o Pilat avke, sar peske mangenas.
Premukľa oles, savo sas phandlo andre bertena vaš e vzbura the vaš oda, hoj murdarďa, bo les peske mangenas. A le Ježiš lenge diňa avri, avke sar kamenas.
Sar imar les ľidžanas, ačhade varesave Šimon Cirenejsko, sar avelas pal e maľa, a thode pre leste o kerestos, hoj les te ľidžal pal o Ježiš.
Džanas pal leste igen but nipi. Maškar lende sas but džuvľa, save rovenas a hikinenas upral leste.
O Ježiš pes visarďa ke lende a phenďa: “Čhajale Jeruzalemoskere, ma roven upral ma, ale roven korkore upral peste the upral tumare čhave.
Bo aven ajse dživesa, sar phenena: ‘Bachtale ola džuvľa, saven našťi en čhave; ola, save na ločhile (na pašľile tele) a ola, save na denas te pijel le čhavoren!’
Akor phenena le verchenge: ‘Peren pre amende!’ a le brehenge: ‘Učharen amen andre!’
Bo te kada keren le saste stromoha, so kerena le šuke stromoha?”
A ľidžanas leha the duje živaňen, hoj len jekhetane leha te murdaren.
Sar avle pre oda than, so pes vičinel Lebka, ode les ukrižinde a leha the ole živaňen – jekhes pal e čači (pravo) a dujtones pal e baľogňi (ľavo) sera.
O Ježiš phenďa: “Dado, odmuk lenge, bo na džanen, so keren!” Paľis peske rozulade leskere gada a losinde vaše.
O manuša ačhenas a dikhenas. O Židovike vodci lestar asanas a phenenas: “Avren zachraňinelas! Mi zachraňinel pes korkoro, te ov hin o Mesijašis, oda avrikidlo le Devleskero!”
The o slugaďa lestar asanas, avenas a podenas leske šut.
Phenenas: “Te sal tu oda Židoviko kraľis, zachraňin tut!”
Upral leste sas pisimen: “Kada hin le Židengero Kraľis!”
Jekh olendar, savo leha sas ukrižimen, vakerelas pre leste: “Či na sal tu o Kristus? Zachraňin pes the amen!”
Ale oka dujto leske zoraha priphenďa: “Aňi tu na daras le Devlestar? Se the tu sal avke odsudzimen!
Amen čačipnaha chudľam oda, so peske zasogaľinďam (zaslužinďam), ale ov na kerďa ňič nalačho!”
A phenďa: “Ježiš, leper tuke pre ma, sar aveha andre tiro kraľišagos.”
O Ježiš leske phenďa: “Čačipen tuke phenav, adadžives aveha manca andro rajos.”
Sas vaj dešuduj (12) ori pro dilos a avľa o kaľipen pre caľi phuv a ľikerelas dži trin ori.
O kham kaľiľa a o chramoskero pochtan phariľa pro jepaš.
O Ježiš vriskinďa zorale hangoha: “Dado, andre tire vasta dav mire duchos!” Sar oda phenďa, muľa.
Sar dikhľa o veľiťeľis upral o šel slugaďa, so pes ačhiľa, lašarelas le Devles a phenďa: “Kada manuš sas čačes čačipnaskero!”
Savore nipi pes ode zgele sar pro ďivadlos, hoj te dikhen, so pes ode ačhel. Sar oda dikhle, marenas pes andre brekh (andro čuča) a gele het.
Savore, save prindžarenas le Ježiš, ačhenas dural. A dikhenas pre oda the o džuvľa, save pal leste džanas andral e Galileja.
Sas jekh manuš andral e Bari Rada, savo pes vičinelas Jozef. Ov sas lačho the čačipnaskero manuš
andral e Judsko foros Arimatija. Ov užarelas o kraľišagos le Devleskero a na diňa čačipen la Bara Radake, aňi oleske, so kerde.
Avľa ko Pilat a mangľa peske le Ježišoskero ťelos.
Sar les iľa tele, zapačarďa les andre lepeda a thoďa andro hrobos, so sas avrikerdo andre skala, andre savo mek šoha (ňikda) ňiko na pašľolas.
Sas paraščuvin a imar avelas o Šabbat (sombat).
Džanas pal leste the o džuvľa, save avle le Ježišoha andral e Galileja. Dikhle o hrobos the sar thode leskero ťelos ode.
Paľis gele pale a pririchtinde o voňava oleja the o voňava masci. Ale prekal o Šabbat odpočovinenas, avke sar prikazinel o Zakonos.
Ešebno džives pal o Šabbat avle o džuvľa sig tosara ko hrobos a anenas o voňava oleja, so pririchtinde.
Arakhle o bar odcirdlo pašal o hrobos.
Sar gele andre, na arakhle o ťelos le Rajeskero le Ježišoskero.
Sar ode ačhenas a na džanenas, so peske pal oda te gondoľinel, jekhvareste ačhile paš lende duj murša andro igen jagale gada.
O džuvľa daranďile a banďile le šereha ke phuv. Ale ola murša lenge phende: “Soske roden le džides maškar o mule?
Nane kade, ušťiľa andral o meriben! Leperen pre oda, so tumenge phenelas, sar mek sas andre Galileja:
‘O Čhavo le Manušeskero mušinel te el dino andro vasta le binošne manušenge; mušinel te el ukrižimen a pro trito džives te ušťel andral o meriben.’ ”
Akor peske leperde leskere lava.
Sar gele pale khatar o hrobos, phende savoro le dešujekh (11) učeňikenge the savorenge oklenge.
Sas oda e Maria Magdalena, e Johanna, e Maria le Jakoboskeri the okla aver lenca, save oda vakerenas le apoštolenge.
Ale lenge pes dičholas le džuvľengere lava sar diliňipen a na pačanas lenge.
Ale o Peter ušťiľa a denašelas ko hrobos. Sar banďiľa andre, dikhľa ode ča o lepedi. Geľa het a čudaľinelas pes oleske, so pes ačhiľa.
Andre oda džives džanas duj džene lendar andro foros, so pes vičinel Emaus. Oda foros hino le Jeruzalemostar vaj dešujekh (11) kilometri.
On peske vakerenas pal savoreste, so pes ačhiľa.
Androda, sar on vakerenas a phučenas jekh avrestar, avľa o Ježiš paš lende a džalas lenca.
Ale on les na prindžarde, bo na sas lenge oda mek dino.
A phenďa lenge: “Pal soste tumenge vakeren le dromeha?” A on pharipnaha zaačhile.
Jekh lendar, savo pes vičinelas Kleofaš, leske phenďa: “So, dural aves andro Jeruzalem, hoj ča tu korkoro na džanes, so pes andre kala dživesa ode ačhiľa?”
Ov lendar phučľa: “A so?” On leske phende: “Oda, so pes ačhiľa le Ježišoha andral o Nazaret, savo sas prorokos a sas zoralo andre oda, so kerelas the vakerelas, anglo Del a the anglo savore manuša.
Les o nekbareder rašaja the amare anglune murša dine te odsudzinel pro meriben a ukrižinde les.
Amen pes zmukľam pre leste, hoj ov zachraňinela le Izrael. Ale oda imar hin trito džives, sar pes kada savoro ačhiľa.
A amen predaranďilam olestar, so vakerenas varesave amare džuvľija. Sig tosara gele paš o hrobos
a na arakhle leskero ťelos. Avle a vakerenas, hoj dikhle le aňjelen a on lenge phende, hoj dživel.
Paľis gele varesave džene amarendar ko hrobos a arakhle savoro avke, sar phende ola džuvľa. Ale les na dikhle.”
O Ježiš lenge phenďa: “Tumen nagoďaver manušale, save polokes pačan savoreske, so vakerenas o Proroka!
Či na mušinďa o Kristus kada savoro te precerpinel a avke te džal andre peskeri slava?”
A chudľa lenge te sikavel andral o Zakonos le Mojžišoskero the andral savore Proroka, kaj hin savoro pal leste pisimen andro Pisišagos.
Avke doavle paš oda foros, andre savo džanas. Ale o Ježiš pes kerelas, hoj džala dureder.
Ale on les mangle: “Ačh amenca, bo imar zaračol a maj ela kaľipen!” Avke geľa andre a ačhiľa lenca.
Sar peske lenca bešľa paš o skamind, iľa o maro a paľikerelas, phagerelas a podelas lenge.
Androda pes lenge phundrade o jakha a on les sprindžarde, ale ov lendar našľiľa.
Akor phende jekh avreske: “Či na labonas andre amende amare jile, sar amenge pal o drom vakerelas a delas te achaľol o Pisišagos?”
Takoj ušťile a gele pale andro Jeruzalem, kaj arakhle le dešujekh (11) učeňiken jekhetane avrenca, so sas lenca.
Ola phenenas, hoj o Raj čačes ušťiľa a pes sikaďa le Šimonoske.
Paľis the ola duj vakerenas pal oda, so pes lenge pro drom ačhiľa a sar les sprindžarde, sar phagerelas o maro.
Sar pal oda vakerenas jekhvareste o Ježiš korkoro ačhiľa maškar lende a phenďa lenge: “Smirom tumenge!”
Ale on igen predaranďile, bo gondoľinenas peske, hoj dikhen le duchos.
Ov lenge phenďa: “Soske predaranďiľan? Soske hin andre tumare jile ajse phučibena?
Dikhen mire vasta the mire pindre, hoj oda som me! Chuden tumen mandar a džanena. Se le duchos nane ťelos the kokala – ale man hin, sar dikhen.”
Sar oda phenďa, sikaďa lenge o vasta the o pindre.
A sar peske mek andre oda baro radišagos našťi dopačanas a čudaľinenas pes, phenďa lenge: “Nane tumen ade vareso te chal?”
On leske podine kotor peki riba.
Ov iľa a anglal lende chaľa.
Phenďa lenge: “Kada hin mire lava, so tumenge vakeravas, mek sar somas tumenca: Mušinel pes te ačhel savoro, so hin pal ma pisimen andro Mojžišoskero Zakonos, Proroka the Žalmi.”
Akor phundraďa lengeri goďi, hoj te achaľon o Pisišagos.
Phenďa lenge: “Avke hin pisimen, hoj o Kristus cerpinela a pro trito džives ušťela andral o meriben
a andre leskero nav pes kazinela savore narodenge, hoj pes te visaren le binendar a te el odmukle lengere bini. A chudela pes oda le Jeruzalemostar.
A tumen san o švedki, hoj avke pes ačhiľa.
Me tumenge bičhavava oda daros, pal savo miro Dad diňa lav. Ačhen andre kada foros, medik na prilena e zor andral o ňebos.”
Paľis len iľa avri angle Betanija a hazdňa peskere vasta a diňa len o požehnaňje.
Sar oda kerelas, geľa lendar sikra dureder a sas ilo upre andro ňebos.
On banďile anglal leste a avle pale andro Jeruzalem bare radišagoha.
A sas calo časos andro chramos a lašarenas the bararenas le Devles.
Ešebnovarestar (peršovarestar) sas o Lav a oda Lav sas paš o Del a oda Lav sas o Del.
Ov sas ešebnovarestar paš o Del.
Savoro pes stvorinďa prekal leste a bijal leste na sas stvorimen ňič olestar, so hin.
Andre leste sas o dživipen a oda dživipen sas o svetlos le manušenge.
Oda svetlos labol andro kaľipen a o kaľipen les na.
Sas jekh manuš bičhado le Devlestar, savo pes vičinelas Jan.
Ov avľa te svedčinel pal oda svetlos, hoj oda savore te šunen a te pačan.
Ov korkoro na sas oda svetlos, ale avľa te svedčinel pal oda svetlos.
Oda čačo svetlos, so labol prekal dojekh manuš, avelas pro svetos.
Ov sas andro svetos, so o Del prekal leste stvorinďa, ale oda svetos les na prindžarďa!
Avľa andre peskero, ale leskere nipi les na priile!
Ale savoren, save les priile, olen, save pačan andre leskero nav, diňa pravos te ačhen o čhave le Devleskere,
save na uľile (narodzinde pes) le ratestar aňi olestar, so kamelas o ťelos, vaj o murš – ale le Devlestar.
Oda Lav ačhiľa manuš a dživelas maškar amende. Dikhahas leskeri slava, e slava, so hin ča le jekhe Čhas, savo avľa le Dadestar a savo hino pherdo le lačhipnaha (milosťaha) the le čačipnaha.
O Jan svedčinel pal leste a vičinel: “Kada hin oda, pal kaste phenďom, ‘Oda, ko avel pal mande, sas angle ma, bo sas sigeder sar me.’ ”
Hin les pherdo lačhipen (milosť) a amen savore priiľam olestar jekh požehnaňje pal aver.
Bo prekal o Mojžiš sas dino o Zakonos, ale o lačhipen (milosť) the o čačipen avľa prekal o Ježiš Kristus.
Le Devles šoha (ňikda) ňiko na dikhľa, ale o jekhoro Čhavo, savo hino pašes paš o Dad, amenge les sikaďa.
Kada hin oda, so svedčinel o Jan, sar ke leste o Židi bičhade andral o Jeruzalem le rašajen the le Leviten, hoj te phučen: “Ko tu sal?”
Na garuďa andre a phenďa avri: “Me na som o Kristus.”
A phučle lestar: “Ko akor sal? Či sal tu o Eliaš?” Ov phenďa: “Na som.” “Abo sal oda prorokos?” Odphenďa: “Na.”
Androda leske phende: “Akor, ko sal? Hoj te džanas te odphenel olenge, save amen bičhade. So pal tute phenes?”
Phenďa oda, so pisinďa o prorokos Izaiaš: “Me som o hangos, so vičinel pre pušťa: ‘Rovňaren avri o drom le Rajeskero!’ ”
Maškar o manuša, save sas pal leste bičhade, sas the Farizeja.
On lestar phučle: “Soske akor boles, te na sal tu o Kristus aňi o Eliaš aňi oda prorokos?”
O Jan lenge odphenďa: “Me bolav le paňeha, ale maškar tumende ačhel oda, kas tumen na prindžaren.
Ov hin oda, ko avel pal mande, ale me na som hodno leske te rozphandel o sirimocis pro sandalki.”
Oda pes ačhiľa andre Betanija pal o Jordan, kaj o Jan bolelas.
Pre aver džives dikhľa o Jan le Ježiš, hoj avel ke leste, a phenďa: “Dikh, o Bakroro le Devleskero, savo odlel o binos le svetostar!
Kada hin oda, pal kaste me phenďom: ‘Pal mande avel murš, savo hin angle ma, bo sas sigeder sar me.’
Aňi me les na prindžaravas, ale vašoda avľom a bolavas le paňeha, hoj les o Izrael te sprindžarel.”
O Jan svedčinelas: “Dikhľom le Duchos te avel sar holubica tele andral o ňebos a ačhiľa pre leste.
Aňi me les na prindžaravas, ale oda, ko man bičhaďa te bolel le paňeha, mange phenďa: ‘Pre kaste dikheha te avel tele le Duchos a hoj ačhel pre leste, oda hin ov, savo bolel le Sentne Duchoha.’
Me dikhľom a svedčinav, hoj kada hino o Čhavo le Devleskero.”
Pre aver džives ode pale ačhelas o Jan the duj leskere učeňika
a dikhľa le Ježiš, sar odarik pašal predžal, a phenďa: “Dikhen, o Bakroro le Devleskero!”
Ola duj učeňika šunde, so phenďa, a gele pal o Ježiš.
O Ježiš visaľiľa a dikhľa, hoj džan pal leste, a phenďa lenge: “So roden?” On leske odphende: “Rabbi (so hin prethodo: Učiťeľina), kaj bešes?”
Ov lenge phenďa: “Aven a dikhen!” Avke gele a dikhle, kaj bešel, a ačhile oda džives ke leste. Sas vaj štar ori pal o dilos.
Jekh ole dujendar, save oda šunde le Janostar a gele pal o Ježiš, sas o Andrej. Leskero phral sas o Šimon Peter.
Ov ešeb (peršo) arakhľa le Šimon a phenďa leske: “Arakhľam le Mesijašis,” so hin prethodo: Le Kristus.
A anďa les ko Ježiš. O Ježiš dikhľa pre leste a phenďa: “Tu sal o Šimon, o čhavo le Jonašiskero. Tu pes vičineha Kefas,” so hin prethodo: “Peter.”
Pre aver džives o Ježiš kamľa te džal andre Galileja. Arakhľa le Filip a phenďa leske: “Av pal ma!”
O Filip sas andral e Betsaida, o foros le Andrejiskero the le Peteriskero.
A o Filip arakhľa le Natanael a phenďa leske: “Arakhľam oles, pal kaste hin pisimen andro Mojžišoskero Zakonos the andro Proroka, le Ježiš, le Jozefoskere čhas andral o Nazaret.”
O Natanael leske phenďa: “Či andral o Nazaret šaj avel vareso lačho?” O Filip leske odphenďa: “Av a dikh!”
Sar dikhľa o Ježiš, hoj o Natanael avel ke leste, phenďa: “Dikh, čačo Izraelitas, andre savo nane klamišagos.”
O Natanael leske phenďa: “Khatar man prindžares?” O Ježiš leske odphenďa: “Mek sigeder, sar tut o Filip vičinďa, dikhľom tut, sar salas tel oda figovňikos.”
O Natanael leske phenďa: “Rabbi, tu sal oda Čhavo le Devleskero! Tu sal o kraľis le Izraeloskero!”
O Ježiš leske odphenďa: “Tu pačas, bo phenďom tuke: ‘Dikhľom tut tel oda figovňikos’? Bareder veci sar kada dikheha.”
Paľis phenďa: “Čačes, čačes phenav tumenge, hoj dikhena o ňebos phundrado a le Devleskere aňjelen te džal upre a tele paš o Čhavo le Manušeskero.”
Pal o duj dživesa sas o bijav andro gav Kana Galilejsko a sas ode e daj le Ježišoskeri.
O Ježiš sas vičimen pro bijav peskere učeňikenca.
Sar imar lenge dodžalas e mol, phenďa e daj le Ježišoske: “Nane len mol.”
O Ježiš lake phenďa: “So man the tut andre oda, džuvľije? Mek na avľa miri ora.”
Paloda leskeri daj phenďa le sluhenge: “Savoro, so tumenge phenela, keren!”
A ačhenas ode šov barune kanti pro paňi, hoj pes o Židi te thoven (moren) pal lengeri tradicija. Andre dojekh rešľolas vaj po šel ľitra.
O Ježiš lenge phenďa: “Pheraren o kanti le paňeha!” A pherarde len dži upre.
Paľis lenge phenďa: “Len andral a ľigenen oleske, ko ľidžal o bijav.” A ľigende.
Ov na džanelas, khatar sas, ale o sluhi, save ile le paňestar, džanenas. Avke sar koštoľinďa o paňi, so sas čerimen pre mol, vičinďa peske le ternes
a phenďa leske: “Dojekh manuš thovel pro skamind ešeb (peršo) e lačhi mol a sar imar buter pile, paľis del e goreder. Ale tu mukľal e lačhi mol dži akana!”
Kada ešebno zazrakos, so o Ježiš kerďa, pes ačhiľa andre Kana Galilejsko. Avke sikaďa peskeri slava a leskere učeňika andre leste pačanďile.
Paloda geľa andro Kafarnaum peskera daha, peskere phralenca the učeňikenca a ačhile ode vajkeci dživesa.
E Patraďi le Židengeri sas pašes a o Ježiš džalas andro Jeruzalem.
Ode andro chramos arakhľa olen, save bikenkerenas le gurumňen, bakren the holuben the olen, save vatinenas o love.
Kerďa peske le špargendar bičos a tradňa savoredženen le bakrenca the gurumňenca avri andral o chramos. Olenge, save vatinenas o love, previsarďa o skaminda a rozčhiďa o love.
Olenge, save bikenkerenas le holuben, phenďa: “Ľidžan kada adarik het! Ma keren mire Dadeskere kherestar pľacos!”
Leskere učeňikenge avľa pre goďi, hoj hin pisimen: “O kamiben vaš tiro kher andre mande labol sar jag.”
Akor leske o Židi phende: “Sikav amenge varesavo zazrakos, hoj te džanas, hoj tut hin autorita kada te kerel.”
O Ježiš lenge odphenďa: “Čhiven tele kada chramos a tel o trin džives les pale ačhavava.”
Akor phende o Židi: “Saranda the šov (46) berš ačhavenas kada chramos a tu les ačhaveha tel o trin džives?”
Ale ov oda vakerelas pal o chramos peskere ťeloskero.
Sar imar ušťiľa andral o meriben, o učeňika peske leperde, hoj oda phenďa, a pačanďile andro Pisišagos the leskere laveske.
Sar sas andro Jeruzalem pro Inepos Patraďi, but pačanďile andre leskero nav, bo dikhenas o zazraki, save kerelas.
Ale o Ježiš na dopačalas lenge, bo džanelas savore manušen.
Na kampelas leske, hoj vareko te svedčinel leske pal o manuš, bo ov korkoro džanelas, so hin le manušes andro jilo.
Sas jekh Farizejis, savo pes vičinelas Nikodem a sas angluno manuš maškar o Židi.
Ov avľa rači ko Ježiš a phenďa leske: “Rabbi, džanas, hoj avľal le Devlestar sar učiťeľis, bo ňiko našťi kerel ajse zazraki, sar tu keres, te leha na uľahas o Del.”
O Ježiš leske odphenďa: “Čačes, čačes phenav tuke: Oda, ko na uľola (pes na narodzinela) pale, našťi dikhel o kraľišagos le Devleskero.”
O Nikodem phenďa: “Sar šaj uľol manuš, te hino imar phuro? Či šaj džal dujtovar peskera dake andro per, hoj te uľol?”
O Ježiš odphenďa: “Čačes, čačes phenav tuke, hoj te vareko na uľola andral o paňi the andral o Duchos, našťi džal andre le Devleskero kraľišagos.
So uľiľa andral o ťelos, hin o ťelos, a so uľiľa andral o Duchos, hin o duchos.
Ma čudaľin tut, hoj tuke phenďom: ‘Mušinen te uľol pale.’
E balvaj phurdel, kaj kamel, šunes la, ale na džanes, khatar avel a kaj džal. Avke oda hin the sakoneha, ko uľiľa andral o Duchos.”
O Nikodem lestar phučľa: “Sar pes oda šaj ačhel?”
O Ježiš odphenďa: “Se tu sal učiťeľis andro Izrael a kada na džanes?
Čačes, čačes phenav tuke, hoj so džanas, phenas a oda, so dikhľam vakeras avri, no tumen na prilen amaro sveďectvo.
Te tumenge vakerav pal o veci andre kada svetos a na pačan, sar paľis pačana, te tumenge vakerava o veci pal o ňebos?
Ňiko na geľa upre andro ňebos, ča oda, ko avľa tele andral o ňebos, o Čhavo le Manušeskero.
Avke, sar o Mojžiš pre pušťa hazdňa upre le sapes, mušinel te el upre hazdlo o Čhavo le Manušeskero,
hoj sakones, ko pačal andre leste, te el o večno dživipen.
Bo o Del avke kamelas o svetos, hoj peskere jekhore Čhas diňa, hoj ňiko, ko pačal andre leste, te na merel, ale te el les o večno dživipen.
Bo o Del na bičhaďa pro svetos peskere Čhas, hoj te odsudzinel o svetos, ale hoj les te spasinel.
Oda, ko pačal andre leste, na ela odsudzimen. Ale oda, ko na pačal, imar hino odsudzimen, bo na pačanďiľa andro nav le Devleskere jekhore Čhaskero.
Kada hin oda sudos, hoj o svetlos avľa pre phuv, ale o nipi buter kamenas o kaľipen sar o svetlos, bo lengere skutki sas nalačhe.
Ňiko, ko kerel nalačhe veci, našťi avri ačhel o svetlos a na džal andro svetlos, hoj te na dičhol, so kerel.
Ale oda, ko dživel andro čačipen, džal andro svetlos, hoj pes te sikavel, hoj oda so kerel, hin kerdo prekal o Del.”
Paľis avľa o Ježiš peskere učeňikenca andre Judsko phuv. Ode lenca ačhiľa a bolelas.
A the o Jan bolelas andro Ainon, paš o Salem, bo ode sas but paňi a avenas pes ode te bolel.
O Jan mek na sas phandlo andre bertena.
Varesave le Janoskere učeňika pes vesekedinenas jekhe Židoha pal o žužaripen andro Zakonos.
Avle ko Jan a phende leske: “Rabbi, oda, savo sas tuha pal o Jordan a pal savo tu diňal sveďectvo, bolel a savore džan ke leste.”
O Jan odphenďa: “O manuš peske našťi lel ňič korkoro, te leske oda na ela dino andral o ňebos.
Tumen korkore san mire švedki, hoj phenďom: ‘Me na som o Kristus, ale som bičhado anglal leste.’
E terňi hiňi le terneskeri. Le terneskero prijaťeľis, savo ačhel pašes a šunel, igen radisaľol le terneskere hangoske. Kada miro radišagos hin akana pherdo.
Ov mušinel te barol a me te cikňol.
Oda, ko avel upral, hino upral savorende. Ko hino pal e phuv, hino pal e phuv a vakerel pal o veci, so pes kerel pre phuv; ale oda, ko avel andral o ňebos, hino upral savorende.
Vakerel pal oda, so dikhľa a šunďa, ale ňiko na prilel leskero sveďectvo.
Oda, ko prilel leskere lava, sikavel, hoj o Del hino čačipnaskero.
Bo oda, kas o Del bičhaďa, vakerel o lava le Devleskere, bo o Del leske del le Duchos bi e mira.
O Dad kamel le Čhas a diňa savoro andre leskere vasta.
Oda, ko pačal andro Čhavo, oles hin o večno dživipen, ale oda, ko na prilel le Čhas, na dikhela o dživipen, ale ačhel pre leste e choľi le Devleskeri.”
Sar pes dodžanľa o Ježiš, hoj o Farizeja pes došunde pal leste, hoj dochudel a bolel buter učeňiken sar o Jan,
choc o Ježiš korkoro na bolelas, ale leskere učeňika,
omukľa e Judsko phuv a geľa pale andre Galileja.
Mušinďa te džal prekal e Samarija.
Avke avľa andre Samarija andro foros Sichar, so sas pašes paš odi maľa, so diňa o Jakob peskere čhaske le Jozefoske.
Ode sas e chaňig le Jakoboskeri. O Ježiš sas strapimen le dromestar, avke peske bešľa paš e chaňig. Sas vaj dešuduj (12) ori pro dilos.
Akor avľa jekh džuvľi andral e Samarija te cirdel o paňi. O Ježiš lake phenďa: “De man te pijel!”
Bo leskere učeňika gele andro foros te cinel te chal.
Akor leske odi Samaritanka phenďa: “Tu sal Židos a me som Samaritanka. Sar šaj mandar manges te pijel paňi?” Bo o Židi na vakeren le Samaritanenca.
O Ježiš lake odphenďa: “Te džanľalas, savo daros del o Del a ko hin oda, savo tuke phenel: ‘De man te pijel,’ mangľalas les a ov tut diňahas o džido paňi.”
E džuvľi leske phenďa: “Rajeja, se nane tut aňi džbanos a e chaňig hiňi bari. Akor, khatar leha o džido paňi?
So, sal tu bareder sar amaro dad o Jakob, savo amenge diňa e chaňig? Se ov korkoro andral pijelas, the leskere čhave the leskere džvirini.”
O Ježiš lake odphenďa: “Sako, ko pijela kale paňestar, ela pale smedno,
ale ko pijela ole paňestar, so les me dava, oles na smedzinela šoha (ňikda). Ale o paňi, so les me dava, ačhela andre leste sar e chaňig, so dela o večno dživipen.”
E džuvľi leske odphenďa: “Rajeja, de man ole paňestar, hoj man te na smedzinel a te na phirav kade paňeske.”
Ov lake phenďa: “Dža, vičin tire romes a av kade!”
E džuvľi odphenďa: “Nane man rom.” Ov phenďa: “Mištes phenďal, hoj tut nane rom,
bo sas tut pandž roma a oda, kaha sal akana, nane tiro rom. Ada phenďal čačo.”
Akor oj phenďa: “Rajeja, dikhav, hoj sal prorokos.
Amare dada lašarenas le Devles pre kada verchos a tumen phenen, hoj andro Jeruzalem hin o than, kaj les kampel te lašarel.”
O Ježiš lake odphenďa: “Pača mange, džuvľije: Avel e ora, hoj na lašarena le Devles aňi pre kada verchos aňi andro Jeruzalem.
Tumen lašaren oles, saves na prindžaren. Ale amen lašaras oles, so prindžaras, bo o spaseňje avel le Židendar.
Ale avel e ora a imar hiňi akana, hoj ola, save čačes lašaren le Dades, les lašarena andro Duchos the andro čačipen. Bo o Dad rodel ajsen, save les avke lašaren.
O Del hino Duchos a ola, save les lašaren, mušinen les te lašarel andro Duchos the andro čačipen.”
E džuvľi leske phenďa: “Džanav, hoj avela o Mesijašis, savo pes vičinel Kristus. Sar ov avela, phenela amenge savoro.”
O Ježiš odphenďa: “Me som, savo tuha vakerav.”
Androda avle leskere učeňika a čudaľinenas pes, hoj vakerelas la džuvľaha. Ale ňiko lake na phenďa: “So rodes?” Abo leske: “Soske laha vakeres?”
Akor mukľa e džuvľi peskero džbanos, geľa andro foros a phenďa ode le nipenge:
“Aven, dikhen le manušes, savo mange phenďa savoro, so kerďom! Či nane ov o Kristus?”
Gele avri andral o foros a avle ke leste.
Androda les mangenas leskere učeňika: “Rabbi, cha!”
Ale ov phenďa: “Man hin te chal chaben, pal savo tumen na džanen.”
Akor phenenas o učeňika jekh avreske: “So, anďa leske vareko te chal?”
Ale o Ježiš lenge odphenďa: “Miro chaben hin oda, hoj te kerav e voľa oleskeri, savo man bičhaďa, a te dokerav leskeri buči.
Či tumen na phenen, hoj mek štar čhon a avela e žatva? Phenav tumenge, hazden tumare jakha a dikhen pro maľi: Imar hine parne – del pes te skidel!
Oda, ko skidel upre, imar lel o počiňiben a skidel o uľipen pro večno dživipen. Hoj oda, ko sadzinďa, jekhetane te radisaľon oleha, ko skidňa upre.
Bo oda lav, so vakeren o nipi, hin čačipen: ‘Jekh sadzinel a aver skidel upre.’
Me tumen bičhaďom te skidel upre oda, pre soste tumen buči na kerďan. Aver kerenas a tumen hin lengera bučatar chasna.”
But Samaritana andral oda foros pačanďile andro Ježiš prekal odi džuvľi, bo oj vakerelas: “Phenďa mange avri savoro, so keravas.”
Sar ke leste avle o Samaritana, mangenas les, hoj te ačhel ke lende. Ačhiľa ode duj džives.
Mek buter džene pačanďile, sar šunde leskero lav
a phenenas la džuvľake: “Amen imar pačas na ča vaš oda, so tu phenďal, bo the korkore šunďam a džanas, hoj ov hino čačes o Spasiťeľis le svetoskero.”
Pal ola duj dživesa odgeľa odarik andre Galileja.
O Ježiš korkoro phenďa, hoj le prorokos nane pačiv ode, kaj bariľa avri.
Avke avľa o Ježiš andre Galileja. O manuša andral e Galileja les priile, bo the on sas pre Patraďi andro Jeruzalem a dikhle sa, so kerelas.
Avke o Ježiš avľa pale andre Galilejsko Kana, kaj čerinďa o paňi pre mol. Ode sas jekh kraľiskero uradňikos a sas les nasvalo čhavo andro Kafarnaum.
Sar ov šunďa, hoj o Ježiš avľa andral e Judsko andre Galileja, geľa ke leste a mangľa les, hoj te avel te sasťarel leskere čhas, bo ov imar merelas.
O Ježiš leske phenďa: “Te na dikhľanas ďivi the zazraki, na pačanďiľanas.”
O uradňikos odphenďa: “Rajeja, av manca, medik na merel miro čhavo.”
O Ježiš leske phenďa: “Dža, tiro čhavo dživel.” Ov pačanďiľa le laveske, so leske phenďa o Ježiš, a geľa.
Le dromeha arakhle pes leha leskere sluhi a phende leske: “Tiro čhavo dživel.”
Phučľa lendar pre ora, kana leske sas feder. Odphende: “Idž, jekh oratar les e horučka omukľa.”
Akor prindžarďa o dad, hoj oda sas andre odi ora, sar leske o Ježiš phenďa: “Tiro čhavo dživel.” A pačanďiľa ov, the calo leskero kher.
Kada sas imar dujto zazrakos, so kerďa o Ježiš, sar avľa andral e Judsko phuv andre Galileja.
Paľis o Ježiš geľa andro Jeruzalem pro Židoviko inepos.
Andro Jeruzalem paš e Bakrengeri brana sas paňi, so o Židi vičinen Bethesda. Sas ode pandž pristreški, so sas kerde pro slupi.
Andre ola thana pašľonas igen but nasvale – kore, bange the kaľiki. [Užarenas, medik pes na čhalavela o paňi.
Bo o Židi pačanas, hoj le Rajeskero aňjelos avelas pal varesavo časos andro paňi a čhalavelas le paňeha a ko pes akor ešebno chudelas le paňestar, sasťolas avri andral savore nasvaľibena, so les sas.]
A sas ode varesavo manuš, savo sas tranda the ochto (38) berš nasvalo.
Sar les dikhľa o Ježiš te pašľol a prindžarďa, hoj imar hino but nasvalo, phenďa leske: “Kames te sasťol avri?”
O nasvalo manuš leske odphenďa: “Rajeja, nane ajso manuš, savo man ľigenďahas andro paňi akor, sar pes čhalavel. A medik me dodžav, imar aver džal anglal ma.”
Akor leske o Ježiš phenďa: “Ušťi, le tiro haďos a dža!”
Oda manuš takoj sasťiľa avri, iľa peskero haďos a phirelas. Oda pes ačhiľa pro Šabbat (sombatone).
Vašoda o Židi phende oleske, savo sas sasťardo: “O Šabbat hin, našťi ľidžas o haďos!”
Ov lenge odphenďa: “Oda, ko man sasťarďa, phenďa mange: ‘Le tiro haďos a dža!’ ”
Avke lestar phučle: “Ko hin oda manuš, so tuke phenďa: ‘Le tiro haďos a dža?’ ”
Ale oda manuš, savo sasťiľa avri, na džanelas ko oda hin, bo o Ježiš odgeľa dureder pašal ola nipi, save pes ode zgele.
Paľis les arakhľa o Ježiš andro chramos a phenďa leske: “Dikh, sasťiľal avri, imar buter ma ker o bini, hoj pes tuke te na ačhel vareso goreder!”
Oda manuš geľa het a phenďa le Židenge: “O Ježiš man sasťarďa.”
Vašoda džanas o Židi pro Ježiš, bo kerďa oda pro Šabbat.
O Ježiš lenge odphenďa: “Miro Dad furt kerel, vašoda the me kerav.”
Vaš oda lav les o Židi mek buter kamenas te murdarel, na ča hoj o Šabbat na doľikerel, ale mek the le Devles vičinel Dado a kerel pestar jekh le Dadeha.
Avke lenge o Ježiš odphenďa: “Čačes, čačes tumenge phenav, o Čhavo našťi kerel ňič korkoro pestar, ča oda, so dikhel te kerel peskere Dades. Avke sar kerel o Dad, kerel the o Čhavo.
Bo o Dad rado dikhel le Čhas a sikavel leske savoro, so ov kerel. A sikavela leske mek bareder veci sar kala, hoj pes tumen te čudaľinen.
Bo sar o Dad uštavel le mulen a obdžiďarel len, avke the o Čhavo, kas kamel, obdžiďarel.
Bo o Dad na sudzinel ňikas, ale savoro sudos diňa le Čhaske,
hoj savore te den pačiv le Čhas, avke sar den pačiv le Dades. Ko na del pačiv le Čhas, na del pačiv le Dades, savo les bičhaďa.
Čačes, čačes phenav tumenge, hoj hin večno dživipen oles, ko šunel miro lav a pačal oleske, ko man bičhaďa. Na džala pro sudos, ale pregeľa andral o meriben andro dživipen.
Čačes, čačes phenav tumenge, hoj avela e ora a imar hiňi ade, sar o mule šunena o hangos le Devleskere Čhaskero a ola, save les šunena, dživena.
Bo sar hin le Dades o dživipen andre peste, avke diňa the le Čhaske, hoj les te el o dživipen andre peste.
Diňa les pravos te sudzinel, bo hino o Čhavo le Manušeskero.
Ma čudaľinen pes oleske, bo avel e ora sar savore, save hine andro hrobi, šunena leskero hangos
a ola, save mištes kerenas, ušťena andral o meriben a dživena, ale ola, save namištes kerenas, ušťena a avena odsudzimen.
Me našťi kerav ňič korkoro mandar. Sudzinav avke, sar šunav le Dadestar a miro sudos hino čačipnaskero, bo na rodav miri voľa, ale e voľa Oleskeri, savo man bičhaďa.”
“Te me vakerav korkoro pal mande, miro sveďectvo nane čačipnaskero.
Aver svedčinel pal ma a džanav, hoj oda, so vakerel hin čačipen.
Tumen bičhaďan manušen ko Jan a ov diňa čačipnaskero sveďectvo.
No me na prilav o sveďectvo le manušestar, ale kada phenav vašoda, hoj te aven spasimen.
Ov sas e momeľi, so labolas the švicinelas, a tumen kamľan sikra te radisaľol andre leskero svetlos.
No man hin bareder sveďectvo sar le Jan. Bo o skutki, save mange diňa te kerel o Dad, me kerav. Ola skutki svedčinen, hoj man o Dad bičhaďa.
The o Dad, savo man bičhaďa, korkoro diňa pal ma sveďectvo. Tumen šoha na šunďan leskero hangos aňi na dikhľan leskero muj.
A leskero lav na ačhel andre tumende, bo na pačan oleske, kas ov bičhaďa.
Roden andro Pisišagi, bo gondoľinen tumenge, hoj andre tumen hin o večno dživipen a ipen oda svedčinel pal mande.
Ale na kamen te avel paš ma, hoj tumen te el o večno dživipen.
O ašariben le nipendar na prilav,
ale prindžarav tumen, hoj andre tumare jile le Devles na kamen.
Me avľom andro nav mire Dadeskero a na prilen man, ale te avľahas vareko aver andre peskero nav, oles priiľanas.
Sar šaj tumen pačan, te jekh avrestar rado prilen o ašariben, ale o ašariben le jekhore Devlestar na roden?
Ma gondoľinen tumenge, hoj me pre tumende vakerava le Dadeske. O Mojžiš, pre savo pes tumen zmuken, ov pre tumende vakerela avri.
Bo te pačanďiľanas le Mojžišoske, pačanďiľanas the mange, bo ov pisinelas pal mande.
Ale te na pačan oleske, so ov pisinďa, sar pačana oleske, so me vakerav?”
Paľis pregeľa o Galilejsko Moros, so the pes vičinel Tiberijadsko Moros.
A džanas pal leste igen but nipi, bo dikhle leskere zazraki, sar sasťarelas le nasvalen.
O Ježiš geľa pro verchos peskere učeňikenca a ode peske bešľa.
O inepos le Židengero, e Patraďi, sas pašes.
Sar hazdňa o Ježiš o jakha a dikhľa, hoj aven ke leste igen but nipi, phenďa le Filiposke: “Kaj cinaha o maro, hoj kala nipi te chan?”
Ale oda phenďa, hoj les te probaľinel avri (skušinel avri), bo džanelas, so kerela.
O Filip leske phenďa: “O maro vaš o duj šel (200) denara na ela len dos, hoj sako lendar ča sikra te chudel.”
Jekh leskere učeňikendar, o Andrej, o phral le Šimonoskero Peteriskero, leske phenďa:
“Hin ade jekh čhavoro, saves hin pandž jačmene mare the duj ribi. Ale so oda hin prekal kajci džene?”
O Ježiš phenďa: “Phenen le nipenge, hoj peske te bešen.” A pre oda than sas but čar. Akor peske bešle o murša a sas vaj pandž ezera (5 000).
O Ježiš iľa o mare, paľikerďa a rozdelas le učeňikenge a o učeňika olenge, save bešenas. Avke kerďa the le ribenca, a savoren sas ajci keci kamenas.
Sar imar čaľile, phenďa peskere učeňikenge: “Skiden upre, so ačhiľa, hoj ňič te na musaľol!”
Avke skidle upre dešuduj (12) pherde košara, so ačhile ole pandž jačmene marendar, so chanas.
Sar dikhle o nipi oda zazrakos, so o Ježiš kerďa, phenenas: “Ov hino čačes oda Prorokos, so majinďa te avel pro svetos.”
Sar o Ježiš avľa pre oda, hoj les kamen te lel a našilu lestar kamen te kerel kraľis, geľa pale korkoro pro verchos.
Sar zaračiľa, gele leskere učeňika paš o moros.
Gele andre loďka a džanas pre aver sera le moroskeri andro Kafarnaum. Imar sas rat a o Ježiš mek na avľa pale ke lende.
O moros pes upre hazdelas, bo phurdelas zoraľi balvaj.
Sar odgele la loďkaha vaj pandž abo šov kilometri, dikhle le Ježiš te phirel pal o moros. Ov avľa pašes ke lende a daranas pes.
Phenďa lenge: “Me som, ma daran tumen!”
Akor les ile andre loďka a e loďka sas takoj pre oda than, kaj kamle te džal.
O nipi, save ačhenas pre aver sera le moroskeri, džanenas, hoj ode sas ča odi jekh loďka, andre savi gele leskere učeňika het. Džanenas the oda, hoj o Ježiš na geľa jekhetane peskere učeňikenca andre loďka, ale hoj o učeňika odgele korkore.
Ale avle aver loďki andral e Tiberijada paš oda than, kaj chanas o maro, akor sar o Raj paľikerďa.
No pre aver džives, sar dikhle ola nipi, hoj ode nane o Ježiš aňi leskere učeňika, gele andre ola loďki, so avle andral e Tiberijada. Avke avle andro Kafarnaum te rodel le Ježiš.
A sar les arakhle pre aver sera le moroske, phende leske: “Rabbi, kana ade avľal?”
O Ježiš lenge odphenďa: “Čačes, čačes phenav tumenge: Tumen man na roden vaš oda, hoj dikhľan o zazraki, ale hoj chaľan ole marendar a čaľiľan.
Ma keren buči vaš o chaben, so našľola, ale vaš o chaben, so ačhela andro večno dživipen a so tumen o Čhavo le Manušeskero dela, bo pre leste thoďa o Del o Dad peskeri pečať.”
Akor leske phende: “So kampel te kerel, hoj te keras o skutki le Devleskere?”
O Ježiš lenge odphenďa: “O Del kamel oda skutkos: hoj te pačan andre Oda, kas ov bičhaďa.”
Akor leske phende: “Savo znameňje kereha, hoj te dikhas a te pačas tuke? So kereha?
Amare dada chanas e manna pre pušťa, avke sar hin pisimen: ‘Diňa len te chal o maro andral o ňebos.’ ”
Pre ada lenge o Ježiš phenďa: “Čačes, čačes phenav tumenge, hoj na o Mojžiš tumen diňa o maro andral o ňebos, ale miro Dad tumen del o čačo maro andral o ňebos.
Bo le Devleskero maro hin oda, ko avel tele andral o ňebos a del le svetos dživipen.”
Akor leske phende: “Rajeja, de amen furt oda maro.”
O Ježiš odphenďa: “Me som oda maro, so del o dživipen, ko avela ke mande, na ela šoha (ňikda) bokhalo, a ko andre mande pačal, šoha na ela smedno.
Ale phenďom tumenge, choc man imar dikhľan, the avke na pačan.
Savore, saven mange del o Dad, avena ke ma a oles, ko avela ke ma, šoha na odtradava.
Bo na avľom tele andral o ňebos, hoj te kerav miri voľa, ale a voľa oleskeri, ko man bičhaďa.
Oda, ko man bičhaďa, kamel, hoj te na našavav ňikas olendar, so man diňa. Ale kamel, hoj len savoren te uštavav andral o meriben andro posledno džives.
E voľa mire Dadeskeri hiňi, hoj sako, ko dikhel le Čhas a pačal andre leste, te chudel o večno dživipen. A me les uštavava andro posledno džives.”
O Židi pre leste reptinenas, bo phenďa: “Me som oda maro, so avľa tele andral o ňebos.”
A phenenas: “Či nane kada o Ježiš, o čhavo le Jozefoskero? Či na prindžaras leskere dades the da? Sar šaj phenel: ‘Avľom tele andral o ňebos?’ ”
Akor lenge o Ježiš odphenďa: “Ma dudrinen maškar tumende!
Ňiko našťi avel ke mande, te les na pricirdňahas o Dad, savo man bičhaďa. A me les uštavava andro posledno džives.
Andro Proroka hin pisimen: ‘Savore ena sikade le Devlestar.’ Avke sako, ko šunďa le Dadestar a sikľiľa lestar, avel ke mande.
Ňiko na dikhľa le Dades, ča oda, ko hino le Devlestar – ov le Dades dikhľa.
Čačes, čačes phenav tumenge: Oles hin o večno dživipen, ko andre mande pačal.
Me som o maro le dživipnaskero.
Tumare dada chanas e manna pre pušťa, ale mule.
Ale kada hin oda maro, so avel tele andral o ňebos, a manuš, savo chala lestar, na merela.
Me som oda džido maro, so avľa tele andral o ňebos. Te vareko chala ole marestar, dživela furt. O maro, so me dava, hin miro ťelos, so dava vaš o dživipen le svetoske.”
Akor pes o Židi vesekedinenas maškar peste a phenenas: “Sar amenge kada šaj del te chal peskero ťelos?”
O Ježiš lenge phenďa: “Čačes, čačes phenav tumenge, hoj te na chana o ťelos le Čhaskero le Manušeskero a te na pijena leskero rat, na ela tumen o dživipen andre peste.
Ko chal miro ťelos a pijel miro rat, oles hin večno dživipen a me les uštavava andro posledno džives.
Bo miro ťelos hin oda čačo chaben a miro rat čačo pijiben.
Oda, ko chal miro ťelos a pijel miro rat, ačhel andre ma a me andre leste.
Avke, sar man bičhaďa o džido Dad a sar me dživav le Dadestar, avke the oda, ko man chala, dživela mandar.
Kada hin oda maro, so avľa tele andral o ňebos; na avke sar tumare dada chanas e manna a mule. Oda, ko chala kada maro, dživela pro furt.”
Kada phenďa, sar len sikavelas andre sinagoga andro Kafarnaum.
Sar leskere učeňika oda šunde, but lendar phende: “Kala hine zorale lava! Ko len šaj šunel?”
Ale o Ježiš džanelas, hoj leskere učeňika pre leste dudrinen, vašoda lenge phenďa: “Kada marel tele tumaro pačaben?
A so akor, te dikhľanas le Čhas le Manušeskeres te džal upre ode, kaj sas angloda?
O Duchos hin, savo obdžiďarel; le manušeskeri zor nane pre ňisoste. O lava, so tumenge me vakerďom, hine Duchos the dživipen.
Ale maškar tumende hin ajse, save na pačan.” Bo o Ježiš imar ešebnovarestar (peršovarestar) džanelas, save na pačan a ko les zradzinela.
A phenďa: “Vašoda tumenge phenďom, hoj ňiko našťi avel ke ma, te leske oda na ela dino mire Dadestar.”
Akorestar odgele but leskere učeňika het a na phirenas imar leha.
Avke o Ježiš phenďa le dešudujenge: “So, the tumen kamen te džal het?”
O Šimon Peter leske odphenďa: “Rajeja, ke kaste džaha? Se tut hin o lava, so den o večno dživipen,
a amen pačanďiľam a prindžarďam, hoj tu sal oda Sentno le Devleskero.”
O Ježiš lenge odphenďa: “Či me mange na kidňom avri tumen le dešudujen? Ale jekh tumendar hin o beng.”
Oda phenďa pal o Judaš, saveske sas dad o Šimon Iškarijotsko. Bo ov sas jekh le dešudujendar, savo les paľis zradzinďa.
Paľis phirelas o Ježiš pal e Galileja. Na kamelas te phirel pal e Judsko, bo o Židi les kamenas te murdarel.
Sas pašes le Židengero inepos, o Inepos le Stankengero.
Akor leske leskere phrala phende: “Dža adarik het andre Judsko, hoj the tire učeňika te dikhen o skutki, so keres.
Bo ňiko, ko kamel pes te sikavel anglo nipi, na kerel ňič počoral. Te keres kajse veci, sikav tut le svetoske.”
Bo aňi leskere phrala andre leste na pačanas.
Akor lenge o Ježiš phenďa: “Miro časos mek na avľa, ale tumaro časos hino ade furt.
Pre tumende o svetos na džal, ale man našťi avri ačhel, bo me pre leste phenav avri, hoj namištes kerel.
Tumen džan andro Jeruzalem pro inepos. Me na džav pre kada inepos, bo mek na avľa miri ora.”
Kada lenge phenďa a ačhiľa andre Galileja.
Ale sar odgele leskere phrala pro inepos, odgeľa the ov – no na avke, hoj les te dičhol, ale počoral.
O Židi les rodenas pro inepos a phenenas: “Kaj hino koda?”
A maškar o nipi pes pal leste but vakerelas. Jekh vakerenas, hoj hino lačho, a aver vakerenas, hoj cirdel le nipen pal peste le klamišagoha.
Ale ňiko pal leste na vakerelas anglal o nipi, bo daranas pes le Židendar.
Sar imar pregeľa jepaš inepos, odgeľa o Ježiš upre andro chramos a sikavelas.
Akor pes o Židi čudaľinenas a phenenas: “Khatar džanel le Devleskero Lav, te na sikľiľa?”
O Ježiš lenge odphenďa: “Miro sikaviben nane mandar, ale Olestar, ko man bičhaďa.
Te vareko kamel te kerel le Devleskeri voľa, džanela, či hin oda sikaviben le Devlestar, abo či me korkoro mandar vakerav.
Oda, ko vakerel korkoro pestar, rodel peskeri slava. Ale oda, ko rodel e slava oleske, savo les bičhaďa, vakerel o čačipen a nane andre leste klamišagos.
Či na diňa tumenge o Mojžiš o Zakonos? A ňiko tumendar na doľikerel o Zakonos. Soske man kamen te murdarel?”
O nipi odphende: “Demonos andre tu hin. Ko tut kamel te murdarel?”
O Ježiš odphenďa: “Jekh zazrakos kerďom a savore tumen oleske čudaľinen.
O Mojžiš tumen diňa o občhinďipen (e obriezka), vašoda tumen občhinen le manušes pro Šabbat (sombatone) – choc o občhinďipen nane lestar, ale le dadendar.
Te o murš prilel o občhinďipen pro Šabbat, hoj pes te doľikerel le Mojžišoskero Zakonos, akor soske pre mande chan choľi, hoj sasťarďom pro Šabbat cale manušes?
Ma sudzinen pal oda, sar pes dičhol avral, ale sudzinen o čačipnaskero sudos.”
Akor phende varesave Jeruzalemčana: “Či oda nane ov, saves kamen te murdarel?
A dikh, bi e dar vakerel a ňič leske na phenen. So, čačes prindžarde o anglune murša, hoj ov hin o Kristus?
Se pal kada džanas khatar hino, ale sar avela o Kristus, pal leste na džanela ňiko, khatar hino.”
Akor sikavelas o Ježiš andro chramos a zvičinďa: “Tumen man prindžaren a džanen the khatar som. No me na avľom korkoro mandar, ale oda, ko man bičhaďa, hino čačo, ale oles tumen na prindžaren.
Me les prindžarav, bo som lestar a ov man bičhaďa.”
Akor les kamenas te zachudel, ale ňiko pre leste na thoďa o vasta, bo mek na avľa leskeri ora.
But džene ole nipendar andre leste pačanďile a phende: “Te avela o Kristus, či kerela buter zazraki, sar ov kerďa?”
Ale sar šunde o Farizeja le nipen, hoj peske pal leste vakeren kajse veci, bičhade on the o nekbareder rašaja le sluhen, hoj les te zalen.
Akor lenge o Ježiš phenďa: “Imar nabut časos som tumenca a paľis džava ke oda, ko man bičhaďa.
Rodena man, ale na arakhena, a ode, kaj me som, tumen našťi aven.”
Akor peske o Židi phende: “Kaj džala, hoj les amen na arakhaha? Či so, džala andre le Grekengere fori, kaj bešen amare manuša, hoj te sikavel le Greken?
So hin oda, so phenďa: ‘Rodena man a na arakhena a ode, kaj me som, tumen našťi aven?’ ”
Pre posledno baro džives andro inepos ačhelas o Ježiš a zvičinďa: “Te hin vareko smedno, mi avel ke mande a mi pijel!
Andral oda manuš, ko pačal andre ma, avena avri o prudi le džide paňeha, avke sar phenel le Devleskero Lav!”
Ale ada phenďa pal o Sentno Duchos, saves chudena ola, save andre leste pačana. Na sas mek dino o Sentno Duchos, bo mek o Ježiš na sas ilo upre andre slava.
Varesave džene ole nipendar, save šunde oda lav, phenenas: “Ov hino čačes oda Prorokos.”
Aver phenenas: “Ov hin o Kristus.” Ale aver phenenas: “Sar šaj avel o Kristus andral e Galileja?
Či na phenel le Devleskero Lav, hoj o Kristus avela le Davidoskere potomstvostar, andral o foros Betlehem, kaj bešelas o David?”
Avke o nipi pes angle leste vesekedinenas.
Varesave džene lendar les kamle te zalel, ale ňiko pre leste na thoďa o vasta.
O sluhi avle pale ko nekbareder rašaja the ko Farizeja a on lenge phende: “Soske les na anďan?”
O sluhi odphende: “Šoha (ňikda) ňisavo manuš na vakerelas avke sar kada manuš.”
Akor lenge odphende o Farizeja: “So, the tumen diliňarďa?
Hin vareko maškar o anglune murša, abo maškar o Farizeja, ko pačanďiľa andre leste?
Na, ča ola nipi, save na prindžaren o Zakonos – prekošle hine!”
Androda phenďa jekh le Farizejendar, o Nikodem, savo sas angloda pal o Ježiš:
“Amaro Zakonos na sudzinel le manušes sigeder, medik les na šunel avri a na dodžanel pes, so kerel.”
Odphende leske: “So, the tu sal andral e Galileja? Gen andre le Devleskero Lav a dikheha, hoj o prorokos na avela andral e Galileja.”
A geľa sako andre peskero kher.
O Ježiš odgeľa pro Olivovo Verchos.
Tosara avľa pale andro chramos a savore manuša avenas ke leste. Ov peske bešľa a sikavelas len.
O zakoňika the o Farizeja ande ke leste jekha džuvľa, sava arakhle te kerel lubipen, a thode la te ačhel maškaral.
A phende leske: “Učiťeľina, kadi džuvľi sas arakhľi paš oda, sar kerelas lubipen.
O Mojžiš amenge andro Zakonos prikazinďa te murdarel le barenca kajsa džuvľa – a tu, so pre oda phenes?”
Kada phende vašoda, hoj les te chuden pro lav, hoj pre leste paľis te vakeren. Ale o Ježiš banďiľa tele a pisinelas le angušteha pre phuv.
Sar lestar na preačhenas te phučkerel, ušťiľa a phenďa lenge: “Ko tumendar hino bi o binos, mi čhivel andre late ešebno le bareha.”
A pale banďiľa tele a pisinelas pre phuv.
Sar oda on šunde, jekh pal aver džanas het, ešeb (peršo) o nekphureder, medik ode na ačhiľa ča o Ježiš the odi džuvľi, savi ačhelas maškaral.
O Ježiš pale ušťiľa a phenďa lake: “Kaj hine savore? Ňiko tut na odsudzinďa?”
Oj phenďa: “Ňiko, Rajeja!” O Ježiš lake phenďa: “Aňi me tut na odsudzinav: Dža a imar ma ker buter o bini!”
Paľis ke lende o Ježiš pale prevakerďa: “Me som o svetlos le svetoskero. Oda, ko phirela pal mande, na phirela andro kaľipen, ale ela les o svetlos le dživipnaskero.”
O Farizeja leske phende: “Tu vakeres korkoro pal tu; tiro sveďectvo nane čačipnaskero.”
O Ježiš odphenďa: “Choc me korkoro pal mande vakerav, miro sveďectvo hin čačo, bo džanav, khatar avľom a kaj džav. Ale tumen na džanen, khatar avav abo kaj džav.
Tumen sudzinen avke sar o nipi, me na sudzinav ňikas.
Ale te sudzinav, miro sudos hino čačipnaskero, bo na som korkoro, ale o Dad, savo man bičhaďa, hino manca.
Se the andre tumaro Zakonos hin pisimen, hoj o sveďectvo duje manušengero hino čačo.
Me svedčinav korkoro pal mande a svedčinel pal mande the o Dad, ko man bičhaďa.”
Akor leske phende: “Kaj hino tiro Dad?” O Ježiš odphenďa: “Na prindžaren aňi man aňi mire Dades. Te prindžarďanas man, prindžarďanas the mire Dades.”
O Ježiš vakerďa oda, sar sikavelas andro chramos paš e pokladňa, ale ňiko pre leste na thoďa o vasta, bo mek na avľa leskeri ora.
Paloda lenge o Ježiš pale phenďa: “Me džav het a tumen man rodena a merena andre tumaro binos. Ode, kaj me džav, tumen našťi aven.”
Akor phenenas o Židi: “So, kamel pes korkoro te murdarel, te phenel: ‘Ode, kaj me džav, tumen našťi aven’?”
Ov lenge phenďa: “Tumen san telal, me som upral. Tumen san andral kada svetos, me na som.
Vašoda phenďom tumenge, hoj merena andre tumare bini. Bo te na pačana, hoj Me Som, merena andre tumare bini.”
Akor leske phende: “Ko sal tu?” O Ježiš lenge odphenďa: “Me som oda, so furt tumenge phenavas.
Hin man but pal tumende te vakerel a te sudzinel. Ale oda, ko man bičhaďa, hino čačo a me vakerav le svetoske oda, so šunďom lestar.”
No on na achaľile, hoj lenge vakerelas pal o Dad.
Avke phenďa o Ježiš: “Sar hazdena upre le Čhas le Manušeskeres, akor džanena, hoj me som a hoj korkoro mandar na kerav ňič, ale vakerav avke, sar man sikaďa miro Dad.
Oda, ko man bičhaďa, hino manca. Na mukľa man o Dad korkores, bo me furt kerav oda, so hin leske pre dzeka.”
Sar oda vakerelas, but džene andre leste pačanďile.
Akor phenďa o Ježiš ole Židenge, save andre leste pačanďile: “Te doľikerena miro lav, čačes san mire učeňika.
Prindžarena o čačipen a o čačipen tumen oslobodzinela.”
Odphende leske: “Amen sam le Abrahamoskere čhave a šoha (ňikda) ňikaske na samas otroka. Sar tu phenes: ‘Avena oslobodzimen?’ ”
O Ježiš lenge phenďa: “Čačes, čačes phenav tumenge, hoj sako, ko kerel o binos, hino otrokos le binoske.
O otrokos na ačhela andro kher furt, ale o čhavo ačhela furt.
Sar tumen o Čhavo oslobodzinela, akor avena čačes slobodne.
Džanav, hoj san le Abrahamoskere čhave, ale kamen man te murdarel, bo na kamen te prilel mire lava.
Me vakerav oda, so dikhľom ke miro Dad, a tumen keren avke, sar šunďan tumare dadestar.”
Odphende leske: “Amaro dad hin o Abraham.” O Ježiš odphenďa: “Te uľanas le Abrahamoskere čhave, kerďanas ola veci, so o Abraham.
Akana man kamen te murdarel, manušes, savo tumenge vakerelas o čačipen, so šunďa le Devlestar. A kada o Abraham na kerďa.
Tumen keren o skutki tumare dadeskere.” On phende leske: “Amen na uľiľam (pes na narodzinďam) le lubipnastar, amen hin jekh Dad, o Del.”
O Ježiš lenge phenďa: “Te uľahas o Del tumaro dad, kamľanas man, bo me avľom le Devlestar a akana som ade. Bo me na avľom korkoro mandar, ale ov man bičhaďa.
Soske na achaľon oleske, so me vakerav? Vašoda, hoj našťi zľidžan mire lava.
Tumaro dad hin o beng a tumen kamen te kerel o nalačhe žadosci tumare dadeskere. Ov sas vrahos ešebnovarestar (peršovarestar) a na ačhiľa andro čačipen, bo andre leste nane ňisavo čačipen. Te klaminel, vakerel oda, so hin andre leste, bo ov hino klamaris the o dad le klamišagoske.
Ale mange na pačan, bo me vakerav o čačipen.
Ko tumendar šaj phenel pre ma, hoj kerďom varesavo binos? Ale te vakerav o čačipen, soske mange na pačan?
Oda, ko hino le Devlestar, šunel le Devleskere lava. Tumen vašoda na šunen, bo na san le Devlestar.”
Akor leske o Židi odphende: “Či amen na phenas mištes, hoj sal Samaritanos a hin andre tu demonos?”
O Ježiš odphenďa: “Andre mande nane demonos. Me dav pačiv mire Dades, ale tumen man na den pačiv.
Me na rodav miri slava, ale hin aver, ko ada rodel prekal ma, a ov hino sudcas.
Čačes, čačes phenav tumenge te vareko doľikerela miro lav, šoha na dikhela o meriben.”
Akor leske o Židi phende: “Akana prindžarďam, hoj andre tu hin demonos. O Abraham muľa the o proroka mule a tu phenes, hoj te vareko doľikerela tiro lav, šoha na merela?
So sal tu bareder sar amaro dad o Abraham, savo muľa? The o proroka mule. So tutar keres?”
O Ježiš odphenďa: “Te man lašarav me korkoro, miro lašariben na mol ňič. Miro Dad hin oda, ko man lašarel – pal kaste tumen phenen, hoj hino tumaro Del.
Tumen les na prindžarďan, ale me les prindžarav. Te phenďomas, hoj les na prindžarav, uľomas ajso klamaris sar tumen. No me les prindžarav a doľikerav leskero lav.
O Abraham tumaro dad radisaľiľa, hoj dikhela miro džives; no dikhľa a radisaľiľa.”
Akor leske o Židi phende: “Mek tuke nane aňi penda (50) berš a le Abraham dikhľal?”
O Ježiš phenďa: “Čačes, čačes phenav tumenge, hoj sigeder sar sas o Abraham, Me Som.”
Akor hazdle o bara, hoj andre leste te čhiven, ale o Ježiš pes garuďa a geľa avri andral o chramos.
Sar džalas o Ježiš dikhľa jekhe manušes, savo sas koro, kanastar uľiľa (pes narodzinďa).
A leskere učeňika lestar phučle: “Rabbi, ko kerďa binos, hoj uľiľa koro? Ov, vaj leskeri daj the dad?”
O Ježiš odphenďa: “Aňi ov na kerďa binos aňi leskeri daj the dad. Ale kada pes ačhiľa vašoda, hoj pes pre leste te sikavel le Devleskeri zor.
Me mušinav te kerel o skutki oleskere, savo man bičhaďa, medik hin o džives. Avel e rat a akor našťi kerela ňiko skutki.
Medik som pro svetos, som o svetlos le svetoske.”
Sar oda phenďa, čhungarďa pre phuv, kerďa le šlinenca čhik a pomakhľa o jakha le koreske.
A phenďa leske: “Dža, thov (omor) tut andro paňi Siloam” (so hin prethodo: Bičhado). Avke geľa a thoďa pes, avľa pale a dikhelas.
Akor phende leskere susedi the ola, save les angloda dikhenas te žobrinel: “Či oda nane ov, savo bešelas a žobrinelas?”
Jekh phenenas: “Oda hin ov.” Aver phenenas: “Nane, ale dičhol sar ov.” Ale ov phenelas: “Oda som me.”
Akor lestar phučle: “Sar tuke phundrile o jakha?”
Ov odphenďa: “O manuš, savo pes vičinel Ježiš, kerďa čhik, pomakhľa mire jakha a phenďa mange: ‘Dža ko paňi Siloam a thov tut!’ Avke geľom, a sar man thoďom, chudľom te dikhel.”
Akor leske phende: “Kaj hino oda manuš?” Phenďa: “Na džanav.”
Paľis ľigende oles, savo sas koro, ko Farizeja.
Oda džives, sar kerďa o Ježiš e čhik a phundraďa leskere jakha, sas Šabbat (sombat).
O Farizeja lestar pale phučle: “Sar chudľal te dikhel?” Ov lenge phenďa: “Thoďa čhik pre mire jakha, thoďom (morďom) man a chudľom te dikhel.”
Akor phende varesave Farizeja: “Kada manuš nane le Devlestar, bo na doľikerel o Šabbat!” Aver phenenas: “Sar šaj kerel binošno manuš kajse zazraki?” A vesekedinenas pes maškar peste.
Avke pale phende le koreske: “Tu, so phenes akana pal leste, sar tuke phundraďa o jakha?” Ov phenďa: “Hino prorokos.”
O Židi na pačanas, hoj sas koro a chudľa te dikhel, medik peske na vičinde leskera da the dades.
Avke lendar phučle: “Hin kada tumaro čhavo? Pal leste phenen, hoj uľiľa koro? Sar oda, hoj akana dikhel?”
Leskeri daj the o dad lenge odphende: “Džanas, hoj hin amaro čhavo a džanas, hoj uľiľa koro,
ale sar oda, hoj akana dikhel, na džanas. Amen na džanas, ko phundraďa leskere jakha. Hin leske o berša, phučen lestar; ov vakerela korkoro vaš peste.”
Kada phenďa leskeri daj the o dad, bo daranas pes le Židendar. Bo o Židi pes maškar peste dovakerde, hoj oda, ko pre leste phenela, hoj hino o Kristus, ela avričhido andral e sinagoga.
Vašoda phenďa leskeri daj the dad: “Hin leske o berša, lestar phučen.”
Akor vičinde o Farizeja dujtovar ole manušes, savo sas koro, a phende leske: “Vaker čačipen anglo Del. Amen džanas, hoj oda manuš hino binošno.”
Ov odphenďa: “Či hino binošno, me na džanav, ale jekh džanav: Somas koro a akana dikhav.”
Pale leske phende: “So tuke kerďa? Sar phundraďa tire jakha?”
Odphenďa lenge: “Imar tumenge phenďom a na šunďan. Soske oda kamen pale te šunel? The tumen kamen te avel leskere učeňika?”
On leske rakinenas a phende: “Tu sal leskero učeňikos, ale amen sam o učeňika le Mojžišoskere!
Amen džanas, hoj o Del ko Mojžiš vakerelas, ale pal kada na džanas, aňi khatar hino.”
Ov odphenďa: “Ipen oda hin čudno, hoj tumen na džanen, khatar hino, ale phundraďa mire jakha.
Se amen džanas, hoj o Del le binošnen na šunel, ale šunel oles, ko les del pačiv a kerel leskeri voľa.
Šoha na sas šundo, hoj vareko phundraďa o jakha oleske, ko uľiľa koro.
Te ov na uľahas le Devlestar, našťi ňič kerďahas.”
Odphende leske: “Tu uľiľal calo andro bini a amen aves te sikavel?” A tradle les avri andral e sinagoga.
O Ježiš šunďa pal oda, hoj les tradle avri, a sar les arakhľa, phenďa leske: “Tu pačas andro Čhavo le Manušeskero?”
Ov odphenďa: “A ko hin oda Rajeja, hoj andre leste te pačav?”
O Ježiš leske phenďa: “Imar les the dikhľal a ov hin oda, savo tuha vakerel.”
Ov phenďa: “Pačav, Rajeja!” A peľa pro khoča angle leste.
O Ježiš phenďa: “Me avľom andre kada svetos te sudzinel. Hoj ola, save na dikhen, te dikhen a ola, save dikhen, te en kore.”
Šunde oda varesave Farizeja, save leha sas a phende leske: “So, the amen sam kore?”
O Ježiš lenge odphenďa: “Te uľanas kore, na uľahas tumen binos, ale akana phenen: ‘Amen dikhas!’ Vašoda tumaro binos ačhel.”
“Čačes, čačes phenav tumenge, hoj oda, ko na džal andre prekal o vudar andre bakraňi maštalňa, ale džal avres, hino živaňis the zbujňikos.
Ale oda, ko avel andre prekal o vudar, hin o pasťjeris le bakrengero.
Leske o vratňikos phundravel a o bakrore šunen leskero hangos (hlasos). Vičinel peskere bakroren pal o nava a ľidžal len avri.
Sar ľidžal avri savore peskere bakroren, džal anglal lende a o bakrore džan pal leste, bo prindžaren leskero hangos.
Ale pal aver dženo šoha (ňikda) na džana a denašena lestar, bo na prindžaren leskero hangos.”
Kada podobenstvo lenge phenďa o Ježiš, ale on na achaľile, pal soste lenge vakerelas.
Akor lenge o Ježiš pale phenďa: “Čačes, čačes phenav tumenge, me som o vudar le bakrorenge.
Savore, save avle angle mande, sas zbujňika the živaňa, ale o bakrore len na šunde.
Me som o vudar. Te avela vareko andre prekal ma, ela spasimen. Avela andre a džala avri a arakhela o chaben.
O živaňis avel ča vašoda, hoj te čorel, te murdarel a te zňičinel. Me vašoda avľom, hoj len te el dživipen a savorestar pherdo.”
“Me som o lačho Pasťjeris. O lačho Pasťjeris del peskero dživipen vaš o bakrore.
Ale sar o najomňikos, savo nane pasťjeris a o bakrore nane leskere, dikhel te avel le ruves (vlkos), omukel le bakroren a denašel. Paľis o ruv len chudel a roztradel.
Oda manuš denašel het, bo ov hino ča najomňikos a na bajinel pal o bakrore.
Me som oda lačho Pasťjeris a me prindžarav miren a the mire man prindžaren.
Avke, sar man prindžarel o Dad, avke the me prindžarav le Dades a dav miro dživipen vaš o bakrore.
Hin man the aver bakrore, so nane andral kadi maštalňa a the len mušinav te ľidžal. Šunena miro hangos a ela jekh stados the jekh Pasťjeris.
Vašoda man kamel miro Dad, bo me dav miro dživipen, hoj mange les te lav pale.
Ňiko mandar na lel o dživipen, ale me korkoro les dav. Hin man zor les te del a hin man zor les te lel pale. Kada prikazaňje chudľom le Dadestar.”
Vaš ola lava pes chudle o Židi maškar peste pale te vesekedinel.
A but džene lendar phenenas: “O demonos andre leste hin a diliňaľol. Soske les šunen?”
Aver phenenas: “Kala lava nane manušestar, andre savo hin demonos. Či šaj phundravel o demonos o jakha le korenge?”
Andro Jeruzalem sas o Inepos Hanukkah a sas jevend.
A o Ježiš pes predžalas pal o chramos andre dvora le Šalamunoskeri.
Akor o Židi ačhile pašal leste a phende: “Dži kana amen mukeha avke, hoj te na džanas, ko tu sal? Te sal o Kristus, phen amenge phundradones!”
O Ježiš lenge odphenďa: “Phenďom tumenge a na pačan. O skutki, so me kerav andre mire Dadeskero nav, sikaven pre mande.
Ale tumen na pačan, bo na san mire bakrore.
Mire bakrore šunen miro hangos a me len prindžarav a on aven pal mande.
Me len dav večno dživipen a šoha na merena. Ňiko len na cirdela avri andral miro vast.
Miro Dad, savo mange len diňa, hino nekbareder savorendar. Ňiko len našťi cirdel avri andral o vast mire Dadeske.
Me the o Dad sam jekh.”
Akor hazdle o Židi o bara, hoj les te murdaren.
Ale o Ježiš lenge odphenďa: “But lačhe skutki tumenge sikaďom, so hine mire Dadestar. Vaš savo man kamen te murdarel le barenca?”
O Židi leske odphende: “Na vaš o lačhe skutki tut kamas te murdarel, ale vaš oda, hoj pes ruhines pro Del a keres tutar Del – tu, so sal ča manuš.”
O Ježiš lenge odphenďa: “Či nane pisimen andre tumaro Zakonos: ‘Me phenďom, devla san?’
Vičinel ‘devla’ olen, kaske sas dino o Lav le Devleskero – a le Devleskero Lav hin čačipen pro furt.
Sar oda, hoj tumen phenen oleske, kas peske o Dad kidňa avri a bičhaďa pro svetos, hoj pes ruhinel pro Del? Ča vaš oda, hoj phenďom: ‘Me som o Čhavo le Devleskero’?
Te me na kerav o skutki mire Dadeskere, akor mange ma pačan.
Ale te kerav ola skutki – choc mange na pačan, pačan mire skutkenge, hoj te prindžaren a te pačan, hoj o Dad hino andre mande a me som andro Dad.”
Akor les pale kamenas te chudel, no ov geľa avri andral lengere vasta.
A pale odgeľa pal o Jordan, pre oda than, kaj o Jan angloda bolelas, a ačhiľa ode.
But džene avle pal leste a phenenas: “Choc o Jan na kerďa ňisavo zazrakos, savoro, so pal o Ježiš phenďa, hin čačipen.”
A but džene ode andre leste pačanďile.
Sas jekh nasvalo, o Lazar, andral o gav Betanija, kaj bešenas e Maria the lakeri pheň Marta.
Odi Maria pomakhľa le Rajes le olejoha a khosľa leske o pindre le balenca. Lakero phral Lazar sas nasvalo.
Avke ola pheňa dine le Ježišoske te phenel: “Rajeja, oda, kas tu rado dikhes, hino nasvalo.”
Sar o Ježiš oda šunďa, phenďa: “Kada nasvaľiben nane pro meriben, ale pre le Devleskeri slava, hoj o Čhavo le Devleskero te el barardo.”
O Ježiš rado dikhelas la Marta, lakera pheňa the le Lazar.
Ale sar šunďa, hoj o Lazar hino nasvalo, ačhiľa mek duj džives pre oda than, kaj sas.
Paľis phenďa le učeňikenge: “Aven, džas pale andre Judsko.”
O učeňika leske phende: “Rabbi, ča akana tut kamenas o Židi te murdarel le barenca a pale ode džas?”
O Ježiš odphenďa: “Či nane dešuduj (12) ori andro džives? Te vareko phirel dživese, na perela, bo dikhel o svetlos kale svetoskero.
Ale te phirel vareko rači, perela, bo nane andre leste o svetlos.”
Pal kala lava lenge phenďa: “Amaro prijaťeľis Lazar zasuča, ale džav, hoj les te uštavav.”
Akor leske o učeňika phende: “Rajeja, te zasuča, sasťola avri.”
O Ježiš vakerelas pal leskero meriben, ale on peske gondoľinenas, hoj vakerel pal o soviben.
Paľis lenge o Ježiš phenďa phundradones: “O Lazar muľa.
Vaš tumenge som rado, hoj ode na somas, hoj tumen te pačan. Ale aven, džas pal leste!”
Akor phenďa o Tomaš, saves vičinen Didimos, okle učeňikenge: “Džas the amen, hoj te meras leha!”
Sar ode avľa o Ježiš, dodžanľa pes, hoj o Lazar imar štar džives pašľol andro hrobos.
E Betanija sas pašes paš o Jeruzalem, vaj trin kilometri.
A but Židi avle ke Marta the Maria te preľidžal lenca e dukh pal lengero phral.
Sar šunďa e Marta, hoj avel o Ježiš, geľa ke leste, ale e Maria ačhiľa khere.
Avke phenďa e Marta le Ježišoske: “Rajeja, te ade uľalas, miro phral na muľahas.
Ale the akana džanav, hoj savoro, so mangeha le Devlestar, o Del tut dela.”
O Ježiš lake phenďa: “Tiro phral ušťela.”
E Marta leske phenďa: “Džanav, hoj ušťela akor, sar ušťena o mule andral o meriben andro posledno džives.”
O Ježiš lake phenďa: “Me som oda, ko uštavel le manušen andral o meriben a del len o dživipen. Oda, ko andre mande pačala, choc merela, dživela.
Ňiko olendar, save dživen a pačan andre ma, šoha (ňikda) na merela. Pačas oleske?”
Oj leske phenďa: “He, Rajeja, me pačanďiľom, hoj tu sal o Kristus, o Čhavo le Devleskero, savo mušinďa te avel pro svetos.”
Sar oda phenďa, geľa pale, vičinďa peskera pheňa la Maria a počoral lake phenďa: “O Učiťeľis hino ade a vičinel tut.”
Sar oda šunďa, ušťiľa sigo a geľa pal leste.
O Ježiš mek na geľa andro gav, ale ačhiľa mek pro than, kaj ke leste avľa e Marta.
O Židi, save andro kher zľidžanas la Mariaha e dukh, dikhle, sar sigo ušťiľa a geľa avri. Gele pal late, bo peske gondoľinenas, hoj džal paš o hrobos te rovel.
Avke e Maria avľa ode, kaj sas o Ježiš, a sar les dikhľa, peľa paš leskere pindre a phenďa leske: “Rajeja, te ade uľalas, miro phral na muľahas.”
Sar dikhľa o Ježiš, hoj rovel oj the o Židi, save avle laha, zaiľa les oda a avľa leske igen pharo andro jilo
a phučľa: “Kaj les thoďan?” On leske phende: “Rajeja, av a dikh!”
A o Ježiš zarunďa.
Akor phende o Židi: “Dikhen, sar les rado dikhelas!”
Varesave džene lendar phende: “Či ov, savo phundraďa o jakha le koreske, našťi kerďa vareso, hoj o Lazar te na merel?”
Le Ježišoske sas pale pharo a avľa ko hrobos, so sas jaskiňa a sas phandlo le bareha.
O Ježiš phenďa: “Odlen o bar!” E Marta, e pheň le muleskeri, phenďa: “Rajeja, imar khandel, bo hino ode imar štarto džives.”
O Ježiš lake phenďa: “Či na phenďom tuke, hoj te pačaha, dikheha le Devleskeri slava?”
Avke odile o bar. O Ježiš hazdňa upre o jakha a phenďa: “Dado, paľikerav tuke, hoj man šunďal avri.
Me džanavas, hoj man furt šunes, ale oda phenďom anglo nipi, save ade ačhen, hoj te pačan, hoj man tu bičhaďal.”
Sar oda phenďa, vičinďa zorale hangoha: “Lazar, av avri!”
O mulo avľa avri. O pindre the o vasta leske sas zaphandle le fašťenca a leskero muj sas zakerdo andre le khosneha. O Ježiš lenge phenďa: “Rozphanden les a muken te džal het!”
But džene ole Židendar, save avle pal e Maria, dikhle so kerďa o Ježiš, a pačanďile andre leste.
Ale varesave džene lendar gele ko Farizeja a phende lenge, so kerďa o Ježiš.
Akor zvičinde o nekbareder rašaja the o Farizeja e Bari Rada a phende: “So keraha? Bo kada manuš kerel but znameňja!
Te les mukaha avke, savore pačana andre leste! Avena o Rimana a zňičinena o chramos the amaro narodos!”
Jekh dženo lendar, o Kajfaš, savo sas oda berš nekbareder rašaj, phenďa: “Tumen na džanen ňič!
Na achaľon, hoj tumenge hin feder te merela jekh manuš vaš o nipi, sar te muľahas calo narodos.”
Vašoda, hoj sas oda berš nekbareder rašaj, na phenďa oda korkoro pestar, ale prorokinďa, hoj o Ježiš merela vaš o narodos,
a na ča vaš o narodos, ale the hoj te anel pale le rozčhide čhaven le Devleskere jekhetane.
Avke ole dživesestar pes dovakerde, hoj les murdarena.
Vašoda o Ježiš pes imar na sikavelas maškar o Židi, ale geľa odarik andro phuva paš e pušťa, andro foros Efrajim. Ode ačhiľa peskere učeňikenca.
E Patraďi sas pašes a but džene gele angle Patraďi andro Jeruzalem, hoj pes te obžužaren.
Akor rodenas le Ježiš a sar ačhenas andro chramos, phenenas jekh avreske: “So phenen? Avela ov pro inepos?”
Ale o nekbareder rašaja the o Farizeja imar dine prikazis, hoj te vareko pes dodžanela, kaj hino o Ježiš, mušinela oda te phenel avri, hoj les te chuden.
Šov džives angle Patraďi o Ježiš avľa andre Betanija, kaj bešelas o Lazar, saves o Ježiš uštaďa andral o meriben.
Kerde leske ode te chal. E Marta kerelas pašal lende a o Lazar sas jekh olendar, save leha bešenas pašal o skamind.
E Maria iľa vaj jepaš ľitra igen dragano olejos andral o nardos a pomakhľa le Ježišoskere pindre a khosľa len peskere balenca. Calo kher voňinelas pal o olejos.
Jekh leskere učeňikendar, o Judaš Iškarijotsko, savo les paľis zradzinďa, phenďa:
“Soske pes oda olejos na bikenďa vaš o trin šel (300) rupune a na diňa pes le čorenge?”
Oda na phenďa vaš oda, hoj leske džalas pal o čore, ale vaš oda, hoj čorkerelas. Sas leste o gonoro le lovenca a lelas peske olestar, so andre thovenas.
Ale o Ježiš phenďa: “Muk la, bo oda kerďa pre oda džives, sar merava.
Bo o čore hine tumenca furt, ale me tumenca furt na avava.”
But Židi pes dodžanle, hoj o Ježiš sas ode. Avle andre Betanija na ča pal o Ježiš, ale the hoj te dikhen le Lazar, saves uštaďa andral o meriben.
Avke o nekbareder rašaja pes dovakerde, hoj murdarena the le Lazar,
bo angle leste but Židi oddžanas a pačanďile andro Ježiš.
Pre aver džives but nipi, save avle pre Patraďi, došunde pes, hoj o Ježiš džal andro Jeruzalem.
On skidle konara pal o palmi, gele ke leste a vičinenas: “Hosanna! Požehňimen, ko avel andro nav le Rajeskero! Bachtalo o kraľis le Izraeloskero!”
O Ježiš arakhľa somaricis a bešľa pre leste, avke sar hin pisimen:
“Ma dara tut, čhajori le Sionoskeri! Dikh, tiro kraľis avel bešindos pro somaricis.”
Akor, sar oda phenďa, o učeňika na achaľile, ale sar o Ježiš sas oslavimen, avľa lenge pre goďi, hoj pes leske ačhiľa avke, sar sas pisimen pal leste.
Ola nipi, save dikhle, sar vičinďa avri le Lazar andral o hrobos a uštaďa les andral o meriben, vakerenas avri pal oda.
Vašoda avle o nipi ke leste, bo šunde, hoj kerďa oda zazrakos.
Akor peske o Farizeja phende: “Dikhen, ňič našťi keras. Calo svetos džal pal leste!”
Sas ode the varesave Greki, save avle andro Jeruzalem, hoj pro inepos te lašaren le Devles.
On avle ko Filip, savo sas andral e Galilejsko Betsaida, a mangle les: “Rajeja, kamas te dikhel le Ježiš.”
O Filip geľa a phenďa le Andrejiske a sodujdžene gele te phenel le Ježišoske.
O Ježiš lenge odphenďa: “Avľa e ora, hoj te avel oslavimen o Čhavo le Manušeskero.
Čačes, čačes phenav tumenge: Te perela o zrnos andre phuv, ale na merela, ačhela korkoro. Ale te merela, anela but uľipen.
Oda, ko rado dikhel peskero dživipen, našavela les. Ale oda, ko na kamel peskero dživipen andre kada svetos, zachraňinela les pro večno dživipen.
Te mange vareko služinel, mi phirel pal ma, a ode, kaj som me, ela the miro služobňikos. Te mange vareko služinela, oles dela pačiv miro Dad.
Akana mange hin phares a so šaj phenav: ‘Dado, le man avri andral kadi ora’? Se vašoda avľom, hoj te cerpinav.
Dado, oslavin tiro nav!” Akor šunďiľa o hangos (hlasos) andral o ňebos: “Imar oslavinďom a mek oslavinava.”
Ola nipi, save ode ačhenas a šunde oda, phende: “Herminďa!” Aver phende: “O aňjelos leske vareso phenďa.”
O Ježiš odphenďa: “Na prekal ma šunďiľa oda hangos, ale prekal tumende.
Akana hin o sudos upral kada svetos; akana ela avričhido o princos le svetoskero.
A sar me avava upre hazdlo la phuvatar, cirdava savoren ke mande.”
Oda phenďa vašoda, hoj lenge te del te džanel, save meribnaha merela.
O nipi leske odphende: “Amen šunďam andro Zakonos, hoj o Kristus ačhela pro furt. Sar phenes, hoj o Čhavo le Manušeskero mušinel te el upre hazdlo? Ko hin oda Čhavo le Manušeskero?”
O Ježiš lenge phenďa: “Mek frima o svetlos hin tumenca. Phiren, medik tumen hin o svetlos, hoj tumen te na zachudel o kaľipen. Bo ko phirel andro kaľipen, na džanel, kaj džal.
Medik tumen hin o svetlos, pačan andro svetlos, hoj te aven o čhave le svetloskere.” Sar o Ježiš oda phenďa, odgeľa a garuďa pes lendar.
Choc kerďa kajci but zazraki anglal lende, na pačanas andre leste,
hoj pes te ačhel oda lav, so phenďa o prorokos Izaiaš: “Rajeja, ko pačanďiľa amare lavenge? A kaske sas sikaďi le Devleskeri zor?”
Vašoda našťi pačanďile, bo avrether pisinďa o Izaiaš:
“Korarďa lengere jakha a zakerďa lengero jilo, hoj le jakhenca te na dikhen, le jileha te na achaľon a te na visaren pes, a me len te sasťarav avri.”
Kada phenďa o Izaiaš, sar dikhľa leskeri slava a vakerelas pal leste.
The avke but anglune murša andre leste pačanďile. Ale anglo Farizeja pes na pridžanenas, hoj len te na čhiven avri andral e sinagoga.
Bo buter kamenas, hoj len o nipi te ašaren, sar o Del.
O Ježiš vičinďa: “Oda, ko pačal andre ma, na pačal ča andre ma, ale andre oda, ko man bičhaďa.
A ko man dikhel, dikhel oles, savo man bičhaďa.
Me avľom sar o svetlos pre phuv, hoj ňiko, ko andre ma pačal, te na ačhel andro kaľipen.
Te vareko šunďahas mire lava, ale na doľikerena len, me les na sudzinav. Bo me na avľom, hoj te sudzinav o svetos, ale te zachraňinav.
Te vareko na prilel man aňi mire lava, leskero sudcas hin o lav, so vakeravas, a sudzinela les andro posledno džives.
Bo me na vakeravas korkoro mandar, ale o Dad, ko man bičhaďa, korkoro mange prikazinďa, so mušinav te phenel a sar te vakerel.
A me džanav, hoj leskero prikazaňje anel o večno dživipen. Oda, so me vakerav, vakerav avke, sar mange phenďa o Dad.”
Sas o džives angle Patraďi. O Ježiš džanelas, hoj avľa leskeri ora, hoj te oddžal andral kada svetos ko Dad, a vašoda, hoj kamelas peskeren, save sas pro svetos, presikaďa lenge baro kamiben.
Rači paš o chaben o beng imar thoďa andro jilo le Judašiske, saveske sas dad o Šimon Iškarijotsko, hoj les te zradzinel.
No o Ježiš džanelas, hoj o Dad leske diňa savoro andro vasta a hoj avľa le Devlestar a džal ko Del.
Ušťiľa pašal o chaben, čhiďa tele o uprune gada a phandľa e leketa pašal peste.
Paľis čhiďa o paňi andro lavoris, chudľa te thovel (omorel) o pindre le učeňikenge a khoselas la leketaha, so sas phandľi pašal leste.
Sar avľa paš o Šimon Peter, phenďa leske: “Rajeja, tu mange kames te thovel o pindre?”
O Ježiš leske odphenďa: “Oda, so me kerav, tu akana na achaľos, ale paľis achaľoha.”
O Peter leske phenďa: “Šoha tuke na domukava, hoj mange te thoves o pindre!” Ale o Ježiš leske odphenďa: “Te tuke na thovava o pindre, na aveha buter miro učeňikos.”
Akor leske o Šimon Peter phenďa: “Rajeja, na ča mire pindre, ale the o vasta the o šero.”
O Ježiš leske phenďa: “Oleske, ko imar pes thoďa, kampel te thovel ča o pindre, bo imar hino calo žužo. The tumen san žuže, ale na savore.”
Džanelas, ko les zradzinela, vašoda phenďa: “Na savore san žuže.”
Sar lenge thoďa o pindre, urďa pre peste pale o uprune gada a bešľa peske. Paľis phenďa: “Achaľiľan, so tumenge kerďom?
Tumen man vičinen ‘Učiťeľina’ the ‘Rajeja’ a mištes phenen, bo me som.
No te me, tumaro Raj the Učiťeľis, tumenge thoďom o pindre, avke the tumen thoven o pindre jekh avreske.
Me tumenge sikaďom, sar te kerel, hoj the tumen te keren avke sar me.
Čačes, čačes phenav tumenge, hoj o sluhas nane bareder sar leskero raj, aňi oda, savo sas bičhado, nane bareder sar oda, ko les bičhaďa.
Te oda džanen, bachtale san, te oda the keren.
Na vakerav pal tumende savorende. Me džanav, kas mange avri kidňom, ale hoj pes te ačhel oda, so hin pisimen: ‘Oda, ko manca chal o maro, chudľa pre ma te džal.’
Phenav tumenge oda akana, hoj paľis, sar pes oda ačhela, te pačan hoj Me Som.
Čačes, čačes phenav tumenge: Oda, ko prilel oles, kas me bičhavava, man prilel, a ko man prilel, prilel oles, ko man bičhaďa.”
Sar oda vakerelas o Ježiš, sas leske phares pro jilo a phenďa lenge phundradones: “Čačes, čačes phenav tumenge, jekh tumendar man zradzinela.”
O učeňika dikhenas jekh pre aver, bo na achaľonas, pal kaste vakerel.
Jekh leskere učeňikendar – oda, saves o Ježiš rado dikhelas – sas igen pašes paš o Ježiš.
O Šimon Peter leske sikaďa, hoj te phučel, pal kaste vakerel.
Oda učeňikos zmukľa o šero pašeder ko Ježiš a phučľa lestar: “Rajeja, ko hin oda?”
O Ježiš odphenďa: “Oda, kaske me podava o močimen maro.” Močinďa o maro a diňa le Judašiske, saveske sas dad o Šimon Iškarijotsko.
Sar o Judaš iľa o maro, o satan takoj avľa andre leste. O Ježiš leske phenďa: “Oda, so kames te kerel, ker sigo.”
Ale ňiko lendar, save bešenas pašal o skamind, na achaľile, soske leske o Ježiš oda phenďa.
Vaš oda, hoj le Judašiste sas o gonoro le lovenca, varesave učeňika peske gondoľinenas, hoj leske phenel: “Dža, cin oda, so kampel pro inepos,” abo: “De vareso le čoren.”
Sar iľa o Judaš o maro, geľa avri. A sas rat.
Sar o Judaš geľa avri, phenďa o Ježiš: “Akana hin oslavimen o Čhavo le Manušeskero a o Del hin oslavimen andre leste.
A te hin oslavimen andre leste, the o Del les oslavinela korkoro andre peste a takoj les oslavinela.
Čhave mire, imar na avava but tumenca. Rodena man a avke, sar phenďom le Židenge, the tumenge akana phenav: Ode, kaj me džav, tumen našťi aven.
Nevo prikazaňje tumen dav: Kamen jekh avres. Avke, sar me tumen kamavas, the tumen kamen jekh avres.
Pal oda prindžarena savore, hoj san mire učeňika, te ela o kamiben maškar tumende.”
O Šimon Peter leske phenďa: “Rajeja, kaj džas?” O Ježiš leske odphenďa: “Kaj me džav, ode pal ma akana našťi aves, ale paľis pal ma aveha.”
O Peter leske phenďa: “Rajeja, soske našťi džav akana pal tu? Me o dživipen vaš tu dava!”
O Ježiš leske odphenďa: “Tu vaš ma o dživipen deha? Čačes, čačes phenav tuke, hoj medik o kohutos na giľavela, tu man trival zaprineha.”
“Te na pes tumaro jilo daral! Pačan andro Del, pačan the andre ma.
Andre mire Dadeskero kher hin but khera, te oda na uľahas avke, phenďomas tumenge, hoj tumenge džav te pririchtinel o than?
Sar oddžava a pririchtinava tumenge o than, avava pale a lava tumen ke mande, hoj te aven ode, kaj som me.
Tumen džanen o drom kaj džav.”
O Tomaš leske phenďa: “Rajeja, na džanas, kaj džas. Sar šaj džanas o drom?”
O Ježiš leske phenďa: “Me som o drom, o čačipen the o dživipen. Ňiko na avela ko Dad, te na prekal ma.
Te prindžarďanas man, prindžarďanas the mire Dades. Akanastar les imar prindžaren a imar les dikhľan.”
O Filip phenďa: “Rajeja, sikav amenge le Dades. Na kampel amenge buter.”
O Ježiš leske phenďa: “Kajci but som tumenca a na prindžarďal man, Filip? Ko man dikhľa, dikhľa le Dades. Sar šaj phenes: ‘Sikav amenge le Dades?’
Na pačas, hoj me som andro Dad a o Dad andre ma? O lava, so tumenge vakerav, na vakerav korkoro mandar. Ale oda kerel o Dad, savo dživel andre mande.
Pačan mange, hoj me som andro Dad a o Dad andre mande. A te na, akor pačan vaš oda, so kerav!
Čačes, čačes phenav tumenge, hoj the oda, ko pačal andre ma, kerela o skutki, save me kerav – a mek bareder kerela, bo me džav ko Dad.
Me kerava savoro, so mangena andre miro nav, hoj te el o Dad oslavimen andro Čhavo.
Te mangena mandar vareso andre miro nav, me oda kerava.”
“Te man kamen, doľikerena mire prikazaňja.
A me mangava le Dades a dela tumen le Duchos, savo tumenge pomožinela a ľidžala. Ov, o Duchos le čačipnaskero, ela tumenca pro furt. O svetos les našťi prilel, bo les aňi na dikhel aňi na prindžarel. Ale tumen les prindžaren, bo dživel maškar tumende a ela andre tumende.
<range>
Na omukava tumen sar široti, avava ke tumende.
Mek sikra a o svetos man buter na dikhela, ale tumen man dikhena. Vašoda, hoj me dživav, the tumen dživena.
Andre oda džives tumen prindžarena, hoj me som andre miro Dad a tumen andre mande a me andre tumende.
Ko prilel mire prikazaňja a doľikerel len, oda man kamel. A oda, ko man kamel, oles kamela miro Dad; a the me les kamava a sikavava man leske.”
O Judaš, ale na oda Iškarijotsko, phenďa: “Rajeja, sar oda, hoj kames amenge tut te sikavel a na le svetoske?”
O Ježiš leske odphenďa: “Te man vareko kamel, doľikerela miro lav a miro Dad les kamela. A amen avaha ke leste a dživaha leha.
Oda, ko man na kamel, na doľikerel mire lava. O lav, so šunen, nane miro, ale le Dadeskero, savo man bičhaďa.
Kada tumenge phenďom, medik somas tumenca.
Ale o Sentno Duchos, savo tumenge pomožinela, saves bičhavela o Dad andre miro nav, ov tumen sikavela savoreske a leperela tumenge savoro, so tumenge phenďom.
Smirom tumenge mukav; miro smirom tumenge dav. Ale me les tumenge na dav avke, sar kada svetos. Tumare jile pes te na trapinen aňi te na predaran!
Šunďan, hoj tumenge phenďom: ‘Džav a pale avava ke tumende.’ Te man kamľanas, radisaľiľanas, hoj phenďom: ‘Džav ko Dad,’ bo o Dad hino bareder sar me.
Phenďom tumenge akana, sigeder sar pes oda ačhela, hoj tumen te pačan, sar pes oda ačhela.
Imar na vakerava but tumenca, bo avel o princos le svetoskero. Nane les zor upral mande,
ale hoj o svetos te prindžarel, hoj kamav le Dades, kerav savoro, so mange prikazinďa. Ušťen, džas adarik!”
“Me som oda čačo viňičis a miro Dad hino vinaris.
Dojekh konaricis andre mande, savo na anel ovocje, odčhinel. Dojekh, savo anel ovocje, žužarel, hoj te anel buter ovocje.
Tumen san imar žuže vaš o lav, so tumenge vakeravas.
Ačhen andre mande a me andre tumende. Sar o konaricis našťi anel ovocje korkoro pestar, te na ačhela andro viňičis, avke aňi tumen, te na ačhena andre mande.
Me som o viňičis, tumen san o konarica. Ko ačhel andre mande a me andre leste, anel but ovocje, bo bijal mande našťi ňič keren.
Te vareko na ačhel andre mande, pes čhivela het avke, sar o konaricis a šučola avri. Lena ajse konarica, čhivena len pre jag a zlabona.
Te ačhena andre mande a mire lava ačhena andre tumende, akor mangen savoro, so kamen, a ačhela pes tumenge.
Oleha hin barardo miro Dad, hoj tumen anena but ovocje a avena mire učeňika.
Sar man kamel o Dad, avke the me tumen kamav. Ačhen andre miro kamiben!
Te doľikerena mire prikazaňja, ačhena andre miro kamiben, avke sar me doľikeravas mire Dadeskere prikazaňja a ačhav andre leskero kamiben.
Kada tumenge phenavas vašoda, hoj miro radišagos te ačhel andre tumende a tumaro radišagos te el pherdo.
Kada hin miro prikazaňje: Kamen jekh avres avke, sar me tumen kamav.
Ňikas nane bareder kamiben sar oles, savo del peskero dživipen vaš peskere prijaťeľa.
Tumen san mire prijaťeľa, te keren savoro, so tumenge prikazinav.
Imar tumenge na phenav buter sluhi, bo o sluhas na džanel, so kerel leskero raj. Ale tumen vičinav ‘prijaťeľa’, bo savoro, so šunďom mire Dadestar, tumenge diňom te džanel.
Na tumen peske man kidňan avri, ale me mange tumen kidňom avri a ačhaďom, hoj te džan te anen ovocje, so ačhel. Hoj o Dad tumen te del savoro, so mangena andre miro nav.
Kada tumenge prikazinav: Kamen jekh avres!”
“Te tumen o svetos našťi avri ačhel, džanen, hoj man sigeder našťi avri ačhelas.
Te uľanas andral o svetos, o svetos tumen rado dikhľahas sar peskeren. Ale vašoda, hoj na san andral o svetos, ale me mange tumen avri kidňom andral leste, o svetos tumen našťi avri ačhel.
Leperen peske pro lav, so tumenge phenďom: O sluhas nane bareder sar leskero raj. Te pre mande džanas, džana the pre tumende. Te miro lav doľikerde, doľikerena the tumare.
Oda savoro tumenge kerena vaš miro nav, bo na prindžaren oles, savo man bičhaďa.
Te na avľomas a na vakerďomas lenge, na uľahas len binos. Ale akana našťi phenen, hoj na džanenas.
Oda, ko man našťi avri ačhel, našťi avri ačhel the mire Dades.
Te na kerďomas maškar lende o skutki, so ňiko aver na kerďa, na uľahas len binos. Ale akana dikhle a the avke man the mire Dades našťi avri ačhen,
hoj pes te ačhel o lav, so hin pisimen andre lengero Zakonos: ‘Našťi man avri ačhenas a na sas vaš soske.’
Ale sar avela o Ťešiťeľis, saves tumenge bičhavava, o Duchos le čačipnaskero, savo avel le Dadestar, ov svedčinela pal ma.
A the tumen svedčinena pal ma, bo san manca ešebnovarestar (peršovarestar).”
“Kada tumenge phenďom vašoda, hoj te na preačhen te pačal.
Čhivena tumen avri andral o sinagogi a ela časos, sar peske gondoľinela sako, ko tumen murdarela, hoj oleha služinel le Devleske.
Oda kerena, bo na prindžarde aňi le Dades aňi man.
Kada phenďom, hoj peske te leperen, sar avela odi ora, hoj anglal tumenge pal oda phenďom. Angloda tumenge kada na phenďom, bo somas tumenca.”
“Ale akana džav ke Oda, savo man bičhaďa, a ňiko tumendar mandar na phučel: ‘Kaj džas?’
Ale vaš oda, hoj tumenge vakerďom kala veci, o pharipen pherarďa tumaro jilo.
No me tumenge phenav o čačipen: Ela tumenge feder, te me džava het. Bo te na, o Sentno Duchos na avela ke tumende. Ale te džava het, bičhavava les ke tumende.
Sar ov avela, sikavela le svetoske pro binos, pro spravodľišagos the pro sudos:
O binos hin andre oda, hoj na pačan andre ma;
o spravodľišagos hin andre oda, hoj džav ke miro Dad a imar man buter na dikhena;
a o sudos hin andre oda, hoj o princos andral kada svetos hino odsudzimen.
Šaj tumenge phenav mek but, ale akana našťi zľidžan.
Ale sar avela o Duchos le čačipnaskero, ľidžala tumen andre dojekh čačipen. Na vakerela korkoro pestar, ale vakerela savoro, so šunel. A phenela tumenge the oda, so avela.
Ov man oslavinela, bo lela olestar, so hin miro, a phenela tumenge.
Sa, so hin le Dades, hin miro – vašoda phenďom, hoj lela olestar, so hin miro, a phenela tumenge.”
“Mek sikra a na dikhena man a pale sikra a dikhena man.”
Akor varesave učeňika maškar peste phende: “Soske phenel: ‘Mek sikra a na dikhena man a pale sikra a dikhena man’? A soske phenel: ‘Me džav ko Dad’?”
Avke phenenas: “So hin ada: ‘Mek sikra’? Na džanas, so vakerel.”
O Ježiš džanelas, hoj lestar oda kamle te phučel a phenďa lenge: “Phučen jekh avrestar, soske phenďom: ‘Mek sikra a na dikhena man a pale sikra a dikhena man’?
Čačes, čačes tumenge phenav, hoj tumen rovena the hikinena a o svetos radisaľola. Tumen avena andro pharipen, ale tumaro pharipen pes visarela pro radišagos.
La khabňa džuvľa hin o dukha, sar ločhol (pašľol tele), bo avľa lakeri ora. Ale sar lake uľol o čhavoro, radišagostar bisterel pro dukha, bo anďa le čhavores pro svetos.
The tumen akana hin pharipen, ale pale tumen dikhava a tumare jile radisaľona a tumaro radišagos tumendar ňiko na lela.
Oda džives mandar imar na phučena ňič. Čačes, čačes tumenge phenav, hoj dela tumen sa, so mangena le Dadestar andre miro nav.
Dži akana mek andre miro nav na mangenas ňič. Avke mangen a chudena, hoj tumaro radišagos pes te pherarel.
Kada tumenge vakeravas andro podobenstva, ale avela e ora, hoj tumenge na vakerava buter andro podobenstva. Ale vakerava tumenge phundradones pal o Dad.
Andre oda džives tumen mangena andre miro nav. Na phenav tumenge, hoj me vaš tumenge mangava le Dades,
se korkoro o Dad tumen rado dikhel, bo tumen man rado dikhenas a pačanďiľan, hoj me avľom le Devlestar.
Avľom khatar o Dad andro svetos. Akana pale omukav o svetos a džav ko Dad.”
Akor o učeňika phende: “Dikh, akana vakeres phundradones, a na vakeres andro podobenstvo.
Akana džanas, hoj džanes savoro a na kampel tuke, hoj tutar vareko te phučel. Vašoda pačas, hoj avľal le Devlestar.”
O Ježiš lenge odphenďa: “Akana pačan?
No, avel e ora a imar akana avľa, hoj dojekh tumendar denašela pal peskero drom a man mukena korkores, ale na som korkoro, bo o Dad hino manca.
Kada tumenge vakeravas vašoda, hoj tumen te el andre mande smirom. Andro svetos tumen ela pharipen. Ale aven zorale! Me ňerinďom (zviťazinďom) upral o svetos.”
Sar oda o Ježiš dovakerďa, dikhľa pro ňebos a phenďa: “Dado, avľa e ora. Oslavin tire Čhas, hoj o Čhavo te oslavinel tut.
Bo tu les diňal autorita upral dojekh manuš, hoj te del večno dživipen savoren, saven leske diňal.
O večno dživipen hin andre oda: Hoj te prindžaren tut, jekhe čače Devles the le Ježiš Kristus, kas bičhaďal.
Me dokerďom sa, so mange pre kadi phuv diňal te kerel, a oleha tut oslavinďom.
Dado, akana oslavin man la slavaha, so man sas paš tute mek sigeder, sar sas stvorimen o svetos.
Sikaďom tiro nav le manušenge, saven mange diňal andral o svetos. Tire sas a diňal len mange a doľikerde tiro lav.
Akana džanen, hoj tutar hin savoro, so mange diňal.
Bo o lava, so mange tu diňal, diňom lenge a on priile a čačes prindžarde, hoj avľom tutar, a pačanďile, hoj tu man bičhaďal.
Me mangav vaš lende. Na mangav vaš o svetos, ale vaš ola, saven mange diňal, bo hine tire.
A savoro, so hin miro, hin tiro a tiro hin miro. A me som oslavimen prekal lende.
Imar buter na som pro svetos, ale on hine pro svetos a me džav ke tu. Sentno Dado, doľiker andre tiro nav olen, saven mange diňal, hoj te en jekh avke sar amen.
Sar somas lenca pro svetos, me len doľikeravas andre tiro nav, so man tu diňal. Merkinavas pre lende a ňiko lendar na našľiľa, ča oda, savo mušinďa te el našado, hoj pes te ačhel avke, sar hin pisimen.
Akana džav ke tu a kada phenav, medik som andro svetos, hoj miro radišagos len te el pherdo andro jile.
Me lenge diňom tiro lav a o svetos len našťi avri ačhel, bo nane andral o svetos, avke sar me na som andral o svetos.
Na mangav, hoj len te les andral o svetos, ale hoj len te chraňines le nalačhestar.
Nane andral o svetos, avke sar me na som andral o svetos.
Sentňar len tire čačipnaha! Tiro lav hin o čačipen.
Avke, sar tu man bičhaďal andro svetos, the me len bičhaďom andro svetos.
Vaš lenge me man oddav tuke, hoj the on čačes te en oddine.
Na mangav ča vaš kala, ale mangav the vaš ola, save prekal lengere lava pačana andre mande,
hoj te en savore jekh. Avke sar tu, Dado, sal andre ma a me andre tu, kavke mi en the on andre amende, hoj o svetos te pačal, hoj tu man bičhaďal.
E slava, so man diňal, diňom lenge, hoj te en jekh, avke sar amen.
Me andre lende a tu andre mande, hoj te en jekh andre savoreste, hoj o svetos te džanel, hoj tu man bičhaďal a hoj kames len avke, sar man kames.
Dado, kamav, hoj ola manuša, saven mange diňal, te en manca ode, kaj som me, hoj te dikhen miri slava – e slava, so mange diňal vašoda, hoj man kamehas mek sigeder, sar sas o svetos stvorimen.
Čačipnaskero Dado, o svetos tut na prindžarďa, ale me tut prindžarďom a the kala prindžarde, hoj man tu bičhaďal.
Diňom lenge tut te džanel a mek oda kerav, hoj o kamiben, saveha man kamehas, te ačhel andre lende a me andre lende.”
Sar pes o Ježiš imar domodľinďa, geľa peskere učeňikenca tele prekal o paňi Kidron, kaj sas olivovo sados. O Ježiš geľa andre peskere učeňikenca.
O Judaš, savo les zradzinďa, džanelas ole thanestar, bo o Ježiš pes buterval ode arakhelas peskere učeňikenca.
Avke iľa peha o Judaš jekh čata slugaďen the sluhen le nekbaredere rašajendar the Farizejendar. Sas len lampaša the aver švetli, šabľi the kopiji.
O Ježiš džanelas savorestar, so pre leste avela, avke geľa a phenďa lenge: “Kas roden?”
Odphende leske: “Le Ježiš andral o Nazaret.” Ov phenďa: “Me Som.” Ačhelas lenca the o Judaš, savo les zradzinďa.
Sar lenge phenďa: “Me Som,” gele palal a pele pre phuv.
Avke lendar pale phučľa: “Kas roden?” On phende: “Le Ježiš Nazaretsko.”
O Ježiš odphenďa: “Phenďom tumenge, hoj me som. Te man roden, len muken te džal.”
Oda phenďa, hoj pes te ačhel leskere lava: “Ňikas olendar, saven mange diňal, na našaďom.”
Akor o Šimon Peter cirdňa avri peskeri šabľa a odčhinďa le nekbaredere rašaskere sluhaske o čačo kan. Ov pes vičinelas Malchos.
Ale o Ježiš phenďa le Peteriske: “Thov e šabľa pale, kaj sas! Či na pijava avri e kuči, so mange o Dad diňa?”
Akor o slugaďa, o veľiťeľis the o sluhi le Židengere ile le Ježiš a zaphandle les.
A ešeb (peršo) les ľigende ko Annaš, bo ov sas o sastro le Kajfašiskero. O Kajfaš sas oda berš nekbareder rašaj.
Oda sas ov, savo phenďa le Židenge, hoj feder ela, te merela jekh manuš vaš savore nipi.
Džalas pal o Ježiš o Šimon Peter the dujto učeňikos. Ole učeňikos o nekbareder rašaj prindžarelas a geľa jekhetane le Ježišoha andre le nekbareder rašaskeri dvora.
No o Peter ačhelas avri paš o vudar. Paľis oda dujto učeňikos, saves o nekbareder rašaj prindžarelas, avľa avri a vakerďa ola čhajaha, savi phundravelas e brana, paľis iľa andre le Peter.
Odi čhaj, savi phundravelas e brana, phenďa le Peteriske: “Na sal the tu jekh kale manušeskere učeňikendar?” Ov odphenďa: “Na som.”
Ačhenas ode o sluhi the o služobňika le Židengere a kerde bari jag a tačarenas pes, bo sas šil. Ačhelas lenca the o Peter a tačarelas pes.
O nekbareder rašaj phučelas le Ježišostar pal o učeňika the pal leskero sikaviben.
O Ježiš leske odphenďa: “Me vakeravas le svetoske avke, hoj sako šaj šunďa. Furt sikavavas andre sinagoga the andro chramos, kaj pes zdžan savore Židi, a ňič na vakeravas počoral.
So mandar phučes? Phuč olendar, save šunde, so lenge vakeravas. On džanen, so vakerďom.”
Sar oda phenďa, jekh le slugaďendar, savo ode ačhelas, čhinďa le Ježiš pal o muj a phenďa: “Avke odphenes le nekbareder rašaske?”
O Ježiš leske odphenďa: “Te namištes phenďom, sikav, so namištes phenďom, ale te mištes, soske man mares?”
Paľis bičhaďa o Annaš le Ježiš zaphandlones ke aver nekbareder rašaj Kajfaš.
O Šimon Peter ačhelas a tačarelas pes. A phende leske: “Na sal the tu jekh leskere učeňikendar?” No ov zaprinďa a phenďa: “Na som.”
Jekh le nekbareder rašaskere sluhendar, famelija oleske, kaske o Peter odčhinďa o kan, phenďa: “Na dikhľom tut leha andre bar (zahrada)?”
O Peter pale zaprinďa a takoj giľaďa o kohutos.
Avke ľigende le Ježiš khatar o Kajfaš andro Pilatoskero palacis a sas tosara. Ale on na gele andre, hoj pes te na meľaren, bo kamle te chal le bakrores pre Patraďi.
O Pilat avľa avri pal lende a phenďa: “So hin tumen pre kada manuš?”
Odphende leske: “Te na kerďahas kada manuš namištes, na anďamas les ke tu.”
O Pilat odphenďa: “Len les tumen a sudzinen les pal tumaro Zakonos.” O Židi leske phende: “Amen nane pravos ňikas te murdarel.”
Oda sas, hoj pes te ačhel o lava le Ježišoskere, savenca diňa te džanel, save meribnaha merela.
Avke o Pilat geľa pale andro palacis, vičinďa le Ježiš a phenďa leske: “Sal tu o Židoviko kraľis?”
O Ježiš odphenďa: “Phenes oda korkoro pestar, či aver tuke pal ma phende?”
O Pilat phenďa: “So me som Židos? Korkoro tiro narodos the o nekbareder rašaja mange tut dine. So kerďal?”
O Ježiš odphenďa: “Miro kraľišagos nane andral kada svetos. Te uľahas miro kraľišagos andral kada svetos, mire služobňika pes mardehas vaš ma, hoj te na avav dino le Židenge. Ale akana miro kraľišagos nane adarik.”
Akor o Pilat phenďa: “Ta, the avke sal kraľis?” O Ježiš odphenďa: “Tu phenes, hoj som kraľis. Me pre oda uľiľom (pes narodzinďom) a vašoda avľom pro svetos, hoj te svedčinav pal o čačipen. Sako, ko hin andral o čačipen, šunel miro hangos.”
O Pilat phučľa: “So hin o čačipen?” Sar oda phenďa, geľa pale avri paš o Židi a phenďa lenge: “Me pre leste na arakhľom ňič nalačho.
Hin tumen tradicija, hoj tumenge jekhes premukav sako Patraďi. Kamen, hoj tumenge te premukav le Židovike kraľis?”
Ale on savore vičinenas: “Na les, ale le Barabaš!” O Barabaš sas zbujňikos.
Akor iľa o Pilat le Ježiš a diňa les te marel le bičoha.
O slugaďa kerde le kandrendar (le trňendar) koruna a thode leske la pro šero. Urde les andro purpurovo plašťos,
avenas paš leste a phenenas: “Mi dživel o Židoviko kraľis!” A marenas les pal o muj.
Paľis o Pilat avľa pale avri a phenďa lenge: “Dikhen, anav tumenge les avri, hoj te prindžaren, hoj na arakhav pre leste ňič nalačho.”
Avke avľa o Ježiš avri. Pro šero les sas e koruna le kandrendar a sas urdo andro purpurovo plašťos. O Pilat lenge phenďa: “Dikhen, o manuš!”
Sar les dikhle o nekbareder rašaja the o stražňika, vriskinde: “Ukrižin les! Ukrižin les!” O Pilat lenge phenďa: “Tumen les len a ukrižinen! Me pre leste na arakhav ňič nalačho!”
O Židi leske odphende: “Amen hin zakonos a pal amaro zakonos mušinel te merel, bo kerelas pestar Čhavo le Devleskero.”
Sar oda šunďa o Pilat, mek buter pes daralas
a geľa pale andre peskero palacis a phučľa le Ježišostar: “Khatar sal?” Ale o Ježiš leske na odphenďa.
O Pilat leske phenďa: “Manca na vakeres? Na džanes, hoj man hin zor tut te premukel abo zor tut te ukrižinel?”
O Ježiš odphenďa: “Na uľahas tut upral mande ňisavi zor, te tuke oda na uľahas dino upral. Vašoda hin bareder binos oles, ko man zradzinďa.”
Akorestar les kamelas o Pilat te premukel. Ale o Židi vriskinenas: “Te kales premukeha, na sal le Cisariskero prijaťeľis. Bo sako, ko pestar kerel kraľis, džal pro Cisaris.”
Sar o Pilat šunďa kala lava, iľa le Ježiš avri a bešľa peske pro sudno stolkos pro than, so pes vičinel Litostrotos a andre Hebrejiko čhib Gabata.
A sas vaj pro dilos paraščuvine, so sas o džives angle Patraďi. O Pilat phenďa le Židenge: “Dikhen! Tumaro kraľis!”
No on vriskinde: “De les het! Murdar les! Ukrižin les!” O Pilat phenďa: “So, te ukrižinel tumare kraľis?” Ale o nekbareder rašaja odphende: “Nane amen kraľis, ča Cisaris!”
Akor lenge les diňa te ukrižinel. Avke ile le Ježiš het.
Ľidžalas peskero kerestos a džalas pro than, so pes vičinel Lebka – andre Hebrejiko čhib Golgota.
Ode les ukrižinde a leha mek duje avren, jekhes pal jekh a dujtones pal dujto sera, a le Ježiš maškaral.
O Pilat diňa te pisinel pre tabuľka: “O Ježiš Nazaretsko, le Židengero Kraľis,” a thode la pro kerestos.
A genenas la but Židi, bo oda than, kaj sas o Ježiš ukrižimen, sas pašes paš o foros. Sas pisimen andre Hebrejiko, Grekengeri the Laťiňiko čhib.
Akor phende le Židengere nekbaredere rašaja le Pilatoske: “Ma pisin: ‘Le Židengero Kraľis,’ ale pisin, hoj ov phenďa: ‘Som kraľis le Židengero.’ ”
Ale o Pilat odphenďa: “Oda, so pisinďom, pisinďom.”
Sar imar o slugaďa ukrižinde le Ježiš, rozulade leskere gada pro štar kotora, dojekhe slugaďiske jekh kotor. Ile the o teluno gad, so na sas sido a sas jekhe pochtanestar upral dži tele
a phende peske: “Na čhingeras les, ale losinas vaše, kaskero ela.” Aleha pes ačhiľa avke, sar hin pisimen: “Rozulade peske maškar peste mire gada a vaš miro ruchos peske čhide losos.” Oda hin, so kerde o slugaďa.
Paš le Ježišoskero kerestos ačhelas leskeri daj, lakeri pheň – e Maria, so sas romňi le Kleofašiskeri – the e Maria Magdalena.
Sar dikhľa o Ježiš, hoj ode ačhen leskeri daj the o učeňikos, saves kamelas, phenďa peskera dake: “Džuvľije, dikh, tiro čhavo!”
Paľis phenďa le učeňikoske: “Dikh, tiri daj!” Akorestar la iľa oda učeňikos ke peste.
Paľis, sar imar dikhľa o Ježiš, hoj hin savoro dokerdo a hoj pes te ačhel oda, so hin pisimen, phenďa: “Smedno som!”
Sas ode čaro le šuteha. On cinďarde e špongija andro šut, phandle la pre izoposkeri paca a thode leske paš o vušta.
Sar o Ježiš koštoľinďa o šut, phenďa: “Dokerdo hin!” Zmukľa tele o šero a mukľa avri peskere duchos.
Vašoda, hoj sas o džives anglo Šabbat (sombat), mangle o Židi le Pilat, hoj te del te phagel o kokala pro pindre olenge, save sas ukrižimen. Bo na kamenas len te mukel pro keresti pro Šabbat a oda Šabbat sas baro.
Avke avle o slugaďa a phagle o kokala ešebneske the dujtoneske, save leha sas ukrižimen.
Ale sar avle paš o Ježiš a dikhle, hoj imar hino mulo, na phagerde leske o kokala,
ale jekh le slugaďendar predemaďa la kopijaha leskeri sera a takoj čuľiľa avri o rat the o paňi.
A oda murš, savo oda dikhľa, diňa sveďectvo a leskero sveďectvo hin čačipnaskero. Ov džanel, hoj vakerel čačipen, hoj the tumen te pačan.
Oda pes ačhiľa vašoda, hoj pes te ačhel oda, so hin pisimen: “Aňi jekh leskero kokalos na ela phagerdo!”
A pale avrether pisinel: “Dikhena oles, kas predemade!”
O Jozef andral e Arimatija sas le Ježišoskero učeňikos, ale počoral, bo daralas le Židendar. Ov mangľa le Pilat, či šaj lel tele le Ježišoskero ťelos a ov leske domukľa. Avke avľa a iľa tele le Ježišoskero ťelos.
Avľa the o Nikodem, savo sas angloda rači paš o Ježiš, a iľa peha vaj tranda (30) kili mišimen aloe the mirra.
Avke ile le Ježišoskero ťelos a fašťinde les andro lepedi le voňave olejenca, avke sar hine o Židi sikade te parunel.
Pre oda than, kaj les ukrižinde, sas bar (zahrada) a andre bar nevo hrobos, andre savo mek šoha (ňikda) ňiko na sas thodo.
A vaš oda, hoj sas o džives anglo Šabbat a hoj o hrobos sas pašes, thode ode le Ježiš.
Paľis ešebno džives andro kurko sig tosara, mek sar sas rat, avľa e Maria Magdalena ko hrobos a dikhľa, hoj o bar hino odcirdlo pašal o hrobos.
Sar oda dikhľa, denašelas a avľa ko Šimon Peter the ke oda dujto učeňikos, saves rado dikhelas o Ježiš, a phenďa lenge: “Ile le Rajes andral o hrobos a na džanas, kaj les thode.”
Akor o Peter the o dujto učeňikos džanas ko hrobos.
Soduj džene denašenas jekhetane, ale o dujto učeňikos denašelas sigeder sar o Peter a avľa ešebno ko hrobos.
Sar banďiľa, dikhľa ode ča o lepedi, ale na geľa andre.
Paľis avľa the o Šimon Peter, geľa andro hrobos a tiš ode dikhľa o lepedi
the o khosno, so sas le Ježišoske pro šero. O khosno na sas paš o lepedi, ale sas zapačardo pre aver than.
Akor avľa andre the o dujto učeňikos, savo sas ešebno ko hrobos, a dikhľa a pačanďiľa.
Mek na achaľile le Devleskero Lav, hoj mušinďa te ušťel andral o meriben.
Avke ola učeňika gele pale khere.
Ale e Maria ačhelas avri paš o hrobos a rovelas. A sar rovelas, banďiľa andro hrobos
a dikhľa te bešel duje aňjelen andro parne gada ode, kaj pašľolas le Ježišoskero ťelos, jekhes paš o šero a dujtones paš o pindre.
On lake phende: “Džuvľije, so roves?” Oj odphenďa: “Ile mire Rajes a na džanav, kaj les thode.”
Sar oda phenďa, visarďa pes palal a dikhľa le Ježiš te ačhel, ale na džanelas, hoj oda hino Ježiš.
O Ježiš lake phenďa: “Džuvľije, so roves? Kas rodes?” Oj peske gondoľinďa, hoj hino zahradňikos, a phenďa leske: “Rajeja, te les tu iľal het, phen mange, kaj les thoďal, a me les lava.”
O Ježiš lake phenďa: “Maria!” Oj visaľiľa a phenďa leske andre Hebrejiko čhib: “Rabbuni!” (So hin prethodo: Učiťeľina.)
O Ježiš lake phenďa: “Ma chude tut mandar, bo mek na somas upre ke miro Dad, ale dža ke mire phrala a phen lenge: ‘Džav upre ke miro Dad the ke tumaro Dad a ke miro Del the ke tumaro Del.’ ”
Avke avľa e Maria Magdalena a phenďa avri le učeňikenge, hoj dikhľa le Rajes, a the oda, so lake phenďa.
Mek rači andre oda džives, o ešebno džives andro kurko, sas o učeňika zgele a daratar anglo Židi sas o vudar zarimen. O Ježiš avľa, ačhiľa maškar lende a phenďa lenge: “Smirom tumenge!”
Sar oda phenďa, sikaďa lenge peskere vasta the peskeri sera. O učeňika radisaľile, sar dikhle le Rajes.
O Ježiš lenge pale phenďa: “Smirom tumenge! Sar man bičhaďa o Dad, avke the me tumen bičhavav.”
Sar oda phenďa, phurdňa pre lende a phenďa lenge: “Prilen le Sentne Duchos!
Olenge, kaske odmukena o bini, hin odmuklo, a kaske na odmukena o bini, nane odmuklo.”
Ale o Tomaš, savo pes vičinel Didimos, jekh le dešudujendar, na sas lenca, sar avľa o Ježiš.
Avke leske phenenas ola aver učeňika: “Dikhľam le Rajes!” No ov lenge phenďa: “Te na dikhava o cheva pal o lecegi andre leskere vasta a na thovava miro angušt pro cheva, kaj sas predemado a na thovava miro vast andre leskeri sera, na pačava!”
Pal ochto dživesa sas pale leskere učeňika andro kher a the o Tomaš sas lenca. O Ježiš avľa prekal o zarimen vudar, ačhiľa peske maškar lende a phenďa: “Smirom tumenge!”
Paľis phenďa le Tomašiske: “Thov tiro angušt kade a dikh pre mire vasta. An tiro vast a thov les pre miri sera a ma av napačabnaskero, ale pačabnaskero!”
O Tomaš leske odphenďa: “Miro Raj, the miro Del!”
O Ježiš leske phenďa: “Pačanďiľal, bo man dikhľal. Bachtale hine ola, save na dikhle, a pačanďile.”
O Ježiš mek but aver zazraki kerďa angle peskere učeňika, so nane pisimen andre kada zvitkos.
Ale kada hin pisimen vašoda, hoj te pačan, hoj o Ježiš hin o Kristus, Čhavo le Devleskero, a le pačabnaha tumen te el andre leskero nav o dživipen.
Paľis pes pale sikaďa o Ježiš le učeňikenge paš o Tiberijadsko moros. Ačhiľa pes kavke:
Sas jekhetane o Šimon Peter, o Tomaš, saves vičinen Didimos, o Natanael andral e Kana Galilejsko, o duj čhave le Zebedeoskere the duj aver leskere učeňika.
O Šimon Peter lenge phenďa: “Džav te chudel ribi.” Phende leske: “Džas the amen tuha.” Avke bešle andre loďka a odgele, ale odi rat na chudle ňič.
Sar vidňisaľolas, ačhelas o Ježiš paš o paňi, ale o učeňika na džanenas, hoj oda hino Ježiš.
O Ježiš lenge phenďa: “Čhavale, chudľan varesave ribi?” On odphende: “Na!”
Ov lenge phenďa: “Čhiven e sita pre čači (pravo) sera la loďkake a chudena.” Avke čhide a chudle ajci but ribi, hoj e sita aňi na birinenas te cirdel avri.
Akor phenďa oda učeňikos, saves kamelas o Ježiš, le Peteriske: “Oda hin o Raj!” Sar šunďa o Šimon Peter, hoj oda hin o Raj, urďa pre peste uprune gada, so angloda čhiďa tele, a chučiľa andro moros.
O aver učeňika avle pre loďka a cirdenas pal peste e sita le ribenca, bo na sas dur la phuvatar, vaj šel (100) metri.
Sar doavle paš o brehos, dikhle rozthode kerade angara a upral sas thoďi e riba the o maro.
O Ježiš lenge phenďa: “Anen ole ribendar, so akana chudľan.”
O Šimon Peter geľa a cirdňa e sita pre phuv. Andre sas pherdo bare ribi, šel penda the trin (153), ale choc sas kajci but, na čhinďiľa e sita.
Paľis phenďa o Ježiš: “Aven, chan!” Ňiko le učeňikendar pes na tromanďile (na odvažinde) lestar te phučel: “Ko tu sal?” Bo džanenas, hoj oda hin o Raj.
O Ježiš avľa a diňa lenge o maro the e riba.
Kada sas imar tritovar, so pes sikaďa o Ježiš peskere učeňikenge, kanastar ušťiľa andral o meriben.
Sar imar dochale, phenďa o Ježiš le Šimonoske Peteriske: “Šimon, čhavo le Janoskero, kames man buter sar kala?” Ov leske phenďa: “He, Rajeja, tu džanes, hoj tut rado dikhav.” O Ježiš leske phenďa: “Pasin mire bakroren!”
Pale leske phenďa: “Šimon le Janoskero, kames man?” Ov leske phenďa: “He, Rajeja, tu džanes, hoj tut rado dikhav.” O Ježiš leske phenďa: “Starin tut pal mire bakrore!”
Tritovar leske phenďa: “Šimon le Jonašiskero, rado man dikhes?” Akor ačhiľa smutno o Peter, hoj lestar tritovar phučel: “Rado man dikhes?” A phenďa leske: “Rajeja, tu džanes savoro! Tu džanes, hoj tut rado dikhav.” O Ježiš leske phenďa: “Pasin mire bakroren!
Čačes, čačes phenav tuke: Sar salas terneder, phandehas tut korkoro a džahas, kaj kamehas. Ale sar phuroha, nacirdeha tire vasta a aver tut phandela a ľidžala tut ode, kaj na kameha.”
Oleha o Ježiš diňa le Peteriske te džanel, save meribnaha oslavinela le Devles. Sar oda phenďa, prikazinďa leske: “Av pal ma!”
O Peter visaľiľa a dikhľa, hoj džal pal leste o učeňikos, saves kamelas o Ježiš a savo paš o chaben geľa pašeder ko Ježiš te phučel: “Rajeja, ko tut zradzinela?”
Sar les o Peter dikhľa, phenďa le Ježišoske: “Rajeja, so ela kaleha?”
O Ježiš leske phenďa: “Te kamav, hoj te ačhel, medik na avava, so tut andre oda? Tu av pal ma!”
Vaš oda lav pes maškar o phrala vakerelas, hoj oda učeňikos na merela. No o Ježiš leske na phenďa, hoj na merela, ale: “Te kamav, hoj te ačhel, medik na avava, so tut andre oda?”
Oda hin oda učeňikos, savo svedčinel pal kala veci a kada pisinďa. Džanas, hoj leskero sveďectvo hino čačipnaskero.
No, hin mek but aver, so kerďa o Ježiš. Te pes oda savoro pisinďahas, gondoľinav mange, hoj aňi le svetos na uľahas dos than pre ola zvitki, so pes diňahas te pisinel. Amen.
Lačho Teofilona, ešebno (peršo) zvitkos pisinďom pal savoreste, so chudľa anglunestar o Ježiš te kerel the te sikavel,
dži andre oda džives, sar sas upre ilo andro ňebos. Angloda diňa prekal o Sentno Duchos o prikazaňja le apoštolenge, saven peske kidňa avri.
Saranda džives pal leskero meriben pes lenge o Ježiš sikavelas avke, hoj te džanen, hoj dživel. Dikhle les a vakerelas lenca pal o Devleskero kraľišagos.
Sar mek sas lenca jekhetane, prikazinelas lenge: “Ma džan het andral o Jeruzalem, ale užaren pre oda daros, pal savo tumenge vakeravas, hoj o Dad dela.
O Jan bolelas le paňeha, ale tumen avena bolde le Sentne Duchoha, imar pal o nabut dživesa.”
No sar pes zgele, phučle le Ježišostar: “Rajeja, či kames akana pale te ačhavel o kraľišagos le Izraeloskero?”
Ov lenge odphenďa: “Oda nane tumari veca te džanel kana, abo te prindžarel o časi (o idei), so peske o Dad kerďa andre peskeri zor.
Ale avela pre tumende o Sentno Duchos, prilena leskeri zor a avena mire švedki andro Jeruzalem the pal caľi Judsko the andre Samarija a paľis the dži andro posledno agor la phuvake.”
Pal kala lava sas angle lengere jakha hazdlo upre andro ňebos a e chmara les zaučharďa.
Androda, sar dikhenas pro ňebos, jekhvareste paš lende ačhile duj murša urde andro parne gada,
a phende: “Muršale andral e Galileja, so kade ačhen a dikhen pro ňebos? Kada Ježiš, savo sas tumendar upre ilo andro ňebos, avela pale avke, sar les dikhľan te džal andro ňebos.”
Paľis gele pale andro Jeruzalem pal o Olivovo Verchos, so hin pašes paš o Jeruzalem, vaj jekh kilometros.
Sar doavle andro foros, gele andro upruno baro kher, kaj bešenas o Peter, o Jakob, o Jan, o Andrej, o Filip, o Tomaš, o Bartolomej, o Matuš, o Jakob le Alfeoskero, o Šimon Zelota, savo les vičinenas Horľivec, the o Judaš le Jakoboskero.
Kala savore sas jekhetane andro modľitbi le džuvľenca the la Mariaha, le Ježišoskera daha, the leskere phralenca.
Andre ola dživesa ušťiľa o Peter maškar savore učeňika. Sas ode vaj šel the biš (120) manuša. Ov phenďa:
“Muršale, phralale, mušinďa pes te ačhel oda, so hin pisimen, so imar anglal phenďa o Sentno Duchos prekal o David pal o Judaš, savo ľidžalas olen, save zaphandle le Ježiš.
Bo o Judaš sas jekh amendar a služinelas amenca jekhetane.”
Vaš oda, hoj zradzinďa le Ježiš, chudľa love a cinďa peske maľa. Paloda peľa tele šereha a phariľa avke, hoj savoro andral leste avľa avri.
A dodžanle pes olestar savore manuša, save bešen andro Jeruzalem. Vašoda pes vičinel odi maľa andre lengeri čhib Akeldama, so hin le Rateskeri Maľa.)
“Bo andro Žalmi hin pisimen: ‘Mi ačhel leskero kher omuklo a ňiko ode te na bešel!’ A avrether: ‘Leskeri služba mi prelel aver!’
Vašoda kampel ole muršendar jekhes avri te lel, savo sas amenca calo časos, medik sas o Ježiš maškar amende a phirelas amenca,
savo sas amenca akorestar, sar sas boldo o Ježiš le Janostar, dži andre oda džives, sar sas amendar upre ilo. Oda murš mi svedčinel amenca, hoj o Ježiš ušťiľa andral o meriben.”
Avke ačhade duje dženen: Le Jozef Barsabaš, savo les vičinenas Čačipnaskero, the le Matej.
Paľis pes kavke modľinenas: “Rajeja, tu, savo prindžares o jile savore manušenge, tu amenge sikav, saves kale dujendar tuke kidňal avri,
hoj te zalel e služba the o apoštolstvo, andral savo o Judaš odgeľa pre peskero than.”
Avke len dine losi a o losos peľa pro Matej, savo sas imar rachimen maškar o dešujekh (11) apoštola.
Sar imar sas pendato (50.) džives pal e Patraďi, pro Letňice (Turice), so hin le Židengero inepos, sas savore pre jekh than a užarenas savore pre oda jekh.
Jekhvareste šunďiľa andral o ňebos zoralo hangos, avke sar te avľahas zoraľi balvaj a pherarďa calo kher, kaj bešenas.
Sikade pes lenge ajse sar jagale rozulade čhiba a pre dojekh lendar bešľa jekh čhib.
Jekhvareste sas savore pherarde le Sentne Duchoha a chudle te vakerel andre aver čhiba, avke sar lenge delas o Duchos te phenel.
Andro Jeruzalem bešenas o pobožna Židi andral savore narodi pal calo svetos.
Sar šunde ola hangi, sar o apoštola vakeren andro lengere čhiba, sa pes ode zgele a našťi avenas ke peste.
Sa pes čudaľinenas a phenenas jekh avreske: “Či nane savore kala, save kade vakeren, andral e Galileja?
Sar oda, hoj len šunas te vakerel sako andre peskere čhiba, andre save avri bariľam?
Šunas len amen: O Parti, o Medi, o Elamiti, ola, save bešas andre Mezopotamija, andre Judsko the andre Kapadokija, andro Pontus the andre Azija,
andre Frigija the andre Pamfilija, andro Egipt the andre phuv Libija paš o Cirenija, the ola, save hine andral o Rim,
o Židi the ola, save pregele andro Židoviko pačaben, o Kreťana the o Arabi – savore šunas len te vakerel andre amare čhiba bare veci le Devleskere!”
Igen pes čudaľinenas a našťi ke peste avenas, phenenas jekh avreske: “So hin kada?”
Ale varesave lendar asanas a phenenas: “Pile guľi mol!”
O Peter ušťiľa jekhetane le dešujekh (11) apoštolenca a zorale hangoha ke lende prevakerďa: “Muršale, save san Židi the tumen, save bešen andro Jeruzalem! Šunen mištes mire lava a achaľon kaleske!
Kala nane mate, sar tumenge tumen gondoľinen. Se mekča hin eňa ori tosara.
Ale kada hin oda, so sas phendo prekal o prorokos Joel:
‘Andre ola posledna dživesa ela avke, phenel o Del, hoj čhivava avri mire Duchostar pre dojekh ťelos a tumare čhave the tumare čhaja prorokinena, tumare terne nipi dikhena viďeňja a tumare phure manuša džana sune.
He, mek the pre mire služobňika the pro služobňički čhivava avri mire Duchostar a prorokinena.
Dava, hoj te dikhen zazraki upre pro ňebos the znameňja tele pre phuv, o rat e jag the baro thuv.
O kham pes čerinela pro kaľipen a o čhon pro rat mek sigeder, sar avela oda baro the slavno džives le Rajeskero.
A ela avke, hoj sako, ko lašarela le Rajeskero nav, ela zachraňimen.’
Muršale andral o Izrael, šunen kala lava: O Ježiš Nazaretsko, oda murš, savo sas le Devlestar bičhado, sas angle tumende presikado andre bari zor the andro zazraki, so o Del kerelas prekal leste maškar tumende, avke sar the korkore dikhľan.
O Del imar anglal diňa pal peskeri voľa the planos, hoj tumen ole muršes te zalen a prekal o vasta le binošnengere te primaren pro kerestos a te murdaren.
Oles o Del uštaďa andral o meriben a iľa lestar o meribnaskere dukha, se aňi pes na delas, hoj les o meriben te ľikerel andre peskeri zor.
Bo o David vakerelas pal leste: ‘Dikhavas le Rajes angle mande furt; ov hino paš miro čačo vast, me man na čhalavava.
Vašoda radisaľiľa miro jilo the miri čhib, hoj mek the miro ťelos ačhela pro užaripen (naďej),
bo na mukeha miri duša pre oda than, kaj hine o mule, aňi na dela tire sentnoneske, hoj leskero ťelos te kirňol.
Diňal mange te prindžarel o droma le dživipnaskere a pherareha man radišagoha anglal tute!’
Muršale, phralale! Šaj tumenge phenav o čačipen pal amaro phuro dad o David: Ov muľa, parunďan les a leskero hrobos hin ke amende dži adadžives.
Vašoda, hoj sas prorokos, džanelas, bo o Del diňa les andre vera lav, hoj ačhavela pre leskero tronos leskero potomkos.
Angloda imar dikhľa a vakerelas pal o Kristus, hoj ušťela andral o meriben a hoj leskeri duša na ačhiľa pre oda than, kaj hine o mule, aňi leskero ťelos na kirňola.
Ipen ole Ježiš o Del uštaďa andral o meriben a amen savore oda dikhľam.
O Del les hazdňa upre paš peskero čačo vast a chudľa le Sentne Duchos le Dadestar, avke sar phenďa. Paľis les čhiďa avri pre amende a oda hin, so akana dikhen the šunen.
Bo o David mek na sas andro ňebos a phenel: ‘O Del phenďa mire Rajeske: Beš tuke pal miri čači (pravo) sera,
medik tuke na thovava tire ňeprijaťeľen tel o pindre.’
Mi džanen savore manuša andral o Izrael, hoj o Del ole Ježiš, saves tumen ukrižinďan, kerďa Rajeske the Kristoske.”
Sar oda šunde, čhalaďa oda lengere jilenca a phende le Peteriske the okle apoštolenge: “So kampel te kerel, phralale?”
O Peter lenge phenďa: “Keren pokaňje a sako tumendar pes mi del te bolel andro nav Ježiš Kristus, hoj tumenge te el odmukle o bini a chudena le Sentne Duchos sar daros.
Bo oda, so o Del phenďa, patrinel tumenge the tumare čhavenge the savorenge, save hine dural: Sakoneske, kas vičinela o Raj, amaro Del.”
The mek avre buter lavenca lenge svedčinelas. Vakerelas a phenelas lenge pre goďi: “Zachraňinen tumen andral kada binošno pokoleňje!”
Avke ola, save radišagoha priile leskero lav, dine pes te bolel. Andre oda džives pes pridine ke lende vaj trin ezera (3 000) manuša.
Ola savore calo časos pes sikavenas le apoštolendar a furt pes zdžanas le phralenca. Phagerenas jekhetane o maro a ačhenas pro modľitbi.
Avľa dar pre savore nipi a o apoštola kerenas but zazraki the znameňja.
Ola, save pačanďile, sas peha a savoro len sas jekhetane.
Bikenenas peskere maľi the majetki a rozdenas maškar peste avke, kaske keci kampelas.
Sako džives sas jekhetane andro chramos. Andre peskere khera phagerenas o mare a radišagoha the žuže jileha chanas o chaben.
Lašarenas le Devles a savore nipi len rado dikhenas. A o Raj pridelas sako džives neve zachraňimen manušen.
O Peter the o Jan džanas upre andro chramos trin orendar pro modľitbi.
Ipen anenas varesave muršes, savo sas bango, kanastar les e daj anďa pro svetos. Les hordinenas sako džives paš o chramos paš o vudar, so pes vičinel Šukar, hoj peske te mangel love olendar, save džanas andro chramos.
Sar ov dikhľa le Peter the le Jan, hoj kamen te džal andro chramos, mangelas len, hoj les te den vareso.
Akor o Peter the o Jan dikhle pre leste a phende: “Dikh pre amende!”
Ov dikhelas pre lende igen bares, bo užarelas, hoj les dena vareso.
Ale o Peter phenďa: “Somnakaj the rup man nane, no oda, so man hin, oda tut dava: Andro nav Ježiš Kristus Nazaretsko ušťi a dža!”
Chudľa les a hazdňa les čače vastestar. Takoj pro than leske zoraľile o pindre the o khoča,
chučiľa upre a phirelas. Geľa lenca andro chramos, kaj phirelas, chučkerelas radišagostar a lašarelas le Devles.
Savore nipi, save ode sas, les dikhle te phirel a te lašarel le Devles.
Mištes les prindžarenas, hoj oda sas ov, savo bešelas paš e chramoskeri brana, so pes vičinelas Šukar, a žobrinelas. A igen pes čudaľinenas olestar, so pes leske ačhiľa.
O bango phirelas pal o Peter the pal o Jan a savore manuša pes zgele ke lende andre bari dvora le Šalamunoskeri, bo našťi ke peste avenas.
Sar oda dikhľa o Peter, odphenďa le manušenge: “Muršale andral o Izrael, so tumen oleske avke čudaľinen? Abo soske pre amende avke dikhen, sar te oda amen peskera zoraha kerďamas, hoj ov phirel? Abo vašoda, bo sam pobožna?
O Del le Abrahamoskero, le Izakoskero the le Jakoboskero, o Del amare dadengero oslavinďa peskere čhas le Ježiš, saves tumen diňan andre a na kamenas les akor, sar les o Pilat kamelas te premukel.
Tumen na kamenas le Sentnes a Čačipnaskeres, ale mangenas, hoj tumenge te premukel le vrahos.
Ale oles, ko del o dživipen, tumen murdarďan. Les o Del uštaďa andral o meriben a amen sam oleske švedki!
Dikhen kale muršes a prindžaren les. Diňa peskero pačaben andro nav Ježiš Kristus a avľa leske pale e zor andro pindre. Angle tumare jakha o pačaben andro Ježiš calkom sasťarďa kale muršes.
Phralale, akana džanav, hoj tumen aňi na džanenas, so kerďan, aňi ola, save tumen ľidžan.
O Del phenďa prekal savore peskere proroka, hoj leskero Kristus cerpinela, a kerďa, hoj pes avke te ačhel.
Vašoda akana keren pokaňje a visaren tumen, hoj pes tumenge te khosel o bini a te avel pre tumende nevi zor the o smirom le Devlestar,
hoj te bičhavel tumenge le Ježiš Kristus, savo sas pre oda imar anglal dino.
Ov mušinel te ačhel andro ňebos dži akor, medik o Del na prikerela savoro, pal soste imar čirla vakerelas prekal savore peskere sentna proroka.
Bo o Mojžiš phenďa le dadenge: ‘O Raj, tumaro Del, tumenge ačhavela prorokos tumare phralendar avke sar man. Les šunena andre savoreste, so tumenge phenela.
Ela avke, hoj dojekh manuš, savo na šunela ole prorokos, ela le Devleskere manušendar odčhido.’
A o Samuel the savore aver proroka, save sas pal leste, tiš pal kala dživesa vakerenas.
Le Devleskere zasľubeňja, so phenďa prekal peskere proroka, hine prekal tumende a tumen hin o kotor pre zmluva, so o Del phandľa tumare dadenca, sar phenďa le Abrahamoske: ‘Prekal tiro potomkos, požehňinava savore narodi pre phuv.’
Sar o Del ačhaďa peskere Služobňikos le Ježiš, ešeb (peršo) les bičhaďa tumenge, hoj tumen te požehňinel avke, hoj te visarel tumen tumare binošne dromendar.”
Sar oda vakerelas le manušenge, avle pre lende o rašaja, o Saduceja the o veľiťeľis le stražňikengero andro chramos.
On sas pre lende choľamen, bo o apoštola sikavenas le manušen a phenenas lenge, hoj andro Ježiš šaj ušťena andral o meriben.
Phandle len dži tosara andre bertena, bo imar sas rat.
Ale but olendar, save šunde o lav, pačanďile a sas vaj pandž ezera (5 000) murša.
Ačhiľa pes pro dujto džives tosara, hoj pes andro Jeruzalem zgele o anglune murša, o phuredera, o zakoňika,
the o nekbareder rašaj Annaš, o Kajfaš, o Jan, o Alexander the mek savore andral e famelija le nekbareder rašaske.
Ačhade len maškaral a phučenas lendar: “Sava zoraha, abo andre savo nav oda kerďan?”
O Peter, pherardo le Sentne Duchoha, phenďa lenge: “Tumen, so ľidžan le manušen the o phuredera le Izraeloskere!
Amen sam adadžives sudzimen vaš o lačhipen, so pes kerďa le nasvale manušeske a tumen amendar phučen, sar les sasťarďam.
Akor mi džanen savore Izraeliti the tumen, hoj andro nav Ježiš Kristus Nazaretsko sas sasťardo. Oda hin o Ježiš, saves tumen ukrižinďan a o Del les uštaďa andral o meriben. Leskera zoratar hino kada manuš sasto angle tumare jakha.
Oda hin ‘oda bar, so tumen o murara odčhiďan a so ačhiľa oda hlavno bar.’
A nane andre ňikaste avreste e zachrana, bo aňi nane aver nav tel o ňebos, so uľahas dino le manušenge, andre savo šaj avas amen zachraňimen.”
Sar dikhle, hoj o Peter the o Jan pes na daran, čudaľinenas pes, bo džanenas, hoj hine ča ajse manuša, save nane avrisikade. A prindžarde len, hoj phirenas le Ježišoha.
Sar dikhle paš lende te ačhel ole manušes, savo sasťiľa avri, na sas len pre lende so te phenel.
Bičhade len avri andral e Bari Rada. Paľis pes maškar peste dovakerenas:
“So keraha kale manušenca? Bo savore, save bešen andro Jeruzalem, džanen, hoj prekal lende pes ačhiľa baro zazrakos a amen oda našťi phenas, hoj na.
Ale hoj pes oda mek buter te na rozvakerel maškar o nipi, zakazinas lenge, hoj imar buter te na vakeren andre oda nav ňisave manušeske.”
Vičinde len a prikazinde lenge, hoj imar te na vakeren aňi te na sikaven andro nav Ježiš.
Ale o Peter the o Jan lenge odphende: “Korkore rozsudzinen, či oda ela mištes anglo Del, hoj buter te šunas tumen sar le Devles.
Bo amen našťi preačhas te vakerel pal oda, so dikhľam the šunďam.”
Paľis lenge mek jekhvar zakazinde a mukle len, bo na arakhle pre lende ňič, vaš soske len šaj potrestinde. Bo savore manuša lašarenas le Devles vaš oda, so pes ačhiľa.
Ole manušeske, savo sasťiľa avri, sas buter sar saranda (40) berš.
Paľis, sar len premukle, avle paš peskere a phende lenge pal savoreste, so lenge o nekbareder rašaja the o phuredera phende.
Sar oda on šunde, jekhetane hazdle o hangos ko Del a phende: “Tu sal Nekbareder Del, savo kerďal o ňebos the e phuv the o moros the savoro, so andre hin.
Tu phenďal prekal o Davidoskero muj, prekal tiro služobňikos: ‘Soske pes choľaren o narodi a o manuša gondoľinen pal o diliňipen?
Ušťile upre o kraľa pre phuv the ola, save vladňinen, a gele pro Del the pre leskero Kristus.’
Bo čačes o Herodes the o Pontsko Pilat le Nažidenca the le Izraelitenca pes zgele andre kada foros a džanas pre tiro Sentno Služobňikos, pro Ježiš, kas tu pomazinďal,
hoj te keren savoro oda, so tiro vast the tiri voľa imar anglal kamľa, hoj pes te ačhel.
Avke akana, ó, Rajeja, dikh pre oda, sar amen daraven avri a de tire služobňikenge te vakerel o lav žužes the bi e dar.
Thov tiro vast, hoj te sasťarel avri, a ker o ďivi the o zazraki andro nav Ježiš, andro nav tire Sentne Služobňikoskere.”
Sar pes preačhile te modľinel, razisaľiľa oda than, kaj sas zgele, a jekhvareste savore sas pherarde le Sentne Duchoha a vakerenas le Devleskero lav bi e dar.
Ola, save pačanďile, sas igen but, sas len jekh gondoľišagos the jekh jilo. Aňi jekh lendar na phenelas pal varesoste, so les sas, hoj oda hin leskero, ale sa len sas jekhetane.
O apoštola denas andre bari zor sveďectvo pal oda, hoj o Raj o Ježiš ušťiľa andral o meriben a upral lende savorende sas baro lačhipen (milosť) le Devleskero.
Na sas ňiko maškar lende, kas uľahas vareso frima. Bo savore, kas sas maľi abo khera, bikenenas len a ola love, so vaš oda chudenas,
anenas le apoštolenge a on rozdenas savorenge, kaske keci kampelas.
Jekh lendar sas o Jozef, saves dine o apoštola nav Barnabaš (so hin prethodo: Oda, ko avren podhazdel upre.) Ov sas Levitas andral o Ciprus.
Les sas maľa, so bikenďa a ola love anďa a diňa le apoštolenge.
Ale jekh murš Ananijaš a leskeri romňi Zafira bikende maľa
a počoral iľa peske ole lovendar. A leskeri romňi olestar džanelas. Okla love, so leske ačhiľa, anďa a thoďa le apoštolenge paš o pindre.
O Peter phenďa: “Ananijaš, soske pherarďa o beng tiro jilo, hoj te klamines le Sentne Duchoske a počoral iľal ole lovendar, so chudľal vaš e maľa?
Či na sas e maľa tiri, akor sar mek na sas bikenďi? A sar sas bikenďi, tiš laha šaj kerďal, so kamľal. Soske tuke domukľal andro jilo odi veca? Na klaminďal le manušenge, ale le Devleske.”
Sar šunďa o Ananijaš ola lava, peľa tele a muľa. A dojekh, ko oda šunďa, predaranďiľa.
O terne murša ušťile, ile les avri a parunde les.
Vaj pal o trin ori avľa andre leskeri romňi, ale oj na džanelas, so pes ačhiľa.
O Peter phučľa the latar: “Phen mange, či vaš kajci bikenďan e maľa?” Oj odphenďa: “He, vaš ajci.”
Avke lake o Peter phenďa: “Soske tumen dovakerďan, hoj pokušinena le Rajeskere Duchos? Dikh, o pindre olengere, save parunde tire romes, hine paš o vudar a ľidžana avri the tut.”
Androda oj peľa leske paš o pindre a muľa. Sar avle andre o terne, dikhle la muľa, ile la avri a parunde la paš lakero rom.
A avľa bari dar pre caľi khangeri the pre savorende, save oda šunde.
Prekal le apoštolengere vasta pes ačhenas maškar o nipi bare ďivi the zazraki. Savore sas jekhetane andre le Šalamunoskeri dvora a sas len jekh gondoľišagos.
Aver džene imar daranas te džal maškar lende a the avke len o nipi lašarenas.
So dureder, ta buter manuša pačanas a igen but murša the džuvľa pačanďile le Rajeske.
Pro uľici anenas le nasvalen a thovenas len pro haďi the pro nošitki, hoj te perel pre varekaste le Peteriskero ciňos, sar odarik predžala.
Andral o pašutne fori pes zdžanas but nipi andro Jeruzalem a anenas le nasvalen the olen, kas o nalačhe duchi trapinenas, a savore sas sasťarde.
Akor ušťiľa o nekbareder rašaj the savore, save leha sas andral e sekta le Saducejengeri. On len našťi avri ačhenas,
vašoda chudle le apoštolen a phandle len andre foroskeri bertena.
Ale o aňjelos le Rajeskero phundraďa prekal e rat o vudar la bertenakero, ľigenďa len avri a phenďa:
“Džan andro chramos a vakeren le manušenge savore lava pal oda nevo dživipen.”
Sar oda on šunde, avle sig tosara andro chramos a sikavenas. Sar avľa o nekbareder rašaj the ola, save sas leha, vičinde e Bari Rada, savore phurederen andral o Izrael. A bičhade pal lende andre bertena, hoj len te anen.
O služobňika gele a andre bertena len na arakhle. Avke avle pale
a phende: “E bertena arakhľam mištes andre phandľi a le stražňiken arakhľam te ačhel avri paš o vudar, ale sar la phundraďam, na arakhľam andre ňikas.”
Sar šunďa o chramoskero veľiťeľis the o nekbareder rašaja ola lava, čudaľinenas pes, bo na džanenas, so pes ačhiľa.
Androda vareko avľa, diňa lenge te džanel a phenďa: “Dikhen, ola murša, saven tumen thoďan andre bertena, ačhen andro chramos a sikaven le manušen.”
Akor odgeľa o veľiťeľis le sluhenca a anďa len, ale na zoraha, bo daralas le manušendar, hoj te na čhivkeren le barenca andre lende.
Sar len ande, ačhade len angle Bari Rada. O nekbareder rašaj lendar phučľa:
“Či na zakazinďam tumenge, hoj te na sikaven andre oda nav? Ale dikh, tumen pherarďan o Jeruzalem tumare sikavibnaha a amenge den e vina vaš leskero meriben.”
O Peter odphenďa a the okla apoštola phende: “Buter kampel te šunel le Devles sar le manušen.
O Del amare dadengero uštaďa andral o meriben le Ježiš, saves tumen primarďan pro kerestos a murdarďan.
Oles o Del hazdňa upre ke peskero čačo vast a kerďa lestar Nekbareder Vodcas the Spasiťeľis, hoj o Izrael te visaľol pale ko Del a te el lenge odmukle o bini.
Amen sam leskere švedki andre kala veci the o Sentno Duchos, saves diňa o Del olenge, save les šunen.”
Sar oda on šunde, sas igen choľamen a kamle len te murdarel.
Ale ušťiľa varesavo Farizejis andral e Bari Rada, savo pes vičinelas Gamaliel, le Zakonoskero učiťeľis, saves peske važinenas savore nipi. Ov rozkazinďa, hoj te ľidžan le manušen pro sikra avri
a phenďa lenge: “Muršale andral o Izrael, mištes tumen rozgondoľinen, so kerena kale manušenca!
Bo načirla ušťiľa o Teudas, savo phenelas pal peste, hoj ov hino vareko. A prithode pes paš leste vaj štar šel (400) murša. Ale sar les paľis murdarde, savore, ko les šunenas, pes rozdenašle a rozgele.
Pal leste, akor sar pes zgenenas o manuša, ušťiľa o Judaš andral e Galileja. Iľa pal peste but nipen a the ov muľa a savore, save les šunenas, pes rozgele.
Vašoda tumenge phenav, hoj te oddžan kale manušendar a te muken len! Bo te ča o manuša keren kada planos, abo kadi buči, rozperela pes,
ale te hin oda le Devlestar, našťi len zaačhavena. A te na oda mek dičhol avke, hoj džan pro Del!”
A šunde les. Vičinde peske le apoštolen, marde len. Prikazinde lenge, hoj te na vakeren andro nav Ježiš, a premukle len.
Sar o apoštola odgele pašal e Bari Rada, thovenas baripen vaš oda, hoj šaj cerpinen vaš o nav Ježiš.
Na preačhenas sako džives te sikavel andro chramos the pal o khera a vakerenas o evaňjelium, hoj o Ježiš hin o Kristus.
Andre ola dživesa, sar sas furt buteder učeňika, chudle o Helenisti te dudrinel pro Hebreja, hoj na pomožinenas lengere vdovenge sako džives avke sar avre vdovenge.
Akor peske o dešuduj (12) džene vičinde savore učeňiken a phende: “Nane oda šukares, hoj amen te omukas le Devleskero lav a te keras kala buča.
Vašoda kiden avri tumendar efta muršen, pal save dojekh džanel, hoj hine pherde le Sentne Duchoha the la goďaha. Len ačhavaha pre kadi buči
a amen pes šaj modľinas a služinas le Devleskere laveha calo časos.”
Oda lav sas pre dzeka savoredženenge a kidle avri le Štefan, muršes, kas sas pherdo pačaben the Sentno Duchos, the le Filip, le Prokorus, le Nikanor, le Timon, le Parmenas the le Mikulaš andral e Antiochija, savo sas Grekos a savo imar sigeder pregeľa andre Židoviko pačaben.
Ačhade len anglo apoštola a on pes pre lende modľinde a thode pre lende o vasta.
Le Devleskero lav barolas a sas furt buteder učeňika andro Jeruzalem. A the igen but rašaja pačanďile.
O Del diňa le Štefan pherdo lačhipen (milosť) the zor a kerelas maškar o nipi bare ďivi the zazraki.
A avle varesave manuša andral e Libertinsko sinagoga, kaj sas Židi andral e Cirenija the Alexandrija, a mek ole, save sas andral e Cilicija the andral e Azija, a vesekedinenas pes le Štefanoha.
Ale našťi avle anglal ola goďaha the ole Duchoha, saveha vakerelas.
Akor podčhide muršen, save phende: “Šunďam les te vakerel nalačhe lava pro Mojžiš the pro Del.”
Avke marde upre le nipen the le phurederen the le zakoňiken. Avle pre leste, chudle les a ľigende les angle Bari Rada.
Ačhade falošne švedken, save phende: “Kada manuš na preačhel te vakerel nalačhe lava pre kada Sentno Than the pro Zakonos.
Bo šunďam les te vakerel, hoj oda Ježiš Nazaretsko čhivela tele kada than a čerinela o tradiciji, so amenge diňa o Mojžiš.”
Savore, save bešenas andre Bari Rada, pes zadikhle pro Štefan a dikhle leskero muj avke sar muj le aňjeloskero.
O nekbareder rašaj lestar phučľa: “Hin oda čačes avke?”
O Štefan odphenďa: “Phralale the dadale, šunen! O baro Del pes sikaďa amare dadeske le Abrahamoske, sar sas andre Mezopotamija, akor, sar mek na bešelas andro Charan
a phenďa leske: Av avri andral tiri phuv the andral tiri famelija a dža andre odi phuv, so tuke sikavava.
Akor odgeľa andral e Chaldejiko phuv a bešelas andro Charan. Paľis, sar muľa leskero dad, preľigende les odarik andre kadi phuv, andre savi tumen akana bešen.
O Del ode na diňa le Abraham aňi sikra phuv, ale diňa les lav, hoj odi phuv dela leske the leskere potomkenge. O Del oda phenďa akor, sar mek les na sas čhave.
O Del phenďa, hoj leskere potomki bešena andre cudzo phuv, hoj ode lendar kerena otroken a štar šel (400) berš len trapinena.
Ale oda narodos, kaske on služinena, me sudzinava, phenďa o Del. Paľis avena odarik avri a služinena mange pre kada than.
Kerďa leha zmluva pal o občhinďipen (e obriezka), avke leske uľiľa o Izak a pre ochtoto džives les o Abraham občhinďa (obrezinďa). Le Izakostar sas o Jakob a le Jakobostar sas o dešuduj (12) bare dada.
O bare dada sas hamišne (žarľive) pro Jozef a bikende les andro Egipt, ale o Del sas leha
a iľa les avri andral savore leskere pharipena, presikaďa leske peskero lačhipen (milosť) a diňa les goďi anglo Faraonos, kraľis andral o Egipt. Ov paľis ačhaďa le Jozef, hoj pes te starinel pal o Egipt the pal calo leskero kher.
Paľis avľa bari bokh pro calo Egipt the pro Kanaan the baro pharipen a amare daden na sas so te chal.
Sar šunďa o Jakob, hoj andro Egipt hin o chaben, bičhaďa ešeb (peršo) amare daden.
Sar avle dujtovar, diňa pes o Jozef te prindžarel peskere phralenge a o Faraonos pes dodžanľa pal e famelija le Jozefoskeri.
Akor len bičhaďa o Jozef, hoj te anen ke leste le Jakob, leskere dades the caľi leskeri famelija – eftavardeš the pandž (75) manušen.
O Jakob the amare dada avle tele andro Egipt a ode the mule.
Paľis len preľigende andro Šichem a parunde len andro hrobos. Oda hrobos cinďa o Abraham le Chamoroskere čhavendar andro Šichem.
Sar sas pašes o časos, hoj o Del te doľikerel oda lav, so diňa le Abrahamoske, amaro manuša andro Egipt igen zoraľonas a sas furt buteder,
medik na sas andro Egipt aver kraľis, savo imar na prindžarelas le Jozef.
Oda kraľis paľis avke trapinelas amare manušen the amare daden, hoj mušinenas te odčhivel peskere čhavoren, save mekča uľonas a mukenas len te merel.
Andre oda časos uľiľa (pes narodzinďa) o Mojžiš a sas igen šukar anglo Del. Andre le dadeskero kher les bararenas avri trin čhon.
Sar les dine pestar het, arakhľa les le Faraonoskeri čhaj, hazdňa les andral o paňi a bararďa les avri sar peskere čhas.
O Mojžiš sas avrisikado andro nekfeder Egiptsko goďaveripen a sas zoralo andre oda, so vakerelas, the andre oda, so kerelas.
Sar leske sas saranda (40) berš, avľa leske andro jilo, hoj te džal te dikhel peskere phralen, le Izraeloskere čhaven.
A dikhľa, sar o Egipťanos dukhavelas jekhe Izraelitas, vašoda o Mojžiš geľa te pomožinel le Izraelitaske avke, hoj les murdarďa.
Ov peske gondoľinelas, hoj leskere phrala achaľona, hoj o Del len kamel te zachraňinel prekal leskero vast, ale on oleske na achaľile.
Paľis pre aver džives, sar pes duj džene vesekedinenas, sikaďa pes lenge a kamľa maškar lende te anel o smirom. Phenďa: ‘Muršale! Phrala san, soske tumen maren?’
Ale oda, ko dukhavelas le phrales, les ispidňa a phenďa: ‘Ko tut thoďa upral amende, hoj amen tu te ľidžas a te sudzines?
So? Kames man te murdarel, sar murdarďal idž kole Egipťanos?’
Vaš oda lav o Mojžiš denašľa a bešelas andre Midijaniko phuv sar cudzincos, kaj leske uľile duj muršora.
Sar pregeľa saranda (40) berš, sikaďa pes leske o aňjelos le Rajeskero pre pušťa paš o verchos Sinaj andro krakos, so labolas.
Sar oda dikhľa o Mojžiš, čudaľinelas pes oleske, so dikhel. Ale sar geľa pašeder, hoj te dikhel feder, prevakerďa ke leste o hangos (hlasos) le Rajeskero:
‘Me som o Del tire dadengero, o Del le Abrahamoskero, o Del le Izakoskero a o Del le Jakoboskero.’ O Mojžiš avke predaranďiľa, hoj izdralas a daralas pre oda buter te dikhel.
O Raj leske phenďa: ‘Čhiv tele o kamašľi pal o pindre, bo odi phuv, pre savi ačhes, hiňi sentno.
Dikhľom – he mištes dikhľom – sar mire nipi cerpinen andro Egipt a šunďom, sar lenge hin phares. Vašoda avľom tele, hoj len te zachraňinav. Avke akana av a bičhavava tut andro Egipt.’
O Mojžiš hin oda, saves na kamle. Phende pre leste: ‘Ko tut thoďa upral amende, hoj amen tu te ľidžas a te sudzines?’ A ipen les bičhaďa o Del, hoj len te ľidžal a te zachraňinel akor, sar ke leste prevakerďa o aňjelos, savo pes leske sikaďa andro krakos.
O Mojžiš len iľa odarik avri a kerelas paš oda zazraki the ďivi andro Egipt, paš o Lolo Moros a mek saranda (40) berš pre pušťa.
O Mojžiš hin oda, savo phenďa le Izraeloskere manušenge: ‘O Raj, tumaro Del, tumen dela prorokos avke sar man tumare phralendar.’
Ov hin oda, ko sas pre pušťa le manušenca andral o Izrael the le aňjeloha, savo ke leste vakerelas pro verchos Sinaj the ke amare dada a ov chudľa o lava le dživipnaskere, hoj len te del amenge.
Ale amare dada les na kamenas te šunel, odčhide les a visaľile peskere jilenca pale andro Egipt.
Phende le Aronoske: ‘Ker amenge devlen, save džana angle amende, bo na džanas, so pes ačhiľa ole Mojžišoha, savo amen iľa avri andral e Egiptsko phuv.’
Kerde peske gurumňora a obetinde la modlake e obeta a radisaľonas oleske, so kerde peskere vastenca.
Ale o Del lendar visaľiľa a diňa len, hoj te lašaren o čercheňa andral o ňebos, avke sar hin pisimen andre le prorokengero zvitkos: ‘Kher le Izraeloskero, anďan mange obeti the dari pre pušťa tel o saranda (40) berš?
Iľan a ľidžanas le Molochoskero stanos the e čercheň tumare devleskeri le Refanoskeri; o modli, so tumenge kerďan, hoj angle lende te banďon. Vašoda lava tumen het a prethovava tumen dži pal o Babilon.’
Amare daden sas pre pušťa o Sentno Stanos. Oda Stanos sas kerdo avke, sar o Del le Mojžišoske phenďa the sar oda dikhľa.
Oda Sentno Stanos preile amare dada a le Jozuaha les doande andre phuv, so sas le pohanengeri. Le pohanen tradňa o Del het amare dadendar a o Sentno Stanos ode ačhiľa dži andre Davidoskere dživesa.
O Del rado dikhelas le David a o David mangelas le Jakoboskere Devles, či šaj leske ačhavel kher,
ale o Šalamun ačhaďa le Devleske kher.
Ale o Nekbareder na bešel andro khera, so hine kerde le manušendar, avke sar phenel o prorokos:
‘O ňebos hin miro tronos, phenel o Del, a e phuv hiňi tel mire pindre. Savo kher mange ačhavena? Vaj kaj hin varesavo than, kaj mange me šaj odpočovinav?
Či oda savoro na kerďa miro vast?’
Tumen manušale! San zacate a tumare jile hine zaphandle. Na šunen pre tumare kana! Furt džan pro Sentno Duchos, avke sar the tumare dada!
Pre savo prorokos na džanas tumare dada? A murdarenas olen, save imar anglal phenenas, hoj avela o Čačipnaskero. Les tumen akana diňan andre a the murdarďan.
Tumen priiľan o Zakonos le aňjelendar a na doľikerďan les!”
Sar oda on šunde, dukhanďiľa len andro jile a andre bari choľi randenas le dandenca pre leste.
O Štefan, pherdo le Sentne Duchoha, hazdňa o jakha pro ňebos a dikhľa le Devleskeri slava the le Ježiš te ačhel pre čači (pravo) sera le Devleske.
A phenďa: “Dikhen, o ňebos dikhav phundrado a le Čhas le Manušeskeres te ačhel pre čači (pravo) sera le Devleske.”
Akor on vriskinde zorales, phandle andre o kana a jekhetane pre leste chučile.
Tradle les avri andral o foros a čhivkerenas andre leste le barenca. O švedki peske thode peskere gada paš jekh terno manuš, savo pes vičinelas Saul.
Čhivkerenas andro Štefan le barenca a ov vičinelas pro Raj a phenelas: “Raja, Ježiš, prile mire duchos!”
Paľis peľa pro khoča a vičinďa zorale hangoha: “Rajeja, ma rachin lenge kada binos!” Sar oda phenďa, zasuča.
Le Saul na sas ňič pre oda, hoj le Štefan murdaren. Andre oda džives džanas bares pro zboros, so sas andro Jeruzalem. Savore pes rozdenašle andre Judsko phuv the andre Samarija, ale o apoštola na denašle.
O pobožna murša parunde le Štefan a igen pal leste rovenas.
Ale o Saul musarelas o zboros. Džalas andro khera, lelas le muršen the le džuvľen a thovelas len andro berteni.
Ola, save pes rozdenašle, džanas than thanestar a vakerenas o evaňjelium.
O Filip geľa andro foros Samarija a kazinelas lenge le Kristus.
O manuša jekhetane igen šunenas oda, so vakerelas o Filip, a dikhenas o zazraki, so kerelas.
Bo andral o but manuša, saven sas nalačhe duchi, gele ola duchi avri bara vikaha a but kaľiki the bange sasťile avri.
Andre oda foros avľa baro radišagos.
Mek angloda sas andre oda foros jekh murš, savo pes vičinelas Šimon. Ov vražinelas a o nipi andre Samarija ča denas avri o jakha. Ov phenelas pal peste, hoj hino vareko baro.
Savore, bare the cikne, les igen šunenas a phenenas: “Ov hino odi Bari zor le Devleskeri.”
Igen mištes les šunenas, bo imar but kerelas maškar lende o čari.
Ale sar pačanďile le Filiposke, savo lenge vakerelas pal o Devleskero kraľišagos the pal o nav Ježiš Kristus, denas pes te bolel o murša the o džuvľa.
The oda Šimon pačanďiľa, diňa pes te bolel a ľikerelas pes paš o Filip. A sar dikhľa, hoj pes keren bare ďivi the zazraki, čudaľinelas pes.
Sar pes o apoštola andro Jeruzalem došunde, hoj e Samarija priiľa o lav le Devleskero, bičhade ke lende le Peter the le Jan.
Sar ode doavle, modľinenas pes vaš lenge, hoj te chuden le Sentne Duchos,
bo mek na avľa tele pre ňikaste lendar a sas ča bolde andro nav le Rajeskero le Ježišoskero.
Akor pre lende thovenas o vasta a on prilenas le Sentne Duchos.
Sar dikhľa o Šimon, hoj o Sentno Duchos pes del aleha, hoj o apoštola pre lende thoven o vasta, anďa lenge love
a phenďa: “Den the man odi zor, hoj oda, pre kaste thovava o vasta, te chudel le Sentne Duchos.”
O Peter leske phenďa: “Mi kirňon tire love the tuha, bo gondoľinďal tuke, hoj le Devleskero daros peske šaj te cinel vaš o love!
Tu na sal jekh amendar andre kadi buči, bo tiro jilo nane žužo anglo Del.
Vašoda ker pokaňje andral kada binos a mang le Rajes, či tuke na odmukela oda, so tuke gondoľinehas andro jilo.
Bo dikhav, hoj sal andre kirko hamišagos a phandlo andro binos!”
O Šimon odphenďa: “Mangen le Rajes vaš ma, hoj te na avel pre ma ňič olestar, so phenďan.”
Sar imar o apoštola dine avri o sveďectvo a vakerde le Rajeskero lav, avenas pale andro Jeruzalem. Pal o drom vakerenas avri o evaňjelium andro but Samaritanska gavora.
O aňjelos le Rajeskero prevakerďa ko Filip a phenďa leske: “Ušťi a dža pro juhos, pro drom, so džal andral o Jeruzalem tele andre Gaza.” Pal oda drom pes imar akana igen na phirel.
O Filip ušťiľa a geľa. Dikhľa muršes Etiopanos, savo sas baro manuš, eunuchos la Kandakakero, la kraľovnakero andral e Etiopija. Ov sas upral savoro lakero barvaľipen a sas andro Jeruzalem te lašarel le Devles.
Džalas pale khere, bešelas pre peskero verdan a genelas le prorokos Izaiaš.
O Duchos phenďa le Filiposke: “Dža pašeder a dochude o verdan.”
Sar doavľa o Filip šunďa les te genel le prorokos Izaiaš a phenďa: “Či achaľos oda, so genes?”
Ov odphenďa: “Sar šaj achaľuvav, te mange ňiko na sikavel?” A mangľa le Filip, hoj te bešel paš leste a te džal leha.
Oda, so genelas le Devleskere Lavestar, sas kada: “Ľidžanas les sar ovečka te murdarel a avke sar o bakroro na del avri o hangos anglal oda, ko les strihinel, avke aňi ov na phundraďa peskero muj.
Ov sas tele dikhlo a na sudzinde les avke, sar kampľa. A ko šaj vakerela pal leskero potomstvos, te leskero dživipen pes lel pal e phuv?”
O eunuchos odphenďa le Filiposke: “Mangav tut, pal kaste vakerel o prorokos? Pal peste, či pal avreste?”
Akor chudľa o Filip te vakerel ole lavestar andral o Izaiaš a phenelas leske o evaňjelium pal o Ježiš.
Sar džanas pal o drom, dikhle varesavo paňi a o eunuchos phenďa: “Dikh, paňi! So mange braňinel te del pes te bolel?”
[O Filip phenďa: “Te pačas andral calo tiro jilo, šaj.” Ov odphenďa: “Pačav, hoj o Ježiš Kristus hino le Devleskero Čhavo.”]
Zaačhaďa o verdan. Soduj džene, o Filip the o eunuchos, gele andro paňi a bolďa les.
Sar avle avri andral o paňi, o Duchos le Rajeskero iľa le Filip het. O eunuchos les buter na dikhľa a džalas peskere dromeha radišagoha.
O Filip pes arakhľa andro Azotus. Phirelas a vakerelas savore ole forenge o evaňjelium, medik na doavľa andre Cezarea.
O Saul mek furt džalas pro učeňika le Rajeskere a kamelas len te murdarel avri. Avľa ko nekbareder rašaj
a mangľa lestar o ľila pre sinagogi andro Damaskus, hoj te rodel avri ole muršen the le džuvľen, save džan pal o drom le Rajeskero, hoj len te phandel andre a te anel len andro Jeruzalem.
Androda, sar džalas, ačhiľa pes, sar imar sas pašes paš o Damaskus, hoj jekhvareste les zaučharďa andre o kham andral o ňebos.
Peľa pre phuv a šunďa o hangos, so leske phenďa: “Saul, Saul, soske pre mande džas?”
O Saul phenďa: “Ko sal, Rajeja?” O Raj odphenďa: “Me som o Ježiš, pre kaste tu džas.
Ušťi a dža andro foros, ode pes tuke phenela, so kampel te kerel.”
Ola murša, save leha džanas jekhetane, na džanenas pre oda so te phenel. Bo šunde o hangos (hlasos), ale ňikas na dikhle.
Paľis ušťiľa o Saul pal e phuv a sar phundraďa o jakha, na dikhelas ňič. Avke les ile vastestar a ľigende les andro Damaskus.
A trin džives sas avke, hoj na dikhelas, na chalas, aňi na pijelas.
Andro Damaskus sas varesavo učeňikos, savo pes vičinelas Ananijaš. Leske phenďa o Raj andro viďeňje: “Ananijaš!” Ov odphenďa: “Kade som, Rajeja.”
Avke leske o Raj phenďa: “Ušťi a dža pre uľica, so pes vičinel Rovno. Andre le Judaskero kher arakh avri le Saul andral o Tarzus, bo ipen akana pes modľinel.
Ov dikhľa andro viďeňje muršes, savo pes vičinelas Ananijaš, savo avľa paš leste a thoďa pre leste o vasta, hoj te dikhel.”
O Ananijaš odphenďa: “Rajeja, but manušendar šunďom pal kada murš, hoj keci but nalačhipen kerďa tire sentnenge andro Jeruzalem.
A the kade les hin zor le nekbareder rašajendar te phandel andre savoren, save lašaren tiro nav.”
Ale o Raj leske phenďa: “Dža, bo me mange les kidňom avri, hoj prekal leste te kerav miri buči, hoj ov te anel miro nav anglo aver narodi, anglo kraľa the anglo čhave le Izraeloskere.
Me leske sikavava, keci but mušinela te precerpinel vaš miro nav.”
Akor odgeľa o Ananijaš a geľa andro kher, thoďa pre leste o vasta a phenďa: “Saul, phrala! O Raj o Ježiš, savo pes tuke sikaďa pro drom, sar avehas kade, man bičhaďa, hoj pale te dikhes a te aves pherdo le Sentne Duchoha.”
Takoj leske pele tele pal o jakha ajse sar šupini. Pale predikhľa, ušťiľa a diňa pes te bolel.
Paľis chaľa o chaben a chudľa zor. A ačhiľa vajkeci dživesa le učeňikenca andro Damaskus.
Takoj vakerelas andro sinagogi, hoj o Ježiš Kristus hin le Devleskero Čhavo.
Savore, save les šunde pes čudaľinenas a phenenas: “Či nane oda ov, savo andro Jeruzalem murdarelas olen, save lašarenas kada nav? A the kade avľa, hoj len te phandel andre a te ľidžal anglo nekbareder rašaja.”
O Saul sas furt zoraleder andro lav. Igen džanelas te dokazinel, hoj o Ježiš hin o Kristus, dži avke, hoj o Židi, save bešenas andro Damaskus, pre oda našťi odphenenas.
Sar imar pregeľa but dživesa, dovakerde pes o Židi maškar peste, hoj les murdarena
a stražinenas o brani rat-džives, hoj les te murdaren, ale o Saul pes pal oda dodžanľa.
Vašoda o učeňika les rači mukle tele pal o muros le lanoha andro košaris.
Sar avľa o Saul andro Jeruzalem, kamľa te džal paš o učeňika, ale daranas lestar, bo na pačanas leske, hoj the ov hin o učeňikos.
Ale o Barnabaš les iľa a ľigenďa ko apoštola. Vakerďa lenge avri, sar dikhľa le Rajes pro drom, hoj leha vakerďa a the sar andro Damaskus vakerelas bi e dar andro nav le Ježišoskero.
Paľis o Saul dživelas lenca jekhetane andro Jeruzalem.
Vakerelas andro nav Ježiš bi e dar a vesekedinelas pes le Židenca, save vakerenas andre Grekengeri čhib. Ale on les kamenas te murdarel.
No, sar pes pal oda dodžanle o phrala, ile les tele andre Cezarea a bičhade andro Tarzus.
Avke sas andro khangera pal caľi phuv Judsko the andre Galileja the andre Samarija smirom. Sikľonas a dživenas andre pačiv anglo Raj. O khangera baronas a o Sentno Duchos lenge pomožinelas.
Sar phirelas o Peter than thanestar, avľa the ko sentna, save bešenas andre Lidda.
Arakhľa ode varesave manušes, savo pes vičinelas Eneaš, savo sas kaľika a ochto beršendar pašľolas ča andro haďos.
O Peter leske phenďa: “Eneaš, o Ježiš Kristus tut sasťarel avri! Ušťi a ker pal tu o haďos!” O Eneaš takoj ušťiľa.
Dikhle les savore, save bešenas andre Lidda the andro Šaron a visarde pes ko Raj.
Andre Joppa sas jekh učeňička, savi pes vičinelas Tabita, so hin andre Grekengeri čhib Dorkas. Oj kerelas but lačhipen a pomožinelas le čorenge.
Andre ola dživesa pes ačhiľa, hoj nasvaľiľa a muľa. Sar la thode le paňeha, ľigende la andre upruno kher.
Vašoda, hoj e Lidda hiňi pašes paš e Joppa a o učeňika pes došunde, hoj ode hin o Peter, bičhade ke leste duje muršen a mangenas les: “Av sigo ke amende!”
O Peter ušťiľa a geľa lenca. Sar doavľa ode, ľigende les andre upruno kher. Ačhile pašal leste savore vdovi a sikavenas leske o rokľi the o gada, so lenge kerelas e Dorkas, medik sas lenca.
Akor bičhaďa o Peter savoren avri, banďiľa pro khoča a modľinďa pes. Paľis visaľiľa ke muľi a phenďa lake: “Tabito, ušťi!” Oj phundraďa o jakha a sar dikhľa le Peter, bešľa peske.
Ov lake podiňa o vast a hazdňa la. Paľis vičinďa le sentnen the le vdoven a ačhaďa la džidona anglal lende.
Dodžanľa pes pal oda caľi Joppa a but džene pačanďile andro Raj.
O Peter ačhiľa buter časos andre Joppa ke varesavo Šimon, savo kerelas le cipenca.
Andre Cezarea sas varesavo murš, savo pes vičinelas Kornelius. Ov sas veľiťeľis upral o šel slugaďa andral e čata, so la vičinenas Italsko.
Ov sas pobožno manuš a ov the caľi leskeri famelija lašarenas le Devles. Pomožinelas but le čorenge a furt pes modľinelas ko Del.
Jekhvar, vaj trin orendar pal o dilos, žužes dikhľa andro viďeňje le Devleskere aňjelos. O aňjelos leske phenďa: “Kornelius!”
Ov pes pre leste zadikhľa a daraha phenďa: “So, Rajeja?” O aňjelos leske odphenďa: “Tiro lačhipen, so kerehas le čorenge, the o modľitbi sas avrišunde a o Del pre tu na bisterďa.
Avke akana bičhav le muršen andre Joppa a vičin le Šimon, savo pes vičinel Peter.
Ov bešel ke varesavo Šimon, savo kerel le cipenca a leskero kher hin paš o moros. Ov tuke phenela, so kampel te kerel.”
A sar odgeľa het o aňjelos, so leha vakerelas, vičinďa peske o Kornelius duje sluhen the jekhe pobožne slugaďis, savo paš leste furt ačhelas.
Sar imar lenge sa vakerďa avri, bičhaďa len andre Joppa.
Pre aver džives, sar sas ola murša pro drom a imar sas pašes paš o foros, vaj pro dilos o Peter geľa pro pados pes te modľinel.
Igen bokhaľiľa a kamelas te chal. Medik leske kerenas o chaben, dikhľa viďeňje.
Dikhľa o ňebos phundrado a andral avelas tele pre phuv vareso sar bari lepeda, so sas mukľi tele le štare agorenca.
Andre sas savore štarpindrengere džviri, save ča hin pre phuv, o dzive džviri, ola, save pes cirden pal e phuv, the o čirikle.
A prevakerďa ke leste o hangos (hlasos): “Ušťi Peter, murdar a cha!”
O Peter phenďa: “Na, Rajeja! Mek šoha (ňikda) na chaľom vareso melalo abo nažužo.”
Oda hangos leske pale phenďa: “Pre oda, so o Del žužarďa, tu ma phen melalo!”
Kada savoro pes ačhiľa trival a paľis e lepeda sas takoj iľi upre andro ňebos.
Medik o Peter andre peste gondoľinelas, so leske o Del kamľa te phenel prekal oda, so dikhľa, doavle paš e brana ola murša, saven bičhaďa o Kornelius, bo arakhle o drom paš le Šimonoskero kher.
Vičinde a phučle, či ode na bešel o Šimon, saves vičinen Peter.
Sar mek gondoľinelas o Peter pal oda, so dikhľa, phenďa leske o Duchos: “Dikh, trin murša tut roden.
Ušťi, dža tele pal o pados a dža lenca! Ma odcirde tut lendar, bo me len bičhaďom.”
Sar avľa o Peter tele pal ola murša, phenďa: “Me som oda, kas roden. Soske pal mande avľan?”
On odphende: “O Kornelius, veľiťeľis upral o šel slugaďa amen bičhaďa. Ov hino čačipnaskero manuš, savo daral le Devlestar. Calo Židoviko narodos del les calo pačiv. O sentno aňjelos leske phenďa, hoj te vičinel tut andre peskero kher a te šunel tire lava.”
Akor len vičinďa o Peter andre, diňa len pačiv a presute ode. Pre aver džives o Peter odgeľa lenca a gele leha the varesave phrala andral e Joppa.
Pre dujto džives doavle andre Cezarea. O Kornelius len imar užarelas a vičinďa peske la famelija the peskere pašutne prijaťeľen.
Sar geľa o Peter andre a o Kornelius les dikhľa, peľa pro khoča a banďolas anglal leste.
Ale o Peter les hazdňa a phenďa: “Ušťi, the me som ča manuš.”
Vakerelas leha, geľa andre a dikhľa ode but zgele manušen.
A phenďa lenge: “Tumen džanen, hoj le Židoske nane domuklo te džal abo te arakhel pes cudze manušeha. Ale mange sikaďa o Del, hoj te na phenav pal varesavo manuš, hoj hino nažužo abo melalo.
Vašoda avľom a na odphenďom tuke. A akana phučav, soske vaš ma bičhaďan?”
O Kornelius phenďa: “Anglo štar džives trin orendar man modľinavas andre miro kher. A jekhvareste angle ma ačhiľa murš andro igen parne gada
a phenďa: ‘Kornelius, tiro lačhipen, so kerehas le čorenge, the o modľitbi sas avrišunde a o Del pre tu na bisterďa.
Bičhav andre Joppa a vičin le Šimon, saves vičinen Peter. Ov bešel paš o moros andro kher ko Šimon, savo kerel le cipenca. [Sar avela, phenela tuke savoro.]’
Avke bičhaďom pal tu a tu mištes kerďal, hoj avľal. Akana sam kade savore anglo Del, hoj te šunas savoro, so tuke phenďa o Raj.”
Akor chudľa o Peter te vakerel: “Akana čačes achaľuvav, hoj o Del na dikhel jekhe manušes barederes sar avres.
Ale le Devleske hin pre dzeka sako andral dojekh narodos, ko lestar daral a dživel andro čačipen.
Bo džanen oda lav, so bičhaďa o Del te kazinel le Izraelitenge, o smiromoskero evaňjelium le Ježišoskero Kristoskero, savo hin o Raj upral savore.
Tumen džanen pal oda, so pes ačhiľa pal caľi Judsko. Chudľa pes ada andre Galileja pal o boľipen, so vakerelas o Jan.
A tumen džanen pal o Ježiš andral o Nazaret, sar les o Del pomakhľa le Sentne Duchoha the la zoraha a phirelas pal e phuv, kerelas o lačhipen le manušenge a sasťarelas savoren, save sas tel e zor le bengeskeri, bo o Del sas leha.
Amen sam ola, save dikhľam oda, so kerelas andre Židoviko phuv the andro Jeruzalem. Paľis les murdarde a primarde les pro kerestos.
Les pro trito džives o Del uštaďa a sikavelas pes amenge.
Na sikavelas pes savore manušenge, ale ča le švedkenge, saven peske o Del imar anglal kidňa avri. Oda sam amen, save leha chahas the pijahas paloda, sar ušťiľa andral o meriben.
Prikazinďa amenge, hoj te vakeras le manušenge a te das lenge te džanel, hoj ov hino le Devlestar dino te sudzinel le džiden the le mulen.
Pal leste vakeren savore proroka, hoj andre leskero nav ela odmukle o bini sakoneske, ko pačala andre leste.”
Medik o Peter vakerelas kala lava, avľa o Sentno duchos tele pre savorende, save šunenas o lav.
O pačabnaskere le Židendar, save avle le Peteriha pes čudaľinenas, hoj the pro manuša, save nane Židi, hin avričhido o Sentno Duchos,
bo šunde len te vakerel andre aver čhiba a te lašarel le Devles. Akor o Peter phenďa:
“Či šaj vareko zaačhavel te bolel le paňeha olen, save priile le Sentne Duchos avke sar the amen?”
A prikazinďa len te bolel andro nav Ježiš Kristus. Paľis les mangle, hoj te ačhel ode vajkeci dživesa.
Paľis šunde o apoštola the o phrala andre Judsko, hoj the o manuša, save nane Židi, priile le Devleskero lav.
Sar avľa o Peter upre andro Jeruzalem, dovakerenas leske o pačabnaskere Židi
a phende: “Geľal andro khera ke ola, save nane občhinde (obrezimen) a chahas lenca!”
O Peter lenge chudľa sa te vakerel avri:
“Somas andro foros Joppa, modľinavas man a dikhľom viďeňje. Avelas pre mande andral o ňebos vareso sar bari lepeda, so avelas tele le štare agorenca a doavľa dži paš ma.
Mištes man andre zadikhľom a dikhľom štarpindrengere džviri, dzive džviri, olen, save pes cirden pal e phuv, the le čiriklen.
A šunďom o hangos, savo mange phenďa: ‘Ušťi Peter, murdar a cha!’
Me phenďom: ‘Na Rajeja! Mek šoha (ňikda) na geľa andre miro muj vareso melalo abo nažužo!’
O hangos andral o ňebos mange pale phenďa: ‘Ma phen melalo pre oda, so o Del žužarďa!’
Ada sa pes ačhiľa trival a paľis sas savoro pale ilo upre andro ňebos.
Takoj paloda doavle trin murša, saven bičhade ke ma andral e Cezarea, paš o kher, kaj bešavas.
O Duchos mange phenďa, hoj te džav lenca a te na odcirdav man lendar. Avle manca the kala šov phrala a geľam andro kher ke oda murš.
Vakerelas amenge, hoj dikhľa andre peskero kher le aňjelos, savo ačhiľa angle leste a phenďa leske: ‘Bičhav andre Joppa vajkeci muršen a vičin le Šimon, saves vičinen Peter.
Ov tuke vakerela o lava, savenca aveha zachraňimen tu the calo tiro kher.’
Androda, sar chudľom te vakerel, avľa pre lende o Sentno Duchos, avke sar angloda pre amende.
A avľa mange pre goďi oda lav le Rajeskero, sar phenďa: ‘O Jan bolelas le paňeha, ale tumen avena bolde le Sentne Duchoha.’
Te len o Del diňa ajso daros sar the amen, save pačanďiľam andro Raj Ježiš Kristus, akor ko som me, hoj man te ačhavav le Devleske?”
Sar oda šunde, preačhile te vakerel. Lašarenas le Devles a phende: “The le manušenge, save nane Židi, diňa o Del, hoj pes te visaren ke leste a te el len o dživipen.”
Andre ola pharipena, so avle akor, sar murdarde le Štefan, pes rozdenašle ola, save pačanas le Rajeske. Gele dži andre Fenicija, Ciprus the Antiochija. Vakerenas o evaňjelium ča le Židenge a ňikaske avreske.
Ale varesave lendar sas the andral o Ciprus the Cirenija a sar avle andre Antiochija, vakerenas the le Grekenge avri pal o Ježiš Kristus.
Le Rajeskeri zor sas lenca a but džene pačanďile a visaľile ko Del.
E khangeri andro Jeruzalem pes došunďa pal oda a bičhade le Barnabaš andre Antiochija.
Sar ode avľa a dikhľa oda lačhipen (milosť) le Devlestar, radisaľiľa a phenelas lenge, hoj te ačhen paš o Raj cale jilenca.
O Barnabaš sas lačho manuš, pherdo le Sentne Duchoha the le pačabnaha. A igen but nipi pačanďile andro Raj.
Paľis geľa o Barnabaš andro Tarzus te rodel avri le Saul. Sar les arakhľa, anďa les andre Antiochija.
Ačhiľa pes avke, hoj pes calo berš zdžanas andre odi khangeri a sikavenas but nipen. Andre Antiochija ešebnovar (peršovar) dine le učeňiken nav “Kresťana”.
Andre ola dživesa avle o proroka andral o Jeruzalem andre Antiochija.
Jekh lendar, o Agabus, ušťiľa a prekal o Duchos prorokinďa, hoj pal caľi phuv avela bari bokh. Odi bokh avľa čačes, sar sas Cisaris o Klaudius.
Vašoda pes savore učeňika dovakerde, hoj sako dela ajci, keci šaj del, hoj te pomožinen le phralenge andre Judsko.
Paľis oda kerde a bičhade le Barnabaš the le Saul, hoj te anel o love le vodcenge andre khangeri andro Jeruzalem.
Andre oda časos o kraľis Herodes chudľa igen te džal pre varesave andral e khangeri.
Ov la šabľaha murdarďa le Jakob, le Janoskere phrales.
Sar dikhľa, hoj oda sas pre dzeka le Židenge, diňa, hoj te zalen the le Peter. Ipen akor sas o Inepos, sar pes chal o mare bi o drožďi.
Sar les chudľa, thoďa les andre bertena a diňa, hoj pre leste te merkinen štar čati po štar slugaďa. Pal e Patraďi les kamľa te anel anglo nipi.
Medik ľikerenas le Peter andre bertena, o manuša andre khangeri pes vaš leske na preačhenas te modľinel.
Andre odi rat, sar imar les kamľa o Herodes te anel anglo nipi, sovelas o Peter maškar o duj slugaďa. Ov sas zaphandlo duje lancenca a anglo vudar sas mek o slugaďa, save stražinenas e bertena.
A jekhvareste o aňjelos le Rajeskero avľa andre bertena a ačhiľa paš leste. Švicinelas avke sar kham. Demaďa le Peter andre sera, uštaďa les a phenďa: “Sigo, ušťi!” A pal o vasta leske pele o lanci.
O aňjelos leske phenďa: “Phand pašal tu o sirimos a uri o sandalki!” O Peter oda kerďa a o aňjelos leske paľis phenďa: “Čhiv pre tu tiro plašťos a av pal ma!”
O Peter džalas pal leste a aňi na džanelas, hoj oda, so pes ačhel prekal o aňjelos, hin čačes. Gondoľinelas peske, hoj džal suno.
Sar pregele ešebne (perše) slugaďen the dujtone, doavle paš e trastuňi brana, savaha pes džal andro foros, a phundraďa pes lenge korkori pestar. Sar avle avri, pregele jekh uľica a o aňjelos lestar takoj odgeľa.
O Peter avľa ke peste a phenďa: “Akanake čačes džanav, hoj o Raj bičhaďa peskere aňjelos a iľa man avri andral e Herodesiskere vasta the andral oda savoro, so mange kamle o Židi te kerel.”
Sar imar savoreske achaľiľa, avľa paš o kher la Mariakero. Oj sas e daj le Janoske, saves vičinen the Marek. Ode sas zgele but manuša a modľinenas pes.
O Peter durkinďa pre brana a avľa e čhajori, savi pes vičinelas Rode, te phučel, ko oda hin.
Sar prindžarďa le Peteriskero hangos, avke pes radisaľolas, hoj leske na phundraďa, ale denašľa te phenel, hoj o Peter ačhel angle brana.
Ale on lake phende: “So, diliňi sal?” No oj ačhelas furt pre peskero lav a phenelas, hoj oda hin čačo. On paľis phende: “Oda leskero aňjelos hin.”
O Peter mek furt durkinelas. Sar phundrade, dikhle les a igen pes čudaľinenas.
Ov lenge sikaďa le vasteha, hoj te čhiten a chudľa lenge te vakerel, sar les o Raj iľa avri andral e bertena a phenďa: “Den ada te džanel le Jakoboske the le phralenge.” Paľis geľa pre aver than.
Sar vidňisaľiľa, daranas pes o slugaďa a chudle pes maškar peste te vesekedinel, bo na džanle, so pes ačhiľa le Peteriha.
O Herodes les diňa te rodel. Sar les na arakhľa, vičinďa peske le slugaďen, hoj lendar te phučel, so pes ačhiľa. Paľis len diňa te murdarel. Paloda odgeľa andral e Judsko te bešel andre Cezarea.
O Herodes chalas choľi pro Tirčana the pro Sidončana, ale on pes savore jekhetane sthode a avle pal leste, bo lenas o chaben le kraľiskera phuvatar. Sar imar prevakerde le Blastus, le kraľiskere nekbaredere manušes a dochudle les pre peskeri sera, mangle le Herodes vaš o smirom.
Paľis, sar avľa oda džives, urďa pes o kraľis andre kraľiskere gada, bešľa peske pro tronos a prevakerďa ke lende.
A o manuša zoraha vriskinenas: “Kada hin hangos le Devleskero, nane manušeskero!”
Androda o aňjelos le Rajeskero les ode pro than marďa, bo na diňa e slava le Devleske. Chanas les o kirme a muľa.
O lav le Devleskero buter šunďolas a dodžalas furt buteder maškar o manuša.
Sar imar o Barnabaš the o Saul dokerde oda, pre soste sas bičhade, gele het andral o Jeruzalem. Ile peha le Jan, saves vičinenas the Marek.
Andre khangeri andre Antiochija sas proroka the učiťeľa o Barnabaš, o Šimon, saves vičinen Kalo, o Lucius andral e Cirenija, o Manahem (savo sas avribarardo paš o guverneris Herodes) the o Saul.
Sar služinenas le Rajeske a poscinenas, phenďa lenge o Sentno Duchos: “Odlen mange le Barnabaš the le Saul pre odi buči, pre savi len me kidňom avri.”
Akor poscinenas, modľinenas pes, thode pre lende o vasta a premukle len.
On sas bičhade le Sentne Duchostar a avle tele andre Seleukia a odarik gele la loďaha pro ostrovos Ciprus.
Sar avle andro Salamis, vakerenas o lav le Devleskero andre le Židengere sinagogi. O Jan sas lenca a pomožinelas lenge.
Sar pregele calo ostrovos dži andro Pafos, arakhle ode varesave čaroďejňikos, falošne prorokos. Ov sas o Židos Barjezus
a sas le guverneriha, savo sas goďaver murš a vičinelas pes Sergius Pavlus. A o guverneris peske vičinďa le Barnabaš the le Saul, bo kamelas te šunel le Devleskero lav.
Ale o Elimas, o čaroďejňikos (bo avke pes prethovel leskero nav) lenge ačhelas pro lav a kamelas te odlel le guverneris andral o pačaben.
Akor o Saul, savo pes vičinel the Pavol, sas pherardo le Sentne Duchoha. Dikhľa pre leste
a phenďa: “Tu sal le bengeskero čhavo, pherdo andro klamišagos the džungipen – tu, savo džas pre dojekh čačipen. Kana preačheha te previsarel o čače droma le Devleskere?
Avke akana, dikh! Avľa pre tu o vast le Rajeskero: Korisaľoha a na dikheha pre varesavo časos o kham!” A takoj pre leste avľa o kaľipen, phirelas pašal peste a rodelas, ko les šaj ľidžal vastestar.
Sar dikhľa o guverneris, so pes ačhiľa, pačanďiľa a čudaľinelas pes upral le Rajeskero sikaviben.
Paľis o Pavol the ola, save sas leha, gele la loďaha andral o Pafus a gele andro foros Perga andre Pamfilija. Ale o Jan (saves vičinenas the Marek) lendar odgeľa andro Jeruzalem.
Andral e Perga gele andro foros Antiochija andre Pisidija. Pro Šabbat (sombatone) gele andre sinagoga a bešle peske.
Sar imar pregende andral o Zakonos the andral o Proroka, bičhade pal lende ola, save ľidžan e sinagoga, hoj lenge te phenen: “Phralale, te tumen hin varesavo lav, so šaj pomožinel le manušenge, phenen lenge!”
Akor ušťiľa o Pavol, sikaďa le vasteha, hoj te šunen a phenďa: “Muršale andral o Izrael the tumen, save pes daran le Devlestar, šunen!
Le Izraeloskero Del peske kidňa avri amare daden a hazdňa len upre, akor sar dživenas sar cudzinci andre Egiptsko phuv a peskera bara zoraha len iľa odarik avri.
Paloda pre pušťa o Del ľikerelas avri oleha, so on kerenas vaj saranda (40) berš.
Paľis zňičinďa efta naroden andre phuv Kanaan a odi phuv le Izraelitenge rozulaďa.
A paloda vaj štar šel the penda berš (450) len delas sudcen dži paš o prorokos Samuel.
Akorestar peske mangenas kraľis a o Del lenge diňa pro saranda (40) berš le Saul. Ov sas le Kišoskero čhavo andral o kmeňos Benjamin.
Sar les paľis iľa het, diňa lenge le David kraľiske, pal savo diňa sveďectvo a phenďa pre leste: ‘Arakhľom le David, le Izajoskere čhas, muršes pal miro jilo, savo furt kerel miri voľa.’
Andral leskero potomstvos ačhaďa o Del le Ježiš sar Spasiťeľis, avke sar diňa o lav le Izrael.
O Jan imar anglo Ježiš phenelas savore Izraelitenge, hoj pes te visaren le binendar a te den pes te bolel.
Sar imar o Jan dokerelas peskeri buči, phenďa: ‘Me na som oda, ko tumenge gondoľinen, hoj som. Ale dikhen, pal ma avel oda, kaske na som hodno te phundravel o kamašľi pro pindre.’
Phralale, čhave le Abrahamoskere, the tumen, save pes daran le Devlestar! Tumenge hin bičhado kada lav, so tumen šaj zachraňinel.
Bo ola, save bešen andro Jeruzalem, the lengere vodci les na prindžarde, ale aleha, hoj les odsudzinde, pes ačhile o lava le prorokengere, so pes genel sako Šabbat.
Na arakhle pre leste ňič, vaš soske mušinďa te merel, ale on the avke mangenas le Pilat, hoj les te del te murdarel.
Sar imar dokerde savoro, so hin pal leste pisimen, ile les tele pal o kerestos a thode les andro hrobos.
Ale o Del les uštaďa andral o meriben
a paľis ov pes buter dživesa sikavelas olenge, save andral e Galileja avle jekhetane leha andro Jeruzalem. On hine akanake leskere švedki anglo nipi.
The amen tumenge phenas: Oda lav, so o Del diňa amare daden,
akana doľikerďa amenge, lengere čhavenge, bo uštaďa le Ježiš andral o meriben. Avke sar hin pisimen andro dujto Žalm: ‘Tu sal miro čhavo, me adadžives ačhiľom tiro Dad.’
Oda, hoj les uštaďa andral o meriben, hoj te na kirňol leskero ťelos andro hrobos, phenďa kavke: ‘Dava tumen sentne the lačhe požehnaňja, so diňom le David.’
A phenel pre aver than: ‘Tu na domukeha tire sentnoneske, hoj leske te kirňol o ťelos andro hrobos.’
O David andre peskero pokoleňje kerďa le Devleskeri voľa. Sar muľa, sas thodo paš peskere dada a leskero ťelos kirňiľa andro hrobos,
ale oleske, kas o Del uštaďa andral o meriben, o ťelos na kirňiľa.
Kamav, hoj te džanen, phralale, hoj prekal leste tumenge šaj el odmukle o bini the savoro, sostar tumen našťi ospravedlňinďas le Mojžišoskero Zakonos.
Andre leste hin ospravedlňimen sako, ko pačal.
Merkinen pre peste, hoj te na avel pre tumende oda, so imar anglal phende o Proroka:
‘Dikhen, tumen, save asan le Devlestar, čudaľinena tumen a merena! Bo andre tumare dživesa kerava vareso baro, soske tumen na pačana, choc te tumenge vareko pal oda vakerela.’ ”
Sar avenas avri andral e sinagoga, mangenas len o manuša, hoj lenge buter pal oda te vakeren the pre aver Šabbat.
Sar pes rozgele andral e sinagoga, but Židi the manuša, save priile o Židoviko pačaben, džanas pal o Pavol the pal o Barnabaš. On lenca vakerenas a phenenas lenge, hoj te ačhen andre le Devleskero lačhipen.
Pre aver Šabbat pes zgele vaj calo foros te šunel le Devleskero lav.
Sar dikhle o Židi ole but nipen, avľa andre lende e zavisť. Chudle te vakerel pre oda, so vakerelas o Pavol, previsarenas leskere lava a namištes vakerenas pre leste.
Ale o Pavol the o Barnabaš na daranas te phenel: “Tumenge pes mušinďa ešeb (peršo) te vakerel le Devleskero lav. Ale te o lav tumen na kamen a korkore tumendar odčhiven o večno dživipen, oddžas tumendar a džas ko manuša, save nane Židi.
Bo amenge o Raj avke prikazinďa: ‘Thoďom tut, hoj te ľidžas e zachrana savore narodenge dži andro posledno agor la phuvake.’ ”
Sar oda šunde o Nažidi, radisaľonas a lašarenas o lav le Rajeskero. A pačanďile savore, save sas avrikidle andro večno dživipen
a o lav le Rajeskero pes rozľidžalas pal caľi odi phuv.
Ale o Židi marde upre le pobožne the anglune džuvľen the le foroskere vodcen pre oda, hoj te džan pro Pavol the pro Barnabaš, a tradle len avri andral peskeri phuv.
Vašoda on marde tele o prachos pre oda than pal peskere pindre a gele andre Ikonija.
A o učeňika sas pherarde le radišagoha the le Sentne Duchoha.
The andre Ikonija pes ačhiľa oda, hoj gele andre Židoviko sinagoga a sar vakerenas, pačanďile igen but Židi the Greki.
Ale o Židi, save na pačanďile, marde upre le Nažiden a choľarde len pro phrala.
O apoštola ačhile ode buter časos a vakerenas bi e dar o lav pal le Devleskero lačhipen (milosť). A o Raj pes pridžanelas ke lende avke, hoj pes ačhenas bare ďivi the zazraki prekal lengere vasta.
O nipi andro foros pes rozulade: Jekh sas le Židenca a dujte le apoštolenca.
O Židi, o Nažidi the lengere vodci peske phende, hoj džana pre lende a čhivkerena andre lende le barenca.
Ale on pes olestar dodžanle a denašle andre phuv Likaonija, andro fori Listra the Derbe the andro phuva ode pašes
a vakerenas ode o evaňjelium.
Andre Listra bešelas varesavo murš, savo sas kaľika pro pindre, kanastar uľiľa (pes narodzinďa), a mek šoha (ňikda) na phirďa.
Oda manuš šunelas le Pavol te vakerel a ov pre leste dikhľa. Sar dikhľa, hoj les hin pačaben, hoj šaj el sasťardo,
vičinďa: “Ušťi upre a ačh pre tire pindre!” Ov chučiľa upre a phirelas.
A sar dikhle o nipi, so kerďa o Pavol, chudle te vriskinel a phende andre le Likaonengeri čhib: “O devla pes sikade sar manuša a avle tele paš amende!”
Le Barnabaš vičinenas Zeus a le Pavol Hermes, bo ov ľidžalas o lav.
O rašaj andral o Zeusoskero chramos, so sas anglo lengero foros, anďa biken the venci ke brana a ov the o nipi kamle le apoštolenge te obetinel.
Ale sar oda šunde o apoštola o Barnabaš the o Pavol, čhingerde pre peste o gada, denašle maškar o nipi
a vičinenas: “Muršale, so oda keren? Se the amen sam ča manuša avke sar the tumen. A vakeras tumenge o evaňjelium, hoj te visaľon kale mule modlendar ko džido Del, savo kerďa o ňebos the e phuv the o moros the savoro, so andre hin.
Andre čirlatune časi mukelas te džal savore naroden lengere dromenca,
no the avke na preačhelas o Del te del te džanel pal peste. Kerelas o lačhipen, delas o brišind andral o ňebos the uľipen pro maľi, pherarelas amen le chabeneha the le radišagoha andro jile!”
Kale lavenca len varesar phares prevakerde a zaačhade, hoj lenge te na obetinen.
Ale paloda avle o Židi andral e Antiochija the andral e Ikonija a marde upre le nipen. Čhivkerenas le barenca andro Pavol, ľigende les avri andral o foros a gondoľinenas peske, hoj muľa.
No sar ačhile o učeňika pašal leste, ušťiľa a geľa lenca andro foros. A pre aver džives geľa le Barnabašiha andro Derbe.
Sar imar dovakerde o evaňjelium andre ola foros a kerde but učeňiken, visarde pes pale andre Listra, andre Ikonija the andre Antiochija.
Ode zoraľarenas le učeňiken pro duchos a povzbudzinenas len, hoj te ačhen andro pačaben. Phenenas lenge, hoj andre le Devleskero kraľišagos musaj te džal prekal o but pharipena.
Andro khangera la modľitbaha the le postoha kidenas avri le phurederen. Paľis len denas andro vasta le Rajeske, andre savo pačanďile.
Sar pregele e phuv Pisidija, doavle andre phuv Pamfilija.
Sar dovakerde o lav andre Perga, gele andre Atalija.
Odarik gele la loďaha pale andre Antiochija. Angloda ole forostar sas bičhade avri, sar o phrala len dine andre le Rajeskere vasta ke buči, so akana dokerde.
Sar doavle, zgele pes le manušenca andre khangeri a vakerenas lenge, so kerďa lenca o Del a sar phundraďa le Nažidenge o drom ko pačaben.
Ačhile ode le učeňikenca but časos.
Andral e Judsko avle tele varesave džene a sikavenas le phralen, hoj našťi ena zachraňimen, te pes na občhinena (obrezinena) avke, sar oda diňa o Mojžiš.
Vašoda pes lenca vesekedinenas o Pavol the o Barnabaš. Dovakerde pes, hoj o Pavol the o Barnabaš the vareko lendar te džal ola vecaha upre andro Jeruzalem ko apoštola the ko phuredera.
Akor len bičhaďa e khangeri a gele prekal e Fenicija the Samarija. Vakerenas pal oda, hoj the aver narodi pes visarde ko Del a savore phralen sas baro radišagos olestar.
Sar doavle andro Jeruzalem, priiľa len e khangeri, o apoštola the o phuredera a phenenas lenge avri savoro, so lenca kerďa o Del.
Ale varesave le Farizejendar, save pačanďile, ušťile a phenenas le manušenge: “Ola manuša, save nane Židi, pes mušinen te občhinel a kampel lenge te prikazinel, hoj te doľikeren le Mojžišoskero Zakonos.”
Akor pes o apoštola the o phuredera zgele, hoj pal oda te gondoľinen.
Paloda, sar imar buter vakerenas, ušťiľa o Peter a phenďa lenge: “Phralale! Tumen džanen, hoj o Del man kidňa avri tumendar anglo but časos, hoj mandar te šunen the aver nipi o evaňjelium a te pačan.
O Del, savo prindžarel o jile, sikaďa, hoj len prilel oleha, hoj len diňa le Sentne Duchos avke sar the amen.
Ov kerďa lenca avke sar the amenca, sar žužarďa lengere jile le pačabnaha avke sar amare.
Kamen akana te choľarel le Devles oleha, hoj thoven pre meň le učeňikenge ola phare prikazi, so na birinenas te ľidžal aňi amare dada, aňi amen?
Na! Amen pačas, hoj prekal o lačhejileskeriben (milosť), so del o Raj o Ježiš Kristus, avaha zachraňimen avke sar the on.”
Savore ola but manuša preačhile te vakerel akor, sar šunde le Barnabaš the le Pavol te vakerel, save bare ďivi the zazraki kerďa o Del prekal lende maškar o manuša, save nane Židi.
Sar preačhile te vakerel, phenďa o Jakob: “Phralale, šunen man!
O Šimon akana vakerelas pal oda, sar peske o Del ešebnovar (peršovar) kidňa avri manušen le Nažidendar, hoj te aven leskere nipi.
Oleha pasinen the o lava le Prorokengere, sar hin pisimen:
‘Paľis avava pale a ačhavava o rozpelo kher le Davidoskero. Oda, so hin tele čhido, pale ačhavava a thovava les te ačhel pre peskero than,
hoj the okla manuša te roden le Rajes: Savore, save nane Židi, saven vičinďom, hoj te aven mire. Avke phenel o Raj, savo kerel kada savoro’.
Imar čirlastar pes oda džanel.
Vašoda phenav, hoj na kampel te kerel pharipen le Nažidenge, save pes visarde ko Del,
ale kampel lenge te pisinel ľil a te phenel andre, hoj te na keren lubipen, te na chan o rat, oda, so hin obetimen le modlenge, aňi o mas le tasade džvirinendar.
Bo le Mojžišoskero Zakonos pes imar čirla genel sako Šabbat (sombat) andro sinagogi a leskere lava vakeren andre dojekh foros.”
Akor o apoštola the o phuredera the caľi khangeri peske phende, hoj ela mištes te kidaha avri amendar muršen a bičhavaha len andre Antiochija. Bičhade le Barnabaš the le Pavol a lenca bičhade le Juda, saves vičinen Barsabaš, the le Silas, save sas anglune murša maškar o phrala.
Pisinde a bičhade lenca kada ľil: “O apoštola, o phuredera the o phrala andral o Jeruzalem pozdravinen le phralen andral o aver narodi andre Antiochija, Sirija the Cilicija.
Šunďam, hoj varesave džene amendar tumen na den smirom le lavenca a previsarde tumare goďa, bo phenen, hoj tumen te občhinen (obrezinen) a te doľikeren o Zakonos. Ale amen lenge ňič na phenďam,
vašoda pes savoredžene jekhetane dovakerďam, hoj kidaha avri muršen a bičhavaha len ke tumende le Barnabašiha the le Pavloha. On hine amare phrala, saven kamas,
murša, save dine peskere dživipena vaš o nav amare Rajeskero le Ježišoskero Kristoskero.
Vašoda bičhavas le Juda the le Silas, hoj the on korkore tumenge oda te phenen.
Bo le Sentne Duchoske the amenge pes avke dičholas, hoj te na das tumenge ňisavo pharo prikazis, ča oda, so igen kampel:
Hoj te na keren lubipen, te na chan o rat, oda, so hin obetimen le modlenge, aňi o mas le tasade džvirinendar. Te kada savoro doľikerena, mištes kerena. Ačhen Devleha!”
Sar pes rozgele, doavle andre Antiochija, zvičinde le manušen andre khangeri a dine lenge o ľil.
Sar les pregende, radisaľile oleske.
The o Juda the o Silas sas proroka, vašoda podhazdenas le phralen andro pačaben a but lavenca len zoraľarenas.
Sar imar ode ačhile varesavo časos, rozgele pes le phralenca andro smirom a gele pale ke ola, save len bičhade.
[No o Silas dikhelas avke, hoj ode te ačhel.]
The o Pavol a Barnabaš ačhile andre Antiochija a sikavenas. On the but aver džene vakerenas le Rajeskero lav.
Pal vajkeci dživesa phenďa o Pavol le Barnabašiske: “Džas ča pale te dikhel amare phralen pal savore fori, savenge vakerďam le Rajeskero lav, a dikhaha, sar lenge džal.”
O Barnabaš kamľa, hoj peha te len le Jan, saves vičinen the Marek.
Ale le Pavloske pes dičholas avke, hoj les na kampel peha te lel. Bo angloda odgeľa lendar, sar sas andre Pamfilija a buter lenca na služinelas.
Prekal oda pes vesekedinenas maškar peste avke, hoj pes rozgele. O Barnabaš peha iľa le Marek a gele pre loďa andro Ciprus,
ale o Pavol peske kidňa avri le Silas. O phrala pes modľinenas vaš lende a dine len andre le Rajeskere vasta a avke gele het.
Ov phirelas pal e Sirija the Cilicija a podhazdelas o khangera andro pačaben.
Avke doavľa o Pavol andre Derbe the Listra. Ode sas varesavo učeňikos, savo pes vičinelas Timoteus. Leskeri daj sas pačabnaskeri Židkiňa a leskero dad sas Grekos.
O phrala andral e Listra the Ikonija pal leste mištes vakerenas.
O Pavol kamľa, hoj leha te džal pro drom. Avke občhinďa (obrezinďa) les prekal o Židi, save ode bešenas, bo sako džanelas, hoj leskero dad sas Grekos.
Sar phirenas pal ola fori, phenenas lenge, hoj te doľikeren oda, so phende o apoštola the o phuredera andral o Jeruzalem.
O khangera zoraľonas andro pačaben a džives so džives sas buter džene.
O Sentno Duchos lenge na domukľa te vakerel o lav andre Azija, vašoda pregele e Galatsko phuv the e Frigija.
Sar avle andre phuv Mizija, kamenas te džal dureder andre Bitinija, ale o Duchos le Ježišoskero lenge na domukľa.
Avke pregele e Mizija a avle tele andre foros Troada.
Ode dikhľa o Pavol rači viďeňje: Varesavo murš, Macedončanos, ačhelas a mangelas les: “Av andre Macedonija a pomožin amenge!”
Sar dikhľa o viďeňje, takoj paloda rodahas drom, sar te džal andre Macedonija. Avke amen oleske achaľuvahas, hoj o Raj amen ode vičinďa, hoj lenge te vakeras o evaňjelium.
Akor geľam la loďaha andral e Troada rovnones pro ostrovos Samotrake a pre aver džives andro Neapolis andre Macedonija.
Odarik geľam andro Filipi, so hin ešebno (peršo) foros andre Rimanengeri provincija Macedonija. Samas andre oda foros vajkeci dživesa.
Pro Šabbat (sombatone) geľam pal e foroskeri brana paš o paňi, kaj peske gondoľinenas, hoj pes zdžana o Židi pre modľitba. Bešľam peske a vakerahas le džuvľenca, save pes ode zgele.
Šunelas amen varesavi džuvľi, savi pes vičinelas Lidija, savi bikenelas o lole pochtana a sas andral o foros Tijatira. Oj pes daralas le Devlestar a o Raj lake phundraďa o jilo, hoj mištes te achaľol oda, so vakerel o Pavol.
Sar pes bolďa oj the savore manuša andral lakero kher, mangelas amen: “Te phenen pal mande, hoj man hin pačaben andro Raj, akor aven andre miro kher a bešen ke mande.” A prevakerďa amen.
Ačhiľa pes, sar džahas pre modľitba, hoj pes amenca arakhľa varesavi čhaj, sava sas vrašcengero duchos. Sar vražinelas, zarodelas peskere rajenge bare love.
Oj phirelas pal o Pavol the pal amende a vriskinelas: “Kala manuša hine o služobňika le Nekbaredere Devleskere a on tumenge phenen, sar šaj aven zachraňimen!”
Kada kerelas but dživesa. O Pavol pre oda choľisaľiľa, vašoda visaľiľa a phenďa ole duchoske: “Prikazinav tuke andro nav Ježiš Kristus, dža andral late avri!” A o duchos latar takoj geľa het.
Ale sar dikhle lakere raja, hoj oleha našade o love, chudle le Pavol the le Silas a ľidžanas len pro pľacos anglo nekbareder manuša ole foroske.
Ande len anglo veľiťeľa a phende: “Kala manuša hine Židi a keren vzbura andre amaro foros
a sikaven o zviki, so amen o Rimana našťi aňi prilas, aňi doľikeras.”
Androda džanas pre lende the o nipi a o sudci cirdle tele pal lende o gada a dine len le pacenca te marel.
Sar imar len but marde, čhide len andre bertena a le stražňikoske phende, hoj len mištes te stražinel.
Sar chudľa o stražňikos oda prikazis, čhiďa len andre andruňi bertena a o pindre lenge zaphandľa andro kaštune kľigina.
Ale pal jepaš rat o Pavol the o Silas pes modľinenas a giľavenas o giľa pre le Devleskeri chvala a o bertenoša len šunenas.
Jekhvareste razisaľiľa e phuv avke, hoj la bertenakere zakladi pes čhalade. Takoj phundrile savore vudara a savore puta pes otkerde.
Sar ušťiľa o stražňikos a dikhľa, hoj savore vudara andre bertena hine phundrade, cirdňa avri e šabľa a kamľa pes te murdarel. Gondoľinelas peske, hoj o bertenoša denašle.
Ale o Pavol vičinďa zorale hangoha: “Ma ker tuke ňič nalačho, bo savore sam ade!”
Sar peske mangľa e lampa, denašľa andre a peľa predarandutno anglo Pavol the Silas.
Ľigenďa len avri a phenďa: “Rajale, so kampel te kerel, hoj te avav zachraňimen?”
On leske phende: “Pača andro Raj Ježiš Kristus a aveha zachraňimen tu the calo tiro kher!”
Vakerenas leske the savorenge andre leskero kher le Rajeskero lav.
Sar mek sas rači, iľa len a thoďa (omorde) lenge avri o rani. A takoj paloda pes diňa te bolel ov the savore andre leskero kher.
Paľis len iľa upre andre peskero kher, thoďa lenge pro skamind o chaben a radisaľolas caľa peskera famelijaha, hoj pačanďiľa andro Del.
Sar sas džives, bičhade o sudci le slugaďen, hoj te džan te phenel: “Premuk kale manušen!”
O stražňikos la bertenakero phenďa le Pavloske: “O sudci bičhade le slugaďen, hoj tumen te premukav. Avke akana džan avri andro smirom.”
Ale o Pavol lenge phenďa: “Ešeb (peršo) amen marde angle savore nipi a aňi amen na sudzinde, choc te sam Rimaňike občana! A paloda amen čhide andre bertena, ale akana amen počoral traden avri?” Na. Mušinen te avel a korkore amen te ľidžal adarik.
O slugaďa dine te džanel ola lava le sudcenge. On pes predaranďile, sar šunde, hoj hine Rimaňike občana.
On avle a odmangle pes lenge. A sar len odľigende avri, mangenas len, hoj te džan het andral o foros.
Sar avle avri andral e bertena, gele ke Lidija, dikhle le phralen a radisaľile lenge. Paľis gele het.
Sar pregele prekal o fori Amfipolis the Apolonija, avle andre Tesalonika, kaj sas e sinagoga le Židengeri.
Avke sar furt kerelas, o Pavol geľa maškar lende a trival pal peste pro Šabbat lenca vakerelas pal oda, so hin pisimen.
Sikavelas lenge andral o Devleskero Lav, hoj te achaľon, hoj o Kristus mušinďa te cerpinel a pro trito džives te ušťel andral o meriben. Phenďa: “Oda Ježiš, pal savo me tumenge vakerav, hin o Kristus.”
Varesave lendar pačanďile a pridine pes ko Pavol the ko Silas. Lenca pačanďile mek but Greki, save pes daranas le Devlestar, the but anglune džuvľa.
Ale o hamišne (žarľive) Židi peske ile pal e uľica varesave živaňen, hoj te maren upre le manušen the calo foros. Gele pro Jasonoskero kher a kamle te anel le Pavol the le Silas anglo nipi.
Sar len na arakhle, ile le Jason the varesave phralen anglo uradňika ole foroske a vriskinenas: “Kala, save upre maren calo svetos, avle the kade
a o Jason len priiľa andre peskero kher. Kala savore džan pro Cisariskere zakoni, bo phenen, hoj aver dženo, o Ježiš, hino kraľis!”
Kavke marde upre le nipen the le uradňiken andral oda foros, save oda šunenas.
Ispidle pro Jason the pro phrala, hoj te den o love, paľis len premukle.
O phrala takoj rači bičhade le Pavol the Silas andre Berea. Sar ode doavle, gele andre Židoviko sinagoga.
On sas buter otkerde prekal oda sar okla andral e Tesalonika. Priile o lav radišagoha a sako džives rodenas avri andral le Devleskero Lav, či oda hin čačes avke.
Avke pačanďile but džene lendar, the mek but anglune džuvľa the murša andral e Grecko.
Ale sar pes dodžanle o Židi andral e Tesalonika, hoj o Pavol the andre Berea vakerel le Devleskero lav, avle the ode a marenas upre le manušen, hoj te džan pre lende.
Akor o phrala takoj bičhade le Pavol, hoj te džal dži ko moros. Ale o Silas the o Timoteus ačhile ode.
Ola, save džanas le Pavloha, les ľigende dži andro Ateni. On pes visarde andre Berea a ile le Pavlostar prikazis prekal o Silas the Timoteus, hoj so neksigeder te aven pal leste.
Medik len o Pavol užarelas andro Ateni, leskero duchos andre leste choľisaľolas, sar dikhľa, hoj andro foros hin pherdo modli.
Vašoda vakerelas andre sinagoga le Židenca the olenca, save pes daranas le Devlestar. The pro pľacos vakerelas sako džives olenca, save odarik ča avke predžanas.
Chudle pes leha te vesekedinel varesave filozofa the mudrci: O Epikurejci the Stoici. Jekh phenenas: “So kamel kada bebľošis te phenel?” A aver phenenas: “Avke oda dičhol, hoj vakerel pal varesave aver devla.” Bo o Pavol lenge vakerelas pal o Ježiš the pal o ušťiben andral o meriben.
Chudle les, ľigende les pro Areopagos a phende: “Kamas te džanel, so oda hin oda nevo sikaviben, so tu vakeres.
Bo oda, so šunen amare kana, hin vareso, so mek na šunďam. Vašoda kamľamas te džanel, sar oda hin.”
Bo savore Atenčana the o cudze manuša, save ode bešenas, pre ňisoste avreste na užarenas, ča pre oda, hoj te šunen abo te phenen vareso nevo.
Akor o Pavol terďiľa maškaral pro Areopagos a phenďa: “Muršale andral o Ateni! Pal savoreste dikhav, hoj san igen pobožna manuša.
Sar phiravas pal o foros, predikhavas mange tumare sentne thana a arakhľom the oltaris, pre savo hin pisimen: ‘Le devleske, saves na prindžaras.’ Oles, kas tumen lašaren, ale na prindžaren, pal oda tumenge me vakerav.
O Del, savo kerďa o svetos the savoro, so andre hin, ov hin o Raj le ňeboske the la phuvake a na bešel andro chrami kerde le manušengere vastendar.
Aňi pes leske na služinel le manušeskere vastenca, sar te leske vareso kampľahas, bo ov korkoro del savoreske o dživipen, o dichos the savoro.
Ov kerďa jekhe ratestar savore manušen, hoj te bešen pal caľi phuv. Diňa le manušen časos, keci te dživel, the o than, kaj te bešel.
O Del oda kerďa, hoj o manuša les te roden, hoj šaj pes te nacirden ke leste a te arakhen les. Se ov nane dur ňikastar amendar.
Bo andre leste dživas, čhalavas pes a sam. Avke sar oda phende the varesave tumare basňika: ‘Bo amen sam the leskero potomstvos.’
Akor te sam le Devleskero potomstvos, našťi peske gondoľinas, hoj o Del dičhol avri sar vareso le somnakastar, le rupostar, abo le barendar – sar oda, so o manuš gondoľinďa avri a kerďa peskere vastenca.
O Del imar na leperel ola časi, sar o manuša na prindžarahas leskeri voľa, ale akana phenel savore manušenge všadzik, hoj pes te visaren peskere nalačhe dromendar.
Bo diňa jekh džives, andre savo sudzinela spravodľišagoha calo svetos prekal o jekh murš, saves pre oda kidňa avri. O Del čačes oda sikaďa savorenge oleha, hoj les uštaďa andral o meriben.”
Ale sar šunde oda, hoj les uštaďa andral o meriben, chudle varesave džene te asal, ale aver džene phende: “Kamas tut pal oda te šunel te vakerel the dujtovar.”
Avke o Pavol geľa lendar het.
No varesave murša pes pridine ke leste a pačanďile. Maškar lende sas o Dionis Areopagitas the e džuvľi Damaris a lenca mek aver.
Paľis odgeľa o Pavol andral o Ateni a avľa andro foros Korint.
Ode arakhľa varesave Židos, o Akvilas, savo sas andral o Pontus a nadočirla avľa peskera romňaha la Priscillaha andral e Talijaňiko. Soduj džene ode avle, bo o Cisaris Klaudius diňa avri oda, hoj savore Židi mušinen te džal het andral o Rim. O Pavol pes pridiňa paš lende,
a vašoda, hoj džanelas te kerel o stani avke sar on, bešelas ke lende a kerelas lenca.
Vakerelas andre sinagoga sako Šabbat (sombat) a prevakerelas le Židen the le Greken.
Sar avle andral e Macedonija o Silas the o Timoteus, o Pavol diňa calo peskero časos pre oda, hoj te vakerel o lav a te svedčinel le Židenge, hoj o Ježiš hino Kristus.
Ale sar pro Pavol o Židi džanas a namištes vakerenas pre leste, o Pavol razinďa avri peskere gada le prachostar a phenďa lenge: “Tumaro rat pre tumaro šero! Me som žužo olestar. Akanastar džava ko manuša, save nane Židi.”
Odgeľa odarik a geľa andro kher ko Titus Justus, savo lašarelas le Devles. Leskero kher sas igen pašes paš e sinagoga.
O Krispus, angluno andral e sinagoga, pačanďiľa le Rajeske caľa peskera famelijaha. A sar šunenas, but aver manuša andro Korint pačanas a denas pes te bolel.
O Raj phenďa le Pavloske rači andro viďeňje: “Ma dara tut. Vaker a ma av čhit!
Bo me som tuha a ňiko pre tu na thovela o vast, hoj tuke te kerel vareso nalačho, bo hin man andre kada foros but manuša.”
A ačhiľa ode berš the šov čhon a sikavelas len le Devleskero lav.
Ale sar sas o Gallion guverneris andre Achaja, ušťile o Židi jekhetane pro Pavol a ľigende les pro sudos.
Phende: “Kada marel upre le manušen, hoj te lašaren le Devles avke, sar o Zakonos na domukel!”
Sar imar o Pavol kamľa te prevakerel, phenďa o Gallion le Židenge: “Židale! Te kerďa vareso nalačho, abo te na doľikerďa amaro Zakonos, šunďomas tumen avri, avke sar kampel.
Ale te tumen vesekedinen vaš o lava, vaš o nava the vaš tumaro Zakonos, oda hiňi tumari veca. Bo me na kamav te avel sudcas oleske.”
A čhiďa len odarik avri.
Akor chudle savore Židi le Sostenes, savo ľidžalas e sinagoga, te marel pre oda than, kaj pes sudzinel. Ale o Gallion pre oda ňič na phenďa.
O Pavol ode ačhiľa mek but dživesa a paľis pes rozgeľa le phralenca. Geľa la loďaha andre Sirija a geľa leha e Priscilla the o Akvilas. Andre Kenchrea peske diňa te strihinel o bala, bo diňa ajso lav.
Sar avle andro foros Efezus, o Pavol len ode mukľa a geľa korkoro andre sinagoga, kaj vakerelas le Židenca.
Sar les mangenas, hoj ode te ačhel buter časos, ov na kamľa.
Ale, sar pes lenca rozgeľa, phenďa: “Te kamela o Del, avava pale ke tumende.” Avke geľa la loďaha andral o Efezus.
Sar doavľa andro pristavos Cezarea, geľa upre andro Jeruzalem te dikhel e khangeri a odarik geľa andre Antiochija.
Sar ode imar ačhiľa varesavo časos, geľa pale dureder pal e Galatsko phuv a paľis pal e Frigija a podhazdelas savore učeňiken andro pačaben.
Varesavo Židos andral e Alexandrija, savo pes vičinelas Apollo, avľa andro Efezus. Ov sas murš, savo džanelas te vakerel a sas zoralo andro Devleskero lav.
O Apollo sas imar avrisikado le Rajeskere dromeske. Ov sas igen horľivo andro duchos a vakerelas a sikavelas mištes pal o Raj Ježiš, ale prindžarelas ča le Janoskero boľipen.
A chudľa bi e dar te vakerel andre sinagoga. Sar les šunde e Priscilla the o Akvilas, ile les ke peste a feder vakerde leske avri le Devleskero drom.
Sar o Apollo kamľa te džal andre Achaja, o phrala leske pomožinde oleha, hoj pisinde le učeňikenge andre Achaja, hoj les te prilen. Sar ode avľa, igen pomožinďa olenge, save pačanďile prekal o lačhipen (milosť) le Devleskero.
O Apollo zorales phenelas pre goďi le Židenge a anglo manuša sikavelas andro le Devleskero Lav, hoj o Ježiš hin o Mesijašis.
Sar o Apollo sas andro Korint, o Pavol phirelas pal o brehengere phuva a avľa andro Efezus. Ode arakhľa varesave učeňiken
a phenďa lenge: “Chudľan le Sentne Duchos akor, sar pačanďiľan?” On leske odphende: “Mek aňi na šunďam, hoj hin o Sentno Duchos.”
Ov lendar phučľa: “Ta akor, save boľipnaha san bolde?” On odphende: “Le Janoskere boľipnaha.”
O Pavol phenďa: “O Jan bolelas vašoda, hoj o manuša pes te visaren le binendar a phenelas lenge, hoj te pačan andre oda, ko avela pal leste, andro Ježiš Kristus.”
Sar oda šunde, dine pes te bolel andro nav le Rajeskero Ježišoskero.
Paľis o Pavol pre lende thoďa o vasta, avľa pre lende o Sentno Duchos a vakerenas andro čhiba the prorokinenas.
On savore sas vaj dešuduj (12) murša.
O Pavol geľa andre sinagoga a vakerelas ode bi e dar vaj trin čhon. Vakerelas the sikavelas len pal o kraľišagos le Devleskero.
Sar pes varesave na poddenas, na šunenas a namištes vakerenas anglo manuša pal o Devleskero drom, odgeľa lendar. Kidňa avri le učeňiken a vakerelas lenca andre hala le Tirannoskeri.
Ada ľikerďa duj berš a savore, save bešenas andre provincija Azija, o Židi the o Greki, šunde le Rajeskero lav.
O Del kerelas bare veci prekal o vasta le Pavloskere.
Vašoda o manuša anenas ko nasvale o khosne the o leketi, savenca pes chudle le Pavlostar. O nasvaľibena lendar takoj oddžanas a o nalačhe duchi lendar džanas avri.
Ale sas ode the varesave Židi, save phirenas foros forostar te tradel avri le duchen. On kamenas te tradel avri le nalačhe duchen andral o manuša andro nav le Rajeskero Ježišoskero a phenenas: “Prikazinas tumenge andro nav le Ježišoskero, pal savo o Pavol vakerel: Džan het!”
Kerenas oda o efta čhave le Skevaskere, savo sas o nekbareder Židoviko rašaj.
Ale o nalačho duchos lenge odphenďa: “Le Ježiš prindžarav, the pal o Pavol džanav, ale ko san tumen?”
Oda manuš, andre kaste sas o nalačho duchos, len chudľa a savoren ajci marďa, hoj on lange the zmarde denašle andral oda kher.
Savore Židi the Greki, save bešenas andro Efezus, pes olestar dodžanle, avľa bari dar pre savorende a lašarenas o nav le Rajeskero, le Ježišoskero.
But olendar, save pačanďile, avenas a vakerenas avri o bini so kerenas.
Ola, save čarinenas, anenas peskere zvitki a labarenas len angle savorende. Sar gende, avle pre oda, hoj ola zvitki monas penda ezera (50 000) rupune.
Avke le Devleskero lav barolas a zoraľolas.
Sar pes kala veci dokerde, o Pavol peske phenďa, hoj predžala e Macedonija the e Achaja a hoj paľis džala andro Jeruzalem. Phenďa: “Ačhava ode a paľis mušinav te džal te dikhel o Rim.”
A bičhaďa andre Macedonija dujen olendar, save pašal leste kerenas, le Timoteus the le Erastos. No ov mek ačhiľa varesavo časos andre Azija.
Andre oda časos pes igen vesekedinenas andro Efezus o manuša vaš o evaňjelium.
Bo varesavo manuš Demetrios kerelas e buči le rupeha. Ov kerelas cikne rupune khangerora la devľiňake Dijanake a delas olen, save leske kerenas buči, but te zarodel.
Ov pes lenca zgeľa a the mek avre manušenca, save kerenas kale vecenca, a phenďa: “Muršale, tumen džanen, hoj kala bučatar amen but zarodas.
Dikhen a šunen, hoj kada Pavol na ča andro Efezus, ale maj pal caľi provincija Azija cirdňa upre but manušen a prevakerďa len. Ov phenel, hoj oda, so keren le manušengere vasta, nane devla.
Akana na ča, hoj amari buči šaj našavas a polokes la ňikaske na kampela, ale mek the o chramos la bara devľiňake la Dijanake pes na ľikerela vaš ňisoste a musarela pes e slava olake, kas lašarel caľi Azija the calo svetos.”
Sar oda šunde, avľa andre lende e choľi a vriskinenas: “Bari hiňi e Dijana andral o Efezus!”
Andre calo foros kerenas bari vika a savoredžene jekhetane denašle andro teatros (ďivadlos). Cirdle pal peste the le Gajos the le Aristarchos, save sas Macedončana, a phirenas jekhetane le Pavloha.
O Pavol kamľa te džal maškar o manuša, ale o učeňika les na mukle.
The varesave uradňika andral e Azija, save sas leskere prijaťeľa, bičhade ke leste a mangle les, hoj te na džal andro teatros.
Avke sas, hoj dojekh lendar vriskinelas vareso aver, bo savoredžene sas sar diline a but lendar aňi na džanenas, soske pes zgele.
O Židi cirdle avri le nipendar le Alexander a ispidle les anglal. O Alexander kerďa le vasteha, hoj te čhiten a kamľa te prevakerel ko manuša.
Ale sar prindžarde, hoj hino Židos, chudle savoredžene vaj duj ori jekhetane te vriskinel: “Bari hiňi e Dijana andral o Efezus!”
Sar o foroskero pisaris zaačhaďa le manušen, phenďa: “Muršale andral o Efezus, savore manuša džanen, hoj o foros Efezus ľikerel o chramos la bara Dijanake the ole sentne bareske, so peľa andral o ňebos.
Vašoda, hoj pes pre oda na del ňič te phenel, kampel tumenge te zaačhel, hoj te na keren varesavo diliňipen.
Bo anďan kade kale manušen a on na vakerenas namištes pre tumari devľi.
Te hin le Demeter the olen, save hine leha, vareso pre varekaste, pre oda hin o foroskere sudi the o prokonzula. Ode pre peste mi vakeren avri.
A te kamen mek vareso aver, oda pes dela te vakerel akor, sar vičinaha le manušen, hoj pes te zdžal pal o Zakonos.
Bo amen šaj den andre vaš e vzbura, so pes ačhiľa adadžives. Bo aňi na džanas sar te phenel avri, so pes ačhiľa.” Pal ola lava rozmukľa le manušen.
Sar pes imar preačhile te vesekedinel, vičinďa o Pavol ke peste le učeňiken, zoraľarďa len, obchudle pes a paľis odgeľa andre Macedonija.
Sar pregeľa ola phuva, delas len zor andro pačaben butere lavenca a avľa andro Grecko.
Ačhiľa ode trin čhon a paľis kamľa te džal la loďaha andre Sirija. Vašoda, hoj o Židi pes pre leste kidenas, rozgondoľinďa pes, hoj avela pale prekal e Macedonija.
Džanas leha o Sopater le Pyrroskero čhavo andral e Berea, o Aristarchos the o Sekundus andral e Tesalonika, o Gajos andral o Derbe, o Timoteus a andral e Azija o Tichikus the o Trofimus.
On gele anglal a užarenas amen andre Troada.
Pal o Inepos, sar pes chal o bi o drožďengere mare, geľam la loďaha andral o Filipi a pandže dživesenca doavľam pal lende andre Troada, kaj ačhiľam efta džives.
Ešebno džives andro kurko, sar pes zgeľam te phagerel o maro, o Pavol lenge vakerelas but o lav dži pal jepaš rat, bo pre aver džives kamľa te džal het.
Andre upruno kher, kaj samas zgele, sas but lampi.
Jekh terno manuš, o Eutichus, bešelas andre oblaka. Vašoda, hoj o Pavol but vakerelas, cirdelas les pro soviben a zasuča avke zorales, hoj peľa pal o trito poschodos tele. Sar les hazdle, sas mulo.
Ale o Pavol geľa tele, čhiďa pes pre leste, obchudľa les a phenďa: “Ma daran tumen, bo leskeri duša hiňi andre leste.”
Paľis geľa pale upre, phagerelas a chalas o maro. Vakerelas lenca dži tosara a paľis geľa het.
Le terne manušes ande džidones a savoren sas olestar radišagos.
O Pavol amenge phenďa, hoj kamel te džal pro pindre andro Assos. Amen geľam ode la loďaha sigeder a odarik majinďam le Pavol te lel pre loďa.
Sar pes amenca arakhľa andro Assos, iľam les andre loďa a avľam andre Mitilena.
Odarik geľam la loďaha het, pre dujto džives avľam paš o Chios a pre trito džives geľam la loďaha paš o Samos. Paľis pre aver džives avľam andro Miletus.
Bo o Pavol peske phenďa, hoj obdžala o Efezus a na ačhela ode, hoj pes te na zľikerel andre Azija. Bo kamelas te avel pro Letňice (Turice) andro Jeruzalem, te pes oda diňahas.
Andral o Miletus bičhaďa andro Efezus a vičinďa ke peste le phurederen andral e khangeri.
Sar avle paš leste, phenďa lenge: “Tumen džanen, hoj ešebne dživesestar, kanastar avľom andre Azija, somas calo časos maškar tumende.
Služinavas le Rajeske andre caľi pokora le apsenca prekal o probi (skuški), so pre ma avenas le Židendar.
Ňič olestar, so tumenge uľahas pre chasna, na garuďom andre. Ale vakeravas a sikavavas tumen anglo manuša pal o khera
a vakeravas o sveďectvo le Židenge the le Grekenge, hoj pes te visaren ko Del a te pačan andre amaro Raj Ježiš Kristus.
Ale akana o Duchos man ispidel, hoj te džal andro Jeruzalem, choc na džanav, so pes manca ode ačhela.
Ča ajci džanav: O Sentno Duchos mange furt sikavel pal o fori a phenel, hoj man užarel e bertena the o pharipen.
Ale pal miro dživipen mange na džal. Džal mange ča pal oda, hoj te dodenašav miro denašiben a te dokerav e služba, so priiľom le Rajestar le Ježišostar – hoj te vakerel avri o evaňjelium pal le Devleskero lačhipen (milosť).
Akana džanav, hoj ňiko tumendar, maškar kaste phiravas a vakeravas pal o Devleskero kraľišagos, man imar buter na dikhela.
Vašoda tumenge adadžives phenav, hoj som žužo savoredženengere ratestar.
Bo me tumenge phenďom sa, so kamel o Del; ňič tumenge na garuďom andre.
Merkinen pre tumende the pro calo stados, andre savo tumen o Sentno Duchos ačhaďa sar pastoren, hoj te čaľaren le Devleskeri khangeri, so peske cinďa peskere rateha.
Bo me džanav, hoj avena maškar tumende dzive ruva (vlki), save na sajinena o stados, sar me džava het.
Bo mek the maškar tumende ena ajse manuša, save previsarena o lava, hoj ča te cirden pal peste le učeňiken.
Vašoda merkinen! Ma bisteren pre oda, hoj rat-džives trin berš na preačhiľom sakoneske tumendar te vakerel le apsenca pre goďi.
Avke akana, phralale, dav tumen le Devleske a mukav tumenge leskero lav pal leskero lačhipen (milosť), so tumen šaj del zor te barol a so tumen del o ďeďictvos savore sentnenca.
Me na kamľom ňikaskero rup abo somnakaj, abo varekaskere gada.
Tumen korkore džanen, hoj zarodavas korkoro mire vastenca pre oda, so mange the olenge, save sas manca, kampelas.
Savoro tumenge sikaďom, hoj kampel te kerel buči, te ľikerel le slaben a te na bisteren pro lava le Rajeskere le Ježišoskere, bo ov phenďa: ‘Bachtaleder hin te del, sar te lel.’ ”
Sar oda dophenďa, geľa pro khoča savoredženenca a modľinďa pes.
A avľa pre savoredženende baro roviben, obchudenas le Pavol pašal e meň a čumidenas les.
Nekbuter len dukhalas oda, so o Pavol phenďa, hoj imar buter les na dikhena. A ľigende les dži paš e loďa.
Sar geľam lendar het, odgeľam la loďaha pro moros. Rovnones doavľam pro ostrovos Kos, pre aver džives pro ostrovos Rodos a odarik andro foros Patara.
Ode arakhľam loďa, so džalas andre phuv Fenicija, a geľam laha.
Dikhahas dural o ostrovos Ciprus, obgeľam les pal e baľogňi (ľavo) sera a džahas la loďaha andre Sirija. Zaačhiľam andro foros Tir, bo ode kampľa te thovel tele pal e loďa oda, so ľidžalas.
Arakhľam ode le učeňiken a ačhiľam ode efta dživesa. Ola učeňika phenenas le Pavloske prekal o Duchos, hoj te na džal upre andro Jeruzalem.
Sar pregele ola efta dživesa, džahas dureder. Savoredžene le romňijenca the le čhavenca amen ľigende dži avri pal o foros. Ode pro brehos geľam pro khoča a modľinďam pes.
Sar lendar odgeľam, geľam andre loďa a on gele pale khere.
Džahas la loďaha dureder andral o Tir andro foros Ptolemaida. Ode paľikerďam le phralenge a ačhiľam ode jekh džives.
Paľis pre aver džives odgeľam le dromeha a doavľam andre Cezarea. Ode geľam andro kher ko Filip, savo sas evaňjelistas, a ačhiľam ke leste. Ov sas jekh ole efta služobnikendar, save sas avrikidle andro Jeruzalem.
Les sas štar pačivale čhaja a on prorokinenas.
Medik ode samas a ačhiľam ode buter dživesa, avľa ode varesavo prorokos, o Agabus, andral e Judsko.
Sar avľa paš amende, iľa le Pavloskero sirimos, phandľa peske o vasta the o pindre a phenďa: “Kada phenel o Sentno Duchos: ‘Kavke phandena andro Jeruzalem ole muršes, kaskero hin kada sirimos, a dena les andro vasta le manušenge, save nane Židi.’ ”
Sar oda šunďam, mangahas les the amen the o phrala andral o foros, hoj te na džal upre andro Jeruzalem.
Ale o Pavol odphenďa: “So keren? Soske roven a dukhaven miro jilo? Bo me som pririchtimen, na ča man te del te phandel, ale the te merel andro Jeruzalem vaš o nav le Rajeskero le Ježišoskero.”
Sar dikhľam, hoj pes na del te prevakerel, preačhiľam a phenďam: “Mi ačhel pes e voľa le Rajeskeri.”
Pal ola dživesa pes pririchtinďam a geľam upre andro Jeruzalem.
Avenas amenca the varesave učeňika andral e Cezarea a ľigenenas amen ko Mnason, bo ke leste majinďam te bešel. Ov sas andral o Ciprus a sas jekh le čirlatune učeňikendar.
Sar doavľam andro Jeruzalem, o phrala amen radišagoha priile.
Pre aver džives geľa o Pavol amenca ko Jakob a avle ode the savore phuredera.
Paľikerďa lenge a chudľa lenge te vakerel avri savoro, so kerďa o Del maškar o Nažidi prekal le Pavloskeri služba.
Sar oda on šunde, lašarenas le Devles a phende: “Dikhes phrala, hoj igen but Židi pačanďile a on savore hine oddine le Zakonoske.
Pal tute pes došunde, hoj sikaves le Židen, save dživen maškar o Nažidi, hoj te oddžan le Mojžišostar, bo phenes lenge, hoj te na občhinen (obrezinen) le čhavoren a te na doľikeren o tradiciji.
Akana, so kereha? Bo savore lendar pes došunena, hoj tu avľal.
Ker oda, so tuke phenas: Hin amen štar murša, save dine lav le Devleske.
Le len tuha a jekhetane lenca tut obžužar a počin vaš lenge, hoj peske te den te hoľinel o šere. Paľis savoredžene prindžarena, hoj nane čačipen oda, so pal tu šunde, ale hoj the tu korkoro doľikeres o Zakonos.
Le Nažidenge, save pačanďile, amen pisinďam, hoj te na keren o lubipen a te na chan o rat, aňi oda, so hin obetimen le modlenge, aňi le tasade džvirinakere masestar.”
Akor iľa o Pavol ole muršen a pre aver džives pes lenca diňa te obžužarel. Geľa andro chramos a diňa le rašajenge te džanel, keci dživesa pes obžužarena a hoj pal ola dživesa pes anela e obeta vaš dojekh lendar.
Sar imar predžalas ola efta dživesa, dikhle les andro chramos o Židi andral e Azija a marde upre savore manušen.
Chudle les a vriskinenas: “Muršale andral o Izrael, pomožinen! Kada hin oda manuš, savo savoredženen všadzik sikavel a vakerel pro Izraeliti, pro Zakonos the pre kada than. Mek the le Greken anďa andro chramos a meľarďa kada Sentno Than!”
Bo angloda dikhle le Trofimus andral o Efezus le Pavloha andro foros a gondoľinenas peske, hoj les o Pavol iľa andro chramos.
Calo foros pes vzburinďa a o manuša pal dojekh sera ode denašenas. Chudle le Pavol, ľidžanas les avri andral o chramos a takoj phandle o brani.
Androda, sar les imar džanas te murdarel, pes došunďa o veľiťeľis upral o ezeros slugaďa, hoj hin bari vika andro Jeruzalem.
Ov peha takoj iľa le slugaďen the le veľiťeľen upral o šel a denašľa maškar lende. Sar dikhle o manuša le veľiťeľis the le slugaďen, preačhile te marel le Pavol.
O veľiťeľis avľa paš leste, chudľa les a diňa les te phandel duje lancenca. Phučľa lendar: “Ko hin kada manuš? So kerďa?”
Ale sako ole but manušendar vriskinelas vareso aver. Sar pes o veľiťeľis angle vika našťi dodžanľa o čačipen, rozkazinďa, hoj les te len andre kasarňa.
Sar avľa o Pavol paš o garadiči (ganki), ačhiľa pes oda, hoj les mušinde o slugaďa te ľidžal pro vasta anglo manuša,
bo savore ola but nipi džanas pal leste a vriskinenas: “Murdaren les!”
Sar les imar kamenas te ľidžal andre kasarňa, phenďa o Pavol le veľiťeľiske: “Šaj tuke vareso phenav?” A ov odphenďa: “Džanes te vakerel andre Grekengeri čhib?
Na sal tu oda Egipťanos, savo anglo vajkeci dživesa marďa upre a ľigenďa pre pušťa štar ezera (4 000) živaňen?”
O Pavol phenďa: “Me som Židos, občanos andral o Tarzus, savo hin nachocsavo foros andre phuv Cilicija, a mangav tut, domuk mange te prevakerel ko nipi.”
Sar leske domukľa, ačhiľa o Pavol pro garadiči a kerďa le manušenge le vasteha, hoj te čhiten. Sar sas savoredžene čhit, prevakerďa ke lende andre Hebrejiko čhib.
A o Pavol phenďa: “Muršale, phralale the dadale! Šunen akana, so me pre oda phenav.”
Sar šunde, hoj ke lende prevakerďa andre Hebrejiko čhib, sas mek cicheder.
A phenďa: “Me som Židos, uľiľom (pes narodzinďom) andre Tarzus andre phuv Cilicija, ale bariľom avri andre kada foros. A ciknovarestar o Gamaliel sas miro učiťeľis. Ode sikľiľom o Zakonos amare dadengero a džavas pal o Del avke sar the tumen adadžives.
Somas oda, so džalas pre ola, save pačanďile o evaňjelium a varesaven the diňom te murdarel. Phandavas a davas andre bertena le muršen the le džuvľen.
Mire švedki hine o nekbareder rašaj the savore phuredera. Sar lendar chudľom o ľila pro phrala, džavas andro Damaskus, hoj len te phandav a te anav andro Jeruzalem, hoj len te potrestinen.
Ačhiľa pes mange, sar džavas imar paš o Damaskus, avke vaj pro dilos, hoj jekhvareste avľa andral o ňebos igen zoralo svetlos a zaučharďa man andre.
Peľom pre phuv a šunďom o hangos, so mange phenďa: ‘Saul, Saul, soske pre mande džas?’
A me odphenďom: ‘Ko sal, Rajeja?’ Odphenďa mange: ‘Me som o Ježiš Nazaretsko, oda, pre kaste tu džas.’
Ola, save sas manca, dikhle oda svetlos a daranďile, ale o hangos, so manca vakerelas, na šunde.
Me phenďom: ‘So majinav te kerel, Rajeja?’ O Raj mange odphenďa: ‘Ušťi a dža andro Damaskus. Ode pes tuke phenela savoro, so mušines te kerel.’
Ole zorale svetlostar na dikhavas ňič a vašoda man ľigenenas le vastestar ola, save sas manca. Avke geľom andro Damaskus.
Avľa varesavo Ananijaš, pobožno murš, savo doľikerelas o Zakonos. Savore Židi, save ode bešenas, mištes vakerenas pal leste.
Ačhiľa paš ma a phenďa mange: ‘Phrala, Saul, dikh pale!’ A takoj mange phundrile o jakha a dikhľom les.
O Ananijaš phenďa: ‘O Del amare dadengero peske tut anglal kidňa avri, hoj te prindžares leskeri voľa a te dikhes ole Čačipnaskeres a te šunes o hangos andral leskero muj.
Bo aveha leskero švedkos maškar savore manuša a vakereha pal oda, so dikhľal the šunďal.
Akana, so užares? Ušťi, de tut te bolel, obžužar tut tire binendar a lašar o nav le Rajeskero.’
Sar avľom pale andro Jeruzalem a modľinavas man andro chramos, dikhľom viďeňje.
Dikhľom le Rajes, sar mange phenel: ‘Siďar a dža avri andral o Jeruzalem, bo na prilena tire lava pal mande.’
Me phenďom: ‘Rajeja, on džanen, hoj me džavas pal o sinagogi pre ola, save pačan andre tu, a phandavas len andre bertena a maravas len.
The akor, sar murdarde tire švedkos le Štefan, me somas ode a davas lenge o čačipen, sar les murdarenas, a ačhavas paš lengere gada, medik les na murdarde le barenca.’
Androda mange phenďa: ‘Dža, bo me tut bičhavava dur maškar o manuša, save nane Židi.’ ”
Šunenas les dži akor, medik na phenďa kada lav. Paľis chudle zoraha te vriskinel a phende: “Murdar les! Kajso manuš mi džal het pal o svetos! Našťi dživel!”
Sar vriskinenas a čhivkerenas o uprune gada pal peste tele the o prachos andro luftos,
phenďa o veľiťeľis, hoj te len le Pavol andro kasarňi. Prikazinďa, hoj les te zbičinel a paľis te šunen avri, bo kamľa pes te dodžanel, vaš soske pro Pavol avke vriskinenas.
Sar les ile te zbičinen, phenďa o Pavol le veľiťeľiske upral o šel slugaďa, savo ode ačhelas: “Či šaj maren bičoha le Rimaňike občanos bi o sudos?”
Sar oda šunďa o veľiťeľis upral o šel, geľa oda te phenel peskere veľiťeľiske: “So kereha? Bo kada manuš hino Rimaňiko občanos!”
Akor avľa o veľiťeľis paš o Pavol a phenďa leske: “Phen mange, sal tu Rimaňiko občanos?” Ov odphenďa: “He, som.”
O veľiťeľis odphenďa: “Me mange vaš o but love cinďom oda, hoj te avav Rimanos.” O Pavol phenďa: “Ale me uľiľom (pes narodzinďom) sar Rimaňiko občanos.”
Avke lestar takoj odgele o slugaďa, save les kamle te marel. The o veľiťeľis pes daranďiľa, sar šunďa, hoj o Pavol hino Rimaňiko občanos, bo diňa les te phandel.
Pre aver džives kamelas mištes pes te dodžanel, so vakerenas o Židi, hoj kerďa namištes. Iľa leske pal o vasta tele o puta a phenďa, hoj pes te zdžan o nekbareder rašaja the e caľi Bari Rada. Anďa le Pavol a ačhaďa les angle lende.
O Pavol dikhľas andro jakha le manušenge andral e Bari Rada a phenďa: “Muršale, phralale! Dži adadžives me dživav avke, hoj miro jilo hino žužo anglo Del.”
Ale o nekbareder rašaj, o Ananijaš, phenďa olenge, save ačhenas paš o Pavol, hoj les te maren pal o muj.
Akor leske o Pavol phenďa: “Marela tut o Del, tu parňi falo! Bešes ade, hoj man te sudzines pal o Zakonos, ale phenes, hoj man te maren – a keres oda, so o Zakonos na phenel!”
Ola, save ode ačhenas, phende: “Tu rakines le Devleskere nekbareder rašaske?”
O Pavol odphenďa: “Na džanavas, phralale, hoj ov hino o nekbareder rašaj, bo hin pisimen: ‘Na vakereha namištes a na košeha oles, ko ľidžal tire manušen!’ ”
Sar pes o Pavol dodžanľa, hoj jepaš andral e Bari Rada hine Saduceja a aver jepaš Farizeja, vriskinďa: “Muršale, phralale! Me som Farizejis, čhavo le Farizejiskero a sudzinen man vaš oda, hoj užarav pre oda, hoj o mule ušťena andral o meriben!”
Sar oda phenďa, chudle pes te vesekedinel o Farizeja the o Saduceja maškar peste a ola, save sas zgele, pes rozulade pro duj seri.
Bo o Saduceja phenen, hoj našťi te ušťel andral o meriben, hoj nane aňjela, aňi duchi, ale o Farizeja pačan the oda the ada.
A sas olestar bari vika. Andre oda ušťile upre varesave Farizeja, save sas avrisikade andro Židoviko Zakonos, a phenenas: “Na dikhas ňič nalačho pre kada manuš. A so te ke leste prevakerďa o duchos abo o aňjelos? [Te na pes ačhavas le Devleske!]”
Sar pes furt buter vesekedinenas, daralas pes o veľiťeľis, hoj te na rozcirden le Pavol. Vašoda phenďa le slugaďenge, hoj les te džan te cirdel lendar avri a te ľidžan les andro kasarňi.
Pre aver rat avľa o Raj ke leste a phenďa: “Ma dara tut Pavol, bo sar pal ma zoraha svedčinehas andro Jeruzalem, avke mušines te svedčinel the andro Rim.”
Sar avľa avri o kham, dovakerde pes varesave Židi a ile pre peste vera, hoj na chana aňi na pijena, medik na murdarena le Pavol.
Ola, save ile vera, sas buter sar saranda (40).
Avle ko nekbareder rašaja the ko phuredera a phende: “Iľam pre peste vera, hoj na laha ňič andro muj, medik na murdaraha le Pavol.
Avke akana tumen the e Bari Rada mangen le veľiťeľis, hoj les tajsa te anel tele ke tumende. Keren avke, sar te les kamľanas buter te šunel avri pal leskeri veca. A amen sam pririchtimen les te murdarel mek sigeder, sar ade doavela.”
Ale sar le Pavloskera pheňakero čhavo šunďa, so kamen te kerel, avľa andre kasarňa a diňa oda te džanel le Pavloske.
O Pavol peske vičinďa jekhe veľiťeľis upral o šel a phenďa: “Ľidža kale terne manušes ko peskero veľiťeľis, bo kamel leske vareso te phenel.”
Avke les iľa, ľigenďa les ke peskero veľiťeľis a phenďa: “O bertenošis o Pavol peske man vičinďa a mangľa man, hoj te anav kale terne manušes ke tu, bo kamel tuke vareso te phenel.”
O veľiťeľis les iľa vastestar sikra pre sera a phučľa lestar: “So mange kames te phenel?”
Ov phenďa: “O Židi pes dovakerde, hoj tut mangena, hoj tajsa te anes le Pavol angle Bari Rada, a kerena avke, sar te pes kamlehas pal leste vareso buter te dodžanel.
Ale ma de tut lenge te prevakerel, bo buter sar saranda (40) murša pre leste džan. On ile vera, hoj na chana aňi na pijena, medik les na murdarena. Akana imar hine pririchtimen a ča užaren pre oda, hoj lenge tu te domukes.”
Paľis premukľa o veľiťeľis le terne manušes a prikazinďa leske: “Ma phen ňikaske avri, hoj mange oda phenďal!”
Paľis o veľiťeľis peske vičinďa varesave duje veľiťeľen upral o šel a phenďa: “Pririchtinen duj šel (200) slugaďen the eftavardeš (70) muršen pro graja a mek duj šel (200) slugaďen le kopijenca, hoj te džan eňa orendar rači andre Cezarea.”
Prikazinďa, hoj te anen le grajes, te thoven upre le Pavol te bešel a bachtales te ľidžan ko vladaris Felix.
A pisinďa leske kajso ľil:
“O Klaudius Lisijaš paľikerel le lačhe vladariske le Felixoske!
Kale manušes zaile o Židi a kamle les te murdarel, ale avľom le slugaďenca a cirdňom lenge les avri andral o vasta, bo dodžanľom man, hoj hino Rimaňiko občanos.
Kamľom man mištes te dodžanel, soske pre leste vakeren a ľigenďom les angle lengeri Bari Rada.
Avľom pre oda, hoj pre leste vakeren vaš varesave lava andral lengero zakonos, ale na kerďa ňič, vaš soske mušinďahas te merel, abo te džal andre bertena.
Sar mange dine te džanel, so o Židi kamen te kerel kale muršeske, takoj les bičhaďom ke tute. Prikazinďom olenge, save pre leste vakeren, hoj te phenen oda tuke, te len hin vareso pre leste. [Av bachtalo!]”
Avke o slugaďa kerde oda, so lenge sas phendo. Ile le Pavol a ľigende les prekal e rat andre Antipatrida.
Pre aver džives ola, save džanas pro graja, gele dureder le Pavloha a okla slugaďa gele pale andre kasarňa.
Sar doavle andre Cezarea, dine le vladariske o ľil a ačhade angle leste le Pavol.
O vladaris pregenďa o ľil a phučľa lestar, andral savi provincija hino. Sar pes dodžanľa, hoj hino andral e Cilicija,
phenďa: “Sar ena ade ola, save pre tute vakeren, šunava tut avri.” A prikazinďa, hoj les te stražinen andre le Herodesiskero palacis.
Pal o pandž dživesa avľa tele o nekbareder rašaj Ananijaš le phurederenca the le Tertulloha, savo sas baro manuš andro vakeriben, hoj te vakeren pro Pavol anglo vladaris.
Vičinde le Pavol a o Tertullus chudľa pre leste te vakerel: “Nekbareder Felix, amen džanas, hoj prekal tu avľa baro smirom a prekal tiri goďi hin andre kada narodos feder dživipen!
Amen furt andre savoro, ó, baro Felix, všadzik tuke igen paľikeras!
Ale hoj tut but te na zľikerav, mangav tut, hoj amen sikra te šunes avri andre tiro lačhipen.
Bo avľam pre oda, hoj kada manuš hino sar nasvaľiben, kerel upre le Židen a anel nasmirom maškar lende pal calo svetos. Ľidžal e sekta, savi pes vičinel o Nazariti,
a kamelas te meľarel o chramos. Amen les chudľam [a kamľamas te sudzinel pal amaro zakonos,
ale avľa o veľiťeľis Lisijaš a cirdňa les bara zoraha avri andral amare vasta a iľa les het.
Paľis prikazinďa olenge, save pre leste vakerenas, hoj te aven ke tu.] Sar tu lestar phučeha, the korkoro tut dodžaneha pal oda savoro, so amen pre leste vakeras.”
O Židi ačhenas vaš o Tertullus a denas les čačipen.
Sar kerďa o vladaris le vasteha le Pavloske, hoj te vakerel, phenďa o Pavol: “Džanav, hoj imar but berš sudzines kada narodos. Vašoda phenava bi e dar o čačipen pal mande.
Bo šaj tut dodžanes, hoj nane oleske buter sar dešuduj (12) džives, sar man geľom te modľinel andro Jeruzalem.
A na arakhle man varekaha te vakerel aňi te marel upre le nipen andro chramos, andro sinagogi, aňi andro foros.
Aňi tuke oda našťi presikaven, so pre mande akana vakeren.
Ale oda tuke avri phenav, hoj me služinav mire dadengere Devleske ole dromeha, so on vičinen sekta. Pačav savoreske, so hin pisimen andro Zakonos the Proroka.
Užarav pro Del a pačav oleske, hoj ušťena andral o meriben o čačipnaskere the o nalačhe – avke sar the on.
Vašoda kerav sa, hoj man te el žužo jilo anglo Del the anglo nipi.
Pal o buter berš avľom andro Jeruzalem, hoj te anav mire narodoske almužni, dari the obeti.
Diňom man te žužarel a paľis varesave Židi andral e Azija man arakhle andro chramos. Na sas ode manca ňisave nipi, aňi na sas vika.
On akana kade majinde te ačhel angle tu, hoj te vakeren, so len pre mande hin.
Abo kala, save hine ade, mi phenen či arakhle pre mande nalačhipen akor, sar ačhavas angle Bari Rada.
Ňič, ča oda jekh lavoro, so phenďom, sar ačhavas angle lende, a vriskinďom: ‘Adadžives man sudzinen vaš oda, bo sikavav, hoj o mule ušťena andral o meriben.’ ”
Sar oda šunďa o Felix, bo ov mištes džanelas pal oda pačaben, prethoďa lengero sudos a phenďa: “Sar avela o veľiťeľis Lisijaš, paľis rozsudzinava tumari veca.”
Phenďa le veľiťeľiske upral o šel, hoj te phanden le Pavol andre loki bertena a te domukel leskere učeňikenge te avel a te anen leske oda, so kampel.
Pal vajkeci dživesa avľa o Felix peskera romňaha la Druzillaha, savi sas Židkiňa, bičhaďa pal o Pavol a šunelas les, so vakerel pal o pačaben andro Ježiš Kristus.
Sar vakerelas o Pavol pal o spravodľišagos, pal oda, hoj pes te zľikeras le žadoscendar, the pal o sudos, so avela, daranďiľa o Felix a phenďa: “Akana imar dža, ale sar man ela časos vičinava tut.”
Ale androda ov užarelas, hoj les o Pavol dela love, hoj les te premukel. Vašoda pal leste the buterval bičhavelas a vakerelas leha.
Sar pregeľa duj berš, o Porcius Festus ačhiľa vladaris pal o Felix. O Felix kamelas te avel pre dzeka le Židenge, vašoda mukľa le Pavol andre bertena.
Trin džives pal oda, sar o Festus avľa andre odi provincija, odgeľa andral e Cezarea upre andro Jeruzalem.
Avle paš leste o nekbareder rašaja the anglune le Židendar, hoj te vakeren pro Pavol. Mangenas le Festus,
hoj te kerel lenge pre dzeka a te bičhavel vaš o Pavol, hoj les te anel andro Jeruzalem. Bo o Židi le dromeha les kamle te murdarel.
Ale o Festus odphenďa, hoj o Pavol mušinel te ačhel andre bertena andre Cezarea a hoj ov korkoro ode maj džala.
A phenďa: “Tumare anglune mi aven manca a te len hin pre oda murš vareso, ode pre leste mi vakeren.”
O Festus ačhiľa maškar lende vaj ochto abo deš džives a paľis odgeľa tele andre Cezarea. Pre aver džives bešľa o Festus, hoj te sudzinel a diňa te anel le Pavol.
Sar avľa o Pavol, ačhile pašal leste o Židi, save avle andral o Jeruzalem, a vakerenas pre leste but bare veci, so našťi dokazinenas.
O Pavol pes braňinelas a phenďa: “Na phenďom ňič, aňi pre le Židengero Zakonos, aňi pro chramos, aňi pro Cisaris.”
O Festus kamľa te avel pre dzeka le Židenge a odphenďa le Pavloske: “Kames te džal upre andro Jeruzalem, hoj te aves ode sudzimen angle mande?”
Ale o Pavol odphenďa: “Me akana som anglo Cisariskero sudos a ade majinav te el sudzimen. Tu džanes mištes, hoj na kerďom le Židen ňič nalačho.
Te kerďom vareso nalačho, vaš soske mušinav te merel, na darav man te merel. Ale te nane ňič čačo, so pre mande kala Židi vakeren, ňiko man našťi del lenge andro vasta. Mi sudzinel man o Cisaris!”
Akor pes o Festus dovakerďa peskera radaha a phenďa: “Ko Cisaris tut mangľal, ko Cisaris džaha!”
Pal vajkeci dživesa avle andre Cezarea o kraľis Agrippa the e Bernika te dikhel le Festus.
Sar imar ode sas buter dživesa, diňa te džanel o Festus le kraľiske pal o Pavol a phenďa: “O Felix ade mukľa varesave bertenošis.
A sar somas andro Jeruzalem, avle ke ma o nekbareder rašaja the o phuredera le Židengere a mangenas man, hoj les te odsudzinav.
Me lenge phenďom, hoj o Rimana našťi den le bertenošis andro vasta olenge, save pre leste vakeren, medik les na šunen avri angle lende, hoj the ov pes te braňinel pre oda, so vakeren.
Avke avle o Židi kade pal mande, me takoj pre aver džives bešľom a diňom te anel ole manušes, hoj les te sudzinav.
Ola, save pre leste vakerenas, ačhenas pašal leste, ale na vakerenas pre leste varesave bare veci, sar me užaravas, hoj vakerena.
Ale vesekedinenas pes leha vaš peskero pačaben the pal varesavo Ježiš, savo muľa, pal kaste o Pavol phenel, hoj dživel.
Me na džanavas so te kerel andre kadi veca, vašoda lestar phučľom, či na kamel te džal andro Jeruzalem, hoj les ode te sudzinen.
Vašoda, bo o Pavol pes mangľa ko Cisaris, hoj les te sudzinel, me prikazinďom, hoj te ačhel andre bertena, medik les na bičhavava ko Cisaris.”
O Agrippa phenďa le Festoske: “The me kamľomas te šunel ole manušes.” Ov phenďa: “Tajsa les šuneha.”
Avke pre aver džives avľa o Agrippa the e Bernika bare rajikaňibnaha pre oda than, kaj pes sudzinel. Avle leha o bare veľiťeľa the o bare raja andral o foros a o Festus prikazinďa, hoj te anen le Pavol.
O Festus phenďa: “Kraľina Agrippa the savore, save san amenca kade! Dikhen kale manušes, vaš savo man mangenas igen but Židi andro Jeruzalem the kade a vriskinenas, hoj na tromal buter te dživel.
Ale me achaľiľom, hoj na kerďa ňič, vaš soske mušinďahas te merel. No ov pes mangľa ko Cisaris a me phenďom, hoj les ode bičhavava.
Ale nane man so pal leste te pisinel le Cisariske. Vašoda les anďom angle tumende a nekbuter angle tute, kraľina Agrippa, hoj te džanav so te pisinel, sar les šunaha avri.
Bo mange pes dičhol, hoj nane mištes te bičhavel ode bertenošis, medik na pisinava, so kerďa.”
O Agrippa phenďa le Pavloske: “Domukav tuke, hoj te vakeres vaš peste.” Akor hazdňa o Pavol o vast a phenďa:
“Bachtalo som, kraľina Agrippa, hoj šaj adadžives vakerav vaš ma anglal tute pal ola savore veci, so pre mande o Židi vakeren.
Vašoda, bo tu mištes prindžares le Židengere tradiciji the oda, so len rozulavel, mangav tut, hoj man te šunes avri phundrade jileha.
Savore Židi džanen miro dživipen terňipnastar, prindžaren, savo sas ešebnovar (peršovar) andre miro narodos the andro Jeruzalem.
Prindžaren man ešebnovarestar a te kamlehas, šaj phenen avri, hoj dživavas sar jekh le Farizejendar, save igen doľikeren savoro andre amaro pačaben.
The akana ačhav anglo sudos vašoda, bo pačav ole laveske, so diňa o Del amare dadenge.
Oda lav, so phenďa o Del, furt užaren o dešuduj (12) fajti andral amaro narodos, sar lašaren le Devles rat-džives. A vaš oda, so me pačav the užarav, o Židi pre mande vakeren, kraľina Agrippa.
Soske tumen phenen, hoj našťi te pačal oleske, hoj o Del uštavel le mulen?
Me mange tiš gondoľinavas, hoj mušinav zoraha te džal pre dojekh, ko pačal andro nav Ježiš Nazaretsko.
A andro Jeruzalem oda the kerďom. O nekbareder rašaja mange domukle te phandel but sentnen andro berteni. A sar len murdarenas, the me davas miro lav ke oda, hoj len te murdaren.
Pal savore sinagogi len buterval maravas a ispidavas len, hoj te zaprinen peskero pačaben. Andre bari choľi pre lende džavas a lavas len palal dži andro aver fori.
Aleha džavas the andro Damaskus. O nekbareder rašaja mange oda domukle a dine man pravos.
Kraľina, sar džavas pro dilos pal o drom, dikhľom andral o ňebos svetlos zoraleder sar o kham. Oda jekhvareste man zaučharďa andre the olen, save sas manca.
Savore peľam pre phuv a šunďom o hangos, so mange andre Hebrejiko čhib phenďa: ‘Saul, Saul, soske pre mande džas?’ Phares tuke ela, te aveha sar guruv, so ruhinel andre peskero rajeskero špicos.
A me phenďom: ‘Ko sal, Rajeja?’ O Raj phenďa: ‘Me som o Ježiš, pre kaste tu džas.
Ale ušťi a ačhav tut pro pindre. Bo man tuke sikaďom, hoj te aves miro služobňikos a te vakeres pal oda, so dikhľal, the pal oda, so tuke sikavava.
Lava tut avri andral o vasta le Židenge the andral e zor avre narodenge, ke save tut me akana bičhavav,
hoj te phundraves lengere jakha, hoj pes te visaren le kaľipnastar ko svetlos the le bengeskera zoratar ko Del, hoj lenge te el odmukle o bini a hoj len te el o than maškar ola sentna, save pačan andre ma.’
Avke, kraľina Agrippa, me kerďom, so šunďom andro viďeňje andral o ňebos.
Me vakeravas ešeb (peršo) andro Damaskus the andro Jeruzalem the pal caľi Judsko phuv a paľis the le Nažidenge, hoj pes te visaren le binendar ko Del a hoj te sikaven oda peskere skutkenca.
Vašoda man o Židi chudle andro chramos a kamenas man te murdarel.
Ale o Del mange pomožinďa, a vašoda ačhav dži adadžives a vakerav savorenge, či sluhaske abo kraľiske. A na vakerav ňič aver, ča oda, so prorokinde o Proroka the o Mojžiš,
hoj o Kristus cerpinela the ušťela ešebno andral o meriben a vakerela le Židenge the avre narodenge pal o svetlos.”
Sar o Pavol ačhelas vaš peste a kada vakerelas, phenďa o Festus zorale hangoha: “Tu na sal paš e goďi, Pavol! Igen but sikľiľal a oda tut ľidžal andro diliňipen!”
Ale o Pavol phenďa: “Me na som dilino, nekbareder Festus, ale vakerav o čačipnaskere lava andral e sasťi goďi.
Bo o kraľis džanel pal kala veci, vašoda leske bi e dar avke vakerav, bo džanav mištes, hoj nane ňič sostar na džanľahas. Bo oda pes na ačhiľa varekaj andro kutos.
Kraľina Agrippa, pačas le prorokenge? Džanav, hoj pačas.”
O Agrippa phenďa le Pavloske: “Imar na kampľa but, hoj man te prevakeres, hoj te ačhav Kresťanoske.”
Ale o Pavol phenďa: “Či ačheha akana vaj pozneder, mangav mange le Devlestar, hoj na ča tu, ale the savore, save man adadžives šunen, te aven ajse, sar som me, ale bi e kala puta.”
Sar oda phenďa, ušťiľa o kraľis, o vladaris, e Bernika the ola, save lenca bešenas.
A sar džanas, phenenas jekh avreske: “Kada manuš na kerel ňič, vaš soske mušinďahas te merel vaj te avel andrephandlo.”
O Agrippa phenďa le Festoske: “Te kada manuš pes na mangľahas ko Cisaris, šaj les premukľamas.”
Sar sas phendo, hoj te džas la loďaha andre Italija, oddine le Pavol the varesave avren bertenošen le veľiťeľiske, savo pes vičinelas Julius a sas andral e Cisariskeri čata.
A bešľam pre loďa andral e Adramitija, so majinelas te džal la seraha pašal e Azija. Sar imar geľam, sas amenca o Aristarchos, o Macedončanos andral e Tesalonika.
Pre aver džives doavľam andro Sidon. Vašoda, hoj o Julius sas lačho le Pavloha, domukľa leske te džal ko prijaťeľa, hoj les te den oda, so leske kampelas.
Sar odarik geľam het, mukľam pes la loďaha pre aver sera pašal o ostrovos Ciprus, kaj e balvaj avke zorales na phurdelas pre amende.
Pregeľam o moros la loďaha pašal e Cilicija the Pamfilija a doavľam ke Mira andre provincija Licija.
Ode arakhľa o veľiťeľis loďa andral e Alexandrija, so džalas andre Italija, a thoďa amen upre.
But dživesa džahas la loďaha igen polokes a igen phares dochudľam pes paš o Knidus. Vašoda, hoj e balvaj amenge na domukelas te džal avke, sar kamľam, geľam pašal o Salmon tele pašal o ostrovos Kreta.
Igen pharipnaha paľis pregeľam pašal leste a avľam pro than, so pes vičinelas Šukar Pristavos, pašes paš o foros Lasea.
Vašoda, hoj imar pregeľa but časos, dar sas te džal dureder la loďaha, bo pregeľa imar the o Postos a avelas o jevend. Paľis o Pavol lenge phenďa:
“Muršale, merkinen, me dikhav, hoj nane mištes te džal dureder, bo na ča e loďa the oda, so hin andre loďa, našavaha, ale the amare dživipena.”
Ale o veľiťeľis buter pačalas le kapitanoske the oleske, kaskeri sas e loďa, sar le Pavloske.
Vašoda, hoj na sas mištes te ačhel andre oda pristavos prekal o jevend, buter džene lendar peske phende, hoj džana odarik het. Bo kamenas pes varesar te dochudel dži andro Fenix a ode te ačhel prekal o jevend. O Fenix hin o pristavos pre Kreta, so hin phundrado pro juhozapados the severozapados.
Chudľa te phurdel e južno balvaj a gondoľinenas peske, hoj imar dochudle oda, so peske phende. Hazdle upre o kotvi a džanas la loďaha pašes pašal e Kreta.
Ale na pregeľa but a demaďa pre loďa zoraľi balvaj, so pes vičinel Eurakilon.
Sar imar e balvaj e loďa zachudľa a našťi la ľikerďam, pomukľam, hoj la te ľidžal e balvaj.
Sar avľam paš o cikno ostrovos, so pes vičinel Kauda, ča ajci-ajci so zachraňinďam e loďka, so pal peste cirdahas.
Cirdle la upre a paľis zoraľarde e loďa le lanenca. Darahas, hoj te na demas tel o paňi andre pošakero than paš e phuv Libija, mukle tele la loďakeri lepeda a dine pes te ľidžal la balvajake.
Vašoda, hoj e zoraľi balvaj amenca igen čhivkerelas, pro dujto džives čhivkerenas avri o veci andral e loďa.
A pro trito džives peskere vastenca čhivkerenas avri o sersamos la loďakero.
Sar imar buter dživesa pes na sikavenas aňi o kham aňi o čercheňa a mek furt ľikerelas oda nalačho časos, preačhiľam imar te pačal, hoj pes zachraňinaha.
Sar imar buter dživesa na chaľam ňič, ačhiľa o Pavol maškar lende a phenďa: “Kampľa man te šunel, muršale, a te na mukel pes andral e Kreta. Na uľahas tumen kada pharipen the kada našaviben.
Akana tumen mangav, hoj tumen pes te na daran, bo ňiko tumendar na našavela o dživipen, ča e loďa tašľola.
Bo adi rat ačhiľa paš mande o aňjelos le Devlestar, kaskero som the saveske služinav,
a phenďa mange: ‘Ma dara tut, Pavol, bo mušines te ačhel anglo Cisaris! Dikh, o Del tuke diňa olen, save hine tuha andre loďa.’
Vašoda, muršale, ma daran tumen, bo pačav le Devleske, hoj pes ačhela avke, sar mange phenďa.
Ale e balvaj amen ľidžala pre varesavo ostrovos.”
E dešuštarto (14.) rat amen ľigenďa e balvaj pro Adrijatiko moros a vaj pal jepaš rat pes dičholas le namorňikenge, hoj doaven paš varesavi phuv.
Merinde, keci tele hin o paňi, a sas saranda (40) metri. Sar gele la loďaha sikra dureder, pale merinde a sas tranda (30) metri.
Daranas pes, hoj te na demen pro bar, mukle palunestar tele štar kotvi a mangenas pes, hoj te el imar džives.
O namorňika kamenas te denašel andral e loďa a mukle e loďka tele andro moros. Kamukeri pes kerenas, hoj kamen anglunestar te mukel tele o kotvi.
O Pavol phenďa le veľiťeľiske the le slugaďenge: “Te kala na ačhena pre loďa, tumen našťi aven zachraňimen.”
Akor prečhinde o slugaďa o šele la loďkake a mukle, hoj te perel andro moros.
Medik na avľa avri o kham, mangľa o Pavol savoren, hoj te chan, a phenďa: “Adadžives imar hin dešuštarto (14.) džives, so užaren bokhaha a na chan ňič.
Vašoda tumen mangav, hoj te chan, bo oda hin prekal tumari zachrana. Ňikaske tumendar pes mek aňi o bal pro šero na našavela!”
Sar o Pavol oda dophenďa, iľa o maro a paľikerďa le Devleske angle savorende, odphagľa a chudľa te chal.
Savorenge avľa pale o radišagos a chanas the on.
Pre loďa samas savore duj šel the eftavardeš the šov (276).
Sar čaľile le chabenestar, čhivkerenas andral e loďa avri o ďiv (zrnos), hoj te el e loďa lokeder.
Sar imar sas džives, na prindžarde oda than, ale dikhle varesavi zatoka a phende peske, hoj te pes oda dela, ta zaačhena la loďaha pre phuv.
Odčhinde o kotvi pal soduj seri a mukle len tele andro moros. Rozphandle the o šele pro kormidli, hazdle upre e angluňi lepeda a kerinenas ko brehos.
Ale e loďa demaďa pre pošakero than tel o paňi avke, hoj angluno kotor la loďake pes našťi čhalavelas a palunestar o vlni phagerenas e loďa.
Akor kamle o slugaďa te murdarel le bertenošen, hoj te na varesavo chučel andro paňi a denašel.
Ale o veľiťeľis upral o šel kamľa te zachraňinel le Pavol a na domukľa lenge te kerel oda, so kamenas. Phenďa, hoj ola, save džanen te plavinel, ešebne te chučen andro paňi a te doplavinen ke phuv.
Ola aver manuša kamle te preplavinel pro kašta, abo pre varesave aver kotora pal e loďa. Kavke pes savore bachtales dochudle pre phuv a zachraňinde pes.
Sar imar pes zachraňinďam, akor prindžarďam, hoj o ostrovos pes vičinel Malta.
O manuša, save ode bešenas, amenge sikade bari pačiv, bo priile amen savoredženen a rozthode e jag, bo chudľa te del brišind a sas šil.
Sar skidňa o Pavol upre šuke kaštora a thoďa pre jag, avľa avri o sap anglo tačipen a danderďa les andro vast.
O manuša, save ode bešenas, dikhle, sar leske figinel o sap pro vast, a phenenas jekh avreske: “Kada manuš mušinel te el vrahos, bo choc pes zachraňinďa le morostar, the avke les diňa te merel e devľi Spravodľišagos.”
Ale ov razinďa tele le sapes andre jag a na ačhiľa pes leske ňič nalačho.
On užarenas, hoj šuvľola, abo hoj perela jekhvareste tele mulo. Sar imar buter užarenas a dikhle, hoj pes leske ňič nalačho na ačhel, visarde peskere lava a phende, hoj hino del.
Pašal oda than sas maľi le načelňikos ole ostrovoske a leskero nav sas Publius. Priiľas amen a trin džives pašal amende kerelas.
Ačhiľa pes, hoj le Publiuskero dad pašľolas strapimen andre horučka a igen les pretradelas. O Pavol geľa ke leste, modľinďa pes, thoďa pre leste o vasta a sasťarďa les.
Sar pes oda ačhiľa, avenas the aver nasvale manuša pal o ostrovos a sas avrisasťarde.
On amenge presikade bari pačiv, a sar imar džahas la loďaha het, dine amen oda, so kampelas pro drom.
Pal o trin čhon odgeľam het la loďaha andral e Alexandrija, so ačhiľa prekal o jevend pro ostrovos. La loďa sas znakos Dvojički.
Sar doavľam la loďaha andro Sirakus, ačhiľam ode trin džives.
Odarik džahas la loďaha pašal o brehos a doavľam andro Regium. Vašoda, hoj pre aver džives phurdelas lačhi balvaj, dogeľam tel o duj džives andro Puteol.
Ode arakhľam le phralen, save amen mangle, hoj ode te ačhas efta dživesa. Avke avľam andro Rim.
Sar pes o phrala odarik pal amende došunde, avenas ke amende dži paš o fori Appiuskero pľacos the paš o Trin Taberne. Sar len dikhľa o Pavol, paľikerďa le Devleske, radisaľiľa a sas povzbudzimen.
Sar doavľam andro Rim, [o veľiťeľis upral o šel oddiňa le bertenošen le nekbareder veľiťeľiske]. Ale le Pavloske sas domuklo te bešel avrether jekhe slugaďiha, savo pre leste merkinelas.
Ačhiľa pes, hoj pal o trin džives peske o Pavol vičinďa le Židovike vodcen. Sar pes zgele, phenelas lenge: “Muršale, phralale! Choc te na kerďom ňič amare manušen, aňi na džavas pro dadengere tradiciji, the avke man andro Jeruzalem phandle andre a dine andro vasta le Rimanenge.
Ale on, sar imar man šunde avri, kamle man te premukel, bo na arakhle pre ma ňič ajso, vaš soske mušinďomas te merel.
Ale vaš oda, hoj o Židi oda na kamenas, mušinďom man te mangel anglo Cisaris, ale na kamavas ňič te vakerel pre miro narodos.
Akana tumen vašoda vičinďom, hoj tumen te dikhav a te vakerav tumenca. Bo vaš oda, pre soste užarel o Izrael, som adadžives phandlo kale lancoha.”
On leske phende: “Amen pal tute na chudľam ňisavo ľil andral e Judsko, aňi na avľa ňiko le phralendar, hoj amenge te del te džanel, abo te phenel vareso nalačho pal tute.
Ale kamľamas tutar te šunel, sar gondoľines, bo džanas pal kadi sekta, hoj pre late všadzik džan.”
Dine leske te džanel savo džives a avle buter džene ke leste andro kher. Ov lenge vakerelas avri, sikavelas pal o kraľišagos le Devleskero a prevakerelas len pal o Ježiš andral o Mojžišoskero Zakonos the andral o proroka tosarastar dži rači.
Varesave pačanas oleske, so vakerelas, ale aver na pačanas.
Vašoda, hoj len na sas jekh gondoľišagos, rozgele pes akor, sar o Pavol phenďa kada lav: “Mištes vakerelas o Sentno Duchos prekal o prorokos Izaiaš amare dadenge:
‘Dža ke kala nipi a phen: Tumen šunena tumare kanenca, ale na achaľona! Tumen dikhena tumare jakhenca, ale na dikhena!
Bo kale nipengero jilo ačhiľa baruno, peskere kanenca phares šunen a peskere jakha phandle andre, hoj te na dikhen, le kanenca te na šunen, le jileha te na achaľon a te na visaren pes, hoj len te sasťarav avri.’
Ta akor džanen, hoj avre narodenge hiňi bičhaďi kadi zachrana le Devleskeri a on la the šunena.”
[Sar oda o Pavol phenďa, o Židi gele het a igen pes maškar peste vesekedinenas.]
O Pavol ačhiľa duj berš andro kher, so peske korkoro iľa. Prilelas savoren, ko ke leste avelas,
a vakerelas pal o kraľišagos le Devleskero a sikavelas pal o Raj Ježiš Kristus phundradones the bi e dar. A ňiko leske andre oda na braňinelas.
Pisinav tumenge, me o Pavol, o služobňikos le Ježišoskero Kristoskero. O Del peske man avri kidňa, hoj te avav leskero apoštolos, a vičinďa man, hoj te vakerav o evaňjelium.
O Del imar čirla diňa lava pal oda evaňjelium prekal peskere proroka andro peskero sentno Lav.
Oda hin o evaňjelium pal leskero Čhavo a amaro Raj Ježiš Kristus, savo pal o ťelos uľiľa (narodzinďa pes) le Davidoskera famelijatar.
No o Sentno Duchos sikaďa peskera bara zoraha pre leste, hoj hino o Čhavo le Devleskero akor, sar les uštaďa andral o meriben.
Prekal o Kristus mange sas dino le Devleskero lačhipen (milosť), hoj te avav leskero apoštolos a te ľidžav le manušen andral savore narodi, hoj te pačan andre leste a te šunen les.
The tumen san jekh lendar, save san vičimen le Ježišostar Kristostar.
A vašoda pisinav tumenge savorenge andro foros Rim, kas o Del kamel a kas peske avri kidňa sar peskere sentne manušen: O lačhipen (milosť) the o smirom tumenge le Devlestar, amare Dadestar the amare Rajestar le Ježišostar Kristostar.
Ešeb kamav te paľikerel mire Devleske prekal o Ježiš Kristus vaš tumenge savorenge, hoj pes vakerel pal tumaro pačaben pal calo svetos.
O Del, saveske andral calo jilo služinav le evaňjelioha pal leskero Čhavo, hin miro švedkos, sar tumen furt leperav,
kecivar man modľinav. Furt mangav le Devles, hoj mange te del imar te džal ke tumende, kana ov kamela.
Bo igen tumen kamav te dikhel, hoj tumen te dav varesavo duchovno daros, hoj te zoraľon.
Kamav te phenel, hoj sodujdžene jekhvareste te zoraľuvas: Tumen mire pačabnastar a me tumare pačabnastar.
Kamav, hoj te džanen, phralale, hoj buterval kamľom te džal ke tumende. Bo kamav te dochudel varesave neve manušen andro pačaben the maškar tumende, avke sar maškar aver narodi. Ale vareso man furt ačhavelas.
Bo me oda mušinav te vakerel savore manušenge: Le Grekenge the avre narodenge; olenge, save hine avrisikade the save nane avrisikade.
Vašoda kamav igen te vakerel o evaňjelium the ke tumende andro foros Rim.
Se me man na ladžav vaš o evaňjelium le Kristoskero, bo oda hin e zor le Devleskeri, so zachraňinel olen, ko pačal: Ešeb (peršo) le Židen a paľis the le Nažiden.
Bo andro evaňjelium pes presikavel, hoj o manuš hino čačipnaskero anglo Del le pačabnastar a ča le pačabnaha, avke sar hin pisimen: “O čačipnaskero manuš dživela le pačabnastar.”
Le Devleskeri choľi pes sikavel andral o ňebos pre dojekh binos the nalačhipen le manušengero, so garuven andro čačipen le nalačhipnaha.
Bo lenge hin dino te džanel, so šaj te džanel pal o Del. Se o Del lenge oda diňa te džanel.
Le Devleskeri zor the leskero devľipen našťi te dikhel, ale kanastar o Del kerďa o svetos, šaj oda dikhen andre ola veci, so kerďa, a vašoda len nane ospravedlňeňje.
Bo choc prindžarenas le Devles, na lašarenas les sar Devles, aňi leske na paľikerenas. Andre peskero gondoľišagos gele andro diliňipen a andre lengero nagoďaver jilo avľa o kaľipen.
Phenen pre peste, hoj hine goďaver, ale ačhile diline.
Na te lašardehas le Devles, savo šoha (ňikda) na merel, ale lašaren o obraza, so maren pro manuš, savo na dživel furt, abo lašaren le čiriklen, le chocsave džviren, abo le sapen.
Vašoda len o Del oddiňa andre oda džungipen, so kamenas te kerel andral peskere jile, hoj te keren ola ladžandutne veci peskere ťelenca maškar peste.
On čerinde o čačipen le Devleskero vaš o klamišagos. Na le Devles lašarenas a leske služinenas, ale le vecenge, so o Del kerďa. Les kampel le manušenge furt te lašarel! Amen.
Vašoda len o Del diňa andro džungale žadosci. Bo lengere džuvľa preačhile te dživel le muršenca avke, sar kampel.
Avke the o murša omukle o normalno dživipen le džuvľenca a chudľa andre lende te labol e binošno žadosca jekh ke aver. O murša le muršenca kerenas o džungale veci a chudle pre peskere ťela o počiňiben, so peske zasogaľinde (zaslužinde) vaš oda nalačhipen, so kerenas.
A vašoda, hoj ola manuša na kamle te ľikerel andre peskere goďa o čačipen pal o Del, diňa len o Del andre lengere previsarde goďa, hoj te keren oda džungipen, so na tromal te kerel.
Hine pherarde savore binenca, le nalačhipnaha, le džungipnaha, la choľaha the le hamišagoha. Hine nalačhe; murdaren; maren pes; klaminen; keren o pľetki;
namištes vakeren jekh pre aver. Našťi avri ačhen le Devles; ľidžan pes upre; hine barikane; lašaren pes; gondoľinen avri o nalačhe veci; na šunen le dajen the le daden;
nane goďaver; na doľikeren peskere lava; na sikaven ňisavo kamiben a nane jileskere ke aver.
Kala manuša džanen, hoj le Devleskero zakonos phenel, hoj ko avke dživel, zasogaľinen peske o meriben. Na ča, hoj oda keren, ale mek the avre dženenge phenen, hoj oda šaj keren.
Tu manušeja, sudzines avren? Te ada keres, našťi tut ňisoha ospravedlňineha, kaj te ko sal. Bo te tu sudzines avren a paľis keres ola veci, so the on, korkoro tut sudzines.
Amen džanas, hoj o Del sudzinel čačipnaha ole manušen, save keren kajse veci.
Tu manušeja, sudzines avre manušen vaš oda, so keren a the tu oda keres? Gondoľines tuke, hoj tu denašeha le Devleskere sudostar?
So, tu tele dikhes le Devleskero baro lačhipen, avriľikeriben the zľikeriben? Na džanes, hoj le Devleskero lačhipen tut ľidžal ko pokaňje?
Tiro jilo hino baruno the zacato a avke tuke skides e choľi pre oda džives, sar o Del sikavela peskeri choľi a čačipnaha sudzinela savoro.
O Del počinela sakoneske vaš oda, sar kerelas.
Ov dela o večno dživipen sakones, ko ľikerelas avri te kerel o lačhipen a džalas pal oda, hoj te dživel furt a te chudel e slava the e pačiv.
Ale pre sakoneste, ko na šunelas o čačipen vaš oda, hoj dikhelas ča pre peste a kamelas te kerel o nalačhipen, sikavela peskeri igen bari choľi.
O pharipen the e dukh avela pre sakoneste, ko kerel o nalačhipen: Ešeb (peršo) pro Židi a paľis the pro Nažidi.
Ale sako, ko kerel o lačho, chudela e slava, e pačiv the o smirom: Ešeb o Židos a paľis the o Nažidos.
Bo o Del na sudzinel le manušen pal o muj.
Savore, save kerenas bini a nane len o zakonos, bi o zakonos the merena. A savore, save kerenas bini a hin len o zakonos, le zakonostar ena sudzimen.
Bo paš o Del nane čačipnaskere ola manuša, save ča šunen o zakonos, ale ola, save les doľikeren.
Te le Nažiden nane zakonos, ale korkore pestar keren oda, so kamel o zakonos, choc len nane zakonos, korkore peske hine zakonos.
On sikaven, hoj oda, so kamel o zakonos, hin pisimen andre lengere jile. A takoj the lengero svedomje pre oda sikavel, sar pes andro gondoľišagos obviňinen, abo obraňinen.
Avke sar oda phenavas andre miro evaňjelium, hoj andre oda džives o Del sudzinela prekal o Ježiš Kristus ola veci, so o manuša garuven andre.
Ale te pes tu mukes pro zakonos; vičines tut Židos; lašares tut le Devleha
a džanes, so tutar o Del kamel; te sikľos andral o zakonos te prindžarel, so hin lačho the nalačho
a pačas tuke, hoj sal oda, ko ľidžal le koren; oda, ko hin o svetlos olengero, save hine andro kaľipen;
oda, ko bararel avri le nagoďaveren a sikavel le terne manušen, bo andro zakonos tut hin o čačipen the o prindžaripen:
Akor soske tu, savo avres sikaves, tut korkores na sikaves? Tu vakeres, hoj pes te na čorel, a tu korkoro čores?
Avrenge phenes, hoj te na keren lubipen, a tu korkoro oda keres? Našťi avri ačhes o modli, ale čores avri o chramos?
Lašares tut le zakonoha, ale oleha, hoj les na šunes, keres ladž le Devleske.
Avke sar hin pisimen: “Vaš tumenge o Nažidi namištes vakeren pro Del.”
Te doľikeres o zakonos, akor hin tiro občhinďipen (obriezka) pro lačho; ale te na doľikeres o zakonos, oda hin avke, sar te šoha (ňikda) na uľalas občhindo (obrezimen).
Te doľikerel o naobčhindo manuš oda, so lestar kamel o zakonos, či les na rachinel o Del avke, sar te uľahas občhindo?
A oda manuš, savo nane občhindo, ale doľikerel o zakonos, ov sudzinela tut. So the te sal občhindo a hin tut o zakonos, ale na doľikeres les?
Bo nane Židos oda manuš, ko avke dičhol avral; aňi o občhinďipen (e obriezka) nane oda, so dičhol pro ťelos;
ale Židos hin oda manuš, savo hino počoral občhindo andro jilo le Duchostar a na le pisimen zakonostar. Kajse manušes na lašaren o nipi, ale o Del.
So hin feder le Židen avre narodendar, abo savi chasna hin le občhinďipnastar (la obriezkatar)?
Igen bari chasna andre savoreste! Vašoda, hoj pre ešebno than lenge sas dine le Devleskere lava.
Se, so te varesave lendar na pačanas ole lavenge? Či vaš oda akana o Del na ela verno, bo len na sas pačaben?
Šoha na! Ale mi dičhol, hoj o Del hino čačipnaskero a dojekh manuš hino klamaris, avke sar hin pisimen: “Te presikavel pes, hoj sal čačipnaskero, sar vakeres, a hoj te ňerines (zviťazines), te tut sudzinena.”
Te amaro nalačhipen, so keras, sikavel, savo čačipnaskero o Del hino – ta akor, so šaj phenas? Akor o Del namištes kerel, te amen vaš oda marel? (Kada phenav avke, sar manuš.)
Šoha na! Se sar paľis o Del sudzinďahas o svetos?
Ale te miro klamišagos sikavel, hoj le Devleskero čačipen hino bareder a anel leske oda e slava, akor soske som the me sudzimen sar binošno?
Vaj so, hin oda avke, sar varesave manuša vakeren? Bo phenen pre amende, hoj amen phenas: “Aven keras o nalačho, hoj te avel o lačho.” Ola manuša ena vaš oda čačipnaha odsudzimen.
So akor? Hine o Židi feder sar o Nažidi? Ňisoha na! Se akana phenďam the pro Židi the pro Nažidi, hoj savore hine tel o bini.
Avke sar hin pisimen: “Ňiko nane lačho,
ňiko na achaľol, ňiko na rodel le Devles.
Sako pes visarďa het le Devlestar, sa gele namištes, nane ňiko, ko kerďahas o lačho, aňi jekh.
Lengero kirlo hin sar phundrado hrobos, peskere čhibenca vakeren klamišagos a pro vušta len hin o jedos le sapestar.
Andre lengero muj hin pherdo džungale košibena.
Lengere pindre hine siďarde te dukhavel a te murdarel,
pre lengere droma hin sa musardo the bibachtalo.
O drom, so anel o smirom, na prindžarde.
Nane andre lende ňisavi dar anglo Del.”
Amen džanas, hoj oda, so hin phendo andro zakonos, hin phendo prekal ola, save dživen tel o zakonos, hoj pes te phandel andre dojekh muj a calo svetos te el binošno anglo Del.
Bo le zakonoskere skutkendar na ela anglal leste ospravedlňimen ňisavo manuš. Se prekal o zakonos pes prindžarel o binos.
Ale akana pes sikaďa, hoj o Del kerel le manušen spravodľiven bi o zakonos, avke sar sikavel andro zakonos the andro proroka;
o spravodľišagos le Devleskero prekal o pačaben andro Ježiš Kristus savorenge, ko pačan. Bo nane ňisavo rozďjelis maškar o manuša,
bo savore kerde bini a nane len le Devleskeri slava.
Ale hine ospravedlňimen hijaba, le Devleskere lačhipnastar (milosťatar), prekal o Ježiš Kristus, savo len cinďa avri.
O Del imar anglal diňa le Ježiš a obetinďa les, hoj prekal leskero rat pačabnaha andre leste te avas ko Del. Oleha o Del presikaďa peskero spravodľišagos, hoj odmukľa o bini, so sas kerde anglal,
sar o Del zľikerelas avri. Vašoda, hoj akana andre kada časos te presikavel peskero spravodľišagos, bo Ov hino čačipnaskero a ospravedlňinel oles, ko pačal andro Ježiš.
Soha pes paľis o manuš šaj lašarel? Ňisoha! Soske? Či šaj pes lašaras, hoj doľikeras o zakonos? Na! Ale oleha, hoj pačas.
Bo amen pačas, hoj o manuš hino ospravedlňimen le pačabnaha bi o zakonoskere skutki.
Či hino ča Del le Židenge? Či nane Del the le Nažidenge? He, hino Del the le Nažidenge.
Se hin ča jekh Del. Ov ospravedlňinela le Židen lengere pačabnastar a the le Nažiden prekal o pačaben.
Abo či amen tele čhivas o zakonos le pačabnaha? Na, šoha (ňikda) na! Ipen hoj visara: Amen les upre hazdas.
So akor phenaha pal o Abraham, amaro dad pal o ťelos?
Bo te sas o Abraham ospravedlňimen le skutkendar, ta hin les soha pes te lašarel, ale na anglo Del.
Se sar hin pisimen? “O Abraham pačanďiľa le Devleske a rachinelas pes leske oda vaš o spravodľišagos.”
Oleske, ko kerel buči, na rachinel pes o počiňiben sar daros, ale počinel pes les, bo peske oda zasogaľinel (zaslužinel).
Ale oleske, ko na kerel o skutki, ale pačal andre Oda, ko ospravedlňinel le bijedevleskere manušes, rachinel pes leskero pačaben sar spravodľišagos.
Avke sar the o David vakerel pal oda, hoj bachtalo hin o manuš, kas rachinel o Del sar čačipnaskeres bijal oda, hoj peske oda zasogaľinďa:
“Bachtale hine ola, kaske sas odmukle o nalačhipena a kaske sas o bini učharde andre!
Bachtalo manuš, kaske o Raj na rachinel o binos!”
Hine kala bachtaľipena ča prekal o občhinde (obrezimen), abo the prekal o naobčhinde? Se phenas: “Le Abrahamoske pes rachinelas o pačaben vaš o spravodľišagos.”
Ale kana pes leske oda rachinelas? Sar sas občhindo, abo akor, sar mek na sas? Na akor, sar imar sas, ale akor, sar mek na sas občhindo.
Ov sas občhindo a avke leskero občhinďipen (leskeri obriezka) sikavelas, hoj pačabnaha sas čačipnaskero anglo Del mek angloda, sar sas občhindo. Avke ačhiľa o Abraham dad savorenge, save pačana, hoj the lenge pes oda te rachinel sar o spravodľišagos, the te nane občhinde.
Ov hino tiš dad olenge, save hine občhinde, olenge, save na ča hoj hine občhinde, ale the dživen andre oda pačaben, sar amaro dad o Abraham dživelas mek angloda, sar sas občhindo.
Bo na prekal o zakonos sas dino le Abrahamoske the leskere čhavenge o lav, hoj ela o ďeďičos le svetoskero, ale prekal o pačaben sas čačipnaskero.
Te hine ďeďiča ola, save len hin o zakonos, akor o pačaben nane ňič a o Del diňa hijaba peskere lava.
Bo le Zakonoha avel e choľi, ale kaj nane zakonos, ode nane aňi binos.
Vašoda mušinel o spravodľišagos te avel prekal o pačaben, hoj oda te avel le Devleskere lačhipnastar (milosťatar) a oda lav te avel prekal savore Abrahamoskere čhave. Oda lav na sas dino ča prekal ola, save dživen le zakonostar, ale the prekal ola, save dživen pačabnaha sar o Abraham. Ov hino Dad amenge savorenge.
Avke sar hin pisimen: “Kerďom tutar dades but narodenge.” O Abraham hin amaro dad anglo Del, saveske ov pačanďiľa; oda Del, savo obdžiďarel le mulen a vakerel ke oda, so nane, sar te uľahas.
Ode, kaj na sas le Abraham pes pre soste te zmukel, pačanďiľa. A užarelas, hoj ela dad but narodenge, avke sar sas phendo: “Ajci but tut ela čhave.”
Le Abrahamoskero pačaben na cikňiľa aňi akor, sar leske sas maj šel (100) berš a dikhelas, hoj leskero ťelos imar hino phuro a na birinel a leskera romňa la Sara imar našťi aven čhave.
Na preačhiľa te pačal andre oda lav, so les o Del diňa, ale zoraľiľa andro pačaben a bararelas le Devles.
Igen pačalas, hoj o Del hino zoralo oda the te kerel, so leske phenďa.
Vašoda o Del le Abrahamoske oda rachinelas sar spravodľišagos.
A na ča prekal leste oda hin pisimen, hoj pes leske o pačaben rachinelas,
ale the prekal amende – amenge, save pačas andre Oda, ko uštaďa amare Rajes le Ježiš andral o meriben.
Bo ov sas dino te merel vaš amare bini a sas uštado andral o meriben, hoj amen te avas čačipnaskere.
Akana sam ospravedlňimen pačabnaha a hin amen smirom le Devleha prekal amaro Raj Ježiš Kristus.
Pačabnaha andre leste šaj avas andro lačhipen (milosť) le Devleskero, andre savo lačhipen the ačhas. A lašaras pes oleha, hoj užaras pre le Devleskeri slava.
Na ča oda, ale lašaras pes the le pharipenenca. Bo džanas, hoj o pharipen amen ľidžal ko avriľikeriben
a andro avriľikeriben pes presikavel či obačhiľam; a oda amenge anel o užaripen (naďej).
A kada užaripen amenge šoha (ňikda) na ela pre ladž, bo o kamiben le Devleskero hin avričhido andre amare jile prekal o Sentno Duchos, savo amenge sas dino.
Bo o Kristus andre le Devleskero časos, mek sar amen samas slaba, muľa vaš o bijedevleskere.
Či diňahas vareko o dživipen vaš o čačipnaskero manuš? No talam pes vareko arakhľahas, ko diňahas peskero dživipen vaš varesavo lačho manuš,
ale o Del presikavel peskero kamiben ke amende avke, hoj mek akor, sar amen samas binošna, imar o Kristus muľa vaš amenge.
Vašoda akana avaha mek sigeder zachraňimen le Devleskera choľatar prekal o Kristus, te imar sam obžužarde leskere rateha.
Prekal o meriben leskere Čhaskero, anďa o Del o smirom maškar amende imar akor, sar mek amen samas ke leste nalačhe. Avke akana džanas, hoj avaha zachraňimen leskere dživipnaha, te sam imar leha lačhe.
A na ča oda, ale le Devleha pes lašaras prekal amaro Raj Ježiš Kristus, prekal savo amen hin akana smirom le Devleha.
Prekal jekh manuš avľa o binos andro svetos a le binostar avľa o meriben. Avke pregeľa o meriben pre savore manuša, bo savore kerde bini.
O binos sas pro svetos imar the anglo zakonos, ale te nane zakonos, o binos pes na rachinel.
Ale le Adamostar dži ko Mojžiš sas o manuša tel e zor le meribnaske, the te na kerde ajso binos sar o Adam. O Adam sikavel pre Oda, ko avela.
Ale le Devleskere daroha hin avres sar le binoha. Bo te prekal jekhe manušeskero binos but džene mule, ta avke prekal o lačhipen (milosť) jekhe manušeskero, le Ježišoskero Kristoskero, igen but rozbariľa le manušenge le Devleskero lačhipen (milosť) the daros.
Kale Devleskere daroha oda hin avres, sar ole binoha, so kerďa jekh manuš. Bo prekal jekh binos avľa o sudos, ale pal o but bini avľa le Devleskero lačhipnaskero daros, so amendar kerel čačipnaskeren.
Vašoda, hoj jekh manuš kerďa binos, chudľa o meriben te kraľinel. So sigeder akana prekal oda jekh, prekal o Ježiš Kristus, kraľinena andro dživipen savore, so chudle le Devleskero lačhipen (milosť) the oda daros, so lendar kerel čačipnaskeren.
Avke sar prekal jekh manuš, savo kerďa binos, avľa o sudos pre savore manuša, avke the prekal jekh čačipnaskero skutkos avľa o ospravedlňeňje pre savore manuša, hoj len te avel o dživipen.
Bo avke sar prekal oda, hoj jekh manuš na šunďa, ačhile but džene binošna, avke the prekal oda, hoj jekh manuš šunďa, ačhena but džene čačipnaskere.
Andre oda avľa mek the o zakonos, hoj te barol o binos. Ale kaj bariľa o binos, ode mek buter bariľa le Devleskero lačhipen (milosť),
hoj avke, sar o binos chudľa te kraľinel a te ľidžal ko meriben, the o lačhipen (milosť) le Devleskero chudľa te kraľinel le čačipnaha a te ľidžal ko večno dživipen prekal o Ježiš Kristus amaro Raj.
Akor so phenaha? Ačhaha andro binos, hoj te barol o lačhipen (milosť) le Devleskero?
Šoha na! Amen, save muľam le binoske, sar šaj mek andre leste dživas?
Abo so, na džanen, hoj savore, save samas bolde andro Ježiš Kristus, bolde sam andre leskero meriben?
Le boľipnaha samas jekhetane leha parunde andro meriben, hoj avke, sar sas o Kristus uštado andral o meriben le Dadeskera slavaha, the amen te dživas andro nevo dživipen.
Bo te ačhiľam jekh leha andre leskero meriben a muľam avke sar the ov, ta avke avaha uštade sar ov.
Se džanas, hoj amaro purano manuš, sas jekhetane leha ukrižimen, hoj te el zňičimen o binošno ťelos, hoj imar buter te na avas otroka le binoske.
Bo oda, ko muľa, hino imar slobodno le binostar.
Amen pačas, hoj te muľam le Kristoha, jekhetane leha the dživaha.
Se džanas, hoj o Kristus ušťiľa andral o meriben, imar buter na merel a imar nane tel e zor le meribnaske.
Bo ov muľa jekhvar pro furt a le binos imar nane upral leste ňisavi zor, ale o dživipen, so dživel, dživel le Devleske.
Avke peske the tumen gondoľinen pal tumende, hoj san mule le binoske, ale džide le Devleske andro Ježiš Kristus.
Te na kraľinel o binos andre tumaro meribnaskero ťelos avke, hoj šunena leskere ťeloskere žadosci.
Aňi ma den, hoj varesavo kotor tumare ťelostar te el le binoske sar o nastrojis pro nalačhe veci. Ale odden tumen le Devleske sar ola, save ušťile andral o meriben a dživen. A tumare ťeloskere kotora den le Devleske sar o nastroji le čačipnaske.
O binos na ela tumaro raj, bo na san tel o zakonos, ale tel o lačhipen (milosť) le Devleskero.
Akor sar? Keraha o bini, bo na sam tel o zakonos? Bo sam tel o lačhipen (milosť) le Devleskero? Šoha na!
So na džanen, hoj te tumen varekaske odden te šunel sar otroka, hoj san otroka oleske, kas šunen? Vaj san otroka le binoske, so ľidžal andro meriben, abo san otroka le šunďipnaske, so ľidžal ko spravodľišagos.
Varekana sanas otroka le binoske, ale paľikeras le Devleske, hoj andral o jilo šunďan oda sikaviben, so tumenge sas dino.
Akana san slobodne le binostar a ačhiľan otroka le čačipnaske.
Vašoda, hoj tumaro ťelos hino slabo, vakerav sar manuš: Bo avke, sar diňan tumare ťela te služinel le nažužipnaske the le nalačhipnaske, hoj kerenas o nalačhipen, avke akana den cale tumare ťela te služinel le čačipnaske pro sentňipen.
Bo akor, sar sanas otroka le binoske, sanas slobodne le čačipnaske.
Savi chasna tumen olestar akor sas? Akana tumen vaš oda ladžan, bo pro agor oleske hin o meriben.
Ale akana san slobodne le binostar a ačhiľan otroka le Devleske. Kada tumendar kerela sentnen a ľidžala tumen andro večno dživipen.
Bo o počiňiben vaš o binos hin o meriben. Ale o Del diňa peskero lačhipnaskero daros, o večno dživipen andro Ježiš Kristus, andre amaro Raj.
Abo či na džanen, phralale – bo phenav olenge, save prindžaren o zakonos – hoj le zakonos hin zor upral o manuš dži akor, medik dživel?
Bo e veraduňi džuvľi hiňi le zakonoha phandľi ke peskero rom, medik o rom dživel. Ale te o murš muľahas, e džuvľi uľahas slobodno le zakonostar, so la phandelas ko murš.
Ale medik dživel o rom a oj geľahas avre muršeha, vičindehas la lubňi. Ale te lakero rom muľahas, oj hiňi slobodno le zakonostar a nane lubňi te ačhela te dživel avreha.
Avke the tumen, phralale mire, muľan le zakonoske prekal o ťelos le Kristoskero, hoj te patrinen Oleske, ko sas uštado andral o meriben, hoj te anas e chasna le Devleske.
Bo sar samas andro ťelos, kerenas andre amende o binošna žadosci, so avenas prekal o zakonos. A sa, so kerahas, ľidžalas andro meriben.
Ale akana sam oslobodzimen le zakonostar, bo muľam oleske, so amen phandelas andre, vašoda akana služinas le Devleske andro nevo duchos a na andro purano pisimen zakonos.
Akor so? Phenaha, hoj o zakonos hin binos? Šoha na! Ale o binos na prindžaravas, prindžarďom les ča prekal o zakonos. Bo aňi pal e žadosca na džanľomas, te na phenďahas o zakonos: “Na kameha te lel ňič le pašutnestar!”
O binos pes chudľa le zakonostar a prekal o prikazaňje andre mande uštaďa savore nalačhe žadosci. Bo bi o zakonos hino o binos mulo.
Me dživavas varekana bi o zakonos, ale sar avľa o prikazaňje, o binos obdžiďiľa.
Ale me muľom a sikaďa pes, hoj o prikazaňje, so man kamelas te ľidžal ko dživipen, mange anďa o meriben.
O binos pes olestar chudľa, klaminďa man prekal o prikazaňje a murdarďa man.
Avke o zakonos hin sentno the o prikazaňje hino sentno, čačipnaskero the lačho.
Akor so? Oda lačho mange anďa o meriben? Šoha na! Ale hoj te dičhol o binos, hoj oda hin binos. O binos mange prekal oda lačho anel o meriben. Hoj pes prekal o prikazaňje te sikavel o binos, savo baro hino.
Se džanas, hoj o zakonos hino duchovno, ale me som ťelesno, bikendo andro otroctvo le binoske.
Me na achaľuvav oleske, so kerav. Bo na kerav oda, so kamav, ale kerav oda, so našťi avri ačhav.
Ale te kerav oda, so na kamav, dav čačo le zakonos, hoj hino lačho.
Avke akana imar oda na kerav me, ale o binos, so dživel andre mande.
Se džanav, hoj andre mande – oda hin andre miro ťelos – na dživel o lačho. Bo the te kamav te kerel o lačho, na birinav oda te kerel.
Bo na kerav o lačho, so kamav, ale kerav oda nalačho, so na kamav.
Ale te kerav oda, so me na kamav, na kerav oda imar me, ale oda kerel o binos, so dživel andre mande.
Avke arakhav andre mande o zakonos, hoj sar kamav te kerel o lačho, takoj hin paš ma o nalačho.
Bo andre miro andruno manuš dav radišagoha čačipen le Devleskere zakonos.
Ale dikhav andre mande aver zakonos, so pes marel le zakonoha andre miri goďi a phandel man andro zakonos le binoskero, so hin andre mande.
Ó, čoro manuš som! Ko man lela avri andral kada meribnaskero ťelos?
Ale paľikerav le Devleske, hoj kerel oda prekal o Ježiš Kristus, amaro Raj. Avke akana, me mira goďaha služinav le Devleskere zakonoske, ale mire ťeloha le binoskere zakonoske.
Akana imar nane ňisavo odsudeňje prekal ola, save hine andro Ježiš Kristus.
Bo o zakonos le Duchoskero, so amen del o dživipen andro Ježiš Kristus, man oslobodzinďa andral o zakonos le binoskero the andral o meriben.
Oda, so našťi kerelas o zakonos, bo o ťelos sas slabo, oda kerďa o Del, sar bičhaďa peskere Čhas. Ov avľa andre ajso ťelos, sar hin le binošne manušen, a odsudzinďa o binos andro ťelos.
O Del oda kerďa, hoj pes te dokerel sa, so amendar o zakonos mangelas, andre amende, save na dživas pal o ťelos, ale pal o Duchos.
Bo ola, save dživen pal o ťelos, gondoľinen pro ťeloskere veci, ale ola, save dživen pal o Duchos, gondoľinen pro duchoskere veci.
Bo le ťeloskero gondoľišagos anel o meriben, ale o gondoľišagos le Duchoskero anel o dživipen the o smirom.
Le ťeloskero gondoľišagos džal pro Del, bo pes na poddel le Devleskere zakonoske, bo pes aňi našťi poddel.
Ola, save dživen andro ťelos, našťi aven pre dzeka le Devleske.
No tumen na san andro ťelos, ale andro duchos, te o Duchos le Devleskero dživel andre tumende. Ale te varekas nane le Kristoskero Duchos, oda nane leskero.
Ale te hin o Kristus andre tumende, akor hin o ťelos mulo vaš o binos, ale o Duchos hin dživipen vaš o spravodľišagos.
Te dživel andre tumende o Duchos oleskero, savo uštaďa le Ježiš andral o meriben, ta akor oda, ko uštaďa le Kristus andral o meriben, obdžiďarela the tumare meribnaskere ťela prekal peskero Duchos, savo dživel andre tumende.
Vašoda, phralale, amen na mušinas te dživel avke, sar kamel o ťelos,
bo te dživen le ťeloske, merena, ale te le Duchoha meraren o skutki le ťeloskere, dživena.
Bo savore, save hine ľigende le Devleskere Duchoha, hine čhave le Devleskere.
Se priiľan le Duchos, so tumendar na kerel otroken, hoj pale te dživen andre dar, ale priiľan le Duchos, so tumendar kerel čhaven. Andre leste šaj vičinas: “Abba, Dado!”
Oda Duchos korkoro sikavel amare duchoske, hoj sam o čhave le Devleskere.
A te sam o čhave, sam the o ďeďiča: O ďeďiča le Devleskere the jekhetane ďeďiča le Kristoskere. Bo te leha jekhetane cerpinas, jekhetane leha the avaha andre leskeri slava.
Me mange gondoľinav, hoj o pharipen, so amen hin akanake, pes aňi na del te rachinel ke odi slava, so pes amenge sikavela.
Bo calo ňebos the caľi phuv igen užarel pro Del, hoj te presikavel peskere čhaven.
Bo savoro, so sas kerdo pre phuv, hin musardo. Nane lačho pre ňisoste a oda na korkoro pestar, ale o Del oda avke domukľa. No diňa amen the oda, pre soste pes šaj zmukas,
hoj sa, so sas kerdo le Devlestar, ela andre jekh džives oslobodzimen andral o otroctvo, so les zňičinelas, a hoj sa ela andre sloboda the slava le Devleskere čhavengeri.
Amen džanas, hoj sa, so sas kerdo le Devlestar, dži akana cerpinel andro dukha sar e džuvľi, savi užarel te ločhol (tele te pašľol).
No na ča oda, ale the amen, save chudľam le Duchos sar oda ešebno daros le Devlestar, cerpinas andre peste, sar užaras pro Del, hoj amendar te kerel peskere čhaven a te oslobodzinel amaro ťelos.
Bo amen sam zachraňimen andro užaripen (naďej). Ale te oda, pre soste užaras, šaj te dikhel, akor oda nane užaripen. Bo soske vareko užarela pre oda, so dikhel?
Ale te pes zmukas pre oda, so na dikhas, ta akor užaras pre oda avriľikeribnaha.
Avke the o Duchos pomožinel amare slabišagenge. Se amen na džanas, vaš soske pes amenge kampel te modľinel. Ale korkoro o Duchos pes privakerel vaš amenge avke, hoj pes aňi le lavenca na del te phenel avri.
Ale oda, ko prindžarel o jile, džanel, so kamel o Duchos, bo ov pes privakerel vaš o sentna avke, sar o Del kamel.
Amen džanas, hoj sa, so avel andro dživipen, hin pro lačho olenge, save kamen le Devles a kas peske vičinďa andre peskero planos.
Olen, kas peske o Del kidňa avri, olen the anglal diňa, hoj te ačhen ajse sar leskero Čhavo, hoj o Čhavo te el ešebno maškar o but phrala.
Olen, kas peske anglal iľa avri, the vičinďa avri; olen, kas vičinďa avri, kerďa the čačipnaskeren; olen, kas kerďa čačipnaskeren, diňa the peskeri slava.
Akor so pre oda šaj phenas? Te hin o Del amenca, ko pre amende šaj avel?
O Del, savo na sajinďa peskere Čhas, ale diňa les vaš amenge savorenge, či oleha amenge na diňa savoro?
Ko šaj vakerel pre ola manuša, kas peske o Del avri kidňa? O Del hin oda, so amendar kerel čačipnaskeren.
Ko len šaj odsudzinel? O Ježiš Kristus hin oda, ko muľa a mek the ušťiľa andral o meriben, hino pal e čači (pravo) sera le Devleske a privakerel pes vaš amenge.
Ko amen odlela le Kristoskere kamibnastar? O pharipen, abo e dukh? Abo te pre amende džana, vaj e bokh, abo o čoripen, či e dar pal o dživipen, vaj o meriben?
Avke sar hin pisimen: “Vaš tuke amen kamen te murdarel calo džives; keren amenca sar le bakrorenca, saven ľidžan te murdarel.”
Ale andre kada savoro ňerinas (zviťazinas) a predžas oda prekal o Ježiš, savo peske amen zakamľa.
Bo me pačav, hoj aňi o meriben, aňi o dživipen, aňi o aňjela, aňi o uprune zora, aňi ola veci, so hin akana, aňi ola veci, so mekča avena, aňi ňisave zora,
aňi oda, so hin učes, aňi oda, so hin teles, aňi ňič aver, so sas kerdo le Devlestar, amen našťi odlela le Devleskere kamibnastar, so hin andro Ježiš Kristus, andre amaro Raj.
Me vakerav čačipen andro Kristus, na klaminav a miro svedomje andro Sentno Duchos mange hin švedkos,
hoj man hin bari žaľa a furt man dukhal o jilo.
Bo me korkoro kamľomas te el prekošlo a odčhido le Kristostar vaš mire phrala the miri famelija pal o ťelos.
On hine o Izraeliti: Lendar kerďa peskere čhaven; lenge sas diňi e slava, o zmluvi, o zakonos, e bohoslužba the o zasľubeňja.
Lendar hine o dada a lendar hine the ola, kastar avel o Kristus pal o ťelos, savo hino Del upral savorende a hino požehňimen pro furt. Amen.
Ale našťi phenas, hoj o Del prephagľa peskere lava. Bo na savore, save hine andral o Izrael, hine Izraeliti.
Aňi na savore hine o čhave ča vaš oda, hoj hine o potomki le Abrahamoskere, ale o Del phenďa le Abrahamoske: “Le Izakostar pes tuke rachinela o potomstvos.”
Dikhas, hoj le Devleskere čhave nane ola, save uľile (pes narodzinde) andro Izrael pal o ťelos. Ale ola čhave, pal save o Del diňa lav, pes rachinen andro Abrahamoskero potomstvos.
A kada hin oda lav, so diňa o Del: “Aver berš andre kajso časos avava a la Sara ela čhavoro.”
Avke oda sas na ča paš late, ale the paš e Rebeka. La Rebekakere čhaven sas jekh dad, amaro dad o Izak.
Bo mek akor, sar o čhave aňi na uľile, aňi na kerde ňič lačho abo nalačho, imar sas lake phendo le Devlestar: “O phureder služinela le ternedereske.” O Del phenďa kada, hoj te sikavel, hoj ov kidel avri, sar kamel, a hoj oda na sas vaš oda, so jekh lendar kerďa.
<range>
Avke sar hin pisimen: “Le Jakob kamavas, ale le Ezav našťi avri ačhavas.”
Akor so šaj phenas, hoj o Del nane čačipnaskero? Šoha na!
Bo le Mojžišoske phenel kada: “Ela mange pharo vaš oda, vaš kaste me kamav a avava jileskero ke oda, ke kaste me kamav!”
Na džal pal oda, so kamen abo so keren o manuša, ale džal pal oda, hoj o Del del peskero lačhipen.
Andro lava le Devleskere hin phendo le Faraonoske: “Vašoda tut vičinďom andro dživipen, hoj pre tute te sikavav miri zor a hoj pes miro nav te rozvakerel pal caľi phuv.”
Bo o Del hino jileskero ke oda, ke kaste ov kamel; ale kaske kamel, oleske zakerel o jilo andre.
Ale vareko mange šaj phenel: “Ňiko pes našťi ačhavel oleske, so o Del kamel. Te oda hin avke, soske amen akor marel?”
Ó, manušeja, ko sal tu, hoj ačhes pre čhib le Devleske? Či šaj phenel oda, so hino kerdo oleske, ko les kerďa: “Soske man avke kerďal?”
Abo či nane zor le hrnčjaris upral e čhik, hoj andral odi jekh čhik te kerel jekh kuči pre pačiv a aver pre napačiv?
Avke o Del kamľa te sikavel peskeri choľi the peskeri zor. Igen zľikerelas avri a zľidžalas ola kuča, pre save sas leskeri choľi, so sas pririchtimen pro meriben.
O Del kamľa te sikavel peskeri bari slava pro kuča, pre save sas lačhejileskero a save pririchtinďa pre slava –
pre amende, saven peske vičinďa: Na ča le Židendar, ale the le Nažidendar.
Avke sar the andro Hozeaš phenel: “Olen, save na sas mire manuša, vičinava ‘mire manuša’ a olenge, saven na kamavas, phenava: ‘Kamav tumen.’
A ela avke, hoj ode, kaj pes lenge phenelas: ‘Tumen na san mire manuša’, ode pes len vičinela čhave le džide Devleskere.”
O Izaiaš vičinel upral o Izrael: “The te o čhave le Izraeloskere ulehas ajci, keci hin e poši paš o moros, ča frima lendar ena zachraňimen,
bo o Raj kerela la phuvaha savoro, so phenďa, a kerela oda sig.”
The o Izaiaš oda imar anglal phenďa: “Te amenge o Nekzoraleder Raj na mukľahas o potomstvos, uľamas sar e Sodoma a dičhiľamas avri sar e Gomora.”
So akor oleha phenas? O Nažidi, save na kerenas ňič pre oda, hoj te ačhen čačipnaskere anglo Del, dochudle o spravodľišagos prekal o pačaben.
No o Izrael, savo kerelas sa, hoj te ačhel čačipnaskero prekal o zakonos, na dochudle o spravodľišagos prekal o zakonos.
Soske? Vašoda, hoj on pes na mukenas pro pačaben, ale pre peskere skutki. Avke pele pro bar a demade pes,
sar hin pisimen: “Dikh, thovav pro Sion e skala, kaj pes o manuša demena the o bar, pre savo perena, ale oda, ko andre leste pačala, pes šoha (ňikda) na ladžala.”
Phralale, jilestar kamav a mangav le Devles, hoj o Izrael te avel zachraňimen.
Šaj phenav, hoj labon pal o Del, ale nane len lačho prindžaripen.
Bo na prindžaren le Devleskero spravodľišagos a kamen te presikavel peskero spravodľišagos, na poddine pes le Devleskere čačipnaske.
Se o Kristus hin o koňec le zakonoske, hoj sako, ko pačala, te el čačipnaskero anglo Del.
Bo o Mojžiš pisinel pal o spravodľišagos andral o zakonos: “Oda manuš, ko doľikerela leskere prikazaňja, dživela lendar.”
Ale o spravodľišagos prekal o pačaben, phenel kada: “Ma phen tuke andro jilo: ‘Ko džala upre andro ňebos?’ (Oda hin te anel le Kristus tele.)
Abo: ‘Ko džala tele andro svetos le mulengero?’ (Oda hin te anel le Kristus upre andral o meriben.)”
Ale sar phenel? “Oda lav hino igen pašes, hino andre tiro muj the andre tiro jilo” – oda hin oda lav pal o pačaben, so vakeras.
Bo te viznavineha le Ježiš sar Rajes a pačaha andre tiro jilo, hoj les o Del uštaďa andral o meriben, aveha zachraňimen.
Se le jileha pes pačal, hoj te avas čačipnaskere, ale le mujeha pes viznavinel, hoj te avas zachraňimen.
Bo hin pisimen: “Sako, ko andre leste pačal, na ladžala pes.”
Oda hin jekh, či oda hin Židos vaj Grekos, bo oda jekh Raj hino Raj savorenge – barvalo ke sakoneste, ko les mangel.
Bo sako, ko vičinel pro nav le Rajeskero, ela zachraňimen.
Ale sar šaj pre leste vičinena, te andre leste na pačanďile? A sar šaj pačana andre oda, pal kaste na šunde? A sar šaj šunena, te ňiko lenge o lav na vakerela?
A sar šaj vakerena, te na ena bičhade? Avke sar hin pisimen: “Save šukar hine o pindre olengere, save aven te vakerel o lačho hiros pal o lačhe veci.”
Ale na savore priile o evaňjelium, bo o Izaiaš phenel: “Rajeja, ko pačanďiľa amare lavenge?”
O pačaben avel akor, sar šunas, a šunas akor, sar pes vakerel o lav le Kristoskero.
Ale phučav: So, čačes na šunde? Sar hoj na? Šunde! Avke sar hin pisimen: “Lengero hangos pes rozľigenďa pal caľi phuv a lengere lava dži pro agor le svetoske.”
Pale phučav: Či oda o Izrael na achaľiľa? O Mojžiš ešebno pre oda odphenďa: “Me kerava, hoj o manuša andral o Izrael te žarľinen pro manuša, save aňi nane narodos. Kerava, hoj te chan choľi pro narodos, savo nane goďaver.”
O Izaiaš pes na daralas te phenel: “Diňom man te arakhel olenge, save man na rodenas, sikaďom man olenge, save pal ma na phučenas.”
Ale pal o Izrael phenel: “Calo džives nacirdavas mire vasta ko manuša, save na kamenas te šunel a ačhenas mange pre čhib.”
Phučav akor: Či odčhiďa o Del peskere manušen? Šoha na! Se the me som Izraelitas andral o potomstvos le Abrahamoskero andral o kmeňos Benjamin.
O Del na odčhiďa peskere manušen, saven peske anglal kidňa avri. Se džanen, so hin pisimen andro lav, kaj pes vakerel pal o Eliaš – sar vakerelas le Devleske pro Izrael a phenďa:
“Rajeja, tire proroken murdarde a tire oltara čhide tele. Ačhiľom ča me korkoro a the man kamen te murdarel.”
Ale so leske odphenďa o Del? “Mukľom mange efta ezera (7 000) muršen, save na lašarenas le Baal, le falošne devles.”
Avke hin the akana. Ačhiľa lendar ča frima džene, ča ola, kas peske kidňa o Del avri peskere milosťaha.
Ale te oda hin le Devleskere milosťatar, ta akor oda nane le skutkendar; bo te oda uľahas avke, paľis imar le Devleskero milosť na uľahas milosť.
Akor so? O manuša andral o Izrael na dochudle oda, so rodenas, ča ola, save sas avrikidle. A okle dženenge ačhiľa e goďi zaphandľi,
avke sar hin pisimen: “O Del len diňa duchos, hoj zorales te soven, jakha, hoj te na dikhen, the kana, hoj te na šunen – dži adadžives.”
A o David phenel: “Mi en zachudle paš peskero pijibnaskero skamind sar andre pasca, mi peren a mi en marde!
Mi korisaľon pro jakha, hoj te na dikhen, a banďar lengero dumo pro furt.”
Me akor phučav: Pele o manuša andral o Izrael avke, hoj imar na ušťena? Šoha na! Ale vaš oda, hoj on pele andro binos, avľa e zachrana ko Nažidi, hoj o Izrael pre lende te thovavel.
Ale te le Židengero binos anďa o barvaľipen le svetoske a oda, hoj on pele, anďa o barvaľipen le Nažidenge, ta keci buter barvaľipen anela oda, sar avena savoredžene pale?
Tumenge, le Nažidenge, phenav: Lašarav kadi služba, bo me som apoštolos le Nažidenge.
A talam šaj kerava oda, hoj mire ťeloskere phrala te thovaven, a oleha šaj zachraňinava varekas lendar.
Bo te vaš oda, hoj o Del odčhiďa le Židen, hin o svetos le Devleha andro smirom – ta so ela akor, sar len pale prilela? Te na o dživipen andral o meriben?
Te o ešebno kotor le marestar hin dino le Devleske sar sentno, akor calo maro hino sentno a te hin o koreňis sentno, akor the o konara.
Varesave konarica sas avriphage, a tu, sar e dzivo oliva, salas andre zašťepimen maškar okla. Te oleha ačhiľa tutar – le Nažidostar – oda, ko lel e chasna la olivakere koreňistar the le žirostar,
ma lašar tut upral o konara. Ale te tut lašares, ta džan, hoj na tu ľidžas o koreňis, ale o koreňis tut.
Ale tu pheneha: “O konara sas avriphage, hoj me te avav zašťepimen.”
Mištes, sas avriphage vaš oda, hoj na pačanas, ale tu ačhes le pačabnaha. Vašoda tut ma ľidža upre, ale dara tut!
Bo te o Del na sajinďa o čače konara, na sajinela aňi tut.
Vašoda dikh le Devleskero lačhipen, ale the oda, sar zoraha sudzinel! O Del hino zoralo ke ola, save pele, ale hino lačho ke tu, te ačheha andro lačhipen. Ale te na ačheha, aveha the tu avričhindo.
Avke the on, te na ačhena andro napačaben, ena pale zašťepimen. Bo le Devles hin zor pale len te zašťepinel.
Te tu sal avričhindo andral e dzivo oliva a sal zašťepimen andre lačhi oliva, so nane prirodzeno, ta keci sigeder ena kala konara, so imar sas andre čači (pravo) oliva, pale zašťepimen andre peskeri oliva?
Se kamav, phralale, hoj te džanen kada garuďipen, hoj te na aven goďaver korkore ke peste. Bo varesave manušenge andral o Izrael hine o jile zakerde andre dži akor, medik na avena savore manuša, save nane Židi ko Del.
A avke ela calo Izrael zachraňimen, sar hin pisimen: “Andral o Sion avela o Zachrancas a odlela o bijedevleskeriben le Jakobostar.
Kada ela miri zmluva prekal lende, sar odlava lengere bini.”
Vašoda, hoj o Židi odčhide o evaňjelium, hine ňeprijaťeľa le Devleskere a ada hin pro lačho tumenge, save na san Židi. Ale vaš lengere dada, saven peske o Del kidňa avri, hine leskere prijaťeľa.
Bo o Del na lel pale o dari, so diňa, a na bisterel pro manuša, kas peske kidňa avri.
Avke sar tumen, o Nažidi, varekana na šunenas le Devles, ale akana chudľan le Devleskero lačhipen (milosť) vaš oda, hoj o Židi na šunenas le Devles,
avke akana on na šunen, hoj pes tumenge te dochudel le Devleskero lačhipen. No prekal oda paľis the on chudena pale le Devleskero lačhipen.
Bo o Del zakerďa andre savore manušen andre oda, hoj les te na šunen, hoj pre sakoneste te avel paľis leskero lačhipen.
Ó, savo baro hino o Del andre peskero barvaľipen, goďaveripen the prindžaripen! Ko šaj achaľol leskere sudi a ko šaj avel pre oda, save hin leskere droma?
“Se ko prindžarel le Devleskero gondoľišagos? Abo ko sas varekana leskero radcas?”
“Ko diňa le Devles vareso, hoj ov oda leske te del pale?”
Bo lestar, prekal leste a leske hin savoro! Leske e slava pro furt! Amen.
Phralale, mangav tumen igen vaš oda, hoj o Del hino lačhejileskero! Den tumare ťela sar džiďi, sentňi obeta, so ela le Devleske pre dzeka. Ada hin nekfeder služba le Devleske.
Ma keren avke, sar kerel kada svetos. Ale domuken le Devleske te čerinel tumen andral a te del tumen nevo gondoľišagos, hoj paľis te džanen, so kamel o Del, so hin lačho, so hin leske pre dzeka a so hin dokonalo.
Vaš o lačhipen (milosť) le Devleskero, so sas mange dino, phenav sakoneske tumendar: Ma av barikano, ma gondoľin pal tu buter, sar kampel, ale gondoľin pal tu ajci, keci tut o Del diňa pačaben.
Bo sar amen hin but kotora andro ťelos, ale na savore kotora keren jekh buči,
avke the amen sam but džene jekh ťelos andro Kristus, ale sako hin aver kotor. No jekhetane sam oda jekh ťelos.
Ale o Del amen diňa peskere lačhipnastar (milosťatar) sakones aver dari. Te hin varekas daros te prorokinel, mi kerel oda, pal oda keci les hin pačaben.
Te hin varekas daros te služinel, mi služinel. Te hin varekas daros te sikavel, mi sikavel.
Oda, kas hin daros te podhazdel andro pačaben, mi kerel oda. Oda, ko del, mi del ščirones. Ko ľidžal varesavi služba, mi kerel oda savore jileha. Ko kerel lačhipen avreske, mi kerel oda radišagoha.
O kamiben mi el čačo a na dujemujengero. Mi džungľol tumenge o nalačhipen; ľikeren tumen le lačhipnastar.
Jilestar pes kamen sar phrala-pheňa a jekh avreske presikaven bareder pačiv.
Keren sa prekal oda, hoj te služinen le Rajeske radišagoha andral calo jilo.
Radisaľon andro užaripen (naďej); andro pharipen ľikeren avri; andro modľitbi ma preačhen.
Sthoven tumen pre oda, so kampel le phralenge. Phundraven tumare khera prekal o cudze manuša a den len pačiv.
Žehňinen olenge, save pre tumende džan, žehňinen a ma košen.
Radisaľon olenca, save radisaľon, a roven olenca, save roven.
Mi el tumen jekh gondoľišagos maškar peste. Ma hazden pes upre, ale achaľon the olen, ko hine slabeder. Ma aven goďaver korkore ke peste.
Ňikaske ma den pale o nalačho vaš o nalačho. Ale keren oda, so hin lačho angle savore manuša.
Te pes oda del a te oda hin pre tumende, dživen savore manušenca andro smirom.
Mire lačhe phralale, ma visaren avrenge pale o nalačhipen, ale muk oda le Devleskera choľake. Se hin pisimen: “Me dava pale, me počinava,” phenel o Raj.
Vašoda, te hino tiro ňeprijaťeľis bokhalo, de les te chal; te kamel te pijel, de les te pijel. Bo te kada kereha, labola bara ladžatar.
O nalačhipen tut te na thovel tele, ale tu thov tele o nalačhipen le lačhipnaha.
Sako pes mi poddel le svetoskere autoritenge. Bo ňiko na ľidžal korkoro pestar, te leske oda o Del na domukľahas. Sako hino ačhado le Devlestar.
Avke sako, ko pes ačhavel pro autoriti, ačhavel pes the pre oda, so o Del prikazinďa, bo ov le autoriten ačhaďa. Ola, save na šunen, anen pre peste o sudos.
Ola džene, save keren o lačho, pes na mušinen te daral le autoritendar, ale ola, save keren o nalačho. Na kames tut te daral le autoritendar? Akor, ker o lačho a lašarena tut,
bo on hine le Devleskere služobňika tuke pro lačho. Ale te keres oda, so nane lačho, dara tut, bo na hijaba hordinen e šabľa. On hine le Devleskere služobňika, save sikaven le Devleskeri choľi olenge, ko keren o nalačho.
Vašoda pes igen kampel te poddel na ča vaš le Devleskeri choľi, ale the vašoda, bo andro jilo džanes, hoj oda hin mištes.
Se vašoda počinen the o daňe, bo on hine le Devleskere služobňika, save keren ipen odi buči.
Den sakoneske oda, so leske kamen: Kaske o daňe, oleske o daňe; kaske o clo, oleske o clo; kaske e pačiv, oleske e pačiv; kastar kampel te daral, olestar daran.
Ma ačhen ňikaske ňič te kamel, ča o kamiben jekh ke avreste, bo ko oda kerel, doľikerel calo zakonos.
Bo o prikazaňja: “Na kereha lubipen! Na murdareha! Na čoreha! Na džaha pal avreskero!” – savore kala a mek the savore okla prikazaňja hine andre kada jekh: “Kameha avres avke, sar pes korkores.”
Te varekas kames, šoha (ňikda) leske na kereha o nalačho. Vašoda te tut hin o kamiben, akor doľikeres calo zakonos.
A kada keren, se džanen, hoj imar avľa tumari ora, hoj te ušťen andral o soviben. Bo akana hin amaro spaseňje pašeder, sar sas akor, sar pačanďiľam.
E rat imar oddžal a o džives hino pašeder. Vašoda preačhas te kerel o skutki le kaľipnaskere a las pre peste o zbraňi le svetloskere.
Vašoda ľikeras pes rajikanes sar o manuša, save dživen dživese – na andro mulatišagi the andro pijiben; na andro lubipen the kiňešagi; na andro vesekedišagi the andro hamišagos.
Ale uren tumen andro Raj Ježiš Kristus a ma gondoľinen pre oda, sar te kerel o nalačhe žadosci, so kamel te kerel amaro ťelos.
Prilen olen, ko hine slaba andro pačaben, a ma vesekedinen tumen lenca vaš oda, sar on gondoľinen, so hin lačho, abo nalačho.
Jekh pačal, hoj šaj chal savoro, a vareko hino slabo andro pačaben a chal ča zeleňina.
Oda, ko chal savoro, te na dikhel tele oles, ko na chal. A oda, ko na chal savoro, te na sudzinel oles, ko chal. Se o Del les priiľa.
Ko sal tu, hoj sudzines avreskere sluhas? Ča leskero Raj rozsudzinel či ačhela, abo perela. Ale ačhela, bo o Raj dela les zor, hoj te ačhel.
Varesave manuša ľikeren varesavo džives bareder sar aver. Aver phenen, hoj savore dživesa hine jekh. Sako mi el zoralo andre oda, sar achaľol.
Ko doľikerel varesavo džives, doľikerel les le Rajeske. Ola, ko chan savoro, den pačiv le Rajes, bo paľikeren le Devleske vaš o chaben. Ola, ko na chan savoro, den tiš pačiv le Rajes, bo the on paľikeren le Devleske.
Bo ňiko amendar na dživel korkoro peske a ňiko korkoro peske na merel.
Te dživas, le Rajeske dživas; te meras, le Rajeske meras. Avke či imar dživas, abo meras, sam le Rajeskere.
Bo vašoda o Kristus the muľa the obdžiďiľa, hoj te avel Raj upral o džide the upral o mule.
Ale tu soske sudzines tire phrales? Abo tu, soske tele dikhes tire phrales? Se savore jekhvar ačhaha anglo Del pro sudos.
Bo hin pisimen: “Vašoda, hoj dživav, phenel o Raj, dojekh khoč anglal mande banďola a dojekh čhib viznavinela, hoj som o Del.”
Avke sako amendar odphenela korkoro vaš peste le Devleske vaš oda, sar dživelas.
Vašoda preačhas te sudzinel jekh avres. Ale sigeder gondoľin pre oda, hoj te na keres vareso, pre soste o phral šaj perel andro pačaben.
Me džanav a pačav, hoj andro Ježiš Kristus korkoro pestar nane ňisavo chaben nažužo, ča oleske hin nažužo, ko pačal, hoj oda chaben hin nažužo.
Bo te dukhaves tire phrales vaš o chaben, imar akor na phires andro kamiben. Ma musar tire chabeneha oles, vaš kaske muľa o Kristus!
Te na pre tumende namištes vakeren vaš oda, so tumen džanen, hoj hin lačho.
Bo o kraľišagos le Devleskero nane o chaben the o pijiben, ale o spravodľišagos, o smirom the o radišagos andro Sentno Duchos.
Oda, ko le Kristoske avke služinel, hino pre dzeka le Devleske a o manuša les den pačiv.
Mušinas te džal pal oda, so anel o smirom a jekhetane amen bararel andro pačaben.
Ma musar oda, so o Del kerďa, ča vaš o chaben. Se savoro hin žužo, ale nane mištes te chal oda, soha aver šaj perel andro binos.
Mištes hin te na chal mas, te na pijel mol, aňi te na kerel ňič, pre soste šaj perel tiro phral.
O pačaben, so tut hin, ľiker andre tu anglo Del. Bachtalo hin oda, ko pes korkoro na odsudzinel andre oda, pal soste peske gondoľinel, hoj hin lačho.
Ale oda, ko pochibinel, sar vareso chal, hino odsudzimen, bo na kerel oda pačabnaha. A savoro, so keras bi o pačaben, hin binos.
Te sam zorale andro pačaben, kampel amenge te ľidžal o slabišagi olenge, ko hine slaba. Na kampel te avel ča korkore peske pre dzeka.
Sako amendar mi el pre dzeka avreske pre leskero lačho, hoj te barol andro pačaben.
Se aňi o Kristus na rodelas oda, so leske sas pre dzeka, ale avke sar hin pisimen: “Pre mande avľa e ladž olendar, save tuke kerde e ladž.”
Se savoro, so sas varekana pisimen, sas pisimen prekal amende, hoj te sikľuvas, hoj te ľikeras avri, hoj te radisaľuvas a hoj avke amen te el o užaripen (naďej).
A o Del, kastar avel o avriľikeriben the o radišagos, mi del tumenge te gondoľinel maškar peste pre oda jekh, hoj te keras avke, sar kerelas o Ježiš Kristus,
hoj savoredžene jekhetane te lašaras jekhe hangoha le Devles the le Dades amare Rajeskere le Ježišoskere Kristoskere.
Vašoda prilen jekh avres avke, sar o Kristus tumen priiľa pre slava le Devleskeri.
Bo phenav, hoj o Ježiš Kristus sas o služobňikos le Židenge, vaš oda, hoj te sikavel, hoj o Del vakerel čačipen; a te sikavel, hoj le Devleskere lava, so diňa lengere dadenge, hine čače,
a hoj o Nažidi vaš leskero lačhipen te lašaren le Devles. Avke sar hin pisimen: “Vašoda tut lašarava maškar o Nažidi a giľavava tire naveske o chvali.”
A pale phenel: “Nažidale, radisaľon leskere manušenca!”
A pale: “Bararen le Devles savore narodi a lašaren les savore nipi!”
O Izaiaš phenel: “Avela o potomkos le Izajoskero, ov ľidžala le pohanen a pre leste pes zmukena o Nažidi.”
A o Del, savo amen del o užaripen, tumen mi pherarel savore radišagoha the smiromoha andro pačaben, hoj te baron prekal e zor le Sentne Duchoskeri andro užaripen.
Phralale mire, the me pačav pal tumende, hoj the tumen san pherde le lačhipnaha a hin tumen savoro prindžaripen a tumen šaj sikaven jekh avres.
Me tumenge pisinďom sikra zoraleder, bo kamľom tumenge pale te leperel varesave veci prekal o lačhipen (milosť), so man diňa o Del.
Diňa, hoj me te avav o služobňikos le Ježišoskero Kristoskero le Nažidenge, hoj te služinav sar rašaj le Devleskere evaňjelioske, hoj o Nažidi te en e obeta, so šukares voňinel le Devleske a so hiňi sentňarďi le Sentne Duchostar.
Vašoda man andro Ježiš Kristus šaj lašarav oleha, so kerav prekal o Del.
Darav man te vakerel vareso aver. Vakerav ča oda, so kerďa o Kristus prekal ma le lavenca the le skutkenca, vaš oda, hoj les o Nažidi te šunen.
O Kristus oda kerďa prekal o zorale zazraki the ďivi, andre zor le Devleskere Duchoskeri. Avke chudľom te vakerel le Kristoskero evaňjelium andral o Jeruzalem, dži paš e phuv Illirikum.
Furt kamavas te vakerel o evaňjelium pre ola thana, kaj mek na šunde pal o Kristus, hoj te na ačhavav pre avreskero zaklados.
Avke sar hin pisimen: “Ola, kaske na sas vakerdo pal leste, dikhena les a ola, save pal leste na šunde, achaľona.”
Vašoda mange na sas buterval domuklo te džal ke tumende.
Ale akana imar andre kala phuva dokerďom miri buči a imar but berš kamav te džal ke tumende.
A džava akor, sar man ela drom andre Špaňieliko, bo pačav, hoj tumen dikhava, sar predžava prekal tumaro foros, a hoj tumen mange paľis pomožinena te džal dureder pro drom. Ale sigeder sar džava, kamav tumenca sikra te radisaľol.
Akana džav andro Jeruzalem te služinel ode le Devleskere manušenge,
bo e Macedonija the e Achaja pes rozgondoľinde te kerel zbjerka prekal o čore maškar o phrala andro Jeruzalem.
On oda kerde, bo dičholas pes lenge, hoj mištes hin lenge oda te visarel pale. Bo te o Nažidi dochudle le Židengero duchovno barvaľipen, ta akor on oda kamen te visarel le Židenge, oleha, hoj lenge te služinen peskere ťelesne barvaľipnaha.
Sar kada dokerava a sar lenge dava savore love, so sas prekal lende skidle upre, džava ke tumende a odarik džava andre Špaňieliko.
Džanav, hoj sar avava ke tumende, anava pherdo požehnaňje le Kristoskero.
Prekal amaro Raj Ježiš Kristus the prekal o kamiben le Duchoskero, tumen mangav, phralale, hoj tumen jekhetane manca te maren vaš ma andro modľitbi anglo Del.
Modľinen tumen, hoj te avav avricirdlo andral o vasta ole manušendar andre Judsko, save na pačan. A modľinen tumen, hoj le Devleskere manuša andro Jeruzalem te prilen miri služba radišagoha.
A modľinen tumen, hoj le Devleskera voľatar te avav ke tumende pherdo le radišagoha, hoj mange maškar tumende te odpočovinav.
O Del, savo del o smirom, mi el tumenca savorenca. Amen.
Kamav tumenge te phenel pal amari pheň Feba, savi služinel andre khangeri andro foros Kenchrea,
hoj la te prilen andro nav le Rajeskero, avke sar kampel le Devleskere manušenge. Te lake vareso kampela, andre savoreste lake pomožinen; se oj pomožinďa but dženenge the mange korkoreske.
Pozdravinen la Priska the le Akvilas, save manca jekhetane služinen le Ježišoske Kristoske.
On kamenas te del the o dživipen vaš mange. Me lenge paľikerav, no na ča me, ale the savore khangera le Nažidengere.
Pozdravinen the o zboros, so hin andre lengero kher. Pozdravinen the le Epainetos, mire lačhe phrales. Ov sas ešebno andre Azija, ko pačanďiľa andro Kristus.
Pozdravinen la Maria, oj kerďa but phari buči prekal tumende.
Pozdravinen le Adronikos the le Junias, save hine Židi avke sar me a sas manca andre bertena. Len o apoštola len sar baren a on pačanďile andro Kristus sigeder sar me.
Pozdravinen le Amplijatos, mire lačhe phrales andro Raj.
Pozdravinen le Urban, savo manca jekhetane kerel e buči le Kristoskeri, the le Stachys, mire lačhe phrales.
Pozdravinen le Appolo, savo presikaďa peskero pačaben andro Kristus. Pozdravinen olen, save hine andro kher ko Aristobulos.
Pozdravinen le Herodion, savo hino Židos avke sar me. Pozdravinen le pačabnaskeren andral le Narcissoskeri famelija.
Pozdravinen la Tryfajna the la Tryfosa, save keren buči prekal o Raj. Pozdravinen la Persida, mira lačha pheňa, savi kerďa igen but buči prekal o Raj.
Pozdravinen le Rufos, savo hino avrikidlo le Rajestar, the leskere da, savi hiňi the mange sar daj.
Pozdravinen le Asynkritos, le Flegon, le Hermes, le Patrobas, le Hermas the savore phralen, save hine lenca.
Pozdravinen le Filologos the la Julia, le Nereus the leskera pheňa, le Olympas the savore phralen andro Del, save hine lenca.
Pozdravinen tumen savore jekh avres le sentne čumibnaha. Pozdravinen tumen savore khangera le Kristoskere.
Phralale mire, mangav tumen, merkinen pre ola džene, save rozulaven o khangera a maren upre le manušen a džan pre oda sikaviben, so tumen priiľan. Džan pašal lende!
Bo kajse manuša na služinen amare Rajeske le Ježišoske Kristoske, ale peskere ťeloskere žadoscenge. Peskere gule lavenca the šukare vakeribnaha odcirden le pačivale manušen, save hine slaba andro gondoľišagos.
Se sako džanel pal tumende, sar šunen le Devles. Vašoda man hin tumendar o radišagos, ale kamav, hoj te džanen, so hin lačho, a te na domuken peske o nalačho.
O Del, kastar avel o smirom, sig rozmarela le satan tel tumare pindre. O lačhipen (milosť) amare Rajeskero le Ježišoskero Kristoskero mi el tumenca.
Pozdravinel tumen o Timoteus, savo manca kerel jekhetane e buči, the o Lucius, o Jason the o Sosipatros, save hine Židi avke sar me.
Pozdravinav tumen andro Raj, me o Tercius, savo pisinďa kada ľil.
Pozdravinel tumen o Gajos. Andre leskero kher pes zdžal e khangeri a the me ode akana bešav. Pozdravinel tumen o Erastos, savo kerel buči le lovenca andro foros a mek the leskero phral o Kvartos.
[O lačhipen (milosť) amare Rajeskero le Ježišoskero Kristoskero mi el tumenca savorenca.]
Slava le Devleske! Ov tumen šaj zoraľarel andro pačaben, avke sar vakerav andre miro evaňjelium pal o Ježiš Kristus; avke sar pes sikaďa o garuďipen, so sas garudo čirlastar.
Ale akana oda avľa avri prekal oda, so pisinenas o proroka; a prikazinďa oda o večno Del, hoj oda te džanen savore narodi, hoj savore te pačan a te šunen les.
Leske, le jekhe goďavere Devleske, mi džal e slava prekal o Ježiš Kristus pro furt. Amen.
Me o Pavol, le Devleskera voľatar vičindo sar apoštolos le Ježišoskero Kristoskero, the o phral o Sostenes
pisinas le Devleskera khangerake andro foros Korint, olenge, save hine vičinde te en le Devleskere sentna manuša andro Ježiš Kristus, the savorenge, save bararen o nav amare the lengere Rajeskero le Ježišoskero Kristoskero pre dojekh than:
Mi del tumen o Del, amaro Dad, the o Raj, o Ježiš Kristus, peskero lačhipen (milosť) the o smirom.
Na preačhav te paľikerel mire Devleske vaš tumenge, vaš le Devleskero lačhipen (milosť), so tumenge sas dino andro Ježiš Kristus.
Bo andre leste ačhiľan barvale andre savoreste, andre dojekh lav the andre dojekh prindžaripen.
O sveďectvo pal o Kristus hino zoralo maškar tumende,
vašoda na chibaľinel tumenge ňisavo duchovno daros, sar užaren pre amaro Raj Ježiš Kristus, hoj pes sikavela.
Ov tumen dela zor andro pačaben dži o agor. Ľikerela tumen avke, hoj na ela pre tumende so te phenel andro Džives amare Rajeskero le Ježišoskero Kristoskero.
Le Devleske šaj pačan. Ov tumen vičinďa, hoj te dživen jekhetane leskere Čhaha, le Ježišoha Kristoha, amare Rajeha.
Phralale, mangav tumen andro nav amare Rajeskero le Ježišoskero Kristoskero, hoj savoredžene te vakeren jekh, hoj tumen te na vesekedinen maškar peste. Aven jekhetane andre savoreste, andre jekh gondoľišagos, hoj oda jekh te kamen a te roden.
Bo dodžanľom man la Chloakera famelijatar, phralale, hoj hin maškar tumende o vesekedišagi.
Oleha kamav te phenel, hoj sako tumendar phenel: “Me som le Pavloskero,” abo: “Me som le Apolloskero,” a aver: “Me le Peteriskero,” a mek aver: “Me le Kristoskero!”
Či hino o Kristus rozulado? Či sas o Pavol vaš tumenge ukrižimen? Abo san bolde andro nav le Pavloskero?
Paľikerav le Devleske, hoj ňikas tumendar na bolďom – ča le Krispus the le Gajos –
hoj ňiko te na phenel, hoj sanas bolde andre miro nav.
No, mek bolďom the le Štefan leskera famelijaha a buter imar na džanav, či mek bolďom varekas avres.
Bo o Kristus man na bičhaďa te bolel, ale te vakerel o evaňjelium, na andro manušengere goďaver lava, hoj o kerestos le Kristoskero te na našavel peskeri zor.
Se o lav pal o kerestos hin diliňipen prekal ola, save meren, ale prekal amende, save avaha zachraňimen, hin le Devleskeri zor.
Bo hin pisimen: “Zňičinava o goďaveripen le goďavere manušengero a e goďi le goďavere manušengeri odčhivava.”
Kaj hino o goďaver? Kaj o avrisikado? Kaj ola, save avke bares vakeren andre kada svetos? Či na visarďa o Del o goďaveripen kale svetoskero pro diliňipen?
Se o Del peskere goďaveripnaha kerďa avke, hoj les o svetos te na sprindžarel peskere goďaveripnaha. Ov kamľa, hoj les te sprindžaren prekal o vakerdo lav, so lenge dičhol sar diliňipen, hoj te zachraňinel olen, save pačan.
Bo o Židi mangen o zazraki a o Greki roden o goďaveripen.
Ale amen vakeras pal o ukrižimen Kristus: O Židi pre oda rušen a le Grekenge oda hin diliňipen.
Ale le Židenge the le Grekenge, saven o Del vičinďa, hin o Kristus le Devleskeri zor the le Devleskero goďaveripen.
Bo oda, so dičhol sar diliňipen le Devleskero, hin goďavereder sar le manušengero goďaveripen. A oda, so dičhol sar o slabišagos le Devleskero, hin zoraleder sar le manušengeri zor.
Se dikhen, phralale, save sanas, sar tumen o Del vičinďa! Pal oda, sar dikhen o manuša, nane maškar tumende but avrisikade, abo zorale, vaj bare manuša.
Ale o Del peske kidňa avri oda, so hin dilino andro svetos, hoj pes te ladžan o goďaver, a so hin slabo andro svetos, o Del peske kidňa avri, hoj pes te ladžan o zorale.
O Del peske kidňa avri oda, so nane baro andro svetos a hin odčhido – so o svetos na ľikerel ňisoske – hoj te zňičinel oda, so o svetos ľikerel sar varesoske,
hoj pes anglo Del ňiko te na lašarel.
Ale o Del kerďa, hoj te aven andro Ježiš Kristus a hoj ov te el amaro goďaveripen. Andro Kristus sam ospravedlňimen, sentňarde the avricinde.
Hoj te el avke, sar hin pisimen: “Oda, ko pes lašarel, mi lašarel pes le Rajeha.”
The me, phralale, sar avľom ke tumende te vakerel le Devleskero garudo čačipen, na avľom les te vakerel bare lavenca, abo bare goďaveripnaha.
Phenďom mange, hoj maškar tumende na vakerava ňič aver, ča pal o Ježiš Kristus, savo sas primardo pro kerestos.
Sar avľom ke tumende, avľom andro slabišagos – daravas man the izdravas.
Mire lava the miri kazeň na sas andro goďaver lava, so tumen kamlehas te prevakerel, ale andre le Devleskero Duchos, savo sikavelas peskeri zor,
hoj te na ačhaven tumaro pačaben pre le manušeskero goďaveripen, ale pre le Devleskeri zor.
Ale amen vakeras o goďaveripen maškar ola, save imar podbarile andro pačaben, ale na o goďaveripen kale svetoskero, abo le bare rajengero andral kada svetos, save našaven e zor.
Ale vakeras le Devleskero garudo goďaveripen, so o Del diňa pre amari slava mek angloda, sar sas kerdo o svetos.
A ňiko le rajendar pre kada svetos na prindžarel oda goďaveripen. Bo te les prindžardehas, ta akor na ukrižindehas amare Rajes, saveske džal e slava.
Ale avke sar hin pisimen: “Aňi e jakh na dikhľa, aňi o kan na šunďa, mek aňi andro jilo le manušeske na avľa, so o Del pririchtinďa olenge, save les kamen.”
Ale amenge o Del oda sikaďa prekal peskero Duchos, bo o Duchos arakhel avri savoro a džanel the le Devleskero garuďipen.
Bo ko džanel, so hin andro manuš, te na o duchos le manušeskero, so hin andre leste? Avke the le Devleskere veci na prindžarel ňiko, ča o Duchos le Devleskero.
A amen na chudľam le duchos kale svetostar, ale le Duchos, savo hin le Devlestar, hoj te prindžaras savoro, so amenge o Del diňa.
Pal oda the vakeras, ale na ajse lavenca, so hin le manušeskere goďaveripnastar, ale ole lavenca, so sikľiľam le Duchostar. Avke sikavas le Duchoskere čačipena olenge, kas hin o Duchos.
Ale o ťelesno manuš na achaľol oda, so kamel le Devleskero Duchos, bo oda hin leske diliňipen. Našťi oda sprindžarel, bo oda kampel te achaľol andro Duchos.
O manuš, saves hin o Duchos, šaj rozsudzinel savoro, ale les našťi sudzinel ňiko.
Sar hin pisimen: “Se ko prindžarďa e goďi le Rajeskeri, hoj les te sikavel?” No amen hin e goďi le Kristoskeri.
A me, phralale, našťi tumenge vakerďom sar olenge, kas hin o Duchos, ale sar olenge, so mek hine ťelesne the čhavore andro Kristus.
Karminavas tumen thudeha a našťi tumen diňom o zoralo chaben, bo oda mek našťi chaľan. Aňi akana našťi chan,
bo mek furt san ťelesne. Bo te hin maškar tumende e zavisť the o vesekedišagos, či mek na san ťelesne a či na keren avke sar o nipi andro svetos?
Bo te vareko phenel: “Me som le Pavloskero!” a aver phenel: “Me le Apolloskero!” – či na keren avke sar o nipi andro svetos?
Se ko hin o Apollo? A ko hin o Pavol? On hine o služobňika, prekal save pačanďiľan. A oda sako avke, sar leske diňa o Raj.
Me sadzinavas a o Apollo čhivkerelas o paňi, ale o Del diňa, hoj te barol.
A vašoda oda manuš, ko sadzinel nane ňič, aňi oda, ko čhivkerel o paňi, ale o Del, savo del, hoj te barol.
No oda, ko sadzinel the oda, ko čhivkerel o paňi, hine jekh. Ale sako chudela peskero počiňiben pal oda, sar kerelas peskeri buči.
Bo amen keras e buči jekhetane le Devleha a tumen san le Devleskeri maľa the le Devleskeri stavba.
Le Devleskere lačhipnastar (milosťatar), so mange sas dino, sar goďaver staviťeľis, thoďom o zaklados a aver dženo upre ačhavel. Ale sako mi dikhel, sar upre ačhavel.
Bo ňiko našťi thovel aver zaklados sar oda, so imar hin thodo – a oda hin o Ježiš Kristus.
Či vareko pre oda zaklados ačhavel o somnakaj, či o rup, o dragane bara, o kašt, o phus, či e šuki čar:
Sakoneskeri buči jekhvar dičhola. Bo andro Džives le Kristoskero dojekhe manušeskeri buči pes probaľinela avri (skušinela avri) andre jag a odi jag sikavela, savi odi buči hiňi.
Te odi buči, so varesavo manuš kerďa pre oda zaklados, ľikerela avri, chudela o počiňiben.
Ale te varesave manušeske e buči zlabola, našavela o počiňiben, ale ov korkoro ela zachraňimen, no avke, sar te uľahas avricirdlo andral e jag.
So na džanen, hoj tumen san le Devleskero chramos a hoj o Duchos le Devleskero dživel andre tumende?
Te vareko musarel le Devleskero chramos, oles o Del musarela, bo o chramos le Devleskero hino sentno a oda san tumen.
Ňiko pes korkoro te na klaminel! Te peske maškar tumende vareko gondoľinel, hoj hino goďaver pre kada svetos, mi el dilino, hoj te el goďaver.
Bo o goďaveripen kale svetoskero hin diliňipen anglo Del. Bo hin pisimen: “O Del zachudel le goďaveren andre lengero goďaveripen.”
A pale: “O Raj džanel, hoj o gondoľišagi le goďaverengere nane pre ňisoste.”
Vašoda pes ňiko te na lašarel le manušenca. Bo savoro hin tumaro:
Či o Pavol, vaj o Apollo, abo o Kefas; vaj o svetos, či o dživipen, vaj o meriben; či ola veci, so hine akana; abo ola, so mekča ena – savoro hin tumaro,
ale tumen san le Kristoskere a o Kristus le Devleskero.
Tumen gondoľinen pal amende avke, sar pal o služobňika le Kristoskere the sar pal o spravci, savende hin le Devleskere garude čačipena.
Le spravcendar pes užarel, hoj te aven pačivale peskere rajenge.
Mange na džal pal oda, či man sudzinen tumen abo o manušeskero sudos. Ale aňi korkoro man na sudzinav,
bo hin man žužo svedomje, ale oleha na kamav te phenel, hoj som bi e chiba. Se oda, ko man sudzinel, hin o Raj.
Vašoda ma sudzinen ňič anglal, medik na avela o Raj a anela pro svetlos oda, so hin garudo andro kaľipen, a sikavela, so peske gondoľinenas o manuša andro jile. Paľis chudela sako le Devlestar peskero lašariben.
Phralale, kada phenďom prekal tumende a sikaďom pre ma the pro Apollo, hoj amendar te sikľon, oda so hin phendo: “Ma džan dureder sar oda, so hin pisimen.” Hoj pes ňiko te na lašarel varekaha a avres te na dikhel tele.
Bo ko tutar kerel barederes avrestar? A so tut hin, so na chudľal? A te oda chudľal, soske tut lašares, sar te oda na chudľalas?
Hin tumen imar sa, so tumenge kampel? Imar barvaľiľan? Imar kraľinen, choc bijal amende? No kamľomas, hoj čačes te aven kraľa, hoj amen jekhetane tumenca te kraľinas!
Bo avke pes mange dičhol, sar te amen, le apoštolen, diňahas o Del oda nekostatneder than: Sar olen, save hine odsudzimen pro meriben. Bo sam sar o ďivadlos cale svetoske, le aňjelenge the le manušenge.
Amen sam diline vaš o Kristus a tumen san goďaver andro Kristus; amen slaba a tumen zorale; amen tele dikhen a tumen lašaren.
Dži akana sam bokhale, smedne a lange; sam marde a phiras than thanestar.
Keras phares buči peskere vastenca; rakinen amenge, amen žehňinas; džan pre amende, amen zľidžas;
sar amen košen, amen lenge odphenas šukar lavenca. Ačhiľam sar o šmeci le svetoskere; sam odčhide savorendar dži akana.
Me na pisinav kada vaš oda, hoj tumen te anav andre ladž, ale hoj tumenge te dovakerav sar mire čhavenge, saven kamav.
Choc te tumen uľahas deš ezera (10 000) manuša, save tumen sikadehas pal o pačaben andro Kristus, no našťi tumen avel but dada, bo me tumen anďom pro svetos andro Ježiš Kristus prekal o evaňjelium.
Mangav tumen: Keren avke sar me.
Vašoda tumenge bičhaďom le Timoteus, mire čhas, saves kamav a savo hino pačivalo andro Raj. Ov tumenge leperela, sar me dživav andro Ježiš Kristus – oda, so sikavav všadzik andre dojekh zboros.
Varesave džene tumendar ačhile barikane, bo peske gondoľinen, hoj na avava ke tumende.
Te oda o Raj kamela, avava ke tumende sig a paľis sprindžarava e zor ole barikane manušengeri, a na ča lengere lava.
Bo o kraľišagos le Devleskero nane andro lava, ale andre zor.
So kamen? Kamen, hoj te avav ke tumende la pacaha, vaj le kamibnaha a kovle duchoha?
Šunďom, hoj hin maškar tumende o lubipen a oda ajso lubipen, savo nane mek aňi maškar o napačabnaskere. Phenav pal oda, hoj vareko tumendar dživel peskere dadeskera romňaha.
Tumen pes mek lašaren? Na uľahas feder, hoj te roven upral oda a ole dženes, savo oda kerďa, te čhiven avri tumendar?
Bo choc te na som maškar tumende, som tumenca andro duchos, sar te ode uľomas a imar sudzinďom oles, ko oda kerďa.
Sar tumen zdžana the mire duchoha, kampel andro nav the andre zor amare Rajeskeri le Ježišoskeri Kristoskeri
te del ole manušes le satanoske, hoj leskero ťelos te el zňičimen a leskero duchos te el zachraňimen andro džives amare Rajeskero.
Oda, soha tumen lašaren, nane lačho. So, na džanen, hoj frima drožďi anel upre calo chumer?
Odčhiven tumendar o purane binoskere drožďi, hoj te aven nevo chumer, bo tumen san o maro bi o drožďi. Se the o Kristus, amaro Patraďakero Bakroro, sas murdardo vaš amenge.
Vašoda te na ľikeras o inepos le purane drožďenca, andre save hin o binos the o nalačhipen. Ale ľikeras o inepos ole mareha, so hino bi o drožďi, andro žužipen the čačipen.
Pisinďom tumenge andro ľil, hoj tumen te na chal ňič le lubarenca,
ale na gonďoľinav pal o lubara andral kada svetos, abo pal ola, save hine izdrade pal o love, abo pal o živaňa, abo pal o modlara andro svetos. Bo te lenca tumen na uľahas ňič, mušinďanas te džal het andral o svetos.
Ale pisinďom tumenge, hoj tumen pes te na zdžan ole dženeha, savo pal peste phenel, hoj hino phral – ale hino lubaris, hino izdrado pal o love, abo modlaris, abo košel a pijel, abo hino živaňis. Aňi na chan kajse dženeha!
Man nane vaš soske te sudzinel olen, save hine avri, ale andre khangeri mušinas te sudzinel o binos.
A olen, save hine avri, sudzinel o Del. “Čhiven ole nalačhe manušes tumendar avri!”
Te varekas tumendar hin vareso avreha, sar pes šaj sudzinel anglal o napačabnaskere manuša a na anglal o pačabnaskere?
Či so, na džanen, hoj o pačabnaskere manuša sudzinena o svetos? A te tumen sudzinena o svetos, ta na džanen te rozsudzinel aňi oda nekcikneder?
So na džanen, hoj sudzinaha le aňjelen? Oleha mek buter o veci kale dživipnaskere?
Sar džan pro sudos vaš o veci kale dživipnaskere, soske tumen den te sudzinel ajsenge, save nane ňič andre khangeri?
Phenav oda, hoj tumen te ladžan! So, nane maškar tumende aňi jekh goďaver manuš, savo džanel te rozsudzinel o veci maškar peskere phrala?
Ale o phral pes sudzinel le phraleha a mek ke oda anglal o napačabnaskere?
Se imar ča oleha prekhelďan, hoj tumen sudzinen maškar peste. Soske radeder na cerpinen o dukha? Soske radeder na zľidžan o nalačhipen?
Ale tumen keren o nalačho a dukhaven le phralen.
So na džanen, hoj o načačipnaskere na chudena le Devleskero kraľišagos? Ma klaminen pes korkoren! O binošna manuša na chudena le Devleskero kraľišagos: Aňi o lubara, aňi o modlara, aňi ola, ko keren lubipen pašal o rom vaj pašal e romňi, aňi o homoseksuala, aňi ola, ko lenca oda keren,
aňi ola, ko čoren, aňi ola, ko izdran pal o love, aňi o pijaka, aňi ola, ko košen, aňi o živaňa. Ňiko lendar na chudela le Devleskero kraľišagos.
A varesave džene tumendar sanas ajse. Ale akana sanas olestar obžužarde, sentňarde the ospravedlňimen andro nav le Rajeskero le Ježišoskero Kristoskero the andro Duchos amare Devleskero.
“Savoro šaj kerav, no na savoro mange hin pro lačho.” “Savoro šaj kerav, ale me na avava ňisoske otrokos.”
“O chabena hin prekal o per a o per hin prekal o chabena!” Ale o Del zňičinela soduj. No o ťelos nane prekal o lubipen, ale prekal o Raj, a o Raj prekal o ťelos.
O Del uštaďa le Rajes andral o meriben a the amen uštavela peskera zoraha.
So na džanen, hoj tumare ťela hine o kotora le Kristoskere ťelostar? Či šaj lav o kotora le Kristoskere ťelostar a kerava lendar o kotora la lubňakere? Šoha na!
Abo so na džanen, hoj oda, ko del peskero ťelos la lubňake, hino laha jekh ťelos? Se hin pisimen: “Ola duj džene ena jekh ťelos.”
A oda, ko pes podel le Rajeske, hino leha jekh duchos.
Denašen het le lubipnastar! Aver binos, so kerďahas o manuš, na kerel peskere ťeloske, ale ko kerel o lubipen, kerel binos korkoro peskere ťeloske.
So na džanen, hoj tumaro ťelos hino o chramos le Sentne Duchoskero, savo hino andre tumende a saves tumenge diňa o Del? Tumen na san korkore peskere!
Sanas avricinde bare počiňibnaha. Vašoda lašaren le Devles tumare ťeloha [the tumare duchoha, bo o duchos the o ťelos hin le Devleskero].
Akana pal oda, so mange pisinďan. Mištes uľahas, te le muršes na ela ňič la džuvľaha.
Ale vaš oda, hoj pes te na kerel o lubipen, mi el dojekhe muršes leskeri romňi a dojekha džuvľa lakero rom.
O murš mi kerel oda, so kampel peskera romňake, a the e džuvľi mi kerel avke peskere romeske.
E džuvľi nane raňi peskere ťeloske, ale lakero rom – aňi o murš nane raj peskere ťeloske, ale leskeri romňi.
Ma odphenen pes jekh avreske, ča te sodujdžene oda kamena pre varesavo časos, hoj tumen te modľinen. Paľis aven pale peha, hoj tumen te na pokušinel o satan, bo našťi bijal oda ľikeren avri.
No phenav, hoj oda šaj keren, ale oda nane prikazis.
Rado uľomas, hoj te en savore manuša sar me, ale sakones hin le Devlestar peskero daros: Jekhes kajso daros a avres aver.
Ale phenav olenge, save nane veradune, the le vdovenge, hoj feder prekal lende ela, te ačhenas korkore avke sar me.
Ale te pes na džanen te zľikerel, mi džan romeste, bo feder hin te džal romeste, sar žadoscaha pal oda te labol.
Prekal o veradune manuša dav prikazaňje, so nane mandar, ale le Rajestar: E džuvľi te na džal het peskere romestar.
Ale choc te geľahas, mi ačhel bi o rom, abo pes mi sthovel pale peskere romeha. O murš te na omukel peskera romňa.
A oklenge phenav me, na o Raj: Te hin varesave phrales romňi, savi na pačal, a oj leha kamel te dživel, te na la omukel.
A te hin varesava džuvľa ajso rom, savo na pačal, a ov laha kamel te dživel, te na les omukel.
Bo o napačabnaskero murš hino sentňardo prekal peskeri romňi a e napačabnaskeri džuvľi hiňi sentňarďi prekal peskero rom. Te oda na uľahas avke, ulehas tumare čhave nažuže, ale akana hine sentna.
Ale te o napačabnaskero kamel te džal het, ta mi džal. Andre kajse veci o pačabnaskero phral abo pheň nane phandle, se o Del amen vičinďa ko smirom.
Bo sar šaj džanes, džuvľije, či zachraňineha tire romes? Abo tu, muršeja, sar šaj džanes, či zachraňineha tira romňa?
Sako tumendar mi dživel avke, sar leske oda diňa o Raj – sako avke, sar les o Del vičinďa. Kada hin, so sikavav andre savore khangera.
Sas vareko vičimen sar občhindo (obrezimen)? Te na oda garuvel andre. Abo sas vareko vičimen sar naobčhindo? Te na pes del te občhinel (obrezinel).
Bo na džal pal oda, či hino o manuš občhindo abo nane, ale džal pal oda, či doľikerel le Devleskere prikazaňja.
Sako mi ačhel andre oda, andre soste sas vičimen.
Salas vičimen sar otrokos? Ma trapin tut oleha! Ale te šaj kerďalas, hoj te aves slobodno, ker oda.
Bo o otrokos, savo sas vičimen le Rajestar, hino slobodno andro Raj a avke the o slobodno manuš, savo sas vičimen, hino otrokos le Kristoskero.
Bares sas vaš tumenge počimen. Ma aven otroka le manušenge!
Phralale, sako mi ačhel andre oda, andre soste sas paš o Del vičimen.
Prekal o manuša, save nane veradune: Man nane le Rajestar prikazaňja. No phenava sar oda, ko hin pačivalo le Rajeskere lačhipnastar:
Gondoľinav mange, hoj mištes hin prekal o manuš vaš ola pharipena, so hin akana, hoj te ačhel bi e romňi.
Sal veraduno? Ma kam tut laha te rozdžal. Na sal veraduno? Ma rode romňa.
Ale te iľalas romňa, na kerďal binos. A te džala e pačivaľi čhaj romeste, na kerďa binos. Ale kajsen ela pharipen andro ťelos a me tumen kamav olestar te chraňinel.
Ale kada tumenge phenav, phralale, hoj imar amen nane but časos. A akanastar ola, kas hin romňija, mi dživen avke, sar te len na ela romňija.
Ola, save roven, mi dživen avke, sar te na rundehas; ola, save radisaľon, sar te na radisaľilehas; ola, save cinkeren, sar te len ňič na ela; a ola,
save chasňaren kada svetos, sar te les na chasnaľindehas. Bo kada svetos imar na ačhela but avke, sar hino akana.
Me kamľomas, hoj te aven bi o starišagi. Oda, ko hino bi e romňi, starinel pes pal oda, so hin le Rajeskero, hoj te avel pre dzeka le Rajeske.
Ale oda, ko iľa romňa, starinel pes pal o veci le svetoskere, sar te avel pre dzeka la romňake.
Akor hin leskero jilo rozulado. E pačivaľi džuvľi vaj odi džuvľi, sava nane rom, pes starinel pal o veci le Rajeskere, hoj te el sentno the le ťeloha the le duchoha. Ale odi, savi geľa romeste, starinel pes pal o veci le svetoskere, sar te el pre dzeka le romeske.
Ale kada phenav na vašoda, hoj tumenge te phandav o šelo andre meň, ale pre tumaro lačho, hoj te dživen mištes a šukares tumen te ľikeren le Rajestar, hoj te na gondoľinen pre aver.
Te varesavo manuš phirel pačivaľa čhaha a našťi pes zľikerel a lake imar hin o berša, ta mi lel peske la romňake te šunel andro jilo, hoj mušinel avke te kerel. Oleha na kerela ňisavo binos.
Te peske o manuš andro jilo phenel, hoj la na kamel te lel romňake a hino zoralo pes te zľikerel a phenďa peske andro jilo, hoj la mukela te ačhel pačivaľi, mištes kerel.
O manuš, savo peske lel romňa, mištes kerel. Ko peske na lel romňa, kerel meksa feder.
E džuvľi hiňi phandľi dži akor, medik dživel lakero rom. Ale te lake muľahas o rom, hiňi slobodno a šaj džal romeste, pal kaste kamel, ale ča pal oda, ko hino andro Raj.
No me oda dikhav avke, hoj ela bachtaleder, te ačhela slobodno. A gondoľinav mange, hoj the man hin le Devleskero Duchos.
A pal oda mas, so pes obetinel le modlenge, džanas, hoj amen hin savoren o prindžaripen. No o prindžaripen ľidžal andro baripen, ale o kamiben bararel avri.
Oda manuš, ko peske gondoľinel, hoj vareso džanel, ov mek na sprindžarďa avke, sar kampel te sprindžarel.
Ale ko le Devles kamel, oles o Del prindžarel.
A pal oda chaben, so sas obetimen le modlenge: Amen džanas, hoj ňisavi modla pro svetos nane ňič – hoj nane aver del, bo hin ča jekh Del.
Bo choc hine “devla”, saven o manuša len sar devlen, či pro ňebos vaj pre phuv – a choc hin but ajse “devla” the “raja” –
ale amen hin ča jekh Del, o Dad. Lestar hin savoro a the amen dživas prekal leste. A hin ča jekh Raj, o Ježiš Kristus, prekal kaste hin savoro a the amen dživas lestar.
Ale na sako prindžarel kada čačipen. Vareko mek dži akana hine sikade te chal o mas avke, sar te oda mas uľahas čačes obetimen le modlenge, a vaš oda, hoj lengero svedomje hino slabo, hino oleha meľardo.
Ale o chaben amen na anel pašeder ko Del, bo te na chaha, ňič na našavaha, a te chaha, ňič na dochudaha.
Ča dikhen pre oda, hoj kadi tumari sloboda le slaben te na anel andro binos.
Bo te hin tut prindžaripen, a vareko, saves hin slabo svedomje, tut dikhela te bešel pal o skamind andro modlakero chramos: Či ov na chala tiš ole masestar, so sas obetimen le modlenge?
A avke tiro slabo phral, vaš savo muľa o Kristus, ela zňičimen vaš oda, hoj tut hin o prindžaripen.
Te kada binos keren le phralenge, kaleha dukhaven lengero slabo svedomje a hin tumen binos the ko Kristus.
Vašoda, šoha na chava oda chaben, so ľidžal mire phrales andro binos, hoj ov oleha te na perel andro binos.
Či na som slobodno manuš? Či na som apoštolos? Či na dikhľom le Ježiš, amare Rajes? Či na san tumen o ovocje mira bučakero andro Raj?
Te na som apoštolos avrenge, no tumenge som. Se tumen san oda, so sikavel pre ma, hoj som apoštolos andro Raj.
Sar man o manuša sudzinen, me lenge phenav kada:
Či nane man pravos, hoj man te den o chaben the o pijiben vaš miri buči?
Či našťi peha las pačabnaskera džuvľa avke, sar keren the okla apoštola the o phrala le Rajeskere a the o Peter?
Abo so, ča me the o Barnabaš mušinas te kerel buči, hoj te el amen so te chal?
Savo slugaďis peske korkoro počinel sa peskere lovendar? Ko sadzinel e viňica a na chal olestar, so upre barol? Abo ko pes starinel pal o bakre a na lel ole thudestar, so den o bakre?
Phenav oda ča sar manuš? Či na phenel oda the o zakonos?
Bo andro zakonos le Mojžišoskero hin pisimen: “Na phandeha o piskos la gurumňake, savi kerel buči, hoj te na chal.” Či pes o Del starinel ča pal o gurumňa?
Či oda na vakerel amenge? Se prekal amende sas pisimen: “Oda, ko orinel e phuv, a the oda, ko marel avri o žužoďiv (o zrnos), mi kerel peskeri buči andro užaripen (naďej), hoj olestar chudela peskero kotor.”
Amen maškar tumende sadzinahas oda duchovno. Avke nane amen pravos te lel tumendar o veci, so kampel le ťeloske sar žatva?
Te aver džene tumendar oda šaj len, ta akor amen na? Ale amen na ačhahas vaš oda pravos. Savoro zľidžas vaš oda, hoj te na zaačhavas o evaňjelium le Kristoskero.
So na džanen, hoj ola, save služinen andro chramos, chan o chaben andral o chramos a ola, save keren buči paš o oltaris, šaj peske len kotor le obetendar?
Avke the o Raj prikazinďa, hoj ole, save o evaňjelium kazinen, te dživen le evaňjeliostar.
Ale me na kerďom ňič olestar. Aňi kada na pisinďom vaš oda, hoj oda pes avke te kerel paš mande. Bo feder mange uľahas te merel, sar oda, hoj mange vareko te musarel kada miro lašariben.
Bo sar vakerav o evaňjelium, nane man soha pes te lašarel, bo mušinav oda te kerel, ale vigos mange uľahas, te les na vakerďomas.
Te oda kerav ča vaš oda, hoj kamav, chudav vaš oda počiňiben. Ale me mange našťi kidav avri, bo o Del mange diňa kadi sentňi služba.
So hin miro počiňiben? Me na lav ňisave love vaš oda, hoj vakerav o evaňjelium le Kristoskero. Choc te mange oda ola bučatar patrinel, me oda na lav, choc šaj iľomas.
Me som slobodno manuš a na som ňikaske otrokos, ale me mandar kerďom sakoneskero otrokos, hoj te dochudav so mek buter manušen.
Prekal o Židi ačhiľom sar Židos, hoj te dochudav le Židen. Prekal ola, save hine tel o zakonos, ačhiľom, sar te uľomas the me tel o zakonos – choc na som tel o zakonos – hoj te dochudav olen, save hine tel o zakonos.
Prekal ola, save hine bi o zakonos, ačhiľom sar te bi o zakonos – choc na som bi o zakonos le Devleskero, ale som tel o zakonos le Kristoskero – hoj te dochudav olen, save hine bi o zakonos.
Prekal o slaba ačhiľom slabo, hoj te dochudav le slaben. Prekal savorende ačhiľom savoro, hoj te zachraňinav hojča varesaven.
Savoro kerav prekal o evaňjelium, hoj man andro evaňjelium te el miro kotor.
Se džanen, hoj but džene denašen pro preťeki, ale ča jekh lendar chudela e cena. Vašoda denašen avke, hoj la te dochuden.
Dojekh preťekaris pes mušinel te zľikerel savorestar. On oda keren vašoda, bo kamen te chudel e koruna, so našľola, ale amen chudaha ajsi, so ačhela pro furt.
Vašoda me denašav rovnones, hoj te dodžav andro cieľos, a demav avke, hoj te trafinav, a na ča avke andro luftos.
Marav man mire ťeloha avke, hoj man te šunel, bo našťi avrenge pal oda kazinav, te me korkoro na dochudav e cena.
Kamav, phralale, hoj te džanen, hoj savore amare dada sas tel e chmara a savore pregele prekal o moros.
Savore sas bolde andre chmara the andro moros, hoj te en jekh le Mojžišoha.
Savore chanas oda jekh duchovno chaben
a savore pijenas oda jekh duchovno pijiben, bo pijenas andral e duchovno skala, so džalas pal lende – a odi skala sas o Kristus.
Ale buter džene lendar na sas pre dzeka le Devleske a mule pre pušťa.
Kada pes ačhiľa savoro prekal amende, vaš oda, hoj te na kamas oda nalačhipen, avke sar on.
Aňi ma aven modlara, sar varesave lendar sas. Avke sar hin pisimen: “Bešle peske o nipi, hoj te chan the te pijen, a paľis ušťile, hoj pes te zabavinen.”
Aňi na keras o lubipen, sar varesave lendar kerenas a tel jekh džives lendar mule avri 23 000 manuša.
Aňi te na pokušinas le Kristus, avke sar varesave lendar pokušinenas a merenas le sapendar.
Aňi ma dudrinen, bo varesave džene lendar dudrinenas a paľis sas zňičimen le meribnaskere aňjelostar.
Kada savoro pes ačhiľa lenge a hin pisimen vaš oda, hoj amen pre oda te dikhas a te sikľuvas olestar – amen, save dživas andro posledna časi.
A avke oda, ko peske gondoľinel, hoj ačhel, mi del pozora, hoj te na perel.
O pokušeňja, so pre tumende avle, hine ča ajse, so šaj zľidžal o manuš. Ale o Del hino verno. Ov na domukela, hoj te aven skušimen buter, sar birinen, ale andre proba (skuška) tumen dela the drom sar te avel andral avri, hoj oda te birinen te zľidžal.
Vašoda, mire lačhe phralale, denašen het, hoj tumen te na el ňič le modlenca.
Phenav tumenge sar le goďaverenge, hoj pes te zagondoľinen upral oda, so phenav.
Či nane amen kotor andro rat le Kristoskero, sar pijas andral e kuči, vaš savi paľikeras? A či nane amen kotor andro ťelos le Kristoskero, sar chas o maro, so phageras?
Vaš oda, hoj hin ča jekh maro, amen but džene sam jekh ťelos, bo savore chas ole jekhe marestar.
Dikhen pro Izrael: Či nane olen, save chan o chaben le oltaristar, jekhetaňiben le oltariha?
So oleha kamav te phenel? Či oda mas, so hin obetimen le modlenge, hin vareso? Abo, hoj e modla hin vareso?
Na! Ale so on obetinen, obetinen le demonenge a na le Devleske. A me na kamav, hoj tumen te el o jekhetaňiben le demonenca.
Našťi pijen andral e kuči le Rajeskeri the andral e kuči le demonengeri. Našťi chan pal o skamind le Rajeskero the pal o skamind le demonengero.
Abo či kamas te choľarel le Rajes? Abo sam zoraleder sar Ov?
“Savoro šaj kerav” – ale na savoro hin pro lačho. “Savoro šaj kerav” – ale na savoro hin pre chasna.
Ňiko te na dikhel pre peskero, ale sako mi rodel e chasna prekal aver.
Savoro, so pes bikenel pro pľacos, chan a ňič ma phučen vaš tumaro svedomje.
Bo hin pisimen: “Le Rajeskeri hiňi e phuv the savoro, so upre hin.”
Te tumen vičinela te chal vareko olendar, save na pačan, a tumen kamena te džal, chan ode savoro, so tumen dena, a ňič ma phučen vaš tumaro svedomje.
Ale te tumenge vareko phenďahas: “Kada sas obetimen le modlenge!” Ma chan vaš o svedomje the vaš oda manuš, savo tumenge oda phenďa.
Me na vakerav pal tumaro svedomje, ale pal avre dženeskero svedomje. Vareko šaj phučel: “So? Prekal o svedomje aver dženeskero te na avav slobodno?
Bo te me paľikerav le Devleske vaš o chaben, soske pre mande aver dženo te vakerel vaš oda chaben, vaš savo me paľikerďom?”
Savoro, so keren, či chan abo pijen, keren pre slava le Devleskeri.
Vašoda, ľikeren tumen avke, hoj te na anen o pohoršeňje aňi le Židenge, aňi le Grekenge, aňi le Devleskera khangerake,
avke sar the me kerav sa prekal oda, hoj te avav pre dzeka savorenge andre savoreste. Me na rodav oda, so hin mange pro lačho, ale so hin pre chasna but dženenge, hoj te aven zachraňimen.
Keren sa pal ma, avke sar me kerav sa pal o Kristus.
Lašarav tumen phralale vaš oda, hoj furt man leperen a ľikeren tumen olestar, so tumen sikaďom, avke sar tumenge oda podiňom.
Ale kamav, hoj te džanen, hoj o šero dojekhe muršeske hin o Kristus, o šero la džuvľake hin o murš a o šero le Kristoske hin o Del.
Dojekh murš, sar pes modľinel abo prorokinel a hin les vareso pro šero, tele dikhel peskero šero.
Dojekh džuvľi, sar pes modľinel abo prorokinel a nane la učhardo andre o šero, tele dikhel peskero šero – a oda hin avke, sar te peske hoľinďahas o šero.
Te e džuvľi na učharel andre peskero šero, ta šaj pes the strihinel. Ale te peske e džuvľi ladžal te hoľinel o šero, abo te strihinel o bala, ta mi učharel peske o šero andre.
O murš peske na mušinel te učharel andre peskero šero, bo hino o obrazis the e slava le Devleskeri, ale e džuvľi hiňi e slava le muršeskeri.
Bo o murš nane la džuvľatar, ale e džuvľi le muršestar,
bo na o murš sas kerdo prekal e džuvľi, ale e džuvľi prekal o murš.
Vašoda mušinel te avel la džuvľa pro šero vareso, so sikavel, hoj hiňi tel e autorita le romeskeri, prekal o aňjela.
Ale andro Raj hiňi e romňi jekh le romeha a o rom hino jekh la romňaha.
Bo sar hiňi e džuvľi kerďi le muršestar, avke uľol the o murš la džuvľatar a sodujdžene hine le Devlestar.
Rozsudzinen korkore maškar peste, či oda hin šukares, hoj pes e džuvľi te modľinel ko Del bijal ňisoste pro šero.
Abo či na sikľuvas the andro dživipen oda, hoj te hin le muršes bare bala, hin leske oda pre ladž?
No te hin la džuvľa bare bala, lake oda hin pro šukariben. Bo o bare bala lake sas dine sar o šlajeris.
Ale te pes vareko vaš oda kamľahas te vesekedinel: Amen pre oda na sam sikade, aňi o khangera le Devleskere.
Andre kala veci, so akana phenava, tumen na lašarav, bo tumen pes zdžan na pro lačho, ale pro rosno.
Ešeb šunďom, hoj tumen vesekedinen maškar peste, sar tumen zdžan andre khangeri – a me pačav, hoj oda hin sikra the čačo.
Bo mušinel maškar tumende te el the o vesekedišagi, hoj pes te presikaven maškar tumende ola, save džan pal o čačo drom.
A oda, so tumen chan, sar tumen zdžan jekhetane, oda nane e večera le Rajeskeri.
Bo sar džan te chal, sako peske chal peskero chaben a avke hin vareko bokhalo a aver mato.
Abo či tumen nane tumare khera, kaj šaj chan the pijen? Abo či na dikhen tele la Devleskera khangera a keren ladž olenge, saven nane ňič? So kamen, hoj tumenge pre kada te phenav? Kamen, hoj tumen vaš oda te lašarav? Vaš kada tumen na lašarava.
Bo oda, so me priiľom le Rajestar, tumenge the phenďom: O Raj o Ježiš andre odi rat, sar les dine andre, iľa o maro
a sar paľikerďa, phagerelas a phenďa: “Len, chan, kada hin miro ťelos, so pes vaš tumenge del. Kada keren pre miro leperiben!”
Avke pal e večera iľa the e kuči a phenďa: “Kadi kuči hin e nevi zmluva andre miro rat. Kada keren, kecivar pijena pre miro leperiben.”
Bo kecivar chaľanas kada maro a piľanas andral kadi kuči, ľidžan o hiros pal o meriben le Rajeskero, medik na avela.
Vašoda, te vareko chaľahas le Rajeskere marestar vaj piľahas leskera kučatar nažuže jileha, ela les binos pro ťelos the pro rat le Rajeskero.
Ale sako pes ešeb (peršo) mi zagondoľinel upral peskero dživipen a avke šaj chal ole marestar the šaj pijel ola kučatar.
Bo te o manuš chal ole marestar the pijel ola kučatar bi e pačiv anglo ťelos le Rajeskero, akor oleha, hoj chal the pijel, anel upral peste o sudos.
Vašoda hin maškar tumende but džene slaba, nasvale the mule.
Bo te pes korkore zagondoľinďamas upral peste, či mištes dživas, akor na uľamas sudzimen.
No oleha, hoj amen o Raj sudzinel, bararel amen avri, hoj te na avas odsudzimen le svetoha.
A avke, phralale mire, sar tumen zdžana te chal, užaren jekh pre aver!
Te hin vareko bokhalo, ta mi chal khere, hoj te na anel o sudos pre tumende, sar tumen zdžan. A okla veci prikerava, sar avava.
Phralale, kamav, hoj te džanen pal ola dari, so del o Duchos.
Se džanen, hoj mek sar sanas pohana, phirenas ko ňeme modli, avke sar pes denas te ľidžal.
Vašoda kamav hoj te džanen, hoj ňiko, kas ľidžal o Duchos le Devleskero, našťi košel le Ježiš. A ňiko našťi phenel, hoj o Ježiš hino Raj, ča oda, kas ľidžal o Sentno Duchos.
Bo hin ajse the kajse dari, ale o Duchos hino jekh.
A hin ajse the kajse službi, ale o Raj hino jekh.
A hin ajse the kajse buča, ale savoro kerel oda jekh Del andre savorende.
Ale andre sakoneste pes o Duchos presikavel avres pre chasna savorenge.
Bo jekheske hin dino le Duchostar te vakerel o goďaveripnaskero lav; avreske hin dino o prindžaripnaskero lav ole jekhe Duchostar;
avreske o pačaben ole jekhe Duchostar; avreske o dari te sasťarel ole jekhe Duchostar;
avreske te kerel o zazraki; avreske te prorokinel; avreske te rozprindžarel le duchen; avreske te vakerel andre aver čhiba; a avreske, hoj te achaľol a te prethovel o čhiba.
Ale savoro kerel oda jekh Duchos korkoro, savo rozdel sakoneske o dari avke, sar ov kamel.
Bo avke, sar hin jekh ťelos a hin les but kotora a savore kotora hine jekh ťelos, choc te hine but: Avke hin the o Kristus.
Se amen savore samas bolde jekhe Duchoha andre jekh ťelos – či o Židi vaj o Greki, či o otroka abo o slobodne: Savore priiľam ole jekhe Duchos.
Se aňi o ťelos nane kerdo jekhe kotorestar, ale but kotorendar.
Te avke phenďahas o pindro: “Me na som le ťelostar, bo me na som o vast!” Ta imar na ela o pindro le ťeloskero kotor?
A te phenďahas o kan: “Me na som le ťelostar, bo me na som e jakh!” Ta imar na ela o kan le ťeloskero kotor?
Te uľahas calo ťelos ča e jakh, sar paľis o ťelos šaj šunďahas? Te uľahas calo ťelos ča o kan, sar paľis šaj voňinďahas?
Vašoda sthoďa o Del savore kotora pro ťelos avke, sar ov kamľa.
Te uľahas savore kotora ča jekhe kotorestar, kaj uľahas calo ťelos?
No akana hin but kotora, ale ča jekh ťelos.
Vašoda e jakh našťi phenel le vasteske: “Mange tut na kampel!” Aňi o šero le pindrenge: “Na kampel mange tumen!”
No ola kotora, so pes dičhol, hoj hine slabeder: Ipen len igen kampel pro ťelos.
A presikavas bareder pačiv ole kotorenge, so peske amen gondoľinas, hoj hine frimeder pačivale. A feder uraviben das ole kotoren, so hine garude.
Ale amare pačivale kotorenge oda na kampel. O Del sthoďa o ťelos avke, hoj olen, so hine slabeder, diňa bareder pačiv,
hoj te na avel andro ťelos o vesekedišagi, ale hoj pes o kotora jekh pal aver te starinen.
A te cerpinel jekh kotor, jekhetane leha cerpinen the okla kotora; a te lašaren jekhe kotores, jekhetane leha radisaľon savore kotora.
Tumen san le Kristoskero ťelos a sako tumendar hin leskero kotor.
A andre khangeri o Del ačhaďa ešeb (peršo) le apoštolen, dujten proroken, triten učiťeľen, olen, save keren o zazraki, olen, saven hin daros te sasťarel, te pomožinel, te starinel pes, abo te vakerel andre aver čhiba.
Či hine savore apoštola? Či hine savore proroka? Či hine savore učiťeľa? Či hin sakoneske dino te kerel o zazraki?
Či hin savoren o dari te sasťarel? Či savore vakeren andro čhiba? Či savore džanen te prethovel o čhiba?
Mi džal tumenge igen pal o feder dari. A me tumenge sikavava oda nekfeder drom.
Te vakerďomas manušengere čhibenca abo le aňjelengere čhibenca, ale na uľahas man o kamiben, uľomas ča sar o zvonos, so harangozinel, abo sar o trast, so čerginel.
Te man uľahas o daros te prorokinel a achaľiľomas savore garuďipena, te man uľahas savoro prindžaripen, abo ajso pačaben, hoj o verchi prethoďomas, ale na uľahas man o kamiben, ňič na som.
A te rozdiňomas savoro miro barvaľipen, abo te miro ťelos diňomas te labarel, ale na uľahas man o kamiben, nane mange oda pre ňisoste.
O kamiben ľikerel avri, o kamiben hino lačho. O kamiben na zavidzinel, na lašarel pes a na thovel pes upre.
O kamiben pes ľikerel rajikanes, na rodel peskero, na choľisaľol, na leperel o nalačho,
na radisaľol le načačipnaske, ale radisaľol le čačipnaske.
O kamiben savoro zľidžal, andre savoreste pačal, andre savoreste užarel, savoro precerpinel.
O kamiben šoha (ňikda) na preačhel, ale o proroctva pes predžana, o čhiba preačhena a o prindžaripen našľola.
Bo ča varesavo kotor džanas a ča varesavo kotor prorokinas.
Ale sar avela oda, so hin dokonalo, akor našľola oda, so nane dokonalo.
Sar somas čhavoro, vakeravas sar čhavoro, gondoľinavas sar čhavoro a achaľuvavas sar čhavoro, ale sar ačhiľom murš, zamukľom o čhavorikane veci.
Akana dikhas nažužes, sar andro gendalos a sar prekal e molha, ale paľis pes dikhaha muj-mujeha. Akana prindžarav ča frima, ale paľis prindžarava dokonales, avke sar o Del prindžarel the man.
Avke akana ačhel kala trin: O pačaben, o užaripen (naďej) the o kamiben. Ale nekbareder lendar hin o kamiben.
Keren sa prekal oda, hoj tumen te el o kamiben a igen džan pal o dari le Duchoskere, ale buter pal oda, hoj te prorokinen.
Bo oda, ko vakerel andro aver čhiba, na vakerel le manušenge, ale le Devleske. Bo ňiko lenge na achaľol, bo vakeren o garuďipena prekal o Duchos.
No oda, ko prorokinel, vakerel le manušenge, hoj len te zoraľarel, te podhazdel a lenge te anel o radišagos.
Oda, ko vakerel andro čhiba, zoraľarel pes korkores, ale oda, ko prorokinel, zoraľarel e khangeri.
Me kamav, hoj savoredžene te vakeren andro čhiba, no uľomas radeder te prorokinďanas. Bo bareder hin oda, ko prorokinel sar oda, ko vakerel andro čhiba, te na džanel o čhiba te prethovel. Ča akor, sar hin prethode o čhiba, e khangeri pes zoraľarel.
Phralale, te me avľomas ke tumende a vakerďomas andro aver čhiba, savi chasna tumen mandar uľahas? Hin chasna ča te vakerďomas oda, so mange sikaďa o Del, abo vareso, so mange diňa te prindžarel, varesavo proroctvo, abo varesavo sikaviben.
Avke sar the o nadžide nastroji, so den avri o zvukos, či e pišťaľka vaj e harfa: Te na dinehas sako aver zvukos, sar pes džanľahas, sar šunďol e pišťaľka a sar e harfa?
Abo ko pes pririchtinela pro mariben, te e truba namištes šunďola a na dela avri lačho hangos?
Avke the tumen: Te na phenďan la čhibaha ajso lav, so pes del te achaľol, sar pes džanela, so pes vakerel? Bo vakerena andro luftos.
Andro svetos hin ajci but čhiba a ňisavi lendar nane bi o lava.
Ale te na prindžarav a na achaľuvav odi čhib, so vareko vakerel, ov ela cudzincos mange a me leske.
Avke hin the tumenca. Te igen kamen o dari le Duchoskere, dikhen hoj te džan pal o dari, save anena buter chasna la khangerake.
A avke oda, ko vakerel andro čhiba, pes mi modľinel, hoj oda te džanel the te prethovel.
Bo sar man modľinav andro aver čhiba, modľinel pes miro duchos, ale mira goďa olestar nane ňič.
Akor so te kerel? Modľinava man mire duchoha, ale modľinava man the mira goďaha. Lašarava le Devles le giľavipnaha andre miro duchos, ale giľavava le Devleske the mira goďaha.
Bo sar lašares le Devles andro duchos a te ela ode ča ajso manuš, sar šaj phenela “Amen” pre oda, sar tu paľikeres, te ov na achaľol, so vakeres?
Bo choc tu mištes paľikeres, no okleske oda na pomožinel te barol.
Paľikerav le Devleske, hoj buter vakerav aver čhibenca sar tumen savore,
ale andre khangeri kamav radeder te phenel pandž ajse lava, so pes achaľola, sar deš ezera (10 000) ajse lava andro čhiba, so pes na achaľola – hoj te sikavav the avren oleha so vakerav.
Phralale, ma aven sar čhavore andre tumaro gondoľišagos. Sar džal pal o nalačhipen, aven sar čhavore, ale andro gondoľišagos aven sar duchovne dospele.
Andro zakonos hin pisimen: “Aver čhibenca the aver vuštenca vakerava ke kala manuša, no the avke man na šunena”, phenel o Raj.
Vašoda hin o čhiba pro znameňje, no na olenge, save pačan, ale olenge, save na pačan. Ale o proroctvo nane prekal ola, save na pačan, ale prekal ola, save pačan.
Te pes caľi khangeri zgeľahas jekhetane a savore vakerdehas andro aver čhiba a avlehas andre aver manuša, abo napačabnaskere, či na phendehas pre tumende, hoj diliňaľon?
Ale te savore prorokindehas a avľahas andre varesavo napačabnaskero, abo ča ajso manuš, ta uľahas olestar, so šunďahas, usvedčimen the sudzimen.
Avke ena otkerde o garude veci andral leskero jilo, perela pro muj, banďola anglo Del a viznavinela, hoj o Del hino čačes maškar tumende.
Akor so te kerel, phralale? Sar tumen zdžan, varekas hin varesavi chvala, varekas hin vareso te sikavel, abo vareso, so leske o Del sikaďa, vareko vakerel andre aver čhiba, abo vareko oda prethovel. Kada savoro pes mi kerel pre oda, hoj e khangeri te zoraľol.
Te vakerel vareko andre aver čhiba: Mi vakeren jekh pal aver duj, abo nekbuter trin džene, a jekh dženo oda mi prethovel.
Ale te nane ko te prethovel, mi el čhit andre khangeri a mi vakerel korkoro peske the le Devleske.
Le prorokendar mi vakeren duj, abo trin džene a okla mi rozsudzinen oda.
Ale te vareko aver, ko ode bešel, chudela vareso le Devlestar, oka ešebno mi el čhit.
Bo po jekh dženo šaj savore prorokinen, hoj dojekh te sikľol a te el podhazdlo.
A o duchi le prorokengere pes mušinen te poddel le prorokenge,
bo o Del hino Del, savo kamel o šoros (poradkos) the o smirom. Avke sar hin andre savore sentne khangera.
O džuvľa andro khangera mi en čhit, bo na domukel pes lenge te vakerel, ale mi podden pes avke, sar oda phenel the le Mojžišoskero zakonos.
A te kamen vareso te sikľol, mi phučen oda khere peskere romendar. Bo la džuvľake nane šukares te vakerel andre khangeri.
Abo so, tumendar avľa o lav le Devleskero? Abo ča ke tumende avľa?
Te peske vareko gondoľinel, hoj hino prorokos, abo hoj les hin daros le Duchostar, mi džanel, hoj oda, so tumenge pisinav, hin o prikazis le Rajeskero.
Ale te vareko oda na šunel, aňi tumen les ma šunen.
Avke, phralale mire, mi džal tumenge igen pal oda, hoj te prorokinen a ma zaačhaven o vakeriben andre aver čhiba.
Ale savoro pes mi kerel šukares the andro šoros (poradkos).
Phralale, leperav tumenge o evaňjelium, so tumenge vakeravas, so priiľan a andre savo ačhen.
Prekal oda evaňjelium san zachraňimen, te les doľikerena avke, sar tumenge les vakeravas. Te na, ta akor hijaba pačanďiľan.
Bo oda nekbareder, so tumenge diňom, hin oda, so the me priiľom: O Kristus muľa vaš amare bini, avke sar hin pisimen;
parunde les a pro trito džives ušťiľa andral o meriben, avke sar hin pisimen;
a sikaďa pes le Peteriske a paľis le dešudujenge.
Paloda pes jekhvareste sikaďa buter sar pandž šel (500) phralenge, savendar buter džene mek dživen dži akana, ale varesave imar the mule.
Paloda pes sikaďa le Jakoboske a paľis savore apoštolenge.
A pro ostatkos savorendar pes sikaďa the mange, sar varekaske, ko namištes uľiľa (pes narodzinďa).
Bo me som nekcikneder le apoštolendar a na som hodno man te vičinel apoštolos, bo džavas pre le Devleskeri khangeri.
Ale le Devleskere lačhipnastar (milosťatar) som oda, ko som, a leskero lačhipen (milosť) mange na sas presikado hijaba. Se buter kerďom buči sar on savore – no oda na me, ale le Devleskero lačhipen (milosť), so hino manca.
Či me abo on: Oda jekh savore vakeras, a tumen oleske pačanďiľan.
Ale te vakeras pal o Kristus, hoj ušťiľa andral o meriben, sar oda, hoj varesave džene tumendar phenen, hoj nane ušťiben andral o meriben?
Se te pes na del te ušťel andral o meriben, ta akor aňi o Kristus na ušťiľa andral o meriben.
Te o Kristus na ušťiľa andral o meriben, ta akor hijaba vakeras a tumaro pačaben nane pre ňisoste.
Bo te o mule čačes nane uštade andral o meriben a te le Kristus o Del na uštaďahas andral o meriben, ta akor amen uľamas o falošna švedki le Devleskere, bo amen svedčinahas pro Del, hoj le Kristus uštaďa andral o meriben.
Bo te o mule na ušťen andral o meriben, ta akor aňi o Kristus na ušťiľa andral o meriben;
a te o Kristus na ušťiľa andral o meriben, ta tumaro pačaben nane pre ňisoste a mek san andre tumare bini.
A paľis the ola, save mule andro Kristus, hine našade.
Te pes pro Kristus šaj zmukas ča andre kada dživipen, ta akor sam nekčoreder savore manušendar.
Ale o Kristus sas uštado andral o meriben sar ešebno olendar, save mule.
Bo sar avľa prekal o manuš o meriben, avke avľa prekal o manuš the o ušťiben andral o meriben.
Bo sar andro Adam savore meren, avke andro Kristus ena savore obdžiďarde.
Ale sako andre peskero šoros (poradkos): Ešeb o Kristus a paľis ola, save hine le Kristoskere, sar ov avela.
A paľis avela o koňec, sar o Kristus oddela o kraľišagos le Devleske le Dadeske, sar prephagela o rajipen savore rajenge the savore vladarenge the zorenge.
Bo ov mušinel te kraľinel, medik leske na thovela tel o pindre savore ňeprijaťeľen.
A sar o posledno ňeprijaťeľis ela zňičimen o meriben.
Bo hin pisimen: “Savoro leske thoďa tel o pindre.” Ale te phenel, hoj savoro leske hin poddino, ta džanas, hoj o Del, ko leske thoďa sa tel o pindre, nane leske poddino.
A sar leske ela savoro poddino, akor pes the o Čhavo korkoro poddela Oleske, savo leske savoro poddiňa, hoj o Del te el savoro andre savoreste.
Bo akor so kerena ola, save pes den te bolel vaš o mule? Te o mule našťi ušťen andral o meriben, akor soske pes den vaš lenge te bolel?
Akor soske sako džives predžas e dar pal amare dživipena?
Me sako džives merav, phralale, no andre tumende thovav baripen andro Ježiš Kristus amaro Raj!
Bo te oda sas mandar, hoj man andro Efezus maravas sar le dzive džvirenca, akor so man hin olestar? Te o mule na ušťen andral o meriben, ta akor “chas, pijas, bo tajsa meraha!”
Ma den tumen te klaminel: “Maškar o nalačhe manuša pes musarel o lačho charakteris.”
Strižbisaľon avri avke, sar kampel, a ma keren o bini! Bo varesave na prindžaren le Devles – phenav oda, hoj tumen te ladžan.
Ale vareko šaj phučel: “Sar ušťena o mule andral o meriben? A andre savo ťelos avena?”
Tu nagoďaver! Oda, so thoves andre phuv, ela obdžiďardo ča akor, te merela.
Akor sar thoves andre phuv o zrnos la pšeňicakero, vaj varesavo aver, mek na dičhol avri avke sar odi rastlina, so lestar barola.
A o Del les del o ťelos avke, sar ov kamel, a dojekhe semenos del peskero ťelos.
Na dojekh ťelos hin jekh: Aver ťelos hin le manušen, aver le džvirinen, aver le čiriklen a aver le riben.
Hin ňeboskere ťela a hin phuvakere ťela, ale aver šukariben hin le ňeboskeren a aver le phuvakeren.
Aver hin o šukariben le khameskero, aver hin o šukariben le čhoneskero a aver hin o šukariben le čercheňengero; a e čercheň la čercheňatar hiňi aver andro šukariben.
Avke oda ela, sar pes ušťela andral o meriben. Thovel pes andre phuv ajso ťelos, so kirňol, ale ušťel ajso, so na kirňol.
Thovel pes andre phuv andro našukariben – ušťela andro šukariben; thovel pes andre phuv andro slabišagos – ušťela andre zor;
parunel pes o phuvakero ťelos, no ušťela o duchovno ťelos. Te hin phuvakero ťelos, akor hin the duchovno ťelos.
Avke hin the pisimen: “Ešebno manuš o Adam ačhiľa džido manuš”; o posledno Adam ačhiľa Duchos, savo del dživipen.
Nane ešeb (peršo) o duchovno, ale o ťelesno, a paľis o duchovno.
Ešebno manuš hino la phuvatar, kerdo le prachostar; dujto manuš hin andral o ňebos.
Savo sas oda phuvakero, ajse hine the savore phuvakere; a savo oda ňeboskero, ajse hine the savore ňeboskere.
Sar pre peste urahas e podoba le phuvakere manušeskeri, avke pre peste uraha the e podoba le ňeboskere manušeskeri.
Ale kada phenav, phralale, hoj o ťelos the o rat našťi džal andro kraľišagos le Devleskero, aňi amaro ťelos, so kirňol, našťi chudela o večno dživipen.
Šunen, phenava tumenge o garudo čačipen: Savore na meraha, ale savore avaha čerimen –
jekhvareste, takoj, sar trubinela e posledno truba. Bo sar šunďola e truba, o mule ušťena andral o meriben a imar šoha (ňikda) pale na merena a amen avaha čerimen.
Bo oda, so kirňol, mušinel pre peste te urel oda, so na kirňol; a oda, so merel, mušinel pre peste te urel oda, so imar našťi merel.
A sar kada, so kirňol, pre peste urela oda, so na kirňol; a kada, so merel, pre peste urela oda, so imar našťi merel; akor pes ačhela oda, so hin pisimen: “O meriben hin zňičimen, imar hin ňerindo (zviťazimen)!”
“Meriben, kaj hin tiro ňerinďipen (viťaztvo)? Meriben, kaj hin tiri zor te dukhavel?”
O meriben lel peskeri zor le binostar a o binos lel peskeri zor le zakonostar.
Ale paľikeras le Devleske, savo amenge del te ňerinel (te zviťazinel) prekal amaro Raj Ježiš Kristus.
A avke, mire lačhe phralale, aven zorale! Ma den tumenca te čhalavel! A ma preačhen te barol andre buči le Rajeskeri! Se tumen džanen, hoj tumari buči andro Raj nane hijaba.
Pal o love, so pes skidel upre prekal o sentna, keren avke, sar oda phenďom the le khangerenge andre Galacija.
Kurke peske sako mi thovel pre sera ajci, keci šaj, hoj pes te na skidel upre o love ča akor, sar me imar avava.
Sar avava, dava ľila olenge, kas tumen avri kidňan a bičhavava len tumare daroha andro Jeruzalem.
Te kampľahas, hoj te džav the me, on avena manca.
Ke tumende avava, sar imar predžava e Macedonija, bo prekal e Macedonija ča predžava.
Ale ke tumende ačhava talam buter, talam the prekal o jevend, hoj mange te pomožinen te džal dureder všadzik, kaj kamava te džal.
Bo me tumen na kamav te dikhel ča avke, hoj ča sig pašal tumende predžava. Pačav, hoj ačhava ke tumende buter dživesa, te oda o Raj domukela.
Andro Efezus ačhava, medik na ela o Letňice (Turice),
bo ode pes mange phundrade o bare vudara te kerel e lačhi buči, the te ode hin but manuša, save pre ma džan.
Ale te avela o Timoteus, dikhen, hoj te el slobodno a hoj na mušinel pes te daral ke tumende, bo ov kerel le Rajeskeri buči avke sar me.
Ňiko les te na dikhel tele. Pomožinen leske te džal dureder pro drom andro smirom, hoj te avel pal ma, bo užarav les le phralenca.
Kamav te phenel pal amaro phral Apollo, hoj les igen mangavas te avel ke tumende le phralenca, ale na kamelas akana te džal. No sar pre oda ela feder časos, džala.
Aven upre a ma zasoven! Ačhen zoraha andro pačaben! Aven murša a aven zorale!
Savore tumare veci pes mi keren andro kamiben!
Phralale, tumen džanen pal o kher le Štefanoskero, hoj hine ešebne andral e Achaja a dine pes andre služba le sentnenge. Vašoda mangav tumen,
hoj tumen lenge te podden radišagoha a the sakoneske, ko lenca služinel the kerel buči.
Radisaľuvav oleske, hoj avľa o Štefan, o Fortunatos the o Achajikos. Bo on mange kerde, so tumen našťi kerďan, akor sar ade na sanas.
Bo on ande o radišagos andre miro the tumaro duchos. Kajse dženen den pačiv.
Pozdravinen tumen o khangera andral e Azija. Igen tumen pozdravinen andro Raj o Akvilas the e Priska the e khangeri, so hin andre lengero kher.
Pozdravinen tumen savore phrala. Pozdravinen tumen jekh avres le sentne čumibnaha.
Me, o Pavol, mire vasteha kada pisinav a pozdravinav tumen.
Te vareko na kamel le Rajes, mi el prekošlo! Maranatha! Av, Rajeja amaro!
O lačhipen (milosť) amare Rajeskero le Ježišoskero mi el tumenca!
Miro kamiben mi el tumenca savorenca andro Ježiš Kristus. Amen.
Me o Pavol, le Devleskera voľatar apoštolos le Ježišoskero Kristoskero, the o phral o Timoteus pisinas le Devleskera khangerake andro foros Korint the savore sentne manušenge andre caľi Achaja:
Mi del tumen o Del, amaro Dad, the o Raj, o Ježiš Kristus, peskero lačhipen (milosť) the o smirom.
Paľikeras le Devleske, savo hin o Dad amare Rajeskero le Ježišoskero Kristoskero. Ov hin o lačhejileskero Dad the o Del, kastar avel savoro radišagos.
Ov amen del o radišagos andre savore amare pharipena. Avke paľis the amen šaj das ole radišagostar, so chudľam le Devlestar, avre manušen andre lengere pharipena.
Bo sar aven pre amende but pharipena le Kristoskere, avke aven the but radišagi le Kristostar.
Te amen avke cerpinas, oda hin prekal tumaro radišagos the zachrana. A te hin amen radišagos, ta the tumen hin o radišagos. Oda radišagos tumen del zor te ľikerel avri a te zľidžal ola pharipena, so the amen zľidžas.
Amaro užaripen (naďej) pal tumende hiňi zoraľi, bo džanas, hoj sar san jekhetane amenca andro pharipena, avke avena jekhetane amenca the andro radišagos.
Amen kamas, phralale, hoj te džanen pal o pharipen, so amen sas andre Azija. O pharipen, so pre amende avľa, sas ajso baro – bareder sar amari zor – imar aňi na pačahas, hoj oda predživaha.
Imar peske gondoľinahas, hoj ode meraha. Ale oda pes ačhiľa vašoda, hoj pes te na mukas korkore pre peste, ale pro Del, savo uštavel le mulen.
Choc sas oda avke, hoj šaj muľam, o Del amen cirdňa avri a mek amen the cirdela avri andral oda. Pre leste pes mukas, hoj amen furt pale cirdela avri,
sar the tumen ke oda pomožinen tumare modľitbenca vaš amenge. Vaš oda, hoj but džene pes vaš amenge modľinenas, but manuša paľikerena vaš o lačhipen (milosť), so chudľam.
Bo amaro lašariben hin kada: Amaro jilo amenge sikavel, hoj dživahas andro svetos sentnes the andro žužipen, so hin le Devlestar, a maškar tumende meksa buter. Amen na dživahas le manušeskera goďaha, ale le Devleskere lačhipnaha (milosťaha).
Se na pisinas tumenge vareso aver, ale ča oda, so genen abo imar mištes achaľon. A pačav, hoj mek achaľona savoro.
Choc akana amen achaľuven ča sikra, pačav, hoj achaľona amen andre savoreste, hoj pes amenca te lašaren, avke sar the amen tumenca, andro džives amare Rajeskero le Ježišoskero.
Andre kada pačaben kamľom te avel sigeder ke tumende, hoj te aven duvar požehňimen.
Paľis khatar tumende kamľom te predžal andre Macedonija a andral e Macedonija te avel pale ke tumende, hoj mange te pomožinen te džal andre Judsko.
Te oda me kamľom, kerďom oda bi o gondoľišagos? Abo te man rozgondoľinav, rozgondoľinav man mandar, hoj jekhvareste phenav the “He” the “Na”?
Sar čačes o Del vakerel o čačipen, avke the mire lava ke tumende na sas the “He” the “Na”.
Bo o Čhavo le Devleskero, o Ježiš Kristus, na sas the “He” the “Na”. Ov, pal savo tumenge vakerahas me, o Silvan the o Timoteus, hin le Devleskero “He”, bo furt kerel, so phenel.
Bo savore lava, pal save o Del phenďa, hoj amenge dela, hine andro Ježiš “He”, a vašoda andro Ježiš phenas “Amen” – le Devleske pre slava.
Ale o Del hin oda, ko zoraľarel amaro the tumaro pačaben andro Kristus. Ov amen pomazinďa
a zapečaťinďa, hoj te avas leskere. A diňa le Duchos andre amare jile, sar zaloha savorestar, so mek chudaha.
O Del mange hin švedkos – bo prindžarel miro jilo – hoj na avľom andro Korint vašoda, bo na kamľom tumen te dukhavel.
Se na sam o raja upral tumaro pačaben, ale amen sam ola, save tumenca keren prekal tumaro radišagos, bo ča andro pačaben ačhen zorales.
Phenďom peske, hoj na avava ke tumende avke, hoj tumenge anava pharipen.
Bo te me tumenge kerava o pharipen, ko man paľis dela o radišagos? Na oda, kaske me kerďom o pharipen?
A kada tumenge pisinďom, hoj sar avava, te na avav smutno ole dženendar, kastar majinďomas te radisaľol. Bo pačav, hoj savoren tumen hin jekhetane manca radišagos.
Bo bare pharipnastar the phare jilestar a but apsenca tumenge pisinavas. Na vašoda, hoj te aven smutne, ale hoj te sprindžaren miro baro kamiben ke tumende.
Ale te vareko kerďa varekaske pharipen, na ča mange kerďa pharipen, ale andre varesoste the tumenge savorenge. No na kamav ke oda mek me te prithovel.
Imar les hin dos, bo but tumendar les potrestinde.
Ale akana imar ela feder, te leske odmukena a podhazdena, hoj les oda smutňišagos te na odlel calkom le pačabnastar.
Vašoda tumen mangav, hoj leske te presikaven o kamiben.
Bo vašoda kada pisinďom, hoj te dikhav, sar andre odi proba (skuška) obačhena a či kerena savoro avke, sar phenďom.
Te tumen odmukena varekaske vareso, oleske odmukava the me. Bo oda, so me odmukľom – te man sas so te odmukel – odmukľom prekal tumaro lačho anglo Raj,
hoj amen o satan te na klaminel. Bo amen prindžaras leskere plani.
Sar avľom andre Troada te vakerel o evaňjelium le Kristoskero, choc te sas o vudar le Rajestar phundrado prekal ma,
mire duchos na sas smirom, bo na arakhľom ode mire phrales le Titus. Vašoda man lenca ode rozgeľom a geľom andre Macedonija.
Ale paľikerav le Devleske, savo amenge del furt te ňerinel (te zviťazinel) andro Kristus a prekal amende del te sikavel pre dojekh than peskero prindžaripen sar odi šukar saga.
Bo amen sam le Devleske sar odi šukar saga le Kristoskeri maškar ola, save pes zachraňinen a the maškar ola, save ena zňičimen.
Prekal jekh oda hin e meribnaskeri saga pro meriben a prekal aver oda hin e dživipnaskeri saga pro dživipen. Ale ko oda šaj kerel?
Bo amen na šeftinas le Devleskere laveha, sar oda but džene keren. Ale vaš oda, hoj amen o Del bičhaďa, vakeras pačivalones anglo Del sar služobňika le Kristoskere.
Či pes chudas korkore pale te lašarel? Abo či amenge kampel (sar varesave aver manušenge) o ľila prekal tumende – abo tumendar – so phenena, hoj ko sam?
Se tumen san amaro ľil pisimen andre amare jile, so prindžaren a genen savore manuša.
Se pre tumende dičhol, hoj san le Kristoskero ľil, pririchtimen amara službaha, so nane pisimen la tintaha, ale le džide Devleskere Duchoha. Oda ľil hin pisimen na pro barune tabli, ale pro masune tabli – pre tumare jile.
A kajso pačaben amen hin le Kristostar andro Del.
Amen našťi kajso vareso keras korkore pestar, ale amari zor hin le Devlestar.
Ov amendar kerďa, hoj te avas služobňika la neva zmluvake – na le pismenenge andro zakonos, ale le Duchoske – bo o pismena murdaren, ale o Duchos obdžiďarel.
E služba le meribnaskeri – o zakonos avrirandlo le pismenenca pro bara – sas ajsi slavňi, hoj o manuša andral o Izrael našťi dikhenas le Mojžišoske pro muj, bo švicinelas la slavaha. Te e slava, so našľiľa, sas ajsi bari,
akor, keci bareder ela e slava, so hiňi pre služba le Duchoskeri?
Te e služba, so anel odsudeňje, sas ajsi slavňi, keci slavneder ela e služba, so anel o spravodľišagos?
Odi služba, so sas jekhvar slavňi, imar nane slavňi anglal odi služba, so hin akana, bo hin la bareder slava.
Bo te oda, so našľol, sas slavno, ta akor, keci slavneder hin oda, so ačhel pro furt?
Vašoda, hoj amen hin kajso užaripen (naďej), keras sa phundrades bi e dar.
Na avke sar o Mojžiš, savo thoďa o khosno pro muj, hoj te na dikhen o Izraeliti o agor la slavakero, so našľiľa.
Ale lengere goďa sas zaphandle, a mek dži adadžives lenge ačhel oda khosno, sar genen o purano zakonos. Nane lenge otkerdo, bo ča andro Kristus pes otkerel.
Ale mek dži adadžives, kecivar genen le Mojžišoskero zakonos, ačhel o khosno pre lengere jile.
No, takoj soča vareko pes visarela ko Raj, o khosno pes odlela.
Oda Raj hin o Duchos a kaj hin o Duchos le Rajeskero, ode hin e sloboda.
No amen savore pes dikhas andre slava le Rajeskeri odučharde mujeha, sar andro gendalos. A odi slava, so avel le Rajestar, savo hino o Duchos, amen čerinel pre leskero obrazis – jekha slavatar andre aver.
Vašoda, hoj amen hin kadi služba, so amenge sas diňi le Devleskere lačhipnastar, amen na slabisaľuvas.
Diňam pestar het o garude ladžandutne veci, aňi na keras o veci vibitones, aňi na previsaras o lav le Devleskero. Ale sar sikavas o čačipen, savore manuša šaj džanen andre peskere jile, save sam amen manuša anglo Del.
A te hin amaro evaňjelium garudo, garudo hino olenge, save meren.
On na pačan vašoda, bo o del kale svetoskero lenge korarďa o goďa, hoj te na dikhen o svetlos, so avel andral o evaňjelium, pal e slava le Kristoskeri, savo hin o obrazis le Devleskero.
Bo amen na vakeras korkore pal peste, ale pal o Ježiš Kristus, hoj hin o Raj, bo amen sam ča tumare služobňika prekal o Ježiš.
Bo o Del hin oda, ko phenďa: “Le kaľipnastar avela o svetlos!” Ov labarďa o svetlos andre amare jile a anďa o vidňišagos, hoj te prindžaras e slava le Devleskeri, so dikhas pro muj le Ježišoske Kristoske.
Ale kada barvaľipen hin andre amende sar andro čhikakere kuča, hoj te dičhol, hoj odi bari zor hin le Devlestar a na amendar.
Pal savore seri pre amende avel o pharipen, ale šoha (ňikda) na sam ispidle andro kutos; varekana na džanas, so te kerel, ale šoha pes na poddas;
džan pre amende, ale na sam omukle; sam čhide tele, ale na sam zňičimen.
Furt las pre peskero ťelos le Ježišoskero meriben, hoj o dživipen le Ježišoskero te dičhol pre amaro ťelos.
Bo amen, medik dživas, sam furt dine pro meriben vaš o Ježiš, hoj te el the o dživipen le Ježišoskero sikado pre amaro meribnaskero ťelos.
A avke andre amende kerel o meriben, no andre tumende o dživipen.
Hin pisimen: “Pačanďiľom, vašoda vakerďom.” Amen hin oda jekh Duchos pačabnaskero – amen tiš pačas, vašoda vakeras.
Bo džanas, hoj o Del, savo uštaďa le Rajes le Ježiš andral o meriben, uštavela the amen andral o meriben le Ježišoha a ačhavela amen jekhetane tumenca anglal peste.
Kada savoro pes ačhel prekal tumende; a sar le Devleskero lačhipen (milosť) rozbarol pro buter the buter manuša, on buter the buter paľikerena pre le Devleskeri slava.
Vašoda amen na slabisaľuvas, ale choc te amaro avruno manuš merel, o andruno manuš hino neveder džives so džives.
Bo kala loke pharipena, so akana predžas, na ľikerena but a anena amenge igen baro barvaľipen – e večno slava.
Bo na dikhas pre oda, so dičhol, ale pre oda, so na dičhol. Bo ola veci, so dičhol, hine ča pre varesavo časos, ale ola, so na dičhol, hine pro furt.
Bo amen džanas, hoj hin amen kher le Devlestar, sar ela čhido tele kada ťeloskero stankos, andre savo dživas kade pre phuv: Oda hin o večno kher andro ňebos, so nane kerdo le vastenca.
Vašoda andre kada ťelos le pharipnastar vzdichinas a igen kamas peske te urel peskero kher andral o ňebos,
hoj te avas arakhle urde a na lange.
Bo medik sam andre kada ťeloskero stankos, vzdichinas le pharipnastar, se amen na kamas ča te čhivel tele o phuvakero ťelos, ale te urel pre peste oda ňeboskero, hoj o meribnaskero te el zaučhardo andre le dživipnaha.
No, o Del hin oda, ko amen pre oda pririchtinďa a diňa amenge the le Duchos sar e zaloha.
Vašoda furt pačas a džanas, hoj medik sam khere andro ťelos, sam dur le Rajestar.
Bo amen dživas le pačabnastar a na olestar, so dikhas.
Amen zoraha pačas a radeder omukľamas peskero ťelos a geľamas te bešel khere ko Raj.
Vašoda, či sam khere vaj avri le kherestar, keras sa hoj te avas leske pre dzeka.
Bo savore pes mušinas te ačhavel anglo sudno tronos le Kristoskero, hoj peske sako te lel peskero počiňiben vaš oda, so kerďa, medik sas andro ťelos – či lačho, abo nalačho.
Amen džanas, so oda hin te daral pes le Devlestar, a vašoda prevakeras le manušen. O Del amen prindžarel a pačav, hoj the tumen amen prindžaren andre tumaro jilo.
Bo amen pes na kamas pale kaleha te lašarel, ale das tumen vareso, soha tumen šaj lašaren amenca. Hoj tumen te el so te phenel olenge, save pes lašaren le avruneha, so dičhol, a na oleha, so hin andro jilo.
Sam bi e goďi? Oda hin prekal o Del. Sam paš e goďi? Oda hin prekal tumende.
Bo o kamiben le Kristoskero amen ispidel, bo amen achaľiľam oda, hoj te jekh dženo muľa vaš savore, ta akor savore mule.
A vašoda muľa vaš savore, hoj ola, save dživen, te na dživen buter peske, ale oleske, ko vaš lenge muľa a sas uštado andral o meriben.
Akana imar na dikhas ňikas avke, sar dikhen o manuša andro svetos. Bo choc amen dikhahas le Kristus sar o manuša, akana les avke na dikhas.
Vašoda te hin vareko andro Kristus, hino nevo manuš. O purane veci našľile, dikh, savoro hin nevo!
Kada savoro hin le Devlestar, savo amen anďa pale ke peste prekal o Kristus. A diňa amen e služba, so anel o smirom le manušenge le Devleha.
Bo o Del andro Kristus anďa o smirom maškar peste the maškar o svetos. Na rachinelas imar le manušenge lengere bini a diňa amenge o lav, so anel o smirom.
Sam bičhade te vakerel vaš o Kristus, sar te o Del dovakerďahas prekal amende. Vaš o Kristus tumen mangas: Lačhuven le Devleha!
Bo pre oda, ko na prindžarelas o binos, thoďa o Del savore amare bini, hoj andro Kristus te avas anglo Del čačipnaskere.
Mangas tumen sar ola, save keras buči jekhetane le Devleha, hoj o lačhipen (milosť) le Devleskero te na prilen hijaba.
Bo phenel: “Sar avľa o lačho časos, šunďom tut; andro džives sar kampelas e zachrana, tuke pomožinďom.” Dikh, akana hin o džives te avel zachraňimen!
Amen na keras ňič, pre soste vareko šaj rušľahas, hoj te na el len so te phenel pre amari služba.
Ale andre savoreste pes sikavas sar le Devleskere služobňika, save but ľikeren avri andro pharipen, andro čoripen the andro cerpišagi;
samas marde, samas andro berteni a but nipi pre amende igen džanas; phares kerahas buča, soviben amen na sas a samas bokhale.
Ľikerahas pes andro žužipen, hoj te el amen prindžaripen, te ľikeras avri a te avas lačhe ke aver manuša prekal e zor le Sentne Duchoskeri le čače kamibnastar,
andro čačipnaskero lav the andre zor le Devleskeri. O spravodľišagos amenge hin andre jekh vast sar zbraň pro utokos a andre aver pre obrana.
Sar le Devleskere služobňika predživas the o baripen the e ladž; vakeren pal amende the šukares the džungales. Phenen, hoj sam klamara, ale vakeras o čačipen.
Sam sar ola, kas na prindžaren a the avke amen mištes prindžaren; sam sar ola, save imar meren, a dikhen, the avke dživas; sam marde, ale na sam murdarde.
Sam sar smutne, ale furt radisaľuvas; sam sar čore a the avke but dženen barvaľaras; sam sar te amen ňič na uľahas, ale hin amen savoro.
Ó, Korinťanale, vakerahas tumenca andral o jilo a ňič tumenge na garuďam andre.
Amen na phandľam prekal tumende amare jile, ale tumen prekal amende.
Ale phenav tumenge sar le čhavenge: Phundraven the tumen tumare jile ke amende!
Ma cirden o cudzo jarmo jekhetane olenca, save na pačan! Sar šaj el o lačhipen jekhetane le nalačhipnaha? Abo sar šaj el o svetlos jekhetane le kaľipnaha?
Šaj o Kristus pes zdžal le bengeha? So hin jekhetane oles, ko pačal, oleha, ko na pačal?
So hin jekhetane le Devleskere chramos le modlenca? Se amen sam o chramos le džide Devleskero, avke sar phenďa o Del: “Bešava the phirava maškar lende, me avava lengero Del a on ena mire manuša.
Vašoda aven lendar avri a odcirden tumen het, phenel o Raj, ma chuden tumen le nažužestar a me tumen prilava.
Me avava tumaro Dad a tumen avena mire čhave the čhaja, phenel o Raj, o Nekzoraleder.”
Mire lačhe phralale, te amen o Del diňa kajse lava, žužaras pes savorestar, so meľarel o ťelos the o duchos, hoj te avas andre savoreste sentna a te daras le Devlestar.
Prilen amen jilestar! Ňikaske na kerďam ňič nalačho; ňikas na dukhaďam; ňikaha na thoďam avri.
Na phenav oda, hoj tumen te odsudzinav. Se imar kada anglal phenďom, hoj san andre amare jile, hoj jekhetane te meras a jekhetane te dživas.
Andre savoreste tumenge pačav a thovav andre tumende baro baripen! Andre savore amare pharipena som zoraľardo a pherardo le radišagoha.
Bo akorestar, sar avľam andre Macedonija, amare ťelos na sas ňisavo odpočinkos. Všadzik amen sas pharipena: Avral sas o maribena a andre amare jile e dar.
Ale o Del, savo del o radišagos olen, save andro duchos na birinen, diňa o radišagos the amen oleha, hoj avľa o Titus.
No, na ča oleha, hoj ov avľa, ale the ole radišagoha, so les sas tumendar. Ov amenge vakerelas pal oda, sar igen man kamen te dikhel; sar pal ma roven a sar igen pes starinen pal ma. Olestar man sas mek buter radišagos.
A te le ľileha tumenge kerďom pharipen, imar mange oda nane pharo, choc te sas. Se dikhav, hoj tumenge oda ľil anďa sikra pharipen,
ale akana radisaľuvav. No na vašoda, hoj tumen sas pharipen, ale vašoda, hoj oda pharipen tumen visarďa le binendar. Oda pharipen sas le Devleske pre dzeka a oleha tumenge ňič na kerďam nalačho.
Se te hin varekaske pharo, te hin oda le Devleskeri voľa, a visarel pes le binostar, zachraňinel les oda. Kajso pharipen na mušinas te bajinel. Ale te hin varekas o svetoskero pharipen, anel leske oda o meriben.
Dikhen kaj tumen anďa kada pharipen, so hin pal e Devleskeri voľa. Ča dikhen savi snaha the ochota! Savi dar, savi tužba a savi horľivosť! Savi voľa te potrestinel oles, ko kerďa o nalačho! Aleha savoreha presikaďan, hoj san žuže andre kadi veca!
A choc te tumenge pisinďom, oda na sas vaš oda manuš, ko kerďa o nalačho; aňi na vaš oda, kaske sas kerdo o nalačhipen; ale vaš oda, hoj pes te sikavel anglo Del, sar čačes tumen amen kamen.
Olestar samas zoraľarde. A paš oda mek bareder radišagos amen sas le Titoskere radišagostar, bo leskero duchos sas tumendar savorendar zoraľardo.
Me man lašarďom tumenca anglal leste a na ladžavas man vaš tumende. Amen tumenge furt vakerahas o čačipen a avke the amaro lašariben anglo Titus pes sikaďa sar čačipen.
Leskero jilo hino meksa pašeder ke tumende, sar peske leperel, sar les savore šunenas a sar les priiľan andre sentňi dar the pačiv.
Radisaľuvav, hoj tumenge šaj pačas andre savoreste.
Kamas, phralale, hoj te džanen pal le Devleskero lačhipen (milosť), so sas dino le khangerenge andre Macedonija.
Prekal o but pharipena sas probaľimen avri (skušimen avri), ale lengero radišagos sas ajso baro, hoj choc te hine igen čore, the avke dine igen ščirones.
Čačes tumenge phenav, hoj korkore pestar dine ajci, keci šaj; a mek buter dine, sar sas hodne.
Igen amen mangenas vaš o lačhipen (milosť), hoj the on te šaj pomožinen le pačabnaskere andre Judsko.
No, na kerde ča avke, sar lendar amen užarahas, ale ešeb (peršo) pes korkore oddine le Rajeske a paľis the amenge, avke sar oda o Del kamel.
Vašoda mangľam le Titus, hoj avke, sar chudľa tumenca te kerel kadi kamibnaskeri služba, avke la the te dokerel.
Avke sar san barvale andre savoreste – andro pačaben, andro lav the andro prindžaripen, andre oda, hoj igen kamen te del, the andro kamiben ke amende – aven barvale the andre kadi kamibnaskeri služba.
Na phenav oda sar rozkazis. Ale leperav, sar igen kamen te del avre džene, hoj te probaľinav avri, savo čačo hin tumaro kamiben.
Se prindžaren o lačhipen (milosť) amare Rajeskero le Ježišoskero Kristoskero. Sas barvalo, ale prekal tumende ačhiľa čoro, hoj tumen te barvaľon prekal leskero čoripen.
Kadi hin miri rada tumenge: Oka berš tumen na ča diňan ešebne (perše), ale the ešeb kamenas oda te kerel.
No akana tumenge hin pre chasna oda te dokerel. Avke, sar oda kamenas te kerel, akana den olestar, so tumen hin.
Te kamen te del, le Devleske na džal pal oda, či tumen hin abo nane, ale pal oda, keci den olestar, so tumen hin.
Bo na džal pal oda, hoj avrenge te avel lokeder a tumenge phareder, ale hoj te el len avke sar the tumen.
Akana tumen hin buter a pomožinen lenge, bo len nane; a sar ela len buter, hoj on te pomožinen tumenge, te kampela.
Avke sar hin pisimen: “Oleske, ko skidňa but, na ačhiľa a oleske, ko frima, na chibaľinelas.”
Paľikeras le Devleske, hoj thoďa le Titoske andro jilo kajso starišagos pal tumende.
Bo sar les mangahas, hoj te džal ke tumende, ov oda priiľa. A na ča oda, ale korkoro kamelas igen te džal ke tumende.
Amen leha bičhaďam the le phrales, saves lašaren andre savore khangera vaš leskeri služba prekal o evaňjelium.
A na ča oda, ale o khangera les kidle avri, hoj amenca te phirel andre kadi kamibnaskeri služba. Oda keras pre slava le Rajeske, hoj pes te sikavel, sar kamas te pomožinel.
Amenge džal pal oda, hoj ňiko amenge te na čhivel pro jakha oda, sar keras kale barvale daroha.
Bo kamas te kerel o lačho: Na ča anglo Raj, ale the anglo manuša.
A bičhaďam lenca the avre phrales. Les buterval probaľinďam avri a dikhľam, hoj hin igen horľivo. Ale akana mek buter kamel te pomožinel, bo hin les andre tumende baro pačaben.
A te džal pal o Titus: Ov kerel jekhetane manca andre odi služba maškar tumende; te džal pal okla phrala: On hine bičhade le khangerendar a anen e slava le Kristoske.
Vašoda lenge presikaven tumaro kamiben avke, hoj savore khangera te džanen, soske pes tumenca lašarahas.
Mange tumenge na kampel te pisinel pal e pomoca prekal le Devleskere manuša.
Se džanav pal tumende, sar oda kamen te kerel, a vašoda man tumenca šaj lašarav anglo Macedončana, hoj tumen – o phrala andral e Achaja – san imar okle beršestar pririchtimen. Oda, hoj tumen igen kamenas te del, podhazdňa but dženen.
Vašoda bičhaďom le phralen, hoj te aven pririchtimen, sar tumenge oda phenďom, a amaro lašariben tumenca andre kadi veca te na aven ča lava andro luftos.
Na kamav, hoj pes andre kadi veca te ladžas, sar manca avena o Macedončana a na arakhena tumen pririchtimen – bo sar tumen paľis ladžana?
Vašoda dikhavas, hoj kampel igen te mangel le phralen, hoj te džan ke tumende anglal a te pririchtinen oda daros, so diňan lav, hoj dena. Te avel oda imar pririchtimen a te dičhol, hoj den ščirones a na vašoda, bo mušinen.
Oda hin avke: “Ko skupones sadzinel, skupones the kidela upre, a ko ščirones sadzinel, ščirones the kidela upre.”
Sako avke, sar peske phenďa andro jilo, na avke, hoj musaj, abo hoj tut vareko andre oda ispidel, bo o Del kamel ole manušes, ko del radišagoha.
Bo le Devles hin zor te del tumen andre savoreste buter, sar tumenge kampel, avke hoj tumen furt ela savoro, so tumenge kampel pre dojekh lačhipen.
Avke sar hin pisimen: “Rozčhivkerďa a diňa le čorenge, leskero spravodľišagos ačhel pro furt.”
No, o Del hin oda, ko del o žužoďiv (o zrnos) oles, ko sadzinel, a Ov del the o maro te chal. Dela a kerela buter tumare semenostar a dela, hoj te barol tumaro čačipnaskero uľipen.
Ov tumen barvaľarela andre savoreste, hoj te aven ščire. A o manuša paľikerena le Devleske vaš tumaro daros, so prilena amendar.
Bo kadi sentňi služba, so keras, na ča del le sentnen oda, so lenge chibaľinel, ale the igen barol andre oda, hoj but manuša paľikeren le Devleske.
Se oleha, hoj tumen andre kadi služba mištes presikaven, on lašaren le Devles. Bo tumen šunen le Kristoskero evaňjelium, podden tumen leske a ščirones tumen lenca the savorenca ulaven.
On pes vaš tumenge modľinen a igen tumen kamen, bo le Devleskero lačhipen (milosť) upral tumende hin igen baro.
Paľikeras le Devleske vaš leskero daros, so pes na del le lavenca te phenel avri!
Mangav tumen, me o Pavol, savo som “kovlejileskero”, sar som tumenca, ale “zoralo” ke tumende, sar som tumendar dur! Mangav vaš o Kristus, savo hino lačho the kovlejileskero,
hoj te na mušinav te el zoralo pre varesave džene tumendar, sar avava, so peske pal amende gondoľinen, hoj keras avke sar o manuša andre kada svetos.
Bo choc dživas andro ťelos pre kada svetos, amen pes na maras avke sar o manuša andro svetos.
No amare zbraňi, savenca pes amen maras, nane le svetostar, ale hine le Devlestar, zorale te phagerel o pevnosťi. Lenca phageras o nalačho gondoľišagos
a savoro, so pes upre ľidžal a hazdel pes upral le Devleskero prindžaripen. Ole zbraňenca phandas dojekh gondoľišagos, hoj pes te podden le Kristoske.
A sam pririchtimen te potrestinel savoro našunďipen, medik na šunena andre savoreste.
Tumen dikhen ča pre oda, so tumen hin anglo jakha. Te vareko tumendar pačal, hoj hino le Kristoskero, mi gondoľinel pre oda, hoj avke, sar ov hino le Kristoskero, sam the amen.
Choc man but lašarava ola zoraha, so amen diňa o Raj, na avava andre ladž, bo odi autorita amenge sas diňi, hoj tumen te budinas a na te rozmaras.
Na kamav, hoj te dičhol avke, sar te tumen kamľomas le ľilenca te daravel avri.
Bo phenen: “Leskere ľila hine zorale the phare, ale sar hino maškar amende, hino slabo a leskere lava ňikhaj ňič.”
Kajso manuš mi džanel, hoj oda, so pisinas andro ľila, sar na sam tumenca, keraha the akor, sar avaha tumenca.
No amen pes na opovažinas te prirovňinel abo te rachinel ke varesave džene, save pal peste but gondoľinen a pes hazden upre. On oda keren sar bi e goďi! Bo pes korkore peha merinen a korkore peha porovňinen.
No amen pes na lašaraha bi e mira buter, sar kampel. Lašaraha pes ča ola bučaha, so o Del amen diňa te kerel a tumen san kotor ola bučatar.
Amen pes na lašaras buter, sar kampel. Se dogeľam dži ke tumende le Kristoskere evaňjelioha.
Nane mištes, hoj pes te lašaras avrengera bučaha, a avke na keras. Ale amen pačas, hoj sar barola tumaro pačaben, tumen amen lašarena furt buter vaš odi buči, so keras maškar tumende.
Paľis šaj anaha o evaňjelium the avre phuvenge, so hine pal tumende, a na mušinaha pes te lašarel avreskera bučaha.
Ale avke sar hin pisimen: “Oda, ko pes lašarel, mi lašarel pes le Rajeha.”
Bo na oda, ko pes korkoro lašarel, hino lačho služobňikos, ale oda, kas o Raj lašarel.
Šaj mek zľidžan man andre oda, hoj avava sikra nagoďaver? Mangav tumen, hoj te zľidžan!
Bo mange pal tumende igen džal, avke sar the le Devleske. Mangľom tumen jekhe muršeha, le Kristoha, a dava tumen leske sar žuža, pačivaľa čha.
Ale darav man, hoj pes tumaro gondoľišagos te na visarel het le čačipnastar the le žužipnastar ko Kristus, avke sar o beng cirdňa pro binos la Eva peskere klamišagoha.
Bo tumen šukares zľidžan te vareko avel ke tumende a zvestinel tumenge avre Ježiš, sar tumenge amen kazinahas, a prilen the avre duchos the aver evaňjelium sar oda, so priiľan amendar.
Me mange gondoľinav, hoj pal ola “bare” apoštola ňisoha na som palal.
Bo choc na som avrisikado andro vakeriben, andro prindžaripen som. Se amen tumenge oda savoro sikaďam andre savoreste.
Či so, kerďom binos, hoj man korkoro tele dikhavas a tumen upre hazdavas, oleha, hoj bi o počiňiben tumenge vakeravas o evaňjelium le Devleskero?
Aver khangera občoravas, bo lavas lendar o počiňiben, hoj tumenge te služinav.
The akor, sar somas ke tumende a chibaľinelas mange vareso, na somas ňikaske pre meň. Se te mange vareso chibaľinelas, pomožinenas mange o phrala, save avenas andral e Macedonija. Avke keravas, hoj tumen te na el manca ňisavo pharipen, a avke kamav dureder te kerel.
Avke sar hin o čačipen le Kristoskero andre mande: Kada miro lašariben ňiko našťi ačhavela andre Achajakere phuva!
Soske? Vaš oda, hoj tumen na kamav? O Del džanel, hoj tumen kamav.
No oda, so kerav, kerava dureder, hoj te musarav o lašariben ole “apoštolenge”, save kamen te sikavel, hoj hine ajse sar amen.
Bo on hine o falošna apoštola, klamišagoha keren buči a keren pestar apoštola le Kristoskere.
Na čudaľinas pes, se korkoro o satan pes prekerel pro aňjelos le svetloskero!
Vašoda nane oda bari veca, te leskere služobňika keren pestar o služobňika le čačipnastar. Ale lengero koňec ela avke, sar peske zasogaľinen (zaslužinen).
Pale phenav: Ňiko peske pal ma te na gondoľinel, hoj som nagoďaver. Ale te avke kerena, prilen man sar nagoďaverones, hoj man the me sikra te lašarav.
Oda, so phenav akana, na phenav le Rajestar, ale me man lašarav, sar o nagoďaver manuš.
Ale, te pes but džene lašaren avke, sar andro svetos, the me man avke lašarava,
bo te san ajse goďaver, ta radišagoha zľidžan le nagoďaveren!
Se tumen zľidžan te tumendar vareko kerel otroken, te tumen vareko avri hasnaľinel, te tumenca vareko thovel avri, te pes vareko hazdel upre prekal tumende a mek the oda, sar tumen vareko pal o muj demel.
Ladžaha phenav: Samas igen slaba oda te kerel tumenca! Te pes vareko šaj lašarel, the me man šaj lašarav. Phenav oda sar nagoďaver:
On hine Hebreja? The me som. Hine Izraeliti? The me som. Hine o potomki le Abrahamoskere? The me som.
Hine o služobňika le Kristoskere? Phenav oda sar nagoďaver: Me meksa buter! Buter keravas buči sar on, buter somas andro berteni, buterval man marde a buterval somas pašes paš o meriben.
Le Židendar chudľom pandžvar le bičoha po tranda the eňa (39) rani,
trival man marde la pacaha a jekhvar andre mande čhivkerenas le barenca, hoj man te murdaren. Trival predžiďiľom oda, hoj e loďa rozpeľa a jekh džives the jekh rat somas andro paňi pro moros.
Somas furt pro droma, somas andre dar pro paňa, andre dar le zbujňikendar the andre dar mire manušendar – le Židendar – a le Nažidendar. Somas andre dar andro foros, pre pušťa, andro moros a the maškar o falošna phrala.
Keravas phares buči a trapinavas man, buterval aňi na sovavas, somas bi o chaben the bi o paňi, but man poscinavas a somas andro šila the bi o gada.
Mek paš oda savoro, aňi na phenav pal o starišagi, so man hin sako džives pal savore khangera.
Te vareko hino slabo, the me som; te vareko perel andro binos, mange hin pharo.
Te man mušinav te lašarel, me man lašarava mire slabišagoha.
O Del, o Dad le Ježišoskero Kristoskero – mi el požehňimen leskero nav pro furt – džanel, hoj na klaminav.
Sar somas andro foros Damaskus, o guverneris, savo sas tel o kraľis Aretas, man kamľa te phandel andre a diňa te stražinel o brani le foroskere.
Ale varesave manuša man mukle le košariha prekal e oblaka tele le muroha a denašľom leske andral o vasta.
Mušinav man te lašarel, the te oda nane pre ňisoste lačho. A phenava pal oda, so dikhľom a so mange o Raj sikaďa.
Prindžarav manušes andro Kristus, savo sas anglo dešuštar berš avricirdlo dži andro trito ňebos. Na džanav, či oda sas andro ťelos vaj avri le ťelostar – o Del džanel.
A džanav, hoj oda manuš – či oda sas andro ťelos, vaj avri le ťelostar, me na džanav, o Del džanel –
sas avricirdlo andro rajos a šunďa ajse veci, so pes na den te prevakerel le lavenca, so našťi o manuš phenel avri.
Kaleha man lašarava, no korkoro man na lašarava, ča mire slabišagenca.
Se choc te man kamľomas te lašarel, na uľomas nagoďaver, bo phenava ča o čačipen. Ale zľikerav man, hoj peske pal ma vareko te na gondoľinel buter sar oda, so dikhel abo šunel mandar.
Ale vašoda, hoj man te na ľidžav upre ole bare vecenca so dikhľom, sas mange diňi o trňos andro ťelos – oda hin o poslos le satanoskero – hoj man te dukhavel, hoj man te na ľidžav igen upre.
Vašoda trival man mangavas le Rajeske, hoj mandar oda te lel het.
Ale ov mange odphenďa: “Dos tuke hin miro lačhipen (milosť), bo miri zor pes presikavel andro slabišagos.” Vašoda man nekradeder lašarav mire slabišagenca, hoj te el andre mande e zor le Kristoskeri.
Vašoda radišagoha prilav oda, sar som slabo, sar mange keren ladž, sar som andro pharipen, sar pre mande džan a sar cerpinav vaš o Kristus. Bo sar som slabo, akor som zoralo.
Ačhiľom nagoďaver, no tumen man ke oda ľigenďan. Se tumen man majinďan te lašarel; no choc me na som ňič, andre ňisoste na som cikneder ole “bare apoštolendar”.
Se oda, hoj som apoštolos, dičholas maškar tumende akor, sar dživavas andro baro avriľikeriben a keravas o zazraki, znameňja the o zorale veci.
So keravas goreder maškar tumende sar andre okla khangera? Ča ipen ajci, hoj tumenge na somas pre meň. Mangav tumen, hoj mange te odmuken oda nalačhipen!
Akana som imar tritovar pririchtimen te džal ke tumende a na avava tumenge pre meň. Se me na rodav tumare veci, ale rodav tumen. Bo na o čhave mušinen te del o barvaľipen le dajenge the le dadenge, ale on le čhavenge.
Ale me radišagoha dava savoro, so man hin, a the man korkores, vaš tumare dživipena. Te me tumen kamav buter, tumen man kamena frimeder?
Se dikhen, me na somas tumenge pre meň. Ale vareko šaj phenel, hoj som goďaver a thoďom tumenca avri.
So? Či tumen viužinďom avri varekaha olendar, saven ke tumende bičhaďom?
Mangľom le Titus a bičhaďom leha le phrales. Či o Titus tumen viužinďa avri? Či na phirahas andre oda jekh duchos, ole jekhe dromeha?
So? Calo časos tumenge gondoľinen, hoj amen anglal tumende pes braňinas? Anglo Del andro Kristus phenas: Kada savoro, so keras, mire lačhe phralale, hin pre oda, hoj tumen te baron.
Bo sar avava, darav man, hoj te na arakhav tumen ajsen, sar na kamav, a hoj aňi tumen man te na arakhen ajses, saves na kamen. Darav man, hoj tumen te na arakhav andre vika, andro hamišagos (žarľivosť), andre choľi, andro vesekedišagi, andro pľetki, andro nalačhe vakeribena, andro baripen vaj andro nasmirom.
Bo sar avava pale ke tumende, na kamav man te ladžal anglo Del a na kamav te rovel upral ola but manuša, save kerde o bini, ale mek pes na visarde le nažuže vecendar, le lubipnastar the ole džungale vecendar, so kerde.
Kada imar hin tritovar, so džav ke tumende. Hin pisimen: “Dojekh lav ačhela pro duj abo trin švedki.”
Phenďom oda imar akor, sar somas dujtovar ke tumende. A akana – choc ode na som – pale phenav olenge, save angloda kerde o bini, the savore okle dženenge: Sar avava pale, na sajinava ňikas!
Se tumen kamen te dikhel či čačes prekal mande vakerel o Kristus, savo nane slabo ke tumende, ale hino zoralo maškar tumende.
Bo choc sas ukrižimen andro slabišagos, no dživel le Devleskera zoratar. Avke the amen sam slaba andre leste, ale leha dživaha prekal tumende le Devleskera zoraha.
Korkore tumen probaľinen avri (skušinen avri), či dživen andro pačaben abo na; phučen oda korkore pestar. Či na prindžaren pre peste, hoj o Kristus dživel andre tumende? Te na, oda vašoda, bo na obačhiľan andre proba (skuška).
Pačav, hoj džanena, hoj amen obačhiľam.
Mangas pes ko Del, hoj te na keren ňič nalačho. Na vašoda, hoj amen te dičhuvas lačhe, ale hoj tumen te keren o lačho, choc te amen na obačhiľamas.
Se amen našťi džas pro čačipen, ale ačhas vaš o čačipen.
Radisaľuvas, sar sam slaba a tumen san zorale. Amen the vaš oda pes modľinas, hoj te dobaron.
Kada tumenge pisinav, sar mek na som tumenca, hoj te na mušinav te el prisno pre tumende, sar avava. Bo o Raj man na diňa autorita pre oda, hoj tumen te čhivav tele, ale hoj tumen te budinav.
A mek kada, phralale: Radisaľon! Keren sa, hoj furt te baron; doľikeren oda, so tumenge phenďom; gondoľinen jekhetane a dživen andro smirom! A o Del le kamibnaskero the smiromoskero ela tumenca.
Pozdravinen jekh avres le sentne čumibnaha. Pozdravinen tumen savore phrala andro Del.
O lačhipen (milosť) le Rajeskero le Ježišoskero Kristoskero, o kamiben le Devleskero the o jekhetaňiben le Sentne Duchoskero mi el tumenca savorenca!
Me o Pavol, o apoštolos, savo nane bičhado le nipendar, aňi le manušestar, ale bičhado prekal o Ježiš Kristus the prekal o Del o Dad, savo les uštaďa andral o meriben,
the savore phrala, save hine manca, pisinas le khangerenge andre Galacija:
Mi del tumen o Del amaro Dad the o Raj o Ježiš Kristus o lačhipen (milosť) the o smirom.
Ov pes diňa vaš amare bini, hoj amen te lel avri andral kada nalačho časos, andre savo dživas, bo avke oda kamelas o Dad amaro Del.
Leske mi džal e slava pro furt. Amen.
Čudaľinav man, hoj avke sig oddžan Olestar, ko tumen vičinďa prekal o lačhipen (milosť) le Kristoskero, a džan ke aver evaňjelium.
Nane aver evaňjelium, ale hine varesave džene, save tumen diliňaren andre, bo kamen te previsarel o evaňjelium le Kristoskero.
Ale te tumenge amen – abo o aňjelos andral o ňebos – vakerďamas aver evaňjelium sar oda, so tumenge imar vakerďam, mi el prekošlo!
Avke sar imar sigeder phenďam the akana pale phenav: Te tumenge vareko vakerela aver evaňjelium sar oda, so imar priiľan, mi el prekošlo!
Me na kamav akana te vakerel oda, so kamen o manuša te šunel, ale oda, so o Del kamel. Abo kamav te el pre dzeka le manušenge? Bo te mek kamľomas te el pre dzeka le manušenge, ta imar na uľomas le Kristoskero služobňikos.
Kamav tumenge te phenel, phralale, hoj o evaňjelium, so tumenge vakeravas, nane le manušestar.
Bo me o evaňjelium na priiľom le manušestar, aňi mange na sikaďa o manuš, ale priiľom les prekal o Ježiš Kristus, savo mange oda sikaďa.
Se tumen šunďan pal miro dživipen, sar mek somas andre Židoviko pačaben. Šunďan, sar džavas pre le Devleskeri khangeri a keravas sa pre oda, hoj la te rozmarav.
A andro Židoviko pačaben somas feder but Židendar, save sas andre mire berša, bo mange džalas buter pal o tradiciji amare dadengere.
Ale o Del peske man avri kidňa mek angloda, sar uľiľom (pes narodzinďom), a vičinďa man peskere lačhipnaha (milosťaha), akor sar kamľa
prekal mande te sikavel peskere Čhas a hoj pal leste te vakerav maškar o Nažidi. Akor na geľom ňikastar pal oda te phučel,
aňi na geľom andro Jeruzalem ko apoštola, save sas sigeder sar me, ale geľom andre Arabija a paloda avľom pale andro Damaskus.
Paľis pal o trin berš geľom andro Jeruzalem, hoj te prindžarav le Kefas, a ačhiľom ke leste dešupandž džives.
Avre apoštolos na dikhľom, ča le Jakob, le Rajeskere phrales – o Del džanel, hoj oda, so tumenge pisinav, na klaminav.
<range>
Paľis geľom andro phuva Sirija the Cilicija,
ale le Kristoskere khangera andre Judsko man dži akor na dikhle a na prindžarenas.
On ča šunde: “Oda, ko pre amende varekana džalas, akana kazinel pal o pačaben, so angloda kamelas te rozmarel.”
A lašarenas vaš ma le Devles.
Paľis pal o dešuštar berš geľom le Barnabašiha pale andro Jeruzalem a iľom manca the le Titus.
Geľom ode, bo o Del mange sikaďa, hoj te džav. Sar man arakhľom korkoro le vodcenca, phenďom lenge pal soste hin o evaňjelium, so kazinav maškar o Nažidi. Bo na kamavas te kerel hijaba miri buči, so kerďom a so mek kerav.
Ale aňi na ispidenas le Titus, savo sas manca, hoj pes te občhinel (obrezinel), choc hino Grekos.
Ča ola falošna phrala oda kamenas, bo amendar kamenas te kerel otroka. On pes sar špijona počoral ispidle andre, hoj te musaren amari sloboda, so amen hin andro Ježiš Kristus.
Amen lenge na pomukľam aňi sikra, aňi pes lenge na poddiňam, hoj o čačipen le evaňjelioskero te ačhel prekal tumende.
Ale ola, saven o manuša ľikerenas sar vodcen, paš oda evaňjelium ňič buter na dothode – choc man andre oda nane ňič, ko sas on, bo o Del peske na kidel avri le manušes pal o muj.
No, ale dine man čačipen, sar dikhle, hoj mange hin dino te kazinel o evaňjelium prekal o Nažidi, avke sar le Peteriske prekal o Židi.
Se oda, ko delas zor le Peter ke apoštoliko buči maškar o Židi, delas zor the man maškar o Nažidi.
Ola, save hine sar o slupi andre khangeri: O Jakob, o Peter the o Jan sprindžarde o lačhipen (milosť), so chudľom le Devlestar. Avke podine mange the le Barnabašiske o čačo vast, hoj te keras jekhetane e buči: Amen maškar o Nažidi a on maškar o Židi.
Ča oda mangenas, hoj te na bisteras pro čore. Oda the me kamavas igen te kerel.
Ale sar avľa o Peter andre Antiochija, ačhaďom man leske a phenďom leske andro jakha, bo namištes kerďa.
Bo mek sar ode na sas varesave džene le Jakobostar, chalas jekhetane le Nažidenca. Ale sar on avle, odcirdelas pes le Nažidendar, bo daralas pes olendar, save sikavenas pal o občhinďipen (e obriezka).
The okla Židi kerenas avke, sar o Peter a mek le Barnabaš scirdle andre oda, hoj te avel dujemujengero.
Ale sar dikhľom, hoj na džan rovnones pal o čačipen le evaňjelioskero, phenďom le Peteriske anglal savorende: “Se tu, savo sal Židos, džives sar o Nažidi a na sar o Židi. Soske kames, hoj o Nažidi te dživen avke sar o Židi?”
Amen uľiľam (pes narodzinďam) sar Židi a na sar o Nažidi.
Ale džanas, hoj pes o manuš našťi ospravedlňinel oleha, hoj doľikerel o zakonos, ale ča prekal o pačaben andro Ježiš Kristus. The amen pačanďiľam andro Ježiš Kristus, hoj te avas ospravedlňimen prekal o pačaben le Kristoskero a na oleha, hoj keras pal o zakonos. Bo le skutkendar andral o zakonos na ela ospravedlňimen ňisavo manuš.
Te amen kamas te el ospravedlňimen andro Kristus a the avke dikhas, hoj sam binošna manuša, ta akor hin o Kristus služobňikos le binoskero? Šoha na!
Bo te oda, so čhiďom tele, pale ačhavava, sikavav, hoj som binošno manuš.
Bo me prekal o zakonos muľom le zakonoske, hoj te dživav le Devleske. Som ukrižimen jekhetane le Kristoha
a imar na dživav me, ale dživel andre ma o Kristus. A oda dživipen, so akana dživav andro ťelos, dživav pačabnaha andro Čhavo le Devleskero, savo peske man zakamľa a diňa pes korkores vaš ma.
Na odčhivav mandar le Devleskero lačhipen (milosť), bo te uľahas o manuš ospravedlňimen prekal o zakonos, akor o Kristus muľa hijaba.
Ó, tumen nagoďaver Galaťanale! Ko tumen diliňarďa andre? Se avke žužes tumenge sas oda avriphendo, sar muľa o Ježiš Kristus pro kerestos – avke sar te oda dikhľanas tumare jakhenca!
Ča oda tumendar kamľomas te džanel: Či chudľan le Devleskere Duchos, bo kerenas pal o zakonos? Abo vašoda, hoj šunďan o evaňjelium a pačanďiľan?
So, našaďan e goďi? Chudľan te dživel le Duchoha, ale akana kamen te dokerel andre peskeri zor?
Kajci but precerpinďan hijaba? Ale oda čačes nane hijaba!
Se džanen, hoj o Del tumen del peskere Duchos a kerel maškar tumende o zazraki. Či oda kerel, bo doľikeren o zakonos, abo vašoda, hoj šunďan o evaňjelium a pačanďiľan?
Dikhen pro Abraham: “Pačanďiľa le Devleske a rachinelas pes leske oda vaš o spravodľišagos.”
Vašoda, džanen, hoj ola, save pačan, hine o čhave le Abrahamoskere.
Le Devleskero Lav džanelas imar anglal, hoj o Del pačabnaha ospravedlňinel le Nažiden, vašoda vakerďa o evaňjelium angloda le Abrahamoske: “Andre tu ena požehňimen savore narodi.”
O Abraham pačanďiľa a sas požehňimen; avke the savore, save pačan, hine požehňimen, sar sas ov.
Bo savore, save dživen pal o zakonos, hine tel o prekošiben. Bo hin pisimen: “Prekošlo hin sako, ko na kerel savoro, so hin pisimen andro zakonos a na doľikerel oda.”
Kade dikhas, hoj anglo Del na ela ospravedlňimen ňisavo manuš prekal o zakonos, bo “o čačipnaskero manuš dživela le pačabnastar.”
Ale o zakonos nane le pačabnastar. Bo hin pisimen: “Ča oda, ko doľikerela o prikazaňja, dživela.”
O Kristus amen cinďa avri andral o prekošiben, so hin le zakonostar, bo ov korkoro ačhiľa prekošlo vaš amenge. Bo hin pisimen: “Prekošlo hin sako, ko hino figimen pro kašt.”
Vašoda, hoj le Abrahamoskero požehnaňje te avel prekal o Kristus pro Nažidi, a hoj te chudas le pačabnaha le Duchos, avke sar phenďa o Del.
Phralale, phenava tumenge priklados: Te pes duj manuša pre varesoste dovakeren a keren e zmluva, ta ňiko imar oda našťi čerinel, aňi našťi ke oda vareso dothovel.
O Del diňa lav le Abraham the leskere potomkos. Na phenďa “the leskere potomkenge,” sar te vakerďahas pal o but džene, ale phenďa pal jekh: “The tire potomkos”, savo hin o Kristus.
Kamav oleha te phenel kada: O Del kerďa le Abrahamoha zmluva a diňa les lav, hoj la doľikerela. O zakonos, so sas dino pal štar šel the tranda (430) berša, našťi prephagel e zmluva the oda lav, so o Del diňa.
Bo te o ďeďictvos hin le zakonostar, na uľahas pal o lav, so diňa o Del. No diňa oda le Abrahamoske sar daros prekal peskero lav.
Akor pre soste sas o Zakonos? Sas dino prekal o aňjela the prekal le Mojžišoskero vast pre oda, hoj te sikavel o bini, medik na avela le Abrahamoskero potomkos, pal savo o Del diňa lav.
Ale na kampel, hoj vareko te ačhel maškaral, te hin ča jekh dženo. A o Del hin jekh.
Ta akor, sar? Či o zakonos pes ačhavel pre le Devleskere lava, so diňa? Na, šoha (ňikda) na! Bo te o manuša chudlehas ajso zakonos, so len šaj diňahas dživipen, ta akor sako, ko les doľikerďahas, uľahas ospravedlňimen.
Ale le Devleskero Lav phenel, hoj calo svetos hino tel e binoskeri zor; avke o daros, pal soste o Del diňa lav, chudena ola, save pačan andro Ježiš Kristus – a ča prekal o pačaben.
Ale angloda sar avľa o pačaben, o zakonos amen phandľa sar andre bertena, medik pes na sikaďa o pačaben.
O zakonos sas sar oda, ko amen bararelas avri a avke amen ľidžalas ko Kristus, hoj te avas ospravedlňimen prekal o pačaben.
Ale kanastar avľa o pačaben, imar na kampel, hoj o zakonos amen buter te bararel avri,
bo prekal o pačaben andro Ježiš Kristus san savore o čhave le Devleskere.
Tumen savore, save san bolde andro Kristus, urďan pre tumende le Kristus.
Imar akana nane aňi Židos, aňi Grekos; imar nane aňi otrokos abo slobodno; aňi murš vaj džuvľi – bo tumen savore san jekh andro Ježiš Kristus.
A te san le Kristoskere, akor san o potomki le Abrahamoskere the o ďeďiča, a oda prekal o lav, so diňa o Del.
Ale phenav: Medik hin o ďeďičos terno, ňisoha nane aver le otrokostar, choc savoro hin leskero.
Ov mek hino tel ola, save les ľidžan a bararen avri, medik na avela oda džives, so diňa leskero dad.
Avke the amen: Sar samas terne, samas otroka a služinahas ole duchenge, so ľidžan kada svetos,
ale sar avľa oda časos, so majinďa te avel, bičhaďa o Del peskere Čhas, savo uľiľa (pes narodzinďa) la džuvľatar a dživelas tel o Židoviko zakonos,
hoj te cinel avri olen, save dživenas tel o zakonos, hoj te avas o čhave le Devleskere.
A vašoda, hoj san leskere čhave, bičhaďa o Del le Duchos peskere Čhaskero andre amare jile – o Duchos, savo vičinel: “Abba, Dado!”
Akana imar na sal o otrokos, ale o čhavo; a te sal o čhavo, akor o Del tutar kerďa te o ďeďičos.
Ale akor, sar na prindžarenas le Devles, služinenas olenge, save nane čače devla.
No akana, sar prindžarďan le Devles – abo sigeder phenďomas, sar o Del prindžarďa tumen – sar oda, hoj tumen pale visaren ke ola slaba the bizorakere veci, so ľidžan kada svetos? Soske lenge kamen pale te služinel sar otroka?
Soske pes pale ľikeren le dživesendar, le čhonendar, le časendar the le beršendar?
Darav pal tumende, či na sas hijaba savori buči, so keravas prekal tumende.
Mangav tumen phralale: Aven sar me, bo the me som sar tumen. Ňisoha man na dukhaďan.
Se tumen džanen, hoj sar tumenge ešebnovar (peršovar) vakeravas o evaňjelium, somas nasvalo.
Ale choc miro nasvaľiben sas prekal tumende bari proba (skuška), na dikhľan man tele a na odčhiďan man. Priiľan man sar le Devleskere aňjelos – sar korkores le Ježiš Kristus.
So pes ačhiľa tumare radišagoha, so tumen sas? Bo phenav tumenge čačipen, te pes oda diňahas, ta the o jakha tumenge iľanas avri a diňanas len mange.
A so, akana som nalačho tumenge, bo phenďom tumenge o čačipen?
Ola manuša tumen kamen te dochudel a sikaven, hoj lenge igen džal pal tumaro lačho. Ale on ča kamen tumen te odlel mandar, hoj te džan pal lende.
Hin mištes te tumenge furt džal pal o lačho, ale na ča akor, sar som tumenca.
Čhave mire, pale vaš tumenge igen cerpinav – sar o dukha paš o ločhiben – medik na avena ajse sar o Kristus.
Akana kamľomas igen te el paš tumende, hoj tumenca te vakerav avres. Igen darav pal tumende.
Phenen mange tumen, save kamen te dživel tel o zakonos: Na šunen, so vakerel o zakonos?
Bo hin pisimen, hoj le Abraham sas duj čhave – jekh la otrokiňatar a jekh la slobodnonatar, leskera romňatar.
La otrokiňakero čhavo uľiľa (pes narodzinďa) le manušeskera voľatar, ale la slobodna romňake o čhavo uľiľa prekal o lav, so diňa o Del.
Oda, so pes ode ačhiľa, kampel te achaľol sar podobenstvo. Kala duj džuvľija hine o duj zmluvi. Jekh zmluva hin pal o verchos Sinaj: Oda hin e Hagar, savake uľon o čhave andro otroctvo.
Oj hiňi sar oda verchos Sinaj andre Arabija a oda verchos hin sar akanaskero foros Jeruzalem, so hino peskere čhavenca andro otroctvo.
Ale o upruno Jeruzalem hin sar e slobodni, savi hiňi amari daj.
Bo hin pisimen: “Radisaľuv tu, savi tut našťi el čhave a našťi len anes pro svetos! Vriskin a vičin tu, savi na cerpines andro uľipnaskere dukha! Bo ola džuvľa, savi hiňi omukľi, ela buter čhave sar ola, sava hin rom.”
Ale phralale, tumen san čhave prekal o lav, so diňa o Del, avke sar o Izak.
Ale hin the akana avke sar akor, sar oda čhavo, savo uľiľa (pes narodzinďa) le ťelostar džalas pre oda, savo uľiľa le Duchostar.
Ale so phenel le Devleskero Lav? “Trade avri la otrokiňa the lakere čhas, bo lakero čhavo na ela ďeďičos le čhaha”, savo hino la slobodnatar.
Vašoda, phralale, amen na sam la otrokiňakere čhave, ale la slobodnakere.
O Kristus amen oslobodzinďa, hoj te avas slobodne. Vašoda ačhen andre odi sloboda a ma visaren tumen pale andro otroctvo.
Me, o Pavol, tumenge phenav, hoj te tumen dena te občhinel (obrezinel), akor tumenge o Kristus nane pre ňisavi chasna.
Ale kamav te phenel dojekhe manušeske, ko pes del te občhinel, hoj mušinel te doľikerel calo zakonos.
Tumen, save kamen te el ospravedlňimen prekal o zakonos, imar na san le Kristoha. Peľan avri andral le Devleskero lačhipen (milosť).
Ale amen pes mukas pre oda, hoj anglo Del avaha ospravedlňimen pačabnaha prekal o Duchos.
Bo te hin o manuš andro Ježiš Kristus, na džal pal oda, či hino občhindo (obrezimen), abo na. Džal pal o pačaben, so pes presikavel le kamibnaha.
Avke mištes denašenas! Ko tumen zaačhaďa, hoj te na šunen o čačipen?
Oda, ko tumen prevakerel, na sas Olestar, savo tumen vičinďa.
“Sikra drožďi anel upre calo chumer.”
Pačav andro Raj pal tumende, hoj tumen na gondoľinena avres. Ale o Del marela oles, ko tumen diliňarel andre, choc te ko oda ela.
Phralale, te me mek vakerďomas, hoj pes kampel te občhinel (obrezinel), akor soske pre mande mek furt džan? Te oda uľahas čačo, ta akor o kerestos le Kristoskero imar lenge na anďahas o rušiben.
Ola manuša, save tumen upre maren, peske mi čhinen avri sa!
Ale phralale, tumen san vičimen pre oda, hoj te aven slobodne. No, ma len e sloboda prekal tumaro ťelos, hoj kerena oda, so kamen tumare žadosci, ale služinen jekh avreske andro kamiben.
Bo calo zakonos hin dokerdo andre jekh prikazaňje: “Kameha avres avke, sar pes korkores!”
Ale te jekh avres chan the danderen, den pozora, hoj te na aven jekh avrestar zachale!
Ale phenav: Dživen pal o Duchos a na kerena o žadosci le ťeloskere.
Bo o ťelos na kamel oda, so o Duchos, a o Duchos na kamel oda, so o ťelos.
Ale te tumen ľidžal o Duchos, na san tel o zakonos.
O skutki le ťeloskere igen dičhol a oda hin kala: Te kerel o lubipen, te kerel o nažužipen, te dživel bi e ladž,
te služinel le modlenge, te čarinel, te džal jekh pre aver, te vesekedinel pes, te thovavel pes, te choľarel pes, te marel upre jekh avres, te rozulavel pes, te rozmarel o khangera,
te zavidzinel, te murdarel, te mačol a te mulatinel. A mek hin but ajse veci. Pal kala veci tumenge imar anglal phenav, sar imar the sigeder phenďom: Ola, save keren kala veci, na chudena le Devleskero kraľišagos.
Ale o ovocje le Duchoskero hin o kamiben, o radišagos, o smirom, o avriľikeriben, o lačhipen, o lačhejileskeriben, o pačivaľiben,
o kovlejileskeriben the o zľikeriben. Pre kala veci nane zakonos.
Ola, save hine le Kristoskere, primarde pro kerestos peskere nalačhe binošne žadosci.
Te dživas le Duchoha, mušinas the te phirel andro Duchos.
Te na amenge džal pal oda, hoj amen o manuša te lašaren; te na pes jekh avres provokinas; te na zavidzinas jekh avreske.
Phralale, te varesave manušes arakhľanas paš oda, sar kerel varesavo binos, akor tumen, save san duchovne, pomožinen leske te avel andral oda avri, ale keren oda andre pokora. No, de pozora the pre peste, hoj the tu te na peres andro pokušeňje.
Ľidžan o pharipena jekh avreskere a oleha doľikerena o zakonos le Kristoskero.
Bo te peske vareko gondoľinel, hoj hino vareko a ov nane ňiko, korkoro pes klaminel.
Sako mi dikhel pre peste, so kerel, a paľis pes šaj lašarela korkoro andre peste, ale na anglal aver.
Bo sako ľidžala peskero pharipen.
Oda manuš, savo sikľol o lav, mi del oles, ko les sikavel, savore lačhipnastar, so les hin.
Ma klaminen pes korkoren! Le Devlestar ňiko na asala. Bo savoro, so o manuš sadzinel, oda the kidela upre.
Bo oda, ko sadzinel avke, hoj te el pre dzeka peskere ťeloske, andral o ťelos kidela upre o kirňipen. Ale oda, ko sadzinel avke, hoj te el pre dzeka le Duchoske, andral o Duchos kidela upre o večno dživipen.
Choc te na birinas, ma preačhas te kerel o lačhipen, bo avela jekhvar o časos, hoj kidaha upre o uľipen.
Vašoda, medik amen hin časos, keras o lačhipen savorenge a mek buter le phralenge the le pheňenge andro pačaben.
Dikhen, save bare pismenenca tumenge me mire vasteha pisinav!
Ola, save kamen te el pre dzeka le manušenge, tumen ispiden, hoj tumen te den te občhinel (obrezinel), ča vašoda, hoj pre lende te na džan vaš o kerestos le Kristoskero.
Bo aňi on, save hine občhinde (obrezimen), na doľikeren o zakonos. Ale kamen, hoj pes tumen te den te občhinel vašoda, hoj pes paľis on te lašaren oleha, hoj kerde občhinďipen (e obriezka) pre tumaro ťelos.
Ňisoha man na kamav te lašarel, ča le kerestoha, pre savo muľa amaro Raj o Ježiš Kristus. O svetos mange hin ole kerestoha ukrižimen a me som ukrižimen le svetoske.
Bo na džal pal oda, či hin o manuš občhindo abo nane, ale či hino nevo manuš.
A pre savorende, save pes kamen pal oda te ľikerel, mi avel o smirom the o lačhipen – a the pro Izrael le Devleskero.
A imar man dureder ňiko te na trapinel, bo me ľidžav pre miro ťelos o jazvi le Kristoskere.
O lačhipen (milosť) amare Rajeskero le Ježišoskero Kristoskero mi el tumare duchoha, phralale. Amen.
Me o Pavol, o apoštolos le Ježišoskero Kristoskero le Devleskera voľatar, pisinav le Devleskere manušenge the olenge, save pačan andro foros Efezus.
Mi del tumen o Del, amaro Dad, the o Raj o Ježiš Kristus, peskero lačhipen (milosť) the peskero smirom!
Lašarav le Devles le Dades amare Rajeskere le Ježišoskere Kristoskere, hoj andro Kristus amen požehňinďa savore duchovne požehnaňjenca andral o ňebos.
Se mek sar aňi o svetos na sas kerdo, imar amen o Del avri kidňa prekal peste, hoj te avas andro Kristus sentna the bi e chiba a te dživas andro kamiben.
Ov oda avke kamelas a imar anglal oda kerďa, bo sas leske oda pre dzeka, hoj te avas leskere čhave prekal o Ježiš Kristus.
Aven lašaras le Devles vaš leskero baro šukar lačhipen (milosť), so amen diňa hijaba andre peskero Čhavo, saves kamel.
Andre leste sam avricinde, prekal leskero rat amenge hin odmukle o bini. Igen baro hin le Devleskero lačhipen (milosť),
so amen avke barvales diňa! Andre savoro peskero goďaveripen the prindžaripen
amenge diňa o Del te džanel o garuďipen. Oda, so ov kamelas a so leske sas pre dzeka, the oda, so peske imar anglal phenďa, hoj kerela prekal o Kristus.
Oda, so kamel o Del te kerel, hin, hoj sar avela oda lačho časos, kamel te sthovel sa jekhetane andro Kristus sar andro šero savoro, so hin pro ňebos the pre phuv.
Andre leste ačhiľam the o ďeďiča, avke sar oda o Del imar anglal kamľa. Bo ov kerel sa avke, sar oda ov kamel,
hoj te avas pro lašariben leskera slavake; amen, save imar sigeder pes mukahas pro Kristus.
The tumen, sar andre leste pačanďiľan, sanas zapečaťimen ole Sentne Duchoha, pal savo o Del diňa lav, hoj dela. Oda sas akor, sar šunďan o lav le čačipnaskero, o evaňjelium pal tumari zachrana.
O Sentno Duchos hino e zaruka prekal amende, hoj o Del amen dela oda, so phenďa. Diňa lav, hoj cinela peskere manušen avri. Aven lašaras leskeri slava!
Vašoda the me, sar šunďom pal tumaro pačaben andro Ježiš, amaro Raj, the pal o kamiben, so tumen hin ke savore sentne,
na preačhav vaš tumenge te paľikerel le Devleske. Leperav tumen andre mire modľitbi,
hoj o Del amare Rajeskero le Ježišoskero Kristoskero, o Dad la slavakero, tumen te del peskero Duchos. Bo o Duchos tumendar kerela goďaveren a sikavela tumenge le Devles avke, hoj les prindžarena.
Mangav, hoj tumare jile te en phundrade te dikhel leskero svetlos, avke hoj te prindžaren o užaripen (naďej), andre savo ov tumen vičinďa, a savo slavno the barvalo hin o ďeďictvos, so phenďa, hoj dela peskere manušenge.
Kamav, hoj te prindžaren, savi igen bari hiňi odi zor, so kerel andre amende, save pačas. Oda hin ipen odi bari zor le Devleskeri,
savaha uštaďa le Kristus andral o meriben a thoďa les te bešel pal peskeri čači (pravo) sera andro ňebos.
Ov hino upral savorende pro ňebos; upral dojekh vladaris, autorita, zor, the rajipen; a mek upral dojekh nav, so hin na ča andre kada svetos, ale the andre oda svetos, so avela.
O Del thoďa le Kristoske savoro tel o pindre a diňa les šereske upral savoreste la khangerake.
E khangeri hiňi leskero ťelos; hiňi pherarďi lestar, savo pherarel savoro andre savoreste.
The tumen sanas varekana mule, bo na šunenas le Devles a kerenas bini.
Akor dživenas avke, sar pes dživel andro svetos a šunenas le benges, savo hino raj upral o nalačhe duchengere zora andro luftos, so akana kerel andre ola manuša, save na šunen le Devles.
The amen savore varekana lenca dživahas andro žadosci le ťeloskere a kerahas oda, so kamelas amaro ťelos the amari goďi. A oleha, hoj samas ajse sar savore okla manuša, majinďam tiš te cerpinel le Devleskeri choľi.
Ale o Del hino ajso barvalo andre peskero lačhipen the baro andro kamiben ke amende,
hoj amen obdžiďarďa le Kristoha, medik samas mule andre peskere bini. Le Devleskere lačhipnastar (milosťatar) san zachraňimen!
Andro Ježiš Kristus o Del amen jekhetane leha uštaďa andral o meriben, hoj leha jekhetane te bešas andro ňebos.
Ov kerďa oda, hoj peskere lačhipnaha (milosťaha) andro Ježiš Kristus amenge te sikavel peskero igen baro kamiben andre oda časos, so avela.
Bo le Devleskere lačhipnastar (milosťatar) san zachraňimen prekal o pačaben. No oda nane tumendar, ale le Devlestar – oda hin leskero daros.
Na san zachraňimen le skutkendar, hoj pes ňiko te na lašarel.
Se vašoda amen o Del stvorinďa andro Ježiš Kristus, hoj te keras ola lačhe veci, so o Del imar anglal pririchtinďa prekal amende.
Vašoda ma bisteren, hoj tumen varekana uľiľan (pes narodzinďan) sar o pohana a o Židi, save peske phenen “občhinde” (obrezimen), tumen vičinen “naobčhinde” a thoven baripen andre oda, so pes kerel le manušeskere vastenca pro ťelos.
Ma bisteren, hoj andre oda časos sanas bi o Kristus, na sanas jekhetane le Izraeloskere manušenca a na sas tumen kotor andre le Devleskere zmluvi the lava, so phenďa, hoj dela. Sanas andre kada svetos bi o užaripen (naďej) a dživenas bi o Del.
Tumen, save sanas varekana dur, san akana jekhetane le Ježišoha Kristoha pašes paš o Del prekal o Kristoskero rat.
Bo ča ov hino amaro smirom a sodujen le Židen the le Nažiden sthoďa andre jekh. Čhiďa tele peskere ťeloha oda muros, so len rozulavelas sar ňeprijaťeľen.
A zrušinďa o Židoviko zakonos, so phenel, so mušinas a na mušinas te kerel, hoj andre peste te kerel ole dujendar jekhe neve manušes a avke te anel o smirom.
Prekal o kerestos andre jekh ťelos sthoďa sodujen le Devleha a aleha zňičinďa oda, hoj našťi pes avri ačhenas.
A sar avľa, kazinelas o smirom tumenge le Nažidenge, save sanas dur le Devlestar, a o smirom the amenge le Židenge, save samas pašes.
Bo prekal leste šaj avas sodujdžene andre jekh Duchos ko Dad.
Avke akana imar na san sar cudzinci, abo sar ola, save bešen andre aver phuv, ale san ade khere jekhetane le sentne manušenca andre jekh famelija le Devleskeri.
San sar kher, so hin ačhado pro zaklados le apoštolengero the le prorokengero, kaj hin o hlavno bar korkoro o Ježiš Kristus.
Ov ľikerel caľi stavba jekhetane a kerel, hoj te ačhel sentno chramos prekal o Raj.
Prekal leste the tumen, o Nažidi, san jekhetane upreačhade sar oda chramos, kaj o Del bešel prekal o Duchos.
Vašoda som me, o Pavol, andre bertena, bo služinav le Ježišoske Kristoske vaš tumenge, save na san Židi.
Se šunďan pal oda, hoj o Del andre peskero lačhipen (milosť) mange diňa kadi služba, hoj la te kerav prekal tumende.
O Del mange sikaďa, hoj te džanav leskero garuďipen, pal savo sikra pisinďom.
Sar oda pregenena, šaj sprindžarena, sar me achaľuvav o garuďipen le Kristoskero.
Varekana oda na sas le manušenge dino te džanel, ale akana prekal o Duchos o Del diňa te džanel peskere sentne apoštolenge the le prorokenge oda,
hoj the o Nažidi hine prekal o evaňjelium jekhetane le Židenca ďeďiča a kotora andre jekh ťelos a the prekal lende hine o lava, so diňa o Del andro Kristus.
Me ačhiľom o služobňikos ole evaňjelioske prekal le Devleskero daros – leskero lačhipen – so zorales kerel andre ma.
Mange, savo som nekcikneder maškar o phrala andro pačaben, sas dino kada lačhipen (milosť), hoj le Nažidenge te vakerav o evaňjelium pal le Kristoskero barvaľipen, so pes na del te merinel,
a savorenge te otkerav oda planos, so sas garudo čirlastar paš o Del, savo kerďa savoro.
O Del kamel, hoj pes akana prekal e khangeri te dodžanel dojekh ňeboskeri zor the rajipen, savi bari hin le Devleskeri goďi andre savoreste.
Ov oda imar ešebnovarestar naplaňinďa, hoj pes te ačhel prekal amaro Raj Ježiš Kristus,
hoj pačabnaha andro Kristus šaj avas slobodne the bi e dar anglo Del.
Vašoda tumen mangav, hoj tumen te na zaačhavel miro pharipen vaš tumenge, bo oda hin prekal tumaro lašariben.
Vašoda mangav pro khoča le Dades,
savestar hin savore famelijen andro ňebos the pre phuv peskere nava,
hoj prekal o Duchos tumenge andral peskeri barvaľi slava te del igen te zoraľol pro andruno manuš;
mangav les, hoj o Kristus prekal o pačaben te dživel andre tumare jile, hoj te aven zakoreňimen the zorales zathode andro kamiben,
hoj te šaj achaľon tumen – the savore le Devleskere manuša – savo hino buchlo, the džinďardo, the učo, the igen baro o kamiben le Kristoskero;
a mangav, hoj te prindžaren oda kamiben le Kristoskero, so hin upral dojekh goďi, hoj te aven pherarde andre savoro pherďipen le Devleskero.
Akana mi džal pal savore pokoleňja pro furt e slava andre khangeri the andro Kristus Ježiš le Devleske, ko peskera zoraha kerel andre amende a ko mek buter šaj kerel savoro upral oda, sar lestar mangas the gondoľinas! Amen.
<range>
Vašoda tumen mangav me, o bertenošis prekal o Raj, hoj te dživen mištes oda dživipen, andre savo san vičimen le Devlestar.
Aven pokorna a kovlejileskere andre savoreste a avriľikeribnaha zľidžan jekh avres andro kamiben.
Keren sa prekal oda, hoj te doľikeren o jekhetaňiben le Duchoskero, so tumen sphandel jekhetane andro smirom.
Hin jekh ťelos a jekh Duchos, avke sar the sanas vičimen andre jekh užaripen (naďej) le Devlestar;
hin jekh Raj, jekh pačaben, jekh boľipen,
a hin jekh Del the Dad savorenge, savo hino upral sakoneste, prekal sakoneste a andre sakoneste.
Ale sakoneske amendar sas dino o daros le Devleskere lačhipnastar (milosťatar) pal oda, keci amenge o Kristus merinďa avri.
Avke sar hin pisimen: “Geľa upre pro nekučeder thana, iľa peha le zaphandlen; diňa le manušen o dari.”
Akana, so hin oda, hoj “geľa upre”? Oda hin, hoj ešeb (peršo) geľa tele andro nekteluneder thana la phuvake.
Oda, ko avľa tele, hin oda jekh, savo geľa the upre upral savore ňebi, hoj te pherarel savoro.
Ov ačhaďa jekhen sar apoštolen, avren sar proroken, avren sar evaňjelisten, avren sar pastoren a avren sar učiťeľen.
Ačhaďa len pre oda, hoj te pririchtinen le sentnen te kerel e služba, hoj te budinen le Kristoskero ťelos,
medik na avaha savore jekhetane avribararde andre jekh pačaben the andro prindžaripen le Devleskere Čhaske a medik na avaha dospele manuša andro pačaben the andre savoreste sar o Kristus,
Avke imar na avaha buter sar čhavore, savenca upre tele čhivkerel sar le vlnenca dojekh balvaj: Oda hin dojekh nevo sikaviben le manušendar, save le klamišagoha ľidžan avren pro nalačho drom, hoj te peren.
Vašoda vakeras o čačipen andro kamiben, hoj te baruvas a te avas andre savoreste sar o Kristus, bo ov hin o šero.
Ov sthovel savore kotora andro ťelos a ľikerel calo ťelos jekhetane. A kerel, hoj dojekh kotor te kerel e buči avke, sar kampel, hoj o ťelos te barol a te zoraľol andro kamiben.
Mangav tumen andro nav le Rajeskero: Imar ma dživen avke sar o bijedevleskere manuša, bo oda, so on gondoľinen, nane lačho pre ňisoste
a lengere goďa hin andro kaľipen. Na prindžaren le Devleskero dživipen, bo na achaľon ňisoske a lengere jile hine barune.
Imar pes aňi na ladžan ňisostar, keren savoro džungipen a na džanen kana te preačhel.
Ale tumen pal o Kristus avke na sikľiľan!
Te šunďan pal o Ježiš a sikľiľan o čačipen, so hin andre leste,
čhiven pal tumende tele le purane manušes leskere phurikane dživipnaha, savo pes korkoro musarelas le falošne the nalačhe žadoscenca.
Domuken le Duchoske te čerinel tumaro gondoľišagos
a uren pre tumende le neve manušes, hoj te el avke sar o Del andro spravodľišagos the andro sentno čačipen.
Savore sam jekhetane andre jekh ťelos, vašoda preačhen te klaminel a chuden te vakerel o čačipen jekh avreha.
Te tumen ela choľi, ma keren binos a o kham te na zadžal upral tumari choľi.
Ma den le benges ňisavo than!
Oda, ko čorel, imar buter te na čorel, ale mi chudel te kerel buči peskere vastenca, hoj les te el so te del olen, kas nane.
Ňisavo džungalo lav te na avel avri andral tumaro muj, ale ča lačho lav, so zoraľarel avren avke, sar kampel a anel o lačhipen (milosť) olenge, save šunen.
Ma dukhaven le Sentne Duchos, saveha sanas zapečaťimen pre oda Džives, sar avena zachraňimen.
Preačhen te ľikerel e kirko choľi andro jilo, te rušel, te vesekedinel pes a te kerel vika, o košiben the savoro, so hin nalačho.
Ale aven jekh ke aver lačhe a kovlejileskere – a odmuken jekh avreske avke, sar the o Del andro Kristus odmukľa tumenge.
O Del tumen kamel, bo san leskere čhave, vašoda dživen avke, hoj te aven ajse sar Ov.
Dživen andro kamiben avke sar o Kristus amen kamelas a diňa pes korkores sar daros the sar obeta, so šukares voňinelas a hin pre dzeka le Devleske.
Avke sar kampel te el maškar o čhave le Devleskere, te na pes aňi leperel maškar tumende o lubipen, vaj o džungale veci, abo hoj vareko ela hamišno.
Ma vakeren džungale, diline, abo nalačhe lava, ale radeder paľikeren le Devleske.
Bo mištes džanen, hoj ňisave manušes, ko kerel o lubipen, vaj o džungale veci, abo hino igen hamišno – bo o hamišagos hin sar modloslužba – nane ňisavo than andro kraľišagos le Kristoskero the le Devleskero.
Ma domuken, hoj tumenca vareko te thovel avri varesave diline lavenca, bo ipen vaš oda avel e choľi le Devleskeri pre ola manuša, save les na šunen.
Te na chal tumen ňič kajse manušenca!
Bo varekana sanas andro kaľipen, ale akana san o svetlos, bo san le Rajeskere. Dživen sar o manuša, save hine andro svetlos.
Se o ovocje le svetloskero hin savoro lačhipen, spravodľišagos the čačipen.
Roden, so hin le Devleske pre dzeka.
Ma keren lenca ola veci, so pes kerel andro kaľipen a nane lačhe pre ňisoste, ale radeder anen ajse veci avri pro svetlos.
Bo hin ladž ča te vakerel pal oda, so on počoral keren,
ale andro svetlos dičhola, save ola veci čačes hine.
Bo andro svetlos sa dičhola avri. Vašoda hin phendo: “Preker tut, ko soves, ušťi andral o meriben a švicinela tuke o Kristus.”
Vašoda den tumenge baro pozoris pre oda, so keren – na sar o nagoďaver, ale sar o goďaver.
Kala dživesa nane lačhe, vašoda viužinen dojekh ora pre oda, hoj te keren o lačho.
Ma aven nagoďaver, ale achaľon, so tumendar o Raj kamel.
Ma mačon la moľatar, bo o pijiben tumenge ča musarela o dživipen, ale pheraren tumen le Sentne Duchoha.
Vakeren jekh avreha le žalmenca, le chvalenca the le duchovne giľenca a andral o jilo giľaven the lašaren le Rajes.
Vaš savoreske paľikeren furt le Devleske le Dadeske andro nav amare Rajeskero Ježišoskero Kristoskero.
Podden tumen jekh avreske, hoj oleha te den pačiv le Kristus.
O džuvľa pes mi podden peskere romenge sar le Rajeske.
Bo o murš hin o šero la džuvľake, avke sar hin o Kristus o šero la khangerake, peskere ťeloske, saveske hin o Spasiťeľis.
Avke, sar pes e khangeri poddel le Kristoske andre savoreste, pes mi podden the o džuvľa peskere romenge.
Tumen muršale, kamen le romňijen avke, sar the o Kristus kamelas peskera khangera a diňa vaš lake pes korkores,
hoj la te sentňarel a te žužarel andro paňi prekal o lav.
Kamel te ačhavel la khangera anglal peste andro šukariben a kamel, hoj te avel žuži a sentno, bi e chiba, bi o vraski the bijal aver nalačhipen.
Avke kamlehas te kamel the o murša peskere romňijen sar pes korkoren. Ko kamel peskera romňa, korkoro pes kamel.
Bo mek šoha (ňikda) ňiko na sas ajso, hoj te našťi avri ačhiľahas peskero ťelos. Ale sako les ľikerel a starinel pes pal leste avke sar the o Raj pal e khangeri,
bo amen sam leskere ťeloskere kotora.
Avke sar hin pisimen: “Vašoda omukela o murš peskera da the le dades, ela jekhetane la romňaha a sodujdžene ena jekh.”
Kada garuďipen hin baro a me achaľuvav, hoj oda vakerel pal o Kristus the pal e khangeri.
Ale avke the tumen: Sako tumendar mi kamel peskera romňa avke sar pes korkores a e romňi mi del pačiv peskere romes.
Čhavorale, tumen san le Rajeskere, vašoda šunen tumare dajen the tumare daden, bo oda hin mištes.
“De pačiv tira da the le dades,” – kada hin ešebno prikazaňje, paš savo o Del amen diňa lav:
“Hoj tuke te el mištes a but te džives pre phuv.”
Tumen, dadale, ma choľaren tumare čhaven, ale bararen len mištes avri oleha, hoj lenge dovakeren a sikaven pal o Raj.
Otrokale, šunen tumare phuvakere rajen žuže jilestar sar le Kristus, daraha the andro izdraňipen.
Ma služinen lenge ča anglo jakha sar ola, save kamen te avel pre dzeka le manušenge, ale sar le Kristoskere otroka, save keren jilestar oda, so hin le Devleske pre dzeka.
Služinen radišagoha sar le Rajeske, a na le manušenge.
Se džanen, hoj sako, ko kerela vareso lačho, chudela o počiňiben le Rajestar, či hino otrokos abo slobodno.
Tumen, save san lengere raja, keren lenca tiš avke. Ma daraven len avri, bo džanen, hoj hin tumen jekh Raj lenca andro ňebos a ov na dikhel le manušeske pro muj.
A pro agor phralale, aven zorale andro Raj the andre leskeri zor.
Uren pre tumende caľi vizbroj le Devleskeri, hoj te šaj obačhen andro nalačhe plani le bengeskere.
Bo amen pes na maras le manušenca, ale le duchovne zorenca, le uprune rajenca, save ľidžan kada kalo svetos a le nalačhe duchenca andro luftos.
Vašoda uren pre tumende caľi vizbroj le Devleskeri, hoj te obačhena andre oda nalačho džives a sar imar ňerinde (zviťazinde) upral sa, hoj mek te ačhen.
Vašoda ačhen! Prephanden tumenge pašal o klubi o čačipen sar o sirimos; uren pre tumende o spravodľišagos sar o trastuno pancjeris
a sar pro pindre uren o sandalki, hoj te džan varekaj, avke aven pririchtimen te džal te kazinel o smiromoskero evaňjelium.
A mek ke oda, len o pačaben sar o šťitos, saveha šaj murdaren andre savore jagale šipi le nalačhestar.
Len o spaseňje sar e prilba pre tumare šere the e šabľa le Duchoskeri, so hin o Lav le Devleskero.
Savoro keren prekal e modľitba a modľinen tumen furt andro Duchos. Vašoda furt merkinen a modľinen tumen vaš savore Devleskere manuša.
Modľinen tumen the vaš ma, hoj mange te el dino o lav, sar prevakerava, hoj te vakerav bi e dar o garuďipen le evaňjelioskero.
Me somas bičhado les te vakerel, a vašoda som akana andre bertena. Mangen tumen vaš ma, hoj bi e dar te vakerav o lav avke, sar mušinav.
O Tichikus, amaro lačho phral the o pačivalo služobňikos andro Raj, dela tumenge te džanel, sar manca hin a so kerav.
Me les bičhaďom ke tumende, hoj te džanen pal amende a te anel tumenge o radišagos andro jile.
O Del o Dad the o Ježiš Kristus, amaro Raj, mi del le phralen o smirom, o kamiben the o pačaben.
Le Devleskero lačhipen (milosť) mi el savorenca, save kamen amare Rajes le Ježiš Kristus le kamibnaha, so šoha na preačhel.
O Pavol the o Timoteus, o sluhi le Ježišoskere Kristoskere, pisinas savore sentnenge andro Ježiš Kristus, save hine andro foros Filipi, the le vodcenge upral o zbori the le dijakonenge.
O lačhipen (milosť) tumenge the o smirom le Devlestar, amare Dadestar, the le Rajestar le Ježišostar Kristostar.
Paľikerav mire Devleske, kecivar mange ča pre tumende leperav;
andre dojekh miri modľitba man modľinav furt radišagoha vaš tumenge savorenge,
bo pomožinenas mange andre le evaňjelioskeri služba ešebne (perše) dživesestar dži akana.
Vašoda pačav, hoj o Del dokerela e lačhi buči, so andre tumende chudľa te kerel, dži andre oda džives, sar o Ježiš Kristus avela pale.
Me mange oda šaj gondoľinav pal tumende savorende. Se san mange andro jilo, bo tumen savoren hin kotor manca pre le Devleskero lačhipen (milosť), či som akana andre bertena, vaj akor, sar braňinahas a zoraľarahas o evaňjelium.
O Del hino švedkos, sar mange hin pharo vaš tumenge savorenge le Ježišoskere Kristoskere kamibnaha.
A modľinav man vaš oda, hoj tumaro kamiben te barol buter a buter, hoj te prindžaren o čačipen a mištes te achaľon
a te džanen mištes te rozsudzinel, so hin nekfeder. Modľinav man, hoj te aven žuže the bi o binos andre le Kristoskero Džives
a hoj te presikaven o dživipen, so hin pherardo le čačipnaha, so avel prekal o Ježiš Kristus – pre slava the pro lašariben le Devleskero.
Phralale, kamav, hoj te džanen, hoj oda, so pes mange ačhiľa, pomožinďa le evaňjelioske.
Savore slugaďa andro palacis the savore aver džene pes dodžanle, hoj som phandlo andre vaš o Kristus.
Oda, hoj som andre bertena, zoraľarďa but phralen andro Raj, hoj mek zoraleder a bi e dar te vakeren o Lav.
No varesave phrala kazinen pal o Kristus, bo hin len zavisť a ispiden pes anglal, ale aver džene kazinen pal o Kristus lačhe jilestar.
On oda keren kamibnastar, bo džanen, hoj kade som vašoda, hoj braňinav o evaňjelium,
no aver džene kazinen pal o Kristus, bo kamen pes te ispiden anglal a na keren oda žužes, bo peske gondoľinen, hoj mange kerena buter pharipen andre bertena.
Ale so paloda? Či imar pes kazinel kavke abo kavke – či kamukeri vaj andro čačipen – pal o Kristus pes kazinel. Oleske radisaľuvav a mek radisaľuvava,
bo džanav, hoj oda hin mange prekal o spaseňje prekal tumare modľitbi the prekal e pomoca le Duchoskeri le Ježišoskero Kristoskero.
Igen pre oda užarav a mukav man pre oda, hoj man andre ňisoste na ladžava. Pačav, hoj leske služinava bi e dar, hoj o Kristus ela barardo andre miro ťelos avke, sar furt the akana – či imar dživava, vaj merava.
Bo mange o dživipen hin o Kristus a te merel hin pre chasna.
Ale te dživava andro ťelos, oda ela pre chasna la bučake, vašoda na džanav te phenel, so mange kidňomas avri.
Cirdel man pro soduj seri: Kamav te merel a te avel le Kristoha, bo ada mange uľahas nekfeder;
ale prekal tumenge hin feder, hoj te ačhav andro ťelos.
Aleske pačav a džanav, hoj ačhava a avava tumenca savorenca pre tumaro lačho the radišagos andro pačaben.
Avke tumen mek buter šaj lašarena manca andro Ježiš Kristus, sar avava pale ke tumende.
Ča dživen avke, sar oda tumenge phenel le Kristoskero evaňjelium. Či imar avava a dikhava tumen, vaj na avava, kamav te šunel pal tumende, hoj ačhen zorales andre jekh duchos a jekhetane pes maren vaš o pačaben le evaňjelioskero.
Ma daran olendar, save pre tumende džan! Kada ela znameňje, hoj on ena zňičimen a hoj tumen avena zachraňimen le Devlestar.
Bo tumenge hin dino le Devleskere lačhipnastar (milosťatar), hoj na ča te pačan andro Kristus, ale hoj tiš te cerpinen vaš leske.
Se the tumen san andre ajso mariben, sar dikhľan paš ma a pal savo the akana šunen, hoj man marav.
Te san zorale andro Kristus a leskero kamiben tumen hazdel upre; te san jekhetane le Duchoha; te san lačhejileskere a te hin tumenge pharo pal aver, sar cerpinen,
pheraren miro radišagos: Mi el tumen jekh gondoľišagos the jekh kamiben, aven jekh duchos the jekh goďi.
Ma keren ňič prekal tumaro baripen abo vašoda, hoj tumen o manuša te lašaren, ale andre pokora dikhen jekh avren bareder pestar.
Ma dikhen sako ča pre peskero, ale sako the pre oda, so hin avrengero.
Mi el andre tumende ajso gondoľišagos, sar sas the andro Ježiš Kristus:
Ov, savo sas ipen ajso sar o Del, peske na gondoľinelas, hoj mušinel te ačhel andre le Devleskeri podoba,
ale korkoro savoro omukľa a priiľa e podoba le sluhaskeri, ačhiľa ajso sar o manuš a sikaďa pes sar manuš.
Poňižinďa pes a sas poslušno dži o meriben – dži o meriben pro kerestos.
Vašoda les o Del hazdňa upral savoreste a diňa les nav, so hin upral dojekh nav,
hoj andro nav Ježiš te banďol dojekh khoč andro ňebos, the pre phuv the tel e phuv,
hoj dojekh čhib te viznavinel, hoj o Ježiš Kristus hino Raj, pre slava le Devleskeri le Dadeskeri.
Vašoda, mire lačhe phralale, sar furt man šunenas – oda na ča akor, sar paš tumende somas, ale mek buter akana, sar tumenca na som – andre sentňi dar the andro izdraňipen keren pre tumaro spaseňje.
Bo o Del hino oda, ko andre tumende kerel, hoj na ča te kamen, ale the te keren oda, so hin leske pre dzeka.
Savoro keren bi o dudrišagos the bi o vesekedišagos,
hoj te aven bi e chiba, žuže čhave le Devleskere maškar kada falošno the previsardo pokoleňje, hoj te švicinen maškar lende sar o čercheňa pro ňebos.
Chuden tumen zorales le dživipnaskere lavestar, hoj mange oda te el andro Džives le Kristoskero pro lašariben, hoj na denašavas aňi e buči na keravas hijaba.
No choc te uľahas miro dživipen avričhordo sar obeta pre sentňi služba tumare pačabnaskeri, radisaľuvav jekhetane tumenca savorenca.
Avke the tumen radisaľon jekhetane manca.
Ale mukav man andro Ježiš Kristus pre oda, hoj ke tumende sig bičhavava le Timoteus a sar man dodžanava, sar tumenge hin, radisaľuvava.
Bo nane man ňiko ajso sar ov, ko avke pal tumende gondoľinel a čačes pes pal tumende starinel.
Bo savore roden peskero a na le Ježišoskero Kristoskero.
Ale pal o Timoteus džanen, sar pes presikaďa, hoj sar o čhavo le dadeha jekhetane manca služinelas andro evaňjelium.
Pačav, hoj les bičhavava takoj, soča man dodžanava, so manca ela.
Ale pačav andro Raj, hoj the me korkoro sig avava.
Dičholas pes mange avke, hoj kampel ke tumende te bičhavel pale le Epafroditos, mire phrales – savo manca jekhetane kerel e buči a jekhetane pes manca the marel – saves tumen bičhaďan, hoj pes te starinel pal mande.
Igen tumen kamelas te dikhel a na sas leske mištes olestar, hoj tumen šunďan, hoj nasvaľiľa.
Bo ov čačes pro meriben nasvaľiľa, ale o Del sas ke leste lačhejileskero, a na ča ke leste, ale the ke mande, hoj man te na el mek bareder pharipen.
Vašoda les so neksigeder bičhaďom, hoj pale te radisaľon, sar les dikhena, a man hoj te el frimeder pharipen.
Avke les prilen savore radišagoha andro Raj. Kajse manušen den pačiv,
bo vaš e buči le Kristoskeri sas imar dži paš o meriben. A na daranďiľa te del the peskero dživipen, hoj te kerel prekal mande oda, so tumen našťi kerďan.
No akana mek phenav, phralale mire, radisaľon andro Raj. Nane mange phares tumenge pale oda te pisinel a tumenge oda hin pro lačho.
Dikhen pro rikone, dikhen pro nalačhe manuša, dikhen pre ola, save čhingeren o ťelos.
Bo amen sam čačes o občhinde (obrezimen), amen, save le Duchoha lašaras le Devles a pes bararas andro Kristus a na mukas pes pre amaro ťelos,
choc me man šaj mukľomas the pre miro ťelos. Te peske vareko aver gondoľinel, hoj pes šaj mukel pro ťelos, me mek buter:
Somas občhindo pro ochtoto džives, andral o Izraeliko rodos, andral o kmeňos Benjamin, Hebrejis le Hebrejendar a pal o zakonos Farizejis;
bara choľaha andro jilo igen džavas pre khangeri; a doľikeravas sa, so kamel o zakonos.
Ale oda, so mange sas pre chasna, akana prekal ma hin sar ňič vaš o Kristus.
Ale čačes dikhav savoro sar našaďipen, bo vzacneder mange hin, hoj te prindžarav le Ježiš Kristus, mire Rajes. Vaš leste oda savoro odčhiďom a hin mange sar o šmeci, hoj te dochudav le Kristus
a te avav arakhlo andre leste sar ajso manuš, savo nane čačipnaskero korkoro pestar prekal o skutki le zakonostar. Hoj te avav čačipnaskero prekal o pačaben andro Kristus: Čačipnaskero le Devlestar prekal o pačaben;
hoj te prindžarav les the e zor, so les uštaďa andral o meriben; hoj te ľidžav leskere dukha a te avel ajso sar ov andre leskero meriben,
hoj varesar te dodžav ke oda, hoj uščava andral o meriben.
Na hoj imar te dogeľomas abo imar te uľomas dokonalo, ale denašav, hoj te dochudav oda, prekal soste man o Ježiš Kristus imar dochudľa.
Phralale, me mange na gondoľinav pal mande, hoj imar oda dochudľom, ale kada jekh kerav: Bisterav pre oda, so hin pal ma, a kerav sa, hoj te dochudav oda, so hin anglal ma.
Denašav andro cieľos, hoj te ňerinav (zviťazinav) e odmena, o ňeboskero dživipen, andre savo man o Del vičinďa andro Ježiš Kristus.
Avke te gondoľinas amen savore, save sam dospele andro pačaben. A te pal varesoste avres gondoľinen, the oda tumenge mek o Del sikavela.
Ča dživas dureder andre oda, so imar priiľam.
Phralale mire, keren avke sar me. A dikhen mištes pre ola džene, save dživen avke, sar tumenge amen sikaďam.
Bo but džene, save avke dživen a pal save tumenge imar buterval phenavas a the akana rovibnaha phenav, dživen sar ňeprijaťeľa le Kristoskere kerestoske.
Lengero agor hin o meriben, lengero del hin lengero per, lengeri slava hin e ladž a gondoľinen ča pre oda, so hin pre kadi phuv.
Ale amaro kher hin andro ňebos a odarik užaras the le Spasiťeľis, le Rajes le Ježiš Kristus.
Ov peskere zoraha, savaha šaj thovel sa tel peskere pindre, čerinela amare slabe the pokorne ťela pre ajse slavne ťela, sar hin leskero.
Avke, mire lačhe phralale, saven kamav a save mange chibaľinen, tumen san miro radišagos the miro lašariben! Vašoda, kamade phralale, ačhen zoraha andro Raj!
Mangav tut, Evodia, a mangav the tut, Syntycha: Mi el tumen jekh gondoľišagos andro Raj!
Mangav the tut, miro čačo phrala, Sizigos, savo pačivalones manca keres e buči: Pomožin ole pheňenge, se the on manca phares kerenas buči vaš o evaňjelium jekhetane le Klementoha the mek avrenca, savengere nava hine andro dživipnaskero zvitkos.
Radisaľon andro Raj furt a pale phenav: Radisaľon!
Tumaro lačhipen mi prindžaren savore manuša. O Raj hino pašes!
Pal ňisoste tumen ma starinen, ale andre savoreste, andro modľitbi the andro mangipena phenen le Devleske paľikeribnaha, so tumenge kampel.
A o smirom le Devleskero, so hin upral dojekh goďi, chraňinela tumare jile the tumare gondoľišagi andro Ježiš Kristus.
No akana pro ostatkos, phralale, phenav: Gondoľinen pre oda, so hin čačo, pačivalo, čačipnaskero the žužo, so anel o lačho hiros, so hin igen lačho vaj pro lašariben a hin le Devleske pre dzeka.
Keren oda, so sikľiľan, so priiľan, šunďan a dikhľan pre ma. A o Del, savo del o smirom, ela tumenca.
Igen radisaľiľom andro Raj, hoj tumen pale chudľan te starinel pal ma. Džanav, hoj tumen na preačhiľan pal ma te starinel, ča na sas tumen sar mange oda te sikavel.
Na vakerav kada vašoda, hoj mange vareso chibaľinel, bo me sikľiľom te el spokojno oleha, so man hin.
Džanav te dživel, sar man hin frima the akor, sar man hin but. Andre savoreste the andre savore veci som avrisikado: Džanav te el spokojno, sar som čalo vaj sar som bokhalo, the sar man hin but the akor, sar som andro čoripen.
Savoro birinav andro Kristus, bo ov man del zor.
Ale mištes kerďan, hoj mange pomožinďan andre miro pharipen.
The tumen, o Filipana, džanen, hoj kanastar chudľom te vakerel o evaňjelium, sar odgeľom andral e Macedonija, aňi jekh zboros mange na pomožinelas andre oda, so mange kampelas, ča tumen korkore.
Bo the akor, sar somas andre Tesalonika, bičhaďan mange buterval oda, so mange kampelas.
Na džal mange pal oda, hoj te chudav tumare dari, ale džal mange pal oda, hoj tumen oleha te el chasna.
Chudľom savoro, hin man mek buter, sar mange kampel; hin man savoro pherdo olestar, so bičhaďan mange le Epafroditoha. Oda hin sar e šukar voňavo saga, sar e kamibnaskeri obeta igen šukar le Devleske.
A miro Del tumen dela savoro, so tumenge kampel peskere barvaľipnastar andre slava andro Ježiš Kristus.
Le Devleske, amare Dadeske, mi džal e slava pro furt. Amen.
Pozdravinen savore sentnen andro Ježiš Kristus. The o phrala, save hine manca, tumen pozdravinen.
Pozdravinen tumen savore sentna a nekbuter ola, save služinen andre le Cisariskero palacis.
O lačhipen (milosť) amare Rajeskero le Ježišoskero Kristoskero mi el tumenca savorenca. Amen.
Me o Pavol, le Devleskera voľatar o apoštolos le Ježišoskero Kristoskero, the o phral o Timoteus,
pisinas le sentnenge the le pačivale phralenge andro Ježiš Kristus, save hine andro foros Kolossi: O lačhipen (milosť) the o smirom tumenge le Devlestar, amare Dadestar.
Sar pes modľinas, furt paľikeras vaš tumenge le Devleske, savo hino Dad amare Rajeskero le Ježišoskero Kristoskero.
Šunďam pal tumaro pačaben andro Ježiš Kristus the pal o kamiben, so tumen hin ke savore sentne,
bo džanen o užaripen (naďej), so hin odthodo prekal tumende andro ňebos. Šunďan pal oda mek sigeder andre oda lav, so hin čačipen, andro evaňjelium,
so avľa ke tumende. Pal calo svetos oda evaňjelium anel ovocje a rozbarol avke sar the maškar tumende, ole dživesestar, kanastar šunďan a prindžarďan le Devleskero lačhipen (milosť) avke, sar oda čačes hin.
Avke sar oda sikľiľan le Epafrasistar, saves amen kamas, savo služinel jekhetane amenca a hino pačivalo služobňikos le Kristoskero prekal tumende.
Ov amenge vakerelas the pal tumaro kamiben andro Duchos.
Vašoda the amen ole dživesestar, sar oda šunďam, pes na preačhas vaš tumenge te modľinel. Mangas le Devles, hoj tumen te pherarel le prindžaripnaha pal peskeri voľa, hoj te el tumen savoro goďaveripen the savori duchovno goďi.
Mangas, hoj te phiren avke, sar tumendar oda o Raj kamel, a hoj leske te aven andre savoreste pre dzeka, a te anen o ovocje andre savore lačhe veci, so kerena, a hoj furt buter the buter te prindžaren le Devles.
A mek mangas, hoj tumen te del savori zor peskera slavakera zoratar, hoj te birinen te zľidžal a te ľikerel avri, a hoj le radišagoha
te paľikeren le Dadeske, bo kerďa, hoj amen šaj chudas o kotor olestar, so pes pririchtinel prekal o sentne andro kraľišagos le svetloskero.
Ov amen cirdňa avri andral e zor le kaľipnaskeri a prethoďa andro kraľišagos le Čhaskero, saves Ov kamel,
savo amen cinďa avri, hoj te en amare bini odmukle.
O Kristus hino obrazis le Devleskero, saves našťi te dikhel. Ov hino ešebno čhavo, savo hino upral savoreste the anglal savoreste, so hin stvorimen.
Bo prekal o Kristus hin stvorimen savoro, so hin andro ňebos a so hin pre phuv – oda, so dičhol a oda so na dičhol, či o troni, vaj o raja, či o kraľa, vaj o autoriti. Sa hin stvorimen lestar a prekal leste.
O Ježiš hin anglal savoreste a savore veci andre leste pes ľikeren jekhetane.
Ov hino o šero le ťeloske, la khangerake, o ešebno, savo ušťiľa andral o meriben, hoj te avel andre savoreste ešebno.
Bo le Devleske sas pre dzeka, hoj te dživel savoreha andre peskero Čhavo
a prekal leste te lačhuvel savoreha, so hin pro ňebos the pre phuv, sar lenge anďa o smirom prekal leskero rat, so čuľiľa avri pro kerestos.
Tumen sanas varekana cudze a dur le Devlestar a sanas ňeprijaťeľa le Devleskere ole nalačhe vecenca, so kerenas the gondoľinenas.
No akana tumenca pale lačhiľa, sar leskero Čhavo muľa andro manušeskero ťelos vašoda, hoj tumen te ačhavel anglal peste sentnen, žužen the bi o binos.
Oda ča akor, te ľikerena avri, te ačhena zoraha andro pačaben a te tumen na visarena het le užaripnastar (naďejatar), pal soste šunďan andro evaňjelium, so pes vakerel savorenge tel o ňebos. Me, o Pavol, ačhiľom služobňikos ole evaňjelioske.
Akana radisaľuvav, hoj šaj cerpinav vaš tumenge a šaj ľidžav the me pre miro ťelos vareso olestar, so o Kristus cerpinďa vaš leskero ťelos, so hin e khangeri.
Me ačhiľom o služobňikos la khangerakero, avke sar oda o Del kamelas. A diňa man andre kadi buči prekal tumaro lačho, hoj te vakerav calo lav le Devleskero,
o garuďipen, so sas but berša garudo angle savore manuša, ale akana sas sikado leskere sentnenge.
Lenge o Del kamľa te del te džanel, savo hin barvalo the slavno oda garuďipen, so les hin prekal o Nažidi. Oda garuďipen hin o Kristus andre tumende – prekal leste chudena kotor le Devleskera slavatar.
Pal leste vakeras avri a cale goďaveripnaha dojekheske dovakeras a sikavas vašoda, hoj les te ačhavas anglo Del dokonales andro Kristus.
Vašoda man marav a kerav sa leskera zoraha, so zorales kerel andre ma.
Bo kamav, hoj te džanen, sar kade kerav phares buči vaš tumenge the vaš ola, save hine andre Laodikea, the vaš savorenge, save mek man šoha (ňikda) na dikhle,
hoj te aven podhazdle lengere jile a te aven jekh andro kamiben the barvale andre oda, hoj achaľuven savoreske a prekal oda te prindžaren le Devleskero garuďipen, so hin o Kristus.
Bo andre leste hin garudo savoro goďaveripen the o prindžaripen, so hin baro barvaľipen.
Ale kada phenav vašoda, hoj tumen ňiko te na odcirdel le falošne vakeribnaha.
Bo choc na som tumenca andro ťelos, som tumenca andro duchos a radisaľuvav, sar dikhav tumaro zoralo pačaben andro Kristus a hoj ačhen jekhetane.
Sar priiľan le Ježiš Kristus, le Rajes, avke the dživen jekhetane leha.
Aven zakoreňimen the ačhade pre leste, zoraľarde andro pačaben, avke sar sanas sikade; aven pherarde le paľikeribnaha.
Dikhen mištes pre oda, so sikavel o Kristus, hoj tumen vareko te na odcirdel varesava falošne filozofijaha, so hin pre ňisoste a le manušengere tradicijendar the le svetoskere sikavibnastar, a na le Kristostar.
Bo andro Kristus dživel o Del savoreha andro manušeskero ťelos
a the tumen hin pherdo dživipen andro Kristus, savo hino upral savore rajipena the zora.
Tumen san andre leste občhinde (obrezimen), na le manušeskere vastenca, ale o Kristus tumen občhinďa (obrezinďa) akor, sar tumendar iľa o binošno dživipen,
sar sanas leha parunde andro boľipen a leha jekhetane the ušťiľan andral o meriben prekal o pačaben andre zor le Devleskeri, savo les uštaďa andral o meriben.
Tumen, save sanas mule andre tumare bini the andre oda, hoj tumare ťela na sas občhinde, o Del jekhetane leha obdžiďarďa. Sar amenge odmukľa savore bini,
o Del khosľa avri oda dlžno ľil leskere zakonenca, so vakerelas pre amende. Khosľa avri oda ľil oleha, hoj les primarďa pro kerestos.
Iľa e zor le duchovne rajendar the autoritendar a anďa len avri anglal sakoneste pre ladž, akor sar pro kerestos upral lende ňerinďa (zviťazinďa).
Ňiko tumen te na sudzinel vaš oda, so chan a pijen, vaš varesavo inepos, abo vaš o Inepos le neve čhoneskero the vaš o Šabbat.
Kada hin ča o ciňos olestar, so avela, ale imar avľa a oda hin o Kristus.
Ma domuken, hoj kajse manuša, save pestar keren kamukeri pokorne a lašaren le aňjelen, tumenge te len het tumari odmena vaš o ňerinďipen (viťaztvo). On pes ča furt ľidžan upre oleha, so dikhle, a lašaren pes barikanes andre peskero manušeskero gondoľišagos.
Kajse manuša pes na ľikeren le šerestar, so hin o Kristus. O šero ľikerel calo ťelos jekhetane prephandlo le šľachenca te le klubenca, hoj te barol avke, sar oda o Del kamel.
Te imar muľan le Kristoha kale svetoske, soske tumen den te phandel kajse zakonenca sar ola manuša andro svetos?
“Ma chude tut olestar! Ma koštoľin! Aňi ma le andro vasta!”
Oda hin ča le manušeskere prikazaňja the sikavibena pal o veci, so pes chal a pijel – hine ča jekhvar pre chasna a paľis nane.
No kala prikazaňja dičhon avri sar goďaver, bo ola manuša korkore pestar keren pobožne the pokorne oleha, hoj peskere ťela den te cerpinel. Ale oda na pomožinel le manušeske, hoj te preačhel te kerel oda, so kamel o ťelos.
Avke, te imar ušťiľan le Kristoha andral o meriben, roden oda, so hin upre, kaj bešel o Kristus pal e čači (pravo) sera le Devleskeri.
Gondoľinen pre oda, so hin upre, a na pre oda, so hin pre phuv.
Bo imar muľan a tumaro dživipen hin garudo le Kristoha andro Del.
A sar pes sikavela o Kristus, savo hin tumaro dživipen, akor the tumen pes leha sikavena andre slava.
Murdaren andre tumende o ťeloskere žadosci: O lubipen, o nalačhipen, o nažužipen, e nalačhi žadosca the oda, hoj te aven izdrade pal o love, so hin e modloslužba.
Angle kala veci avel e choľi le Devleskeri [pre ola, save na kamen te šunel.]
The tumen varekana avke andre kada phirenas a dživenas.
Ale akana čhiven tumendar oda savoro het: E choľi, oda, hoj chučena avri choľaha, o nalačhipen, o nalačhe lava pal aver džene the o džungale lava andral o muj.
Ma klaminen jekh avreske, bo imar čhiďan tele le purane manušes leskere skutkenca
a urďan pre tumende le neve manušes, saves o Del furt kerel neveder pal peskero obrazis, hoj furt feder te prindžarel Oles, ko les kerďa.
Vašoda imar nane aňi Grekos aňi Židos, abo občhindo (obrezimen) vaj naobčhindo, aňi cudzincos vaj barbaris, abo otrokos vaj slobodno, ale o Kristus hin savoro a andre savorende.
Vašoda, hoj o Del tumen kidňa avri a kerďa sentnen, a vašoda, hoj tumen igen kamel, uren tumen andro lačhejileskeriben, lačhipen the pokora a aven kovle andro jile a ľikeren avri.
Zľidžan jekh avres a odmuken tumenge, te hin varekas vareso pre varekaste. Avke, sar tumenge o Kristus odmukľa, odmuken jekh avreske.
Ale upral savoreste uren tumen andro kamiben, bo o kamiben tumen sphandel čačes jekhetane.
O smirom le Kristoskero mi ľidžal tumare jile, se sanas vičimen andre jekh ťelos, hoj te dživen andro smirom. A aven pherarde le paľikeribnaha.
O lav le Kristoskero mi el barvales andre tumende. Bare goďaveripnaha sikaven a dovakeren jekh avres. Giľaven le Devleske a paľikeren leske le žalmenca, le chvalenca the le duchovne giľenca andral o jile.
A savoro, so keren, abo vakeren, keren andro nav le Rajeskero le Ježišoskero a prekal leste paľikeren le Devleske amare Dadeske.
Džuvľale, podden tumen tumare romenge, avke sar oda kampel te kerel andro Raj.
Muršale, kamen tumare romňijen, ma vakeren zorales pre lende a ma šulaven lenca sar la metlaha.
Čhavorale, šunen le dajen the le daden andre savoreste, bo ada hin le Rajeske pre dzeka.
Dadale, ma aven igen zorale pre tumare čhave, hoj te na pes phanden andre peste.
Tumen, o sluhi, šunen tumare rajen andre savoreste a ma služinen pačivales ča anglal lengere jakha sar ola, save kamen te avel pre dzeka le manušenge, ale služinen žuže jilestar a daratar le Devlestar.
Savoro, so keren, keren andral o jilo sar le Rajeske, a na sar le manušenge.
Se džanen, hoj le Rajestar chudena o ďeďictvos sar o počiňiben, bo le Rajeske le Kristoske služinen.
Oleske, ko kerel o nalačhipen, ela počimen vaš oda nalačhipen, so kerďa. Bo o Del peske na kidel avri ňisave manušes, sar sudzinel.
Tumen, o raja, den le sluhenge oda, so hin čačipnaskero a so peske zasogaľinen (zaslužinen). Se džanen, hoj the tumen hin Raj andro ňebos.
Ačhen andro modľitbi, aven upre a ma soven, ale furt paľikeren le Devleske.
Modľinen tumen the vaš amenge, hoj amenge o Del te phundravel o vudar prekal o lav, hoj te vakeras le Kristoskero garuďipen, vaš savo som akana andre bertena.
Modľinen tumen, hoj te sikavav oda žužes, avke sar kampel.
Dživen goďaha anglo napačabnaskere manuša a cinen tumenge avri o časos.
Vakeren šukares andro kamiben a džanen, sar kampel sakoneske te odphenel. Tumaro vakeriben mi el lačho sar o chaben le loneha.
Miro lačho phral the pačivalo služobňikos, savo amenca jekhetane služinel le Rajeske, o Tichikus, tumenge dela te džanel sa, so hin manca.
Me les bičhaďom ke tumende vašoda, hoj pes te dodžanen, sar hin amenge a so keras, hoj tumenge te anel o radišagos andro jile.
Džal leha o Onezimus, o pačivalo the lačho phral, saves igen kamas a hino jekh tumendar. On tumenge dena te džanel sa, so pes kade kerel.
Pozdravinel tumen o Aristarchos, savo hino manca jekhetane andre bertena, the o Marek, le Barnabašiskero stričnophral. (Pal leste tumenge imar pisinďom, hoj te prilen les, te avela ke tumende.)
Pozdravinel tumen the o Jesus, saves vičinen Justus. Le Židendar ča on korkore keren manca jekhetane buči prekal o kraľišagos le Devleskero a but mange pomožinde.
Pozdravinel tumen o Epafras, savo hino tumendar, o sluhas le Ježišoskero Kristoskero, savo pes furt vaš tumenge marel andre peskere modľitbi, hoj te ačhen zoraha andro pačaben, te aven dokonale a andre savoreste te keren le Devleskeri voľa.
Šaj phenav pal leste, hoj kerel bari buči vaš tumenge the vaš ola, save hine andre Laodikea the andro Hierapolis.
Pozdravinel tumen o Lukaš, o doktoris, saves rado dikhas, the o Demas.
Pozdravinen le phralen andre Laodikea the andre Nymfa the o zboros, so hin andre leskero kher.
A sar ela o ľil pregendo ke tumende, den, hoj les te pregenen the andro zboros andre Laodikea. A tumen pregenen o ľil andral e Laodikea.
A phenen le Archipaske: Merkin, hoj te dokeres odi buči, so priiľal le Rajestar.
Me, o Pavol, mire vasteha kada pisinav a pozdravinav tumen. Ma bisteren pre mire lanci! O lačhipen (milosť) le Devleskero mi el tumenca savorenca! Amen.
O Pavol, o Silvan the o Timoteus pisinas le manušenge andro foros Tesalonika, la khangerake, so hiňi andro Del amaro Dad the andro Raj Ježiš Kristus: O lačhipen (milosť) the o smirom tumenge!
Amen paľikeras le Devleske vaš tumenge savorenge furt, sar tumen leperas andre amare modľitbi.
Na preačhas te leperel anglo Del amaro Dad tumari buči, so keren le pačabnastar, tumari služba andro kamiben the oda, savo zoralo hin tumaro užaripen (naďej) andre amaro Raj Ježiš Kristus.
Amen džanas, phralale, hoj o Del tumen kamel a kidňa peske tumen avri.
Bo amen anenas tumenge o evaňjelium na ča le lavenca, ale la zoraha the le Sentne Duchoha the andre bari istota. Se džanen, save samas maškar tumende prekal tumaro lačhipen.
A tumen kerďan avke, sar dikhľan amen te kerel, a the avke, sar o Raj kerelas. Priiľan o lav andro but cerpišagi radišagoha le Sentne Duchostar.
Vašoda san priklados savorenge, save pačan andre Macedonija the andre Achaja.
Bo tumendar geľa o lav le Rajeskero na ča andre Macedonija the andre Achaja – pre dojekh than pes rozľigenďa tumaro pačaben andro Del. Vašoda amenge imar na kampel buter ňič te vakerel,
bo on korkore vakeren pal oda, sar amen priiľan a sar tumen visarďan le modlendar ko Del, hoj te služinen le džide the čače Devleske.
Vašoda akana užaren leskere Čhas le Ježiš, saves o Del uštaďa andral o meriben a savo amen zachraňinel andral odi choľi, so avela.
Tumen korkore džanen, phralale, hoj amen na avľam ke tumende hijaba.
Se džanen, hoj angloda but precerpinďam andro Filipi a hoj amen ande avri pre ladž. Ale the avke arakhľam e zor andro Del te vakerel tumenge o evaňjelium le Devleskero bi e dar, choc but manuša džanas pre amende.
Bo oda, so amen tumenge vakerahas, na sas, hoj varekaha te thovas avri, a na sas aňi le klamišagoha, aňi le nažuže jilenca,
ale vašoda, hoj amen o Del dikhľa sar hodnen, diňa amenge o evaňjelium a avke les vakeras – na avke, hoj te avas pre dzeka le manušenge, ale le Devleske, savo probaľinel (skušinel) amare jile.
Se tumen džanen, hoj šoha (ňikda) tumenge na vakerahas gule lava, aňi na samas izdrade pal tumare love andre amare jile – o Del hino amaro švedkos.
Aňi na rodahas e slava le manušendar – aňi tumendar, aňi ňikastar avrestar.
Bo sar o apoštola le Kristoskere šaj tumendar užarďamas, hoj pes pal amende te starinen. No amen avke na kerďam, ale samas ke tumende kamibnaskere sar e daj, savi pes starinel pal peskere čhave.
Avke tumen kamahas, hoj anahas tumenge na ča o evaňjelium, ale dahas the peskere dživipena, bo igen peske tumen zakamľam.
Se leperen peske, phralale, pre amari phari buči. Rat-džives kerahas, hoj te na avas tumenge pre meň, medik tumenge vakerahas o evaňjelium le Devleskero.
Tumen the o Del san o švedki, sar pes ľikerahas sentne, čačipnaskere the žuže ke tumende, save pačan.
Tumen džanen mištes, hoj dojekheha tumendar kerahas avke, sar o dad kerel peskere čhaha:
Zoraľarahas tumen a priphenahas a dovakerahas tumenge, hoj te dživen lačho dživipen, so hin pre dzeka le Devleske, savo tumen vičinel andre peskero kraľišagos the slava.
Vašoda na preačhas te paľikerel le Devleske, hoj na priiľan sar o lav le manušeskero, oda lav, so šunďan amendar, ale sar le Devleskero lav. Bo ajso čačes hin oda lav, so kerel andre tumende, save pačan.
Se tumen, phralale, ačhiľan ajse sar le Devleskere zbori andro Ježiš Kristus andre Judsko. Bo avke, sar on cerpinenas le Židendar, the tumen cerpinenas le manušendar tumare narodendar.
Ola Židi murdarde amare Rajes le Ježiš the peskere proroken a džanas the pre amende. On nane le Devleske pre dzeka a hine ňeprijaťeľa savore manušenge.
Na domuken amenge te vakerel le Nažidenge, hoj te aven zachraňimen, a oleha mek furt buter dothoven ke peskere bini. Ale e choľi le Devleskeri imar avľa pre lende.
Phralale, choc amen geľam het tumendar pro sikra, na geľam het le jileha. Igen tumen kamahas te dikhel a kerahas sa prekal oda, hoj tumen te dikhas.
A kamahas te avel ke tumende – me, o Pavol, buterval kamavas – ale o satan amenge na domukľa.
Bo ko hin amaro užaripen (naďej), amaro radišagos, vaj amari baripnaskeri koruna? Či na san oda tumen angle amaro Raj Ježiš Kristus, sar avela?
Tumen san amari slava the radišagos!
Vašoda, hoj imar buter našťi ľikerahas avri, phenďam peske, hoj ačhaha andro Ateni korkore,
sar bičhaďam le Timoteus, amare phrales the le Devleskere služobňikos, savo amenca kerel jekhetane e buči prekal o evaňjelium le Kristoskero, hoj tumen te zoraľarel a hoj te pomožinel tumare pačabnaske,
hoj ňiko te na omukel o pačaben andre kala pharipena. Se tumen korkore džanen, hoj hin e voľa le Devleskeri prekal amende, hoj te cerpinas.
The sar samas ke tumende, phenahas tumenge imar anglal, hoj cerpinaha. A džanen, hoj avke pes the ačhiľa.
Vašoda, sar me imar buter našťi ľikerďom avri, bičhaďom les, hoj man te dodžanav pal tumaro pačaben, či tumen na pokušinelas o beng a amari buči paľis na uľahas pre ňisoste.
Ale akana, sar avľa o Timoteus tumendar ke amende, anďa amenge o lačho hiros pal tumaro pačaben the kamiben. Phenďa amenge, hoj pre amende furt gondoľinen andro lačhipen a igen amen kamen te dikhel – avke sar the amen tumen.
Vašoda, phralale, radisaľiľam tumare pačabnaske, choc amen hin bare pharipena the cerpišagi.
Akana obdžiďiľam, bo džanas, hoj tumen ačhen zoraha andro Raj.
Se soha šaj paľikeras le Devleske vaš tumenge, vaš oda savoro radišagos, so amen tumendar hin angle amaro Del?
Rat-džives pes igen mangas, hoj tumen te dikhas a te dokeras oda, so mek kampel tumare pačabnaske.
Ale ov korkoro, o Del amaro Dad the amaro Raj o Ježiš Kristus, mi ľidžal amaro drom ke tumende.
A mi kerel o Raj, hoj tumaro kamiben maškar tumende the ke savorende te el furt buter the barvaleder, sar the amaro kamiben ke tumende.
Mi zoraľarel tumen andro jile, hoj te aven sentna the bi o binos anglo Del amaro Dad, sar avela amaro Raj o Ježiš savore peskere sentnenca. Amen.
No akana, phralale, mangas tumen a dovakeras tumenge andre amaro Raj Ježiš, hoj furt buter te baron andre oda, so amendar priiľan. Bo amen tumen sikaďam, sar kampel te dživel a te el pre dzeka le Devleske a avke imar the dživen.
Se džanen, save prikazaňja tumen diňam amare Rajestar le Ježišostar.
Bo kada hin, so o Del kamel, hoj te dživen sentnes a te zľikeren tumen le lubipnastar.
Dojekh tumendar mi džanel sar te dživel peskera romňaha andro sentňipen the andre pačiv
a na andre džungaľi žadosca, sar oda keren o pohana, save na prindžaren le Devles.
Ňiko te na thovel avri peskere phraleha avke, hoj kerela vareso leskera romňaha. Bo amaro Raj marela sakones, ko oda kerel, sar tumenge imar sigeder zoraha priphenďam the dovakerďam.
Bo na vičinďa amen o Del pre oda, hoj te dživas andro nažužipen, ale andro sentňipen.
Ko kada na prilel, na prilel le Devles. Bo oda nane le manušestar, ale le Devlestar, savo tumen del peskere Sentne Duchos.
Pal o kamiben maškar o phrala tumenge na kampel te pisinel, bo tumen san korkore avrisikade le Devlestar, hoj jekh avres te kamen.
Bo imar sikaven oda kamiben savore phralenge andre caľi Macedonija. Ale mangas tumenge, hoj oda te keren mek buter.
Keren sa prekal oda, hoj te dživen andro smirom a sako mi starinel pes pal peskero a mi kerel peskere vastenca e buči, avke sar tumenge oda phenďam.
Bo oleha tumen ľikerena šukares anglal ola, save na pačan, a na avena ňikaske pre meň.
Amen kamas, phralale, hoj te džanen, so ela ole manušenca, save imar mule. Bo na kamas, hoj tumen te trapinen avke sar okla džene, saven nane užaripen (naďej).
Bo te amen pačas, hoj o Ježiš muľa a ušťiľa andral o meriben, ta akor pačas the oda, hoj o Del anela pale le Ježišoha olen, save mule pačabnaha andre leste.
Kada, so tumenge amen phenas, hin o lava le Rajeskere: Amen, save mek dživaha, sar avela o Raj, na predenašaha olen, save imar mule.
Bo sar šunďola o zoralo rozkazis, le archaňjeloskero hangos the le Devleskeri truba, korkoro o Raj avela tele andral o ňebos a ola, save mule andro Kristus, ušťena ešebne.
A paľis amen, save avaha mek džide, avaha jekhvareste cirdle upre jekhetane lenca andro chmari, kaj pes arakhaha le Rajeha. A avke avaha le Rajeha pro furt.
Vašoda tumen zoraľaren jekh avren kale lavenca.
Phralale, pal o časi, kana oda avela, na kampel tumenge te pisinel,
bo korkore mištes džanen, hoj o Džives le Rajeskero avela avke sar o živaňis prekal e rat.
Bo sar vakerena: “Smirom hin a na mušinas pes te daral,” akor e bari bibach, avela jekhvareste pre lende, sar o dukha pre khabňi džuvľi – na denašena a ena zňičimen.
Ale tumen, phralale, na san andro kaľipen, hoj tumen oda Džives te zachudel sar o živaňis.
Bo tumen savore san o čhave le svetloskere the o čhave le dživeseskere. Amen na sam o čhave le kaľipnaskere the la račakere.
Vašoda, te na sovas avke sar okla džene, ale te avas upre a te avas strižbe.
Bo ola, ko soven, rači soven a ola, ko mačon, hine rači mate.
Ale amen, save sam o čhave le dživeseskere, avas strižbe, uras pre peste o pancjeris le pačabnaskero the le kamibnaskero a sar e prilba o užaripen (naďej) pro spaseňje.
Bo o Del peske amen na kidňa avri pre peskeri choľi, ale pre oda, hoj te dochudas e spaseňje prekal amaro Raj Ježiš Kristus,
savo muľa vaš amenge, hoj te dživas jekhetane leha – či sam džide abo mule.
Vašoda tumen zoraľaren a podhazden jekh avres, avke sar oda the keren.
Mangas tumen, phralale, hoj tumenge te ľikeren olen, save maškar tumende keren e phari buči, save hine upral tumende andro Raj a sikaven tumen.
Le kamibnaha ľikeren len igen bares vaš lengeri buči. Mi el maškar tumende o smirom!
A mangas tumen, phralale: Dovakeren olenge, save na kamen te kerel buči, podhazden olen, save pes pomukle, pomožinen le slabenge a sakoneha ľikeren avri.
Dikhen, hoj ňiko varekaske te na visarel pale o nalačho vaš o nalačho, ale furt keren lačho jekh avreste the savorenge manušenge.
Furt radisaľon!
Ma preačhen tumen te modľinel!
Andre savoreste paľikeren, bo ada hin le Devleskeri voľa prekal tumende andro Ježiš Kristus.
Ma murdaren andre e jag le Sentne Duchoskeri a na zaľikeren les.
Ma dikhen tele o proroctva,
ale savoro probaľinen (skušinen) a o lačho tumenge muken.
Ňič tumen te na chal le nalačhipnaha.
A o Del korkoro, savo amen del o smirom, mi kerel tumendar sentnen andre savoreste a mi ľikerel tumen – calo tumaro duchos, duša the ťelos – bi e mel, medik na avela pale amaro Raj o Ježiš Kristus.
Verno hino Oda, ko tumen vičinel: Ov oda the kerela.
Phralale, modľinen tumen vaš amenge!
Pozdravinen šukares savore phralen jilestar.
Mangav tumen anglo Raj: Pregenen oda ľil savore sentne phralenge.
O lačhipen (milosť) amare Rajeskero le Ježišoskero Kristoskero mi el tumenca! Amen.
O Pavol, o Silvan the o Timoteus pisinen la khangerake andro foros Tesalonika, la khangerake andro Del amaro Dad the andre amaro Raj Ježiš Kristus:
O lačhipen (milosť) tumenge the o smirom le Devlestar, amare Dadestar the amare Rajestar, le Ježišostar Kristostar.
Phralale, amen mušinas vaš tumenge te paľikerel furt le Devleske a hin vaš soske, bo igen barol tumaro pačaben the tumaro kamiben jekh ke avreste.
Vašoda the amen korkore pes lašaras tumenca andro khangera le Devleskere, bo tumen ľikeren avri a pačan andre savore tumare pharipena the sar o manuša pre tumende džan.
Kada savoro sikavel pre le Devleskero čačipnaskero sudos, a vašoda avena hodne te džal andro kraľišagos le Devleskero, vaš savo the cerpinen.
Bo o Del hino čačipnaskero: Dela pale o pharipen olenge, save tumenge keren o pharipen,
ale tumenge, save san andro pharipen, dela smirom le pharipnastar avke, sar the amenge, akor sar pes andral o ňebos sikavela o Raj o Ježiš peskere zorale aňjelenca.
Akor marela andro jagale plameňa olen, save na prindžaren le Devles, the olen, save na šunen o evaňjelium amare Rajeskero le Ježišoskero.
Lengero trestos hin, hoj ena zňičimen pro furt dur le Rajeskere mujestar the leskera slavakera zoratar,
andre oda Džives, sar o Ježiš avela, hoj les te el e slava savore leskere sentne manušendar the e bari pačiv savorendar, save pačanďile. Tumen avena maškar lende, bo pačanďiľan amare sveďectvoske.
Vašoda pes furt vaš tumenge modľinas, hoj tumendar amaro Del te kerel hodnen te dživel oda dživipen, andre savo tumen vičinďa, a hoj peskera zoraha te dokerel savoro lačho, so tumen kamen, a the dojekh pačabnaskeri buči.
Modľinas oda, hoj te el barardo o nav amare Rajeskero le Ježišoskero Kristoskero andre tumende a tumen andre leste prekal o lačhipen (milosť), so del o Del the amaro Raj, o Ježiš Kristus.
Te vakeras pal oda Džives, sar avela amaro Raj, o Ježiš Kristus, a sar amen lela ke peste, mangas tumen, phralale:
Ma den tumen te daravel avri ňisave duchoha, aňi laveha, aňi ľileha – so dičhol, hoj hin amendar – so phenen, hoj o Džives le Kristoskero imar avľa.
Ma den tumen ňisoha a ňikaha te klaminel, bo o Džives le Kristoskero na avela, medik pes na ačhela oda, hoj but manuša oddžana le pačabnastar, a medik pes na sikavela o Manuš le Binoskero, oda, kas o Del zňičinela andro peklos.
Ov džala pre savoreste a hazdela pes upral savoreste, so pes vičinel Del, abo pes lašarel, vašoda peske bešela andro chramos le Devleskero a kerela pestar, hoj ov hin o Del.
Bisterďan, hoj pal oda imar vakeravas, sar somas ke tumende?
A tumen džanen, so les akana zľikerel, hoj pes te sikavel ča andre oda časos, so hin dino prekal leste.
A e zor le nalačhipnaskeri imar kerel počoral, bo mek hino zľikerdo, no ča dži akor, medik na ela ilo het oda, ko les akana zľikerel.
A paľis pes oda Manuš le Binoskero sikavela, saves o Raj o Ježiš murdarela le dichoha andral peskero muj a zňičinela peskera slavaha, sar avela.
Oda Manuš le Binoskero avela savora zoraha le satanostar a kerela falošna znameňja the zazraki,
hoj te cirdel andro nalačhipen olen, save ena zňičimen, bo na priile a na kamle o čačipen, hoj te aven spasimen.
Vašoda pre lende o Del bičhavel e zor, so len anela andro načačipen avke, hoj te pačan le klamišagoske.
Avke ena odsudzimen savore, save na pačanďile le čačipnaske, ale rado kamenas o nalačhipen.
Ale amen mušinas furt te paľikerel le Devleske vaš tumenge, phralale, kas o Raj kamel. Bo o Del peske tumen avri kidňa ešebnovarestar (peršovarestar) pre oda, hoj te aven spasimen andro sentňipen le Duchoskero the le pačabnaha andro čačipen.
Akor, sar amendar šunďan o evaňjelium, vičinďa tumen ke oda, hoj te prilen e slava amare Rajeskeri le Ježišoskeri Kristoskeri.
Vašoda, phralale, ačhen zorales a ľikeren oda, so sikľiľan, či amare lavestar vaj amare ľilestar.
A korkoro amaro Raj, o Ježiš Kristus, the o Del, amaro Dad, savo peske amen zakamľa a diňa amen peskere lačhipnaha (milosťaha) o večno radišagos the o lačho užaripen (naďej),
mi zoraľarel tumare jile a mi del tumen zor andre dojekh lačho skutkos the lav.
Dureder, phralale, modľinen tumen vaš amenge, hoj te rozľiďžal o lav le Rajeskero a te el avrether barardo avke, sar the ke tumende.
A modľinen tumen, hoj te avas avricirdle andral e zor le nalačhe the napačivale manušendar, bo nane sakones pačaben.
Ale o Raj hino pačivalo. Ov tumen dela zor a chraňinela le nalačhestar.
Pačas tumenge andro Raj, hoj imar keren a the kerena, so tumenge amen prikazinas.
O Raj mi ľidžal tumare jile ko kamiben le Devleskero a hoj te ľikeren avri prekal e zor le Kristoskeri.
Prikazinas tumenge, phralale, andro nav amare Rajeskero le Ježišoskero Kristoskero, hoj tumen te odcirden dojekhe phralestar, savo dživel leňivones a na dživel pal oda sikaviben, so amendar chudľan.
Tumen korkore džanen, hoj kampel te kerel avke sar amen, bo amen na dživahas maškar tumende leňivones:
Na chahas o maro ňikastar hijaba, ale andre buči phares kerahas rat-džives, hoj te na avas ňikaske tumendar pro starišagos.
Amen kerďam oda, na vašoda, hoj amen na sas pre oda pravos, ale hoj tumenge te avas priklados, hoj te keren avke sar amen.
A sar samas ke tumende, prikazinahas: “Ko na kamel te kerel buči, aňi te na chal!”
Bo šunas, hoj varesave džene maškar tumende pes namištes ľikeren – ňič na keren, ča pes thoven andre ola veci, so lenge na kampel.
Ajsenge prikazinas a priphenas prekal amaro Raj Ježiš Kristus, hoj šukares te keren buči, a avke te chan peskero maro.
Ale tumen, phralale, ma preačhen te kerel o lačhipen
a te vareko na šunel amaro lav andre kada ľil, pre oda manuš tumenge den pozoris a ma zdžan tumen leha, hoj pes te ladžal.
Ma len les sar ňeprijaťeľis, ale dovakeren leske sar phraleske.
Korkoro o Raj, savestar avel o smirom, tumen mi del o smirom andre dojekh časos the andre savoreste. O Raj mi el tumenca savorenca!
Me, o Pavol, pisinav mire vasteha kada pozdravos. Avke pisinav. Kada hin o znakos andre savore mire ľila.
O lačhipen (milosť) amare Rajeskero le Ježišoskero Kristoskero mi el tumenca savorenca! Amen.
Pisinav me, o Pavol o apoštolos le Ježišoskero Kristoskero. Me som bičhado le Devlestar amare Spasiťeľistar the le Ježišostar Kristostar, savo hin amaro užaripen (naďej).
Pisinav le Timoteoske, mire čače čhaske andro pačaben: Mi del tut o Del, o Dad, the o Ježiš Kristus, amaro Raj, o smirom, o lačhipen (milosť) the o lačhejileskeriben!
Mangav tut, sar tut imar mangavas, sar džavas andre Macedonija, hoj te ačhes andro Efezus a te dovakeres varesave manušenge, hoj te na sikaven falošno sikaviben.
Phen lenge, hoj pes te na zalen varesave bajkenca the le igen bare rodokmeňenca, bo kajse lava na služinen le Devleskera bučake, savi pes kerel le pačabnaha, ale sigeder anen o vesekedišagi.
O cieľos ole prikaziskero hin o kamiben, so avel andral o žužo jilo, andral o lačho svedomje the andral o čačo pačaben.
Kada varesave džene našade a visarde pes ko diline vakeribena.
On kamen te el o učiťeľa le zakonoske, ale aňi na achaľon, so vakeren, a aňi oda, pre soste avke ačhen.
Ale amen džanas, hoj o zakonos hino lačho – te les vareko lel avke, sar kampel.
A kada džanen, hoj o zakonos nane dino prekal o čačipnaskere, ale prekal ola, save na doľikeren o zakonos a save pes na podden – hino dino prekal o bijedevleskere the binošna, ola, ko hine nasentne the nažuže, the prekal o vrahi, ola, save murdaren le dajen the le daden.
O zakonos hino the prekal o lubara, the o murša, save soven le muršenca, prekal ola, save cinen the bikenen le manušen, prekal o klamara the ola, save den lav klamišagoha – prekal savore, save na keren pal o sasto sikaviben.
Oda sikaviben šaj arakhas andro slavno evaňjelium, so mange diňa te vakerel o požehnano Del.
Paľikerav le Ježišoske Kristoske, amare Rajeske, savo man diňa zor, bo dikhľa man sar lačhes a ačhaďa man andre služba –
man, savo pre leste varekana namištes vakeravas, džavas pre leste a dukhavavas. Ale o Del sas ke mande lačhejileskero, bo mek na somas andro pačaben a na džanavas, so keravas.
Ale o Raj čhorďa avri peskero barvalo lačhipen (milosť) pre ma a diňa man o pačaben the o kamiben, so hin andro Ježiš Kristus.
Kala lava, so phenav, hin čačipen a šaj len te prilel a te pačal: O Ježiš Kristus avľa pro svetos te spasinel le binošnen, savendar me som nekgoreder.
Ale o Del sas ke mande lačhejileskero vašoda, hoj pre ma ešebno (peršo) o Ježiš Kristus sikaďa peskero baro avriľikeriben, sar priklados prekal ola, save pačana andre leste, a avke chudena o večno dživipen.
Le večne Kraľiske the jekhe Devleske, savo furt dživel a saves našťi te dikhel, mi džal e pačiv the e slava pro furt! Amen.
Timoteus, čhavo miro, ada prikazis, so tuke dav, hino zathodo pro prorocke lava, save tuke sas angloda phende. Te keres pal ola lava, mares lenca o lačho mariben
a ľikeres tuke o pačaben the o lačho svedomje! Varesave džene preačhile te šunel peskero svedomje, a vašoda lengero pačaben rozpeľa.
Lendar hin o Hymeneos the o Alexander, saven diňom le satanoske, hoj te odsikľon pes te ruhinel.
Mangav tut ešeb (peršo), hoj pes te keren o modľitbi, o mangipena the o modľitbi vaš avrenge the o paľikeribena vaš savore manuša.
A modľinen tumen the vaš o kraľa the vaš savore autoriti, hoj te dživas andro smirom cicho dživipen andre savoro sentňipen the pačivaľiben,
bo kada hin lačho the šukar anglo Del amaro Spasiťeľis,
savo kamel, hoj savore manuša te aven zachraňimen a te prindžaren o čačipen.
Bo hin ča jekh Del a hin ča jekh, savo ačhel maškar o Del the maškar o manuša, o manuš Ježiš Kristus,
savo počinďa peskere dživipnaha, hoj te cinel avri savoren, a o Del amenge ada sikaďa andro spravno časos.
Vašoda somas me ačhado sar o apoštolos the kazaťeľis, o učiťeľis le Nažidenge, hoj lenge te vakerav pal o pačaben the čačipen. Vakerav čačo, na klaminav!
Vašoda kamav, hoj pes o murša te modľinen pre dojekh than a te hazden o sentna vasta bi e choľi the vesekedišagos.
Avke the o džuvľa pes mi uren šukares, avke sar kampel, žužipnaha the zľikeribnaha, jednoduche uchaňibnaha, bi o somnakaj, perli abo barikane gada,
ale mi šukaľaren pes le lačhe skutkenca, avke sar oda kampel te kerel le džuvľenge, save phenen, hoj lašaren le Devles.
E džuvľi cichones mi sikľol savora pokoraha.
La džuvľake na domukav te sikavel, aňi te ľidžal le muršes, ale mi avel čhit.
Bo o Adam sas stvorimen ešebno a paľis e Eva.
Aňi o sap na klaminďa le Adam, ale la džuvľa; oj kerďa o binos.
Ale e džuvľi ela zachraňimen prekal oda, hoj anela pro svetos le čhavoren, te ačhela andro pačaben, kamiben, sentňipen the zľikeriben.
Kala lava hin čačipen: Te vareko kamel te ľidžal o zboros, mangel peske lačhi buči.
Oda, ko ľidžal o zboros, mušinel te dživel avke, hoj te na el pre leste so te phenel, murš jekha džuvľakero, strižbo, goďaver the rajikano, savo presikavel e pačiv le hoscenge a džanel te sikavel avren.
Ajso manuš nane pijakos, aňi maribnaskero, ale kovlo, a nane ajso, savo pes na choľarel sig aňi na izdral pal o love.
Ov hin ajso, savo mištes ľidžal peskero kher a sikavel le čhaven, hoj les te šunen a te den pačiv.
Ale te vareko na džanel te ľidžal peskero kher, sar pes paľis starinela pal e khangeri le Devleskeri?
Oda, ko ľidžal e khangeri, našťi avel terno andro pačaben, hoj te na ačhel barikano a te el odsudzimen avke sar o beng.
Ale musaj pal leste te džal o lačho hiros the le manušendar, save na pačan, hoj te na perel andre ladž a peľahas le bengeske andre pasca.
Avke the o dijakona mušinen te dživel pačivales a mušinen te doľikerel peskero lav. Našťi aven ajse, save pijen but mol, abo hine izdrade pal o love,
ale ajse, save o čačipen le pačabnaskero ľikeren andro žužo svedomje.
No the on mi aven ešeb (peršo) probaľimen avri (skušimen avri) a paľis, sar pre lende na ela so te phenel, šaj keren e dijakonoskeri buči.
Avke the lengere romňija te aven lačhe, na pľetkarki, ale strižbe the pačivale andre savoreste.
Le dijakonen mi el ča jekh romňi a mi džanen mištes te ľidžal peskere čhaven the peskere khera.
Bo pal ola, save mištes keren e dijakonoskeri buči, džal o lačho hiros a šaj vakeren bi e dar pal o pačaben andro Ježiš Kristus.
Pisinav tuke kada ľil, ale pačav, hoj sig ke tu avava.
No, te avľomas nasig, kamav, hoj te džanes, sar pes kampel te ľikerel andre le Devleskero kher, so hin e khangeri le džide Devleskeri, o slupos the o zoralo zaklados le čačipnaskero.
Savore viznavinen, hoj baro garuďipen hin andre oda, so pačas: O Kristus avľa andro ťelos, o Duchos sikaďa pre leste, hoj hino le Devleske pre dzeka, o aňjela les dikhle, sas vakerdo pal leste maškar o narodi, andro svetos andre leste pačanďile a sas ilo upre andre slava.
O Duchos phenel igen žužes, hoj andro posledna časi oddžana varesave džene le pačabnastar a ľikerena pes le klamišagoskere duchendar the le demonengere sikavibenendar.
Kada sikaviben avel le dujemujengere manušendar, save klaminen a na šunen imar peskero svedomje, sar te uľahas avrilabardo.
Kala manuša sikaven, hoj nane mištes te džal romeste, a zakazinen te chal varesave chabena, so o Del kerďa, hoj len paľikeribnaha te chan ola, save pačan a prindžaren o čačipen.
Ale savoro, so o Del kerďa, hin lačho a ňič na kampel te odčhivel het, te pes prilel paľikeribnaha.
Bo o chaben pes sentňarel le Devleskere laveha the la modľitbaha.
Te kada sikaveha le phralen, aveha lačho služobňikos le Ježišoske Kristoske, avribarardo le pačabnaskere lavenca the le lačhe sikavibnaha, savestar tut dži akana ľikerehas.
Ale ola bijedevleskere paramisa ma prile, ale sigeder tut zoraľar andro sentno dživipen anglo Del.
Bo te zoraľares tiro ťelos, oda anel ča frima chasna, ale o sentno dživipen anel chasna the andre kada dživipen the andre oda dživipen, so avela.
Kala lava hin čačipen a šaj len te prilel a te pačal.
Vašoda keras buči a trapinas pes, bo mukas pes pro džido Del, savo hino Spasiťeľis savore manušenge, no mek buter olenge, save pačan.
Kada prikazin a sikav.
Ma domuk, hoj tut vareko te dikhel tele vaš oda, bo sal terno. Ale av priklados, so mištes sikavel avrenge, sar pes kampel te ľikerel andro lav, dživipen, kamiben, pačaben the žužipen.
Medik me avava, gen o Lav, zoraľar a sikav avren.
Ma zamuk oda duchovno daros, so hin andre tu a sas tuke dino le prorocke laveha, sar o starši pre tu thode peskere vasta.
Kala veci ker a muk tut andre oda, hoj savore manuša te dikhen, sar džas dureder andro pačaben.
Merkin pre tu the pre tiro sikaviben; ačh andre oda! Bo te kada kereha, zachraňineha tut a the olen, save tut šunen.
Le phuredere manušeske ma dovaker zoraha, ale dovaker leske sar dadeske, le ternederenge sar phralenge,
le phuredere džuvľenge sar dajenge a le ternedere džuvľenge sar pheňenge, andre savoro žužipen.
De pačiv le vdoven, save hine čačes vdovi.
Bo te hin varesava vdova čhave abo vnučata, on pes ešeb (peršo) mi sikaven te avel pobožna andre peskero kher oleha, hoj den pale o lačhipen le dajenge the le dadenge, bo oda hin šukares anglo Del.
E čači vdova, savi hiňi korkori a nane la ňiko, pes zmukel pro Del a rat-džives hiňi andro modľitbi the mangipena.
Ale ajsi vdova, savi dživel rozmukles, hiňi muľi, choc dživel.
Prikazin lenge kada, hoj ňikas pre lende te na el so te phenel,
bo te pes vareko na starinel pal peskere pašutne a na mek pal peskeri famelija andral peskero kher, akor zaprinďa o pačaben a hino goreder sar o napačabnaskere.
Rachinel pes vdovake odi, savake hin buter sar šovardeš (60) berš a sas ča jekhvar veraduňi
a džal pal late o lačho hiros, hoj kerelas o lačhipen, bararďa avri le čhaven, prilelas le hoscen, thovelas (omorelas) o pindre le sentnenge, pomožinelas olenge, save hine andro pharipen, a kamelas te kerel savoro lačhipen.
Ale ma rachin le ternedere vdoven, bo sar len cirdela te džal romeste, šaj pes visaren le Kristostar
a anen pre peste o sudos, bo na doľikerde oda ešebno lav, so les dine.
A mek ke oda ča sikľon ňič te na kerel, ča te phirel kher kherestar a na ča, hoj na keren ňič, ale paš oda vakeren pal oda, so lenge na kampel, keren o pľetki a thoven pes andre savoreste.
Vašoda kamav, hoj o terneder vdovi te džan romeste, te el len čhave a te starinen pes pal peskere khera, bo oleha na domukena olenge, save pre amende džan, hoj pal amende te vakeren namištes.
Bo varesave vdovi pes imar visarde pale a džan pal o satan.
Te varesava pačabnaskera džuvľa hin vdova andre lakeri famelija, mi starinel pes pal late, hoj te na el pre khangeri o starišagos, hoj e khangeri pes te starinel pal ola, save hine čačes vdovi.
Le staršen, save mištes ľidžan e khangeri, kampel te del duvar ajci pačiv; no mek buter olen, save služinen andro lav a sikaven.
Bo hin pisimen: “Na phandeha o piskos la gurumňake, savi kerel buči, hoj te na chal”; a: “Oda, ko kerel buči, zasogaľinel (zaslužinel) peske o počiňiben.”
Te tuke phenela vareko vareso pre oda, ko ľidžal o zboros, ma prile oda, te nane duj abo trin švedki.
Olen, save keren bini, karhin anglal savoredženende, hoj pes te daran the okla džene.
Mangav tut anglo Del, anglo Ježiš Kristus the anglo avrikidle aňjela, hoj tut te ľikeres pal kada a te aves čačipnaskero ko dojekh a te na kides tuke avri ňikaskeri sera.
Ma thov pre ňikaste sig o vasta a te na chal tut ňič avrengere binenca. Ľiker tut, hoj te aves žužo.
Ma pi imar ča paňi, ale pi po sikra the mol, bo furt tut dukhal e džombra a furt sal nasvalo.
Varesave dženengere bini igen dičhol a džan anglal lende pro sudos, aver dženengere bini pes sikavela, sar ela o sudos.
Avke the o lačhe skutki igen dičhol a te len mek na dičhol, našťi ačhena garude.
Savore manuša, save hine otroka, mi presikaven peskere rajenge savori pačiv, hoj ňiko te na dikhel tele o lav le Devleskero the amaro sikaviben.
Ola manuša, kas hin pačabnaskere raja, te na sikaven lenge frimeder pačiv vašoda, hoj hine phrala. Mi služinen lenge mek feder, bo ola, kaske služinen, hine pačabnaskere a on len kamen. Kada sikav a prikazin.
Te vareko sikavel avres a na ľikerel pes le saste lavendar, so phenďa amaro Raj o Ježiš Kristus, aňi le sikavibnastar pal o pačabnaskero dživipen,
ajso manuš peske pal peste but gondoľinel a na džanel ňič – furt pes kamel te vesekedinel a kerel pes pro lava. Olestar avel e zavisť, o vesekedišagi, o džungale vakeribena the o nalačho gondoľišagos pal aver
a furt pes vesekedinen o manuša, save namištes gondoľinen a savenge chibaľinel o čačipen, a save peske gondoľinen, hoj o dživipen le Devleha hin o drom ko love.
He, hin le manušes but barvaľipen olestar, hoj služinel le Devleske, te hino spokojno oleha, so les hin.
Bo ňič peha pro svetos na anďam a ňič peha pal o svetos aňi našťi las,
ale te amen hin o chaben the o uraviben, oleha avas spokojne.
Ola, save kamen te barvaľol, peren andro pokušeňje, andre pasca the andro but nagoďaver the nalačhe žadosci, so doanen le manušen andro meriben a zňičinen len.
Bo o kamiben ko love hin o koreňis savore nalačhipnaske. Varesave džene andre oda pele, odgele le pačabnastar a kerde korkore peske but dukha.
Ale tu, manušeja le Devleskero, denaš kajse vecendar a dža pal oda, so hin čačipnaskero, pal o dživipen, so hin le Devleske pre dzeka, pal o pačaben, kamiben the avriľikeriben a hoj te el kovlo ke aver džene.
Mar tut o lačho pačabnaskero mariben a chude mištes o večno dživipen, andre savo salas vičimen akor, sar phenďal o lačho viznaňje anglo but švedki.
Prikazinav tuke anglo Del, savo del savoreske o dživipen, the anglo Ježiš Kristus, savo phenďa avri o lačho viznaňje anglo Pontsko Pilat:
Doľiker oda, so tuke phenďom pačivalones the žužes, medik pes na sikavela amaro Raj o Ježiš Kristus.
Ov pes sikavela andro časos, so diňa o Del, savo hino korkoro požehňimen Raj, o Kraľis le kraľengero the o Raj le rajengero.
Jekh ov, o Del, šoha (ňikda) na merel a bešel andro svetlos, kaj ňiko našťi džal; ňisavo manuš les šoha na dikhľa a aňi les našťi dikhel. Leske mi džal e pačiv the e večno zor! Amen.
Le barvalenge andre kada svetos phen, hoj pes te na ľidžan upre a te na pes muken pro barvaľipen, so nane isto, ale hoj len te el o užaripen (naďej) pro džido Del, savo amen del barvales sa, so amenge kampel pro bachtalo dživipen.
Prikazin lenge, hoj te keren o lačhipen, te barvaľon andro lačhe skutki, te aven ščire a te džanen pes te rozulavel avrenca.
Kavke peske skidena o barvaľipen, so hin o lačho zaklados andre oda časos, so avela, hoj te dochuden oda čačo dživipen.
Timoteus, doľiker oda, so tuke sas dino le Devlestar. Obdža a ma šun olen, save vakeren o bijedevleskere diline lava a phenen pre ola lava, hoj oda hin o prindžaripen.
Oda nalačho sikaviben zachudľa varesave dženen a našade peskero pačaben. O lačhipen (milosť) tumenca! Amen.
Le Pavlostar, savo hin o apoštolos le Ježišoskero Kristoskero le Devleskera voľatar, savo hin bičhado te vakerel pal o dživipen andro Ježiš Kristus, pal savo angloda diňa lav,
le Timoteoske, mire čhaske, saves kamav: Mi del tut o Del, o Dad, the o Ježiš Kristus, amaro Raj, o lačhipen (milosť), o smirom the o lačhejileskeriben.
Paľikerav le Devleske, saveske služinav andral o žužo jilo avke sar the mire dada, sar rat-džives andre mire mangipena na preačhav te gondoľinel pre tu.
Na bisterav pre tire apsa a kamav tut te dikhel, hoj te avav pherardo le radišagoha.
Leperav mange pre tiro žužo pačaben, so sas ešeb (peršo) andre tiri baba Loida the andre tiri daj Eunika, no pačav oleske, hoj the andre tu.
Vašoda tuke leperav: Rozbarar le Devleskero daros, so hin andre tu akorestar, sar pre tu thoďom mire vasta.
Bo o Del amen na diňa darandutno duchos, ale Duchos, savo amen zoraľarel a del kamiben the goďaveripen.
Vašoda tut ma ladža vaš o sveďectvo le Rajeskero, aňi vaš ma, hoj bešav vaš leske andre bertena, ale jekhetane manca zľidža o cerpišagos vaš o evaňjelium andre zor le Devleskeri.
O Del amen zachraňinďa a vičinďa, hoj te avas leskere sentna manuša, na vaš amare skutki, ale pal leskero planos the lačhipen (milosť), so amenge diňa andro Ježiš Kristus, kanastar hino časos,
so pes sikaďa akana, sar pes sikaďa amaro Spasiťeľis, o Ježiš Kristus. Ov zňičinďa o meriben a prekal o evaňjelium anďa pro svetlos o večno dživipen.
Me somas ačhado prekal kada evaňjelium sar o apoštolos, kazaťeľis the učiťeľis.
Vašoda the cerpinav, ale na ladžav man, bo džanav, kaske pačanďiľom; a pačav, hoj les hin zor dži andre oda Džives te doľikerel oda, so mange sas dino.
Ľiker tut mištes ole saste lavendar, so mandar šunďal, a mi el tuke sar o priklados andro pačaben the kamiben andro Ježiš Kristus.
Oda lačhipen, so amenge sas dino, doľiker le Sentne Duchoskera zoraha, savo dživel andre amende.
Džanes, hoj pes mandar visarde savore, save hine andre Azija; maškar lende hin the o Fygelos the o Hermogenes.
Mi el o Raj lačhejileskero ke Oneziforoskero kher, bo buterval man zoraľarďa a na ladžalas pes vaš ma, hoj som andre bertena.
Ale sar avľa andro foros Rim, igen man rodelas a arakhľa man.
Mi del leske o Raj, hoj te arakhel o lačhejileskeriben le Rajestar andre oda Džives. Tu džanes nekfeder, keci pašal mande kerelas andro Efezus.
Avke tu, čhavo miro, av zoralo andre oda lačhipen (milosť), so amen hin andro Ježiš Kristus.
Oda, so šunďal mandar anglo but švedki, de avre pačivale manušenge, save džanena te sikavel the avren.
Zľidža manca o pharipen sar lačho slugaďis le Ježišoskero Kristoskero.
Ňisavo slugaďis, savo džal andro mariben a kamel te el pre dzeka peskere veľiťeľiske, pes na mišinel andre aver buča.
Oda, ko denašel, našťi ňerinel (zviťazinel) e cena, te na doľikerela o pravidla.
O manuš, savo kerel phares buči pre maľa, šaj ešebno (peršo) lel andral o uľipen (e žatva).
Gondoľin pal oda, so vakerav. O Raj tuke dela savoro te achaľol.
Ma bister pro Ježiš Kristus, le Davidoskero čhavo, savo ušťiľa andral o meriben, avke sar me vakerav andre miro evaňjelium.
Vaš oda evaňjelium cerpinav avke, hoj som phandlo le lancenca sar živaňis, ale o Lav le Devleskero nane zaphandlo.
Vašoda zľidžav savoro, vaš o avrikidle manuša, bo kamav, hoj the on te dochuden o spaseňje andro Ježiš Kristus the e večno slava.
Čačipnaskere hin kala lava: “Te leha jekhetane muľam, jekhetane leha the dživaha;
te ľikeraha avri, jekhetane leha the kraľinaha; te les amen zaprinaha, the ov amen zaprinela;
te amen na sam verna, ov ačhel verno furt, bo našťi pes korkoro zaprinel.”
Kada lenge leper a mang len anglo Del, hoj pes te na vesekedinen pro lava, se oda nane pre ňisoste lačho a musarel olen, save oda šunen.
Ker sa prekal oda, hoj tut te sikaves anglo Del sar manuš, savo pes na mušinel te ladžal vaš peskeri buči a savo mištes vakerel o čačipnaskero lav avke, sar kampel.
Ľiker tut dur le bijedevleskere the diline lavendar, bo kajse lava ľidžan le manušen dur le Devlestar
a lengere lava rozdžana a barona sar e rakovina. Lendar hine the o Hymeneos the o Filetos.
Kala džene odgele dur le čačipnastar, sar vakeren, hoj o mule imar ušťile andral o meriben a kaleha musaren varekaske o pačaben.
Ale o zoralo zaklados le Devleskero ačhel a hino zapečaťimen kale lavenca: “O Raj džanel olen, save hine leskere”; a: “Mi oddžal le nalačhipnastar sako, ko lel o nav le Rajeskero!”
Andro baro kher nane ča somnakune the rupune čare, ale the kaštune the čhikakere; oda jekh pre pačiv, ale dujte nane pre pačiv.
Te pes vareko obžužarela ole vecendar, ela sar o čaro pre pačiv, sentno, so anel e chasna le Rajeske a hino pririchtimen ke dojekh lačhi buči.
Ale le terňikane žadoscendar denaš het a dža pal oda, so hin čačipnaskero, pal o pačaben, kamiben the smirom jekhetane olenca, save andral o žužo jilo vičinen pro Raj.
Ale o diline the nagoďaver phučibena odmar, se džanes, hoj ole lavendar aven ča o vesekedišagi.
Le Rajeskere sluhaske pes na kampel te vesekedinel, ale kampel leske te el lačho ke sakoneste. Mušinel te džanel te sikavel a te zľidžal the o nalačho.
Mušinel te džanel šukares the polokes te dovakerel olenge, save pre leste odvakeren, bo talam lenge o Del šaj del, hoj pes te visaren a te prindžaren o čačipen.
Avke avena ke goďi a denašena andral e bengeskeri pasca, andre savi sas zachudle, hoj te keren leskeri voľa.
Ale kada te džanes, hoj andro posledna dživesa avena phare časi.
Bo o manuša rado dikhena ča pes korkoren, igen kamena o love a ena lašarde the barikane; namištes vakerena pal aver, na šunena le dajen le daden, na paľikerna a ena bijedevleskere,
ena bi o kamiben a sar bi o jilo, ena pľetkošne a na džanena pes te zľikerel, no ena igen dzive a narado dikhena o lačhipen,
ena zradci, ena splašimen a igen pes ľidžana upre. Radeder dikhena o mulatošno dživipen sar le Devles.
Kerena pestar, hoj hine pačabnaskere, ale e zor le pačabnaskeri na prindžaren. Chraňin tut kajse manušendar.
Bo varesave lendar džan andro khera a diliňaren andre le slabe džuvľen, saven hin but bini a hine ľigende všelijake žadoscenca;
džuvľa, save furt sikľon, ale šoha (ňikda) našťi prindžaren o čačipen.
Sar o Jannes the o Jambres džanas pro Mojžiš, avke the kala džene džan pro čačipen, bo hin lenge o gondoľišagos musardo a nane presikade andro pačaben.
Ale imar na džana dureder anglal, bo lengero diliňipen dikhena savore, avke sar pes sikaďa o diliňipen ole manušengero.
Ale tu pes mištes ľikerehas mire sikavibnastar a kerehas avke sar me andre miro dživipen, bo tu dikhehas miro pačaben, zľikeriben, kamiben the avriľikeriben,
the oda, sar pre mande o manuša džanas. Dikhehas the o pharipena, so man sas andre Antiochija, Ikonija the andre Listra. Tu the džanes, sar igen pre mande o manuša džanas a soha pregeľom. No andral savoreste man o Del iľa avri.
A o manuša džana the pre savorende, save kamen te dživel o sentno dživipen le Ježišoha Kristoha.
Ale o nalačhe manuša the o podvodňika džana furt dureder andro nalačhipen. Diliňarena andre le manušen a the korkore ena andre diliňarde.
Ale tu ačh andre oda, so sikľiľal, the andre oda, so pačanďiľal, se džanes, kastar oda sikľiľal.
Bo imar ciknovarestar prindžares le Devleskere lava, so tut den goďi pre oda, hoj te aves zachraňimen le pačabnaha andro Ježiš Kristus.
Sa, so hin pisimen andre le Devleskero lav, avel andral le Devleskero muj a hino lačho pre oda, hoj le manušes te sikavel, te dovakerel andro dživipen, te karhinel a te bararel avri, hoj te prindžarel o čačipen,
hoj o manuš le Devleskero te el pririchtimen the vizbrojimen pre dojekh lačhi buči.
Igen tut mangav anglo Del the anglo Ježiš Kristus, savo sudzinela le džiden the le mulen, sar avela leskero kraľišagos:
Av pririchtimen te vakerel o Lav le manušenge andro lačho the andro nalačho časos, dovaker lenge, karhin, podhazde, sikav savore avriľikeribnaha.
Bo avela ajso časos, hoj o manuša na zľidžana o čačo sikaviben, ale rodena peske le učiťeľen, save len sikavena oda, so on kamena te šunel.
A visarena peskere kana le čačipnastar ko paramisa,
ale tu av strižbo andre savoreste, zľiker savoro pharipen, ker e buči sar o evaňjelistas a doker mištes tiri buči.
Bo me som imar obetimen a imar avľa miro časos, hoj te džav pal kada svetos.
Maravas man mištes vaš o čačipen, o denašiben dodenašľom, o pačaben doľikerďom.
Imar mange hin pririchtimen o čačipnaskero počiňiben, e koruna, so man dela andre oda Džives o Raj, o čačipnaskero Sudcas – no, na ča man, ale the savoren, save užaren kamibnaha pre leste, sar ov avela.
Ker sa prekal oda, hoj te aves sig pal ma.
O Demas man omukľa, bo zakamľa pes andre kada svetos a geľa andre Tesalonika. O Krescens geľa andre Galacija a o Titus andre Dalmacija.
Ča o Lukaš hino manca. An tuha le Marek, bo the ov mange but pomožinel andre buči.
Le Tichikus bičhaďom andro Efezus.
Sar aveha, an tuha o plašťos, so mukľom andre Troada ko Karpos. An tuha the o ľila, ale mek buter o zvitki, so sas pisimen pre cipa.
O kovačis Alexander mange kerďa but nalačho. O Del leske dela pale vaš oda, so kerďa.
The tu chraňin tut lestar, bo igen džalas pre amare lava.
Sar ešebnovar (peršovar) ačhavas pro sudos vaš mange, na sas ňiko manca, ale savore man omukle. Te na pes lenge oda rachinel.
Ale o Raj ačhelas paš ma a zoraľarďa man, hoj te el prekal mande vakerdo o evaňjelium a hoj les te šunen savore narodi. Somas avricirdlo andral o piskos le ľevoske.
O Raj man the cirdela avri andral savoro nalačhipen a zachraňinela man a lela andre peskero ňeboskero kraľišagos. Leske mi džal e slava pro furt! Amen.
Pozdravin la Priska, le Akvilas the le Oneziforoskero kher.
O Erastos ačhiľa andro Korint. Le Trofimus mukľom nasvales andro foros Miletus.
Ker sa, hoj te aves mek anglo jevend. Pozdravinel tut o Eubulos, o Pudens, o Linus, e Klaudija the savore phrala.
O Raj mi el tire duchoha. Le Devleskero lačhipen (milosť) mi el tumenca! Amen.
Pisinav me o Pavol, o služobňikos le Devleskero the o apoštolos le Ježišoskero Kristoskero, savo somas bičhado, hoj te vakerav pal o pačaben olenge, kas o Del avri kidľa, a te sikavav len te prindžarel o čačipen, so len ľidžal andro pobožno dživipen
the užaripen (naďej) pro večno dživipen, pal savo o čačipnaskero Del amen diňa lav mek sigeder, sar sas stvorimen o svetos.
Andre peskero časos o Del amaro Spasiťeľis oda lav sikaďa prekal oda, hoj mange les diňa te kazinel.
Pisinav le Titoske, mire čače čhaske, andre amaro jekhetano pačaben: Mi del tut o Del o Dad the o Ježiš Kristus, amaro Spasiťeľis, o smirom the o lačhipen (milosť).
Vašoda tut mukľom pre Kreta, hoj ode te prikeres oda, so mek kampel, a hoj andre savore fori te ačhaves le staršen, avke sar tuke oda phenďom.
O manuš šaj el o starši, te nane pre leste ňič nalačho te phenel a hin les jekh romňi a leskere čhave pačan, ale nane ajse, pal save vakeren, hoj hine rozmukle a na šunen.
Bo oda, ko ľidžal e khangeri, hino sar o spravcas le Devleskero a mušinel te dživel avke, hoj pre leste nane so te phenel. Našťi el ajso, savo pes ľidžal upre, aňi sig choľisaľol, aňi pijakos, aňi oda, ko kerel ča furt pal peskero, abo ko izdral pal o love.
Ale mi el ajso, savo prilel le hoscen, kamel o lačhipen, džanel pes te zľikerel a hino goďaver, čačipnaskero a sentno.
Mušinel pes te ľikerel le čačipnaskere lavestar amare sikavibnastar, a te džanel te zoraľarel le manušen andro lačho sikaviben a te prikerel olen, save odvakeren pre oda sikaviben.
Bo hin but ajse, save pes na podden: But vakeren a diliňaren andre o goďa, a oda keren nekbuter ola le Židendar.
Lenge kampel te phandel o muja, bo cale fameliji maren tele pal o čačo drom, bo sikaven oda, so na kampel, a keren oda bi e ladž vaš o love.
Jekh lengero prorokos lendar phenďa: “O Kreťana hine furt klamara, o džungale džviri a starinen pes ča pal peskere džombra.”
Kada, so pre lende phenen, hin čačipen. Vašoda lenge zoraha dovaker, hoj te sasťon avri andro pačaben,
te na pes ľikeren le Židovike paramisendar the le prikazaňjendar, so vakeren o manuša, save pes odvisarde le čačipnastar.
Le žuženge hin savoro žužo. Ale le melalenge the olenge, save na pačan, nane ňič žužo a meľarďi hin the lengeri goďi the lengero svedomje.
On phenen, hoj prindžaren le Devles, ale oleha, so keren, sikaven, hoj les na prindžaren. Hine džungale, na šunen a andre ňisavo lačhipen nane presikade.
Ale tu, Titus, vaker oda, so kampel andro sasto sikaviben.
O phureder murša mi en strižbe, pačivalo, goďaver, saste andro pačaben, kamiben the avriľikeriben.
A the o phureder džuvľa pes mi ľikeren avke, sar kampel le pobožne manušenge te dživel, te na vakeren o pľetki, te na aven otrokiňi la moľake. Mi sikaven oda, so hin lačho,
a mi den le ternedere džuvľen goďi, hoj te kamen peskere romen the peskere čhaven.
O terneder džuvľa mi en goďaver the pačivale, mi starinen pes pal peskere khera, mi en lačhe a mi podden pes peskere romenge, hoj ňikas te na el so te phenel pro Lav le Devleskero.
A le terneder muršenge tiš dovaker, hoj te aven goďaver andre savoreste.
Tu korkoro lenge presikav andre savoreste, sar kampel te kerel o lačhipen. Oda, so sikaves, mi el pačivalo the lačho.
Oda, so len sikaves, mi en čače lava, pre save ňiko našťi ňič phenela, hoj pes te ladžan ola, save pre tumende džan, bo na ela len pre tumende so te phenel.
O sluhi pes andre savoreste mi podden peskere rajenge, hoj lenge te en pre dzeka. Te na odphenen lenge
a te na čoren lendar, ale mi presikaven lenge andre savoreste o pačivaľiben, hoj savoreha te šukaľaren o sikaviben pal o Del, amaro Spasiťeľis.
Bo o Del sikaďa savore manušenge peskero lačhipen (milosť), so len šaj spasinel.
Oda lačhipen le Devleskero amen sikavel, hoj te das o bijedevleskeriben the le svetoskere žadosci pestar het a pre kada svetos te dživas andro goďaveripen, čačipen the sentňi dar anglo Del,
medik užaras pre oda bachtalo Džives – amaro užaripen (naďej) – sar pes sikavela e slava amare bare Devleskeri the le Spasiťeľiskeri, le Ježišoskeri Kristoskeri.
Ov diňa korkoro pes vaš amenge, hoj amen te cinel avri andral savoro nalačhipen, a žužarďa peske amen, hoj te avas leskere manuša, save igen kamen te kerel o lačhipen.
Kada len sikav, dovaker lenge a phen lenge pre goďi savora autoritaha. Ma domuk, hoj tut vareko te dikhel tele.
Leper le manušenge, hoj pes te podden le vladarenge the autoritenge a te šunen len a mi en pririchtimen te kerel savore lačhe veci.
Phen lenge, hoj pre ňikaste te na vakeren pľetki a te na pes vesekedinen, ale mi aven kovlejileskere a mi presikaven o lačhipen savore manušenge.
Bo the amen samas varekana nagoďaver a na šunahas le Devles. Bludzinahas a samas otroka le chocsave žadoscenge the rozkošenge; dživahas andre choľi a zavidzinahas. Aver manuša amen narado dikhenas a the amen len.
Ale sar pes sikaďa o lačhipen le Devleskero, amare Spasiťeľiskero, the leskero kamiben ko manuša,
ov amen zachraňinďa. Oda na sas vaš ňisave lačhe skutki, so amen kerďam, ale vašoda, bo ov hino lačhejileskero, a prekal o Sentno Duchos amen žužarďa a kerďa, hoj pale te uľuvas (narodzinas pes) andro nevo dživipen.
Les o Del pre amende čhorďa avri barvales prekal o Ježiš Kristus, amaro Spasiťeľis,
hoj te avas čačipnaskere prekal leskero lačhipen (milosť) a te chudas sar ďeďiča o večno dživipen, pre savo pes zmukas the užaras.
Kada lav hin čačipen. A kamav, hoj te keres sa pre oda, hoj ola, save pačanďile andro Del, te avas oddine te kerel o lačhe skutki. Oda hin pro lačho the pre chasna le manušenge.
Ale obdža o diline phučibena the o vakeribena pal o rodokmeňa, o vesekedišagi the o spričkišagi pal o zakonos, bo nane pre ňisoste a na anen ňisavi chasna.
Kajse manušeske, savo rozmarel e khangeri, phen pre goďi jekhvar the duvar. Paľis tut leha te na chal buter ňič.
Tu džanes, hoj kajso manuš hino previsardo, kerel o bini a korkoro pes odsudzinel.
Sar ke tu bičhavava le Artemas vaj le Tichikus, ker sa pre oda, hoj te aves pal ma andro Nikopolis, bo kamav ode te ačhel prekal o jevend.
Ker avke, sar nekfeder džanes, hoj te pomožines le pravňikoske le Zenaske the le Apolloske, hoj len te el sa, so lenge kampel pro drom.
The amare manuša mi sikľon te kerel o lačhe skutki ode, kaj kampel, hoj the on te anen chasna.
Pozdravinen tut savore, save hine manca. Pozdravin amare phralen andro pačaben, save amen kamen. Le Devleskero lačhipen (milosť) mi el tumenca savorenca.
O Pavol, o bertenošis vaš o Ježiš Kristus, the o phral o Timoteus pisinas le Filemonoske, saves igen kamas a savo amenca jekhetane kerel e buči.
Pisinas the la pheňake la Apfijake the le Archipaske, savo amenca kerel jekhetane e buči, a the le zboroske, so pes zdžal andre tiro kher.
Mi del tumen o Del amaro Dad the o Raj o Ježiš Kristus o lačhipen (milosť) the o smirom!
Me paľikerav mire Devleske furt, sar tut leperav andre mire modľitbi,
bo šunav pal o pačaben, so tut hin ko Ježiš amaro Raj the pal tiro kamiben ke savore pačabnaskere.
Modľinav man, hoj oda pačaben, so amen hin jekhetane, te zoraľol andre tu a avke te prindžares savoro lačhipen, so amen hin andro Kristus.
Hin man igen baro radišagos tire kamibnastar, phrala miro, bo le Devleskere manuša chudle tutar e nevi zor andro jile.
Me tuke andro Kristus šmelones šaj rozkazinďomas, hoj te kerel, so kampel,
ale vašoda, hoj tut kamav, mangav man tuke. Me, o Pavol, phureder manuš a akana the bertenošis vaš o Ježiš Kristus,
mangav tut vaš o Onezimus, savo ačhiľa miro duchovno čhavo andre bertena.
Ov tuke varekana na sas pre chasna, ale akana hino the tuke the mange pre chasna.
Bičhaďom les pale ke tute a leha džal the miro jilo.
Kamľom mange les te mukel paš mande, hoj ov vaš tuke te kerel pašal mande, medik som andro lanci vaš o evaňjelium.
Ale na kamľom te kerel ňič bijal oda, hoj te džanav, so pre oda tu phenes, bo na kamav pre tu te ispidel, ale kamav, hoj oda lačhipen te avel korkoro tire jilestar.
Talam tutar sikra odgeľa vašoda, hoj paľis tuha te avel pro furt,
na sar otrokos, ale imar hino buter sar otrokos: sar lačho phral. Hino igen lačho mange, no mek buter tuke – the sar manuš, the sar phral andro Raj.
Te man ľikeres sar oles, ko tuha jekhetane kerel e buči, prile les avke sar man.
Te tuke kerďa vareso nalačho, abo te tuke kamel vareso, rachin oda mange.
Me, o Pavol, oda pisinav mire vasteha: Me počinava. Na kamav tuke te phenel, hoj mange kames mek the tut korkores.
He, phrala, mi el man tutar chasna andro Raj. Ker mange radišagos andro jilo andro Kristus!
Pisinďom oda avke, bo pačav, hoj sal šundo a kereha mek buter, sar tuke phenďom.
A mek: Pririchtin mange o than pro soviben, bo pačav, hoj prekal tumare modľitbi o Del man dela tumenge pale.
Pozdravinel tut o Epafras, savo hino manca andre bertena vaš o Ježiš Kristus.
Pozdravinen the ola, save jekhetane manca keren e buči – o Marek, o Aristarchos, o Demas the o Lukaš.
O lačhipen (milosť) amare Rajeskero le Ježišoskero Kristoskero mi el tumare duchoha!
Varekana čirla o Del vakerelas ke amare dada buterval the but sposobenca prekal o proroka,
ale akana andre kala posledna dživesa prevakerďa prekal peskero Čhavo, saveha stvorinďa sa, so hin pro ňebos the pre phuv, a ačhaďa les sar ďeďičos savoreske.
Le Devleskeri slava avel avri le Čhastar a hino ipen ajso sar o Del. Ov savoro ľikerel peskere zorale laveha. Sar dokerďa oda, hoj obžužarďa le manušen le binendar, bešľa peske andro ňebos pal e čači (pravo) sera le Nekzoraledere Devleske.
Ov ačhiľa bareder sar o aňjela, avke sar o nav, so les o Dad diňa, hin bareder sar lengero.
Se o Del šoha (ňikda) na phenďa ňisave peskere aňjeloske: “Tu sal miro Čhavo, adadžives ačhiľom tiro Dad.” A na phenďa lenge: “Me avava leskero Dad a ov ela miro Čhavo.”
A sar o Del bičhaďa andro svetos peskere jekhore Čhas, phenďa: “Savore aňjela mušinen anglal leste te banďol.”
Pal o aňjela o Del phenel: “Ov kerel peskere aňjelendar balvaja a peskere služobňikendar jagale jaga.”
Ale pal o Čhavo phenďa: “Tiro tronos, ó, Devla, hino furt pro furt a kraľineha čačipnaskere žezloha!
Zakamľal tut andro čačipen a našťi avri ačhes o nalačhipen, vašoda tut o Del, tiro Del, pomakhľa le olejoha pro radišagos buter sar olen, ko hine tuha.”
Ov the phenďa: “Tu, Rajeja, anglal savoreste kerďal e phuv a tire vastenca kerďal o ňebos.
On našľona a sa phurona sar o uraviben, ale tu aveha furt.
Tu len zapačareha sar o plašťos a čerinena pes sar o gada, ale tu sal furt jekh a tire berša šoha na preačhena.”
Se o Del na phenďa ňisave aňjeloske: “Beš tuke pal miri čači (pravo) sera, medik tuke na thovava tire ňeprijaťeľen tel o pindre.”
Akor ko hine o aňjela? On savore hine o duchi, save služinen, a hine bičhade le Devlestar te služinel le manušenge, save prilena o spaseňje.
Vašoda mušinas mek zoraleder te ľikerel oda, so šunďam, hoj te na oddžas varekaj avrether.
Se o lav, so sas vakerdo prekal o aňjela, pes imar sikaďa sar čačipen a sako, ko les na doľikerelas abo na šunelas, chudelas oda, so peske zasogaľinelas (zaslužinelas).
Akor, sar amen denašaha, te odčhivaha kajso baro spaseňje? O Raj chudľa ešebno (peršo) te vakerel avri pal oda spaseňje a ola, save les šunde, amenge svedčinenas, hoj oda hin čačipen.
The o Del svedčinelas pal oda spaseňje avke, hoj kerelas všelijake zorale zazraki the znameňja a delas peskere Duchos avke, sar ov kamelas.
Bo o Del na diňa tel e zor le aňjelenge oda svetos, so avela a pal savo amen vakeras.
Vareko pal oda kavke svedčinelas andro Lav: “So hino o manuš, hoj les leperes, abo o čhavo le manušeskero, hoj tut pal leste starines?
Kerďal lestar pro sikra cikneder sar o aňjela, diňal les e slava the e pačiv sar koruna
a savoro thoďal tel leskere pindre.” Savoro leske diňal a na mukľal ňič, so leske na uľahas poddino. Ale akana mek na dikhas, hoj leske hin savoro poddino.
Akana dikhas, hoj o Ježiš – savo sas pro cikno časos kerdo cikneder sar o aňjela a muľa prekal o baro lačhipen (milosť) le Devleskero vaš sakoneste – chudľa e slava the pačiv sar koruna vašoda, bo cerpinďa the muľa.
Sas mištes, hoj o Del – ko stvorinďa savoro a prekal kaste savoro hin – prekal o dukha kerďa dokonales Oles, kastar avel o spaseňje, hoj te lel but čhaven andre slava.
Bo the Ov, savo sentňarel le manušen, the on, save hine sentňardo, hine jekhe Dadestar. Vašoda pes o Ježiš na ladžal len te vičinel phralale,
sar phenel le Devleske: “Vakerava pal tiro nav maškar o phrala a lašarava tut andre khangeri.”
Pale phenel: “Me man mukava pro Del.” A pale: “Kade som le čhavenca, save man diňa o Del.”
Sar le čhaven hin ťelos masestar the ratestar, avke the o Ježiš avľa andre ajso ťelos sar manuš, hoj peskere meribnaha te zňičinel le benges, saves sas zor upral o meriben.
Avke oslobodzinďa olen, save calo peskero dživipen sas zaphandle sar otroka andre dar le meribnastar.
Se o Ježiš na avľa te pomožinel le aňjelenge, ale le Abrahamoskere potomkenge,
vašoda mušinďa te ačhel andre savoreste ajso sar leskere phrala, hoj te el lačhejileskero the verno Nekbareder Rašaj anglo Del, hoj len te cinel avri le binendar.
Akana, hoj korkoro cerpinelas, sar sas pokušimen, šaj pomožinel olenge, save hine pokušimen.
Mire sentna phralale, save san vičimen le Devlestar, dikhen pro Ježiš – pro apoštolos the Nekbareder Rašaj amare pačabnaske.
Ov hino verno Oleske, ko les andre oda ačhaďa, avke sar o Mojžiš sas verno andre calo kher le Devleskero.
Le manušes, savo ačhavel o kher, hin bareder pačiv sar ole kheres, avke the o Ježiš peske zasogaľinel (zaslužinel) bareder pačiv sar o Mojžiš.
Bo dojekh kher mušinel vareko te ačhavel a oda, ko ačhaďa savoro, hin o Del.
The o Mojžiš sas verno andre calo kher le Devleskero sar služobňikos a svedčinelas pal o lava, so o Del pozneder kamľa te vakerel.
Ale o Kristus hino verno sar o Čhavo upral leskero kher. A leskero kher sam amen, te doľikeraha zoraha o pačaben the užaripen (naďej), saveha pes lašaras.
Vašoda, avke sar phenel o Sentno Duchos: “Adadžives, te šunďanas Leskero hangos,
ma phanden andre tumare jile, sar oda kerenas ola džene, save pes vzburinde andro džives, sar pokušinenas le Devles pre pušťa,
akor, sar tumare dada man furt probaľinenas (skušinenas), choc saranda (40) berš dikhenas oda, so keravas.
Vašoda ačhiľom choľamen pre oda pokoleňje a phenďom: ‘Furt hine le jileha avrether a mire droma na prindžarde.’
Avke andre choľi diňom lav: ‘Čačes na džana andre miro odpočinkos!’ ”
Den pozora, phralale, hoj te na el varekas tumendar nalačho the napačabnaskero jilo a te na pes visarel le džide Devlestar.
Ale sako džives tumen zoraľaren jekh avres, medik hin časos, so pes vičinel “adadžives”, hoj le klamišagoha ňikaske o binos te na zaphandel andre o jilo.
Se amen keras e buči jekhetane le Kristoha, ale ča akor, te zoraha doľikeraha dži ostatkos oda pačaben, so amen sas anglunestar.
Hin phendo: “Adadžives, te šunďanas Leskero hangos, ma phanden andre tumare jile, sar oda kerenas ola džene, save pes vzburinde.”
Ko sas ola manuša, save šunde le Devleskero hangos a vzburinde pes? Či na sas oda ipen ola džene, saven o Mojžiš ľigenďa avri andral o Egipt?
Pre kaste o Del chalas choľi saranda (40) berš? Pro manuša, save kerenas o bini a lengere ťela mule avri pre pušťa.
Kaske o Del diňa lav, hoj na džana andre leskero odpočinkos? Či na olenge, save les na kamenas te šunel?
Avke dikhas, hoj našťi gele andre, bo na pačanas.
Kampel amenge te del pozora, hoj te na vareko amendar zaačhel, medik ľikerel kada lav, so o Del amen diňa, hoj pes del te džal andre leskero odpočinkos.
Se the amenge pes vakerelas o evaňjelium avke sar the lenge, ale lenge na pomožinďa oda lav, so šunde, bo choc les šunde, na priile les pačabnaha.
Andro odpočinkos džas amen, save pačanďiľam, avke sar phenďa: “Avke andre choľi diňom lav: ‘Čačes na džana andre miro odpočinkos!’ ” Phenďa oda, choc leskeri buči imar hiňi dokerďi akorestar, kanastar hin stvorimen o svetos,
bo pal o eftato džives hin varekaj pisimen kavke: “O Del peske odpočovinďa eftato džives savore peskere bučendar.”
A kade pale: “Čačes na džana andre miro odpočinkos!”
Ola, save šunde ešebnovar (peršovar) o evaňjelium, na gele andro odpočinkos, bo les na kamenas te šunel. Avke hin ade aver džene, save šaj džan andre,
a o Del pale del aver džives a vičinel les “adadžives”, te pal o but berša phenel prekal o David, avke sar imar sas phendo: “Adadžives, te šunďanas Leskero hangos, ma phanden andre tumare jile!”
Bo te len o Jozua anďahas andro odpočinkos, o Del imar na vakerďahas pal aver džives.
Avke mek ačhel o Šabbatoskero odpočinkos prekal le Devleskere manuša,
bo oda, ko geľa andre leskero odpočinkos, peske odpočovinďa peskere bučendar, avke sar o Del peskerendar.
Vašoda keras sa prekal oda, hoj te džas andre oda odpočinkos, hoj ňiko amendar te na doperel avke sar on, save les na kamenas te šunel.
Bo o Lav le Devleskero hino džido the zoralo, ostreder sar e šabľa, so čhinel pal soduj seri. Predžal dži ode, kaj pes rozulavel e duša le duchostar a o klubi le špikendar a sikavel oda, so peske gondoľinas andro jilo a so kamas.
A nane ňič stvorimen, so uľahas garudo anglal leste. Savoro hin le Devleske phundrado a sa dičhol anglo jakha Oleske, kaske jekhvar phenaha, sar dživahas, so kerahas a soske.
Vašoda ľikeras zoraha o pačaben, so viznavinas. Bo hin amen o Nekbareder Rašaj, savo geľa andro ňebos dži paš o Del – o Ježiš, o Čhavo le Devleskero.
Bo nane amen Nekbareder Rašaj, savo na achaľol amare slabišagenge, ale hin amen ajso, savo sas pokušimen andre savoreste avke sar amen, ale na kerďa ňisavo binos.
Vašoda šaj avas pačabnaha anglo tronos le Devleskero, bo ode hin o lačhipen (milosť). Ode chudaha o lačhejileskeriben a arakhaha o lačhipen (milosť) ipen akor, sar amenge oda kampela.
Dojekhe nekbaredere rašas kidel avri o Del le manušendar a ačhavel les andre peskeri služba prekal o manuša, hoj te anel o dari the o obeti vaš o bini.
Vašoda, hoj the les hin slabišagi, šaj el kovlejileskero ke ola manuša, saven nane prindžaripen a hine odcirdle avrether.
Vašoda ov mušinel te anel o obeti na ča vaš le manušengere bini, ale the vaš peskere.
Ňiko korkoro peske našťi lel odi pačiv, bo ča o Del kidel avri le nekbareder rašaj, avke sar kidňa avri le Aron.
Avke aňi o Kristus peske na iľa korkoro odi pačiv, hoj ačhela Nekbareder Rašaj, ale o Del leske phenďa: “Tu sal miro Čhavo, adadžives ačhiľom tiro Dad.”
A sar pre aver than phenel: “Tu sal rašaj pro furt avke sar o Melchisedek.”
O Ježiš andre ola dživesa, sar dživelas pre phuv, le zorale hangoha the le apsenca anelas peskere mangipena the modľitbi Oleske, ko les šaj zachraňinďa le meribnastar. A sas the avrišundo vašoda, bo sas poddino le Devleske.
Choc ov sas o Čhavo, prekal peskere cerpišagi sikľiľa te šunel le Dades,
a vašoda, hoj ačhiľa dokonalo, ov hin oda, kastar avel o večno spaseňje prekal savore, save les šunen,
a o Del pal leste phenďa, hoj hino o Nekbareder Rašaj avke sar o Melchisedek.
Diňahas pes pal oda mek but te vakerel, ale phares oda hin te phenel avke, hoj te achaľon, bo san leňive te šunel.
Pal kajci časos tumen imar šaj uľanas učiťeľa, ale pale tumenge kampel, hoj tumen vareko te sikavel ola ešebne zakladi le Devleskere lavendar. Bo mek furt san ajse, kaske kampel thud a na o zoralo chaben.
Bo kaske kampel thud, oda mek na achaľol, so hin čačes lačho a so na, bo mek hino čhavoro.
O zoralo chaben hin prekal o dospele, save sikľonas oleha, so pregele andro dživipen, te rozprindžarel, so hin lačho a so na.
Mukas akana ola ešebne čačipena, so sikľiľam, a džas anglal andro dospelo sikaviben pal o Kristus. Na thovas pale o zakladi – o sikavibena pal o pokaňje andral o mule skutki, pal o pačaben andro Del,
pal o boľipena, pal oda, sar pes thovel o vasta pro manuša, pal o ušťiben andral o meriben the pal o večno sudos.
A the ada keraha, te amenge amaro Del domukela.
Bo ola, save omukle peskero pačaben našťi aven pale ko pokaňje, ola, save imar sas varekana andre le Devleskero svetlos, koštoľinde o ňeboskere dari a priile le Sentne Duchostar,
a prindžarde o lačho lav le Devleskero a the o zora ole časoske, so avela,
a paľis the avke odpele andral o pačaben. Olenge pes imar na del, hoj te aven pale ko pokaňje, bo on pale ukrižinen le Devleskere Čhas a anen les avri pre ladž.
O Del požehňinel odi phuv, so prilel furt o brišind a anel o uľipen, a del chasna olen, save pre late keren buči.
Ale te anel o koľaka the o kandre (o kraki), na mol ňič a o Del pre late šaj del o košiben a pro ostatkos ela zlabarďi.
Ale choc kavke vakeras, mire lačhe phralale, pal tumende pačas, hoj tumen san pre oda feder a san pašeder ko spaseňje.
Se o Del hino čačipnaskero a na bisterel pre tumari buči, aňi pre tumaro kamiben, so presikaďan leskere naveske, sar služinenas le sentnenge a mek furt služinen.
Ale amen igen kamas, hoj ňiko tumendar te na preačhel te labol pal o Del, ale hoj peske oda te doľikerel dži o ostatkos, hoj pes te ačhen ola veci, pre save pes tumen zmuken.
Na kamas, hoj te ačhen leňive, ale hoj te aven ajse sar ola, save ľikeren avri a pačan, a oleha te dochuden oda, so tumenge o Del phenďa.
Sar delas o Del le Abraham lav, na sas ňiko bareder, pre kaste iľahas vera, vašoda iľa vera korkoro pre peste.
A phenďa: “Čačes tut igen but požehňinava a dava tut but potomken.”
O Abraham ľikerďa avri a dochudľa oda lav, so leske o Del phenďa, hoj les dela.
Bo o manuša len vera pre varekaste, ko hin bareder lendar, a e vera zaačhavel oda, pre soste pes našťi dothovenas.
O Del paše thoďa peskeri vera, bo kamľa te sikavel peskere manušenge, hoj na čerinela oda lav, so len diňa.
O Del našťi klaminel! Kala duj veci, le Devleskero lav the leskeri vera, pes šoha (ňikda) na čerinena. Amen, save denašľam pes te garuvel paš o Del, las olestar bari zor, hoj pes mištes te chudel le užaripnastar (naďejatar), so hin angle amende.
Oda užaripen hin prekal amaro dživipen sar e kotva, zoralo the isto, so džal prekal o pochtan le ňeboskere chramoskero dži andro Neksentneder Than.
O Ježiš ode imar geľa anglal vaš amenge a ačhiľa o Nekbareder Rašaj pro furt avke sar o Melchisedek.
Oda Melchisedek sas kraľis andro foros Salem the rašaj le Nekbaredere Devleske. Sar o Abraham avelas pale andral o mariben, kaj domarďa štare (4) kraľen, o Melchisedek geľa paš leste a požehňinďa les.
O Abraham les diňa ďesiatka savorestar, so peske anďa andral o mariben. Leskero nav pes ešeb (peršo) prethovel “o Kraľis le Čačipnaskero” a paľis the “o Kraľis le Salemoskero,” so hin “o Kraľis le Smiromoskero.”
Nane pisimen, ko hino leskero dad či leskeri daj, ov hino bi o rodokmeňos a na džanel pes, aňi kana uľiľa (pes narodzinďa), aňi kana muľa, a sar o Čhavo le Devleskero ačhel rašaske pro furt.
Dikhen, savo baro hino: O Abraham, o dad amare narodoske, les diňa ďesiatka savorestar, so peske anďa andral o mariben.
Le Leviskere čhavenge, save prilen e rašajiko služba, sas prikazimen pal o zakonos te prilel o ďesiatki le manušendar andral o Izrael – oda hin peskere manušendar – choc hine tiš o čhave le Abrahamostar.
Ale o Melchisedek, choc nane andral le Leviskero potomstvos, priiľa e ďesiatka le Abrahamostar a požehňinďa oles, kas o Del diňa o lava.
A džanas mištes, hoj o bareder požehňinel le ciknederes.
Ade anen o ďesiatki le rašajenge, save meren, ale ode prilel o ďesiatki o Melchisedek, pal savo hin sveďectvo, hoj dživel.
Šaj te phenel, hoj prekal o Abraham tiš Levi diňa o ďesiatki, choc korkoro ďesiatki chudelas.
Se mek sas le Abrahamoske andro ťelos, sar avľa o Melchisedek ke leste.
O zakonos sas dino le Izraelitenge prekal o Levitengere rašaja. Akana, te le Levitengere rašajiko služba uľahas dokonalo, avke le Aronoskeri rašajiko služba šaj ačhiľahas a imar na kampľahas, hoj te avel aver rašaj, ajso sar o Melchisedek.
Bo te pes čerinel o rašajipen, mušinel pes te čerinel the o zakonos.
A Oda, pal kaste pes akana vakerel, hino andral aver kmeňos, andral savo ňiko na služinelas paš o oltaris.
Se mištes džanas, hoj amaro Raj avel le Judaskere kmeňostar, no o Mojžiš šoha (ňikda) na phenďa, hoj o rašaj avela andral kada kmeňos.
A akana oda dikhas meksa feder, bo avľa aver rašaj, savo hin sar o Melchisedek.
Ov na ačhiľa rašaske prekal o prikazaňje le zakonoskero pal leskero rodokmeňos, ale prekal e zor le večno dživipnaskero.
Se pal leste hin pisimen: “Tu sal rašaj pro furt avke sar o Melchisedek.”
Oleha pes zrušinel o purano prikazaňje, bo hino slabo a nane pre chasna.
Se o zakonos našťi kerďa ňikas dokonales. No akana amen hin feder užaripen (naďej), soha avas pašeder ko Del.
A paš oda o Del diňa vera. Ole aver džene ačhile rašaja bi e vera,
ale sar o Ježiš ačhiľa rašaske, o Del diňa paše the e vera a phenďa leske: “O Raj iľa vera a na lela oda pale: ‘Tu sal rašaj pro furt.’ ”
A vašoda o Ježiš ačhiľa o ručiťeľis la feder zmluvake.
Angloda sas but rašaja, bo o meriben lenge na domukelas te ačhel rašajenge pro furt,
ale le Ježiš hin o rašajipen, so na predžal pre aver, bo dživel pro furt.
Vašoda šaj dokonales zachraňinel olen, save aven ko Del prekal leste, bo dživel furt a šaj pes vaš lenge privakerel paš o Dad.
Se oda the kampelas, hoj amen te el ajso Nekbareder Rašaj – sentno, bi o binos, bi e mel, ilo het le binošnendar, upre hazdlo a ačhado upral o ňebi.
Leske na kampel sako džives te obetinel ešeb (peršo) vaš peskere bini a paľis vaš le manušengere bini, avke sar oda keren o nekbareder rašaja. Se ov oda kerďa jekhvar a pro furt akor, sar obetinďa pes korkores.
Bo o zakonos ačhavel nekbareder rašajenge le manušen, save nane dokonale, ale e vera le Devleskeri, so avľa pal o zakonos, ačhavel le Čhas, savo hino dokonalo pro furt.
Savorestar, pal soste vakeras, hin nekbuter kada: Hin amen ajso Nekbareder Rašaj, savo peske bešľa pal e čači (pravo) sera le Devleskere tronoske andro ňebos.
Ov služinel sar o Nekbareder Rašaj andro Neksentneder Than, andro čačo Stanos, so ačhaďa o Raj, a na o manuš.
Dojekh nekbareder rašaj hino ačhado, hoj te anel o dari the o obeti, vašoda kampelas the leske vareso te obetinel.
Avke te uľahas pre phuv, aňi na uľahas rašaj, bo hin imar the ajse rašaja, save anen o dari pal o zakonos,
no on služinen andre ajso than, so ča dičhol avke sar oda, so hin andro ňebos, ale hino ča ciňos olestar. Vašoda, sar kamľa o Mojžiš te kerel o Stanos, phenďa leske o Del: “Dikh, hoj te keres savoro pal o vzoros, so tuke sas sikado pro verchos.”
No akana chudľa o Ježiš e rašajiko služba, so hiňi bareder sar lengeri, bo odi zmluva, so ov kerďa maškar o Del the maškar o manuša, hiňi feder. Bo o lav, so o Del diňa prekal odi zmluva, hin zoraleder.
Se te uľahas odi ešebno zmluva bi e chiba, ta akor na kampľahas e dujto.
Bo o Del lenge priphenel: “Dikh, aven ajse dživesa, phenel o Raj, hoj kerava le Izraeloskere khereha the le Judaskere khereha e nevi zmluva.
Na ajsi zmluva, sar kerďom lengere dadenca andre oda džives, sar len iľom vastestar, hoj len te lav avri andral o Egipt, bo on na doľikerde miri zmluva a me len omukľom, phenel o Raj.
Kada hin e zmluva, so kerava le Izraeloskere khereha andre ola dživesa, so avena, phenel o Raj. Thovava mire zakoni andre lengeri goďi a pisinava len pre lengere jile. Me avava lengero Del a on ena mire manuša.
A imar ňiko na mušinela te sikavel avres, aňi o phral peskere phrales, le lavenca: ‘Prindžar le Rajes!’ Bo savore man prindžarena, le nekciknederestar dži o nekbareder,
bo odmukava lenge o nalačhipen a imar buter lengere bini mange na leperava.”
Sar vakerel pal e nevi zmluva, phenel, hoj e ešebno hiňi imar puraňi a oda, so imar hin purano the phuro, na ľikerela but a sig našľola.
Andre ešebno zmluva sas o pravidla pre sentňi služba le Devleske a sas la pre phuv o Sentno Than.
Sas kerdo o Stanos, so pes vičinelas o Sentno Than, a andre sas o momeľaris the o skamind, kaj thovenas o mare anglo Del.
Pal o dujto pochtan sas o than, so pes vičinelas o Neksentneder Than,
a andre sas o somnakuno kaďidloskero oltaris the e Zmluvakeri Archa, so sas obthoďi pal savore seri le somnakaha a andre sas o somnakuno čaro la mannaha, le Aronoskeri paca, so rozkvitňisaľiľa, the o barune tabli la zmluvakere.
Upral e archa sas o cherubi la slavakere, so peskere kridli rozcirdle upral oda than, pre savo pes odmukel o bini. No akana na kampel te vakerel pal savore kala veci.
Sar oda savoro sas kerdo kavke, o rašaja džan furt andre ešebno than a ode služinen,
ale andre dujto than džal ča o nekbareder rašaj jekhvar beršeste, no ča le rateha, so anel vaš peskere the le manušengere bini, so kerenas a na džanenas, hoj oda hin bini.
Oleha sikavel o Sentno Duchos, hoj nane phundrado o drom andro Neksentneder Than, medik ačhel o ešebno than.
Oda hin obrazis pre kada časos, so sikavel, hoj o dari the o obeti, so pes anen, našťi keren dokonalo o jilo ňikaske, ko lašarel le Devles.
Bo oda hin ča pal o chaben, pijiben a sar pes te morel, so hin ča o avrune, ťelesne prikazaňja, so ľikeren ča dži akor, medik na kerela o Del neve.
Ale sar avľa o Kristus, avľa sar o Nekbareder Rašaj ole lačhipnastar, so imar hino ade, prekal o bareder the dokonaleder Stanos, so na sas kerdo le manušeskere vasteha a nane andral kada svetos.
Geľa korkoro peskere rateha – na le rateha le capendar vaj le gurumňorendar – jekhvar a pro furt andro Neksentneder Than a avke dochudľa o večno dživipen prekal amende.
O rat le capengero the le bikengero a o prachos le labarde gurumňorendar sentňarel olen, save hine melale a žužarel len pro ťelos.
Te oda hin avke, keci buter o rat le Kristoskero amenge žužarela o svedomje andral o mule skutki! Bo o Ježiš anďa pes korkores sar dokonalo obeta le Devleske prekal e zor le večne Duchoskeri a avke šaj služinas le džide Devleske.
Vašoda kerďa o Kristus nevi zmluva maškar o manuša the maškar o Del, hoj savore, save sas vičimen le Devlestar, te chuden o večno ďeďictvos, pal savo len o Del diňa lav – bo o Kristus muľa, hoj len te cinel avri le binendar, so kerde, medik sas e ešebno zmluva.
Ode, kaj hin pisimen e posledno voľa, pes mušinel te presikavel, hoj imar muľa oda, ko les pisinďa.
Bo e posledno voľa nane pre ňisoste, medik dživel oda, ko la kerďa.
Vašoda aňi e ešebno zmluva na sas kerďi bi o rat.
Sar o Mojžiš diňa te džanel savore manušenge savore prikazaňja pal o zakonos, iľa o rat le capengero the le bikengero a mišinďa le paňeha, paľis iľa e ľoľi vlna the o konaricis pal o izopos a pokropinďa o zvitkos the savore manušen
a phenďa: “Kada hin o rat la zmluvakero, so o Del tumenge prikazinďa.”
Avke pokropinďa le rateha o Stanos the savore veci, soha pes kerelas e služba le Devleske.
Andro zakonos pes maj savoro obžužarel le rateha a te nane avričhordo o rat, nane odmukle o bini.
Kampelas kavke te obžužarel ola veci, so hine ča obraza le ňeboskere, ale o ňeboskere veci kampel te obžužarel federe obetenca sar kala.
Se o Kristus na geľa andro Sentno than, so sas kerdo le vasteha a hino ča o angluno obrazis le čačeske, ale ov geľa dži andro ňebos, hoj pes akana te sikavel anglo Del vaš amenge.
Aňi na vašoda, hoj pes buterval te obetinel, avke sar o nekbareder rašaj džal sako berš andro Neksentneder Than le rateha, so nane leskero.
Bo te sas avke, o Ježiš mušinďahas buterval te cerpinel, kanastar sas stvorimen o svetos. Ale ov pes sikaďa akana andro posledna časi (idei) jekhvar a pro furt, hoj pes te obetinel a te zňičinel o binos.
Avke sar hin dino le manušenge jekhvar te merel a paľis ela o sudos,
avke the o Kristus pes jekhvar obetinďa, hoj te odlel o bini but manušengere a sar pes dujtovar sikavela, oda imar na ela vašoda, hoj te odlel o binos, ale hoj te spasinel olen, save pre leste užaren.
O zakonos hino ča ciňos ole lačhipnaskero, so avela, ale nane calo the čačo obrazis ole vecenge. Vašoda našťi ole jekhe obetenca, so pes anel furt berš pre beršeste, te kerel dokonalen olen, save aven ko Del.
Te o manuša, save lašaren le Devles, ulehas jekhvar a pro furt obžužarde peskere binendar, ta imar na šundehas andro jilo, hoj hine binošna, a preačhilehas imar te obetinel.
Ale ipen o obeti leperen berš pre beršeste le manušenge o bini.
Bo o rat le capengero the le bikengero šoha (ňikda) našťi odlel o bini.
Vašoda, sar o Kristus avelas pro svetos, phenďa: “Obeti aňi dari na kamehas, ale diňal man ťelos.
Na sas tuke pre dzeka o labarde obeti, aňi o obeti vaš o binos.
Akor phenďom: ‘Dikh, avav te kerel oda, so tu kames, ó, Devla, avke sar pal ma hin pisimen andro zakonoskero zvitkos.’ ”
Ešeb phenel: “Aňi obeti, aňi o dari, aňi o labarde obeti, aňi o obeti vaš o binos na kamehas a na sas tuke pre dzeka,” – choc pes kala obeti anen avke, sar oda phenel o zakonos.
Paľis phenďa: “Kade som, avľom te kerel, ó, Devla, oda, so tu kames.” Prephagel o ešebno, hoj te ačhavel o dujto.
Vašoda prekal le Devleskeri voľa sam amen savore obžužarde le binendar prekal e ťeloskeri obeta le Ježišoskeri Kristoskeri jekhvar pro furt.
Dojekh Židoviko rašaj ačhel sako džives te služinel a anel buterval furt pale ola obeti, so šoha našťi odlen o bini.
No o Kristus anďa jekh obeta vaš o bini pro furt a bešľa peske pal e čači (pravo) sera le Devleske.
Akorestar užarel, medik leske na ena thode leskere ňeprijaťeľa tel o pindre.
Bo jekha obetaha kerďa dokonalen furt pro furt olen, save hine oleha sentňarde.
A the o Sentno Duchos amenge svedčinel pal oda, sar phenel:
“Kada hin e zmluva, so lenca kerava pal ola dživesa, phenel o Raj. Thovava mire zakoni andre lengere jile a pisinava len andre lengere goďa;
a pre lengere bini the nalačhipena mange imar buter na leperava.”
Te hin kavke odmukle o bini, na kampel imar buter vaše obeti.
Phralale, akana šaj džas prekal o rat le Ježišoskero bi e dar andro Neksentneder Than,
pal o nevo the džido drom, so amenge otkerďa prekal o pochtan, so hin leskero ťelos
a vašoda, hoj amen hin Nekbareder Rašaj upral o kher le Devleskero,
aven, džas paš o Del čače jileha, savore pačabnaha – le jilenca, so hine obžužarde andral o nalačho svedomje, the le ťelenca, so hine thode (omorde) le žuže paňeha.
Aven, chudas pes zoraha le užaripnastar (naďejatar), so viznavinas, bo Ov, savo diňa lav, hino verno.
Starinas pes jekh pal aver, hoj jekh avres te povzbudzinas andro kamiben the lačhe skutki.
Na omukas amari khangeri, avke sar peske oda vareko sikľiľa te kerel, ale zoraľaren jekh avres buter a buter, se dikhen, hoj oda Džives le Rajeskero hino pašeder.
Bo te amen kamas te dživel andro binos pal oda, sar imar prindžarďam o čačipen, ta akor imar nane aver obeta vaš amare bini,
ale šaj ča užaren andre dar o sudos the e bari jag, so zňičinela olen, save pes ačhaven le Devleske.
Te vareko na doľikerela le Mojžišoskero zakonos a ela pre leste duj abo trin švedki, mušinel te merel a našťi leske presikaven o lačhipen.
No akana, gondoľinen: Te vareko uštarel pro Čhavo le Devleskero a dikhel tele o rat la zmluvakero, so les obžužarďa, a dophenel le lačhipnaskere (milosťakere) Duchoske, keci bareder trestos peske zasogaľinel (zaslužinel)?
Se prindžaras oles, ko phenďa: “Me dava pale, me počinava.” A pale phenďa: “O Raj sudzinela peskere manušen.”
Igen bari dar hin te perel andro vasta le džide Devleske!
Ma bisteren pre ola ešebne (perše) dživesa, sar avľan andro svetlos a sar pregeľan baro mariben andro cerpišagi.
Ande tumen andre ladž anglal o manuša a namištes tumenca kerenas a paľis pre aver dživesa zľidžanas o pharipena avrenca, save cerpinenas avke sar tumen.
Cerpinenas jekhetane le bertenošenca a sar tumenge ile o barvaľipen, radišagoha oda zľidžanas, bo džanenas, hoj tumen hin vareso feder, so ačhela pro furt.
Vašoda džan dureder bi e dar, bo te ľikerena avri, užarel tumen baro počiňiben.
Kampel tumenge te ľikerel avri, hoj te keren oda, so kamel o Del, hoj te chuden lestar o ďeďictvos.
Bo hin pisimen: “Imar ča sikra, sikrica a avela Oda, kaske kampel te avel, a na avela nasig.
Miro čačipnaskero manuš dživela le pačabnastar, ale te džala palal, na ela mange pre dzeka.”
Ale amen na sam o manuša, save džan palal a meren, ale o manuša, save pačas, a sam spasimen.
O pačaben hin te avel peske isto pal ola veci, pre save pes mukas, a te avel presvedčimen pal ola veci, so pes na dikhel.
Amare phure dada sas le pačabnaha pre dzeka le Devleske.
Le pačabnaha achaľuvas, hoj o ňebos the e phuv sas stvorimen le Devleskere laveha avke, hoj olestar, so na dičhol, hino kerdo oda, so dičhol.
Le pačabnaha anďa o Abel le Devleske feder obeta sar o Kain. Prekal o pačaben chudľa o sveďectvo, hoj hino čačipnaskero, bo leskere dari sas le Devleske pre dzeka. A choc hino imar mulo, furt vakerel prekal o pačaben.
Le pačabnaha sas o Enoch ilo upre, hoj te na dikhel o meriben. Na arakhle les, bo o Del les iľa upre. Mek angloda, sar sas upre ilo, sas svedčimen pal leste, hoj hino le Devleske pre dzeka.
Bi o pačaben našťi avas pre dzeka le Devleske, bo oda, ko avel ko Del, mušinel te pačal, hoj o Del hin a hoj počinela pale olenge, save les roden.
Sar leske o Del diňa te džanel oda, so mek pes na dičhol, o Noach le pačabnaha šunďa a ačhaďa o korabos, hoj te zachraňinel peskera famelija. Le pačabnaha odsudzinďa o svetos a chudľa le Devlestar o spravodľišagos, so avel le pačabnastar.
Le pačabnaha o Abraham šunďa le Devles, sar les vičinďa, hoj te džal avri andral peskeri phuv pre oda than, so leske o Del kamľa te del. Geľa bi oda, hoj te džanľahas, kaj džal,
a le pačabnaha dživelas sar cudzincos andre odi phuv, so o Del phenďa, hoj leske dela. Dživelas andro stani; avke sar o Izak the o Jakob, save tiš chudle oda lav le Devlestar.
Bo užarelas o foros le zorale zakladenca, so naplaňinďa the ačhaďa o Del.
Le pačabnaha the e Sara, sava našťi uľa čhave, chudľa zor te ačhel khabňi, choc sas imar phuri. Bo pačalas, hoj o Del šaj kerel oda, so lake phenďa.
Vašoda jekhe muršestar, le Abrahamostar, savo imar sas maj mulo, uľile (pes narodzinde) ajci but potomki, keci hin o čercheňa pro ňebos the e poši paš o moros, so pes aňi na del te zrachinel.
Kala savore mule andro pačaben bi oda, hoj te chudlehas le Devlestar oda, so lenge phenďa, hoj len dela, ale ča dural oda dikhenas a radisaľonas oleske. Viznavinenas, hoj ča predžan pal e phuv sar cudzinci a nane ade khere.
Ola, save avke vakeren, sikaven, hoj roden peskeri phuv.
Se te gondoľindehas pre odi phuv, andral savi avle avri, mek šaj gelehas pale.
Ale on radisaľon pre feder phuv, pre ňeboskeri phuv. Vašoda pes aňi o Del na ladžal te vičinel lengero Del, se pririchtinďa lenge o foros.
Le pačabnaha obetinďa o Abraham le Izak, sar sas probaľimen (skušimen) le Devlestar. Sas pririchtimen te obetinel peskere jekhore čhas, choc ov sas oda, kas o Del diňa lav,
sar leske phenďa: “Andral o Izak avela tiro potomstvos.”
O Abraham achaľolas avke, hoj le Devles sas zor les te uštavel andral o meriben. A oda sas avke, sar te o Del diňahas pale le Abrahamoske le Izak andral o meriben.
Le pačabnaha požehňinďa o Izak le Jakob the le Ezav andre oda, so avela.
Le pačabnaha o Jakob, sar imar merelas, požehňinďa savore Jozefoskere čhaven a zmukľa o šero pre paca, sar lašarelas le Devles.
Le pačabnaha o Jozef phenďa sigeder, sar merelas, hoj le Izraeloskere čhave džana avri andral o Egipt, a phenďa lenge so te keren leskere kokalenca.
Le pačabnaha garuvenas le Mojžišoskeri daj the dad le Mojžiš trin čhon pal oda, sar uľiľa (pes narodzinďa), bo dikhenas, hoj o čhavoro hino šukar, a na daranas pes le Faraonoskere rozkazistar.
Le pačabnaha o Mojžiš, sar bariľa avri, na kamľa, hoj les te vičinen čhavo le Faraonoskera čhakero.
Radeder peske kidňa avri te cerpinel le Devleskere manušenca, sar te radisaľol pro cikno časos le binostar.
Te el pre ladž vaš o Kristus sas prekal leste feder sar o barvaľipen andral o Egipt, bo dikhelas anglal pre peskero počiňiben.
Le pačabnaha omukľa o Egipt a na daralas pes le kraľiskera choľatar, ale ľikerďa avri avke, sar te dikhľahas le Devles, saves našťi te dikhel.
Le pačabnaha doľikerďa e Patraďi a pokropinďa o vudara le rateha, hoj te na murdarel o meribnaskero aňjelos le Izraelitengere ešebne (perše) čhavoren.
Le pačabnaha pregele prekal o Lolo moros sar pal e šuki phuv a sar oda kamle te kerel the o Egipťana, takoj tašľile.
Le pačabnaha pele o muri le Jerichoskere, sar pašal lende efta džives phirenas.
Le pačabnaha na muľa e lubňi e Rachab olenca, save na kamenas le Devles te šunel, bo priiľa šukares olen, save avle te predikhel e phuv.
A mek so te phenel? Se imar man nane kana te vakerel pal o Gideon, Barak, Samson, Jeftah, David a Samuel the pal o proroka,
save le pačabnaha domarenas o kraľišagi, kerenas o spravodľišagos a dochudenas o lava, so len o Del diňa. Le pačabnaha le ľevenge phandenas andre o piski,
murdarde andre o bare jaga a zachraňinde pes le ňeprijaťeľengere šabľendar. Sas slaba, ale ačhenas zorale, zoraľonas andro maribena a roztradenas avre narodengere armadi.
Le pačabnaha o džuvľa chudle peskere mule pašutnen uštaden pale andral o meriben. Aver manuša sas mučimen, ale na kamle te el premukle, bo kamenas te chudel feder ušťiben andral o meriben.
Aver sas asade avri, marde len le bičoha a ke oda sas andro lanci andre bertena.
Murdarenas len le barenca the le šabľenca a prečhingerenas len. Aver phirenas upre tele urde andro bakrane the kozakere cipi – na sas len sostar te dživel, džanas pre lende a dukhavenas len.
On sas ajse manuša, saven peske o svetos na zasogaľinďa (na zaslužinďa), save bludzinenas pro pušťi, pro verchi, andro jaskiňi the andro cheva andre phuv.
A on savore, choc pes presikade andro pačaben, mek na dochudle oda, so lenge o Del phenďa, hoj len dela,
bo o Del pririchtinďa prekal amende vareso feder: Kamel, hoj on ča jekhetane amenca te ačhen dokonale.
Vašoda, te hin amen ajci but švedki, save hine pašal amende sar ajsi bari chmara, čhivas pal peste tele savoro, so amen cirdel tele, the o binos, so amen phandel andre a ľikeras avri andro denašiben, so hin angle amende.
Dikhas pro Ježiš, ko zachudľa a dokerel amaro pačaben. Ov precerpinďa o meriben pro kerestos a pregeľa bara ladžaha, bo džanelas, hoj pre leste užarel baro radišagos, a paľis peske bešľa pal e čači (pravo) sera le Devleskere tronoske.
Gondoľinen pre oda, ko zľigenďa kajci nalačhe lava le binošnendar, so džanas pre leste, hoj tumen te na podden a te na slabisaľon pro duchos.
Bo mek tumen na marenas le binoha dži andro rat.
Bisterďan pro lava, so tumen zoraľaren, a vakeren ke tumende sar ko čhave? Čhavo miro, sar tut o Raj bararel avri, ma le tuke lokes oda, aňi ma slabisaľuv, akor sar tuke dovakerel.
Bo kas o Raj kamel, oles bararel zoraha avri a marel sakones, kas prilel sar čhas.
Ľikeren avri andre oda pharipen, so pre tumende avel vašoda, hoj tumen te bararel avri, bo o Del tumenca avke kerel sar peskere čhavenca. Bo savo dad na bararel zoraha avri peskere čhas?
Ale te na san avribararde avke, sar hine savore leskere čhave, akor san o kopirdana (kopiľaki) a na san leskere čhave.
The amare ťelesne dada amen zoraha bararenas avri a ľikerahas peske len, či pes na poddaha buter le duchovne Dadeske, hoj te dživas?
Amare dada amen zoraha bararenas avri, medik samas čhavore, avke sar peske on gondoľinenas, hoj hin mištes. No o Del amen bararel avri pre amari chasna, hoj amen te el leskere sentňipnastar.
Hin čačo, hoj te amen vareko zoraha bararel avri, akor pes amenge oda na dičhol sar vareso, so del o radišagos, ale o pharipen. Ale paľis anel o smirom the o spravodľišagos, so hin pre chasna olenge, kas sikaďa avri.
Vašoda rovňaren avri o vasta, so hine zmukle tele, the o khoča, so tel tumende izdran,
a tumare pindre mi phiren pal o rovne droma, hoj oda pindro, so hino bango, te na chučel avri, ale te sasťol avri.
Keren sa prekal oda, hoj tumen te el o smirom sakoneha a hoj te dživen o sentno dživipen, bijal savo ňiko na dikhela le Devles.
Dikhen mištes pre oda, hoj ňiko te na visaľol palal le Devleskere lačhipnastar (milosťatar), hoj te na barol ňisavo kirko koreňis, so anďahas pharipen a musarďahas but dženen.
Ňiko te na el lubaris aňi bijedevleskero avke sar o Ezav, savo vaš jekh chaben bikenďa peskero pravos, so les sas sar le ešebne (perše) čhas.
Se džanen, hoj choc paľis kamelas te chudel le dadestar o požehnaňje, sas odčhido a imar pes oda na delas te visarel pale, choc rovibnaha oda kamelas.
Se tumen na avľan ko verchos, sostar pes o manuš šaj chudel, abo so labolas la jagatar, abo ko kaľipen, ke rat abo ke burka,
aňi ko hangos la trubakero, aňi ko hangos, so vakerel ajse lava, hoj ola, save les šunde, pes mangenas, hoj imar te na vakerel dureder.
Bo našťi zľidžanas oda, so pes lenge prikazinelas: “Te ča o džviros pes chudľahas le verchostar, mušinel te el murdardo le barenca.”
Oda, so dikhle, sas ajso strašno, hoj o Mojžiš phenďa: “Izdrav a darav man!”
No tumen avľan ko verchos Sion the ko foros le džide Devleskero, ko ňeboskero Jeruzalem, the ko but ezera aňjela.
Avľan ko radišagoskero zhromažďeňje le Devleskere ešebne čhavengero, savengere nava hine pisimen andro ňebos. Avľan ko Del, ke savorengero Sudcas, ko duchi le čačipnaskere manušengere, save imar chudle dokonalosť.
Avľan ko Ježiš, savo anďa e nevi zmluva the ko pokropimen rat, so vakerel feder lav sar o rat le Abeloskero.
Den tumenge pozora pre oda, hoj te šunen a te na odčhiven oles, ko vakerel! On, save na kamenas te šunel oles, ko lenge pre phuv phenelas le Devleskeri voľa, na denašle, vašoda aňi amen našťi denašaha, te pes visaraha Olestar, ko vakerel andral o ňebos.
Leskero hangos akor čhalaďa la phuvaha, no akana mek diňa lav: “Me mek jekhvar čhalavava, na ča la phuvaha, ale the le ňeboha.”
Oda, hoj phenel “mek jekhvar”, igen mištes sikavel pre oda, hoj ola stvorimen veci, so ena čhalade, ena ile het, hoj te ačhen ča ola veci, so pes našťi čhalaven.
Vašoda te amen prilas oda kraľišagos, so pes našťi čhalavel, kampel amenge te paľikerel a te lašarel le Devles andre bari pačiv the andre sentňi dar, avke sar ov kamel.
Bo amaro Del hin e jag, so zlabarel.
O kamiben maškar o phrala te na preačhel.
Ma bisteren te prilel le hoscen a te presikavel lenge e pačiv, bo avke vareko priile le aňjelen, choc pal oda na džanenas.
Gondoľinen the pro bertenoša, avke sar te tumen uľanas lenca andre bertena. A gondoľinen the pre ola, save cerpinen, avke sar te the tumen cerpinďanas lenca.
Sako peske mi ľikerel o manželstvo andre pačiv. O rom la romňaha peske mi en pačivale, bo le lubaren the olen, save pašľon avre romňijenca, sudzinela o Del.
Ma dživen avke, hoj tumen te zakamen andro love, a aven spokojne oleha, so tumen hin, bo o Del phenďa: “Na mukava tut, aňi tut šoha (ňikda) na omukava.”
Vašoda bi e dar šaj phenas: “O Raj mange pomožinel a na darava man. So man šaj kerel o manuš?”
Ma bisteren pre ola, save tumen ľidžanas a vakerenas tumenge o lav le Devleskero. Dikhen pre lengero dživipen, sar dživenas a sar mule, a keren andro pačaben avke, sar on kerenas.
O Ježiš Kristus hino oda jekh idž, adadžives the furt pro furt.
Ma den tumen te odlel všelijake avre sikavibenenca. Bo hin mištes, te o jilo hino zoraľardo le Devleskere lačhipnastar (milosťatar) a na ole zakonendar pal o chabena, so nane pre chasna olenge, save oda doľikeren.
Amen hin o oltaris, pal savo našťi chan aňi o rašaja, save služinen andro Stanos.
O nekbareder rašaj lel o rat le džvirengero andro Neksentneder Than vaš o bini, ale lengere ťela labaren avri le taboristar.
Vašoda the o Ježiš cerpinelas avri pal e brana le foroskeri, hoj te sentňarel le manušen peskere rateha.
Aven džas pal leste avri andral o taboris a zľidžas leha leskeri ladž.
Bo pre kadi phuv amen nane foros, so ačhela pro furt, ale užaras pre oda, so avela.
Vašoda, aven, obetinas furt le Devleske e chvalakeri obeta prekal o Ježiš, oda hin o ovocje andral o muj, so viznavinel leskero nav.
Ma bisteren te kerel o lačhipen the te pomožinel jekh avreske, bo oda hin o obeti, so hin le Devleske pre dzeka.
Šunen olen, save tumen ľidžan, a podden tumen lenge, bo on pes starinen pal tumare duši a ačhena vaš tumenge anglo Del. Šunen len, hoj oda te keren le radišagoha, a na le rovibnaha, bo oda na ela tumenge pre chasna.
Modľinen tumen vaš amenge. Amen mištes džanas, hoj amen hin žuže jile, bo andre savoreste pes kamas mištes te ľikerel.
A mek buter tumen mangav, hoj pes te modľinen vaš ma, hoj sigeder pale te džav ke tumende.
O Del, savo del o smirom a uštaďa amare Rajes le Ježiš andral o meriben, savo hin o baro Pasťjeris le bakrengero prekal o rat, so anďa e večno zmluva,
mi kerel tumendar ajsen, save kamena te kerel savoro lačhipen, so ov kamel. Mi kerel andre tumende oda, so hin leske pre dzeka, prekal o Ježiš Kristus. Leske mi džal e slava furt pro furt. Amen.
Na pisinďom tumenge but, phralale, no mangav tumen, hoj te prilen kala lava, so hin pre oda, hoj tumen te zoraľaren.
Kamav, hoj te džanen, hoj amaro phral o Timoteus sas premuklo. Te avela sigeder, džava ke tumende jekhetane leha.
Pozdravinen savore tumare vodcen the savore sentnen. O phrala andral e Italija tumen pozdravinen.
O lačhipen (milosť) le Devleskero mi el tumenca savorenca!
O Jakob, savo služinel le Devleske the le Rajeske le Ježišoske Kristoske, bičhavel pozdravi dešuduje kmeňenge, save hine rozčhide pal o svetos.
Phralale mire, len sar baro radišagos, te pre tumende avela e proba (skuška).
Se džanen, te ela tumaro pačaben probaľimen avri (skušimen avri), oda tumen dela avriľikeriben.
A tumaro avriľikeriben pes mi presikavel oleha, so keren, hoj te aven žuže andro jile a lačhe andre savoreste, hoj tumenge ňič te na chibaľinel.
Te varekaske tumendar kampel goďi, mi mangel peske le Devlestar a ela leske diňi. Bo ov del sakones a na čhivkerel pro jakha.
Ale mi mangel andro pačaben a te na pochibinel. Bo oda, ko pochibinel, hino sar moroskeri vlna, so tradel e balvaj a ispidel pal jekh sera pre aver.
Te na peske gondoľinel kajso manuš, hoj chudela vareso le Rajestar:
Kajso, savo na džanel, so kamel, perel pre savore peskere droma.
O phral, savo hino čoro, pes mi lašarel oleha, hoj hino upre hazdlo andro Kristus,
ale o barvalo pal peste te na gondoľinel but, bo našľola sar e kvitka la čarakeri.
Bo sar avel avri o kham le tačipnaha, so labarel, šučarel avri e čar, lakeri kvitka perel tele a lakero šukariben našľol. Avke perela tele the o barvalo pre peskere droma.
Bachtalo murš, savo zľidžal e proba, bo te obačhela, chudela odi koruna le dživipnaskeri, pal savi o Raj diňa lav, hoj dela olen, so les kamen.
Ňiko te na phenel, sar les cirdel pro binos: “Se oda o Del man cirdňa!” Se le Devles našťi te cirdel pro nalačho a aňi ňikas na cirdel andro binos.
Ale sako hin cirdlo andro binos peskera žadoscatar, so les cirdel a vabinel.
A paľis e žadosca sar avel, khabňol a uľol (narodzinel pes) o binos a o kerdo binos anel o meriben.
Ma den tumenca avri te thovel mire lačhe phralale!
Savore lačhe veci a dojekh dokonalo daros avel upral le Dadestar, olestar, savo kerďa o ňeboskere švetli a savo hino furt jekh a na visarel pes avke sar o ciňos.
Peskera voľatar amen diňa o dživipen prekal o čačipnaskero lav, hoj te avas ešebne savorestar, so kerďa!
Mire lačhe phralale: Sako sig mi šunel, polokes mi vakerel a polokes andre choľi!
Bo o manuš andre choľi na kerel avke, sar o Del kamel.
Vašoda čhiven tele savori mel the savoro nalačhipen a šukares prilen oda lav, so hin sadzimen andro jilo a šaj zachraňinel tumare dživipena.
Aven ola, save dživen pal le Devleskero lav, a na ola, save ča šunen a oleha pes korkoren klaminen.
Bo te vareko hin ajso, hoj ča šunel o lav a na doľikerel les, hino sar o manuš, savo dikhel peskero muj andro gendalos,
ale sar pes dikhľa, džal het a takoj bisterel, savo sas.
Ajso manuš ela požehňimen andre oda, so kerel: Oda, ko pes mištes zadikhel andro dokonalo zakonos, so del e sloboda, a ľikerel pes pal oda lav a ko na bisterel oda, so šunďa, ale dživel pal oda.
Te peske vareko tumendar gondoľinel, hoj hino pobožno, a na zľikerel peske e čhib, klaminel korkoro pes a oda, so kerel prekal o Raj, na anel chasna.
Anglo Del amaro Dad hin kadi pobožnosť žuži the bi e mel: Te starinel pes pal o široti the pal o vdovi andre lengero pharipen a te na meľarel pes andre le svetoha.
Phralale mire, sar ola, save pačan andro Ježiš Kristus, andro Raj la slavakero: Ma dikhen pro manuš a ma keren rozďjelis maškar o manuša.
Bo te avľahas andre tumari khangeri murš somnakuňa angrusaha, urdo andro šukar gada, a te avľahas the čoro murš andro melale gada,
a dikhľanas pre oda, pre kaste hin ola šukar gada a phenďanas leske: “Tu tuke šukares beš kade,” ale le čoreske phenďanas: “Tu ačh kode,” abo: “Beš tuke kade paš mire pindre,”
či na keren oleha rozďjelis maškar tumende? Či na ačhiľan sudci, save namištes gondoľinen a sudzinen?
Šunen, mire lačhe phralale! Či peske na kidňa o Del avri le čoren andral kada svetos, hoj te ačhen barvale andro pačaben a te prilen o kraľišagos, pal savo o Del diňa lav olenge, save les kamen?
Ale tumen tele dikhľan le čores! Či nane oda ipen o barvale, save pre tumende zoraha ispiden a tumen cirden pal o sudi?
Či nane oda on, save namištes vakeren pre oda lačho nav le Rajeskero, so tumenge o Del diňa?
No, te doľikeren o zakonos le kraľišagoskero, avke sar hin pisimen: “Kameha avre manušes avke sar pes korkores!” Ta akor mištes keren.
Ale te keren rozďjelis maškar o manuša, akor keren binos a o zakonos pre tumende sikavel sar pre ola, save namištes keren.
Bo oda, ko doľikerďahas calo zakonos, ale jekh prikazaňje na doľikerďahas, hino vinovato andre savore.
Se Oda, ko phenďa: “Na kereha lubipen”, the phenďa: “Na murdareha.” No, choc na keres lubipen, ale murdares, na doľikeres o zakonos.
Avke vakeren the keren sar ola, save ena sudzimen pal o zakonos so del o sloboda!
Bo o sudos na ela lačhejileskero ke oda, ko na sas lačhejileskero. No, o lačhejileskeriben ňerinel (zviťazinel) upral o sudos!
So hin olestar, phralale mire, sar vareko phenel, hoj les hin o pačaben a nane les o skutki? Či šaj les oda pačaben zachraňinel?
A te le phrales abo la pheňa na uľahas so te urel a na uľahas len o dživeseskero chaben,
a te lenge vareko tumendar phenďahas: “Džan andro smirom, tačaren tumen a chan,” ale te len na diňanas oda, so kampel le ťeloske, so len hin olestar?
Avke the o pačaben, te les nane o skutki, hino mulo.
Ale vareko phenela: “Tut hin o pačaben a man hin o skutki.” Sikav mange tiro pačaben bi o skutki a me tuke sikavava miro pačaben andral mire skutki.
Tu pačas, hoj hin jekh Del? Mištes keres. The o demona pačan a izdran.
Kames, hoj tuke te sikavav, tu nagoďaver manušeja, hoj o pačaben bi o skutki hino pre ňisoste?
Či na sas o Abraham, amaro dad, ospravedlňimen le skutkendar, sar anďa peskere čhas le Izak te obetinel pro oltaris?
Akor dikhes, hoj o pačaben kerelas jekhetane leskere skutkenca a o skutki keren leskero pačaben dokonalo.
A ačhiľa pes, so hin pisimen: “O Abraham pačanďiľa le Devleske a rachinelas pes leske oda vaš o spravodľišagos.” A sas vičimen le Devleskero prijaťeľis.
Avke akor dikhen, hoj o manuš hin ospravedlňimen the le skutkendar a na ča le pačabnastar.
Avke sas the paš e lubňi Rachab: Či na sas ospravedlňimen le skutkendar, sar priiľa olen, save sas bičhade, a phenďa, hoj te džan het avre dromeha?
Bo avke sar o ťelos hino mulo bi o duchos, avke hin mulo the o pačaben bi o skutki.
Phralale mire, ma keren tumendar savore učiťeľa. Se džanen, hoj avaha zoraleder sudzimen.
Savoredžene but peras. Ale te vareko na perel andro lav, oda hin dokonalo murš, savo džanel te ľikerel calo peskere ťelos.
Te le grajeske thovas andro piskos o zubadla, šunel amen a avke visaras calo leskero ťelos, kaj kamas.
A dikhen, choc hine o loďi bare a traden len o zorale balvaja, oda, ko len ľidžal, len šaj ľidžal ciknore kormidloha ode, kaj kamel.
Avke the e čhib hiňi cikno kotor, ale šaj kerel bare veci. Dikhen, savo baro veš labarďa e cikňi jagori!
E čhib hiňi sar jag, o načačipnaskero svetos. Hiňi oda, so šaj meľarel andre calo amaro ťelos. Rozlabarel calo manušeskero dživipen a korkori hiňi rozlabarďi le peklostar.
O manuš šaj phandel a thovel tele savore dzive džviren the le čiriklen, le sapen a the le džviren andro moros,
ale e čhib ňiko le manušendar našťi phandel. Hiňi o nalačhipen, so našťi te ľidžal, a hiňi pherdo meribnaskero jedos.
La čhibaha lašaras le Rajes, le Devles the le Dades – a ola čhibaha the košas le manušen, save hine kerde pre le Devleskeri podoba.
Andral oda jekh muj avel avri o lašariben the o košiben. Našťi oda avke el, phralale mire!
Či šaj andral jekh chaňig, andral jekh chev, avel avri gulo the kirko paňi?
Či šaj barol, phralale mire, pro figovňikos o olivi, vaj pro viňičis o figi? Avke the ňisavi lonďi chaňig našťi del gulo paňi.
Ko hin maškar tumende goďaver a kas hin goďi? Mi sikavel peskere dživipnaha o lačhe skutki a mi avel pokorno the goďaver andre savoreste, so kerel.
Ale te tumen hin andre tumare jile e kirko zavisť a kamen ča pes te hazdel upre, ma lašaren tumen a ma džan pro čačipen.
Odi goďi na avel upral, ale hiňi pal e phuv, ťelesno, benguňaľi.
Bo ode, kaj hin e zavisť a kaj sako ča pes kamel te hazdel upre, hino nasmirom the dojekh nalačhipen.
Ale e goďi le ňebostar hiňi ešeb (peršo) žuži, paľis ajsi, so kamel o smirom, kovľi a phundraďi te šunel; hiňi ajsi, so sajinel avres a anel o lačho ovocje, na kerel rozďjela a nane dujemujengeri.
Ola, ko anen o smirom, sadzinen o ďiv (o zrnos) le smiromoskero a kidena upre o lačhipen.
Khatar aven o maribena a soske tumen maškar tumende pes vesekedinen? Či na andral tumare ťelesne žadosci, so pes vesekedinen andre tumende?
Tumen kamen vareso a nane tumen, murdaren a zavidzinen a našťi dochuden – ispiden tumen a vesekedinen pes, ale nane tumen, bo na mangen tumenge.
Tumen mangen a na len, bo namištes mangen, bo kamen oda prekal tumare nalačhe žadosci.
Ó, napačivale manuša, či na džanen, hoj oda, ko kamel te el lačho le svetoha, hino nalačho le Devleha? Oda manuš, ko kamľahas te el lačho le svetoha, ačhel nalačho le Devleha.
Abo gondoľinen tumenge hoj ča avke phenel le Devleskero Lav: “O Duchos, saves diňa andre amende te bešel, amen igen kamel, dži e zavisť?”
Se o Del del bareder lačhipen (milosť). Vašoda phenel le Devleskero Lav: “O Del džal pro barikane, ale le pokornen del peskero lačhipen (milosť).”
Vašoda podden tumen le Devleske. Ačhaven tumen le bengeske a denašela tumendar.
Aven pašeder paš o Del a ov avela pašeder paš tumende. Thoven avri o vasta, tumen binošne! A žužaren o jile, tumen, save na džanen, so kamen!
Zagondoľinen tumen upral tumaro čoripen, aven andre žaľa a roven! Tumaro asaben pes mi visarel pro apsa a o radišagos pro roviben!
Podden tumen le Rajeske a ov tumen hazdela upre.
Ma vakeren namištes jekh pre aver, phralale! Oda, ko vakerel namištes pro phral, abo sudzinel peskere phrales, vakerel pro zakonos a sudzinel o zakonos. A te sudzines o zakonos, na sal oda, ko dživel pal le Devleskero zakonos, ale sal leskero sudcas.
Ča jekh o Del diňa o zakonos a ov hin the o sudcas. Ov šaj zachraňinel a šaj zňičinel. Ale ko sal tu, hoj sudzines avres?
No akana tumen so phenen: “Adadžives abo tajsa džaha andre kada abo andre koda foros, ačhaha ode berš, keraha buči a ela amen.”
Se tumen na džanen so ela tajsa! A so hin tumaro dživipen? San sar e para, so pes pro sikra sikavel a paľis našľol.
Ale kampel tumenge te phenel kavke: “Te o Raj kamela, dživaha a keraha kada abo koda.”
Ale akana tumen lašaren tumare baripnaha. Dojekh kajso lašariben hino nalačho.
Binos hin oles, ko džanel mištes te kerel, ale na kerel oda.
No akana, tumen barvale, roven a hikinen upral tumare čoripena, so pre tumende avena!
Tumaro barvaľipen kirňiľa a tumare gada chale o kirme.
Tumaro somnakaj the o rup hardzavisaľiľa a odi hardza sikavela pre tumende a chala tumare ťela sar jag, bo skidňan o barvaľipen pro posledna dživesa.
Le čore manušenge, save kerenas buči pre tumare maľi, na počinďan! Vašoda, dikh, lengero počiňiben vičinel pre tumende! O vičiňiben olengero, save kidenas upre pal tumare maľi, avľa andro kana le Nekzoraledere Rajeske.
Dživenas pre kadi phuv andro kiňešagos the andro baripen a čaľarďan tumare jile avke sar ola bale, so pes pririchtinen, hoj len te začhinen.
Odsudzinďan a murdarďan le čačipnaskeres a na braňinelas pes.
Phralale, vašoda ľikeren avri, medik na avela o Raj. Dikh, o manuš, savo kerel buči pre maľa, užarel, medik na avela o jaruno the o jesuno brišind a dela les o lačho uľipen andral e phuv.
Avke the tumen: Užaren a zoraľaren tumare jile, bo o Raj avela maj pale.
Phralale, ma vakeren jekh pre aver, hoj te na aven odsudzimen. Dikh, o sudcas ačhel anglo vudar!
Len tumenge, phralale, pal o proroka, save vakerenas andro nav le Rajeskero: Dikhen sar te cerpinel a te ľikerel avri.
Dikhen, amen phenas pal ola, save ľikerde avri, hoj hine bachtale. Šunďan, sar o Job ľikerďa avri, a dikhľan, sar o Raj pro agor pes starinelas pal leste! O Raj hino igen lačho the jileskero.
Ale angle savoreste, phralale mire, ma len vera aňi pro ňebos aňi pre phuv, aňi ňisavi aver vera. Ale te phenen “He,” mi el oda čačes “He,” a te phenen “Na,” mi el oda “Na.”
Cerpinel vareko maškar tumende? Mi modľinel pes. Hin varekas radišagos andro jilo? Mi giľavel le Devleske.
Hin vareko maškar tumende nasvalo? Mi vičinel peske le phurederen andral o zboros. On pes vaš leste mi modľinen a mi makhen les le olejoha andro nav le Rajeskero.
A e modľitba andro pačaben sasťarela le nasvales a o Raj les hazdela upre. Te kerďa bini, odmukela pes leske.
Vašoda, phenen avri jekh avreske o bini a modľinen tumen jekh vaš aver, hoj te sasťon avri. E modľitba le čačipnaskere manušeskeri šaj kerel but a hin la bari zor.
O Eliaš sas ajso manuš sar the amen a modľinelas pes, hoj te na del o brišind a na diňa o brišind pre phuv trin berš the šov čhon.
A pale pes modľinelas a o ňebos diňa o brišind a e phuv diňa peskero uľipen.
Phralale mire, te vareko tumendar odgeľahas le čačipnastar a te les vareko visarďahas pale,
mi džanel, hoj oda, ko visarel le binošnes pal leskero nalačho drom, zachraňinela leskero dživipen andral o meriben a učharela andre but bini.
Me, o Peter, o apoštolos le Ježišoskero Kristoskero, pisinav tumenge, save san avrikidle le Devlestar – tumenge, save dživen sar o cudzinci a san rozčhide andro Pontus, Galacija, Kapadokija, Azija the Bitinija.
O Del amaro Dad peske tumen angloda kidňa avri pre peskero planos a prekal peskero Duchos tumen sentňarďa, hoj te šunen le Ježiš Kristus a te aven obžužarde leskere rateha. Mi del tumen o Del pherdo lačhipen (milosť) the smirom!
Lašaras le Devles, savo hin o Dad amare Rajeske le Ježišoske Kristoske! Bo peskere bare lačhipnaha amen diňa o nevo dživipen the o džido užaripen (naďej), sar uštaďa le Ježiš Kristus andral o meriben.
Oda užaripen hin, hoj chudaha sar ďeďictvos o barvaľipen, so šoha (ňikda) na preačhela, na musaľola aňi na kirňola a hino garudo andro ňebos prekal tumende.
E zor le Devleskeri tumen ľikerel prekal o pačaben, hoj te aven zachraňimen. Odi zachrana hiňi pririchtimen a sikavela pes andro posledno časos.
Radisaľon olestar, choc akana pes tumenge kampel sikra te cerpinel andro všelijake probi (skuški),
hoj pes te sikavel, hoj hino probaľimen avri (skušimen avri) tumaro pačaben, so mol buter sar o somnakaj, so našľol. Tumaro pačaben pes mušinel andre jag te probaľinel, hoj te chuden vaš oda o lašariben, e slava the e pačiv andre oda džives sar pes sikavela o Ježiš Kristus.
Les šoha na dikhľan a the avke les kamen; aňi akana les na dikhen, ale pačan andre leste a san pherarde slavne radišagoha, so pes aňi na del avri te phenel le lavenca.
Bo dochuden oda, pal soste džanas andro pačaben: E zachrana prekal tumare duši.
O proroka, so prorokinenas pal le Devleskero lačhipen (milosť) prekal tumende, igen rodenas a dophučenas pes pal kadi zachrana.
A dophučenas pes pal oda, kana oda časos ela, the sar oda avela, a o Duchos le Kristoskero, savo sas andre lende, anglal phenelas avri pal o cerpišagi le Kristoskere the pal e slava, so avela paľis.
Lenge sas sikado, hoj na služinde peske, ale tumenge oleha, so tumenge hin akana vakerdo prekal ola, save tumenge vakerenas o evaňjelium andre zor le Sentne Duchoskeri, savo sas bičhado andral o ňebos. The o aňjela pre oda igen kamen te dikhel, hoj te achaľon.
Vašoda gondoľinen pal oda, so keren. Aven strižbe a muken tumen igen pre le Devleskero lačhipen (milosť), so tumenge ela dino, sar pes sikavela o Ježiš Kristus.
Aven sar ola čhave, save šunen le Dades a ma den tumen te ľidžal ole žadoscenge, so tumen sas varekana, sar mek na džanenas o čačipen.
Ale aven sentna andre savoreste, so keren, sar hino sentno Oda, ko tumen vičinďa.
Bo hin pisimen: “Aven sentna, bo me som sentno!”
A te vičinen “Dado” le Devles – savo na dikhel pro manuš, ale sudzinel pal oda, ko so kerel – ta dživen daraha anglo Del, medik san pre kadi phuv.
Oda purano dživipen, so sikľilan tumare dadendar, sas bi e chasna. No, džanen, hoj sanas cinde avri andral oda dživipen a na sas vaš tumenge počimen le somnakaha aňi le rupoha – so našľona –
ale le dragane (vzacne) Kristoskere rateha. Ov, sar o bakroro bi e chiba the bi o binos,
sas pre oda imar anglal avrikidlo mek angle oda, sar o Del kerďa o svetos, ale sas sikado andro posledna dživesa prekal tumende.
Prekal leste pačan andro Del, savo les uštaďa andral o meriben a diňa les e slava, hoj tumaro pačaben the užaripen te el andro Del.
No, te imar žužarďan tumare jile oleha, hoj kerenas oda, so phenel o čačipen a hoj kamenas le phralen čače kamibnaha, avke the akana kamen jekh avres žuže jileha.
Se uľiľan (narodzinďan pes) mek jekhvar – na andral o semenos, so kirňol – ale andral o semenos, so na kirňol: Andral o džido the večno lav le Devleskero.
Bo hin pisimen: “Savore manuša hine sar e čar a caľi lengeri slava hiňi sar e čarakeri kvitka. E čar šučiľa avri a lakeri kvitka peľa tele,
ale o lav le Rajeskero ačhel pro furt.” Oda lav hin o evaňjelium, so pes tumenge vakerďa.
Vašoda odčhiven tumendar savori choľi, savore pľetki, dojekh klamišagos the zavisť a ma aven dujemujengere.
Sar o čhavore, save mekča akana uľile (pes narodzinde), mangen tumenge o žužo duchovno thud, hoj lestar te baron a te aven zachraňimen,
te imar koštoľinďan oda, hoj o Raj hino lačho.
Aven ke leste, ko džido Bar, saves o manuša odčhide, ale hin avrikidlo the igen vzacno anglo Del.
The tumen, sar o džide bara, den pes te ačhavel andro duchovno kher, hoj te aven o sentno rašajipen a te anen o duchovne obeti, so hin pre dzeka le Devleske prekal o Ježiš Kristus.
Vašoda hin pisimen andro Lav le Devleskero: “Thovav pro Sion o hlavno bar, o avrikidlo the igen vzacno bar; oda, ko andre leste pačal, na ladžala pes.”
Oda bar hino vzacno tumenge, save pačan, ale olenge, save na pačan: “O bar, so odčhide o murara, ačhiľa pre stavba hlavno,
o bar, pre savo pes demen, the e skala, pre savi peren.” Ola, save na šunen oda lav, peren pre oda bar, bo o Del oda avke kamelas.
Ale tumen san o avrikidle manuša, o kraľišagos le rašajengero a o sentno narodos, hoj te vakeren avri ola bare veci, so kerel o Del – ov, ko tumen vičinďa avri andral o kaľipen andre peskero igen šukar svetlos.
Varekana na sanas narodos, no akana san o manuša le Devleskere; varekana na prindžarenas o lačhipen le Devleskero, ale akana les chudľan.
Phralale mire, phenav tumenge sar olenge, so nane khere kade pre phuv a save ča pal kadi phuv predžan: Zľikeren tumen le ťelesne žadoscendar, so pes maren la dušaha!
Dživen mištes tumaro dživipen maškar ola, save na pačan – choc te pre tumende namištes vakeren sar pro živaňa – hoj te dikhen tumare lačhe skutki a te lašaren le Devles andre oda Džives, sar avela.
O Raj kamel, hoj tumen te podden savorenge, save hine ačhade le manušendar: Či le kraľiske sar le nekbaredereske,
abo le vladarenge. Bo ov len bičhavel te marel olen, so namištes keren, a te lašarel olen, so keren mištes.
Bo kada hin oda, so o Del kamel: Te keren o lačhipen a oleha te phanden o muja le nagoďaver manušenge, save na džanen, so vakeren.
Dživen sar o slobodne, ale ma zagaruven tumaro nalačhipen la slobodaha; dživen sar o sluhi le Devleskere.
Savoren den pačiv: Le phralen kamen, le Devlestar daran the le kraľis den pačiv.
A tumen, o sluhi, podden tumen tumare rajenge a šunen len andre savoreste. Ale ma podden tumen ča le lačhenge the le jileskerenge, ale the le nalačhenge.
Bo o Del žehňinela oles, ko zľidžal o pharipen vaš oda, hoj kerel pal leskeri voľa a cerpinel, choc ňič nalačho na kerďa.
Bo so hin olestar, hoj ľikeren avri, sar tumen dukhaven, te tumen keren o bini? Ale te mištes keren a the avke cerpinen bi e vina a ľikeren avri, kada hin le Devleske pre dzeka.
Se pre oda sanas le Devlestar vičinde, bo the o Ježiš cerpinelas vaš tumenge a sikaďa tumenge sar te dživel, hoj te keren avke sar ov.
Ov šoha (ňikda) na kerďa binos, aňi o klamišagos šoha na sas andre leskero muj.
Sar les košenas, na košelas pale, a sar cerpinelas, na daravelas avri, ale mukelas pes pre oda, ko čačipnaha sudzinel.
Ov korkoro ľigenďa amare bini peskere ťeloha pro kerestos, hoj te meras le binenge a te dživas le čačipnaske. Prekal leskere rani san avrisasťarde.
Bo sanas sar o bakrore, save na džanenas, kaj džan, ale akana san visarde ko Pasťjeris the ke Oda, savo pes starinel pal tumare duši.
Avke the tumen o džuvľa, podden tumen tumare romenge. A te varesave lendar na pačan le Devleskere laveske, anen len bi o lava paš o Del, tumare dživipnaha,
oleha, hoj on dikhena sar tumen dživen žužes the andre sentno dar.
Tumaro šukariben te na el avruno, hoj tumenge dena te kerel o bala pro šere, figinena pre tumende o somnakaj, abo urena tumen andro barvale gada.
Ale tumaro šukariben mi el andro jilo – o andruno manuš – kovlo the pokorno duchos, bo ada hin, so ačhel pro furt a hin le Devleske pre dzeka.
Bo kavke pes varekana šukaľarnas the o sentna džuvľa, save pačanas andro Del a poddenas pes peskere romenge,
sar e Sara, savi šunelas le Abraham a vičinelas les “rajeja”. Tumen san lakere čhaja te keren o lačhipen a na daran tumen ňisostar.
The tumen o murša: Dživen jekhetane tumare romňenca avke, hoj te achaľuven, hoj hine slabeder. Presikaven lenge e pačiv, hoj tumare modľitbi ňič te na zaačhavel, bo the on tumenca jekhetane chudena le Devlestar o dživipen.
Pro ostatkos: Mi el tumen savoren jekh gondoľišagos, kamen le phralen, mi el tumenge pharo jekh vaš aver, aven lačhejileskere the pokorna.
Ma den pale o nalačho le nalačhipnaha abo o košiben le košibnaha, ale previsaren oda a žehňinen, bo pre oda san vičimen, hoj te chuden o požehnaňje.
Bo hin pisimen: “Oda, ko kamel, hoj les te el bachtalo dživipen, a kamel te dikhel o lačhe dživesa, mi zľikerel peskeri čhib le nalačhestar the peskere vušta, hoj te na vakerel o klamišagos,
mi visarel pes le nalačhestar a mi kerel o lačhipen a mi rodel o smirom andral calo jilo.
Bo le Rajeskere jakha dikhen pro čačipnaskere a leskere kana šunen pre lengero mangipen, ale o Raj džal pre ola džene, save keren namištes.”
A ko tumenge kerela namištes, te labona pal o lačhipen?
Ale choc te cerpinďanas vaš o čačipen, bachtale san. A ma daran tumen lendar, aňi ma izdran.
Ale den le Kristus pačiv sar le sentne Rajes andre tumare jile. Aven furt pririchtimen te odphenel sakoneske, ko tumendar phučľahas pal oda, so užaren andre tumaro jilo,
ale polokes a andro smirom. Mi el tumen žuže jile, hoj pes te ladžan ola džene, save namištes vakeren pal tumaro pačivalo dživipen le Kristoha.
Bo te o Del kamľahas, hoj te cerpinas, ta feder hin, hoj te cerpinen vaš o lačho sar vaš o nalačho.
Se the o Kristus jekhvar cerpinelas a muľa vaš o bini – o čačipnaskero vaš o načačipnaskere – hoj tumen te anel ko Del. Sas murdardo ťelesnones, ale obdžiďardo andro Duchos,
a andre leste geľa te vakerel le duchenge andre bertena,
save varekana na šunenas, medik o Del ľikerelas avri a užarelas pre lende andro dživesa le Noachoskere, medik pes ačhavelas o korabos. A gele andre ča frima – oda hin ochto džene – a sas zachraňimen prekal o paňi.
Oda paňi sas angluno obrazis le boľipnaske. No o boľipen na thovel amari mel pal o ťelos, ale hin o mangipen ko Del vaš o žužo jilo. A o boľipen tumen akana zachraňinel prekal ada, hoj o Ježiš ušťiľa andral o meriben
a geľa andro ňebos a hino pal e čači (pravo) sera le Devleske a hin leske poddine o aňjela, o autoriti the o zora.
Te o Kristus avke cerpinďa vaš amenge pro ťelos, ta the tumen pes zoraľaren ajse gondoľišagoha, bo oda, ko cerpinďa pro ťelos, preačhiľa te kerel o binos.
Vašoda, medik dživen pre phuv, ma dživen buter pal o manušeskere žadosci, ale pal oda, so kamel o Del.
Se imar dos dživenas avke, sar dživen o bijedevleskere manuša. Ňisostar tumen na ladžanas, dživenas andro nalačhe žadosci, mačarenas tumen la moľaha, mulatinenas, pijenas a služinenas le džungale modlenge.
A sar imar lenca oda na keren a na dživen avke rozmukles sar on, čudaľinen pes oleske a namištes pal tumende vakeren.
Ola manuša pes jekhvar ačhavena anglo Del, savo hino pririchtimen te sudzinel le džiden the le mulen.
Se vašoda pes vakerelas o evaňjelium the le mulenge, hoj te en sudzimen pal oda, sar dživenas andro ťelos, ale te dživen andro duchos avke, sar kamel o Del.
O agor savoreske hino pašes. Vašoda aven goďaver the strižbe, hoj te aven pririchtimen pes te modľinel.
Ale anglal savoreste, mi el tumen jekh ke aver baro kamiben, bo o kamiben učharel andre but bini.
Presikaven e pačiv jekh avreske, bi o dudrišagos.
Sar o lačhe chulaja, saven o Del diňa všelijake dari, služinen jekh avreske, sako ole duchovne daroha, so chudľa.
Te vareko vakerel, mi vakerel sar o lava le Devleskere; te vareko služinel, mi kerel oda andral e zor, so les del o Del, hoj te el andre savoreste barardo o Del prekal o Ježiš Kristus, bo leske hin e slava the e zor pro furt. Amen.
Mire lačhe phralale, ma čudaľinen tumen la jagake, savi pre tumende avľa, hoj tumen te probaľinel (skušinel), sar te pes tumenge ačhiľahas vareso čudno.
Ale radisaľon vašoda, hoj cerpinen vaš o Kristus, hoj te radisaľon bares the akor, sar pes sikavela leskeri slava.
Te tumenge keren ladž vaš le Kristoskero nav, bachtale san, bo o Duchos la slavakero, o Duchos le Devleskero, ačhel pre tumende.
Ale ňiko tumendar te na cerpinel sar vrahos, živaňis abo zbujňikos, vaj sar oda, ko pes thovel andre savoreste.
Ale te cerpinel vareko sar Kresťanos, te na pes ladžal, ale mi bararel le Devles, hoj les hin kada nav.
Imar hin e ora, hoj o Del te chudel o sudos peskere manušendar. Ale te pes chudela ešeb (peršo) amendar, savo ela o agor ole dženengero, save na šunen o evaňjelium le Devleskero?
A sar hin pisimen: “Te o manuš, savo hino čačipnaskero, ča ajci-ajci pes zachraňinela, kaj ela o binošno the o bijedevleskero?”
Vašoda the ola džene, save cerpinen avke, sar kamel o Del, mi podden pes korkore le verne Stvoriťeľiske a mi keren o lačho.
Mangav, sar o starši, le staršen maškar tumende – me, savo dikhľom le Kristoskero cerpišagos a som the o ďeďičos ola slavake, so pes sikavela:
Ľidžan o stados, so tumenge o Del diňa. Na vašoda, hoj tumen andre oda vareko ispidel, ale radišagostar avke, sar tumendar kamel o Del; na vaš o love, ale vašoda, hoj lenge kamen andral o jile čačes te služinel.
Aňi ma ľidžan olen, saven tumenge o Raj diňa, sar te uľanas lengere raja, ale aven priklados le stadoske.
A sar pes sikavela o nekbareder Pasťjeris, chudena e slavno koruna, so šoha (ňikda) na kirňola.
Avke the o terneder: Podden tumen le phurederenge a savore tumen podden jekh avrenge. A uren tumen andre pokora, bo o Del pro barikane džal, ale le pokornen del peskero lačhipen (milosť).
Podden tumen tel o zoralo vast le Devleskero, hoj tumen te hazdel upre andre peskero časos.
Savore tumare pharipena čhiven pre leste, bo ov pes pal tumende starinel.
Aven paš e goďi a ma soven! Bo oda, ko pre tumende džal, o beng, phirel upre tele sar o choľamen ľevos, savo rodel kas te chal.
Ačhaven tumen leske, aven zorale andro pačaben a džanen, hoj tumare phrala avrether pal o svetos tiš predžan prekal ajse pharipena.
Te sikra cerpinena, o Del – savo presikavel peskero lačhipen (milosť) andre savoreste a savo amen andro Ježiš Kristus vičinďa andre peskeri slava – korkoro tumen sasťarela, zoraľarela, thovela pro zoralo zaklados a kerela, hoj te na peren.
Leske e slava the e zor pro furt. Amen.
Ča sikra tumenge pisinďom le Silasoha, saves me lav sar pačivale phrales. Bo kamav tumen te podhazdel andro pačaben a kamav te svedčinel, hoj kada hin oda čačo le Devleskero lačhipen (milosť). Ačhen andre oda!
Miro čhavo Marek, the e khangeri andro Babilon, tumenge bičhavel o pozdravi.
Pozdravinen šukares jekh avres le jilestar. Smirom tumenge savorenge, save san andro Ježiš Kristus. Amen.
Me o Šimon Peter, o otrokos the apoštolos le Ježišoskero Kristoskero, pisinav olenge, save chudle ajso pačaben sar the amen amare čačipnaskere Devlestar the Spasiťeľistar le Ježišostar Kristostar.
O lačhipen (milosť) the smirom mi rozbarol maškar tumende, hoj čačes te prindžaren le Devles the le Ježiš, amare Rajes.
Le Devleskeri zor amen diňa sa, so amenge kampel, hoj te dživas avke, sar ov kamel. Diňa amenge oda akor, sar prindžarďam oles, ko amen vičinďa peskera slavaha the zoraha.
Aleha amen diňa oda baro the vzacno daros, pal savo amenge diňa lav: o kotor leskero devľipnaskero. Avke šaj denašaha het le svetoskere džungipnastar, kaj amen cirden o nalačhe žadosci.
Ipen vašoda keren sa pre oda, hoj te prithoven ko pačaben o žužipen a andro žužipen o prindžaripen,
andro prindžaripen o zľikeriben, andro zľikeriben o avriľikeriben, andro avriľikeriben o dživipen, so hin le Devleske pre dzeka,
andre oda dživipen o lačhipen ko phrala a andre oda lačhipen o kamiben.
Te kada savoro tumen hin a barol andre tumende, na avena ajse, save na keren ňič, ale save anen e chasna, bo prindžaren amare Rajes le Ježiš Kristus.
Bo kas nane kala veci andre peskero dživipen, hino koro, na dikhel dur a bisterďa pre oda, hoj sas obžužardo peskere binendar, so varekana kerelas.
Vašoda, mire phralale, keren sa prekal oda, hoj te aven zoraleder andre oda, pre soste san vičimen the avrikidle. Bo te kada kerena, šoha (ňikda) na perena
a avke tumen igen šukares prilena andro večno kraľišagos amare Rajeskero, savo hin amaro Spasiťeľis, o Ježiš Kristus.
Vašoda tumenge ada kamav furt te leperel, choc oda džanen a san zorale andro čačipen, so priiľan.
Medik som andre kada ťelos, dikhel pes mange oda mištes, hoj tumenge te leperav kala veci,
bo džanav, hoj imar kada ťeloskero stankos maj omukava, sar mange oda diňa te džanel amaro Raj o Ježiš Kristus.
A kerava sa prekal oda, hoj tumen peske te leperen kala veci, sar adarik džava het.
Sar tumenge vakerahas, sava zoraha avela amaro Raj o Ježiš Kristus, na gondoľinahas peske avri varesave paramisa. Bo korkore peskere jakhenca dikhľam leskeri slava.
Se chudľa le Dadestar le Devlestar e pačiv the o baripen, sar avľa pre leste andral e Bari Slava kada hangos: “Kada hino miro Čhavo, kas kamav! Lestar man hin o radišagos.”
Amen šunďam oda hangos, so avľa tele andral o ňebos, sar leha samas pre oda sentno verchos.
Kada amen diňa mek buter pačaben andre oda, so vakerenas o proroka. A mištes keren, hoj tumen zadikhen pre oda prorocko lav, bo hino sar e momeľi, so labol andro kaľipen, medik na avela o džives a e tosaraskeri čercheň tumenge na anela o nevo svetlos andro jile.
Mi el tumenge nekbuter pre goďi, hoj aňi jekh proroctvo andro pisimen Lav našťi achaľol manuš korkoro.
Bo o proroctvo šoha na avľa andral e voľa le manušeskeri, ale o manuša vakerenas vaš o Del avke, sar len ľidžalas o Sentno Duchos.
Ale sar maškar o nipi sas falošna proroka, avke ena the maškar tumende falošna učiťeľa, save počoral anena o falošno sikaviben. A the le Bare Rajes, savo len cinďa avri, zaprinena a avke korkore pre peste anena oda, hoj sigo ena zňičimen.
But manuša džana pal lengero džungipen a vaš lende namištes vakerena pro čačipnaskero drom.
No ola falošna učiťeľa kamena ča o love, vašoda tumenca thovena avri a phenena tumenge oda, so peske gondoľinde avri. Le Devleskero sudos kale falošne učiťeľenge imar hino pririchtimen čirla a Oda, ko len zňičinela, na sovel.
Se o Del na sajinďa le aňjelen, save kerde binos, ale čhiďa len andre bertena a zaphandľa len andre le lancenca andro kaľipen, andro peklos, hoj ode pes pre lende te stražinel dži o sudos.
O Del na sajinďa aňi o phurikano svetos, sar anďa e potopa pro binošna manuša. Ale le Noach the efta avre dženen o Del zachraňinďa, bo ov le manušenge kazinelas pal o spravodľišagos.
The o fori Sodoma the Gomora sar priklados zlabarďa la jagaha pro prachos, hoj pes o bijedevleskere manuša te daran olestar, ko avela.
Ale o Del zachraňinďa le Lot, bo sas čačipnaskero a cerpinelas, sar dikhelas le bijedevleskere manušengero džungalo dživipen.
Oda čačipnaskero manuš bešelas maškar lende a džives so džives andre peskeri čačipnaskeri duša cerpinelas, sar dikhelas the šunelas, savo nalačhipen kerenas.
Avke o Raj džanel te cirdel avri le pobožne manušen andral o pharipena a te potrestinel le nalačhen, medik užaren o sudno Džives.
Mek buter marela olen, save džan pal o ťelos; save keren o džungale žadosci a na podden pes la autoritake. Ola manuša na daran ňikastar, hine barikane a bi e dar vakeren namištes pro ňeboskere bitosťi.
Ale o aňjela, save hine bareder the zoraleder, na vakeren nalačhe lava pre ola bitosťi anglo Raj.
Ale kala hine bi e goďi sar o dzive džviri, save uľile (pes narodzinde) ča pre oda, hoj len te chuden a te murdaren. Vakeren namištes pre ola veci, so na achaľon, a ena zňičimen avke sar o dzive džviri.
A vaš lengero nalačhipen pes lenge počinela pale. Imar andro parno džives keren rado o džungipen. On hine e mel the e ladž pre tumare hoscini, kaj pes presikaven peskere diliňipnaha.
Lengere jakha džan igen pal o lubipen a o bini lenge nane šoha (ňikda) dos; odcirden le slabe manušen a lengere jile hine avrisikade andro hamišagos (chamťivosť) – hine prekošle manuša.
Ola falošna učiťeľa omukle o čačo drom, našade pes a gele pal o drom le Bileamoskero, le Beoriskere čhaskero, savo kamelas o počiňiben vaš o nalačhipen.
Ale vaš leskere bini leske sas phendo pre goďi: O ňemo somaris ke leste prevakerďa manušeskere hangoha a zaačhaďa o diliňipen le prorokoskero.
On hine sar o chaňiga bi o paňi; o chmari, saven tradel e zoraľi balvaj. Prekal lende hin pririchtimen o nekkaleder kaľipen.
Bo vakeren bare lava, so na anen ňisavi chasna a cirden andro džungale ťelesne žadosci ajse manušen, save mekča akana denašle olendar, save dživen andro diliňipen.
On len den lav, hoj ena slobodne, ale korkore hine otroka le džungipnaske. Bo oleske sal otrokos, ko upral tu ňerinel (zviťazinel).
Bo te denašle le nalačhipnastar andral o svetos oleha, hoj prindžarde le Rajes the le Spasiťeľis le Ježiš Kristus, a te len o svetos pale zachudľa a ňerinďa upral lende, akor lenge ela goreder pro agor sar ešeb.
Bo feder lenge uľahas, te na prindžarel o čačipnaskero drom, sar te prindžarel a paľis te visarel pes andral oda sentno prikazaňje, so lenge sas dino.
Ačhiľa pes lenge avke, sar pes vakerel: “O rikono geľa pale paš oda, so čandľa avri,” the: “O žužo balo pes geľa pale te meľarel andre čhik.”
Kada ľil imar hino dujto, so tumenge pisinav, mire lačhe phralale. Andro soduj ľila tumenge leperav, hoj mištes te gondoľinen.
Kamav, hoj te na bisteren pro lava, so imar anglal phende o sentna proroka aňi pro prikazaňje le Rajeskero le Spasiťeľiskero, so tumenge sas dino prekal o apoštola.
Ale anglal savoreste džanen oda, hoj andro posledna dživesa avena ajse manuša, save dživena pal peskere binošna žadosci. Asana tumen avri
a phenena: “Či na phenďa, hoj avela? Kaj hino? Se kanastar mule o dada, sa hin avke, kanastar sas kerdo o svetos!”
Bo on narokom na kamen te džanel, hoj imar čirlastar o Del kerďa o ňebos the e phuv le laveha. Na kamen te džanel oda, hoj e phuv sas kerďi le paňestar a le paňeha
a hoj o čirlatuno svetos sas tašľardo a zňičimen ole paňeha.
Adadžives oda lav ľikerel kada ňebos the kadi phuv la jagake. Ľikerel len prekal oda džives, sar ena odsudzimen a zňičimen o bijedevleskere manuša.
Ale ma bisteren, mire lačhe phralale, hoj jekh džives hin ko Raj sar ezeros (1 000) berša a ezeros (1 000) berša sar jekh džives.
O Raj na avela nasig te kerel oda, so phenďa, avke sar peske vareko gondoľinel. Ov mek užarel, bo na kamel, hoj ňiko te na el odsudzimen andro meriben, ale kamel, hoj pes savoredžene te visaren ko Del.
A o džives le Rajeskero avela sar o živaňis počoral. Andre oda džives o ňebos našľola bara vikaha a sa, so hin upre pro ňebos, zlabola andre jag a e phuv the sa, so pre late hin, ela zňičimen.
Te kada savoro kavke našľola, save mušinen te el andre tumaro dživipen sentne the pobožne?
Sar tumenge kampel te dživel, so igen užaren oda Džives le Devleskero, sar dikhena, hoj o ňebos našľola andre jag the sar savore aver veci rozdžala andro baro keraďipen?
No amen užaras pre oda lav, so amenge diňa: Pro nevo ňebos the pre nevi phuv, so ena pherde le spravodľišagoha.
Vašoda, mire lačhe phralale: Te užaren kala veci, keren sa, hoj te aven arakhle andro smirom le Rajeha, žužen the bi o binos.
Len sar tumari zachrana oda, hoj amaro Raj mek užarel. Bo avke tumenge pisinelas the amaro lačho phral, o Pavol, ola goďaha, so leske sas diňi.
Avke vakerel pal kala veci andre savore peskere ľila. Andre ola ľila hin varesave veci, so hin phares te achaľol, vašoda len previsaren o manuša, save nane avrisikade a nane zorale andro pačaben. On previsaren the aver pisimen Lav a avke pes zňičinen korkore.
Ale te oda imar anglal džanen, mire lačhe phralale, chraňinen tumen, hoj tumen te na scirden o bijedevleskere manuša le klamišagoha a te na odperen andral tumaro zoralo pačaben.
Ale baron andro lačhipen (milosť) le Rajeskero, hoj feder te prindžaren le Ježiš Kristus, amare Rajes the Spasiťeľis. Leske e slava the akana the pro furt! Amen.
So sas ešebnovarestar (peršovarestar), so šunďam, so dikhľam peskere jakhenca, pre soste dikhahas a sostar pes amare vasta chudenas, pal oda vakeras, pal oda lav, so del o dživipen.
A sar pes oda dživipen sikaďa, dikhľam a svedčinas tumenge pal oda večno dživipen, so sas ko Dad a sikaďa pes amenge.
Avke oda, so dikhľam the šunďam, vakeras avri the tumenge, hoj tumen te aven amenca jekhetane. A amen sam jekhetane le Dadeha the leskere Čhaha, le Ježišoha Kristoha.
Kada tumenge pisinas vašoda, hoj amaro radišagos te avel pherardo.
Kada hin oda, so šunďam lestar a vakeras avri tumenge: O Del hin o svetlos a andre leste nane ňisavo kaľipen.
Te phenas, hoj sam leha jekhetane, ale phiras andro kaľipen, klaminas a na keras o čačipen.
Ale te phiras andro svetlos avke, sar ov hino andro svetlos, akor sam jekhetane jekh avreha anglo Del a o rat le Ježišoskero, leskere Čhaskero, amen obžužarel andral dojekh binos.
Te phenas, hoj amen nane bini, korkore pes klaminas a nane andre amende o čačipen.
Ale te viznavinas peskere bini, verno hino the čačipnaskero, hoj amenge te odmukel o bini a te žužarel andral savore nalačhipena.
Te phenas, hoj na kerďam binos, keras lestar klamaris a nane andre amende leskero lav.
Čhavorale mire, kada tumenge pisinav vašoda, hoj te na keren o bini. A te vareko kerďahas binos, hin amen vareko, ko paš amende ačhel anglo Dad: o Ježiš Kristus, o čačipnaskero.
Prekal leste amenge hin odmukle o bini – no, na ča amenge, ale the cale svetoske.
Pal oda džanas, hoj les prindžaras: Te doľikeras leskere lava.
Oda, ko phenel: “Prindžarav les,” ale leskere lava na doľikerel, hino klamaris a andre leste nane o čačipen.
Ale oda, ko doľikerel leskero lav, čačes kamel le Devles. Pal oda džanas, hoj sam andre leste.
Oda, ko phenel, hoj ačhel andre leste, mušinel te dživel avke, sar ov dživelas.
Mire lačhe phralale, na pisinav tumenge nevo prikazaňje, ale o purano prikazaňje, so tumende sas ešebnovarestar (peršovarestar). Oda purano prikazaňje hin o lav, so imar šunďan.
A the nevo prikazaňje tumenge pisinav, bo oda čačipen dičhol andro Kristus the andre tumende, bo o kaľipen džal het a o čačo svetlos imar švicinel.
Oda, ko phenel, hoj hino andro svetlos a našťi avri ačhel peskere phrales, hino mek furt andro kaľipen.
Oda, ko kamel peskere phrales, ačhel andro svetlos: Nane andre leste ňič, pre soste vareko šaj perel.
Ale oda, ko našťi avri ačhel peskere phrales, hino andro kaľipen a phirel andro kaľipen. Aňi na džanel, kaj džal, bo o kaľipen korarďa leskere jakha.
Pisinav tumenge, čhavorale, hoj vaš leskero nav tumenge hin o bini odmukle.
Pisinav tumenge, dadale, hoj prindžarďan oles, ko hin ešebnovarestar. Pisinav tumenge, terne čhavale, hoj ňerinďan (zviťazinďan) upral o Nalačho.
Pisinav tumenge, čhavale, hoj prindžarenas le Dades. Pisinďom tumenge, dadale, hoj prindžarenas oles, ko hin ešebnovarestar. Pisinďom tumenge, terne muršale, hoj san zorale a le Devleskero lav ačhel andre tumende a ňerinďan (zviťazinďan) upral o Nalačho.
Ma kamen o svetos, aňi o veci, so hin pro svetos. Te vareko kamel o svetos, na kamel le Dades.
Bo ňič olestar, so hin pro svetos – e žadosca le ťeloskeri, e žadosca le jakhengeri, abo o barikano dživipen – nane le Dadestar, ale hin andral o svetos.
A o svetos the leskeri žadosca našľol, ale oda, ko kerel e voľa le Devleskeri, ačhel pro furt.
Čhavale, hin ade e posledno ora. Šunďan, hoj avela o antikrist, a avke imar akana avle but antikristi. Oleha džanas, hoj hin e posledno ora.
Avle avri maškar amende, ale na sas amendar, bo te ulehas amendar, ačhilehas amenca. Ale kada pes ačhiľa, hoj pes te sikaven, hoj nane savore amendar.
Tumen san pomazimen le Sentnonestar, vašoda tumen savore džanen o čačipen.
Na pisinďom tumenge vašoda, hoj na džanen o čačipen, ale vašoda, bo les prindžaren a džanen, hoj ňisavo klamišagos na avel andral o čačipen.
A ko hin klamaris, te na oda, ko zaprinel, hoj o Ježiš hino o Kristus? Oda, ko zaprinel le Dades the le Čhas, hin oda antikrist.
Ole manušes, savo zaprinel le Čhas, nane aňi o Dad. Ale oda, ko viznavinel le Čhas, oles hin the o Dad.
Vašoda mi ačhel andre tumende oda, so šunďan ešebnovarestar. Te oda, so šunďan ešebnovarestar, ačhela andre tumende, akor the tumen ačhena andro Čhavo the andro Dad.
A oda hin o lav, so o Kristus diňa: O večno dživipen.
Kada tumenge pisinďom pal ola, save tumen cirden andro binos.
No pre tumende ačhel o Duchos le Kristoskero, saves priiľan lestar, a vašoda na kampel tumenge, hoj tumen vareko te sikavel. Bo leskero Duchos tumen sikavel pal savoreste a oda, so sikavel, hino čačipen a na klamišagos – ačhen andre leste, avke sar tumen sikavelas.
A akana, mire čhavorale, ačhas andre leste, hoj akor, sar pes sikavela, te avas bi e dar a te na pes ladžas angle leste, sar avela.
Te džanen, hoj ov hino čačipnaskero, akor džanen, hoj sako, ko kerel o spravodľišagos, uľiľa (narodzinďa) lestar.
Dikhen, savo kamiben amen diňa o Dad, hoj pes te vičinas le Devleskere čhave. A amen the sam! Vašoda amen o svetos na prindžarel, bo les na prindžarďa.
Mire lačhe phralale, akana sam le Devleskere čhave, ale mek pes na sikaďa, so avaha. Ale džanas, hoj sar pes sikavela, avaha ajse sar ov, bo dikhaha les avke, sar hino.
Sako, kas hin kajso užaripen (naďej) andre leste, pes žužarel avke, sar ov hino žužo.
Sako, ko kerel binos, na doľikerel o zakonos; bo o binos hin oda, hoj pes na doľikerel o zakonos.
A džanen, hoj o Ježiš pes sikaďa vašoda, hoj te lel amare bini, a andre leste nane binos.
Sako, ko ačhel andre leste, na kerel o bini a sako, ko kerel o bini, les na dikhľa, aňi les na prindžarel.
Čhavorale, ňiko tumenca te na thovel avri! Oda, ko kerel, so hin čačipnaskero, hino čačipnaskero, avke sar o Kristus hino čačipnaskero.
Oda, ko kerel o binos, hino le bengestar, bo o beng kerel o bini ešebnovarestar (peršovarestar). Vašoda pes sikaďa o Čhavo le Devleskero, hoj te musarel le bengeskere buča.
Sako, ko uľiľa (pes narodzinďa) le Devlestar, na kerel bini, bo le Devleskero dživipen ačhel andre leste avke sar o semjenkos a aňi našťi kerel bini, bo uľiľa (pes narodzinďa) le Devlestar.
Pal oda šaj džanen, ko hin le Devleskere čhave a ko le bengeskere čhave: Sako, ko na kerel oda, so hin čačipnaskero, nane le Devlestar – aňi oda, ko na kamel peskere phrales.
Bo kada hin oda, so šunďan ešebnovarestar: Hoj te kamas jekh avres.
Na avke sar o Kain, savo sas le Nalačhestar a murdarďa peskere phrales. A soske les murdarďa? Bo oda, so o Kain kerelas, sas nalačho a oda, so kerelas leskero phral, o Abel, sas lačho.
Ma čudaľinen tumen, phralale mire, te tumen o svetos našťi avri ačhel.
Vašoda, hoj kamas le phralen, džanas, hoj pregeľam andral o meriben andro dživipen. Oda, ko na kamel le phrales, ačhel andro meriben.
Sako, ko našťi avri ačhel peskere phrales, hino vrahos a džanen, hoj ňisave vrahos nane andre peste o večno dživipen.
Pal oda prindžarďam le Devleskero kamiben, hoj ov diňa peskero dživipen vaš amenge. Avke the amen mušinas te del peskero dživipen vaš o phrala.
Te varekas hin o barvaľipen andre kada svetos a te dikhela, hoj le phrales nane vareso, ale phandela angle leste peskero jilo, sar šaj el le Devleskero kamiben andre leste?
Mire čhavorale, te na kamas ča le lavenca the la čhibaha, ale oleha, so čačes keras.
Pal oda džanas, hoj sam le čačipnastar a hin amen anglo Del smirom andro jile,
bo te šunas andro jilo, hoj namištes keras, o Del hino bareder sar amaro jilo a džanel savoro.
Phralale, te šunas andro jilo, hoj amen nane binos, šaj džas anglo Del bi e dar.
A chudas lestar savoro, so mangas, bo doľikeras leskere prikazaňja a keras oda, so leske hin pre dzeka.
Kada hin leskero prikazaňje: Hoj te pačas andre leskero Čhavo – andro nav Ježiš Kristus – a hoj te kamas jekh avres, avke sar amenge diňa o prikazaňje.
Ola, save doľikeren leskere prikazaňja, ačhen andre leste a ov tiš andre lende. A džanas, hoj ačhel andre amende, prekal o Duchos, saves amenge diňa.
Phralale mire, ma pačan dojekhe duchoske. Probaľinen (skušinen) le duchen, či hine le Devlestar, bo but falošna proroka avle andro svetos.
Pal kada prindžarena le Devleskere Duchos: Dojekh duchos, savo pridžanel, hoj o Ježiš Kristus avľa andro ťelos, hino le Devlestar.
A dojekh duchos, savo na pridžanel, hoj o Ježiš Kristus avľa andro ťelos, nane le Devlestar. Oda hin oda duchos le antikristoskero, pal savo šunďan, hoj avela a akana imar hino pro svetos.
Čhavorale, tumen san le Devlestar a ňerinďan (zviťazinďan) upral lende, bo oda, ko hin andre tumende, hino bareder sar oda, ko hin andro svetos.
On hine andral o svetos, vaš oda vakeren avke sar o svetos a o svetos len šunel.
Amen sam le Devlestar a oda, ko prindžarel le Devles, šunel amen – ale oda, ko nane le Devlestar, na šunel amen. Pal oda prindžaras le čačipnaskere Duchos the le duchos, savo cirdel andro klamišagos.
Phralale mire, kamas jekh avres, bo o kamiben hin le Devlestar a sako, ko kamel, uľiľa (pes narodzinďa) le Devlestar a prindžarel le Devles.
Oda, ko na kamel, na prindžarďa le Devles, bo o Del hin o kamiben.
Le Devleskero kamiben ke amende pes sikaďa avke, hoj o Del bičhaďa peskere jekhore Čhas pro svetos, hoj prekal leste amen te el dživipen.
O kamiben nane oda, hoj amen kamahas le Devles, ale hoj ov kamelas amen a bičhaďa peskere Čhas, hoj prekal leste amenge te el odmukle o bini.
Phralale mire, te amen o Del avke kamelas, the amen mušinas te kamel jekh avres.
Le Devles šoha (ňikda) ňiko na dikhľa, ale te kamas jekh avres, o Del ačhel andre amende a leskero kamiben hin dokerdo andre amende.
Pal oda džanas, hoj ačhas andre leste a ov andre amende, hoj amen diňa peskere Duchostar.
Amen dikhľam a svedčinas, hoj o Dad bičhaďa le Čhas sar Spasiťeľis le svetoske.
O Del ačhel andre dojekh, ko viznavinel, hoj o Ježiš hin o Čhavo le Devleskero, a ov andro Del.
Amen pačanďiľam a prindžarďam o kamiben, so hin le Devles ke amende. O Del hin o kamiben a oda, ko ačhel andro kamiben, ačhel andro Del a o Del andre leste.
Avke hin o kamiben dokerdo andre amende, hoj te avas bi e dar pro sudno džives. Bo ajso sar ov hino andre kada svetos, ajse sam the amen.
Andro kamiben nane dar, bo o kamiben, so hino dokonalo, tradel avri e dar. Ko pes daral, daral pes le trestostar, vašoda nane dokonalo andro kamiben.
Amen les kamas, bo ov amen ešebno kamelas.
Te vareko phenel: “Kamav le Devles,” ale peskere phrales našťi avri ačhel, hino klamaris. Bo te o manuš na kamel peskere phrales, saves dikhľa, sar šaj kamel le Devles, saves na dikhľa?
A kada prikazaňje amen hin le Kristostar: Oda, ko kamel le Devles, mi kamel the peskere phrales.
Sako, ko pačal, hoj o Ježiš hin o Kristus, uľiľa (pes narodzinďa) le Devlestar; a sako, ko kamel le Dades, kamel the leskere čhas.
Pal oda džanas, hoj kamas le Devleskere Čhaven, te kamas le Devles a doľikeras leskere prikazaňja.
Bo kada hin o kamiben le Devleskero, hoj te doľikeras leskere prikazaňja a leskere prikazaňja nane phare.
Bo savoro, so uľiľa (pes narodzinďa) le Devlestar, ňerinel (zviťazinel) upral o svetos. A amaro pačaben hin oda, so ňerinďa upral o svetos.
Ko šaj ňerinel upral o svetos? Ča oda, ko pačal, hoj o Ježiš hin o Čhavo le Devleskero.
O Ježiš Kristus hin oda, savo avľa prekal o paňi the prekal o rat. Na avľa ča le paňeha, ale le paňeha the le rateha. A o Duchos hin oda, ko svedčinel, bo o Duchos hin o čačipen.
Bo trin hine, save svedčinen:
o Duchos, o paňi the o rat. A on trin hine jekh andre oda.
Te prilas o sveďectvo le manušengero, o sveďectvo le Devleskero hino bareder. Le Devleskero sveďectvo hin oda, so phenďa pal peskero Čhavo.
Oda, ko pačal andro Čhavo le Devleskero, oles hin o sveďectvo andre peste. Ko na pačal le Devleske, oda lestar kerďa klamaris, bo na pačanďiľa ole sveďectvoske, so phenďa o Del pal peskero Čhavo.
A kada hin oda sveďectvo, hoj amen o Del diňa večno dživipen a oda dživipen hin andre leskero Čhavo.
Kas hin o Čhavo, oles hin o dživipen; a kas nane o Čhavo le Devleskero, oles nane o dživipen.
Kada pisinďom tumenge, save pačan andro nav le Devleskere Čhaskero, hoj te džanen, hoj tumen hin o večno dživipen.
Hin amen kadi istota anglo Del, hoj ov amen šunel, sar mangas vareso pal leskeri voľa.
Te džanas, hoj amen šunel andre savoreste, so mangas, ta džanas, hoj pes amenge imar ačhiľa oda, so lestar mangľam.
Te vareko dikhľahas peskere phrales, hoj kerel binos, so na ľidžal pro meriben, mi mangel vaš leske a o Del les dela dživipen – ale ča te na kerďa binos pro meriben. Te vareko kerďa ajso binos, so ľidžal pro meriben, na phenav, hoj pes te mangel vaš ajso manuš.
Dojekh nalačhipen hin binos, ale hin the binos, so na ľidžal pro meriben.
Džanas, hoj o manuš, savo uľiľa le Devlestar, na kerel o bini. Ale oda, ko uľiľa le Devlestar – o Ježiš – les chraňinel a o nalačho pes lestar na chudel.
Džanas, hoj sam le Devlestar a calo svetos hin andre zor le bengeskeri.
A džanas, hoj o Čhavo le Devleskero amen avľa te del goďi, hoj te prindžaras le čače Devles. Amen dživas jekhetane le čače Devleha – andre leskero Čhavo, o Ježiš Kristus. Ov hin o čačo Del the o večno dživipen.
Čhavorale, chraňinen tumen le modlendar – le falošne devlendar. Amen!
Me o phureder: La Raňake, savi hiňi avrikidňi le Devlestar, the lakere čhavenge, saven čačes kamav – a na ča me korkoro, ale the savore, save prindžarde o čačipen.
Kamas tumen, bo o čačipen ačhel andre amende a ela amenca pro furt.
Mi del tut o lačhipen (o milosť), o smirom the o lačhejileskeriben andro čačipen the kamiben amaro Del, o Dad, the o Ježiš Kristus, amaro Raj o Čhavo le Dadeskero.
Igen radisaľiľom, hoj arakhľom tire čhavendar ajsen, save phiren andro čačipen avke, sar chudľam o prikazaňje le Dadestar.
Akana, Raňije, na pisinav tuke nevo prikazaňje, ale oda, so amen sas ešebnovarestar (peršovarestar). Mangav tut, hoj te kamas jekh avren.
A o kamiben hin oda, hoj te phiras andre leskere prikazaňja. A oda prikazaňje hin te phirel andro kamiben, avke sar šunďan ešebnovarestar.
Bo andro svetos avle but klamara, save na viznavinen, hoj o Ježiš Kristus avľa andro ťelos. Ajso manuš hino klamaris the o antikrist.
Den pre tumende pozoris, hoj te na našaven oda, pre soste kerenas, ale hoj te chuden calo počiňiben.
Ole manušes, ko džal dureder a na ačhel andro sikaviben le Kristoskero, nane o Del. Ale ko ačhel andro sikaviben le Kristoskero, oles hin the o Dad the o Čhavo.
Te vareko avel ke tumende a na anel kada sikaviben, ma prilen les andro kher, aňi les ma pozdravinen.
Bo oda, ko les prilel, hino jekhetane leha andre leskere nalačhe skutki.
Hin man but so tumenge te pisinel, ale na kamav oda te kerel pro papiris la tintaha. Bo pačav, hoj avava ke tumende a vakeraha jekh avreha, hoj amaro radišagos te el pherdo.
O čhave tira pheňakere, savi hiňi avrikidňi le Devlestar, tut pozdravinen. Amen.
Me o phureder pisinav le lačhe phraleske, le Gajoske, saves čačes kamav.
Miro lačho Gajona, mangav, hoj tuke te el mištes andre savoreste a hoj te aves sasto, avke sar hin mištes tira dušake.
Bo igen radisaľiľom, sar avenas o phrala a vakerenas, hoj sal verno andro čačipen a sar džives andro čačipen.
Nane man bareder radišagos sar oda, hoj te šunav, hoj mire čhave dživen andro čačipen.
Phrala miro lačho, presikaves tiri vernosť andre oda, sar pes ľikeres ko phrala the ko cudze.
On phende avri angle khangeri pal tiro kamiben. A sar len des oda, so lenge kampel pro drom, mištes keres, bo avke oda kamel o Del.
Se pes dine pro drom prekal o nav le Kristoskero a na lenas ňič le manušendar, save na pačan.
Amenge kampel kajse phralen te prilel, bo avke keras jekhetane e buči prekal o čačipen.
Pisinďom imar le khangerake, ale o Diotrefes, savo kamel te el ešebno (peršo) maškar lende, amen na prilel.
Vašoda sar avava, leperava oda, so kerel: Hoj vakerel pal amende nalačhe lava. A aňi oda leske nane dos, ale mek korkoro na prilel le phralen. A olenge, save len kamlehas te prilel, na domukel a čhivel len avri andral e khangeri.
Phrala miro lačho, ma ľiker tut pal o nalačho, ale pal o lačho. Oda, ko kerel o lačho, hin le Devlestar, ale ko kerel o nalačho, na dikhľa le Devles.
Sako – the korkoro o čačipen – vakerel mištes pal o Demetrios. The amen svedčinas a džanen, hoj amare lava hine čačipnaskere.
Uľahas man tuke but so te phenel, ale na kamav tuke te pisinel andro ľil.
Ale pačav, hoj tut sig dikhava a vakeraha jekh avreha.
Smirom tuke! O phrala tuke bičhaven pozdravi. Pozdravin mandar le phralen, dojekhes lendar.
Me o Juda, le Ježišoskero sluhas the le Jakoboskero phral, pisinav tumenge, save san vičimen avri a kas o Del o Dad kamel a ľikerel andro Ježiš Kristus.
O lačhipen, o kamiben the o smirom mi rozbaron maškar tumende.
Phralale mire, igen tumenge kamavas te pisinel pal amari jekhetaňi zachrana, ale akana tumenge mušinav te pisinel a te priphenel, hoj te keren sa vaš o pačaben, so o Del diňa le sentnenge jekhvar a pro furt.
Bo varesave manuša pes avre dromenca ispidle andre počoral. Lengero sudos hin pisimen imar čirla anglal. On hine o bijedevleskere manuša, save čerinen o lačhipen (milosť) amare Devleskero vaš o nažužipena a na pridžanen pes ke amaro jekh vladcas the Raj, Ježiš Kristus.
Kamav tumenge te leperel, choc imar savoro oda džanen, hoj o Raj ešeb (peršo) zachraňinďa leskere manušen andral e Egiptsko phuv, ale paľis merarďa olen, save na pačanďile.
The le aňjelen, save na zaľikerde peskeri autorita, ale omukle peskere than, ľikerel andro kaľipen andro večne puta, medik len na sudzinela andre oda Baro Džives.
Leperen peske the pre Sodoma the Gomora the pro fori pašal lende, so kerenas ajso baro lubipen, hoj džalas o murš le muršeha, a vašoda sas marde la jagaha, so šoha (ňikda) na preačhel. Oda hin dino prekal amende, hoj pal oda te džanas a te daras.
Avke hin the kale manušenca: Ľidžan len o sune a meľaren andre peskere ťela le binenca, na prilen e autorita a namištes vakeren pro aňjela andre slava.
Aňi o archaňjelos o Michael, sar pes marelas le bengeha vaš o ťelos le Mojžišoskero, pes na opovažinďa leske namištes te phenel. Ča phenďa: “O Raj tut mi marel!”
Ale kala vakeren namištes pre savoreste, so na achaľon; hine sar o dzive džviri, save keren ča avke, sar pes šunen, no ipen vašoda ena zňičimen.
Vigos lenge! Bo gele ajse dromeha sar o Kain. Vaš o love pes dine te cirdel andro diliňipen, avke sar o Bileam. A mule avke sar o Korach, bo pes vzburinde sar the ov.
Sar tumen zdžan jekhetane te chal, on hine sar o melale fleki; chan tumenca bi e ladž a starinen pes ča pal peste. O balvaja len ľidžan avrether a hine sar o chmari bi o paňi; sar o jesutne stromi bi o ovocje: Duvar avrimule a avricirdle the le koreňenca.
Hine sar o dzive moroskere vlni, so anen avri peskero džungipen sar o peni. Ola manuša hine sar o našade čercheňa a prekal lende hin pririchtimen o nekkaleder kaľipen pro furt.
Prorokinelas pal lende the o Enoch, o eftato murš pal o Adam, sar phenďa: “Dikh, o Raj avela peskere but ezere sentnenca,
hoj te odsudzinel a te marel savore bijedevleskere manušen vaš savore bijedevleskere veci, so kerenas, the vaš savore džungale lava, so o binošna manuša pre leste phende.”
Oda hin o dudroša, savenge nane ňič pre dzeka; save dživen pal peskere žadosci. Lengere vušta vakeren bare zorale veci a le manušen lašaren ča vašoda, hoj lendar vareso te dochuden.
Ale tumen, mire lačhe phralale, ma bisteren pro lava, so tumenge sas anglal phende prekal o apoštola, saven bičhaďa amaro Raj, o Ježiš Kristus.
On tumenge phenenas, hoj andro posledna časi avena ajse manuša, save asana a dživena pal peskere binošna žadosci.
Oda hin ola, save tumen odcirden the rozulaven; ťelesne manuša bi o Duchos.
Ale tumen, mire phralale, baron andre tumaro igen sentno pačaben a modľinen tumen andro Sentno Duchos.
Ľikeren tumen andre le Devleskero kamiben a užaren pro lačhipen, so tumen ľidžala andro večno dživipen – o lačhipen, so tumen dela amaro Raj o Ježiš Kristus.
Aven lačhejileskere ke ola džene, save hine slaba andro pačaben.
Cirden len avri andral e jag a zachraňinen len. Avrenge aven lačhejileskere, ale merkinen, hoj pes te na meľaren lengere binenca. The lengere gada, so sas meľarde le binenca, tumenge mi džungľol.
Mi džal e slava, o baripen, e zor the o rajipen le jekhe Devleske, amare Spasiťeľiske, prekal amaro Raj Ježiš Kristus, anglal savore časi, the akana the pre savore časi. Ov hino zoralo a pomožinela tumenge, hoj te na peren, a šaj anel andre peskeri slava bare radišagoha a bi e mel. Amen.
<range>
Kada hin o zjaveňje le Ježišoskero Kristoskero, so les diňa o Del, hoj te sikavel peskere sluhenge pal oda, so pes mušinela sig te ačhel. Ov bičhaďa peskere aňjelos, hoj oda te del te džanel peskere sluhaske le Janoske.
Ov vakerelas avri savoro, so dikhľa – oda hin o lav le Devleskero the o sveďectvo le Ježišoskero Kristoskero.
Bachtalo hin oda, ko genel, the ola, save šunen o lava andral kada proroctvo a doľikeren oda, so hin andre pisimen, bo o časos hino pašes.
O Jan pozdravinel o efta khangera, so hine andre Azija: O lačhipen (milosť) the o smirom tumenge Olestar, ko hin, ko sas a ko avela, the ole efta duchendar, save hine anglal leskero tronos,
the le Ježišostar Kristostar. Ov hin o verno švedkos, ešebno olendar, save sas uštade andral o meriben, a hin kraľis upral savore kraľa pre phuv. Leske, savo amen kamel a peskere rateha amen cinďa avri amare binendar;
savo kerďa amendar kraľen the rašajen le Devleske peskere Dadeske, e slava the e zor pro furt! Amen.
Dikh, avel le chmarenca a dikhela les dojekh jakh, the ola, save les predemade. Rovena upral leste savore nipi pre phuv. Avke hin. Amen!
“Me som e Alfa the Omega, o Ešebno the o Posledno,” phenel o Raj, o Del, “oda, ko hin, ko sas a ko avela, oda Nekzoraleder.”
Me o Jan, tumaro phral, jekhetane tumenca ľikerav avri o pharipen, so amen hin vaš o kraľišagos le Ježišoskero Kristoskero. Somas pro ostrovos Patmos vaš o lav le Devleskero the vaš o sveďectvo pal o Ježiš.
Andre le Rajeskero džives somas andro Duchos a šunďom pal mande zoralo hangos sar o hangos la trubakero,
so vakerelas: “Oda, so dikhes, pisin andro zvitkos a bičhav le efta zborenge, so hin andre Azija: Andro Efezus, andre Smirna, andro Pergamos, andre Tijatira, andro Sardis, andre Filadelfia the andre Laodikea.”
Visaľiľom palal, hoj te dikhav oles, ko manca vakerelas. A sar visaľiľom, dikhľom efta somnakune momeľara
a maškar ola efta momeľara dikhľom varekas, ko marelas pro Čhavo le Devleskero. Sas urdo andro džinďarde gada dži o pindre a somnakuno pasos les sas prephandlo prekal e brekh (o čuča).
Leskero šero the leskere bala sas igen parne – parne sar jiv – a leskere jakha sas sar o jagale plameňa.
A leskere pindre sas sar o bľišťaco trast rozlabardo andro bov a leskero hangos sas sar o hangos but paňengero.
Andro čačo vast les sas efta čercheňa, andral leskero muj avelas avri ostro šabľa, so čhinel pal soduj seri, a leskero muj sas sar o kham, so labol andre peskeri zor.
Sar les dikhľom, peľom leske paš o pindre sar mulo. Ov pre ma thoďa peskero čačo vast a phenďa mange: “Ma dara tut! Me som o Ešebno (Peršo) the o Posledno.
Me som the o Džido – somas mulo, ale dikh, som džido pro furt. Amen. Mande hin o kleji le peklostar the le meribnastar.
Vašoda pisin andre savoro, so akana dikhľal: Oda, so hin akana, the oda, so pes pal kada ačhela.
Ola efta čercheňa, so dikhľal andre miro čačo vast, the ola efta somnakune momeľara hin o garuďipen. O efta čercheňa hin o aňjela le efta khangerengere a o efta momeľara hin o efta khangera.”
“Le aňjeloske andre khangeri Efezus pisin: Kada vakerel oda, savo ľikerel o efta čercheňa andre peskero čačo vast a phirel maškar ola efta somnakune momeľara.
Džanav tire skutki, pal tiri buči the pal tiro avriľikeriben a the oda, hoj našťi zľidžas le nalačhen. Probaľinďal (skušinďal) olen, save pal peste phenen, hoj hine apoštola, ale nane, a avľal pre oda, hoj hine klamara.
Ľikerďal avri, cerpinďal but vaš miro nav a furt birines.
Ale hin man pre tu oda, hoj omukľal tiro ešebno (peršo) kamiben.
Ma bister pre oda, kaj salas a khatar peľal avri, visar tut ole binendar a ker oda, so ešeb kerehas. Ale te tut na visareha le binendar, avava pre tu a čhalavava tiro momeľaris pal leskero than.
Ale jekh veca keres mištes: Našťi avri ačhes oda, so keren o Mikulašenci, so the me našťi avri ačhav.
Kas hin kana, mi šunel, so o Duchos phenel le khangerenge! Oles, ko ňerinel (zviťazinel), dava te chal pal o stromos le dživipnaskero, so hin andro rajos le Devleskero.”
“Le aňjeloske andre khangeri Smirna pisin: Kada vakerel oda Ešebno the o Posledno, oda, ko sas mulo a obdžiďiľa.
Džanav tiro pharipen the tiro čoripen, ale sal barvalo. Džanav the pal ola, save namištes pal tu vakeren a save phenen pal peste, hoj hine Židi, ale nane a hine e sinagoga le satanoskeri.
Ma dara olestar, so cerpineha! Dikh, o beng čhivela varesaven tumendar andre bertena, hoj te aven probaľimen avri, a ela tumen pharipen deš džives. Av pačivalo dži o meriben a dava tut e koruna le dživipnaskeri!
Kas hin kana, mi šunel, so o Duchos phenel le khangerenge! Oles, ko ňerinel (zviťazinel), o dujto meriben na dukhavela.”
“Le aňjeloske andre khangeri Pergamos pisin: Kada vakerel oda, kas hin odi ostro šabľa, so čhinel pal soduj seri.
Džanav, kaj bešes – ode, kaj hin o tronos le satanoskero. Ale ľikeres tut mire navestar a na preačhiľal andre ma te pačal, aňi andre ola dživesa, sar svedčinelas o Antipas, miro pačivalo švedkos, saves murdarde andro tumaro foros, kaj bešel o satan.
Ale hin man pre tu sikra vareso: Hin tut ode ajse džene, save ľikeren o sikaviben le Bileamoskero. Bo ov sikavelas le Balak sar te ľidžal le Izraeloskere čhaven pro bini, hoj te chan oda, so hin obetimen le modlenge a te keren o lubipen.
A the tut hin ajse džene, save ľikeren o sikaviben le Mikulašengero.
Visar tut olestar! Bo sar na, avava pre tu sig a marava man lenca la šabľaha andral miro muj.
Kas hin kana, mi šunel, so o Duchos phenel le khangerenge! Oles, ko ňerinel, dava andral e garuďi manna a dava les parno baroro, pre savo ela pisimen o nevo nav, so na džanel ňiko, ča oda, ko les chudel.”
“Le aňjeloske andre khangeri Tijatira pisin: Kada vakerel o Čhavo le Devleskero, saves hin o jakha sar o jagale plameňa the o pindre sar o bľišťaco trast.
Džanav tire skutki, tiro kamiben, tiri buči, tiro pačivaľiben the tiro avriľikeriben. Džanav the oda, hoj akana keres buter sar akor, sar andre ma pačanďiľal.
Ale hin man pre tu oda, hoj domukes la džuvľa Jezabel, savi phenel pal peste, hoj hiňi prorokiňa. Oleha, so sikavel, odcirdel mire služobňiken, hoj te keren o lubipen a te chan oda, so hin obetimen le modlenge.
Diňom la časos, hoj pes te visarel andral peskero lubipen, ale na kamel.
Dikh, me la thovav pro haďos, kaj cerpinela. A pre ola, save laha keren o lubipen, domukava baro pharipen, te pes na visarena olestar, so keren.
Lakere čhaven marava the le meribnaha a dodžanena pes savore khangera, hoj me som, savo prindžarav o jile the o goďa, a sakoneske tumendar počinava pal oda, so kerel.
Ale phenav tumenge andre Tijatira, save pes na ľikeren ole sikavibnastar a save na prindžarďan ‘o bare garuďipena le satanoskere’, hoj na thovav pre tumende aver pharipen.
Ča ľikeren mištes oda, so tumen hin, medik me na avava.
Oles, ko ňerinela a kerela dži o agor oda, so me kamav, dava zor upral o aver narodi –
‘Ov len ľidžala la trastuňa pacaha a phagerela len pro kotora sar čhikakere čare’
– avke sar the me priiľom e zor mire Dadestar. A dava les the e tosaraskeri čercheň.
Kas hin kana, mi šunel, so o Duchos phenel le khangerenge!”
“Le aňjeloske andre khangeri Sardis pisin: Kada vakerel oda, saves hin o efta duchi le Devleskere the o efta čercheňa. Džanav tire skutki, hoj tut hin nav, hoj džives, ale sal mulo.
Ušťi a zoraľar savoro, so mek ačhiľa a so hin pašes paš o meriben. Bo na dikhav, hoj oda, so keres, hin mištes angle miro Del.
Ma bister pre oda, sar oda priiľal the šunďal, doľiker oda a visar tut le binendar! Dikh, hoj te na zasoves, bo avava pre tu sar o živaňis a aňi na džaneha, savi ora pre tu avava.
Ale hin tut the andro Sardis vajkeci manuša, save peske na meľarde andre o gada. On peske phirena manca andro parne gada, bo on peske oda zasogaľinen (zaslužinen).
Oda, ko ňerinel (zviťazinel), ela urdo andro parne gada a leskero nav na khosava avri andral o zvitkos le dživipnaskero. A pridžanava man ke leste anglal miro Dad the anglal leskere aňjela.
Kas hin kana, mi šunel, so o Duchos phenel le khangerenge!”
“Le aňjeloske andre khangeri Filadelfia pisin: Kada vakerel o Sentno, o Čačipnaskero, kaste hin e kleja le Davidoskeri, oda, ko phundravel o vudar avke, hoj ňiko našťi phandel a phandel avke, hoj ňiko našťi phundravel:
Džanav tire skutki. Dikh, phundraďom anglal tu o vudar a ňiko les našťi phandel. Bo choc tut hin ča sikra zor, doľikeres miro lav a na zaprinďal man.
Dikh, me kerava oda, hoj ola džene andral e satanoskeri sinagoga – ola, save phenen pal peste, hoj hine Židi, ale nane, bo klaminen – te aven a te banďon anglal tire pindre a te prindžaren, hoj me mange tut zakamľom.
Vašoda, hoj doľikerďal miro lav a ľikerďal avri, the me pre tu zadikhava a lava tut avri ola oratar, sar avela o baro pharipen pre calo svetos, hoj te probaľinel avri (skušinel avri) olen, save bešen pre phuv.
Avava sigo! Ľiker oda, so tut hin, hoj tuke ňiko te na lel tiri koruna!
Oles, ko ňerinela, kerava sluposke andro chramos mire Devleske a imar šoha (ňikda) odarik na avela avri. Pisinava pre leste o nav mire Devleskero the o nav mire Devleskere forostar, ole neve Jeruzalemostar, so avel tele mire Devlestar andral o ňebos. Pisinava pre leste the miro nevo nav.
Kas hin kana, mi šunel, so o Duchos phenel le khangerenge!”
“Le aňjeloske andre khangeri Laodikea pisin: Kada vakerel oda, ko pes vičinel Amen, oda pačivalo the čačipnaskero švedkos, kas hin autorita upral savoro, so o Del kerďa.
Džanav tire skutki, hoj na sal aňi šilalo aňi tato. Te ča uľalas šilalo abo tato!
Ale vaš oda, hoj sal ľetno a na sal aňi šilalo aňi tato, čhungarava tut avri andral miro muj!
Bo phenes: ‘Som barvalo, barvaľiľom a na kampel mange ňikas,’ ale tu na džanes, hoj sal čoro, pro roviben, bidno, koro the lango.
Dav tut goďi: Cin tuke mandar o somnakaj prežužardo andre jag, hoj te barvaľos. Cin tuke the o parne gada, hoj tut te ures, hoj pes te na sikavel e ladž tire langipnaskeri. A cin mandar the e masca te makhel pro jakha, hoj te dikhes.
Me dovakerav a bararav avri sakones, kas kamav. Vašoda čačes pes rozgondoľin a visar tut le binendar!
Dikh, me ačhav paš o vudar a durkinav. Te vareko šunďahas miro hangos a phundraďahas o vudar, džava andre ke leste a chava leha a ov manca.
Oleske, ko ňerinela, dava te bešel manca pre miro tronos, avke sar the me ňerinďom a bešav mire Dadeha pre leskero tronos.
Kas hin kana, mi šunel, so o Duchos phenel le khangerenge!”
Paľis dikhľom o phundrado vudar pro ňebos. A oda ešebno hangos, so šunďom sar o hangos la trubakero, manca vakerelas a phenďa: “Av kade upre a me tuke sikavava, so pes mušinela paľis te ačhel.”
A takoj somas andro Duchos. Dikhľom tronos, so ačhelas andro ňebos, a pro tronos vareko bešelas.
Oda, ko bešelas pro tronos, dičholas avri sar o bar jaspis the sardis a pašal o tronos sas e duha, so dičholas avri sar smaragdos.
Pašal o tronos ačhenas bišuštar (24) troni a pro troni dikhľom te bešel bišuštar (24) phurederen. Sas urde andro parne gada a pro šere len sas o somnakune koruni.
Andral o tronos avenas avri o bleski the o perumi a anglo tronos labonas efta jagale lampaša, so hin o efta duchi le Devleskere.
A anglo tronos sas ajso vareso sar cakluno moros, so dičholas avri sar krištalos. A maškar o tronos the pašal o tronos sas štar džide bitosťi, saven sas pherdo jakha anglunestar the palunestar.
Ešebno (peršo) džiďi bitosť dičholas sar o ľevos; e dujto dičholas sar e gurumňori; la tritona bitosť sas ajso muj sar le manušes; a štarto dičholas sar orlos, so leťinel.
Dojekha kale bitosťendar sas po šov kridli a sas len pherdo jakha avrunestar the andrunestar. A rat a džives na preačhen te vičinel: “Sentno, sentno, sentno hin o Raj, o Del, saves hin savori zor, Oda, ko sas, ko hin a ko avela.”
A furt sar den o džide bitosťi o baripen, e pačiv the o paľikeriben Oleske, ko bešel pro tronos a ko dživel pro furt,
o bišuštar (24) phureder peren anglal Oda, ko bešel pro tronos, a banďon anglal Oda, ko dživel pro furt. A čhiven peskere koruni anglo tronos a phenen:
“Tu sal hodno, Rajeja amaro Devla, te lel o baripen, e pačiv the e zor, bo tu kerďal savore veci; tira voľatar sas stvorimen a hine.”
Dikhľom o zvitkos andre čačo vast Oleske, savo bešelas pro tronos. Sas pisimen pal soduj seri a sas zaphandlo efta pečaťenca.
A dikhľom jekhe zorale aňjelos te vakerel zorale hangoha: “Ko hino hodno te phundravel o zvitkos a te prephagel leskere pečaťe?”
A ňiko pro ňebos, aňi pre phuv, aňi tel e phuv les našťi phundraďa, aňi andre našťi dikhľa.
Me igen rovavas, hoj pes ňiko na arakhľa hodno te phundravel o zvitkos a andre te dikhel.
Jekh le phurederendar mange phenďa: “Ma rov! Dikh, ňerinďa (zviťazinďa) o Ľevos andral o kmeňos le Judaskero, o Koreňis le Davidoskero, hoj te phundravel o zvitkos the leskere efta pečaťe.”
A dikhľom te ačhel le Bakrores maškar o tronos the maškar ola štar džide bitosťi the maškar ola phuredera. O Bakroro dičholas avri sar murdardo a sas les efta rohi the efta jakha, so hine o efta duchi le Devleskere bičhade pre caľi phuv.
Ov avľa a iľa o zvitkos andral o čačo vast Olestar, savo bešelas pro tronos.
Sar iľa oda zvitkos, o štar džide bitosťi the o bišuštar (24) phureder pele anglal o Bakroro. Sakones lendar sas jekh harfa the somnakuňi kuči pherarďi le kaďidloha, so hin o modľitbi le sentnengere.
Giľavenas nevi giľi a phenenas: “Hodno sal te lel o zvitkos a te phundravel leskere pečaťe, bo salas murdardo a cinďal avri tire rateha le manušen le Devleske, andral savore kmeňi, čhiba, nipi the narodi.
Kerďal lendar kraľen the rašajen amare Devleske a on kraľinena pre phuv.”
Paľis dikhľom a šunďom o hangos but aňjelengero. Sas milioni milionengere the ezera ezerengere aňjela pašal o tronos, pašal o džide bitosťi the pašal o bišuštar (24) phureder.
A on vičinenas zorale hangoha: “Hodno hino o Bakroro, oda murdardo, te prilel e autorita, the o barvaľipen, the o goďaveripen, the e zor, the o rajipen, the e pačiv, the e slava a the o lašariben!”
Šunďom te phenel savoro, so dživel andro ňebos, pre phuv the tel e phuv, the pro moros a sa, so hin andre: “Oleske, ko bešel pro tronos, the le Bakroreske o lašariben, e pačiv, e slava the e zor pro furt!”
O štar džide bitosťi phende: “Amen,” a o bišuštar (24) phureder pele pre phuv a lašarenas les.
Dikhľom, sar phundraďa o Bakroro jekh le efta pečaťendar a šunďom jekha le džide bitosťendar te vakerel perumoskere hangoha: “Av!”
Me dikhľom a ode sas jekh parno graj a oles, ko upre bešelas, sas jekh lukos. Sas leske diňi e koruna. Ov imar buterval ňerinďa (zviťazinďa) a geľa, hoj te ňerinel.
Sar phundraďa e dujto pečať, šunďom sar e dujto džiďi bitosť vakerelas: “Av!”
Aver graj avľa avri, sas jagalo-lolo, a oleske, ko upre bešelas, pes diňa, hoj te lel o smirom pal e phuv, hoj o manuša jekh avres te murdaren. A sas leske diňi jekh bari šabľa.
Sar phundraďa e trito pečať, šunďom, sar e trito džiďi bitosť vakerelas: “Av!” Dikhľom a ode sas jekh kalo graj a oda, ko upre bešelas, ľikerelas andro vast e vaha.
A maškar ola štar džide bitosťi šunďom vareso sar hangos, so phenelas: “Jepaš kilos žužoďiv (zrnos) vaš jekhe dživeseskero počiňiben a kilos the jepaš jačmeňis tiš vaš ajci, ale o olejos the e mol ma musar!”
Sar phundraďa e štarto pečať, šunďom, sar e štarto džiďi bitosť vakerelas: “Av!”
Dikhľom a ode sas jekh šivo graj a oda, ko upre bešelas, pes vičinelas o Meriben a o peklos džalas jekhetane pal leste. Diňa pes lenge e zor upral jekh štvrťina la phuvatar, hoj te murdaren la šabľaha, la bokhaha, le meribnaskere nasvaľibnaha the le dzive džvirenca pre phuv.
Sar phundraďa e pandžto pečať, dikhľom tel o oltaris o duši ole manušengere, save sas murdarde vaš o lav le Devleskero the vaš o sveďectvo, so ľikerenas.
Vriskinenas zorale hangoha a phenenas: “Ó, Nekzoraleder Rajeja, sentno the čačipnaskero, kana imar sudzineha a visareha pale le manušenge pre phuv vaš oda, hoj amen murdarde?”
Dojekheske lendar sas dine džinďarde parne gada a sas lenge phendo, hoj mek sikra te odpočovinen, medik na ena murdarde the lengere phrala, save lenca služinenas, a save mušinen te el murdarde avke sar on.
Sar phundraďa e šovto pečať, dikhľom, hoj e phuv chudľa igen te razisaľol, o kham kaľiľa andre a o čhon sas calo sar rat.
A o ňeboskere čercheňa perenas pre phuv, avke sar pal o figovňikos peren tele o zelena figi, te pre leste phurdel e zoraľi balvaj a razinel leha.
O ňebos pes scirdľa andre sar zapačardo papiris a savore verchi the ostrovi pes čhalade pal peskere thana.
Akor o kraľa pre phuv, o vladara, o generala, o barvale, o zorale, o otroka the o slobodne pes garude andro jaskiňi the andro skali le verchengere
a phenenas le verchenge the le skalenge: “Peren pre amende a zaučharen amen anglal Oda, ko bešel pro tronos, the anglal e choľi le Bakroreskeri!
Bo avľa oda baro džives lengera choľakero a ko šaj obačhel?”
Paľis dikhľom štare aňjelen, sar ačhenas pro štar agora la phuvakere a chudenas la phuvakere balvaja, hoj te na phurdel e balvaj pre phuv, aňi pro moros, aňi pre ňisavo stromos.
A dikhľom avre aňjelos, savo avelas upre pal o vichodos a saveste sas e pečať le džide Devleskeri. Ov vriskinelas zorale hangoha pro štar aňjela, savenge sas dino, hoj te dukhaven e phuv the o moros,
a phenďa lenge: “Ma dukhaven e phuv, aňi o moros, aňi o stromi, medik amen na daha e pečať pro čekata ole dženen, save služinen amare Devleske.”
Šunďom, keci džene sas zapečaťimen: 144 000 džene andral savore kmeňi andral o Izrael.
Avke sas zapečaťimen 12 000 manuša andral dojekh kmeňos: andral o Juda, Ruben, Gad, Ašer, Naftali, Menašše, Šimeon, Levi, Jissachar, Zebulun, Jozef the Benjamin.
<range>
<range>
<range>
Paľis dikhľom a sas ode pherdo manuša, saven ňiko našťi zrachinelas, andral savore narodi, kmeňi, nipi the čhiba. Ola manuša ačhenas anglo tronos the anglo Bakroro, urde andro džinďarde parne gada a sas len andro vasta o palmi.
Vriskinenas zorale hangoha a phenenas: “Amaro spaseňje hin le Devlestar, savo bešel pro tronos, the le Bakrorestar!”
Savore aňjela ačhenas pašal o tronos the pašal o phureder the pašal o štar džide bitosťi. Pele pro muj anglo tronos a lašarenas le Devles
a phenenas: “Amen! O lašariben, e slava, e goďi, o paľikeriben, e pačiv, e zor the o rajipen amare Devleske pro furt! Amen!”
Jekh le phurederendar mandar phučľa: “Ko hine kala džene, save hine urde andro džinďarde parne gada? A khatar avle?”
Me leske odphenďom: “Rajeja, tu džanes.” A phenďa mange: “Kala hine ola džene, save aven andral oda baro pharipen a rajbinde peskere gada a parňarde len andro rat le Bakroreskero.
Vašoda hine anglo Devleskero tronos a služinen leske rat-džives andre leskero chramos. A Oda, ko bešel pro tronos, dživela maškar lende a chraňinela len.
Imar na ena buter bokhale, aňi smedne. O kham len imar buter na labarela aňi ňisavo aver tačipen.
Bo o Bakroro, savo hino maškar o tronos, ela lengero pasťjeris a ľidžala len paš o prameňis, khatar džal o džido paňi a o Del lenge khosela savore apsa pal o jakha.”
Sar phundraďa o Bakroro e eftato pečať, sas pro ňebos čhit vaj pre jepaš ora.
Dikhľom efta aňjelen, save ačhen anglo Del a sas lenge dine o efta trubi.
Avľa jekh aver aňjelos a ačhiľa paš o oltaris. Sas les somnakuno thuvalo čaroro a chudľa but kaďidlos, hoj les te thovel le modľitbenca savore sentne manušengere pro somnakuno oltaris, so hin anglo tronos.
O thuv le kaďidlostar avelas jekhetane le sentne manušengere modľitbenca andral o vast le aňjeloskero upre anglo Del.
Paľis iľa o aňjelos o thuvalo čaroro, pherarďa les la jagaha pal o oltaris a čhiďa les pre phuv. Avle o perumoskere hangi, herminelas, sas o bleski a e phuv razisaľolas.
Ola efta aňjela, saven sas o efta trubi, pes pririchtinde te trubinel.
Ešebno aňjelos zatrubinďa a o ľegi the e jag mišimen le rateha sas čhido pre phuv. A zlabiľa jekh treťina la phuvatar, jekh treťina le stromendar the savori zeleno čar.
Dujto aňjelos zatrubinďa a ajso vareso sar baro verchos, so labolas la jagaha, sas čhido andro moros. A jekh treťina le morostar pes čerinďa pro rat
a muľa jekh treťina le moroskere džvirinendar a jekh treťina le loďendar sas zňičimen.
Trito aňjelos zatrubinďa a andral o ňebos peľa jekh bari čercheň, so labolas sar e fakľa a peľa pre jekh treťina le paňendar the pro chaňiga.
Odi čercheň pes vičinel Palina. Jekh treťina le paňendar kirkiľa a but manuša mule le paňendar, bo kirkile.
Štarto aňjelos zatrubinďa a sas zňičimen treťina le khamestar, treťina le čhonestar the treťina le čercheňendar avke, hoj kaľiľa andre. A jekh treťina le dživesestar na sas svetlos a avke sas the prekal e rat.
Paľis dikhľom a šunďom jekhe orlos, sar leťinel upre a vičinelas zorale hangoha: “Jaj, vigos, vigos, vigos olenge, save bešen pre phuv, bo posledna trin aňjela mek mušinena te trubinel!”
O pandžto aňjelos zatrubinďa a dikhľom e čercheň, so peľa andral o ňebos pre phuv a diňa pes lake e kleja andral e chaňig, andral e bari chev.
Odi čercheň otkerďa e chaňig, odi bari chev, a andral odi chev avľa avri ajso baro thuv, sar andral o baro bov. Ole thuvestar kaľiľa andre o kham the o luftos.
Andral o thuv avle avri pre phuv o maľakere grajora a chudle ajsi zor, sar hin le škorpijonen pre phuv.
A sas lenge phendo, hoj te na musaren e čar pre phuv, aňi o stromi, aňi ňič, so hin zeleno, ale hoj te dukhaven ča le manušen, saven nane le Devleskeri pečať pro čekat.
Na sas lenge domuklo, hoj len te murdaren, ale hoj len igen te dukhaven pandž čhon. Lengeri dukh sas ajsi bari sar le manušes, saves danderďa o škorpijonos.
Andre ola dživesa o manuša rodena o meriben, ale na arakhena les. Igen peske mangena te merel, ale o meriben lendar denašela.
Ola maľakere grajora dičhonas avri sar ajse graja, so hine pririchtimen te džal andro mariben. Pro šere len sas ajso vareso sar somnakune koruni a lengere muja sas ajse sar o muja le manušengere.
Lengere bala sas ajse sar džuvľikane bala a lengere danda sas ajse sar o danda le ľevengere.
Sas pre lende urde vareso sar trastune pancjera a o hangos lengere kridlendar šunďolas avke, sar te o graja le verdanenca denašen pro mariben.
Sas len chvosti the žihadla sar le škorpijonen. A andro chvosti len sas zor te dukhavel le manušen pandž čhon.
Ľidžalas len o kraľis, o aňjelos andral e bari chev, so pes andre Hebrejiko čhib vičinel Abaddon a andre Grekengeri čhib Apollyon.
Ešebno dukh pregeľa. Dikh, pal kada avena mek duj aver dukha!
O šovto aňjelos zatrubinďa a pašal o štar agora le somnakune oltaristar, so hin anglo Del, šunďom o hangos,
so phenelas le šovtone aňjeloske la trubaha: “Muk avri ole štare aňjelen, save hine zaphandle andre paš o baro paňi Eufrat!”
A sas mukle avri ola štar aňjela, save sas pririchtimen pre kadi ora, džives, čhon the berš, hoj te murdaren jekh treťina le manušendar.
O slugaďa pro graja sas duj šel milioni (200 000 000). Šunďom, keci ode sas.
Andro viďeňje dikhľom le grajen the olen, save upre bešenas a sas len jagale lole pancjera, belave the šarge. O šere le grajengere sas sar o šere le ľevengere a andral o muj lenge avelas avri e jag, o thuv the e sira.
Kale trine dukhendar, la jagatar, le thuvestar the la siratar, so avenas avri andral lengere muja, sas murdarďi jekh treťina le manušendar.
Bo le grajengeri zor hin andre lengere muja the andro chvosti. Lengere chvosti hine sar o sapa, so peskere šerenca dukhaven le manušen.
Ola manuša, save na mule ole dukhendar, mek aňi akor pes na visarde le binendar aňi le modlendar, so keren lengere vasta. Na preačhile te banďol anglal o demoni the anglal o somnakune, rupune, meďune, barune the kaštune modli, so na dikhen, na šunen a aňi našťi phiren.
Aňi na preačhile te murdarel, te vražinel, te čarinel, te kerel o lubipen vaj te čorel.
Dikhľom avre zorale aňjelos te avel tele andral o ňebos. Ov sas urdo andre chmara, pro šero les sas e duha, leskero muj sas sar o kham a leskere pindre sas sar jagale slupi.
Andro vast les sas phundrado cikno zvitkos. Le čače (prave) pindreha ačhelas pro moros a le baľogneha (ľaveha) pre phuv
a zvičinďa zorale hangoha sar o ľevos. Sar zvičinďa, o efta perumi prevakerde peskere hangenca.
Sar prevakerde o efta perumi, kamľom te pisinel, ale šunďom andral o ňebos o hangos, so mange phenďa: “Garuv a ma phen avri oda, so vakerenas ola efta perumi, a ma pisin oda!”
O aňjelos, saves dikhľom te ačhel pro moros the pre phuv, hazdňa peskero čačo vast ko ňebos
a iľa vera andro nav le Devleskero, savo hino džido pro furt a stvorinďa o ňebos the oda, so andre hin, the e phuv the oda, so upre hin, the o moros the oda, so andre hin. A phenďa: “Imar nane časos!
Andre oda džives, sar o eftato aňjelos trubinela, pes dokerela o garudo planos le Devleskero, avke sar oda vakerelas peskere sluhenge le prorokenge.”
Pale manca vakerelas oda hangos, so šunďom andral o ňebos, a phenďa: “Dža a le o phundrado zvitkos, so hin andro vast le aňjeloste, savo ačhel pro moros the pre phuv.”
Akor geľom ko aňjelos a phenďom leske, hoj mange te del oda cikno zvitkos. A ov mange phenďa: “Le, cha les. Kerela tuke andro per kirkiben, ale andro muj tuke ela gulo sar medos.”
Iľom oda cikno zvitkos andral o vast le aňjeloske a chaľom les. A sas mange andro muj gulo sar medos, ale sar les preľiginďom, kirkiľa mange andro per.
A sas mange phendo: “Mušines pale te prorokinel ko but manuša, narodi, čhiba the kraľa.”
Sas mange dino kaštoro, ajso sar paca, a sas mange phendo: “Ušťi a merin o chramos le Devleskero the o oltaris a rachin olen, save andre lašaren.
Ale e avruňi chramoskeri dvora muk avri, ma merin la, bo hiňi diňi Nažidenge a on uštarena pro sentno foros saranda the duj (42) čhon.
A me dava mire duje švedkenge te prorokinel 1 260 džives a ena urde andro gone.”
Kada hin ola duj olivi the o duj momeľara, so ačhen anglo Del, anglo Raj la phuvake.
Te len kamel vareko te dukhavel, avel lenge avri andral o muj e jag a chal olen, save pre lende džan. Avke, te len kamľahas vareko te dukhavel, mušinel te merel.
Len hin zor te phandel andre o ňebos, hoj te na del o brišind andre ola dživesa, sar on prorokinen. A hin len zor te čerinel o paňi pro rat a te marel e phuv savore dukhenca, kana ča on kamena.
Sar dovakerena peskero sveďectvo, e šelma, so avel avri andral odi bari chev, pes lenca marela, ňerinela (zviťazinela) upral lende a murdarela len.
Lengere mule ťela pašľona pre uľica andre oda baro foros, kaj sas ukrižimen lengero Raj, o foros, so duchovne hin sar e Sodoma the Egipt.
But manuša andral savore kmeňi, nipi, čhiba the narodi dikhena lengere mule ťela trin the jepaš džives, ale na domukena te parunel lengere mule ťela andro hrobos.
Ola, save bešen pre phuv, radisaľona upral lende, thovena baripen a jekh avreske bičhavena o dari, bo kala duj proroka trapinenas le manušen pre phuv.
Ale pal ola trin the jepaš dživesa o dživipnaskero dichos le Devleskero avľa andre lende a ušťile. A pre ola džene, save len dikhle, avľa bari dar.
Andral o ňebos šunde zoralo hangos, so lenge phenďa: “Aven kade upre!” Avke gele upre andro ňebos andre chmara a lengere ňeprijaťeľa oda dikhenas.
Andre odi ora chudľa e phuv igen te razisaľol. Jekh ďesaťina le forostar peľa tele a efta ezera (7 000) manuša mule. Okla džene predaranďile a dine e slava le Devleske pro ňebos.
Dujto vigos pregeľa. Dikh, trito vigos avela maj!
Eftato aňjelos zatrubinďa a pro ňebos šunďile zorale hangi, so phenenas: “O kraľišagos le svetoskero ačhiľa o kraľišagos le Rajeskero the leskere Kristoskero a ela kraľis furt pro furt.”
O bišuštar (24) phureder, save bešen anglo Del pre peskere troni, pele sako pre peskero muj a lašarenas le Devles.
Phenenas: “Paľikeras tuke, Rajeja, Devla, o Nekzoraleder, ko sal a ko salas! Bo preiľal tiri bari zor a chudľal te kraľinel!
O narodi pes choľarde, ale avľa tiri choľi the o časos te sudzinel le mulen a te počinel tire sluhenge, le prorokenge, le sentnenge the olenge, save pes daran tire navestar – le ciknenge the le barenge – o časos, hoj te zňičines olen, save ňičinen e phuv.”
Pal ada pes phundraďa o chramos le Devleskero andro ňebos a dičholas e Zmluvakeri Archa. Avle o bleski, šunďile o hlasi, demade o perumi, e phuv razisaľolas a delas baro brišind le krupenca.
Pro ňebos pes sikaďa baro znameňje: Jekh džuvľi sas urďi andro kham, o čhon lake sas tel o pindre a pro šero la sas e koruna le dešuduje čercheňendar.
Oj sas khabňi a vriskinelas andro ločhibnaskere dukha, bo sas o časos te ločhol.
A sikaďa pes the aver znameňje pro ňebos: Dikh, baro lolo drakos, saves sas efta šere the deš rohi a pro šere les sas efta koruni.
A le chvostoha cirdňa pal peste tele jekh treťina le ňeboskere čercheňendar a čhiďa len pre phuv. O drakos pes thoďa te ačhel angle džuvľi, savi užarelas te ločhol (te pašľol tele), hoj lake te chal le čhavores takoj, sar ločhola.
Uľiľa lake čhavo, muršoro, savo ľidžala savore naroden la trastuňa pacaha. A lakero čhavoro sas ilo upre ko Del the ke leskero tronos.
E džuvľi denašľa pre pušťa, kaj o Del lake pririchtinďa than, hoj pes pal late ode te starinen 1 260 džives.
Andro ňebos pes chudle te marel. O Michael peskere aňjelenca pes marelas le drakoha the leskere aňjelenca,
save na ľikerde avri a imar buter na sas prekal lende andro ňebos than.
A sas avričhido oda baro drakos, oda phuro sap, savo pes vičinel o beng the o satan. Ov, savo peskere klamišagenca odcirdel calo svetos, sas čhido tele pre phuv a leskere aňjela leha.
A šunďom te vakerel zoralo hangos andral o ňebos: “Akana avľa o spaseňje, e zor the o kraľišagos amare Devleskero the o rajipen leskere Kristoskero. Bo sas čhido tele oda, ko vakerelas pre amare phrala, oda, ko pre lende rat-džives vakerelas angle amaro Del.
A on ňerinde (zviťazinde) upral leste prekal o rat le Bakroreskero the prekal lengero sveďectvo a sas pririchtimen te del peskero dživipen a te merel.
Vašoda radisaľuv, ňebona, savorenca, save andre tu dživen! Ale vigos olenge, save bešen pre phuv the andro moros, bo avľa tele ke tumende o beng bara choľaha, bo džanel, hoj les hin frima časos.”
Sar dikhľa o drakos, hoj hino čhido pre phuv, denašelas pal e džuvľi, savake uľiľa oda muršoro.
Ale la džuvľa sas dine duj bare orloskere kridli, hoj te leťinel pre pušťa pre peskero than. Ode pes pal late starinena jekh časos, duj časi the jepaš časos, dur le sapestar.
O sap mukľa andral peskero muj baro paňi pre džuvľi, hoj la te odľidžal.
Ale e phuv pomožinďa la džuvľake, bo phundraďa peskero muj a zľiginďa oda paňi, so mukľa o drakos andral peskero muj.
O drakos choľisaľiľa pre džuvľi a odgeľa pes te marel lakere avre čhavenca, save šunen le Devleskere prikazaňja a ľikeren o sveďectvo le Ježišoskero.
Akor ačhelas pre poši paš o moros.
Dikhľom te avel avri andral o moros la šelma. Sas la efta šere the deš rohi a pro rohi la sas deš koruni a pre dojekh šero la sas o nav, so džungľarelas le Devles.
E šelma, sava dikhľom, dičholas sar leopardos. Lakere pindre sas sar le medveďiskere a lakero piskos dičholas sar le ľevoskero. O drakos lake diňa peskeri zor, the tronos, the autorita.
A dikhľom, hoj jekh lakere šerendar sas pro meriben mardo, ale lakeri meribnaskeri rana sasťiľa avri. Caľi phuv pes čudaľinelas a džalas pal e šelma.
Banďonas anglal o drakos, savo diňa la šelma ajsi autorita, a banďonas the anglal e šelma a phenenas: “Ko hin ajso sar e šelma a ko pes laha šaj marel?”
La šelmake sas dino muj, hoj te vakerel bare the nalačhe veci pro Del a chudľa autorita pro saranda the duj (42) čhona.
Phundraďa peskero muj, hoj te vakerel namištes pro Del, pre leskero nav the pro than, kaj o Del bešel, the pre ola, save bešen andro ňebos.
Sas lake diňi e zor, hoj pes te marel le sentnenca a te ňerinel (te zviťazinel), a chudľa e autorita upral savore kmeňi, nipi, čhiba the narodi.
A savore, save bešen pre phuv, banďona anglal e šelma – ola, kaskere nava nane pisimen andro zvitkos le dživipnaskero, so hin o zvitkos le Bakroreskero, savo sas murdardo, kanastar sas kerdo o svetos.
Kas hin kana, mi šunel!
Te mušinel vareko te el phandlo andre bertena, ela phandlo andre bertena. Te mušinel vareko te el murdardo la šabľaha, ela murdardo la šabľaha. Andre oda kampel le sentnenge te ľikerel avri a te pačal.
A dikhľom avra šelma, sar avelas avri andral e phuv. Sas la duj rohi, sar le Bakroreskere, ale vakerelas sar o drakos.
Oj sa kerelas vaš e ešebno šelma a andre lakeri autorita. Ispidelas zoraha pro manuša, save bešen pre phuv, hoj savore te banďon anglal e ešebno šelma, savake sasťiľa e meribnaskeri rana.
Kerelas bare zazraki avke, hoj the e jag andral o ňebos avelas tele pre phuv anglo jakha le manušenge.
A cirdelas pal peste le manušen pre phuv le zazrakenca, so lake sas dine, hoj te kerel anglal e šelma. Rozkazinďa le manušenge pre phuv, hoj te keren obrazis la šelmake, savi sas dukhaďi la šabľaha a obdžiďiľa.
Sas lake diňi e zor, hoj te del duchos andro obrazis la šelmakero, hoj oda obrazis te vakerel a te kerel, hoj te en murdarde savore, save na banďona anglal šelmakero obrazis.
Kerelas oda, hoj savore – o cikne the o bare, o barvale the o čore, o slobodne the o sluhi – te chuden o znakos pre peskero čačo vast abo pre lengero čekat,
hoj ňiko aňi te na cinel, aňi te na bikenel, ča oda, kas hin o znakos, abo o nav la šelmakero, vaj o čislos lakere naveskero.
Andre kada hin o goďaveripen: Kas hin goďi, mi zrachinel o čislos la šelmakero, bo oda hin o čislos le manušeskero. A leskero čislos hin 666.
Paľis dikhľom, hoj o Bakroro ačhelas pro verchos Sion a leha 144 000 manuša, saven hin pisimen leskero nav the o nav leskere Dadeskero pro čekat.
Šunďom o hangos andral o ňebos sar o hangos but paňengero, sar o hangos le zorale perumoskero. Oda hangos, so šunďom, sas ajso, sar kana o lavutara bašaven pre peskere harfi.
A giľavenas nevi giľi anglo tronos, anglo štar džide bitosťi the anglo phureder. Ňiko našťi sikľiľa odi giľi, ča ola 144 000 manuša, saven peske o Del pal e phuv cinďa avri.
Oda hine ola, save pes na meľarde andre le džuvľenca, bo hine pačivale, a save džan pal o Bakroro všadzik, kaj džal. On sas cinde avri maškar o manuša sar oda ešebno daros le Devleske the le Bakroreske.
Andre lengero muj na sas arakhlo ňisavo klamišagos; on hine bi e mel.
Paľis dikhľom maškar o ňebos te leťinel avre aňjelos. Les sas o večno evaňjelium, hoj les te vakerel olenge, save bešen pre phuv, savore narodenge, kmeňenge, čhibenge the nipenge.
A phenelas zorale hangoha: “Daran tumen le Devlestar a den leske e slava, bo avľa leskeri ora, hoj te sudzinel! Banďon anglal Oda, ko kerďa o ňebos, e phuv, o moros the o prameňa!”
Pal leste avelas dujto aňjelos a phenelas: “Peľa, peľa tele oda baro Babilon, so mačarelas savore naroden la moľaha peskera lubikaňa žadoscaha!”
Pal lende avelas trito aňjelos a phenelas zorale hangoha: “Te banďola vareko anglal e šelma the anglal lakero obrazis a prilela o znakos pre peskero čekat abo pre peskero vast,
the ov pijela andral le Devleskeri choľi e zoraľi mol, so hiňi čhiďi andre kuči leskeri choľakeri. A cerpinela andre jag the andre sira anglo sentna aňjela the anglo Bakroro.
O thuv lengere cerpišagostar avela upre pro furt. A na ela smirom aňi dživese aňi rači olen, save banďon anglal e šelma the anglal lakero obrazis, a aňi olen, save prilena o znakos lakere naveskero.”
Andre oda kampel te ľikerel avri le sentnenge, save šunen o prikazaňja le Devleskere a hine verna le Ježišoske.
Paľis andral o ňebos šunďom o hangos, so mange phenelas: “Pisin! Bachtale hine ola, save akanastar meren andro Raj.” “He, avke,” phenel o Duchos, “hoj te odpočovinen peskere bučendar, bo lengere skutki džan lenca.”
Dikhľom parňi chmara a dikh, upre bešelas vareko sar o Čhavo le Manušeskero. Pro šero les sas e somnakuňi koruna a andre peskero vast ostro kosakos.
Aver aňjelos avľa avri andral o chramos a vičinelas zorale hangoha pre oda, ko bešel pre chmara: “Le tiro kosakos a skide upre o uľipen, bo imar avľa o časos pre žatva a dobariľa oda, so kampel te skidel pal e phuv.”
Oda, ko bešelas pre chmara, chudľa te košinel e phuv a o uľipen sas skidlo upre.
Pale aver aňjelos avľa avri andral o chramos, so hin andro ňebos, a the les sas ostro kosakos.
A mek the aver aňjelos avľa le oltaristar. Les sas zor upral e jag a vičinďa zorale hangoha pre oda, kas sas ostro kosakos: “Le tiro kosakos a obkide o hroznos andral e viňica pre phuv, bo o hroznos imar hino lačho.”
O aňjelos chudľa te obkidel le kosakoha a obkidľa e phuvakeri viňica. A čhiďa oda andre baruňi chev, kaj pes pučinel avri e šťava, andre chev le Devleskera choľatar.
O hroznos pes pučinelas avri le forostar a avľa andral odi chev avri o rat dži upre ko zubadla le grajengere, dur pro trin šel (300) kilometri.
A dikhľom aver znameňje pro ňebos, baro the igen čudno: efta aňjelen le efta posledne dukhenca, bo lenca pes dokerela e choľi le Devleskeri.
Dikhľom ajso vareso sar cakluno moros mišimen la jagaha. Dikhľom the olen, save ňerinde (zviťazinde) upral e šelma, upral lakero obrazis the upral o čislos lakere naveskero, hoj ačhenas pro cakluno moros. A sas len o harfi, so len diňa o Del.
A giľavenas e giľi le Mojžišoskeri, savo služinelas le Devleske, the e giľi le Bakroreskeri: “Baro the igen šukar hin oda, so tu keres, Rajeja, Devla Nekzoraleder! Čačipnaskere the lačhe hin tire droma, ó, Kraľina le narodengero!
Ko pes tutar na daranďiľahas, ó, Rajeja, a na lašarďahas tiro nav? Bo ča tu jekh sal Sentno! Savore narodi avena a banďona anglal tu, bo dičhol tire čačipnaskere sudi.”
Paľis dikhľom a phundraďa pes o chramos andro ňebos, o sentno Stanos.
Andral o chramos avle avri efta aňjela, saven sas o efta dukha. Sas urde andro igen parne gada a prekal e brekh (o čuča) sas prephandle somnakune pasenca.
A jekh le štare džide bitosťendar diňa le efta aňjelenge o efta somnakune kuča, pherde la choľaha le Devleskera, savo hino džido pro furt.
O chramos pes pherarďa le thuveha le Devleskera slavaha the zoraha a ňiko našťi geľa andro chramos, medik o efta aňjela na čhorde avri o efta dukha pre phuv.
Šunďom andral o ňebos zoralo hangos, so phenelas le efta aňjelenge: “Džan a čhiven avri pre phuv le Devleskeri choľi, so hin andre ola efta kuča!”
Avke odgeľa o ešebno a čhiďa avri pre phuv oda, so les sas andre peskeri kuči. A čhide pes avri o džungale the dukhade vredi pro manuša, saven sas o znakos la šelmakero, the pre ola, save lašarenas lakero obrazis.
Dujto aňjelos čhiďa avri peskeri kuči pro moros a o paňi andro moros pes čerinďa pro rat. Sas ajso sar le mule manušeskero rat a muľa savoro, so dživelas andro moros.
Trito aňjelos čhiďa avri peskeri kuči pro paňa the pro prameňa a čerinde pes pro rat.
A šunďom sar o aňjelos, saves sar zor upral o paňa te phenel: “Čačipnaskero sal, ó, Rajeja, tu, ko sal a ko salas, oda Sentno, hoj oda avke rozsudzinďal,
bo on čhivenas avri o rat le sentnengero the le prorokengero a diňal lenge te pijel rat. Zasogaľinde (zaslužinde) peske oda!”
Šunďom, sar o oltaris vičinelas: “He, Rajeja, Devla Nekzoraleder, čačipnaskere the lačhe hin tire sudi!”
A štarto aňjelos čhiďa avri peskeri kuči pro kham a sas le khameske dino, hoj te labarel le manušen la jagaha.
A zlabile o manuša ole bare tačipnastar a košenas le Devleskero nav, saves hin zor upral ola dukha, ale na visarde pes le binendar, hoj leske te den e slava.
Pandžto aňjelos čhiďa avri peskeri kuči pro tronos la šelmakero a lakero kraľišagos kaľiľa andre. A dukhatar peske danderenas o čhiba
a košenas le Devles pro ňebos, vaš peskere dukha the vredi, ale na visarde pes peskere skutkendar.
Šovto aňjelos čhiďa avri peskeri kuči pro baro paňi Eufrat a šučiľa avri leskero paňi, hoj pes te pririchtinel o drom le kraľenge andral o vichodos.
Dikhľom, sar aven avri trin nažuže duchi, save dičhonas avri sar žabi, andral o muj le drakoske, andral o muj la šelmake the andral o muj le falošne prorokoske.
Oda hin o duchi le demonengere, save keren o zazraki. On hine ola, save džan avri ko kraľa pal calo svetos, hoj len te sthoven andro mariben andre oda baro Džives le Nekzoraledere Devleskero.
“Dikh, avava avke sar o živaňis, hoj aňi na džaneha kana! Bachtalo oda, ko užarel, ko na sovel a starinel pes pal peskere gada, hoj te na phirel lango a hoj te na dikhen leskeri ladž.”
A ola nalačhe duchi len sthode pro than, so pes andre Hebrejiko čhib vičinel Harmagedon.
Eftato aňjelos čhiďa avri peskeri kuči pro luftos a le tronostar andro ňeboskero chramos avľa avri zoralo hangos a phenďa: “Imar hin dokerdo!”
Avle o hangi, o perumi the o bleski a e phuv chudľa te razisaľol. Avke zorales razisaľiľa, sar mek šoha (ňikda) na razisaľiľa, kanastar hino o manuš pre phuv.
Oda baro foros pes prečhinďa pro trin kotora a o fori le narodengere pele. O Del na bisterďa aňi pre oda baro Babilon, hoj leske te del e kuči la moľaha peskera bara choľaha.
A našľile savore ostrovi a aňi o verchi imar na sas.
Pro manuša perenas andral o ňebos igen bare krupi, sar bare bara, a o manuša košenas le Devles vaš e dukh le krupengeri, bo odi dukh sas igen bari.
Avľa jekh ole efta aňjelendar, saven sas ola efta kuča, prevakerďa manca a phenďa: “Av, sikavava tuke sar odsudzinava ola bara lubňa, savi bešel pro but paňa.
Laha kerenas o lubipen o phuvakere kraľa a ola, save bešenas pre phuv, mačonas lakera lubikaňa moľatar.”
A ľigenďa man andro duchos pre pušťa. Dikhľom jekha džuvľa, savi bešelas pre ľoľi šelma. Pre odi šelma sas pherdo nava, so pes ruhinenas le Devleske a sas la efta šere the deš rohi.
E džuvľi sas urďi andro fijalova the lole gada a sas avrišukaľarďi le somnakaha, le dragane barenca the le perlenca. Andro vast la sas o somnakuno poharis, pherdo le džungipnaha the la meľaha lakere lubipnastar.
Pro čekat la sas pisimen nav, so hin o garuďipen: O BARO BABILON, E DAJ LE LUBŇENGERI THE LE DŽUNGIPNASKERI PRE PHUV.
A dikhľom la džuvľa, hoj sas mači le Devleskere manušengere ratestar the le ratestar le Ježišoskere švedkengere. Sar la dikhľom, igen man čudaľinavas.
O aňjelos mange phenďa: “Soske tut čudaľines? Me tuke phenava o garuďipen la džuvľakero the la šelmakero, savi la ľidžal a sava hin efta šere the deš rohi.
E šelma, sava dikhľal, sas, akana nane, ale avela avri andral e bari chev a džala andro večno našaďipen. Ola, save bešen pre phuv a savengere nava nane pisimen andro zvitkos le dživipnaskero, kanastar sas kerdo o svetos, čudaľinena pes, sar dikhena la šelma, hoj sas a akana nane, ale avela pale.
Pre kada kampel bari goďi: O efta šere hin o efta verchi, pre save bešel e džuvľi. Hine the efta kraľa:
Pandž lendar sas murdarde, jekh hin a jekh mek na avľa. Sar avela, mušinela te kraľinel ča pro frima časos.
E šelma, savi sas a nane, korkori hiňi ochtoto kraľis. Hiňi the ole eftendar a džal andro našaďipen.
O deš rohi, so dikhľal, hine deš kraľa, save mek na chudle o kraľišagos, ale chudena e autorita te kraľinel pre jekh ora jekhetane la šelmaha.
Len hin jekh gondoľišagos a peskeri zor the peskeri autorita dena la šelmake.
On pes marena le Bakroreha a o Bakroro upral lende ňerinela (zviťazinela), bo ov hino Raj le rajenge a o Kraľis le kraľenge. A leha ena the leskere vičimen, avrikidle the pačivale manuša.”
O aňjelos phenďa mange: “Ola paňa, so dikhľal, upral save bešel odi lubňi, hin o manuša, o nipi, o narodi the o čhiba.
E šelma the o deš rohi, so dikhľal, našťi avri ačhena ola džuvľa, savi kerel o lubipen. Čhivena la tele, mukena la langa, chana lakero mas a zlabarena la jagaha.
Bo o Del lenge thoďa andro jilo, hoj te keren pal leskero planos, hoj jekhetane te den peskero kraľišagos la šelmake, medik pes na ačhena o lava le Devleskere.
Odi džuvľi, sava dikhľal, hin oda baro foros, so kraľinel upral savore kraľa pre phuv.”
Paľis dikhľom te avel tele andral o ňebos avre aňjelos, saves sas bari zor. Leskera slavatar e phuv rozvidňisaľiľa.
A vriskinďa zorale hangoha: “Peľa, peľa tele o baro Babilon! Ačhiľa lestar kher prekal o demona, o than prekal dojekh nažužo duchos the prekal dojekh nažužo the džungalo čiriklo.
Bo savore narodi pijenas andral leskeri zoraľi lubikaňi mol. O kraľa pre phuv leha kerenas o lubipen a ola, so cinen the bikenen, barvaľile leskere barikane barvaľipnastar.”
Andral o ňebos šunďom aver hangos, so phenelas: “Aven odarik avri, mire manušale, hoj te na keren leha o bini a te na chuden kotor leskere dukhendar!
Bo leskere bini doavle dži ko ňebos a o Del peske leperďa pre leskero nalačhipen.
Visaren lake pale avke, sar oj tumenge kerelas, den lake duvar ajci pal lakere skutki. Andre oda poharis, andre savo oj čhivkerelas, čhiven lake duvar ajci.
A keci pes lašarelas a ľidžalas pes upre, ajci la den cerpišagos the pharipen, bo andro jilo peske phenel: ‘Bešav mange sar e kraľovna, na som vdova a šoha (ňikda) na dikhava o pharipen.’
Vašoda andre jekh džives avena pre late o dukha, o meriben, e žaľa the e bokh a ela zlabarďi la jagaha, bo zoralo hin o Raj, o Del, savo la odsudzinel.
O kraľa la phuvakere rovena pre late a hikinena upral late, sar dikhena lakero thuv, hoj labol. Bo laha kerenas o lubipen a kiňešnones (mažľivones) dživenas andro barvaľipen.
Ačhena dural, daratar lakere dukhendar a phenena: ‘Jaj, vigos! Vigos tuke, ó, baro foros, zoralo foros Babilon, bo andre jekh ora avľa pre tu o sudos!’
The ola, save cinen the bikenen pre phuv, rovena a ena andre žaľa upral late, bo imar ňiko na cinela lengero tovaris:
O somnakaj, o rup, o dragane bara, o perli, o kmentos, o purpur, o hodvab, o šarlat, o všelijaka voňava kašta, o všelijaka veci le slonoskere kokalostar, o dragane kašta, o meďos, o trast, o mramoris,
e škorica, o voňavo amonos, o tymian, e myrha, o kaďidlos, e mol, o olejos, o sano aro, o ďiv (zrnos), o gurumňa, o bakre, o graja, o verdana, o otroka the o duši le manušengere.
Našľiľa tutar o ovocje, pal savo igen džalas tiri duša, a the savoro, so sas vzacno the bľišťaco, a imar šoha oda na arakhena!
Ola, save cinen the bikenen kala veci a save lestar barvaľile, ačhena dural daratar leskere dukhendar. Rovena, ena andre žaľa
a phenena: ‘Jaj, vigos! Vigos, ó, baro foros, so sas urdo andro šukar lole the fijalova pochtana a sas učhardo andre le somnakaha, le dragane barenca the le perlenca!
Tel jekh ora sas zňičimen kajso baro barvaľipen!’ Ačhela dural dojekh kormiďelňikos the sako, ko odarik predžal la loďaha, o namorňika the savore, save dživen le morostar,
a vriskinena, sar dikhena o thuv, hoj labol o foros. A phenena: ‘Savo foros sas ajso sar kada baro foros?’
Čhivkerenas peske o prachos pro šere a rovibnaha the pharipnaha vriskinenas: ‘Jaj, vigos! Vigos, ó, baro foros, andre savo savore, kas sas o loďi pro moros, barvaľile. Bo tel jekh ora sas zňičimen!’
Radisaľon upral late savore andro ňebos! Radisaľon the tumen, o sentna, o apoštola the o proroka! Bo o Del la odsudzinďa vaš oda, so tumenca kerelas.”
A jekh zoralo aňjelos hazdňa igen baro bar, sar o bar andral o malmos, čhiďa les andro moros a phenďa: “Avke zoraha ela tele čhido o Babilon, oda baro foros, a šoha pes imar na arakhela.
Imar šoha andre tu na šunďola o bašaviben olengero, save bašaven pro harfi, pro flauti the pro trubi, the o hangos avre lavutarengero. Imar šoha pes andre tu na arakhela ňisavo majstros, savo kerel varesavi buči, aňi andre tu na šunďola o hangos le malmoskero.
Šoha imar na labola andre tu o svetlos la momeľakero, aňi imar na šunďola andre tu o hangos le terneskero the la terňakero. Ola manuša, save tutar cinenas the bikenenas, sas bare manuša pre phuv. Savore narodi sas andre diliňarde tire čarenca.
A arakhľa pes andre late o rat le prorokengero the le sentnengero the savore manušengero, save sas murdarde pre phuv.”
Paľis šunďom andro ňebos vareso sar zoralo hangos igen but manušengero, sar vičinenas: “Haleluja! O spaseňje, e slava the e zor le Rajeske, amare Devleske!
Bo lačhe the čačipnaskere hin leskere sudi, bo odsudzinďa ola bara lubňa, savi musarelas e phuv peskere lubipnaha a diňa lake pale vaš o rat peskere služobňikengero.”
Phende the dujtovar: “Haleluja! O thuv latar avela upre pro furt!”
O bišuštar (24) phureder the o štar džide bitosťi pele a banďonas anglo Del, savo bešel pro tronos, a phende: “Amen. Haleluja!”
Andral o tronos avľa avri o hangos, so phenďa: “Lašaren amare Devles, savore leskere služobňika, tumen, save lestar daran, o cikne the o bare!”
Paľis šunďom vareso sar hangos but manušengero the but paňengero the zorale perumengero, so vičinenas: “Haleluja! Bo chudľa te kraľinel o Raj, amaro Del Nekzoraleder!
Radisaľuvas, khelas a das leske e slava! Bo avľa o bijav le Bakroreskero a leskeri terňi pes pririchtinďa
a diňa pes lake, hoj pes te urel andro žuže, igen šukar, bľišťace gada.” (Ola gada hine o čačipnaskere skutki le sentne manušengere.)
O aňjelos mange phenďa: “Pisin: ‘Bachtale hine ola, save hine vičimen pro bijav le Bakroreskero.’ ” A phenďa mange: “Kala hine o čačipnaskere lava le Devleskere.”
Me peľom paš leskere pindre, hoj te banďuvav anglal leste. Ale ov mange phenďa: “Ma ker ada! Me služinav le Devleske jekhetane tuha the le phralenca, save ľikeren o sveďectvo le Ježišoskero. Anglo Del banďuv! Bo olen, save vakeren le Ježišoskero sveďectvo, hin o prorocko duchos.”
Dikhľom phundrado o ňebos a jekhvareste pes sikaďa o parno graj a Oda, ko upre bešelas, pes vičinelas Pačivalo the Čačipnaskero. Leskero sudos the mariben hino čačipnaskero.
Leskere jakha sas sar o jagale plameňa, pro šero les sas but koruni. Sas pre leste pisimen nav, savo na džanelas ňiko, ča ov korkoro.
Urdo sas andro gada, so sas močimen andro rat a leskero nav sas: “O Lav le Devleskero.”
A o ňeboskere armadi džanas pal leste pro parne graja a sas urde andro žuže, parne gada.
Andral leskero muj avelas avri ostro šabľa, hoj laha te marel le naroden. Ov len ľidžala la trastuňa pacaha a ov pučinela avri andral o moľakero lisos e mol – e choľi le Nekzoraledere Devleskeri.
A pre leskere gada the pre leskero klubos les hin pisimen nav: O KRAĽIS LE KRAĽENGERO THE O RAJ LE RAJENGERO.
Paľis dikhľom te ačhel jekhe aňjelos andro kham. Zorale hangoha vriskinďa pre savore čirikle, save leťinenas andro luftos: “Aven, zdžan tumen pre le Devleskeri bari hoscina,
hoj te chan o ťela olengere, save mule: O kraľa, o generala, o zorale, o graja the ola, save upre bešen, savore slobodne the otroka, o cikne the bare.”
Dikhľom la šelma the le kraľen pal e phuv the lengere slugaďen, sar pes zdžan, hoj pes te maren oleha, ko bešelas pre oda graj, the leskere slugaďenca.
A e šelma sas zachudňi a laha the o falošno prorokos, savo kerelas anglal late o zazraki, savenca odcirdľa andro klamišagos olen, save priile o znakos la šelmakero the olen, save banďonas anglal lakero obrazis. Sodujdženen čhide džidonen andro jagalo jazeros, so labol la siraha.
Okla sas murdarde la šabľaha, so avelas avri andral o muj Oleske, ko bešelas pro graj. A savore čirikle čaľile lengere ťelendar.
Dikhľom aňjelos, savo avelas tele andral o ňebos. Sas les e kleja andral odi bari chev a andro vast baro lancos.
Chudľa le drakos, ole phure sapes, savo hin o beng the o satan, a phandľa les andre pro ezeros (1 000) berša.
Čhiďa les andre odi bari chev a zaphandľa a zapečaťinďa la andre, hoj imar buter te na odcirdel le naroden le Devlestar, medik na predžana o ezeros (1 000) berša. Paľis mušinel te avel premuklo pro cikno časos.
Dikhľom o troni a bešle upre ola, save chudle e autorita te sudzinel. Dikhľom the o duši ole dženengere, savenge sas odčhinde o šere vaš o sveďectvo le Ježišoskero the vaš o lav le Devleskero. Oda sas ola, save na banďile anglal e šelma aňi anglal lakero obrazis a na priile o znakos pre peskero čekat aňi pre peskero vast. Obdžiďile a kraľinenas le Kristoha ezeros (1 000) berša.
Kada hin o ešebno (peršo) ušťiben andral o meriben. Ale okla aver mule manuša na obdžiďile, medik na predžala ezeros (1 000) berš.
Bachtalo the sentno hin oda, kas o Del uštaďa andro ešebno ušťiben. Ole dženen o dujto meriben našťi kerel ňič, ale ena o rašaja le Devleske the le Kristoske a kraľinena leha ezeros (1 000) berša.
Sar predžana ola ezeros (1 000) berša, ela o satan premuklo andral peskeri bertena.
Avela avri, hoj le klamišagoha te scirdel le naroden, save hine pro štar phuvakere seri, o Gog the o Magog, hoj len te skidel andro mariben. Ena ajci but sar e moroskeri poši.
Gele pal caľi phuv a rozačhade pes pašal o taboris le sentnengero – o foros, so o Del kamel. Ale avľa tele e jag andral o ňebos a zlabarďa len.
O beng, savo len le klamišagoha scirdľa, sas čhido andro jagalo the sirakero jazeros, kaj hiňi the e šelma the o falošno prorokos. Ode ena mučimen rat-džives furt pro furt.
Dikhľom baro parno tronos the Oles, ko upre bešelas. E phuv the o ňebos anglal leste denašľa a na sas prekal lende than.
A dikhľom le mulen, le ciknen the le baren, te ačhel anglo tronos le Devleskero. A phundrade pes o zvitki a phundraďa pes the aver zvitkos, o zvitkos le dživipnaskero. O mule sas sudzimen pal oda, so sas pisimen andro zvitki, pal lengere skutki.
O moros diňa avri peskere mulen, save sas andre leste, a o meriben the o peklos dine le mulen, save sas andre lende. A sako sas sudzimen pal peskere skutki.
Paľis o meriben the o peklos sas čhide andre oda jagalo jazeros. Kada jagalo jazeros hin o dujto meriben.
Te varekaskero nav na sas pisimen andro zvitkos le dživipnaskero, sas čhido andro jagalo jazeros.
A dikhľom o nevo ňebos the e nevi phuv, bo ešebno (peršo) ňebos the ešebno phuv našľile a aňi o moros imar na sas.
Dikhľom oda sentno foros, o nevo Jeruzalem, te avel tele le Devlestar andral o ňebos. Sas pririchtimen sar e terňi, savi hiňi šukares urďi prekal peskero rom.
Le tronostar šunďom zoralo hangos, so phenďa: “Dikh, o Stanos le Devleskero hin maškar o manuša a bešela maškar lende. On ena leskere manuša a korkoro o Del ela lenca a ela lengero Del.
Ov khosela savore apsa pal lengere jakha a o meriben imar buter na ela. Aňi žaľa, aňi vika, aňi dukha imar buter na ena, bo o ešebne veci našľile.”
Oda, ko bešelas pro tronos, phenďa: “Dikh, kerav savoro nevo!” A phenďa mange: “Pisin, bo kala lava hine pačivale the čačipnaskere.”
Phenďa mange: “Imar hin dokerdo! Me som e Alfa the Omega, o Ešebno the o Posledno. Me dava oles, ko hino smedno, hijaba andral o prameňis, so del o džido paňi.
Oleske, ko ňerinela (zviťazinela), ačhela savoro sar ďeďictvos; me avava leskero Del a ov ela miro čhavo.
Ale ola, save daran, save keren o džungipen, save služinen le modlenge, the o napačivale, o vrahi, o lubara, o čaroďejňika, the savore klamara ena čhide andro jazeros, so labol la jagaha the la siraha. Kada hin o dujto meriben.”
Avľa ke ma jekh le efta aňjelendar, saven sas ola efta kuča pherarde le efta posledne dukhenca, a phenďa mange: “Av, sikavava tuke la terňa, la romňa le Bakroreskera.”
A ľigenďa man andro duchos pro baro the učo verchos a sikaďa mange oda baro foros, o sentno Jeruzalem, sar avel tele le Devlestar andral o ňebos.
Sas les e slava le Devleskeri a švicinelas sar žužo krištalos, avke sar o igen dragano bar jaspis.
Le foros sas učo the baro muros a dešuduj (12) brani a paš o brani dešuduj aňjela. Pre ola brani sas pisimen o nava le dešuduje kmeňengere le Izraeloskere manušengere.
Sas trin brani pal o vichodos, trin brani pal o severos, trin brani pal o juhos a trin brani pal o zapados.
Le foroskere muros sas dešuduj zakladi a pre lende dešuduj nava le dešuduje apoštolengere le Bakroreskere.
A oles, ko manca vakerelas, sas somnakuňi paca, hoj te merinel o foros the leskere brani the leskero muros.
O foros hino ačhado andre štvorcos, hino džinďardo ajci sar the buchlo. A merinďa o foros la pacaha a sas džinďardo 2 400 kilometri. Keci hino džinďardo, ajci hino the buchlo the učo.
A merinďa leskero muros a sas šovardeš the šov (66) metri. O aňjelos merinelas ajsa miraha sar o manuša.
A o muros sas ačhado le barestar jaspis a o foros le žuže somnakastar, so dičholas sar žužo caklos.
O zakladi le muroskere pašal o foros sas avrišukaľarde savore dragane barenca. Ešebno zakladoskero bar sas jaspis, dujto sas zafir, trito chalcedon, štarto smaragd,
pandžto sardonyx, šovto sardion, eftato chryzolit, ochtoto beryl, eňato topas, dešto chryzopras, dešujekhto hyacint the dešudujto ametyst.
Dešuduj brani sas dešuduj perlendar, dojekh brana sas andral jekh perla. E uľica le foroskeri sas žuži somnakaj sar žužo krištalos.
O chramos andre na dikhľom, bo leskero chramos hino o Raj, o Nekzoraleder Del, the o Bakroro.
Le foroske na kampel, hoj leske te labol o kham vaj o čhon, bo e slava le Devleskeri leske labol a leskeri lampa hin o Bakroro.
O narodi phirena andre leskero svetlos a o kraľa pal e phuv anena andre leste peskero baripen.
Leskere brani pes dživese na phandena andre, bo e rat ode na ela.
Anena andre leste o baripen the e pačiv le narodengeri.
A na džala andre leste šoha (ňikda) ňič nažužo, aňi oda, ko kerel o džungipen the o klamišagos, ale ča ola, save hine pisimen andre le Bakroreskero zvitkos le dživipnaskero.
Sikaďa mange žužo baro paňi, o paňi le dživipnaskero, so bľišťisaľolas sar o krištalos a avel avri andral le Devleskero the le Bakroreskero tronos
a džal maškar e uľica le foroskeri. A pal o soduj seri le paňeske sas o stromos le dživipnaskero, so anel dešuduvar beršeste ovocje: Sako čhon del peskero ovocje a o prajti pal o stromos hin pro sasťipen le narodenge.
Andro foros na ela ňič, so hino prekošlo. Le Devleskero the le Bakroreskero tronos ela andre leste a leskere služobňika leske služinena.
Dikhena leskero muj a leskero nav ela pre lengere čekata.
E rat imar na ela, na kampela lenge o svetlos la lampatar aňi le khamestar, bo o Raj, o Del, ela lengero svetlos. A on kraľinena furt pro furt.
A phenďa mange o aňjelos: “Kala lava hine pačivale the čačipnaskere. O Raj, o Del, savo del le proroken peskere Duchos, bičhaďa peskere aňjelos, hoj peskere služobňikenge te sikavel, so pes mušinela sig te ačhel.”
O Ježiš phenel: “Dikh, avava sig! Bachtalo hino oda, ko doľikerel o prorocke lava kale zvitkoskere!”
Me, o Jan, oda dikhľom the šunďom. Sar oda dikhľom the šunďom, peľom paš o pindre le aňjeloske, savo mange oda sikavelas, hoj les te lašarav.
Ale ov mange phenďa: “Ma ker ada! Bo the me služinav le Devleske avke, sar tu the tire phrala, o proroka the ola, save doľikeren o lava kale zvitkoskere. Anglo Del banďuv!”
A phenďa mange: “Ma zapečaťin andre a ma garuv o prorocke lava andral kada zvitkos, bo e ora hiňi pašes!
Ko kerel o nalačhipen, mi kerel o nalačhipen dureder; o melalo mi ačhel dureder melalo; o čačipnaskero mi kerel dureder o čačipen a o sentno mi ačhel dureder sentno.”
“Dikh!” phenel o Ježiš: “Avava sig a miro počiňiben hin manca, hoj te počinav sakoneske pal leskere skutki.
Me som e Alfa the Omega, o Ešebno the o Posledno, oda, ko savoro chudel te kerel a the savoro dokerel.
Bachtale hine ola, save peske rajbinen o gada. Len ela pravos ko stromos le dživipnaskero a šaj džana andro foros prekal o brani.
Ale avri ačhena o rikone, o čaroďejňika the ola, save keren o lubipen, save murdaren, save služinen le sochenge, the sako, ko rado dikhel o klamišagos the savore klamara.
Me, o Ježiš, bičhaďom mire aňjelos, hoj tumenge te vakerel avri kala veci pal o khangera. Me som o koreňis andral o pokoleňje le Davidoskero, e jasno tosaraskeri čercheň.”
O Duchos the e terňi phenen: “Av!” Oda, ko šunel, mi phenel: “Av!” Ko hino smedno, mi avel; ko kamel, mi lel peske o džido paňi hijaba.
Me dovakerav sakoneske, ko šunel o prorocke lava andral kada zvitkos: Te na dothovel vareso ke kala lava, bo oleske o Del dothovela o dukha, so hin pisimen andre kada zvitkos.
A te vareko odlela kale prorocke lavendar andral kada zvitkos, oleske o Del odlela leskero kotor pal o stromos le dživipnaskero the le sentne forostar, pal save hin pisimen andre kada zvitkos.
Oda, ko dosvedčinel kala veci, phenel: “He, avava sig!” Amen! Av, Rajeja Ježiš!
O lačhipen (milosť) le Rajeskero le Ježišoskero mi el tumenca! Amen.










































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































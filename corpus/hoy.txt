












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































अब्राहम उन पार, दाऊद उन पार, यीशु मसीह अन्द वंशावली ई प्रकार देल आद.
अब्राहम देल इसहाक पैदा आदुन, इसहाक देल याकूब, याकूब देल यहूदा अदिक आऊन वार्टुर पैदा आदुर.
यहूदा अदिक तामार देल फिरिस अदिक जोरह पैदा आदुर, फिरिस देल हिस्त्रोन, अदिक हिस्त्रोन देल एराम पैदा आदुन.
एराम देल अम्मीनादाब पैदा आदुन, अम्मीनादाब देल नहशोन, अदिक नहशोन देल सलमोन पैदा आदुन.
सलमोन अदिक राहाब देल बोअज पैदा आदुन, बोअज अदिक रूत देल ओबेद, अदिक ओबेद देल यिशै पैदा आदुन.
अदिक यिशै देल दाऊद राजा पैदा आदुन. अदिक दाऊद देल सुलैमान, आ आर्त इन व्हाट्या टु पैदा आदुन जो पयले उरिय्याह अन्द हिंग्स ईरोर.
सुलैमान देल रहबाम पैदा आदुन, रहबाम देल अबिय्याह, अदिक अबिय्याह देल आसाफ पैदा आदुन.
आसाफ देल यहोशाफात पैदा आदुन, यहोशाफात देल योराम, अदिक योराम देल उज्जियाह पैदा आदुन.
उज्जियाह देल योताम पैदा आदुन, योताम देल आहाज, अदिक आहाज देल हिजकिय्याह पैदा आदुन.
हिजकिय्याह देल मनश्शिह पैदा आदुन, मनश्शिह देल आमोन, अदिक आमोन देल योशिय्याह पैदा आदुन.
अदिक बाक इस्त्राएल इन लॉकुरी बंदी माळकु बेबीलोन ओया होती योशिय्याह देल यकुन्याह, अदिक आऊन वार्टुर पैदा आदुर.
बंदी आगकु बेबीलोन पोहचुसदुर बाद्दा यकुन्याह देल शालतिएल पैदा आदुन, अदिक शालतिएल देल जरूब्बाबिल पैदा आदुन.
जरूब्बाबिल देल अबीहूद पैदा आदुन, अबीहूद देल इल्याकीम, अदिक इल्याकीम देल अजोर पैदा आदुन.
अजोर देल सदोक पैदा आदुन, सदोक देल अखीम, अदिक अखीम देल इलीहूद पैदा आदुन,
इलीहूद देल इलियाजार पैदा आदुन, इलियाजार देल मत्‍तान, अदिक मत्‍तान देल याकूब पैदा आदुन.
याकूब देल यूसुफ पैदा आदुन, जो मरियम इनव गांड्ड ईरोन, अदिक मरियम देल यीशु जो मसीह कहलुस्तान, पैदा आदुन.
ईद प्रकार अब्राहम टु हुळकु दाऊद ताका चौदा पीढ़ी आदव, अदिक दाऊद टु बेबीलोन इक बंदी आगकु पोहचुस्कु आगासताका चौदा पीढ़ी, अदिक बंदी आगकु बेबीलोन इक पोहचुस्कु आगा समय टु मसीह ताका चौदा पीढ़ी आदव.
यीशु मसीह अन्द जनम इत्‍ता प्रकार देल आत, कि याग आऊन मोय मरियम इन सगाई यूसुफ उन सांगुळ आगेत, रा आंदुर्द मिलन आगोर से पयले अच आक पवित्र आत्मा दी टु व्हाट्या दी ईरोर.
इदुरसाटी आकिन गांड्ड यूसुफ जो न्यायी मंळसा ईरोन अदिक आकी बदनाम माळोद ईला चाहासोन, आकी चुपचाप बिट्ट बुळोद विचार माळदुन.
याग आव ईव मातगोळ्द सोच दा का ईरोन रा प्रभु उन स्वर्गदूत आऊक कान्सा दा कांळ्सकु अनली कुरतुन, “हे यूसुफ! दाऊद उन पार, नी मरियम उक हिंग्स माळली अंजबाळ, यतिकी जो आकिन गर्भ दा आद, अद पवित्र आत्मा दी टु आद.
आक पार उक हाळदार अदिक नी आऊन हेसुर यीशु ईटेत, यतिकी आव तान लॉकुरी आंदुर पापगोळ देल बिळस्यान.”
ईद सब इदुरसाटी आत कि जो वचन प्रभु भविष्यवक्ता अन्द द्वारा अंदिदुन, अद पुरा आगुल:
“ऊंद कुवारा पोर व्हाट्या दी ईत्‍तार अदिक ऊंद पार उक हाळदार, अदिक आऊन हेसुर इम्मानुएल ईटकु आदीत,” यदुर्द मतलब आद, “परमेश्वर नाम सांगुळ.”
आग यूसुफ जप दा टु यदकु प्रभु अन्द स्वर्गदूत उन आग्या अन्द अनुसार मरियम उक हिंग्स माळकु मान्या तंदुन;
अदिक यागासताका आक पार हाळदिदील आगासताका यूसुफ आकिन हात्‍ती होगीदिल: अदिक आव आ पार उन हेसुर यीशु ईटदुन.
हेरोदेस राजा अन्द दिनगोळ दा याग यहूदिया प्रदेश इन बैतलहम ऊरा यीशु उन जनम आत, रा नोळी, पूर्व दिशा टु हापाळ सा जानकार लॉकुर यरूशलेम दा बंदकु केळली कुरतुर,
“यहूदीगोळव राजा यार्द जनम आग्याद, यल आन? यतिकी नाव पूर्व दा आऊन तारा नोळेव, अदिक नाव आऊक प्रणाम माळली बंदेव.”
ईद केळकु हेरोदेस राजा अदिक आऊन सांगुळ पुरा यरूशलेम घबरूसेत.
आग आव यहूदी समाज इन सप्पा प्रधान याजकगोळी अदिक शास्त्रीगोळी जमा माळकु आंदुर से केळदुन, “कि मसीह अन्द जनम यल आग पायजे.”
आंदुर आऊन से अंदुर, “यहूदिया अन्द बैतलहम दा, यतिकी परमेश्वर उन भविष्यवक्ता अन्द द्वारा ईद लिख्सकु आग्याद:
‘हे बैतलहम, नी जो यहूदा अन्द प्रदेश दा आय, नी यातोदारा भी रीति देल यहूदा अन्द अधिकारीगोळ दा सब से स्याणेव हैलेच; यतिकी नीन दा टु ऊंद अधिपती होट्टान, जो नान प्रजा इस्त्राएल इन रखवाली माळ्यान.’”
आग हेरोदेस जानकारगोळी चुपचाप कारूकु आंदुर से केळदुन कि तारा ठीक याता समय दा कांळ्सीत,
इदुरसाटी आव ईद अनकु आंदरी बैतलहम कळुदुन, “होगी, आ पार उन बारा दा बेस-बेस मालूम माळी, अदिक याग आव सिक्‍केदान रा नानी बातणी कोळी ताकी ना भी बंदकु आऊक प्रणाम माळाईन.”
आंदुर राजा अन्द मात केळकु होटोदुर, अदिक जो तारा आंदुर पूर्व दी नोळीदुर अदा तारा आंदुर मुंद-मुंद नळोद; अदिक यल चिग्द ईरोद, आ जागा अन्द म्याकुच पोहचुस्कु रूकसेत.
आ तारा अक नोळकु आंदुर हापाळ खुश आदुर.
आंदुर आ मान्ना दा पोहचुस्कु आ पार उक आऊन मोय मरियम इन सांगुळ नोळदुर, अदिक बांगकु आ पार उक प्रणाम माळदुर, अदिक तान-तान झ्वारा खोल्सकु आऊक व्हान्ना, लुबान, अदिक गन्धरस इन भेंट येर्सदुर.
आग परमेश्वर कान्सा दा आंदरी चेतावनी कोटकु ईद अंदुन कि हेरोदेस उन हात्‍ती मात्‍त होगबाळेतीर, आंदुर दुसरा हादी देल तान द्याश दा होटोदुर.
आंदुर होगदुर बाद्दा प्रभु उन ऊंद स्वर्गदूत कान्सा दा यूसुफ उक कांळ्सकु अंदुन, “येळ, आ पार उक अदिक आऊन मोय इक हुळकु मिस्त्र द्याश इक ओळेग; अदिक यागासताका ना नीन से अनालीन, आगासताका अल्या ईरेत; यतिकी हेरोदेस ई पार उक ढुंढ़सेत्यान कि आऊक कोन्सुस बुळुल.”
आग आव ईळ्लकी इच यदकु पार अदिक आऊन मोय इक हुळकु मिस्त्र द्याश इक ओळेदुन,
अदिक हेरोदेस उन सायास्ताका अल्या ईत्‍तुन. इदुरसाटी कि अद वचन जो प्रभु भविष्यवक्ता अन्द द्वारा अंदिदुन अद पुरा आगुल: “ना तान पार उक मिस्त्र द्याश टु कार्सदिन.”
याग हेरोदेस ईद नोळदुन, कि तारागोळ्द बारा दा जानकारी ताकोमावाळेर जानकार लॉकुर आऊन सांगुळ ध्वाका माळदुर, आग आव सिट्ट देल बेक्‍की घाई आगेदुन, अदिक लॉकुरी कळुकु जानकार लॉकुर द्वारा तारा नोळोद समय इन अनुसार बैतलहम अदिक अदुर आसपास इन जागा अन्द सप्पा चिकोरी जो येढ्ढ वर्ष इनोर या आंदुर से स्याणेर ईरोर, कोन्सुस बुटुन.
आग अद वचन जो यिर्मयाह भविष्यवक्ता अन्द द्वारा अंदकु आगीत, अद पुरा आत:
“रामाह ऊर दा दुख भरा ऊंद आवाज केळ बत्‍त, वोरलोद अदिक हापाळ गयरा विलाप इन ईरोद; राहेल तान चिकोर साटी वोरलोर, अदिक शांत आगोद ईला चाहासोर, यतिकी ईग आ चिकोर सोतोगीदुर.”
हेरोदेस उन सोत्‍तुर बाद्दा, प्रभु उन स्वर्गदूत मिस्त्र दा यूसुफ उक कान्सा दा कांळ्सकु अंदुन.
“येळ, पार उक अदिक आऊन मोय इक हुळकु इस्त्राएल इन द्याश दा होटोग, यतिकी जो पार उन जीव ताकोमोद चाहासोर, आंदुर सोतोग्यार.”
यूसुफ येद्दुन, अदिक पार उक अदिक आऊन मोय इक सांगुळ हुळकु इस्त्राएल इन द्याश दा बंदुन.
लेकीन ईद केळकु कि अरखिलाउस तान आप्प हेरोदेस उन जागा दा यहूदिया मा राज्य माळेत्यान, अल होगोर से अंजदुन. बाक कान्सा दा परमेश्वर उन दी टु बातणी ताकोमकु गलील प्रदेश दा होटोदुन.
आव अल नासरत हेसुर इन नगर दा होगकु कुरतुन, ताकी अद वचन पुरा आगुल, जो भविष्यवक्तागोळ द्वारा अंदकु आगीत: “आव नासरी कहलुस्यान.”
आ दिनगोळ दा बपतिस्मा कोळावाळा यूहन्ना बंदकु यहूदिया अन्द आळी दा ईद प्रचार माळली कुरतुन:
“पापगोळ देल मन तिर्गुसी, यतिकी स्वर्ग इन राज्य हात्‍ती होट बंदाद.”
इव आवा हुन यार्द मातकात यशायाह भविष्यवक्ता अन्द द्वारा माळकु आग्याद: “आळी दा ऊंद कारावाळा अन्द आवाज केळ बरेत्याद, कि प्रभु उन हादी तयार माळी, आऊन सळकगोळी सरका माळी.”
ईव यूहन्ना ऊँट इन चुट्टीगोळ्द फळक्या हाक्‍कु अदिक नेळु मा तोगुल इन पट्टा कटकु ईरतोगोन. फाफा अदिक आळी दाकळोद शयद तिनतोगोन.
आग यरूशलेम अदिक पुरा यहूदिया प्रदेश, अदिक यरदन गांगा अन्द आस-पास इन सप्पा क्षेत्र अन ईरावाळेर लॉकुर आऊंद हात्‍ती बंदकु जमा आदुर.
आंदुर तान-तान पापगोळी मान्सकु यरदन गांगा दा आऊन से बपतिस्मा ताकोंडुर.
याग आव हापाळ सा फरीसी अदिक सदूकीगोळी बपतिस्मा ताकोमोर साटी तान हात्‍ती बर्त नोळदुन, रा यूहन्ना अंदुन, “हे हाव इन चिकोरा, याव नीमी चतरा माळ बुटुन कि परमेश्वर उन बरावाळा प्रकोप देल ओळी?
इदुरसाटी हिंग मातगोळ माळी जो नीम पश्चाताप इक तोर्सतद,
अदिक तान-तान मन दा ईद विचार माळबाळी कि नाम आप्प अब्राहम हुन; यतिकी ना नीम से अनतीन कि परमेश्वर ई कल्लगोळ देल भी अब्राहम उन साटी औलाद पैदा माळ सकतान.
ईग कोळ्ली मार्रगोळ्द जळी मा ईटकु आद, इदुरसाटी जो-जो मार्र वळ्लीद काय तराल, अदरी कळकु अदिक बेक्‍की दा हाक्‍कु आदीत.
ना रा नीर देल नीमी मन तिर्गुसोद बपतिस्मा कोळतीन, लेकीन जो नान बाद्दा बरावाळा आन, आव नान से ताकतवर आन; ना रा आऊन केरू तेगा लायक भी हैलेच. आव नीमी पवित्र आत्मा अदिक बेक्‍की देल बपतिस्मा कोट्टान.
आऊन मार्र आऊन कय दा आद, अदिक आव तान केई वळ्लीद तरीका देल साफ माळ्यान, अदिक तान गोदीगोळी रा ढ्वाला दा जमा माळ्यान, लेकीन भूसा अन्द गवान्डा अक आ बेक्‍की दा होताक्यान जो यागलु नुनाल्द.”
आ समय यीशु गलील टु यरदन गांगा अन्द किनारा मा बपतिस्मा कोळावाळा यूहन्ना अन्द हात्‍ती आऊन से बपतिस्मा ताकोमली बंदुन.
लेकीन यूहन्ना ईद अनकु आऊक रोक्सली कुरतुन, “नानी रा नींद कय देल बपतिस्मा ताकोमोद जरवत आद, अदिक नी नान हात्‍ती बंद्या?”
यीशु आऊक ईद उत्‍तर कोट्टुन, “ईग रा हिंग अच आगगोळ, यतिकी नामी ईदा रीति देल सप्पा न्यायीपन इन क्याल्सागोळी पुरा माळोद उचित आद.” आग यूहन्ना आऊन मात मान्स कोंडुन.
अदिक यीशु बपतिस्मा ताकोमकु तुरन्त नीर दा टु म्याकुच बंदुन, अदिक अदा समय आऊन साटी स्वर्ग खुल्सेत, अदिक आव परमेश्वर उन आत्मा अक कबूतर इन घाई ईळुतेला अदिक तान म्याकुच बरतेला नोळदुन.
अदिक स्वर्ग टु ईद आकाशवाणी आत “ईव नान प्रिय पार हुन, ईऊन से ना हापाळ खुश आईन.”
आग पवित्र आत्मा यीशु उक सुनसान जागा दा ओईत ताकी शैतान उन द्वारा आऊन परीक्षा आगुल.
आव चालीस दिन, अदिक चालीस ईळ्लक, उपास माळ कोंडुन, आग आऊक हशु हत्‍त.
आग परखुसावाळा शैतान हात्‍ती बंदकु आऊन से अंदुन, “अगर नी परमेश्वर उन पार हुय, रा अंदकोम, कि ई कल्ल रोट्टगोळ बंसेगुल.”
यीशु उत्‍तर कोट्टुन: “शास्त्र दा लिख्सकु आद, ‘मंळसा सिर्फ रोट्टी देल अच जित्‍ता ईरतीदील, लेकीन हर ऊंद वचन देल जो परमेश्वर उन बाय देल होळतद.’”
आग शैतान यीशु उक यरूशलेम इन पवित्र नगर दा ओईत अदिक मंदिर इन स्यांडा मा नीदरूस्त,
अदिक आऊन से अंत, “अगर नी परमेश्वर उन पार हुय, रा तान तान इक ल्यालमा केळ्दबुळ; यतिकी शास्त्र दा लिख्सकु आद: ‘आव नीन बारा दा तान स्वर्गदूतगोळी आग्या कोट्टान, अदिक आंदुर नीनी कयगोळ दा नेगु कोंडार; ईलारा हिंग आगबाळुल कि नीन कालगोळी कल्ल देल ठेस हत्‍तुल.’”
यीशु आऊन से अंदुन, शास्त्र दा ईद भी लिख्सकु आद: “नी प्रभु तान परमेश्वर उन परीक्षा माळबाळ.”
बाक शैतान यीशु उक ऊंद हापाळ ऊँचा पहाळी मा ओईत अदिक पुरा दुनिया अन्द राज्य अदिक अदुर्द वैभव तोर्सकु,
आग शैतान यीशु से अंत, “अगर नी बांगकु नानी प्रणाम माळ्या, रा ना ईद सब कुछ नीनी कोट बुळाईन.”
आग यीशु आ शैतान उक उत्‍तर कोट्टुन, “हे शैतान दुर आगेग, यतिकी शास्त्र दा लिख्सकु आद: नी तान प्रभु परमेश्वर उन भक्ति माळ, अदिक सिर्फ आऊंदा उपासना माळ.”
अदिक नोळी शैतान आऊन हात्‍ती टु होटोत, अदिक स्वर्गदूत बंदकु आऊन स्यावा माळली कुरतुर.
याग यीशु ईद केळदुन कि बपतिस्मा कोळावाळा यूहन्ना बंदी माळकु आगेग्यान, रा आव गलील इक होटोदुन.
अदिक आव नासरत इक बिटकु कफरनहूम नगर दा बंदुन, जो झील इन किनारा जबूलून अदिक नप्ताली इन द्याश दा आद, होगकु ईरली कुरतुन;
ताकी जो यशायाह भविष्यवक्ता अन्द द्वारा अंदकु आगीत, अद पुरा आगुल:
“जबूलून अदिक नप्ताली इन द्याश, झील इन हादी देल यरदन इन आप्पाटी, गैरयहूदीगोळ द्याश गलील दा!
जो लॉकुर अंधार जिंदगी माळोर, आंदुर ऊंद धोळ्द महान ज्योति नोळदुर; अदिक जो मृत्यु उन द्याश अदिक सावली दा कुर्तकु ईरोर, आंदुर मा ज्योति चमकुस्त.”
आ समय टु यीशु प्रचार माळोद अदिक ईद अनोद सुरूवात माळदुन, “तान पापगोळ देल मन तिर्गुसी यतिकी स्वर्ग इन राज्य हात्‍ती होट बंदाद.”
गलील इन झील इन किनारा वयाळतेला यीशु येढ्ढ वार्टुरी मतलब शमौन उक जो पतरस कहलुस्तान, अदिक आऊन वार्ट अन्द्रियास उक झील दा जार हाक्त नोळदुन; यतिकी आंदुर मेन हुडावाळेर ईरोर.
यीशु आंदुर से अंदुन, “नान हिंद बरी, रा ना नीमी मंळसागोळी ह्यांग परमेश्वर उन राज्य दा तरतार अद कलसाईन.”
आंदुर तुरन्त जारगोळी बिटकु आऊन हिंद होटोदुर.
अल टु मुंद वाळुसकु, यीशु मात्‍त येढ्ढ वार्टुरी मतलब जब्दी इन पार याकूब अदिक आऊन वार्ट यूहन्ना अक नोळदुन. आंदुर तान आप्प जब्दी इन सांगुळ ड्वांगा मा तान जारगोळी सुधारसोर. आव आंदरी भी कारदुन.
आंदुर तुरन्त ड्वांगा अदिक तान आप्प उक बिटकु आऊन हिंद होटोदुर.
यीशु पुरा गलील दा वयाळतेला आंदुर्द सभागृहगोळ दा उपदेश कोळोन, अदिक राज्य अन्द खुशखबरी प्रचार माळोन, अदिक लॉकुर्द हर प्रकार इन बिमारगोळी चंगा माळदुन अदिक कमजोरी इक दुर माळतेला ईत्‍तुन.
अदिक पुरा सीरिया द्याश दा आऊन यश फैलुसेत; अदिक लॉकुर सब बिमारगोळी जो नाना प्रकार इन बिमारगोळ अदिक दुखगोळ दा जकळुसकु ईरोर, अदिक यारदा दुष्टआत्मागोळ ईरव, अदिक मिर्गीवाळेर अदिक लकवा नोर रोगीगोळी, आऊन हात्‍ती तंदुर अदिक आव आंदरी चंगा माळदुन.
गलील अदिक दिकापुलिस, यरूशलेम, यहूदीया अदिक यरदन गांगा अन्द आप्पाटी टु भीळ इन भीळ आऊन हिंद आगेत.
यीशु भीळ इक नोळकु पहाळी मा येरेदुन, अदिक याग कुरतोदुन रा आऊन चेलागोळ आऊन हात्‍ती बंदुर.
अदिक आव आंदरी ईद उपदेश कोळली कुरतुन:
धन्य आर आंदुर, जो मन देल गरीब आर, यतिकी स्वर्ग इन राज्य आंदुर दा आद.
“धन्य आर आंदुर, जो शोक माळतार, यतिकी आंदरी दिलासा सिक्‍कीत.
धन्य आर आंदुर, जो नम्र आर, यतिकी आंदुर धरती इन वारीसदार आदार.”
“धन्य आर आंदुर, जो न्यायीपन इन हस्तकु अदिक निरळ्ककु आर, यतिकी आंदुर संतुष्ट माळकु आदार.”
“धन्य आर आंदुर, जो दयालु आर, यतिकी आंदुर मा दया माळकु आदीत.”
धन्य आर आंदुर, यार्द मन शुद्ध आव, यतिकी आंदुर परमेश्वर उक नोळ्यार.
धन्य आर आंदुर, जो मेल माळावाळेर आर, यतिकी आंदुर परमेश्वर उन चिकोर कहलुस्यार.
धन्य आर आंदुर, जो न्यायीपन इन कारण सतुस्कु आगतार, यतिकी स्वर्ग इन राज्य आंदुर्द अच हुन.
धन्य आईर नीव, याग मंळसा नान कारण नीम्द अपमान माळ्यान, अदिक सतुस्यान अदिक ख्वाटा माताळ माताळकु नीम्द विरोध दा सब प्रकार इन बुरा मात अंदान.
आग खुश अदिक मगन ईरेतीर, यतिकी नीम साटी स्वर्ग दा धोळ्द प्रतिफल आद. यतिकी आंदुर आ भविष्यवक्तागोळी भी जो नीम से पयले ईरोर ईदा रीति देल सतुसीदुर.
“नीव पृथ्वी इन ऊप्प हुईर, लेकीन अगर ऊप्प इन स्वाद बिगळुसेदित, रा अद बाक याता चिज देल नमकीन माळकु आदीत? बाक अद यातोदु क्याल्सा अन्द हैलेच, सिर्फ इदुर्द कि व्हार्या भिटकु आगुल अदिक मंळसागोळ्द काल देल मेटकु आगुल.”
नीव दुनिया अन्द ज्योति हुईर. जो नगर पहाळी मा बसुस्कु आद अद होचकु ईरसकाल.
अदिक लॉकुर दिंग्या होत्‍ताकु बर्तन इन ल्यालमा ईटालुर लेकीन दीवट मा ईटतार, आग अदुर देल मान्ना अन्द सप्पा लॉकुरी ऊजुळ सिकतद.
अदा प्रकार नीम ऊजुळ मंळसागोळ्द मुंद चमकुसुल कि आंदुर नीम वळ्लीद क्याल्सागोळी नोळकु नीम आप्प उन, जो स्वर्ग दा आन, बळाई माळुल.
“ईद सम्सबाळी, कि ना व्यवस्था या भविष्यवक्तागोळ किताबगोळी नाश माळली बंदीन, नाश माळली ईला, लेकीन पुरा माळली बंदीन.
यतिकी ना नीम से खरा माताळतीन, कि यागासताका आकाश अदिक पृथ्वी टलुसेगाल, आगासताका व्यवस्था ऊंद ऊंद मात भी बिना पुरा आग्द टलुसतीदिल.”
इदुरसाटी जो यावारा इव स्यांळ्द से स्यांळ्द आग्यागोळ दा टु यातोदारा ऊंद आग्या अक मुरूल, अदिक हांग अच लॉकुरी कल्सुल, आव स्वर्ग इन राज्य दा सप्पा मुंदुर से स्याणेव कहलुस्यान; लेकीन जो यावारा आ आग्यागोळ्द पालन माळ्यान अदिक अवरी कलस्यान, आवा स्वर्ग इन राज्य दा महान कहलुस्यान.
यतिकी ना नीम से अनतीन, कि अगर नीम न्यायीपन शास्त्रीगोळ अदिक फरीसीगोळ्द न्यायीपन देल धोळ्द ईरतीदील, रा नीव स्वर्ग इन राज्य दा यागलु प्रवेश माळ सकतीदिल.
“नीव केळ कोंडीर, कि पूर्वकाल इन लॉकुर से अंदकु आगीत, कि ‘कोन्न बाळी’ अदिक ‘जो यावारा कोनतान आव कचेरी दा सजा अन्द लायक ईत्‍तान.’
लेकीन ना नीम से ईद अनतीन, कि जो यावारा तान वार्ट उन सिट्ट माळ्यान, आव कचेरी दा सजा अन्द लायक ईत्‍तान, अदिक जो यावारा तांद वार्ट उक निकम्मा अंदान आव महासभा दा सजा अन्द लायक ईत्‍तान; अदिक जो यावारा अंदान ‘ये मूर्ख’ आव नरक इन बेक्‍की दा सजा अन्द लायक ईत्‍तान.
इदुरसाटी अगर नी तान भेंट वेदी मा तंद्या, अदिक अल नी याद माळ्या, कि नीन वार्ट उन मन दा नीन साटी येनारा विरोध आद,
रा तान भेंट अल्या वेदी इन मुंद बिट बुळ, अदिक होगकु पयले तान वार्ट उन से मेल मिलाप माळ अदिक राजी आगकु बर अदिक तान भेंट येर्स.”
यागासताका नी तान आरोप हचावाळा अन सांगुळ हादी मा का आय, आऊन से झटपट मेल मिलाप माळकोम ईदारा हिंग आगबाळुल कि आरोप हचावाळा नीनी न्यायाधीश उक सोप्सुल, अदिक न्यायाधीश नीनी कत्‍तीहुडावाळा अक सोप्स बुळुल, अदिक नीनी जयल दा हाक्‍कु आगुल.
ना नीन से खरा माताळतीन कि यागासताका नी कवळी-कवळी तुम कोळाल आगासताका अल टु बिळ सकतीदिल.
“नीव केळ कोंडीर कि अंदकु आगीत, ‘व्यभिचार माळबाळेतीर.’
लेकीन ना नीम से ईद अनतीन, कि जो यावारा यातारा आर्त इक बुरा नजर देल नोळतान आव तान मन दा आकिन से व्यभिचार माळ कोंडुन.
अगर नीन ऊम्मा कण्ण नीनी ठोकर तिनसुल, रा अदरी तेगुकु भीट बुळ; यतिकी नीन साटी ईदा वळ्लीद आद कि नीन शरीर दा टु ऊंद अंग नाश आगेगुल अदिक नीन पुरा शरीर नरक दा हाक्‍कु आगबाळुल.
अगर नीन ऊमा कय नीनी ठोकर तिन्सतद, रा अदरी कळकु भीट बुळ; यतिकी नीन साटी ईदा वळ्लीद आद कि नीन मय दा टु ऊंद नाश आगुल अदिक नींद पुरा शरीर नरक दा हाक्‍कु आगबाळुल.”
“ईद भी अंदकु आगीत, ‘जो यावारा तान हिंग्स उक बिळोद चाहास्यान, रा आकी छोळचिट्टी कोळुल.’
लेकीन ना नीम से ईद अनतीन की जो यावारा तान हिंग्स उक व्यभिचार इन शिवाय अदिक दुसरा कारण देल बिट्ट बुळतान, रा आव आकिन से व्यभिचार माळसुसतान; अदिक जो यावारा आ आर्त इन से जो गांड्ड उक बिटकु आर मदा माळतान, रा आव भी व्यभिचार माळतान.”
“बाक नीव केळ कोंडीर कि पूर्वकाल इन लॉकुर से अंदकु आगीत, ‘ख्वाटा किर्‍या तिनबाळेतीर, लेकीन प्रभु उन साटी तान किर्‍या अक पुरा माळेतीर.’
लेकीन ना नीम से ईद अनतीन कि यागलु किर्‍या तिनबाळेतीर; ना रा स्वर्ग इन, यतिकी अद परमेश्वर उन सिंहासन हुन;
ना धरती अन्द, यतिकी अद आऊन कालगोळ्द पायदान हुन; ना यरूशलेम इन, यतिकी अद महान राजा अन्द नगर हुन.
तान ताल्ला अन्द भी किर्‍या तिनबाळेतीर यतिकी नीव ऊंद चुट्टी इक भी ना बिळीद, ना करीद माळ सकतीर.
लेकीन नीम्द मात ‘हव’ इन ‘हव,’ या ‘ईला’ अन्द ‘ईला’ आगुल; यतिकी जो येनारा इदुर से यक्कुल आगतद अद बुराई देल आगतद.”
“नीव केळ कोंडीर कि अंदकु आगीत, ‘कण्ण इन बदला कण्ण, अदिक हल्ल इन बदला हल्ल.’
लेकीन ना नीम से ईद अनतीन कि जो नीम से बुरा व्यवहार माळतान आऊन सामना माळबाळेतीर; लेकीन जो यावारा नीम्द ऊम्मा गाल्ला मा क्याबरा बळदान, रा आऊन दी दुसरा गाल्ला भी तिर्गुस बुळी.
अगर यावारा नीम मा जबरदस्ती माळकु नीम्द कुळता बेळोद चाहास्यान, रा आऊक कोट भी कोट्ट बुळी.
जो यावारा नीमी कोस तिम जागा दा वोतान, रा आऊन सांगुळ येढ्ढ कोस होटोग.
जो यावारा नीम से बेळ्यान, आऊक कोळी; अदिक जो नीम से उदार बेळोद चाहासतान, आऊन से बाय तिर्गुसबाळी.”
“नीव केळ कोंडीर कि अंदकु आगीत, ‘तान मान्ना हातळोर से प्यार ईटेतीर, अदिक दुश्मनगोळ से दुश्मनी.’
लेकीन ना नीम से ईद अनतीन कि तान दुश्मनगोळ से प्यार ईटी अदिक जो नीमी सतुस्तार आंदुर साटी प्रार्थना माळी,
यदुर देल नीव तान स्वर्गीय आप्प उन औलाद ठहरूसीर यतिकी आव तान सुर्य वळ्लीद अदिक बुरा येढ्ढु मा उदय माळतान, न्यायी अदिक अन्यायी येढ्ढु मा नीर बरसुस्तान.
यतिकी अगर नीव तान प्यार इट्टावाळेर से अच प्यार ईट्टीर, रा नीम साटी येन फल आदीत? येन कर ताकोमावाळेर भी हिंगा माळालुर?”
“अगर नीव सिर्फ तान वार्टुर्द अच भलाई माळीर, रा यातोद धोळ्द क्याल्सा माळतीर? येन गैरयहूदी लॉकुर भी हिंगा माळालुर?
इदुरसाटी नीव सिद्ध आगी, ह्यांग नीमव स्वर्गीय आप्प सिद्ध आन.”
“सावधान ईरी! नीव मंळसागोळी तोरसोर साटी तान न्याय इन क्याल्सा माळबाळेतीर, ईलारा नीव तान स्वर्गीय आप्प उन से येनु उच प्रतिफल ताकोम सकतीदिल.”
“इदुरसाटी याग नीव दान माळी, रा तान मुंद सैनाई मुर्सुसबाळी, ह्यांग कपटी लॉकुर, सभागोळ अदिक गलीगोळ दा माळतार, ताकी लॉकुर आंदुर बळाई माळुल. ना नीम से खरा माताळतीन कि आंदुर तान प्रतिफल ताकोम कोंडार.
लेकीन याग नीव दान माळी, रा जो नीम ऊम्मा कय माळतद, अद नीव तान डाक्या कय इक मालूम नळुगोळ बाळेतीर.
कि नीम दान होचकु ईरूल, अदिक आग नीम आप्प जो होचकु नोळतान, नीमी प्रतिफल कोट्टान.”
“याग नीव प्रार्थना माळीर, रा कपटीगोळ घाई आगबाळी, यतिकी लॉकुरी तोरसोर साटी सभागृह दा अदिक सळक इन मोळ मा निदुरकु प्रार्थना माळोद आंदरी वळ्लीद हततद. ना नीम से खरा माताळतीन कि आंदुर तान प्रतिफल ताकोम कोंडार.
लेकीन याग नीव प्रार्थना माळी, रा तान कमरा दा होगी; अदिक कवाळ बंद माळकु तान आप्प उन से गुप्त दा प्रार्थना माळीर. आग नीम आप्प जो होचकु नोळतान नीमी प्रतिफल कोट्टान.”
प्रार्थना माळाहोती गैरयहूदीगोळ घाई घळी-घळी माताळ बाळेतीर, यतिकी आंदुर सोचतार कि आंदुर्द हापाळ माताळदुर देल आंदुर्द केळकु आदीत.
इदुरसाटी नीव आंदुर्द घाई आगबाळी, यतिकी नीम आप्प नीम बेळा से पयला अच जान्सतान कि नीम येन येन जरवतगोळ आव.
इदुरसाटी नीव ईत्‍ता रीति देल प्रार्थना माळतोगी: “हे नाम आप्प, नी जो स्वर्ग दा आय; नीन हेसुर पवित्र मान्सकु आगुल.
दुनिया दा नीन राज्य बरूल. नीन इच्छा ह्यांग स्वर्ग दा पुरा आगताव, हांग अच पृथ्वी मा भी आगुल.
नाम हागुल तिर्मुद रोट्टी ईंद नामी कोळ.
अदिक यात्‍ता प्रकार देल नाव तान अपराधीगोळ माफ माळेव, हांग अच नी भी नाम पापगोळी माफ माळ.
अदिक नामी परीक्षा दा तरबाळ, लेकीन बुराई देल ऊळ्स.”
“इदुरसाटी अगर नीव मंळसागोळ्द अपराध माफ माळीर, रा नीम स्वर्गीय आप्प भी नीमी माफ माळ्यान.
अदिक अगर नीव मंळसागोळ्द अपराध माफ माळतीदील, रा नीम स्वर्गीय आप्प भी नीमव अपराध माफ माळतीदील.”
“याग नीव उपास माळीर, रा कपटीगोळ घाई नीम मार्रा मा उदासी ईरबाळुल, यतिकी आंदुर तान मार्रा हांग अच माळकु ईटतार, यतिकी लॉकुर आंदरी उपासी समसुल. ना नीम से खरा माताळतीन कि आंदुर तान प्रतिफल ताकोम कोंडार.
लेकीन याग नीव उपास माळीर रा तान ताल्ला मा याण्णा ऊदी अदिक मार्रा तोळी,
ताकी लॉकुर ईला लेकीन नीन आप्प जो गुप्त आन, नीनी उपासी जान्सुल ई दशा दा नीन आप्प जो गुप्त कर्मगोळी नोळकु, नीनी अऊर्द प्रतिफल कोट्टान.”
“तान साटी पृथ्वी मा धन जमा माळबाळेतीर, यल किळा अदिक जंग नाश माळताव, अदिक यल काळ्लुर तिजोरी वडुतार अदिक काळ्लपनी माळतार.
लेकीन तान साटी स्वर्ग दा धन जमा माळी, यल न रा किळा, अदिक जंग नाश माळीत, अदिक यल काळ्लुर ना तिजोरी वळदार अदिक ना चोरी माळ्यार.
यतिकी यल नीम धन आद अल नीम मन भी हतकु ईत्‍तीत.”
“नीन मय इन दिंग्या कण्ण हुन: इदुरसाटी अगर नीन कण्ण निर्मल आव रा नीन सप्पा मय भी ऊजुळ इन घाई आदीत.
लेकीन अगर नीन कण्ण बुरा ईरूल, रा नीन पुरा मय भी अंधकारमय आदीत; ईद कारण अद ऊजुळ जो नीन दा आद अगर अंधकारमय आद रा अद अंधार याट खोल आदीत!”
“यावारा मंळसा येढ्ढ स्वामीगोळ्द स्यावा माळ सकालुन, यतिकी आव ऊंद मंळसा से दुश्मनी अदिक दुसरा मंळसा से प्यार ईट्यान, या ऊंद से मेल मिलाप माळ्यान अदिक दुसरा मंळसा अक नीच जानस्यान. नीव परमेश्वर अदिक धन येढ्ढु स्यावा सांगुळल्या माळ सकालीर.”
“इदुरसाटी ना नीम से अनतीन कि तान जीवा अन्द साटी ईद चिन्ता माळबाळी कि नाव येन तिनदेव अदिक येन कुळदेव; अदिक तान मय इन साटी फळक्यागोळ्द चिन्ता माळबाळी. येन जीव भोजन देल, अदिक मय फळक्यागोळ देल अनमोल हैलेच?
आकाश ईनव पक्षीगोळी नोळी! अव ना बींजा हचताव, ना कोयताव, अदिक ना तान तिना जागा दा संगरूस्कु ईटताव: तरी भी नीम स्वर्गीय आप्प अवरी पाल्सतान. येन नीम किमत अऊर से यक्कुल हैलेच?
नीम दा टु हिंग याव आन, जो चिन्ता माळकु तान जिंदगी दा ऊंद घळी भी वाळुस सकतान?”
“अदिक फळक्यागोळ साटी येती चिन्ता माळतीर? आळी दाकळव फूलगोळ मा ध्यान माळी कि अव ह्यांग वाळुसताव; अव ना रा मयनत माळताव, ना तान साटी फळक्यागोळ माळताव.
तरी भी ना नीम से अनतीन कि सुलैमान राजा भी, तान पुरा जीवन दा अऊर दा टु यारदु घाई कपळागोळ हाक्‍कु ईला ईरोन.
इदुरसाटी याग परमेश्वर मैदान इन काड्डा अक, जो ईंद आद अदिक नाळ बेक्‍की दा झोक्सकु आदीत, हिंग कपळा हाकसुसतान, रा हे अल्पविश्वासीगोळा, आव नीमी ईऊर से वळ्लीद येती हाकसुसतिदिल?
“इदुरसाटी नीव विचार माळकु ईद अनबाळी कि नाव येन तिनदेव, या येन कुळदेव, या येन हाक्केव.
यतिकी गैरयहूदी ई सप्पा वस्तुगोळ्द खोज दा ईरतार, पर नीम स्वर्गीय आप्प जान्सतान कि नीमी ई सप्पा वस्तुगोळ्द जरवत आद.
इदुरसाटी पयले नीव परमेश्वर उन राज्य अदिक आऊन न्याय इन खोज माळी रा ई सप्पा वस्तुगोळ भी नीमी सिक्‍केदव.
इदुरसाटी नाळ इन चिन्ता माळबाळी, यतिकी नाळ इन दिन तान चिन्ता खुद माळ कोंडीत; ईंद इन साटी ईंद इन दा दुख काफी आद.
“दोष हचबाळी कि नीम मा भी दोष हचकु आगुल.
यतिकी या प्रकार देल नीव दोष हचतीर, अदा प्रकार देल नीम मा भी दोष हचकु आदीत; अदिक याता नाप देल नीव आळुतीर, अदा प्रकार देल नीम साटी भी आळुकु आदीत.”
“नी येती तान वार्ट उन कण्ण इन तिनका अक नोळत्या, अदिक तान कण्ण इन लठ्टा नीनी ऊमसाल?
याग नींद अच कण्ण दा लठ्टा आद, रा नी तान वार्ट उन से ह्यांग अन सकत्या, ‘ता ना नीन कण्ण दा टु तिनका तेगु कोळतीन?’
हे कपटी, पयले नी तान कण्ण दा टु लठ्टा तेगु कोम, आग नी तान वार्ट उन कण्ण दा टु तिनका वळ्लीसा नोळकु तेगु सकत्या.
पवित्र वस्तु नायगोळी कोळबाळी, अदिक तान मोती हंदीगोळ मुंद हाक्‍कबाळी; हिंग आगबाळुल कि अव अवरी कालगोळ ल्यालमा मेटबुळुल अदिक तिर्गकु नीमी हर्द बुळुल.”
“बेळीर, रा नीमी कोटकु आदीत; ढुंढ़सीर रा नीमी सिक्‍कीत; ठोकसीर, रा नीम साटी तेरूकु आदीत.
यतिकी जो यावारा बेळ्यान, आऊक कोटकु आदीत; अदिक जो ढुंढ़स्यान, आऊक सिक्‍कीत; अदिक जो ठोकस्यान आऊन साटी तेरूकु आदीत.”
“नीम दा टु हिंग याता मंळसा आन, कि अगर आऊन पार आऊक रोट्टी बेळुल, रा आव आऊक कल्ल कोट्टान?
या मेन बेळुल, रा आव आऊक हाव कोट्टान?
इदुरसाटी याग नीव बुरा ईतकु, तान चिकोरी वळ्लीद वस्तु कोळोद जान्सतीर, रा नीम स्वर्गीय आप्प तान बेळावाळेरी वळ्लीद वस्तु यती कोळतीदील!
ईद कारण जो येनारा नीव चाहासतीर कि लॉकुर नीम सांगुळ बरताव माळुल, नीव भी आंदुर सांगुळ हांग अच बरताव माळी; यतिकी मूसा अन व्यवस्था अदिक भविष्यवक्ता अन्द शिक्षा ईदा हुन.”
“स्यांळ्द हादी टु होगोद-बरोद माळी, यतिकी चौळा आद अद फाटक अदिक आसान आद अद हादी जो विनाश दी ओयतद; अदिक हापाळ सा आर जो अल टु होगोद-बरोद माळतार.
यतिकी स्यांळ्द आद अद फाटक कठिन आद अद हादी जो जीवन दी ओयतद; अदिक थ्वाळासा अच लॉकुर आर जो आ हादी इक हासिल माळतार.
“ख्वाटा भविष्यवक्तागोळ से सावधान ईरी, जो म्यांड्डागोळ्द भेष दा नीम हात्‍ती बरतार, लेकीन आंदुर बुळ्क टु हरूकु तिनावाळेर म्यांडागोळ उर.
आंदुर करनी देल नीव आंदरी अरू कोंडीर. येन लॉकुर झाळीगोळ दा टु अंगुर, मुळ्लगोळ दा टु अंजीर कोयतार?
ईदा प्रकार देल हर ऊंद वळ्लीद मार्र वळ्लीद काय तरतद अदिक बेकार मार्र बेकार काय तरतद.
वळ्लीद मार्र बेकार काय तर सकाल, अदिक ना बेकार मार्र वळ्लीद काय तर सकतद.
जो जो मार्र वळ्लीद काय तरतिदील, अद कळकु अदिक बेक्‍की दा हाक्‍कु आदीत.
ईद प्रकार देल नीव आंदुर क्याल्सागोळ्द कर्मगोळ देल ख्वाटा भविष्यवक्तागोळी अर्त कोंडीर.
“जो नान से, ‘हे प्रभु! हे प्रभु!’ अनतान, आंदुर दा टु हर ऊंद स्वर्ग इन राज्य दा प्रवेश माळतीदील, लेकीन आवा जो नान स्वर्गीय आप्प उन इच्छा मा नळुतान.
न्याय इन दिन हापाळ सा लॉकुर नान से अंदार, ‘हे प्रभु! हे प्रभु! येन नाव नीन हेसुर देल भविष्यवाणी माळीदील, अदिक नीन हेसुर देल दुष्टआत्मागोळी तेगदिदील, अदिक नीन हेसुर देल हापाळ सा आश्चर्य चकित क्याल्सा माळीदील?’
आग ना आंदुर से खुला शब्द दा अंद बुळाईन, ‘ना नीमी यागलु अरतीदिल. हे कुकर्म माळावाळेरा, नान हात्‍ती टु होटोगी.’
“इदुरसाटी जो यावारा नान ई मातगोळी केळकु अवरी माळतान, आव आ बुद्धिमान मंळसा अन्द घाई ठहरूस्यान याव तान मान्ना चट्टान मा कटदुन.
अदिक माळ बत्‍त, अदिक बाळ बत्‍त, अदिक आँधी तुफान नळुत, अदिक आ मान्ना से टकरूस्त, फिर भी अद बिदिदील, यतिकी अदुर्द पायवा चट्टान मा अगुळकु आगीत.
लेकीन जो यावारा नान ई मातगोळी केळतान अदिक अऊर मा नळालुन, आव आ मूर्ख मंळसा अन्द घाई ठहरूस्यान याव तान मान्ना धुळा मा कटदुन.
अदिक माळ बत्‍त, अदिक बाळ बत्‍त, अदिक आँधी तुफान नळुत, अदिक आ मान्ना से टकरूस्त अदिक अद जोर देल बिदकु सत्यानाश आगेत.”
याग यीशु ई मातगोळी माताळ कोंडुन, रा हिंग आत कि भीळ आऊन उपदेश देल सट्ट आत,
यतिकी आव आंदुर शास्त्रीगोळ घाई ईला लेकीन अधिकारीगोळ घाई उपदेश कोळतोगोन.
याग यीशु आ पहाळी मा टु ल्यालमा ईळदुन, रा ऊंद धोळ्द भीळ आऊन हिंद आगेत.
अदिक नोळी, ऊंद कोढ़ इन रोगी मंळसा हात्‍ती बंदकु आऊक प्रणाम माळदुन अदिक अंदुन, “हे प्रभु, अगर नी चाहास्या, रा नानी शुद्ध माळ सकत्या.”
यीशु कय मुंद माळकु आऊक मुटदुन, अदिक अंदुन, “ना चाहसतीन, नी शुद्ध आगेग.” अदिक आव तुरन्त कोढ़ इन रोग देल शुद्ध आगेदुन.
बाक यीशु आऊन से अंदुन, “नोळ, यारीकु हेळबाळेत, लेकीन होगकु तान तान इक याजक उक तोर्स अदिक मूसा अन आदेश इन अनुसार भेंट येर्स, ताकी लॉकुर साटी गवाही आगुल.”
याग यीशु कफरनहूम नगर दा बंदुन रा ऊंद रोमी सिपाहीगोळ्द सुबेदार आऊन हात्‍ती बंदकु आऊन से विनती माळदुन,
“हे प्रभु, नान दास उक लकवा होळ्द बुटाद अदिक आव हापाळ दुख दा आन.”
आग यीशु सुबेदार से अंदुन, “ना बंदकु आऊक चंगा माळाईन.”
सुबेदार उत्‍तर कोट्टुन, “हे प्रभु, ना ई लायक हैलेच कि नी नांद मान्ना ताका बंद्या, लेकीन सिर्फ आग्या कोटबुळ रा नान सेवक चंगा आगेदान.
यतिकी ना भी जिम्मेदार मंळसा हुईन, अदिक सिपाही नान हात्‍ती आर. याग ना ऊंद से अनतीन, ‘होग!’ रा आव होगतान; अदिक दुसरा से अनतीन, ‘बर!’ रा आव बरतान; अदिक याग तान दास से अनतीन, ‘ईद माळ!’ रा आव माळतान.”
ईद केळकु यीशु उक अचम्भा आत, अदिक जो आऊन हिंद बरोर आंदुर से अंदुन, “ना नीम से खरा माताळतीन कि ना इस्त्राएल दा भी हिंग मजबुत विश्वास नोळीदील.
अदिक ना नीम से अनतीन कि पूर्व अदिक पश्चिम टु हापाळ सा लॉकुर बंदार अदिक आंदुर भोज दा अब्राहम, इसहाक अदिक याकूब उन सांगुळ स्वर्ग इन राज्य दा कुरतार.
लेकीन राज्य अन्द औलाद व्हार्या अंधार दा हाक्‍कु आदार: अल वोरलोद अदिक हल्लगोळ्द कच्चोद आदीत.”
आग यीशु सुबेदार से अंदुन, “होग, ह्यांग नीन विश्वास आद, हांग अच नीन साटी आगुल.” अदिक आऊन दास अदा घळी दा चंगा आगेदुन.
यीशु याग पतरस उन मान्या बंदुन, रा आव आऊन आत्‍ता अक तेज मय देल बिदकु नोळदुन.
यीशु आकिन कय मुटदुन अदिक आकिन मय ईळदोदव, अदिक आक यदकु आऊन स्यावा माळली कुरतुर.
याग द्याव आत आग आंदुर आऊन हात्‍ती हापाळ सा लॉकुरी तंदुर यारदा दुष्टआत्मागोळ ईरव अदिक यीशु आ दुष्टआत्मागोळी तान वचन देल तेग्द बुट्टुन; अदिक सप्पा रोगीगोळी चंगा माळदुन.
यतिकी जो वचन यशायाह भविष्यवक्तागोळ द्वारा अंदकु आगीत अद पुरा आगुल: “यीशु खुद नाम कमजोरीगोळी हुळदुन अदिक नाम बिमारगोळी नेगुकु दुर माळदुन.”
यीशु याग तान नाकु दी ऊंद धोळ्द भीळ नोळदुन रा चेलागोळी झील इन आप्पाटी होगोद आग्या कोट्टुन.
आग ऊंद शास्त्री हात्‍ती बंदकु आऊन से अंदुन, “हे गुरु, नी यल होद्या, ना नीन हिंद होट्ट बराईन.”
यीशु आऊन से अंदुन, “कोल्यागोळ गुफा अदिक आकाश इन पक्षीगोळ ग्वादा ईरताव; लेकीन मंळसा अन पार उन साटी ताल्ला होचकोमोद भी जागा हैलेच.”
मात्‍त ऊंद चेला आऊन से अंदुन, “हे प्रभु, नानी पयले होगगोळ कि ना तान आप्प उक नळसाईन.”
यीशु आऊन से अंदुन, “नी नान हिंद आगेग, अदिक सोद्द मंळसागोळी तान मुर्दा नळ्सगोळ.”
याग यीशु ड्वांगा मा येरदुन, रा आऊन चेलागोळ आऊन हिंद आगेदुर.
अदिक नोळी, अचानक झील दा ऊंद हिंग धोळ्द तुफान येळ्त कि ड्वांगा लयरगोळ से मुचली हत, लेकीन यीशु मिंगोन.
आग चेलागोळ हात्‍ती बंदकु आऊक येब्सदुर अदिक अंदुर, “हे प्रभु, नामी ऊळ्स, नाव मुळ्केतेव.”
यीशु आंदुर से अंदुन, “हे अविश्वासीगोळा, यती अंजेतीर?” आग आव यदकु आँधी अदिक नीर इक डटकार्सदुन, अदिक सप्पा शांत आगेत.
अदिक आंदुर अचम्भा माळकु अनली कुरतुर, “ईव ह्यांग मंळसा हुन कि आँधी अदिक नीर भी ईऊन आग्या मान्सताव.”
याग यीशु आप्पाटी गदरेनियों अन प्रदेश दा पोहचुसदुन, रा येढ्ढ मंळसागोळ यारदा दुष्टआत्मागोळ ईरव कब्रगोळ दा टु होटकु आऊक सिकदुर. आंदुर ईट भयानक ईरोर कि याऊ आ हादी देल होग ईला सकोन.
आंदुर चिल्ळास्कु अंदुर, “हे परमेश्वर उन पारा, नाम्द नीन से येन क्याल्सा? येन नी समय से पयले नामी दुख कोळली इल बंद्या?”
आंदुर से थ्वाळासा दुर मा हापाळ सा हंदीगोळ्द ऊंद झुण्ड आळोद.
दुष्टआत्मागोळ आऊन से ईद अंदकु विनती माळदव, “अगर नीनी नामी तेगोद अच आद, रा आ हंदीगोळ्द झुण्ड दा कळुबुळ.”
आव आ दुष्टआत्मागोळ से अंदुन, “होगी!” अदिक आ दुष्टआत्मागोळ होटकु हंदीगोळ दा होक्केदव अदिक नोळी, पुरा झुण्ड ऊतार मा टु झील इन नीर दा होगकु बित्‍त अदिक मुळ्ककु सोतोत.
आ हंदीगोळी आळसावाळेर अल टु ओळदुर, अदिक नगर दा होगकु ई सप्पा मातगोळी अदिक यारदा दुष्टआत्मागोळ ईरव आंदुर्द सप्पा हाल केळ्सदुर.
आग पुरा नगर इन लॉकुर यीशु से भेंट माळोर साटी होटकु बंदुर, अदिक आऊक नोळकु विनती माळदुर कि नाम क्षेत्र दा टु व्हार्या होटोग.
बाक यीशु ड्वांगा मा कुर्तकु समुद्र अन आप्पाटी होदुन, अदिक तान नगर दा बंदुन.
अदिक नोळी, हापाळ लॉकुर ऊंद लकवा अन्द रोगी इक व्हर्स मा मिंग्सकु आऊन हात्‍ती तंदुर. यीशु आंदुर विश्वास नोळकु, आ लकवा अन्द रोगी से अंदुन, “हे पारा, हिम्मत ईट; नीन पाप माफ आदव.”
इदुर मा हापाळ शास्त्रीगोळ माताळली कुरतुर, “इव रा परमेश्वर उन अपमान माळतान.”
यीशु आंदुर्द मन इन मातगोळी अरूकु अंदुन, “नीव लॉकुर तान-तान मन दा बुरा विचार येती माळेतीर?
आसान येन आद? ईद अनोद, ‘नीन पाप माफ आदव,’ या ईद अनोद कि, ‘येळ नळु अदिक टेट.’
लेकीन इदुरसाटी कि नीव जान्स कोमी कि मंळसा अन्द पार उक पृथ्वी मा पाप माफ माळोद अधिकार आद.” इदुरसाटी यीशु लकवा अन्द रोगी से अंदुन, “येळ, तान व्हर्स नेगु, अदिक तान मान्नी होटोग.”
आग लकवा अन रोगी यदकु तान मान्नी होटोदुन.
लॉकुर ईद नोळकु अंजेदुर अदिक परमेश्वर उन बळाई माळली कुरतुर याव मंळसा अक हिंग अधिकार कोटान.
अल टु मुंद होगकु यीशु मत्ती हेसुर इन ऊंद मंळसा अक कर ताकोमोद चौकी मा कुर्तकु नोळदुन, अदिक आऊन से अंदुन, “नान हिंद आगेग.” आव यदकु आऊंद हिंद आगेदुन.
याग यीशु मत्ती इन मान्या ऊमोर साटी कुरतुन रा कर ताकोमावाळेर अदिक पापी बंदकु यीशु अदिक आऊन चेलागोळ सांगुळ ऊमली कुरतुर.
ईद नोळकु फरीसीगोळ आऊन चेलागोळ से अंदुर, “नीम गुरु कर ताकोमावाळेर अदिक पापीगोळ्द सांगुळ येती तिनतान?”
ईद केळकु यीशु आंदुर से अंदुन, वैद्य भला चंगागोळ साटी ईला लेकीन बिमारगोळ साटी जरूरी आन.
“इदुरसाटी नीव होगकु इदुर्द अर्थ कल्त कोमी: ‘ना बलिदान ईला लेकीन दया चाहासतीन.’ यतिकी ना न्यायी लॉकुरी ईला, लेकीन पापीगोळी कारूली बंदीन.”
आग बपतिस्मा कोळावाळा यूहन्ना अन्द चेलागोळ आऊन हात्‍ती बंदकु अंदुर, “येन कारण आद कि नाव अदिक फरीसी ईट उपास ईटतेव, पर नीन चेलागोळ उपास ईटालुर?”
यीशु आंदुर से अंदुन, “येन वराती, यागासताका मंळगार आंदुर सांगुळ आन, शोक माळ सकतार? पर अव दिन बंदव याग मंळगार आंदुर से ब्यार्र माळकु आदान, आ समय आंदुर उपास माळ्यार.”
“क्वारा कपळा अन्द थिगर हाळोद कपळा मा याऊ हचालुन, यतिकी अद थिगर आ कपळा से येनारा मात्‍त जेडु कोमतद, अदिक बाक अद यक्कुल हर्दोगतद.
अदिक लॉकुर व्हाशोद अंगुर इन रास्सा हाळोद तोगुल इन चिला दा तुमालुर, यतिकी हिंग माळदुर देल तोगुल इन चिला हर्दोगताव अदिक अंगुर इन रास्सा चेल्लेगतद अदिक तोगुल इन चिला नाश आगेगताव; लेकीन व्हाशोद अंगुर इन रास्सा व्हाशोद तोगुल इन चिला दा तुमतार अदिक अव येढ्ढु उळ्दकु ईरताव.”
यीशु आंदुर से इव मातगोळ अनतेला अच ईरोन, कि नोळी यहूदी सभागृह अन ऊंद सरदार बंदकु आऊक प्रणाम माळदुन अदिक अंदुन, “नान पोर ईगल्या सोतार, लेकीन नळुकु तान कय आकिन मा ईट, रा आक जित्‍ता आगेदार.”
यीशु यदकु तान चेलागोळ सांगुळ आऊन सांगुळ होटोदुन.
अदिक नोळी, ऊंद आर्त ईरोर आक इक हन्नेळ वर्ष टु खुन होगोद रोग ईरोद, हिंदु टु बंदकु आऊन कपळा अन्द किनारा अक मुटदुर.
यतिकी आक तान मन दा अनतोगोर, “अगर ना आऊन कपळा का मुट बुळाईन रा चंगा आगेगाईन.”
यीशु तिर्गकु आकी नोळदुन अदिक अंदुन, “पोरी धीरज ईट; नीन विश्वास नीनी वळ्लीद माळ्याद. इदुरसाटी आक आर्त आटोटीका चंगा आगेदुर.”
याग यीशु आ सरदार उन मान्या पोहचुसदुन अदिक कोळ्ल ऊयावाळेर इक अदिक भीळ इक सोरसराबा मचुस्त नोळदुन,
आग आव लॉकुर से अंदुन, “सरकुसेगी, पोर सायली आर, लेकीन मिंगेत्यार.” इदुर मा आंदुर आऊन मज्याक हार्सली कुरतुर.
लेकीन याग भीळ इक व्हार्या तेगुकु आत, रा आव बुळ्क होगकु पोर इन कय हुळदुन, अदिक पोर यदकु कुर्तोदुर.
अदिक ई मात इन चर्चा द्याश इन सप्पा प्रदेश दा फैलुसेत.
याग यीशु अल टु मुंद वाळुसदुन, रा येढ्ढ कुढ्ढ मंळसागोळ आऊन हिंद ईद कारूतेला नळदुर, “हे दाऊद उन औलाद, नाम मा दया माळ!”
याग आव मान्या बुळ्क पोहचुसदुन, रा आ कुढ्ढगोळ आऊन हात्‍ती बंदुर, अदिक यीशु आंदुर से अंदुन, “येन नीमी विश्वास आद कि ना चंगा माळ सकतीन?” आंदुर आऊन से अंदुर, “हव, प्रभु!”
आग आव आंदुर्द कण्णगोळी कय हचकु अंदुन, नीम विश्वास इन अनुसार नीम साटी हांगा आगुल “ह्यांग नीव चाहासतीर.”
अदिक आंदुर्द कण्णगोळ देल कांळ्सली हत्त. यीशु आंदरी चेतावनी कोटकु अंदुन, “सावधान, ईदुर बारा दा यारीकु मालूम ईला नळु पायजे.”
लेकीन आंदुर अल टु होटकु पुरा द्याश दा आ समाचार इक फैलुस बुटुर.
याग आंदुर व्हार्या होगोर, रा नोळी, लॉकुर ऊंद मुक्‍का अक यारदा दुष्टआत्मा ईरोद, आऊन हात्‍ती तंदुर;
अदिक याग दुष्टआत्मा तेग्द बुट्टुन, रा मुक्‍का मंळसा माताळली हत्‍तेदुन. इदुर मा भीळ अचम्भा माळकु अंत, “इस्त्राएल दा हिंग यागलु नोळकु आगीदील.”
लेकीन फरीसीगोळ अंदुर, “इव रा दुष्टआत्मागोळ्द सरदार उन मदत देल दुष्टआत्मागोळी तेगुतान.”
यीशु सप्पा नगरगोळ अदिक ऊरगोळ दा वयाळतोगोन, अदिक राज्य अन्द खुशखबरी प्रचार माळतोगोन, अदिक हर प्रकार इन बिमारी अदिक कमजोरी इक दुर माळतेला ईत्‍तुन.
याग आव भीळ इक नोळदुन रा आऊक लॉकुर मा दया बत्‍त, यतिकी आंदुर आ म्यांडागोळ घाई ईरोर यार्द याऊ रखवाला ईला ईरोन, आंदुर व्याकुल अदिक भटकुसकु ईरोर.
आग आव तान चेलागोळ से अंदुन, “हण्ण केई रा हापाळ आव पर क्याल्सा माळावाळेर मजदुर गोर्त आर.
इदुरसाटी फसल इन स्वामी से विनती माळी कि आव केई इन फसल कडोर साटी मजदूर कळु बुळुल.”
बाक यीशु तान हन्नेळ चेलागोळी तान हात्‍ती कारदुन, आंदरी दुष्टआत्मागोळ मा अधिकार कोट्टुन कि अवरी तेगुल अदिक सप्पा प्रकार ईनव बिमारगोळ अदिक सप्पा प्रकार ईनव कमजोरीगोळी अक दुर माळुल.
इंदुर हन्नेळ प्रेरितगोळ्द हेसुर हिंग आव: पयला शमौन, आऊक पतरस भी अनतान, अदिक आऊन वार्ट अन्द्रियास; जब्दी इन पार याकूब, अदिक आऊन वार्ट यूहन्ना;
फिलिप्पुस, अदिक बरतुल्‍मै, थोमा, अदिक कर ताकोमावाळा मत्ती, हलफई नव पार याकूब, अदिक तद्दै,
शमौन कनानी, अदिक यहूदा इस्करियोती याव यीशु उक ध्वाका देल हुळसुस बुटीदुन.
ई हन्नेळ प्रेरितगोळी यीशु आग्या कोटकु कळुदुन: “गैरयहूदीगोळ दी होगबाळेतीर, अदिक सामरीगोळ्द यात्‍तोदु नगर दा प्रवेश माळबाळेतीर.
लेकीन इस्त्राएल इन घराना अन्द अच काळ्द म्यांडागोळ्द हात्‍ती होगेतीर.
अदिक नळुत-नळुत ईद प्रचार माळी: कि ‘स्वर्ग अन राज्य हात्‍ती होट बंदाद.’
बिमारगोळी चंगा माळी, सोद्द मंळसागोळी जित्‍ता माळी, कोढ़ी मंळसा अक शुद्ध माळी, दुष्टआत्मागोळी तेगी. नीमी फुकट दा सिक्याद, नीव भी फुकट दा वाटसी.
तान खिसा दा ना रा व्हान्ना, अदिक ना बेळ्ली, अदिक ना तांबा ईटेतीर;
हादी इन साटी ना झ्वारा, ना दुसरा कुळता, ना जुता अदिक ना कोल हुडी, यतिकी क्याल्सा माळावाळा मजदूर उक आऊन मजदूरी सिक पायजे.
“येल्यारा यातोदारा नगर या ऊरा दा होगी, रा पता हची कि अल याव लायक आन. अदिक यागासताका अल टु होळालीर, अदा मान्या ईरेतीर.
मान्या प्रवेश माळाहोती आऊक आशीष कोळेतीर.
अगर आ मान्या नोर लॉकुर योग्य ईतीदार रा नीम आशिर्वाद आंदुर ताका पोहचुसीत, लेकीन अगर आंदुर योग्य ईला इतीदार रा नीम आशिर्वाद नीम हात्‍ती वापस होट बंदीत.
जो यावारा नीमी ग्रहण माळतीदील अदिक नीम मात केळतीदिल, आ मान्ना या आ नगर टु होळावती तान काल इन धुळा झाळ्स बुळी.
ना नीम से खरा माताळतीन कि न्याय इन दिन आ नगर इन दशा से सदोम अदिक गमोरा अन्द द्याश इन दशा यक्कुल सहन माळा लायक ईत्‍तीत.
“नोळी, ना नीमी म्यांडागोळ घाई लांडग्यागोळ न्याड्या कळुतीन, इदुरसाटी हावगोळ घाई बुद्धिमान अदिक कबूतरगोळ घाई भोला बन्सी.
लेकीन लॉकुर से सावधान ईरी, यतिकी आंदुर नीमी महासभागोळ दा सोपस्यार, अदिक तान पंचायतगोळ दा नीमी क्वाळा देल बळदार.
नीव नान साटी हाकिमगोळ अदिक राजागोळ मुंद आंदुर मा, अदिक गैरयहूदीगोळ मा गवाह आगोर साटी पोहचुस्कु आदीर.
याग आंदुर नीमी हुळसुस्यार रा ईद चिन्ता माळबाळेतीर कि नाव याता रीति देल या येन अंदेव, यतिकी जो येनारा नीमी अनोद ईत्‍तीत, अद अदा घळी नीमी हेळकु आदीत.
यतिकी माताळावाळेर नीव आल्लच, लेकीन नीम स्वर्गीय आप्प उन आत्मा नीम दा माताळतद.
“वार्ट, वार्ट उक अदिक आप्प पार उक, कोन्नोर साटी सोपस्यार, अदिक चिकोर मोय-आप्पुर विरोध दा यदकु आंदरी कोन्सुस बुट्टार.
नान हेसुर इन कारण सप्पा लॉकुर नीम से दुश्मनी माळ्यार, लेकीन जो आखरी ताका धीरज हुडुकु ईत्‍तान आऊंदा उद्धार आदीत.
याग आंदुर नीमी ऊंद नगर दा सतुस्यार, रा नीव दुसरा दी ओळेगेतीर. ना नीम से खरा माताळतीन, नीव इस्त्राएल इन सप्पा नगरगोळ दा होगा से पयले अच मंळसा अन्द पार होट बंदान.
“चेला तान गुरु से धोड्डेव ईरालुन; अदिक न दास तान स्वामी से.
चेला तान गुरु अक अदिक दास तान स्वामी इन बराबर आगोद अच काफी आद. याग आंदुर मान्ना अन स्वामी इक शैतान अंदुर रा आऊन मान्नावाळेर इक येन येनारा अनतीदिल!
“इदुरसाटी मंळसागोळ से अंजबाळी; यतिकी येनारा होचकु हैलेच जो तेर्दकु आगतीदील, अदिक न येनारा रहस्यमय आद जो प्रगट आगतीदील.
जो ना नीम से अंधार दा अनतीन, अद नीव ऊजुळ दा अनी; अदिक जो ना नीम किव दा अंदीन, अदरी नीव आळा मा टु प्रचार माळी.
आंदुर से अंजबाळी जो मय इक नुकसान माळतार, लेकीन आत्मा अक नुकसान माळ सकालुर; लेकीन परमेश्वर से अच अंजी, जो आत्मा अदिक शरीर येढ्ढु नरक दा नष्ट माळ सकतान.
येन ऊंद पैस्या दा येढ्ढ चिमणी पक्षी मारालव? तरी भी नीम आप्प उन इच्छा अन्द अलावा अऊर दा टु ऊंद भी धरती मा बिळसकाल.
नीम ताल्ला अन चुट्टी भी सप्पा आळुकु आव.
इदुरसाटी अंजबाळी; नीव हापाळ चिमणीगोळ से भी बार्र आईर.
“जो यावारा मंळसागोळ मुंद नानी मान्स कोंडान, आऊक ना भी तान स्वर्गीय आप्प उन मुंद मान्स कोमाईन.
लेकीन जो यावारा मंळसागोळ मुंद नान इनकार माळ्यान, आऊक ना भी तान स्वर्गीय आप्प उन मुंद इनकार माळाईन.
“ईद सम्सबाळी कि ना धरती मा शांती तरली बंदीन; ना शांती तरली ईला, पर तलवार नळसोर साटी बंदीन.
ना रा बंदीन कि: ‘पार उक आऊन आप्प उन से, अदिक पोर इक आकिन मोय इन से, अदिक सास्सा अक आकिन आत्‍ता से ब्यार्र माळ कोमाईन;
मंळसा अन्द दुश्मन आऊन मान्या अन लॉकुर अच ईत्‍तार.’
“जो तान मोय या आप्प उक नान से यक्कुल प्रिय जान्सतान, आव नान लायक हैलेच; अदिक जो तान पार या पोर इक नान से यक्कुल प्रिय जान्सतान, आव नान लायक हैलेच;
अदिक जो तान क्रूस नेगुकु नान हिंद नळालुर आंदुर नान लायक हैलेच.
जो तान जीव ऊळसोद चाहास्यान, आव अदरी खोऊस्यान; अदिक जो नान कारण तान जीव खोऊस्यान, आव अदरी हासिल माळ्यान.
“जो नीमी ग्रहण माळतान, आव नानी ग्रहण माळतान; अदिक जो नानी ग्रहण माळतान, आव नानी कळावाळा अक ग्रहण माळतान.
जो भविष्यवक्ता अक भविष्यवक्ता जान्सकु ग्रहण माळुल, आव भविष्यवक्ता अन प्रतिफल हासिल माळ्यान; अदिक जो न्यायी इक न्यायी जान्सकु ग्रहण माळुल, आव न्यायी इन प्रतिफल हासिल माळ्यान.
जो यावारा ई स्याणेर दा टु ऊंद मंळसा अक नान चेला जान्सकु सिर्फ ऊंद वाटी नीर कुळस्यान, ना नीम से खरा माताळतीन, आव यातोदु रीति देल तान प्रतिफल खोऊसतिदिल.”
याग यीशु तान हन्नेळ चेलागोळी निर्देश कोट बुटुन, रा आव आंदुर्द नगरगोळ दा उपदेश अदिक प्रचार माळली अल टु होटोदुन.
बपतिस्मा कोळावाळा यूहन्ना याग बंदीगृह दा मसीह अन क्याल्सागोळ्द समाचार केळदुन अदिक तान चेलागोळी आऊन से ईद केळली कळुदुन,
“येन बरावाळा नीना हुय, या नाव यावारा दुसरा अन्द हादी कादेव?”
यीशु उत्‍तर कोट्टुन, “जो येनारा नीव केळतीर अदिक नोळतीर, अद सप्पा होगकु बपतिस्मा कोळावाळा यूहन्ना अक हेळबुळी,
कि कुढ्ढगोळ नोळतार अदिक लंगळागोळ नळुतार वयाळतार, कोढ़ी शुद्ध माळकु आगतार अदिक बयरागोळ केळतार, मुर्दागोळ जित्‍ता माळकु आगताव, अदिक कंगालगोळी खुशखबरी केळ्सकु आगतद.
अदिक धन्य आर आंदुर, जो नान कारण ठोकर तिनालुर.”
याग बपतिस्मा कोळावाळा यूहन्ना अन चेलागोळ अल टु होदुर, रा यीशु यूहन्ना अन्द बारा दा लॉकुर से अनली कुरतुन, “नीव आळी दा येन नोळली होगीदिर? येन हवा देल हालुसतेला सरकण्डा अक?
बाक नीव येन नोळली होगीदिर? येन मुलायम कपळा हाग्द मंळसा अक? नोळी जो मुलायम कपळा हाकतार, आंदुर राजभवनगोळ दा ईरतार.
रा बाक येती येन नोळली होगीदिर? येन यावारा भविष्यवक्ता अक? हव, ना नीम से खरा अनतीन कि भविष्यवक्ता से भी धोड्डेव उक.
ईव आवा हुन यार्द बारा दा लिख्सकु आद: ‘नोळ, ना तान दूत उक नीन मुंद कळुतीन, जो नीन मुंद नीन हादी तयार माळ्यान.’
ना नीम से खरा माताळतीन कि जो आर्तेर से पैदा आग्यार, आंदुर्दा टु यूहन्ना बपतिस्मा कोळावाळा से याऊ धोड्डेव आगीदील; पर जो स्वर्ग इन राज्य दा स्याणेव से स्याणेव आन आव यूहन्ना से धोड्डेव आन.
यूहन्ना बपतिस्मा कोळावाळा अन्द दिनगोळ टु ईगासताका स्वर्ग इन राज्य दा बलपूर्वक प्रवेश आगतेला ईताद, अदिक बलवान अदरी कसुकोमतार.
यूहन्ना अन बरासताका सप्पा भविष्यवक्तागोळ अदिक मूसा अन व्यवस्था भविष्यवाणी माळीत.
अदिक मानसोद चाहासतीर रा मान्सी कि एलिय्याह जो बरावाळा ईरोन, आव यूहन्ना अच हुन.
यार किव आव, आव केळ कोमुल.”
“ना ई पीढ़ी इन लॉकुर्द तुलना यार देल माळाईन? आंदुर आ चिकोरगोळ घाई आर, जो सात्‍तागोळ दा कुर्तकु आबुर दाबुर से कारूकु अनतार.”
“नाव नीम साठी कोळ्ल मुर्सदेव, अदिक नीव कुणदीदिल; नाव विलाप माळदेव, अदिक नीव दुखी आगीदील.”
“यतिकी यूहन्ना बपतिस्मा कोळावाळा ना रा रोट्टी तिंत बंदुन अदिक ना अंगुर इन रास्सा कुडुत बंदुन, लेकीन लॉकुर अनतार, ‘आऊन दा दुष्टआत्मा आद.’
मंळसा अन्द पार तिंत कुडुत बंदुन, अदिक लॉकुर अनतार ‘नोळी, व्हाट्टा तुम्मावाळा अदिक सारा कुडावाळा मंळसा, कर ताकोमावाळेर अदिक पापीगोळव संगी!’ लेकीन परमेश्वर उन ग्यान तान क्याल्सा देल सही ठहरूसकु आग्याद.”
आग यीशु आ नगरगोळी धिक्‍कार्सली कुरतुन, यऊर्दा यीशु हापाळ सा सामर्थ्य ईनव क्याल्सा माळीदुन, यतिकी आंदुर तान मन ईला तिर्गुसीदुर.
“हे खुराजीन! नीन मा हाय! हे बैतसैदा! नीन मा हाय! यतिकी जो सामर्थ्य ईनव क्याल्सा नीम दा माळकु आदव, अगर अव सूर अदिक सैदा दा माळकु आगायदव रा अव हापाळ पयले बॉरा होदुकु अदिक राख मा कुर्तकु तान पापगोळ देल तिर्गेगायदव.
लेकीन ना नीम से अनतीन कि न्याय इन दिशी नीम दशा से सूर अदिक सैदा अन्द दशा यक्कुल सहन माळा लायक ईत्‍तीत.
अदिक हे कफरनहूम, येन नी स्वर्ग ताका म्याकुच नेगुकु आद्या? नी पाताल लोक ताका ल्यालमा होद्या! यतिकी जो सामर्थ्य ईनव क्याल्सा नीन दा माळकु आदव, अगर अव सदोम दा माळकु आगायदव, रा अद नगर ईगासताका बनस्कु ईराईत.
लेकीन ना नीम से अनतीन कि न्याय इन दिशी नीम द्याश से सूर अदिक सैदा अन्द दशा यक्कुल सहन माळा लायक ईत्‍तीत.”
आटा होती यीशु अंदुन, “हे आप्पा, स्वर्ग अदिक पृथ्वी नव प्रभु, ना नीन धन्यवाद माळतीन कि नी ई मातगोळी आंदुर से जो ग्यानी आर अदिक कल्त माळकु लॉकुर से होचकोमकु ईट्द, अदिक चिकोरगोळ मा प्रगट माळ्द.
हव, हे आप्पा, यतिकी नीनी ईदा वळ्लीद हत्‍त.”
“नान आप्प नानी सप्पा येनारा सोप्स बुटान; आप्प उन अलावा पार उक याऊ अरालुन, सिर्फ आप्प; अदिक न पार उन अलावा आप्प उक यावारा अरूतान, सिर्फ पार; या आवा यार साटी पार आऊक प्रगट माळतान.”
“हे सप्पा मयनत माळावाळेर अदिक कर्ज देल मुळ्ककु लॉकुरा, नान हात्‍ती बरी; ना नीमी आराम कोळाईन.
नान भार तान म्याकुच नेगु कोमी, अदिक नान से कली; यतिकी ना नम्र अदिक मुलायम आईन: अदिक तान मन दा विश्राम नोळीर.
यतिकी नान भार आसान अदिक नान ओझा हल्‍का आद.”
आ समय यीशु आराम इन दिशी केईगोळ दा टु आगतेला होगोन, अदिक आऊन चेलागोळी हसु हत्‍त रा आंदुर गोदी नव लॉम्बा मुरू मुरूकु तिनली कुरतुर.
फरीसीगोळ ईद नोळकु आऊन से अंदुर, “नोळ, नीन चेलागोळ अद क्याल्सा माळीत्यार, जो आराम इन दिशी माळोद मूसा अन व्यवस्था अन अनुसार उचित हैलेच.”
यीशु आंदुर से अंदुन, “येन नीव वाचुसीदील, कि दाऊद, याग आऊक अदिक आऊन संगीगोळी हसु हत रा येन माळदुर?
आव ह्यांग परमेश्वर उन भवन दा होदुन, अदिक भेंट येर्सद रोट्टीगोळी तिंदुन, यवरी तिनोद दाऊद उक अदिक आऊन संगीगोळी उचित ईला ईरोद लेकीन सिर्फ याजकगोळी उचित ईरोद?
येन नीव मूसा अन व्यवस्था दा वाचुसीदील कि याजक आराम इन दिशी सभागृह दा आराम इन दिन इन विधी इक मुरदुर मा भी निर्दोष ठहरूसतार?”
पर ना नीम से अनतीन कि ईल आव आन जो सभागृह से भी धोड्डेव आन.
अगर नीव शास्त्रगोळ दा लिखस्द मातगोळ्द मतलब जान्सायदीर, “ना दया देल संतुष्ट आगतीन, बलिदान देल ईला, रा नीव निर्दोष उक दोषी ईला ठहरूसायदीर.
मंळसा अन पार रा आराम इन दिन ईनव भी स्वामी हुन.”
अल टु नळुकु यीशु आंदुर्द यहूदी लॉकुर्द सभागृह दा बंदुन.
अल ऊंद मंळसा ईरोन, यार कय वंळ्गकु ईरोद. फरीसीगोळ यीशु मा दोष हचोर साटी आऊन से केळदुर, “येन आराम इन दिशी चंगा माळोद मूसा अन व्यवस्था अन अनुसार उचित आद?”
यीशु आंदुर से अंदुन, “नीम दा हिंग याव आन यार्द ऊंद अच म्यांडा ईरूल, अदिक अद आराम इन दिशी ख्वॉद्रा दा बिदोगुल, रा आव अदरी हुळकु व्हार्या तेगुतिदील?
भला मंळसा अन्द किमत म्यांडा से याट यक्कुल आद! इदुरसाटी आराम इन दिशी भलाई माळोद उचित आद.”
आग आव आ मंळसा से अंदुन, “तान कय मुंद माळ.” आव मुंद माळदुन, अदिक आ कय बाक दुसरा कय इन घाई वळ्लीद आगेत.
आग फरीसीगोळ व्हार्या होगकु आऊन विरोध दा योजना माळदुर कि आऊक याता प्रकार देल कोंदेव.
ईद जान्सकु यीशु अल टु होटोदुन. अदिक हापाळ लॉकुर आऊन हिंद आगेदुर, अदिक आव सप्पा मुंदुरी चंगा माळदुन,
अदिक आंदरी चेतावनी कोट्टुन कि नानी प्रगट माळबाळेतीर,
ताकी जो वचन यशायाह भविष्यवक्ता अन्द द्वारा अंदकु आगीत, अद पुरा आगुल:
“नोळी, ईव नान सेवक हुन, यारी ना निवळुसीन; नान प्रिय, यार देल नान मन संतुष्ट आद: ना तान आत्मा आऊन मा हाकाईन, अदिक आव गैरयहूदीगोळी न्याय इन खुशखबरी कोट्टान.
आव ना रा झगळा माळ्यान, अदिक ना धूम मचुस्यान, अदिक ना रा सात्यागोळ दा यावारा आऊन आवाज केळ्यान.
आव मेड्द सरकण्डागोळी मुरूतिदिल, अदिक धुंगा कोळ्द बत्‍ती इक भी नुनाकतिदिल, यागासताका आव न्याय इक विजय माळ कोमालुन.
अदिक गैरयहूदी लॉकुर आऊन हेसुर मा आशा ईट्यार.”
आग लॉकुर ऊंद कुढ्ढ अदिक मुक्‍का अक यारदा दुष्टआत्मा ईरोद, यीशु उन हात्‍ती तंदुर; अदिक आव आऊक चंगा माळदुन, अदिक आव माताळली अदिक नोळली कुरतुन.
ईदुर मा सप्पा लॉकुर चकित आगकु अनली कुरतुर, “ईव येन दाऊद उन औलाद हुन?”
लेकीन फरीसीगोळ ईद केळकु अंदुर, “ईव रा दुष्टआत्मागोळव सरदार बालज़बूल उन मदत देल दुष्टआत्मागोळी तेगुतान.”
आव आंदुर्द मन इन मात अरूकु आंदुर से अंदुन, “अगर यातोदारा राज्य दा फूट बिळतद, अद ऊजाळसेगतद; अदिक यातोदारा नगर या घराना दा फूट बिळतद, अद टीकुसकु ईरतीदील.
अदिक अगर शैतान अच शैतान उक तेगदीत, रा अद खुद इन दा विरोधी आगेग्याद; बाक अदुर्द राज्य ह्यांग टीकुसकु ईत्‍तीत?
भला, अगर ना शैतान उन सरदार उन सहायता देल दुष्टआत्मागोळी तेगुतीन, रा नीम अनुयायीगोळ यार सहायता देल तेगुतार? इदुरसाटी आंदुर अच नीम न्याय माळ्यार.
पर अगर ना परमेश्वर उन आत्मा अन्द सहायता देल दुष्टआत्मागोळी तेगुतीन, रा परमेश्वर उन राज्य नीम हात्‍ती होट बंदाद.”
या ह्यांग यावारा मंळसा यातोवारा ताकतवर मंळसा अन्द मान्या होक्‍कु आऊन माल कदू सकतान यागासताका कि पयले आव आ ताकतवर मंळसा अक कट कोमालुन? आगासताका आव आऊन मान्या होक्‍कु माल कदू सकालुन.
जो नान सांगुळ हैलेच आव नान विरोध दा आन, अदिक जो नान सांगुळ जमा माळालुन आव बगरूस्तान.
इदुरसाटी ना नीम से अनतीन कि मंळसा अन्द सब प्रकार इन पाप अदिक अपमान माफ माळकु आदीत, लेकीन जो यावारा पवित्र आत्मा अन अपमान माळतान आऊक माफ माळकु आगतीदील.
जो यावारा मंळसा अन्द पार उन विरोध दा येनारा मात अंदान, आऊन ईद अपराध माफ माळकु आदीत, लेकीन जो यावारा पवित्र आत्मा अन्द विरोध दा येनारा अंदान, आऊन अपराध न रा ई युग दा अदिक न बरावाळा युग दा माफ माळकु आगतीदील.
“अगर मार्र वळ्लीद आद, रा अदुर्द काय भी वळ्लीद ईत्‍तीत, या मार्र निकम्मा आद, रा अदुर्द काय भी निकम्मा ईत्‍तीत; यतिकी मार्र तान काय देल अच अर्तकु आगतद.
हे हाव ईनव चिकोरा, नीव बुरा आगकु ह्यांग वळ्लीद मातगोळी अन सकतीर? यतिकी जो मन दा तुमकु आद, अदा बाय दा बरतद.
वळ्लेव मंळसा तान मन इन वळ्लीद भंडार दा टु वळ्लीद मातगोळी तेगुतान, अदिक बेकार मंळसा बेकार भंडार दा टु बेकार मातगोळी तेगुतान.”
“अदिक ना नीम से अनतीन कि जो जो निकम्मा मातगोळी मंळसागोळ अंदार, न्याय इन दिशी आंदुर हर ऊंद आ मात इन लेखा कोट्टार.
यतिकी नी तान मातगोळ कारण निर्दोष, अदिक तान मातगोळ दा कारण दोषी ठहरूस्कु आद्या.”
ईदुर मा थ्वाळासा शास्त्रीगोळ अदिक फरीसीगोळ यीशु से अंदुर, “हे गुरु, नाव नीन कय देल ऊंद चमत्कार नोळोद चाहासतेव.”
आव आंदरी उत्‍तर कोट्टुन, “ई दुनिया अन्द बेकार अदिक व्यभिचारी लॉकुर योना अन्द चमत्कार ढुंढ्सतार, लेकीन योना भविष्यवक्ता अन्द चमत्कार इक बिटकु यातोदु दुसरा चमत्कार आंदरी कोटकु आगतीदील.
योना मुर दिन अदिक मुर ईळ्लक आ समुद्र अन धोळ मेन इन व्हाट्या ईत्‍तुन, हांग अच मंळसा अन्द पार मुर दिन अदिक मुर ईळ्लक धरती इन बुळ्क ईत्‍तान.
नीनवे नगर इन लॉकुर न्याय इन दिशी ई दुनिया अन्द लॉकुर सांगुळ यदकु आंदरी दोषी ठहरूस्यार, यतिकी आंदुर योना अन्द प्रचार केळकु मन तिर्गुसीदुर; अदिक नोळी, ईल आव आन जो योना से भी धोड्डेव आन.
दक्षिण इन रानी न्याय इन दिशी ई दुनिया अन्द लॉकुर सांगुळ यदकु आंदरी दोषी ठहरूस्यार, यतिकी आक सुलैमान उन ग्यान केळोर साटी धरती इन क्वाना टु बंदुर; अदिक नोळी, ईल आव आन जो सुलैमान से भी धोड्डेव आन.
“याग दुष्टआत्मा मंळसा दा टु होट बुळतद, रा वंळगींद जागागोळ दा आराम ढुंढ्सली वयाळतद, अदिक अदरी सिकाल.
आग अनतद, ‘ना तान अदा मान्ना दा यल टु होटोदीन, होटोगाईन.’ अदिक होटकु अदरी सूना, झाळ-झुळ्सकु अदिक सजुसकु नोळतद.
आग अद होगकु तान से मात्‍त बेकार येळ आत्मागोळी तान सांगुळ तरतद, अदिक अव आ मान्या समुस्कु अल ईरताव, अदिक आ मंळसा अन्द दशा पयला टु भी बेकार आगेगतद. ई दुनिया अन बुरा लॉकुर्द दशा भी हिंग अच आदीत.”
याग यीशु भीळ से मातगोळी हेळ्त अच ईरोन, आग आऊन मोय अदिक वार्टुर व्हार्या निदुरकु ईरोर अदिक आऊन से मात हेळोद चाहासोर.
यावारा आऊन से अंदुन, “नोळ, नीन मोय अदिक नीन वार्टुर व्हार्या निदुरकु आर, अदिक नीन से मात हेळोद चाहासतार.”
ईद केळकु आव अनावाळेर इक उत्‍तर कोट्टुन, “याक हुळ नान मोय? अदिक यार उर नान वार्टुर?”
अदिक तान चेलागोळ दी तान कय वाळुसकु अंदुन, “नोळी, नान मोय अदिक नान वार्टुर इंदुरा उर.
यतिकी जो यावारा नान स्वर्गीय आप्प उन इच्छा मा नळदान, आवा नान वार्ट, अदिक नान आकतींग, अदिक नान मोय हुळ.”
अदा दिशी यीशु मान्या टु होटकु झील इन किनारा मा होगकु कुरतुन.
अदिक आऊन हात्‍ती हिंग धोळ्द भीळ जमा आत कि आव ड्वांगा मा येरेदुन, अदिक सप्पा भीळ किनारा मा निदुरकु ईत्‍त.
अदिक आव आंदुर से उदाहरणगोळ दा हापाळ सा मातगोळी अंदुन: “ऊंद बोऊसावाळा बींजा बोऊसली होट्टुन.
बोऊसा होती थ्वाळासा बींजा हादी इन किनारा मा बिद्दव अदिक पक्षीगोळ बंदकु अवरी तिनली कुरतव.
येनारा बींजा कल्ल इन जागा मा बिद्दव, यल अवरी यक्कुल मुण्ण सिकिदील अदिक गहरा मुण्ण ईला सिकदुर कारण अव जल्दी बेळदोदव.
पर सुर्य होळदुर मा अव होत्‍तेदव, अदिक जळ ईला हुळदुर देल वंळ्गेदव.
थ्वाळासा बींजा मार्र दा बिद्दव अदिक मार्रगोळ वाळुसकु अवरी वत्‍त बुट्टव.
पर थ्वाळासा बींजा वळ्लीद जागा मा बिद्दव, अदिक काय तनदव, यातारा सौ गुणा, यातारा साठ गुणा, अदिक यातारा तीस गुणा.”
यार किव आव आव केळ कोमुल.
चेलागोळ हात्‍ती बंदकु यीशु से अंदुर, “नी लॉकुर से उदाहरण दा येती मातगोळ माळत्या?”
यीशु उत्‍तर कोट्टुन, “नीमी परमेश्वर उन राज्य अन्द भेदगोळ्द समझ कोटकु आग्याद, पर आंदरी ईला.
यतिकी यार हात्‍ती आद, आऊक मात्‍त कोटकु आदीत, अदिक आऊन हात्‍ती यक्कुल आगेदीत; पर यार्द हात्‍ती येनु हैलेच, अदुर से जो येनारा आऊन हात्‍ती आद, अद भी ताकोमकु आगेदीत.
ना आंदुर से उदाहरणगोळ दा इदुरसाटी मातगोळी माळतीन कि आंदुर नोळकु भी नोळालुर अदिक केळकु भी केळालुर, अदिक समसालुर.”
आंदुर बारा दा यशायाह अन्द ईद भविष्यवाणी पुरा आगतद: “नीव किवगोळ देल रा केळतीर, पर सम्सालीर; अदिक कण्णगोळ देल रा नोळतीर, पर नीमी कांळ्साल.”
“यतिकी ई लॉकुर्द मन कट्टर आगेग्याद, अदिक आंदुर केळकु भी अनसुना माळतार अदिक आंदुर तान कण्णगोळी मुच्च बुळतार; ईलारा हिंग आगबाळुल कि आंदुर कण्णगोळ देल नोळुल, अदिक किवगोळ देल केळुल अदिक मन देल समसुल, अदिक आंदुर तिर्गकु बरूल, अदिक ना आंदरी चंगा माळाईन.”
पर धन्य आव नीमव कण्णगोळ, कि अव नोळताव; अदिक नीमव किव अद केळताव.
यतिकी ना नीम से खरा माताळतीन कि हापाळ सा भविष्यवक्तागोळ अदिक न्यायीगोळ याता मातगोळी नोळोद चाहासोर अवरी नीव नोळेतीर. लेकीन आंदुर अवरी नोळ सकिदील, अदिक याता मातगोळी आंदुर केळोद चाहासोर, अवरी नीव केळेतीर. लेकीन आंदुर अवरी केळ सकिदील.
“इग नीव बींजा बोऊसावाळा अन्द उदाहरण इन अर्थ केळी.
जो यावारा राज्य अन्द वचन केळकु समसालुन, आऊन मन दा जो येनारा बोऊस्कु आगीत, अदरी आ दुष्ट बंदकु कसुकु वोयतान. ईद अदा हुन, जो हादी इन किनारा मा बोऊस्कु आगीत.
अदिक जो कल्ल इन जागा मा बोऊस्कु आत, ईद अद हुन, जो वचन केळकु तुरन्त खुशी इन सांगुळ मान्स कोमतान.
पर तांदुर दा जळ ईला ईटदुर कारण आंदुर थ्वाळासा अच दिनी नोर आर, अदिक याग वचन इन कारण क्लेश या उपद्रव आगतद, रा आंदुर तुरन्त ठोकर तिनतार.
जो झाळीगोळ दा बोऊस्कु आत, ईद अद हुन, जो वचन इक केळतार, पर ईद दुनिया अन चिन्ता अदिक धन इन ध्वाका वचन इक वत्‍त बुळतद, अदिक आंदुर काय तरसकालुर.
जो वळ्लीद जागा दा बोऊस्कु आत, ईद अद हुन, जो वचन इक केळकु सम्सतार, अदिक काय तरतार; यारारा सौ गुणा, यारारा साठ गुणा, अदिक यारारा तीस गुणा.”
यीशु आंदरी मात्‍त ऊंद उदाहरण कोट्टुन: “स्वर्ग इन राज्य आ मंळसा अन्द घाई आद याव तान केई दा वळ्लीद बींजा बोऊस्दुन.
पर याग लॉकुर मिंगोर रा आऊन दुश्मन बंदकु गोदी इन न्याड्या आळी दाकळोद बींजा बोऊस्कु होटोदुन.
याग कोम होट्टव अदिक लॉम्बागोळ हतदव, रा आळी दाकळोद बींजागोळ्द मार्रगोळ भी कांळ्सदव.
ईदुर मा मान्ना अन्द दासगोळ बंदकु आऊन से अंदुर, ‘हे स्वामी, येन नी तान केई दा वळ्लीद बींजा बोऊसीदिल? बाक आळी दाकळोद बींजा अन्द मार्रगोळ अदुर्दा यल टु बंदव?’
आव आंदुर से अंदुन, ‘ईद यावारा दुश्मन उन क्याल्सा हुन.’ दासगोळ आऊन से अंदुर, ‘येन नीन इच्छा आद, कि नाव होगकु अवरी कित बुटेव?’
आव अंदुन, ‘ईला, हिंग आगबाळुल कि आळी दाकळोद बींजा अन्द मार्रगोळ किता होती नीव अऊर सांगुळ गोदी भी कित कोमी.
कटाई ताका येढ्ढु उक ऊंद सांगुळ वाळुसगोळी, अदिक कटनी इन समय दा ना कडावाळेर से अनाईन कि पयले आळी दाकळोद बींजा अन्द मार्रगोळी जमा माळकु होताकोर साटी अऊर गट्टा कट कोमी, अदिक गोदी इक नान केई दा जमा माळी.’”
यीशु आंदरी मात्‍त ऊंद उदाहरण कोट्टुन: “स्वर्ग इन राज्य राई इन ऊंद बींजा अन घाई आद, यदरी यातोवारा मंळसा हुडुकु तान केई दा बोऊस कोंडुन.
अद सप्पा बींजागोळ से स्यांळ्द रा ईरतद लेकीन याग धोळ्द आगेगतद आग सप्पा काण्णा-कस से धोळ्द आगेगतद; अदिक हिंग मार्र आगेगतद कि आकाश ईनव पक्षी बंदकु अदुर डगालगोळ मा ग्वादा माळ कोमताव.”
यीशु आंदरी मात्‍त ऊंद उदाहरण केळ्सदुन: “स्वर्ग इन राज्य खमीर इन घाई आद यदरी यातोदारा आर्त हुडुकु हन्नेळ किलो हीट्ट दा मीलुस बुटुर अदिक आग्त-आग्त अद सप्पा हीट खमीर आगेत.”
ईव सप्पा मातगोळ यीशु उदाहरणगोळ दा लॉकुर से अंदुन, अदिक बिना उदाहरण देल आव आंदुर से येनु ईला अनतोगोन,
कि जो वचन भविष्यवक्ता अन्द द्वारा अंदकु आगीत, अद पुरा आगुल: “ना उदाहरण अनली तान बाय खोलसाईन: ना आ मातगोळी जो दुनिया अन्द उत्पत्ति टु होचकु ईताव प्रगट माळाईन.”
आग यीशु भीळ इक बिटकु मान्नी बंदुन, अदिक यीशु उन चेलागोळ आऊन हात्‍ती बंदकु अंदुर, “केई इन आळी दाकळोद बींजा अन्द उदाहरण नामी समझुसबुळ.”
यीशु आंदरी उत्‍तर कोट्टुन, “याव वळ्लीद बींजा अक बोऊसीदुन आव मंळसा अन्द पार हुन.
केई दुनिया हुन, वळ्लीद बींजा राज्य अन्द औलाद हुन, अदिक आळी दाकळोद बींजा दुष्ट इन औलाद हुन.
या दुश्मन अवरी बोऊस्यान आव शैतान हुन; कटनी दुनिया अन्द अन्त हुन, अदिक कडावाळेर स्वर्गदूत उर.
इदुरसाटी ह्यांग आळी दाकळोद कचरा जमा माळकु होताक्‍कु आगताव हांग अच दुनिया अन्द आखरी दा आदीत.
मंळसा अन्द पार तान स्वर्गदूतगोळ इक कळ्यान, अदिक आंदुर आऊन राज्य दा टु सप्पा ठोकर इन कारणगोळी अदिक कुकर्म माळावाळेरी इक जमा माळ्यार,
अदिक आंदरी बेक्‍की इन कुण्ड दा हाक्यार, यल आंदुर वरल्यार अदिक हल्ल कच्यार.
आ समय न्यायी तान आप्प उन राज्य दा सुर्य अन्द घाई चमकुस्यार. यार किव आव आव केळ कोमुल.”
“स्वर्ग इन राज्य केई दा होचकु धन इन घाई आद, या यावारा मंळसा अक सिक्त अदिक आव अदरी मात होचकु ईटदुन, अदिक हापाळ खुश आदुन अदिक होगकु तान सब येनारा मार बुट्टुन अदिक आ केई इक कोंड कोंडुन.”
“बाक स्वर्ग इन राज्य ऊंद व्यापारी इन घाई आद जो वळ्लीद मोतीगोळ्द खोज दा ईरोन.
याग आऊक ऊंद बहूमुल्य मोती सिक्त रा आव होगकु तान सब कुछ मार बुट्टुन अदिक अदरी कोंड कोंडुन.”
“बाक स्वर्ग इन राज्य आ धोळ्द जार इन घाई आद जो समुद्र दा हाक्‍कु आत, अदिक हर प्रकार इन जीवगोळी जमा माळकु तर्त.
अदिक याग जार मेनगोळ देल तुम्मेत, रा मेन हुडावाळेर अदरी किनारा मा जेडुकु तंदुर, अदिक कुर्तकु वळ्लेव-वळ्लेव बर्तनगोळ दा जमा माळदुर अदिक बेकार-बेकार मेनगोळी भीट बुटुर.
दुनिया अन्द आखरी दा हिंग अच आदीत. स्वर्गदूत बंदकु पापीगोळी न्यायी लॉकुर से अलग माळ्यार,
अदिक आंदरी बेक्‍की इन कुण्ड दा हाक्यार. यल आंदुर वरल्यार अदिक हल्ल कच्यार.”
यीशु तान चेलागोळ से केळदुन, “येन नीव ई सप्पा मातगोळ सम्सदीर?” चेलागोळ उत्‍तर कोट्टुर, “हव.”
यीशु आंदुर से अंदुन, “इदुरसाटी हर ऊंद शास्त्री जो स्वर्ग इन राज्य अन्द चेला बनस्यान, आव आ मान्नावाळा अन्द घाई आन जो ताम भंडार दा टु व्हाशोद अदिक हाळोद वस्तुगोळी तेगुतान.”
याग यीशु ई सप्पा उदाहरण अंद कोंडुन, रा अल टु होटोदुन.
अदिक तान नगर दा बंदकु आंदुर्द यहूदी लॉकुर्द सभागृह दा आंदरी हिंग उपदेश कोळली कुरतुन कि आंदुर चकित आगकु अनली कुरतुर, “ईऊक ईद ग्यान अदिक सामर्थ्य अन्द क्याल्सा यल टु सिकदव?
येन ईव व्हर्स हुळ्ली माळावाळा अन पार आलच? अदिक येन ईऊन मोय इन हेसुर मरियम अदिक ईऊन वार्टुर्द हेसुर याकूब, यूसुफ, शमौन अदिक यहूदा हैलेच?
अदिक येन ईऊन सप्पा आकतींगेर नाम न्याड्या दा ईरालुर? बाक ईऊक ईद सप्पा ग्यान यल टु सिक्त?”
ईद प्रकार आंदुर आऊन कारण ठोकर तिंदुर, यीशु आंदुर से अंदुन, “भविष्यवक्ता अन्द तान द्याश अदिक तान मान्ना अक बिटकु अदिक यल उच अपमान आगाल.”
अदिक आव अल आंदुर्द अविश्वास इन कारण हापाळ सा सामर्थ्य इन क्याल्सा माळीदील.
आ समय दा चौथाई द्याश इन राजा हेरोदेस यीशु उन बारा दा चर्चा केळदुन,
अदिक तान सेवकगोळ से अंदुन, “ईव यूहन्ना बपतिस्मा कोळावाळा हुन! आव सोत्‍तुर दा टु जित्‍ता आग्यान, इदुरसाटी आऊन से सामर्थ्य नव क्याल्सा प्रगट आगताव.”
यतिकी हेरोदेस राजा तान वार्ट फिलिप्पुस उन हिंग्स हेरोदियास इन कारण, बपतिस्मा कोळावाळा यूहन्ना अक हुडुकु कटसुसदुन अदिक जयलखाना दा हाक्‍क बुट्टुन.
यतिकी यूहन्ना आऊन से अंदिदुन कि तान स्यांळ्द वार्ट उन हिंग्स उक ईटोद नीन साठी उचित हैलेच.
इदुरसाटी आव आऊक कोंद बुळोद चाहासोन, पर लॉकुर से अंजतोगोन यतिकी आंदुर बपतिस्मा कोळावाळा यूहन्ना अक भविष्यवक्ता मान्सतोगोर.
लेकीन याग हेरोदेस उन जनम दिन बत्‍त, रा हेरोदियास इनोर पोर हाब्ब दा तान नाच तोर्सकु हेरोदेस उक खुश माळदुर.
ईदुर मा आव किर्‍या तिनकु वचन कोट्टुन, “जो येनारा नी नानी बेळ्या, ना नीनी कोळाईन.”
आक तान मोय इन भळकुसदुर देल ईद अंदुर, “यूहन्ना बपतिस्मा कोळावाळा अन्द ताल्ला टाटी दा ईटकु ईगल्या नानी ईल तंदकोळ.”
राजा दुखी आदुन, लेकीन तान किर्‍या अन, अदिक सांगुळ कुरावाळेर कारण, आग्या कोट्टुन कि जो ई पोर अंदुर अद कोटकु आगुल.
अदिक आव जयलखाना दा लॉकुरी कळुकु यूहन्ना अन्द ताल्ला कळसुस बुट्टुन;
अदिक आऊन ताल्ला टाटी दा तनकु आत अदिक पोर इक कोटकु आत, अदरी आक तान मोय इन हात्‍ती ओतुर.
आग यूहन्ना नोर चेलागोळ बंदुर अदिक आऊन लाश इक ओतकु नळ्सदुर, अदिक होगकु यीशु उक ईद समाचार कोट्टुर.
याग यीशु यूहन्ना अन बारा दा केळदुन, रा आव ड्वांगा मा येरकु अल टु यातोदारा सुनसान जागा अक, आबना दा होटोदुन. लॉकुर ईद केळकु नगर-नगर टु पैदल अच आऊन हिंद आगेदुर.
यीशु होटकु ऊंद धोळ्द भीळ नोळदुन अदिक आंदुर मा तरस तिंदुन, अदिक आंदुर्द बिमार मंळसागोळी चंगा माळदुन.
याग द्याव आत रा आऊन चेलागोळ आऊन हात्‍ती बंदकु अंदुर, “ईद सुनसान जागा आद अदिक समय आगेग्याद; लॉकुरी विदा माळकु अन कि आंदुर मोहल्लागोळ दा होगकु तान साठी ऊमोद कोमुल.”
पर यीशु आंदुर से अंदुन, “आंदुर्द होगोद जरूरी हैलेच! नीव अच इंदरी तिनली कोळी.”
आंदुर आऊन से अंदुर, “ईल नाम हात्‍ती अईद रोट्टी अदिक येढ्ढ मेनगोळी बिटकु मात्‍त येनु हैलेच.”
यीशु अंदुन, “अवरी नान हात्‍ती ईल तरी.”
आग यीशु लॉकुरी काड्डा मा कुरली हेळदुन, अदिक आ अईद रोट्टीगोळी अदिक येढ्ढ मेनगोळी हुळदुन; अदिक स्वर्ग दी नोळकु धन्यवाद माळदुन अदिक रोट्टीगोळी मुरू मुरूकु चेलागोळी कोट्टुन, अदिक चेलागोळ लॉकुरी कोट्टुर.
याग सप्पा लॉकुर तिनकु संतुष्ट आगेदुर, रा चेलागोळ मिक्‍कु तुकळागोळ दा टु तुमकु हन्नेळ फुट्टीगोळी नेगदुर.
अदिक तिनावाळेर आर्तेर अदिक चिकोरगोळी बिटकु, अईद हजार मंळसागोळ हात्‍तीपास ईरोर.
आग आव तुरन्त तान चेलागोळी ड्वांगा मा येरोरसाटी मजबुर माळदुन कि आंदुर आऊन से पयला आप्पाटी होटोगुल, आगासताका आव लॉकुरी सार माळ्यान.
यीशु लॉकुरी सार माळकु, प्रार्थना माळली अलग पहाळ मा होटोदुन; अदिक द्यावगा आव अल आबना ईरोन.
आ समय ड्वांगा किनारा टु दुर ईरोद अदिक झील इन न्याड्या दा नीर इन लयर देल लयरगोळ देल ईत्‍त आत्‍त आलगाळोद, यतिकी आँधी ड्वांगा अन्द ऊलट ईरोद.
अदिक यीशु हुंजकुका अन मुर टु आर मुरा अन दरम्यान झील मा नळुतेला आंदुर हात्‍ती बंदुन.
चेला आऊक झील मा नळुतेला नोळकु घबरूसेदुर. अदिक अनली कुरतुर, “ईव भूत हुन!” अदिक अंज्क इन मारा देल चिल्ळास कुरतुर.
आग यीशु तुरन्त आंदुर से मातगोळी माळदुन अदिक अंदुन, “हिम्मत ईटी! ना हुईन, अंजबाळी!”
पतरस आऊक उत्‍तर कोट्टुन, “हे प्रभु, अगर नीच हुय, रा नानी तान हात्‍ती नीर मा नळुकु बरोद आग्या कोळ.”
आव अंदुन, “बा!” आग पतरस ड्वांगा मा टु ईळुकु यीशु उन हात्‍ती होगली नीर मा नळुली कुरतुन.
पर हवा अक नोळकु अंजेदुन, अदिक याग मुळ्कली कुरतुन रा चिळ्लासकु अंदुन, “हे प्रभु, नानी ऊळ्स!”
यीशु तुरन्त कय वाढ़ुस्कु आऊक हुडुकोंडुन अदिक आऊन से अंदुन, “हे अल्पविश्वासी, नी येती शंका माळ्द?”
याग आंदुर ड्वांगा मा येरदुर, रा हवा रूकसेत.
ईदुर मा आंदुर जो ड्वांगा मा ईरोर, आऊक दण्डवत माळकु अंदुर, “खराखुरा, नी परमेश्वर उन पार हुय.”
आंदुर आप्पाटी ईळुकु गन्नेसरत इन भूमी मा पोहचुसदुर.
अलेर लॉकुर आऊक अर्त कोंडुर अदिक आस-पास इन पुरा प्रदेश दा समाचार कळुदुर, अदिक सब बिमार मंळसागोळी आऊन हात्‍ती तंदुर,
अदिक आऊन से विनती माळली कुरतुर कि आव आंदरी तान कपळा अन्द पल्लाक अच मुट गोळुल; अदिक यास मुंदुर आऊक मुटदुर, आंदुर चंगा आगेदुर.
आग यरूशलेम टु थ्वाळासा फरीसी अदिक शास्त्री यीशु उन हात्‍ती बंदकु अनली कुरतुर,
“नीन चेलागोळ पुर्वजगोळ्द परंपरागोळी येती टाल्सतार, कि बिना कय तोळुकु रोट्टी तिनतार?”
यीशु आंदरी उत्‍तर कोट्टुन, “नीव भी तान परंपरागोळ कारण येती परमेश्वर उन आग्या टाल्सतीर?
यतिकी परमेश्वर अंदान, ‘तान आप्प अदिक तान मोय इन आदर माळेत,’ अदिक ‘जो यावारा आप्प या मोय इक बुरा भला अंदान, आऊक कोंदकु आदीत.’
लेकीन नीव अनतीर कि अगर यावारा तान आप्प या मोय से अनुल, ‘जो येनारा नीनी नान से लाभ पोहचुस सकोद, अद परमेश्वर उक भेंट येर्सकु आगेग्याद,’
रा आव तान आप्प उन आदर माळालुन, ईद प्रकार नीव तान परंपरा अन्द कारण परमेश्वर उन वचन टाल्स बुट्टीर.
हे कपटीगोळा, यशायाह नीम बारा दा ईद भविष्यवाणी खरा अच माळ्यान.”
“ई लॉकुर टुटगोळ देल रा नान आदर माळतार, लेकीन इंदुर मन नान से दुर ईरतद.
अदिक आंदुर बेकार नान उपासना माळतार, यतिकी मंळसागोळ विधीगोळी नियम शास्त्र बन्सकु कल्सतार.”
आग यीशु लॉकुरी तान हात्‍ती कारूकु आंदुर से अंदुन, “केळी, अदिक समसी:
जो बाय दा होगतद, अद मंळसा अक अशुध्द माळाल, पर जो बाय टु होळतद, अदा मंळसा अक अशुध्द माळतद.”
आग चेलागोळ बंदकु आऊन से अंदुर, “येन नी जान्सत्या कि ईद वचन केळकु फरीसीगोळ्द भावनागोळी ठेस पोहचुस्त?”
यीशु उत्‍तर कोट्टुन, “हर मार्र जो नान स्वर्गीय आप्प हचीदिल, कितकु आदीत.
आंदरी होगगोळी; आंदुर कुढ्ढ मार्गदर्शक आर अदिक कुढ्ढ अगर कुढ्ढ मंळसा अक हादी तोरसुल, रा येढ्ढु मुंदुर खॉदरा दा बिदोदार.”
ईद केळकु पतरस आऊन से अंदुन, “ईद उदाहरण नामी समजुस बुळ.”
यीशु अंदुन, “येन नीव भी ईगासताका ना समझ आईर?
येन नीव जान्सालीर कि जो येनारा बाय दा होगतद अद व्हाट्टा दा होगतद, अदिक शरीर टु होट्ट बुळतद?
पर जो येनारा बाय दा टु होळतद, अद मन देल होळतद, अदिक अदा मंळसा अक अशुध्द माळतद.
यतिकी बुरा विचार, कोन्नोद, परस्त्रीगमन, व्यभिचार, काळ्लपनी, ख्वाटा गवाही अदिक अपमान मन देल अच होळतद.
ईवा हुव जो मंळसा अक अशुध्द माळताव, लेकीन बिना कय तोळ्द ऊमली कुरोद मंळसा अक अशुध्द माळाल.”
यीशु अल टु होटकु, सूर अदिक सैदा अन्द प्रदेश दी होटोदुन.
आ प्रदेश टु ऊंद कनानी आर्त होट्टुर, अदिक चिळ्लासकु अनली कुरतुर, “हे प्रभु! दाऊद उन पारा, नान मा दया माळ! नान पोर इक दुष्टआत्मा हापाळ सतुसीत्याद.”
पर यीशु आकी येनु उत्‍तर कोटीदील. आग आऊन चेलागोळ बंदकु आऊन से विनती माळदुर, “ईकी सार माळ, यतिकी आक नाम हिंद चिल्ळासतेला बरेत्यार.”
आव उत्‍तर कोट्टुन, “इस्त्राएल इन घराना अन्द काळ्द म्यांडागोळी बिटकु ना यारदु हात्‍ती कळुकु आगीदील.”
लेकीन आक बंदुर, अदिक यीशु उक प्रणाम माळकु अनली कुरतुर, “हे प्रभु, नान मदत माळ.”
आव उत्‍तर कोट्टुन, “चिकोरगोळ्द रोट्टी हुळकु नायगोळ्द मुंद हाक्‍कोद उचित हैलेच.”
आक अंदुर, “खरा आद प्रभु, पर नायगोळ भी अद चुराचारा तिनताव, जो अऊर्द स्वामीगोळ मेज मा टु बिळतद.”
ईदुर मा यीशु आकी उत्‍तर कोट्टुन, “हे आर्त, नीन विश्वास धोळ्द आद. ह्यांग नी चाहसत्या, नीन साठी हांगा आगुल.” अदिक आकिन पोर अदा घळी चंगा आगेदुर.
यीशु अल टु गलील इन समुद्र अन्द हात्‍ती बंदुन अदिक पहाळी मा येरकु कुर्तोदुन.
आग भीळ इन भीळ आऊंद हात्‍ती बत्‍त. आंदुर तान सांगुळ लंगळागोळी, कुढ्ढगोळी, मुक्‍कागोळी, डुण्डागोळी अदिक मात्‍त हापाळ सा मुंदरी आऊन हात्‍ती तंदुर, अदिक आंदरी आऊन कालगोळ मा हाक्‍क बुटुर, अदिक आव आंदरी चंगा माळदुन.
याग लॉकुर नोळदुर कि मुक्‍कागोळ माताळतार, अदिक डुण्डागोळ चंगा आगतार, अदिक लंगळागोळ नळुतार, अदिक कुढ्ढ नोळतार रा लॉकुर अचम्भा माळदुर अदिक इस्त्राएल इन परमेश्वर उन बळाई माळदुर.
यीशु तान चेलागोळी हात्‍ती कारूकु आंदुर से अंदुन, “नानी ई भीळ मा हापाळ दया बरेत्याद, यतिकी आंदुर मुर दिन टु नान सांगुळ आर अदिक आंदुर हात्‍ती येनु तिनली हैलेच. ना आंदरी उपासा सार माळोद चाहसालीन, ईलारा हिंग आगबाळुल कि आंदुर हादी मा थक्सकु ईतोगुल.”
चेलागोळ आऊन से अंदुर, “नामी ई आळी दा यल टु ईस रोट्टीगोळ सिक्याव कि नाव ईट धोळ्द भीळ इक संतुष्ट माळेव?”
यीशु आंदुर से केळदुन, “नीम हात्‍ती यास रोट्टीगोळ आव?” आंदुर अंदुर, “येळ, अदिक थ्वाळासा स्याणेव मेनगोळ.”
आग यीशु लॉकुरी ल्याल्‍मा कुरोद आग्या कोट्टुन.
अदिक आ येळ रोट्टीगोळी अदिक मेनगोळी हुळदुन, धन्यवाद माळकु मुरदुन, अदिक तान चेलागोळी कोळतोदुन, अदिक चेलागोळ लॉकुरी.
ईद प्रकार देल सप्पा तिनकु संतुष्ट आगेदुर अदिक चेलागोळ मिग्द तुकळागोळ दा टु येळ फुट्टी नेगदुर.
तिनावाळेर आर्तेर अदिक चिकोरी बिटकु नाक हजार मंळसा ईरोर.
याग आव भीळ इक सार माळकु ड्वांगा मा येरेदुन, अदिक मगदन प्रदेश दा बंदुन.
फरीसीगोळ अदिक सदूकीगोळ हात्‍ती बंदकु यीशु उक परखुसोर साटी आऊन से अंदुर, “नामी स्वर्ग इन येनारा तरी चमत्कार इन चिन्ह तोर्स.”
यीशु आंदरी उत्‍तर कोट्टुन, “द्यावमुळका अक नीव अनतीर, ‘मौसम वळ्लीद ईत्‍तीत, यतिकी आकाश क्याचांद आद,’
अदिक व्हातर्या अक अंतीर, ‘ईंद आंधी बंदीत, यतिकी आकाश क्याचांद अदिक करीद आद.’ नीव आकाश इन लक्षण नोळकु हवामान इन अंदाजा हच सकतीर, पर समय इन चिन्ह अन अंदाज येती हच सकालीर?
ई युग इन बेकार मंळसा अदिक व्यभिचारी लॉकुर चिन्ह ढुंढ्सतार, पर योना अन्द चमत्कार इन चिन्ह अक बिटकु आंदरी मात्‍त यातोदु चिन्ह कोटकु आगतीदील.” अदिक यीशु आंदरी बिटकु होटोदुन.
चेलागोळ झील इन आप्पाटी पोहचुसदुर, पर आंदुर रोट्टी हुडोद मारतोगीदुर.
यीशु आंदुर से अंदुन, “नोळी, फरीसीगोळ अदिक सदूकीगोळ्द खमीर देल सावधान ईरेतीर.”
आंदुर आपस दा मातचीत माळली कुरतुर, “नाव रोट्टी तंदिदील अनकु आव हिंग अनेत्यान.”
ईद जान्सकु, यीशु आंदुर से अंदुन, “हे अल्पविश्वासीगोळा, नीव आपस दा यती विचार माळतीर कि नाम हात्‍ती रोट्टी हैलेच?
येन नीव ईगासताका समसीदील? येन नीमी आ अईद हजार इन अईद रोट्टीगोळ याद हैलेच, अदिक ना ईद कि नीव यास फुट्टीगोळ नेगदिदीर?
अदिक ना आ नाक हजार लॉकुर साटी येळ रोट्टीगोळ, अदिक ना ईद कि नीव यास फुट्टीगोळ नेगदिदीर?
नीव यती समसालीर कि ना नीम से रोट्टीगोळ बारा दा अंदिदील, लेकीन ईद कि नीव फरीसीगोळ अदिक सदूकीगोळ खमीर देल सावधान ईरेतीर.”
आग आंदुर समझ दा बत्‍त कि आव रोट्टी इन खमीर देल ईला, पर फरीसीगोळ अदिक सदूकीगोळ्द शिक्षा देल सावधान ईरली हेळीदुन.
यीशु कैसरिया फिलिप्पी इन प्रदेश दा बंदुन, अदिक तान चेलागोळ से केळली कुरतुन, “लॉकुर मंळसा अन पार उन बारा दा येन अनतार?”
आंदुर अंदुर, “यारारा यूहन्ना बपतिस्मा कोळावाळा अंतार, अदिक यारारा एलिय्याह, अदिक यारारा यिर्मयाह या भविष्यवक्तागोळ दा टु ऊंद यावारा अंतार.”
यीशु आंदुर से अंदुन, “लेकीन नीव नानी येन अंतीर?”
शमौन पतरस उत्‍तर कोट्टुन, “नी जित्‍ता परमेश्वर उन पार मसीह हुय.”
यीशु आऊक उत्‍तर कोट्टुन, “हे शमौन, योना अन्द पारा, नी धन्य आय; यतिकी मास अदिक खुन देल ईला, लेकीन नान आप्प जो स्वर्ग दा आन, ईद मात नीन मा प्रगट माळ्यान.
अदिक ना भी नीन से अनतीन कि नी पतरस हुय, अदिक ना ईद कल्ल मा तान मंडली माळाईन, अदिक अधोलोक इन फाटक अदुर मा प्रबल आगतीदील.
ना नीनी स्वर्ग इन राज्य इन चाबीगोळ कोळाईन: अदिक जो येनारा नी धरती मा कट्टया, अद स्वर्ग दा कट्टीत; अदिक जो येनारा नी पृथ्वी मा खोल्सया, अद स्वर्ग दा खुलसीत.”
आग यीशु चेलागोळी चेतावनी कोट्टुन कि यारदु से अनबाळेतीर कि ना मसीह हुईन.
आ समय टु यीशु तान चेलागोळी हेळली कुरतुन, “जरूरी आद कि ना यरूशलेम इक होगाईन अदिक पुरनियों, अदिक प्रधान याजकगोळ, अदिक शास्त्रीगोळ कय देल हापाळ दुख नेगाईन; अदिक कोंदकु आगाईन; अदिक मुर दिन इन बाद्दा जित्‍ता आगाईन.”
इदुर मा पतरस यीशु उक अलग दनकुसकु अंदुन, “हे प्रभु, परमेश्वर माळबाळुल! नीन सांगुळ हिंग यागलु आगतीदील.”
यीशु तिर्गकु पतरस से अंदुन, “हे शैतान, नान मुंद टु दुर आग! नी नान साटी ठोकर इन कारण आय; यतिकी नी परमेश्वर उन मातगोळ मा ईला, लेकीन मंळसा अन मातगोळ मा मन हचत्या.”
आग यीशु तान चेलागोळ से अंदुन, “अगर यावारा नान हिंद बरोद चाहासतान, रा तान तान इन इनकार माळुल अदिक तान क्रूस नेगुल, अदिक नान हिंद आगेगुल.
यतिकी जो यावारा तान जीव ऊळसोद चाहास्यान, आव अदरी खोऊस्यान; अदिक जो यावारा नान साटी तान जीव खोऊस्यान, आव अदरी हासिल माळ्यान.
अगर मंळसा पुरा दुनिया अक हासिल माळ्यान, अदिक तान जीव इन हानि नेगदान, रा आऊक येन लाभ आदीत? या मंळसा तान जीव इन बदला येन कोट्टान?
मंळसा अन पार तान स्वर्गदूतगोळ सांगुळ तान आप्प उन महिमा दा बंदान, अदिक आ समय ‘आ हर ऊंद मंळसा अक आऊन क्याल्सा अन्द अनुसार प्रतिफल कोट्टान.’
ना नीम से खरा माताळतीन कि जो इल निदुरकु आर, आंदुर दा टु यारारा हिंग आर कि आंदुर यागासताका मंळसा अन पार उक आऊन राज्य दा बर्त नोळतीदिल, आगासताका मृत्यु उन स्वाद यागलु नेकतीदिल.”
आर दिन इन बाद्दा यीशु पतरस अदिक याकूब अदिक आऊन वार्ट यूहन्ना अक सांगुळ हुळदुन, अदिक आंदरी आबना दा यातोदारा ऊँचा पहाळ मा ओतुन. अदिक आंदुर अलावा अल याऊ ईला ईरोन.
अल आंदुर्द मुंद यीशु उन रूप बदलुसेत, अदिक आऊन बाय सुर्य अन्द घाई चमकुस्त अदिक आऊन कपळा ज्योत इन घाई उजुळ आगेदव.
अदिक मूसा अदिक एलिय्याह आऊन सांगुळ मातगोळ हेळतेला आंदरी कांळ्सदुर.
इदुर मा पतरस यीशु से अंदुन, “हे प्रभु, नाम ईल ईरोद ठीक आद. अगर नीन इच्छा आद रा ना इल मुर हांद्रा माळाईन; ऊंद नीन साटी, ऊंद मूसा अन साटी, अदिक ऊंद एलिय्याह अन साटी.”
यीशु माताळतेला अच ईरोन कि ऊंद उजला बादल आंदरी झाक्स बुळ्त, अदिक आ बादल दा टु ईद शब्द होळ्त: “ईव नान प्रिय पार हुन, ईऊन से ना खुश आईन: ईऊन केळी.”
चेलागोळ ईद केळकु बाय इन भार देल बिदोदुर अदिक हापाळ अंजेदुर.
यीशु हात्‍ती बंदकु आंदरी मुटदुन, अदिक अंदुन, “येळी, अंजबाळी.”
आग आंदुर तान कण्णगोळ नेगदुर अदिक यीशु उक बिटकु अदिक यारीकु नोळीदील.
याग आंदुर पहाळी मा टु ईळा होती यीशु आंदरी ईद आग्या कोट्टुन, “यागासताका मंळसा अन्द पार सोत्‍तुर दा टु जित्‍ता आगालुन, आगासताका जो येनारा नीव नोळीर यारीकु हेळबाळेतीर.”
इदुर मा यीशु उन चेलागोळ आऊन से केळदुर, “बाक शास्त्री यती अनतार कि एलिय्याह अन्द पयले बरोद जरूरी आद?”
यीशु उत्‍तर कोट्टुन, “एलिय्याह जरूर बंदान, अदिक सप्पा येनारा सुधरूस्यान.
लेकीन ना नीम से अनतीन कि एलिय्याह होटबंदुन, अदिक लॉकुर आऊक अरतीदिल; लेकीन ह्यांग चाहासदुर हांग अच आऊन सांगुळ माळदुर. ईदा रीति देल मंळसा अन्द पार भी आंदुर्द कय देल दुख नेगदान.”
आग चेलागोळ सम्सदुर कि यीशु नाम से यूहन्ना बपतिस्मा कोळावाळा अन्द बारा दा अंदुन.
याग आंदुर भीळ इन हात्‍ती पोहचुसदुर, रा ऊंद मंळसा यीशु उन हात्‍ती बंदुन, अदिक ट्वांगरा टेक्सकु अनली कुरतुन,
“हे प्रभु, नान पार उन मा दया माळ! यतिकी आऊक मिर्गी बरतद, अदिक आव हापाळ दुख नेगुतान; अदिक घळी-घळी बेक्‍की दा अदिक घळी-घळी नीर दा बीळतोगतान.
ना तान पार उक नीन चेलागोळ हात्‍ती तंदिदीन, पर आंदुर आऊक चंगा माळ सकिदील.”
यीशु अंदुन, “हे अविश्वासी अदिक हठीला लॉकुरगोळा, ना यागासताका नीम सांगुळ ईराइन? यागासताका नीम्द सहन माळाईन? आ पार उक ईल नान हात्‍ती तरी.”
आग यीशु दुष्टआत्मा अक आग्या कोट्टुन, अदिक अद आऊन दा टु होट बुळ्त; अदिक पार अदा घळी चंगा आगेदुन.
आग चेलागोळ आबना दा यीशु उन हात्‍ती बंदकु अंदुर, “नाव आ दुष्टआत्मा अक यती तेगु सकिदील?”
यीशु आंदुर से अंदुन, “तान विश्वास इन कमी इन कारण, यतिकी ना नीम से खरा अनतीन, अगर नीम्द विश्वास राई इन दाना अन बराबर भी आद, रा ईद पहाळी से अन सक्‍कीर, ‘ईल टु सरकुसकु अल होटोग,’ रा अद होटोदीत; अदिक यातोदु मात नीम साटी असंभव ईरतीदील.
लेकीन ईव दुष्टआत्मागोळ प्रार्थना अदिक उपास इन अलावा यातोदु उपाय देल होळालव.”
याग आंदुर गलील क्षेत्र दा ईरोर, रा यीशु आंदुर से अंदुन, “ना मंळसा अन पार मंळसागोळ्द कय देल हुळसुस्कु आगाईन अदिक सौप्सकु आगाईन;
अदिक आंदुर आऊक कोंद बुट्टार, अदिक आव तीसरा दिशी जित्‍ता आदान.” ई मात मा चेलागोळ हापाळ उदास आदुर.
याग यीशु अदिक आऊन चेलागोळ कफरनहूम दा पोहचुसदुर, रा सभागृह अन कर ताकोमावाळेर पतरस उन हात्‍ती बंदकु केळली कुरतुर, “येन नीम गुरु सभागृह अन कर कोळालुन?”
पतरस अंदुन, “हव, कोळतान.” याग आव मान्या बंदुन, रा यीशु आऊन केळा पयले अच आऊन से अंदुन, “हे शमौन, नी येन सोचत्या? पृथ्वी इन राजा महसूल या कर यार से ताकोमतार? तान चिकोर से या परायागोळ से?”
पतरस आऊन से अंदुन, “परायागोळ से.” यीशु आऊन से अंदुन, “आग अच रा चिकोर कर कोळदुर देल ऊळ्दोदुर.
तरी भी इदुरसाटी कि नाव आंदरी ठोकर तिन्सतीदील, नी समुद्र अन्द किनारा मा होगकु गरी हाक, अदिक जो मेन पयले होट्टीत, अदरी हुडु; अदुर्द बाय तेरदुर मा नीनी ऊंद सिक्‍का सिक्‍कीत, अदरी का हुडुकु नान अदिक तान कर आंदरी कोटबुळेत.”
अदा घळी चेलागोळ यीशु उन हात्‍ती बंदकु केळली कुरतुर, “स्वर्ग इन राज्य दा धोड्डेव याव आन?”
इदुर मा यीशु ऊंद पार उक हात्‍ती कारूकु आंदुर्द न्याड्या दा नीदरूसदुन,
अदिक अंदुन, “ना नीम से खरा अनतीन कि यागासताका नीव बदलुसालीर अदिक चिकोर घाई बनसालीर, नीव स्वर्ग इन राज्य दा प्रवेश माळ सकालीर.
जो यावारा तान तान इक ई पार उन घाई स्याणेव माळ्यान, आव स्वर्ग इन राज्य दा धोड्डेव आदान.
अदिक जो यावारा नान हेसुर देल ऊंद हिंग पार उक ग्रहण माळतान आव नानी ग्रहण माळतान.
“पर जो यारारा ई स्याणेर दा टु जो नान मा विश्वास माळतार ऊंद मंळसा अक ठोकर तिनस्यार, आऊन साटी भला आगाईत कि धोळ्द चक्‍की इन पट्टा आऊन कुतक्या दा लटकुसकु आगाईत, अदिक आऊक खोल समुद्र दा मुळ्कुस्कु आगाईत.
ठोकरगोळ्द कारण दुनिया मा हाय! ठोकरगोळ्द हत्‍तोद जरूरी आद; पर हाय आ मंळसा मा यार्द कारण ठोकर हततद.
“अगर नीन कय या नीन काल नीनी ठोकर तिनस्याव, रा अवरी कळकु भिटबुळ; डुण्डा या लंगळा आगकु जीवन दा प्रवेश माळोद नीन साटी इदुर से वळ्लीद आद कि येढ्ढ कय या येढ्ढ काल ईतकु नी अनन्त बेक्‍की दा हाक्‍कु आगाईद.
अगर नीनव कण्णगोळ नीनी ठोकर तिनस्याव, रा अवरी तेगुकु भिटबुळ; कुढ्ढ आगकु जीवन दा प्रवेश माळोद नीन साटी इदुर से वळ्लीद आद कि येढ्ढ कण्ण ईतकु नी नरक इन बेक्‍की दा हाक्‍कु आगाईद.
“नीव ई स्याणेर दा टु यारीकु तुच्छ जान्सबाळेतीर; यतिकी ना नीम से अनतीन कि स्वर्ग दा आंदुर स्वर्गदूत नान स्वर्गीय आप्प उन मार्रा हमेशा नोळतार.
यतिकी मंळसा अन्द पार काळ्द मंळसागोळी उळ्सली बंदान.
“नीव येन सोचतीर? अगर यावारा मंळसा अन्द सौ म्यांडागोळ आव, अदिक अदुर्दा टु ऊंद भटकुसेगुल, रा येन आव निन्यानबे अक बिटकु, अदिक पहाळीगोळ मा होगकु, आ भटकुस्द म्यांडा अक ढुँढ्सतीदिल?
अदिक अगर हिंग आत कि अद आऊक सिक्त, रा ना नीम से खरा माताळतीन कि आव आ निन्यानबे म्यांडागोळ साटी जो भटकुसकु ईला ईरव, आट खुश आगतीदील याट कि ई म्यांडा अन्द साटी आदान.
हिंग अच नीम आप्प उन जो स्वर्ग दा आन ईद इच्छा हैलेच कि ई स्याणेर दा टु ऊंद भी नाश आगुल.
“अगर नीन वार्ट नीन खिलाप अपराध माळुल, रा होग अदिक आबना दा मातचीत हेळकु आऊक समजुस; अगर आव नींद केळ्यान रा नी तान वार्ट उक हासिल माळ कोंड.
अगर आव केळालुन, रा ऊंद या येढ्ढ मुंदरी तान सांगुळ मात्‍त वोय, कि ‘हर ऊंद मात येढ्ढ या मुर गवाहगोळ्द बाय देल निश्चित माळोद आगुल.’
अगर आव आंदुर्द भी केळालुन, रा मंडली से अंदकोम, लेकीन अगर आव मंडली अन भी केळालुन रा नी आऊक गैरयहूदी अदिक कर ताकोमावाळेर घाई मान्स कोम.
“ना नीम से खरा माताळतीन, जो येनारा नीव पृथ्वी मा कट्टीर, अद स्वर्ग दा कट्टीत अदिक जो येनारा नीव धरती मा कट्टया, अद स्वर्ग दा खुलसीत.
बाक ना नीम से अनतीन, अगर नीम दा टु येढ्ढ मुंदुर पृथ्वी मा यातोदारा मात इन साटी ऊंद मन आगकु अदरी बेळीर, रा अद नान आप्प उन दी टु जो स्वर्ग दा आन, आंदुर्द साटी आगेदीत.
यतिकी येल येढ्ढ या मुर मुंदुर नान हेसुर मा जमा आगतार, अल ना आंदुर न्याड्या दा ईरतीन.”
आग पतरस हात्‍ती बंदकु यीशु से अंदुन, “हे प्रभु, अगर नान वार्ट अपराध माळतेला ईत्‍तान, रा ना यास अनली आऊक माफ माळाईन? येन येळ घन ताका?”
यीशु आऊन से अंदुन, “ना नीन से ईद अनालीन कि येळ घन ताका लेकीन येळ घन इन सत्‍तर गुणा ताका.”
“इदुरसाटी स्वर्ग इन राज्य आ राजा अन्द घाई आद, याव तान दासगोळ से हिसाब ताकोमोद चाहासदुन.
याग आव हिसाब ताकोमली कुरतुन, रा ऊंद मंळसा आऊन मुंद तनकु आदुन जो करोळो नव कर्जदार ईरोन.
याग आऊन हात्‍ती पैस्या खण्ळ्सली येनु ईला ईरोद, रा आऊन स्वामी अंदुन, ‘ईव अदिक ईऊन हिंग्स अदिक चिकोर चिण्ग अदिक जो येनारा ईऊन आद सप्पा मारकु आगुल, अदिक कर्ज तुमकु आगुल.’
इदुर मा आ दास बिदकु आ स्वामी इक प्रणाम माळदुन, अदिक अंदुन, ‘हे स्वामी धीरज हुडु, ना सब कुछ तुम बुळाईन.’
आग आ दास उन स्वामी तरस तिनकु आऊक बिट बुट्टुन, अदिक आऊन कर्जा भी माफ माळ बुट्टुन.
“लेकीन याग आव दास व्हार्या होट्टुन, रा आऊन संगी दासगोळ दा टु ऊंद आऊक सिकदुन जो आऊन सौ दीनार इन कर्जदार ईरोन; आव आऊक हुडुकु आऊन कुतक्या ओतदुन अदिक अंदुन, ‘जो येनारा नीन मा कर्ज आद तुमकोम.’
इदुर मा आऊन संगी दास बिदकु आऊन से विनती माळली कुरतुन, ‘धीरज हुडु, ना सब तुम बुळाईन.’
आव मानसिदिल, लेकीन होगकु आऊक बंदीगृह दा हाक बुट्टुन कि यागासताका कर्ज तुम कोमालुन, आगासताका अल्या ईरूल.
आऊन संगी दास ईद जो आगीत नोळकु हापाळ उदास आदुर, अदिक होगकु तान स्वामी इक पुरा हाल हेळ बुटुर.
आग आऊन स्वामी आऊक कारूकु आऊन से अंदुन, ‘हे दुष्ट दास, नी जो नान से विनती माळ्द, रा ना नींद अद पुरा कर्ज माफ माळदीन.
इदुरसाटी ह्यांग ना नीन मा दया माळदीन, हांग अच नीनी भी तान संगी दास मा दया ईला माळोद हुन?’
अदिक आऊन स्वामी गुस्सा दा बंदकु आऊक सजा कोळावाळेर्द कय दा सौप्स बुट्टुन, कि यागासताका आव पुरा कर्ज तुम कोमालुन, आगासताका आंदुर्दा कय दा ईरूल.
“ईदा प्रकार अगर नीम दा टु हर ऊंद तान वार्ट उक मन देल माफ माळ्यान, रा नान आप्प जो स्वर्ग दा आन, नीम से भी हांग अच माळ्यान.”
याग यीशु ईव मातगोळ अंद कोंडुन, रा गलील टु होटोदुन; अदिक यरदन गांगा अन्द आप्पाटी यहूदिया अन्द प्रदेश दा बंदुन.
आग धोळ्द भीळ यीशु उन हिंद आगेत, अदिक आव अल आंदरी चंगा माळदुन.
आग फरीसी आऊन परीक्षा माळोर साटी हात्‍ती बंदकु अनली कुरतुर, “येन यातोदारा भी कारण देल तान हिंग्स उक छोळ चिट्ठी कोळोद उचित आद?”
यीशु आंदरी उत्‍तर कोट्टुन, “येन नीव शास्त्र दा वाचुसीदील कि याव आंदरी माळ्यान, आव सुरूवात टु गंळ्स अदिक आर्त इन रूप दा माळदुन,
अदिक अंदुन, ‘इदुरसाटी मंळसा तान मोय-आप्प उक बिटकु तान हिंग्स उन सांगुळ ईत्‍तान अदिक आंदुर येढ्ढु मुंदुर ऊंद तन आदार.’
इदुरसाटी आंदुर ईग येढ्ढ ईला, लेकीन ऊंद तन आर. इदुरसाटी यारीक परमेश्वर जोळस्यान, अदरी यावारा भी मंळसा अलग माळबाळुल.”
आंदुर यीशु से अंदुर, “बाक मूसा ईद यती ठहरूसदुन कि छोळचिट्टी कोटकु तान हिंग्स उक बिट बुळी?”
यीशु आंदुर से अंदुन, “मूसा नीम मन इन कठोरता अन्द कारण नीमी तान-तान हिंग्स उक बिट बुळोद आग्या कोटीदुन, लेकीन सुरूवात टु हिंग ईला ईरोद.
अदिक ना नीम से अनतीन, कि जो यावारा व्यभिचार इक बिटकु अदिक याता कारण देल तान हिंग्स उक त्यागस्कु दुसरा अन सांगुळ मदा माळुल, रा आव व्यभिचार माळतान; अदिक जो आ बिटकु आर्त से मदा माळुल, रा आव भी व्यभिचार माळतान.”
चेलागोळ यीशु से अंदुर, “अगर गंळ्स उन आर्त इन सांगुळ हिंग संबंध आव, रा मदा माळोद वळ्लीद हैलेच.”
यीशु आंदुर से अंदुन, “सब मदा अन बिना ईर सकालुर, सिर्फ आंदुर यारीक ईद दान कोटकु आग्याद.
यतिकी यारारा नपुंसक हिंग आर, जो मोय इन व्हाट्या टु उच हिंग पैदा आग्यार; अदिक यारारा नपुंसक हिंग आर, यारी लॉकुर नपुंसक माळ्यार; अदिक यारारा हिंग आर, यार स्वर्ग इन राज्य अन्द साटी तान तान इक नपुंसक माळ्यार. जो इदरी ग्रहण माळ सकतान, आव ग्रहण माळुल.”
आग लॉकुर चिकोर इक यीशु उन हात्‍ती तंदुर कि आव आंदुर मा कय ईटुल अदिक प्रार्थना माळुल, पर चेलागोळ लॉकुरी दनकुसदुर.
यीशु अंदुन, “चिकोरी नान हात्‍ती बरगोळी, अदिक आंदरी मना माळबाळी, यतिकी स्वर्ग इन राज्य हिंग अच चिकोर्द हुन.”
अदिक यीशु आंदुर ताल्ला मा कय ईटकु आंदरी आशिषीत माळदुन अदिक अल टु होटोदुन.
ऊंद धनी मंळसा यीशु उन हात्‍ती बंदुन अदिक आऊन से अंदुन, “हे गुरु, ना यातोद वळ्लीद क्याल्सा माळाईन कि नानी अनन्त जीवन सिकुल?”
यीशु आऊन से अंदुन, “नी नान से भलाई इन बारा दा यती केळत्या? भला रा ऊन्दा आद, पर अगर नी जीवन दा प्रवेश माळोद चाहासत्या, रा आग्यागोळी मान्सतोग.”
आव यीशु से अंदुन, “यातव आग्यागोळ?” यीशु अंदुन, “ईद कि यारीकारा कोन्न बाळी, व्यभिचार माळबाळी, काळ्लपनी माळबाळी, ख्वाटा गवाही कोळबाळी,
तान आप्प अदिक तान मोय इन आदर माळी, अदिक तान मान्ना हातळोर से तान घाई प्यार ईटी.”
आ हारोदव मंळसा आऊन से अंदुन, “ई सब रा ना मानसीन; ईग नान दा याता मात इन कमी आद?”
यीशु आऊन से अंदुन, “अगर नी सिद्ध आगोद चाहसत्या रा होग, तान माल मारकु कंगालगोळी कोळ, अदिक नीनी स्वर्ग दा धन सिक्‍कीत; अदिक बंदकु नान हिंद आगेग.”
लेकीन आव हारोदव मंळसा ईद मात केळकु उदास आगकु होटोदुन, यतिकी आव हापाळ धनी ईरोन.
आग यीशु तान चेलागोळ से अंदुन, “ना नीम से खरा अनतीन कि धनवान मंळसा अन स्वर्ग इन राज्य दा प्रवेश माळोद मुश्किल आद.
नीन से मात्‍त अनतीन कि परमेश्वर उन राज्य दा धनवान उन प्रवेश माळदुर देल ऊँट इन मुग्ग इन खॉदरा दा टु चुजी होटबुळोद आसान आद.”
ईद केळकु चेलागोळ हापाळ चकित आगकु अंदुर, “बाक यार्द उद्धार आग सकतद?”
यीशु आंदुर दी नोळकु अंदुन, “मंळसागोळ से रा ईद आगसकाल, लेकीन परमेश्वर से सब कुछ आग सकतद.”
इदुर मा पतरस आऊन से अंदुन, “नोळ, नाव रा सप्पा येनारा बिटकु नीन हिंद आगीदेव: रा नामी येन सिक्‍कीत?”
यीशु आंदुर से अंदुन, ना नीम से खरा अनतीन कि व्हाशोद सृष्टी दा याग मंळसा अन्द पार तान महिमा अन्द सिंहासन मा कुरतान, रा नीव भी जो नान हिंद आगेगीर, हन्नेळ सिंहासनगोळ मा कुर्तकु इस्त्राएल इन हन्नेळ वंशगोळ्द न्याय माळीर.
अदिक जो यावारा नान साटी तान मान्नगोळ, या वार्टुर, या आकतींगेर, या आप्प, या मोय, या चिकोर-चिण्गेर, या केईगोळी नान हेसुर साटी बिट बुटान, आऊक सौ गुणा सिक्‍कीत, अदिक आव अनन्त जीवन इन अधिकारी आदान.
लेकीन हापाळ मुंदुर जो पयला आर, हिंदळोर आदार; अदिक जो हिंदळोर आर, आंदुर पयला आदार.
“स्वर्ग इन राज्य यातोवारा मान्नावाळा अन घाई आद, जो व्हातर्या होट्टुन कि तांद अंगुर इन बेली दा मजदूरगोळी क्याल्सा मा हचुल.
आव मजदूरगोळी प्रती ऊंद मंळसा अक ऊंद दीनार रोजी मा ईटदुन अदिक आंदरी तान अंगुर इन बेली दा कळुदुन.
व्हातर्या अक लगभग ऊंम्बत मुरा आव व्हार्या होट्टुन रा दुसरा लॉकुरी सात्‍ता दा बेकार निदुर्त नोळकु,
अदिक आव आंदुर से अंदुन, ‘नीव भी अंगुर इन बेली दा होगी, अदिक जो येनारा वळ्लीद आद, नीमी कोळाईन.’ अदिक आंदुर भी होटोदुर.
आग आ लॉकुर भी होटोदुर बाक हन्नेळ मुरा अदिक मुर मुरा अन हात्‍तीपास आव व्हार्या होटकु हांग अच माळदुन.
अईद मुरा आव मात्‍त व्हार्या होटकु दुसरा अक निदुरकु नोळदुन, अदिक आंदुर से अंदुन, ‘नीव यती हागुल तीम बेकार निदुरकु ईरतीर?’
आंदुर आऊन से अंदुर, ‘इदुरसाटी कि याऊ नामी क्याल्सा मा हचीदिल.’ आव आंदुर से अंदुन, ‘नीव भी नान अंगुर इन बेली दा होगी.’”
“द्यावमुळका अंगुर इन बेली इन स्वामी तान मुनीम से अंदुन, ‘क्याल्सा माळावाळेर इक कारूकु आखरी मजदूर हात्‍ती टु पयला मजदूर ताका आंदरी मजदूरी कोटबुळ.’
कम से कम अईद मुरा जो क्याल्सा मा हचकु आगीदुर रा आंदरी ऊंद ऊंद दीनार सिक्त.
जो पयले बंदीदुर आंदुर ईद सम्सदुर कि नामी यक्कुल सिक्‍कीत, लेकीन आंदरी भी ऊंद ऊंद दीनार अच सिक्त.
याग आंदरी ऊंद दीनार सिक्त रा ईद अनकु केईवाळा मा बळबुळ्सकु अनली कुरतुर,
‘ई जो बाद्दा बंदार ईंदुर रा ऊंद घंटा अच क्याल्सा माळदुर, अदिक नी आंदरी भी नाम बराबर रोजी कोट, यार हागुल तीम ओझा नेगदुर अदिक बिसुल झेल्सदुर.’”
आव आंदुर दा टु ऊंद मंळसा अक उत्‍तर कोट्टुन, “हे संगी, ना नीन सांगुळ येनु अन्याय माळालीन. येन नी नान सांगुळ ऊंद दीनार इन मजदूरी पक्‍का ईला माळीद?
जो नींद आद, नेगु कोम अदिक होटोग; नान इच्छा ईद आद कि याट नीनी कोटीन आट अच ई हिंदळावाळा अक भी कोळाईन.
येन ईद उचित हैलेच कि ना तान माल से जो चाहसाईन अद माळाईन? येन नान भला ईरोद नीन कण्णगोळी नळतद?
ई प्रकार देल जो हिंदळोर आर, आंदुर पयले आदार; अदिक जो पयले आर, आंदुर हिंदळोर आदार.”
यीशु यरूशलेम इक होगाहोती हन्नेळ चेलागोळी आबना दा ओतुन, अदिक हादी मा आंदुर से अनली कुरतुन,
“नोळी, नाव यरूशलेम इक होगीतेव; अदिक मंळसा अन पार प्रधान याजकगोळ अदिक शास्त्रीगोळ्द कय दा हुळसुस्कु आदान, अदिक आंदुर आऊक मृत्यु इन लायक ठहरूस्यार.
अदिक आंदुर आऊक गैरयहूदीगोळ कय दा सोपस्यार कि आंदुर आऊन मज्याक हारसुल, अदिक क्वाळा बडुल, अदिक क्रूस मा येरसुल, अदिक आव तिसरा दिन जित्‍ता आदान.”
आग जब्दी इन पारगोळ्द मोय, तान पारगोळ सांगुळ यीशु उन हात्‍ती बंदकु प्रणाम माळदुर, अदिक आऊन से येनारा तरी बेळली कुरतुर.
यीशु आकिन से अंदुन, “नी येन चाहासत्या?” आक आऊन से माताळदुर, “ईद वचन कोळ कि नानोर ई येढ्ढ चिकोर नीन राज्य दा ऊंद नीन ऊमा कय अदिक ऊंद नीन डाक्या कय दी कुरतार.”
यीशु उत्‍तर कोट्टुन, “नीव जान्सालीर कि येन बेळेतीर. येन नीव अद प्याला कुडू सकतीर यदरी ना कुडोर मा आईन?” आंदुर आऊन से अंदुर, “कुडू सकतेव.”
आव आंदुर से अंदुन, “नीव नान प्याला रा कुळदीर, पर तान ऊमा कय अदिक डाक्या कय दी यारीकारा कुरसोद नान क्याल्सा आलच, लेकीन यार्द साटी नान आप्प उन दी टु तयार माळकु आग्याद, आंदुर दा साटी हुन.”
ईद केळकु हत्‍त चेलागोळ आ येढ्ढु वार्टुर मा नाराज आदुर.
यीशु आंदरी हात्‍ती कारूकु अंदुन, “नीव जान्सतीर कि गैरयहूदीगोळ हाकिम आंदुर मा विश्वास माळतार; अदिक जो धोड्डेर आर, आ लॉकुर आंदुर मा अधिकार जतुसतार.
लेकीन नीम दा हिंग आगतीदील; लेकीन जो यावारा नीम दा धोड्डेव आगोद चाहास्यान, आव नीम सेवक आगुल;
अदिक जो नीम दा प्रधान आगोद चाहासतान, आव नीम दास आगुल;
ह्यांग कि मंळसा अन पार; ना इदुरसाटी बंदिदील कि आऊन स्यावा माळकु आगुल, लेकीन इदुरसाटी बंदान कि खुद स्यावा टहल माळ सकुल, अदिक हापाळ लॉकुर्द छुटकारा साटी तान जीव कोळ सकुल.”
याग यीशु अदिक आऊन चेलागोळ यरीहो नगर टु होळोर, रा ऊंद धोळ्द भीळ आऊन हिंद आगेत.
अदिक येढ्ढ कुढ्ढगोळ, जो हादी इन किनारा मा कुर्तकु ईरोर, ईद केळकु कि यीशु होगेत्यान, हेसुर ताकोमकु अनली कुरतुर, “हे प्रभु, दाऊद उन औलाद, नाम मा दया माळ.”
लॉकुर आंदरी दनकुसदुर कि सुंगा ईरूल; पर आंदुर मात्‍त जोर देल चिळ्लासकु अंदुर, “हे प्रभु, दाऊद उन औलाद, नाम मा दया माळ.”
आग यीशु निदुरकु, आंदरी कारदुन अदिक अंदुन, “नीव येन चाहासतीर कि ना नीम साटी माळाईन?”
आंदुर यीशु उक अंदुर, “हे प्रभु, ईद कि नाव कण्णगोळ देल नोळ सक्‍केव.”
यीशु दया माळकु आंदुर कण्णगोळी मुटदुन, अदिक आंदुर तुरन्त नोळली कुरतुर, अदिक आऊन हिंद आगेदुर.
याग आंदुर यरूशलेम इन हात्‍ती पोहचुसदुर अदिक जैतून पहाळ मा बैतफगे नगर इन हात्‍ती बंदुर, रा यीशु येढ्ढ चेलागोळी ईद अनकु कळुदुन,
“मुंदळोद ऊर दा होगी. अल होगतेला ऊंद गधा कटकु, अदिक अदुर सांगुळ पाड्डा नीमी सिक्‍कीत. अवरी खोल्सकु नान हात्‍ती तरी.
अगर नीम से यावारा येनारा अनुल, रा अनेतीर कि प्रभु अक ईऊर्द जरवत आद, आग आव तुरन्त अवरी कळु बुट्टान.”
ईद इदुरसाटी आत कि जो वचन भविष्यवक्ता अन्द द्वारा अनकु आगीत, अद पुरा आगुल:
“सिय्योन इन पोर इन से अनी, ‘नोळ, नीन राजा नीन हात्‍ती बरेत्यान; आव नम्र आन, अदिक गधा मा कुर्तकु आन; मतलब गधा इन पाड्डा मा.’”
चेलागोळ होगकु, ह्यांग यीशु आंदरी अंदिदुन, हांग अच माळदुर.
अदिक गधा अदिक अदुर्द पाड्डा अक तनकु, अऊर मा तान कपळा हाकदुर, अदिक आव आ पाड्डा मा कुरतुन.
आग हापाळ सा लॉकुर तान कपळा हादी मा हासदुर, अदिक दुसरा लॉकुर मार्रगोळ्द डगाली कडुकु हादी मा हासदुर.
जो भीळ मुंद-मुंद होगतोगोद अदिक हिंद-हिंद बरतोगोद, कारू-कारूकु अनतोगोर, “दाऊद उन औलाद उक स्तुति, धन्य आन आव जो प्रभु उन हेसुर देल बरतान, दाऊद उन औलाद उन स्तुति आगुल.”
याग यीशु यरूशलेम दा प्रवेश माळदुन, रा पुरा नगर दा हलचल मचुसेत, अदिक लॉकुर अनली कुरतुर, “ईव याव हुन?”
लॉकुर अंदुर, “ईव गलील इन नासरत उन भविष्यवक्ता यीशु हुन.”
यीशु परमेश्वर उन मंदिर दा होगकु आ सप्पा मुंदरी, जो मंदिर दा लेन-देन माळोर, तेग्द बुट्टुन, अदिक सर्राफागोळ्द पांळ्सीगोळ अदिक कबूतर मारावाळेर्द चौकिगोळ उलटुस बुट्टुन;
अदिक आंदुर से अंदुन, “शास्त्र दा लिख्सकु आद, ‘नान मान्ना प्रार्थना अन्द मान्ना कहलुसीत,’ लेकीन नीव अदरी डाकूगोळ्द हड्डा माळतीर.”
आग कुढ्ढ अदिक लंगळागोळ, मंदिर दा आऊन हात्‍ती बंदुर, अदिक आव आंदरी चंगा माळदुन.
लेकीन याग प्रधान याजकगोळ अदिक शास्त्रीगोळ ई अदभुत क्याल्सागोळी, जो आव माळदुन, अदिक चिकोर इक मंदिर दा “दाऊद उन औलाद उक स्तुति” अनतेला नोळदुर, रा आंदुर गुस्सा आदुर,
अदिक आऊन से अनली कुरतुर, “सयेन नी केळत्या कि इंदुर येन अंतार?” यीशु आंदुर से अंदुन, “हव; येन नीव ईद यागलु वाचुसीदील: चिकोर अदिक हाल कुडुत चिग्द उर बाय देल अपार स्तुति माळसुस्द?”
आग यीशु आंदरी बिटकु नगर इन व्हार्या बैतनिय्याह अक होदुन अदिक अल आव ईळ्लक बितुसदुन.
व्हातर्या का याग यीशु नगर इक वापस बरोन रा आऊक हसु हत्‍त.
हादी इन किनारा अंजीर इन ऊंद मार्र नोळकु यीशु अदुर हात्‍ती होदुन, अदिक याल्ला अक बिटकु अद मार्र मा मात्‍त येनु ईला ईरोद आव आ मार्र इक अंदुन, “ईग टु नीन दा बाक यागलु काय हततिदील.” अदिक अंजीर इन मार्र तुरन्त वंळगेत.
ईद नोळकु चेलागोळी अचम्भा आत अदिक आंदुर अंदुर, “ईद अंजीर इन मार्र तुरन्त ह्यांग वंळगेत?”
यीशु आंदरी उत्‍तर कोट्टुन, “ना नीम से खरा अंतीन, अगर नीव विश्वास ईटी अदिक संदेह माळबाळी, रा न सिर्फ ईद माळेतीर जो ईद पहाळी इक भी अंदीर, ‘कित्‍तेग, अदिक समुद्र दा होगकु बिळ,’ रा ईद आगेदीत.
अदिक जो येनारा नीव प्रार्थना दा विश्वास देल बेळतीर अद सब नीमी सिक्‍कीत.”
यीशु मंदिर दा मात्‍त होगकु उपदेश कोळली कुरतुन, रा प्रधान याजकगोळ अदिक लॉकुर्द पुरनियागोळ आऊन हात्‍ती बंदकु केळदुर, “नी ईद क्याल्सा यार्द अधिकार देल माळत्या? अदिक नीनी ईद अधिकार याव कोटान?”
यीशु आंदरी उत्‍तर कोट्टुन, “ना भी नीम से ऊंद मात केळतीन; अगर अद नानी हेळेतीर, रा ना भी नीमी हेळाईन कि ईव क्याल्सा यातोद अधिकार देल माळतीन.
यूहन्ना अन्द बपतिस्मा यल टु ईरोद? स्वर्ग दी टु या मंळसागोळ दी टु?” आग आंदुर आपस दा मातगोळ माळली कुरतुर, “अगर नाव अंदेव ‘स्वर्ग दी टु,’ रा आव नाम से अंदान, ‘बाक नीव आऊन विश्वास यती माळीदिल?’
अदिक अगर अंदेव ‘मंळसागोळ दी टु,’ रा नामी भीळ इन अंज्क आद, यतिकी आंदुर सप्पा यूहन्ना अक भविष्यवक्ता मान्सतार.”
इदुरसाटी आंदुर यीशु उक उत्‍तर कोट्टुर, “नाव अरालेव.” आव भी आंदुर से अंदुन, “रा ना भी नीमी हेळालीन कि ई क्याल्सा ना याता अधिकार देल माळतीन.
“नीव येन सोचेतीर? यावारा मंळसा अन येढ्ढ पारगोळ ईरोर; आव पयला पार उन हात्‍ती होगकु अंदुन, ‘हे पारा, ईद अंगुर इन बेली दा क्याल्सा माळ.’
आव उत्‍तर कोट्टुन, ‘ना होग सकालीन,’ लेकीन बाद्दा पसतास्कु होदुन.
बाक आप्प दुसरा पार उन हात्‍ती होगकु हिंग अच अंदुन, आव उत्‍तर कोट्टुन, ‘हव जी होगतीन,’ लेकीन होगीदिल.
इंदुर येढ्ढु दा टु यार तान आप्प उन इच्छा पुरा माळदुर?” आंदुर अंदुर, “पयला पार.” यीशु आंदुर से अंदुन, “ना नीम से खरा अनतीन कि कर ताकोमावाळेर अदिक वेश्या नीम से पयले परमेश्वर उन राज्य दा प्रवेश माळतार.
यतिकी यूहन्ना न्यायीपन इन हादी दर्शुसतेला नीम हात्‍ती बंदुन, अदिक नीव आऊन विश्वास माळीदील; पर कर ताकोमावाळेर अदिक वेश्यागोळ आऊन विश्वास माळदुर: अदिक नीव ईद नोळदीर, लेकीन नीव पश्चाताप माळीदील अदिक आऊन मा विश्वास माळीदील.”
“मात्‍त ऊंद उदाहरण केळी: ऊंद केई इन मालिक ईरोन, आव अंगुर इन बेली हचीदुन, अदुर्द नाकु दी भाळा कटदुन, अदुर्दा रास्सा अन्द कुंड अगुळदुन अदिक मचान माळदुन, अदिक किसानगोळी अदुर्द ठ्याका कोटकु परदेश होटोदुन.
याग काय इन समय हात्‍ती बत्‍त, रा आव तान दासगोळी अदुर्द काय तरोरसाटी किसानगोळ हात्‍ती कळुदुन.
पर किसानगोळ आऊन दासगोळी हुडुकु, यारीकारा रा बळदुर, अदिक यारीकारा कोंद बुटुर, अदिक तिसरा अक कल्लगोळ बळदुर.
बाक आव पयले टु यक्कुल अदिक दासगोळी कळुदुन, अदिक आंदुर आ दासगोळ सांगुळ भी हांग अच माळदुर.
आखरी दा आव तान पार उक आंदुर हात्‍ती ईद सोचकु कळुदुन कि आंदुर नान पार उन आदर माळ्यार.
लेकीन किसानगोळ पार उक नोळकु आपस दा अंदुर, ‘ईव रा वारीस हुन, बरी, ईऊक कोंद बुळाता अदिक ईऊन धन संपत्‍ती हुडु कोमाता.’
इदुरसाटी आंदुर आऊक हुळदुर अदिक अंगुर इन बेली टु व्हार्या तेगुकु कोंद बुटुर.
इदुरसाटी याग अंगुर इन बेली इन मालिक बंदान, रा आ किसानगोळ सांगुळ येन माळ्यान?”
आंदुर आऊन से अंदुर, “आव आ बुरा लॉकुरी बुरा रीति देल नाश माळ्यान; अदिक अंगुर इन बेली इन ठ्याका दुसरा किसानगोळी कोट्टान, जो उचित समय मा काय तनकु कोट्टार.”
यीशु आंदुर से अंदुन, “येन नीव यागलु पवित्रशास्त्र दा ईद वाचुसीदील: ‘याता कल्ल इक राजमिस्त्रीगोळ बेकार ठहरूसेदुर, अदा कोना अन्द सिरा अन्द कल्ल आगेत? ईद प्रभु उन दी टु आगीत, अदिक नाम नजर दा अदभुत आद.’
इदुरसाटी ना नीम से अनतीन कि परमेश्वर उन राज्य नीम से ताकोमकु आदीत अदिक हिंग लॉकुरी कोटकु आदीत जो ईदुर प्रतिफल तरतार.
जो ईद कल्ल मा बिद्दान आव चकनाचुर आगेदान; अदिक यदुर मा अद बिद्दीत, अदरी पीसुस बुट्टीत.”
प्रधान याजक अदिक फरीसी यीशु उन उदाहरणगोळी केळकु समसेदुर कि आव आंदुर बारा दा अनतान.
अदिक आंदुर आऊक हुडोद चाहासोर, लेकीन लॉकुर से अंजेदुर यतिकी आंदुर आऊक भविष्यवक्ता मान्सतोगोर.
यीशु मात्‍त आंदुर से उदाहरणगोळ दा अनली कुरतुन,
“स्वर्ग इन राज्य आ राजा अन घाई आद, जो तान पार उन मदा अन भोजन कोट्टुन.
अदिक आव तान दासगोळी ईद अनकु कळुदुन कि आमन्त्रित लॉकुरी मदा दा ऊमली कारी; लेकीन आंदुर बरोद चाहासीदिल.
बाक आव मात्‍त दासगोळी ईद अनकु कळुदुन, ‘आमन्त्रित लॉकुरी अनेतीर: नोळी ना ऊमोद तयार माळ कोंडीन, नान वस्ता अदिक नानव पालस्दव जनावर कडुकु आदव, अदिक सब कुछ तयार आद; मदा अन्द भोज दा बरी.’
लेकीन आंदुर ध्यान कोटीदील अदिक तान हादी इक होटोदुर: यावारा तान केई दा रा यावारा तान व्यापार इक.
दुसरा लॉकुर जो मिक्‍कु ईरोर आऊन दासगोळी हुडुकु आंदुर्द अपमान माळदुर अदिक आंदरी कोंद बुटुर.
आग राजा अक सिट्ट बत्‍त, अदिक आव तान सेना अक कळुकु आ कोन्नावाळेर्द नाश माळदुन, अदिक आंदुर्द नगर इक होताक बुट्टुन.”
“आग आव तान दासगोळ से अंदुन, ‘मदा अन्द भोज रा तयार आद लेकीन निमंत्रित लॉकुर आ लायक ईला ईरोर.
इदुरसाटी हादी इन किनारा मा होगी अदिक यास लॉकुर नीमी सिक्यार, सप्पा लॉकुरी मदा अन्द भोजन दा कारूकु तरी.’
इदुरसाटी आ दासगोळ हादी इन किनारा मा होगकु जो भी वळ्लेर या बेकार लॉकुर आंदरी सिकदुर जमा माळदुर; अदिक मदा अन्द मान्ना पावनागोळ देल तुम्मेत.”
“याग राजा पाऊनागोळी नोळली बंदुन, रा आव अल ऊंद मंळसा अक नोळदुन, जो मदा अन्द कपळा हाक्‍कु ईला ईरोन.
राजा आऊन से केळदुन, ‘हे संगी; नी मदा अन्द कपळा हाग्द बिना इल यती बंद्या?’ आऊन बाय बंद आगेत.
आग राजा नवकरगोळ से अंदुन, ‘ईऊन कय-काल कटकु ईऊक व्हार्या अंधार दा हाक बुळी, अल वोरलोद अदिक हल्ल कच्चोद आदीत.’
यतिकी कारदोर रा हापाळ आर लेकीन नीवळुसदोर थ्वाळासा अच आर.”
आग फरीसीगोळ होगकु आपस दा विचार माळदुर कि यीशु उक याता प्रकार देल मातगोळ दा फसुसेव.
इदुरसाटी आंदुर तान चेलागोळी हेरोदिया अन सांगुळ आऊन हात्‍ती ईद अनली कळुदुर, “हे गुरु, नाव जान्सतेव कि नी खरा आय, अदिक परमेश्वर उन हादी सच्चाई देल कल्सत्या, अदिक यारदु परवा माळाल, यतिकी नी मंळसागोळ्द मार्रा नोळकु मातगोळ माळाल.
इदुरसाटी नामी हेळ नी येन सोचत्या? रोमी सरकार उक कर कोळोद उचित आद कि हैलेच.”
यीशु आंदुर्द कपट पन नोळकु अंदुन, “हे कपटीगोळा, नानी येती परखुसेतीर?
नानी अद ऊंद दीनार तोर्स, यदुर देल कर कोटकु आगतद.” आग आंदुर आऊन हात्‍ती ऊंद चाँदी इन सिक्‍का तंदुर.
आव आंदुर से केळदुन, “ईद छाप अदिक हेसुर यार्द हुन?”
आंदुर यीशु से अंदुर, “कैसर सरकार उन हुन.” आग आव आंदुर से अंदुन, “जो कैसर सरकार उन हुन, अद कैसर सरकार उक; अदिक जो परमेश्वर उन हुन, अद परमेश्वर उक कोळी.”
ईद केळकु आंदुर अचम्भित आदुर, अदिक आऊक बिटकु होटोदुर.
अदा दिन सदूकी जो पुनरूत्थान इक मान्सालुर, यीशु उन हात्‍ती बंदुर अदिक आऊन से केळदुर,
“हे गुरु, मूसा अंदिदुन कि अगर यावारा मंळसा बिन औलाद सोतोदान, रा आऊन वार्ट आऊन हिंग्स उन सांगुळ मदा माळकु तान वार्ट उन साटी औलाद पैदा माळ्यान.
ईग नाम मान्या येळ वार्टुर ईरोर; पयला मदा माळकु सोतोदुन, अदिक औलाद ईला आगदुर कारण तान रांड्या हिंग्स उक तांद वार्ट उन साटी बिट्ट बुटुन.
ईदा प्रकार देल दुसरा अदिक तिसरा भी माळदुन, अदिक येळु वार्टुर ताका हिंग अच आत.
आखरी दा सप्पा मुंदुर्द बाद्दा आ आर्त भी सोतोदुर.
इदुरसाटी जित्‍ता आगदुर मा आ आर्त येळु दा टु यारोर हिंग्स आदार? यतिकी आक सप्पा मुंदुर्द हिंग्स आगिदुर.”
यीशु आंदरी उत्‍तर कोट्टुन, “नीव पवित्रशास्त्र अदिक परमेश्वर उन महिमा जान्सालीर; ई कारण नीव भूल दा बिदकु आईर.
यतिकी जित्‍ता आगदुर मा आंदुर न मदा माळ्यार अदिक न मदा दा कोटकु आदार लेकीन स्वर्ग दा परमेश्वर उन स्वर्गदूतगोळ घाई आदार.
लेकीन सोत्‍त मंळसा अन्द जित्‍ता आगोद बारा दा येन नीव ईद वचन वाचुसीदील जो परमेश्वर नीम से अंदुन:
‘ना अब्राहम उन परमेश्वर, अदिक इसहाक उन परमेश्वर, अदिक याकूब उन परमेश्वर हुईन?’ आव सोत्‍त मंळसा नव आलच? लेकीन जित्‍ता लॉकुर्द परमेश्वर हुन.”
ईद केळकु लॉकुर आऊंद उपदेश देल चकित आदुर.
याग फरीसीगोळ केळदुर कि यीशु सदूकीगोळ्द बाय बंद माळ बुट्टुन, रा आंदुर जमा आदुर.
आंदुर दा टु ऊंद यहूदी व्यवस्था अन शिक्षक यीशु उक परखुसोर साटी आऊक केळदुन,
“हे गुरु, व्यवस्था दा यातोद आग्या सब से धोळ्द आद?”
यीशु आऊन से अंदुन, “नीव परमेश्वर तान प्रभु से तान पुरा मन अदिक तान पुरा जीव अदिक तान पुरा बुद्धी इन सांगुळ प्यार ईट.
सब से धोळ्द अदिक मुख्य आग्या रा ईदा हुन.
अदिक अदुर्दा घाई ईद दुसरा आग्या भी आद कि नी तान मान्ना हातळोर से तान घाई प्यार ईट.
ईवा येढ्ढ आग्यागोळ पुरा व्यवस्था अदिक भविष्यवक्तागोळ्द आधार आद.”
याग फरीसी लॉकुर जमा ईरोर, रा यीशु आंदुर से केळदुन,
“मसीह अन्द बारा दा नीव येन सोचतीर? आव यार औलाद हुन?” आंदुर यीशु उक अंदुर, “दाऊद ईनव.”
यीशु आंदुर से केळदुन, रा दाऊद आत्मा दा ईत्‍तकु आऊक प्रभु यती अनतान?
“प्रभु, नान प्रभु से अंदुन, नान ऊम्मा कय दी कुर, यागासताका कि नाव नींद दुश्मनगोळी नींद काल इन ल्यालमा तंदकोमालेव.”
“याग दाऊद आऊक प्रभु अनतान, रा आव आऊन पार ह्यांग आदान?”
इदुर्द उत्‍तर दा याऊ भी ऊंद मात अन सकिदील. आ दिन टु यारीकु बाक आऊन से येनु केळोद हिम्मत आगीदील.
आग यीशु भीळ से अदिक तान चेलागोळ से अंदुन,
“न्याय कल्सावाळेर शास्त्री अदिक फरीसी मूसा अन्द गद्दी मा कुर्तकु आर;
इदुरसाटी आंदुर नीम से जो येनारा अंदार अद माळेतीर अदिक मान्सेतीर, लेकीन आंदुर घाई क्याल्सा माळबाळेतीर; यतिकी आंदुर अंतार पर माळालुर.
आंदुर ऊंद भारी ओझा अक यदरी नेगोद मुश्किल आद, कटकु अदरी मंळसागोळ्द खांदा मा ईटतार; लेकीन खुद अदरी तान बेळ्ल देल सरकुसोद चाहासालुर.
आंदुर तान सप्पा क्याल्सा लॉकुरी तोरसोर साटी माळतार” आंदुर तान ताबीजगोळी चौळा माळतार अदिक तान कपळा अन्द झालर ऊदान माळतार ताकी लॉकुर आंदरी न्यायात्मा समसुल.
आंदुर हाब्बगोळ दा मुख्य-मुख्य जागा हासिल माळोद चाहासतार, सभागोळ दा मुख्य-मुख्य आसनगोळ मा कुरोद चाहासतार.
सात्‍तागोळ दा आदर सत्कार चाहसोद, अदिक मंळसागोळ दा गुरु अंदकु आगोद आंदरी वळ्लीद हततद.
लेकीन नीव गुरु अनबाळेतीर, यतिकी नीमव ऊंदा गुरु आन, अदिक नीव सप्पा वार्टुर हुईर.
पृथ्वी मा यारीकु आप्प अनबाळेतीर, यतिकी नीमव ऊंदा आप्प आन, जो स्वर्ग दा आन.
अदिक स्वामी भी अनबाळेतीर, यतिकी नीमव ऊंदा स्वामी आन, मतलब मसीह.
जो नीम दा धोड्डेव आगव चाहास्यान आव नीमव सेवक आगुल.
जो यावारा तान तान इक धोळ्द माळ्यान, आव स्याण माळकु आदान: अदिक जो यावारा तान तान इक नम्र माळ्यान, आव धोळ्द माळकु आदान.
“हे कपटी शास्त्रीगोळा अदिक फरीसीगोळा, नीम मा हाय! नीव मंळसागोळ साटी स्वर्ग इन राज्य अन्द दरवाजा बंद माळतीर, अदिक न रा खुद अदुर्दा होगतीर अदिक न रा अदुर्दा होगावाळेरी होगगोळालीर.
हे कपटी शास्त्री अदिक फरीसीगोळा, नीम मा हाय! नीव रांड्यागोळ्द मान्नागोळी बरबाद माळ कोमतीर, अदिक आ लॉकुर दिखावा माळोर साटी हापाळ होत ताका प्रार्थना माळतेला ईरतीर: इदुरसाटी नीमी यक्कुल दण्ड सिक्‍कीत.
“हे कपटी शास्त्री अदिक फरीसीगोळा, नीम मा हाय, नीव ऊंद मंळसा अक तान मत दा तरोरसाटी पुरा जल अदिक थल मा टेटतीर, अदिक याग आव नीम मत दा होट बरतान रा आऊक तान से येढ्ढ गुणा कपटी माळ कोमतीर.
“हे कुढ्ढ अगुवागोळा, नीम मा हाय! जो अनतार कि अगर यावारा मंदिर इन किर्‍या तिंदान रा येनु ईला, लेकीन अगर यावारा मंदिर इन व्हान्ना अन्द किर्‍या तिंदान रा अऊर देल कट्टोदान.
हे मूर्खगोळा अदिक कुढ्ढगोळा, याव धोड्डेव आन; व्हान्ना या अद मंदिर यदुर देल व्हान्ना पवित्र आगतद?
बाक अनतीर कि अगर यावारा वेदी इन किर्‍या तिंदान रा येनु ईला, लेकीन जो भेंट अदुर मा आद, अगर यावारा अदुर्द किर्‍या तिंदान रा अदुर देल कट्टोदान.
हे कुढ्ढगोळा, याव धोड्डेव आन; भेंट या वेदी यदुर देल भेंट पवित्र आगतद?
इदुरसाटी जो वेदी इन किर्‍या तिनतान, आव अऊर्द भी किर्‍या तिनतान जो आ वेदी मा आद.
जो मंदिर इन किर्‍या तिनतान, आव मंदिर अदिक अदुर दा ईरावाळा परमेश्वर उन भी किर्‍या तिनतान.
जो स्वर्ग इन किर्‍या तिनतान, आव परमेश्वर उन सिंहासन इन अदिक अदुर मा कुरावाळेर्द भी किर्‍या तिनतान.
“हे कपटी शास्त्री अदिक फरीसीगोळा, नीम मा हाय, नीव पदीना, अदिक सौफ, अदिक जीरा अन्द दसवा अंश रा कोळतीर, लेकीन नीव व्यवस्था अन्द गंभीर मातगोळी मतलब न्याय, अदिक दया, अदिक विश्वास इक बिटबुटीर; आगली पायजे होता कि इवरी भी माळतेला ईरायदीर अदिक अवरी भी ईला बिळायदिर.
हे कुढ्ढ अगुवागोळा, नीव मच्छर इक रा ढुंढ्स कोमतीर, लेकीन ऊँट इक तीन कोमतीर.
“हे कपटी शास्त्री अदिक फरीसीगोळा, नीम मा हाय, नीव वाटी अदिक तंळग्या अक म्याक म्याकुच टु रा ऊदतीर लेकीन अव बुळ्क करेव अदिक लालच खुद इन दा भला माळदुर दा तुमकु आव.
हे कुढ्ढ फरीसी, पयले कटोरा अदिक तंळग्या अक बुळ्क टु ऊद्द कि अव व्हार्या टु भी वळ्लेव कांळ्सुल.
“हे कपटी शास्त्री अदिक फरीसीगोळा, नीम मा हाय, नीव चुना हज्द मटगोळ घाई आईर जो म्याकुच टु रा सुंदर कांळ्सताव, लेकीन बुळ्क मुर्दा अन्द येलुगोळ अदिक सब प्रकार इन गंदगी देल तुमकु आव.
ईदा रीति देल नीव भी म्याकुच टु मंळसागोळी न्यायी कांळ्स तोगतीर, लेकीन बुळ्क कपट अदिक बुराई देल तुमकु आईर.
“हे कपटी शास्त्री अदिक फरीसीगोळा, नीम मा हाय, नीव भविष्यवक्तागोळ्द कब्रगोळी सुधार्सतीर अदिक न्यायीगोळ्द कब्रगोळी सजुसतीर,
अदिक अनतीर, ‘अगर नाव तान आजा बाबागोळ्द जमानानोर ईरायदेव रा भविष्यवक्तागोळी कोन्नोर दा भागीदार ईला ईरायदेव.’
इदुर देल रा नीव खुद अच गवाही कोळतीर कि नीव भविष्यवक्तागोळी कोन्नावाळेर औलाद हुईर.
इदुरसाटी नीव तान आजा बाबागोळ्द पाप इन माळका पुरा तरीका देल तुमकोमी.
हे हावगोळा, हे हावगोळ चिकोरगोळा, नीव नरक इन दण्ड देल ह्यांग ऊळदीर?
इदुरसाटी नोळी, ना नीम हात्‍ती भविष्यवक्तागोळ अदिक बुद्धिमानगोळी अदिक शास्त्रीगोळी कळुतीन; अदिक नीव आंदुर दा टु यावारा अक कोंद बुट्टीर अदिक क्रूस मा येरसीर, अदिक यावारा तान सभागृहगोळ दा क्वाळा बळदीर अदिक ई नगर टु आ नगर दा जेडुतेला ओयाळीर.
याव न्यायी हाबील टु हुडुकु बिरिक्याह अन्द पार जकरयाह ताका, यारी नीव मंदिर अदिक वेदी इन न्याड्या दा कोंद बुटीदीर, यास न्यायीगोळ्द खुन धरती मा वाहुसकु आग्याद अद सप्पा नीम ताल्ला मा बिद्दीत.
ना नीम से खरा माताळतीन, ई सप्पा मातगोळ ईद समय इन लॉकुर मा बंदकु बिद्दीत.
“हे यरूशलेम, हे यरूशलेम! नी भविष्यवक्तागोळी कोंद बुळत्या, अदिक जो नींद हात्‍ती कळुकु आग्यार, आंदुर मा कल्लगोळ देल हमला माळत्या. यास अनली ना चाहासदीन कि ह्यांग कोळी तान पाड्डगोळी तान पिक्‍कागोळ्द ल्यालमा जमा माळतद, हांग अच ना भी नीन चिकोरगोळी जमा माळ कोमाईन, लेकीन नी चाहासीदिल.
नोळी, नीम मान्ना नीम साटी सुनसान बिटकु आगतद.
यतिकी ना नीम से अनतीन कि ईगी टु आगासताका नीव नानी बाक यागलु नोळतीदिल यागासताका नीव अनतीदिल, ‘धन्य आन आव, जो प्रभु अन्द हेसुर देल बरतान.’”
याग यीशु मंदिर टु होटकु होगोन, रा आऊन चेलागोळ आऊक मंदिर इन रचना तोरसोर साटी आऊन हात्‍ती बंदुर.
यीशु आंदुर से अंदुन, “नीव ईद सप्पा नोळेतीर ना! ना नीम से खरा माताळतीन, ईल कल्ल मा कल्ल भी ईला बिळतीदील जो मंळ्सकु आगतीदील.”
याग यीशु जैतून पहाळी मा कुर्तकु ईरोन, रा चेलागोळ आबना अंदा आऊन हात्‍ती बंदकु अंदुर, “नामी हेळ कि ई सब मातगोळ याग आदव? नीन बरोद अदिक दुनिया अन्द आखरी इन येन चमत्कार ईत्‍तीत?”
यीशु आंदरी उत्‍तर कोट्टुन, “सावधान ईरी! याऊ नीमी भरमुस बाळुल,
यतिकी हापाळ सा लॉकुर हिंग ईत्‍तार जो नान हेसुर देल बंदकु अंदार, ‘ना मसीह हुईन,’ अदिक हापाळ मुंदरी भरमुस्यार.
नीव लळाईगोळ मातचीत केळीर अदिक लळाईगोळ्द बारा दा अफवाह केळीर, रा घबरूस बाळेतीर यतिकी इदुर्द आगोद जरूरी आद, लेकीन आ समय दा अन्त आगतीदील.
यतिकी द्याश मा द्याश, अदिक राज्य मा राज्य चढ़ाई माळेव, अदिक हर जागा दा अकाल बिद्दव, अदिक भूकम्प आदव.
ईव सप्पा मातगोळ दुखगोळ्द सुरूवात माळेव.”
आग आंदुर क्लेश कोळोर साटी नीमी हुळसुस्कु सोपस्यार, अदिक नीमी कोंद बुट्टार, अदिक नान हेसुर इन कारण सप्पा जातीगोळ लॉकुर नीम से दुश्मनी ईट्यार.
आग हापाळ सा लॉकुर ठोकर तिंदार, अदिक आबुर दाबुर हुळसुस्यार, अदिक आबुर दाबुर से दुश्मनी ईट्यार.
हापाळ सा ख्वाटा भविष्यवक्तागोळ बंदार, अदिक हापाळ मुंदरी भरमुस्यार.
अन्याय इन वाळुसदुर देल हापाळ मुंदुर्द प्यार ठंडा बिदोदीत,
लेकीन जो आखरी ताका धीरज हुळकु ईत्‍तान, आऊंदा उद्धार आदीत.
अदिक राज्य इन ईद खुशखबरी पुरा दुनिया दा प्रचार माळकु आदीत, कि सप्पा जातीगोळ मा गवाही आगुल, आग अन्त होट्ट बंदीत.
“इदुरसाटी याग नीव आ उजुळसावाळा बेकार वस्तुगोळ्द यदुर्द चर्चा दानिय्येल भविष्यवक्ता अन्द द्वारा आगीत, पवित्र जागा दा नीदुरकु आद हिंग नोळी, वाचुसावाळा खुद अच समसुल कि ईदुर येन मतलब आद.
आग जो यहूदिया प्रदेश दा ईतीदार आंदुर पहाळगोळ मा ओळेगुल.
जो छत मा ईतीदार, आव तान मान्ना दा टु सामान ताकोमली ईळुबाळुल;
अदिक जो केई दा ईतीदार, आंदुर तान कपळा ताकोमली हिंद होगबाळुल.
आ आर्तेर साटी हाय जो आ दिनगोळ दा व्हाट्या दी ईत्‍तार अदिक जो हाल कुळ्सतेला ईत्‍तार!
प्रार्थना माळतेला ईरी कि नीमी सोळ इन दिनगोळ दा या आराम इन दिन ओळोद बिळबाळुल.
यतिकी आ समय दा हिंग भारी क्लेश आदीत, जसा न रा दुनिया अन्द सुरूवात टु ईग ताका आगिदील अदिक न यागलु आदीत.
अदिक अगर परमेश्वर आ दिनगोळी घटुसोद निश्चय ईला माळायदुन रा ऊंद भी जीव ईला ऊळाईत, लेकीन तान निवळुस्द लॉकुर साटी आव दिनगोळी गोर्त माळ्यान.
“आ समय अगर यावारा नीम से अनुल, ‘नोळी, मसीह इल आन’ या ‘आव अल आन,’ रा विश्वास माळबाळेतीर.
यतिकी ख्वाटा मसीह अदिक ख्वाटा भविष्यवक्ता यदकु निदर्‍यार, अदिक धोळ्द चिन्ह, अदिक लॉकुरी ध्वाका कोळोर साटी अदभुत क्याल्सा तोरस्यार की अगर आग सकुल रा निवळुसकु आग्यार आंदरी भी बैकुश बुळुल.
नोळी, ना नीमी सप्पा मातगोळ पयले टु ना हेळ बुटीन.”
“इदुरसाटी अगर आंदुर नीम से अनुल, ‘नोळी, आव आळी दा आन,’ रा व्हार्या होळबाळेतीर; या ‘नोळी, आव कोठरीगोळ दा आन,’ रा विश्वास माळबाळेतीर.
यतिकी जसा सुर्य अन्द किरण पूर्व टु होटकु पश्चिम ताका चमकुसतद, हांग अच मंळसा अन पार उन भी बरोद आदीत.”
“यल लाश ईत्‍तीत, अल्या गीधाळ जमा आदव.”
अचानक आ दिनगोळ दा क्लेश इन तुरन्त बाद्दा सुर्य अन्धकारमय आगेदीत, अदिक चन्द्रमा अन्द प्रकाश होगतेला ईत्‍तीत, अदिक तारा आकाश टु बीळतेला ईत्‍तव अदिक आकाश इन शक्तिगोळी हालुस्कु आदीत.
आग ना मंळसा अन पार उन चिन्ह आकाश दा कांळ्सीत, अदिक आग पृथ्वी इन सप्पा कुलगोळ लॉकुर याद्दा पीटस्यार; अदिक मंळसा अन पार उक धोळ्द सामर्थ्य अदिक महिमा अन सांगुळ आकाश इन बादलगोळ मा बरतेला नोळ्यार.
आव तुरही इन धोळ्द आवाज इन सांगुळ तान स्वर्गदूतगोळी कळ्यान, अदिक आंदुर आकाश इन ईद छोर टु आ छोर ताका, नाकु क्वाना टु आऊन निवळुस्द लॉकुरी जमा माळ्यार.
“अंजीर इन मार्र देल ईद शिक्षा ताकोमी: याग अदुर्द डगाली मुलायम आगताव अदिक याल्ला होळली कुरताव, रा नीव जान्स कोमतीर की बिसुल इन दिन हात्‍ती आद.
ईदा रीति देल याग नीव ईव मातगोळी आगतेला नोळीर, रा जान्स कोमी की अद दरवाजा मा का आद, अदिक अद दरवाजा मा का आद.
ना नीम से खरा अनतीन की यागासताका इव सप्पा मातगोळ पुरा आगालव, आगासताका ईद पीढ़ी इन अन्त आगतीदील.
आकाश अदिक पृथ्वी टलुसेदित, लेकीन नान मात्‍तगोळ यागलु टलुसतीदिल.”
“लेकीन आ दिन अदिक आ समय इन बारा दा यारू जान्सालुर, न स्वर्गदूतगोळ अदिक ना मंळसा अन पार, लेकीन सिर्फ आप्प जान्सतान.”
“ह्यांग नूह अन दिन ईरव, हांग अच मंळसा अन पार उन भी बरोद आदीत.
ह्यांग नीर इन बाळ बरा से पयला अन्द दिनगोळ ताका लॉकुर तिंत-कुडुत ईत्‍तुर, अदिक मदा माळ्त ईत्‍तुर यागासताका नूह जहाज मा येरीदिल.
अदिक यागासताका जल प्रलय बंदकु आ सप्पा मुंदरी वाहुसकु ओतीदिल, आगासताका आंदरी येनु उच पता नळदिदील; हांग अच मंळसा अन पार उन भी बरोद आदीत.
आ समय दा येढ्ढ मुंदुर केई दा क्याल्सा माळ्त ईत्‍तार, ऊंद नेगुकु आदान अदिक दुसरा बिटकु आदान.
येढ्ढ आर्तेर जाता दा पीसुसतेला ईत्‍तार, ऊंद नेगुकु आदार अदिक दुसरा बिटकु आदार”
“इदुरसाटी जाग्सतेला ईरी, यतिकी नीव जान्सालीर कि नीम प्रभु याता दिशी बंदान.
लेकीन ईद जान्स कोमी कि अगर मान्ना अन्द स्वामी जान्स कोमायदुन कि चोर यास मुरा बंदान रा च्याता ईरायदुन, अदिक तान मान्ना अन काळ्लपनी ईला आग गोळायदुन.
इदुरसाटी नीव भी तयार ईरी, यतिकी याता घळी आऊन बरोद बारा दा नीव सोच भी सकालीर, अदा घळी मंळसा अन पार होट बंदान.”
“इदुरसाटी आव विश्वासयोग्य अदिक बुद्धिमान दास याव हुन, यारी स्वामी तान नौकर-चाकरगोळ मा अधिकारी ठहरूसदुन कि समय मा आंदरी ऊमली कोळुल?
धन्य आन आव दास, यारी आऊन स्वामी बंदकु हिंग अच माळतेला नोळुल.
ना नीम से खरा अनतीन, आ स्वामी आऊक तान सप्पा संपत्‍ती मा अधिकारी नियुक्त माळ्यान.”
लेकीन अगर आ दुष्ट दास ईद सोचुल कि नान स्वामी इक बरली समय आद,
अदिक तान संगी दासगोळी बडुली हतुल, अदिक सारा कुडावाळेर सांगुळ तिनुल-कुडुल.
रा आ दास उन स्वामी ईत्‍ता दिन दा बंदान, याग आव आऊन हादी ईला कायतीदान, अदिक हिंग समय यदरी आव जान्सालुन,
आग स्वामी आऊक कठोर दण्ड कोट्टान अदिक आऊन पापगोळी कपटीगोळ सांगुळ आळदान: यल लॉकुर सिर्फ वर्लतोदार अदिक हल्ल कचतोदार.
“स्वर्ग इन राज्य आ हत्‍त कुवारा पोरगोळ घाई ईत्‍तीत जो तान मशाल हुडुकु मंळगार से भेंट माळली होटार.
आंदुर दा टु अईद मूर्ख अदिक अईद समझदार ईरोर.
आ अईद मूर्ख पोरगोळ तान मशालगोळ रा हुळदुर, लेकीन तान सांगुळ याण्णा हुळदीदिल;
लेकीन समझदार पोरगोळ तान मशालगोळ सांगुळ तान चाळीगोळ दा याण्णा भी तुम कोंडुर.
याग मंळगार उक बरली समय आत्‍त, रा आंदुर सप्पा पोरगोळ जपस्ली कुरतुर अदिक मिंगेदुर.”
“आर्धा ईळ्लक इक धूम मचुस्त: ‘नोळी, मंळगार बरेत्यान! आऊन से भेंट माळोर साटी नळी.’
आग आंदुर सप्पा कुवारा पोरगोळ यदकु तान मशालगोळी ठीक माळली कुरतुर.
अदिक मूर्ख पोरगोळ समझदार पोरगोळ से अंदुर, ‘तान याण्णा दा टु थ्वाळासा नामी भी कोळी, यतिकी नाम मशालगोळ नूनेत्याव.’
लेकीन समझदार पोरगोळ उत्‍तर कोट्टुर, ईला! नाव कोळ सकालेव. कदाचित ईद नाम अदिक नीम साटी पुरा आगिदील, ‘भला रा ईद आद कि नीव याण्णा मारावाळेर हात्‍ती होगकु तान साटी कोंडकु तंदकोमी.’
याग आंदुर याण्णा कोमोर साटी होगोर रा मंळगार होटबंदुन, अदिक जो तयार ईरोर, आंदुर आ मंळगार उन सांगुळ यल मदा आगताव आ मान्ना दा होटोदुर अदिक दरवाजा बंद माळकु आगीत.”
“इदुर बाद्दा आंदुर दुसरा कुवारा पोरगोळ भी बंदकु अनली कुरतुर, ‘हे स्वामी, हे स्वामी, नाम साटी दरवाजा तेरू अदिक नामी बुळ्क बरगोळ!’
आ मंळगार उत्‍तर कोट्टुन, ‘ना नीम से खरा अनतीन, ना नीमी अरालीन.’”
इदुरसाटी जाग्सतेला ईरी, यतिकी नीव न आ दिन इक जान्सतीर, न आ समय इक.
“स्वर्ग इन राज्य आ मंळसा अन्द घाई ईत्‍तीत याव परदेश होगाहोती तान दासगोळी कारूकु तान धन आंदरी सौप्स बुट्टुन.
आव पयला अक अईद हजार व्हान्ना अन सिक्‍कागोळ कोट्टुन, दुसरा अक येढ्ढ, अदिक तीसरा अक ऊंद; मतलब हर ऊंद मंळसा अक आऊन सामर्थ्य इन अनुसार कोट्टुन, अदिक आग परदेश होटोदुन.
आग, याऊक अईद हजार व्हान्ना अन सिक्‍कागोळ सिकीदव, आव तुरन्त होगकु सिक्‍कागोळ देल लेन देन माळदुन, अदिक अईद हजार सिक्‍का मात्‍त कमुसदुन.
ईदा रीति देल याऊक येढ्ढ हजार सिक्‍कागोळ सिकीदव, आव भी येढ्ढ हजार सिक्‍कागोळ मात्‍त कमुसदुन.
लेकीन याऊक ऊंद हजार व्हान्ना अन सिक्‍कागोळ सिकीदव, आव होगकु मुण्ण अगुळदुन, अदिक तान स्वामी इन धन मुण्ण दा होचकु ईटदुन.”
“हापाळ दिन इन बाद्दा आ दासगोळ्द स्वामी बंदकु आंदुर से हिसाब ताकोमली कुरतुन.
याऊक अईद हजार व्हान्ना अन सिक्‍कागोळ सिकीदव, आव अईद हजार सिक्‍कागोळ मात्‍त तनकु अंदुन, ‘हे स्वामी, नी नानी अईद हजार व्हान्ना अन सिक्‍का कोटीद, नोळ, ना अदुर मा अईद हजार सिक्‍कागोळ मात्‍त कमुसीन.’
आऊन स्वामी आऊन से अंदुन, ‘शाब्बास, हे वळ्लेव अदिक विश्वासयोग्य दास, नी थ्वाळासा दा विश्वासयोग्य ईत्‍त; ना नीनी हापाळ वस्तुगोळ्द अधिकारी माळाईन. तान स्वामी इन खुशी दा सहभागी आग.’”
“अदिक याऊक येढ्ढ हजार सिक्‍कागोळ सिकीदव, आव भी बंदकु अंदुन, ‘हे स्वामी, नी नानी येढ्ढ हजार सिक्‍कागोळ सौप्सीद, नोळ, ना येढ्ढ हजार सिक्‍कागोळ मात्‍त कमुसदिन.’
आऊन स्वामी आऊन से अंदुन, ‘शाब्बास, हे वळ्लेव अदिक विश्वासयोग्य दास, नी थ्वाळासा दा विश्वासयोग्य ईत्‍त; ना नीनी हापाळ वस्तुगोळ्द अधिकारी माळाईन. तान स्वामी इन खुशी दा सहभागी आग.’
“आग याऊक ऊंद हजार व्हान्ना अन सिक्‍कागोळ सिकीदव, आव बंदकु अंदुन, ‘हे स्वामी, ना नीनी अरूतीन कि नी कठोर मंळसा आय: नी यल टु बोऊसाल अल टु कडुत्या, अदिक यल बींजा हाकाल अल टु ताकोमत्या.
इदुरसाटी ना अंजेदीन अदिक होगकु नीन व्हान्ना अन सिक्‍कागोळ मुण्ण दा होचकु इटदीन. नोळ, जो नींद आद, अद ईद हुन.’”
आऊन स्वामी आऊक उत्‍तर कोट्टुन, “हे दुष्ट अदिक आलसी दास, याग नी ईद जानस्या कि यल ना बोऊसीदिल अल टु कडुतीन, अदिक यल ना बींजा हाकीदील अल टु ताकोमतीन;
आग नी ईद माळाईद कि नान धन सावकार उन हात्‍ती ईट बुळाईद, आग ना बंदकु तान धन ब्याज समेत आऊन से ताकोम कोमायदीन.
इदुरसाटी आऊन से अव ऊंद हजार सिक्‍कागोळ ताकोमकोमी, अदिक यार्द हात्‍ती हत्‍त हजार सिक्‍कागोळ आव, आऊक कोटबुळी.
यतिकी यार हात्‍ती आद, आऊक मात्‍त कोटकु आदीत; अदिक आऊन हात्‍ती हापाळ आगेदीत: लेकीन याऊन हात्‍ती हैलेच, आऊन से अद भी जो आऊन हात्‍ती आद, ताकोमकु आदीत.
अदिक ई निकम्मा दास उक व्हार्या अंधार दा हाक्‍क बुळी, यल वोरलोद अदिक हल्ल कच्चोद आदीत.”
“याग मंळसा अन पार तान महिमा दा बंदान अदिक सप्पा स्वर्गदूत आऊन सांगुळ बंदार, रा आव तान महिमा अन्द सिंहासन मा विराजमान आदान.
अदिक सप्पा राज्य अन लॉकुर आऊन मुंद जमा माळकु आदार; अदिक ह्यांग चरवाह लांडग्यागोळी मरगोळ से अलग माळ बुळतान, हांग अच आव आंदरी आबुर दाबुर से अलग माळ्यान.
आव लांडग्यागोळी ऊम्मा कय मा अदिक मरगोळी डाक्या कय मा नीदरूस्यान.
आग राजा तान ऊम्मा कय दी नीदरावाळेर से अंदान, ‘हे नांद आप्प उन धन्य लॉकुरा, बरी, आ राज्य अन्द अधिकारी आगेगी, जो दुनिया अन्द पयला टु उच नीम साटी तयार माळकु आग्याद.
यतिकी ना हस्तकु ईरीन, अदिक नीव नानी तिनली कोट्टीर; ना निरळ्कु ईरीन, अदिक नीव नानी नीर कुळ्सदीर; ना अनजान ईरीन, अदिक नीव नानी ताम मान्या ईटदीर;
ना ऊगळा ईरीन, अदिक नीव नानी कपळा हाक्सुसदीर; ना बिमार ईरीन, अदिक नीव नान देखभाल माळदीर, ना बंदीगृह दा ईरीन, अदिक नीव नान से भेंट ताकोमली बंदीर.’
“आग न्यायी लॉकुर आऊक उत्‍तर कोट्टार, ‘हे प्रभु, नाव याग नीनी हस्तकु नोळदेव अदिक तीन्सदेव? या निरळ्कु नोळदेव अदिक नीर कुळ्सदेव?
नाव याग नीनी अनजाना नोळदेव अदिक तान मान्या ईटदेव? या ऊगळा नोळदेव अदिक कपळा हाक्सुसदेव?
नाव याग नीनी बिमार या बंदीगृह दा नोळदेव अदिक नीन से भेंट माळली बंदेव?’
आग राजा आंदरी उत्‍तर कोट्टान, ‘ना नीम से खरा अनतीन कि नीव जो नान स्यांळ्द से स्यांळ्द वार्टुर दा टु यावारा ऊंद मंळसा अन्द सांगुळ माळदीर, अद नांदा सांगुळ माळदीर.’”
“आग आव डाक्या कय दी नीदरावाळेर से अंदान, ‘हे शापित लॉकुरा, नान मुंद टु अद अनन्त बेक्‍की दा होटोगी, जो शैतान अदिक आऊन दूतगोळ साटी तयार माळकु आग्याद.
यतिकी ना हस्तकु ईरीन, अदिक नीव नानी तिनली कोटीदील; ना निरळ्कु ईरीन, अदिक नीव नानी नीर कुळसिदील;
ना अनजाना ईरीन, अदिक नीव नानी तान मान्या ईटीदील; ना ऊगळा ईरीन, अदिक नीव नानी कपळा हाक्सुसीदिल; ना बिमार अदिक बंदीगृह दा ईरीन, अदिक नीव नान देखभाल माळीदील.’
“आग आंदुर उत्‍तर कोट्टार, ‘हे प्रभु, नाव नीनी याग उपासा, या निरळ्कु, या परदेशी, या ऊगळा, या बिमार, या बंदीगृह दा नोळदेव, अदिक नींद स्यावा टहल माळीदिल?’
आग आव आंदरी उत्‍तर कोट्टान, ‘ना नीम से खरा अनतीन कि नीव जो ई स्यांळ्द टु स्याणेर दा टु यावारा ऊंद मंळसा अन सांगुळ माळीदिल, अद नांद सांगुळ भी माळीदिल.’
अदिक इंदुर अनन्त दण्ड भोगसोर साटी कळुकु आदार लेकीन न्यायी लॉकुर अनन्त जीवन दा प्रवेश माळ्यार.”
याग यीशु इव सप्पा मात अंद बुट्टुन रा तान चेलागोळ से अनली कुरतुन,
“नीव जान्सतीर कि येढ्ढ दिन इन बाद्दा फसह अन्द हाब्ब आद, अदिक मंळसा अन्द पार क्रूस मा येरसोर साटी हुळसुसकु आदान.”
आग प्रधान याजक अदिक प्रजा अन्द पुरनिए कैफा हेसुर इन महायाजक उन भवन दा जमा आदुर,
अदिक आपस दा विचार माळली कुरतुर कि यीशु उक गुप्त तरीका देल हुळकु कोंद बुटेव.
लेकीन आंदुर अनतोगोर, “हाब्बा अन समय दा ईला, ईलारा हिंग आगबाळुल कि लॉकुर दा दंगा फसाद आगेगुल.”
याग यीशु बैतनिय्याह दा शमौन कोढ़ी इन मान्या ईरोन,
रा ऊंद आर्त संगमरमर इन बाटुल दा बार्र ईत्‍तर हुळकु यीशु उन हात्‍ती बंदुर, अदिक याग आव ऊमोर साटी कुरतीदुन रा आऊन ताल्ला मा ऊलटुसदुर.
ईद नोळकु आऊन चेलागोळी सिट्ट बत्‍त अदिक आंदुर अनली कुरतुर, “ई ईत्‍तर येती बरबाद माळकु आग्याद?
इदरी रा वळ्लीद दाम दा मारकु कंगालगोळ दा वाटस्कु आग सकोद.”
ईद जान्सकु यीशु आंदुर से अंदुन, “आ आर्त इक येती सतुसतीर? आक नान साटी भलाई इन क्याल्सा माळ्यार.
कंगाल रा नीम सांगुळ हमेशा ईरतार, लेकीन ना नीम सांगुळ हमेशा ईर सकालीन.
आक नान मय मा जो ईत्‍तर हाक्यार, अद नान सोत्‍तुर बाद्दा नळ्सकु आगोद तयारी हुन.
ना नीम से खरा माताळतीन, कि सप्पा दुनिया दा येल्यारा भी ईद खुशखबरी प्रचार माळकु आदीत, अल आकिन ईद क्याल्सा अन्द वर्णन भी आकिन याद दा माळकु आदीत.”
आग यहूदा इस्करियोती, जो हन्नेळ चेलागोळ दा टु ऊंद ईरोन, प्रधान याजकगोळ्द हात्‍ती होदुन,
अदिक आव अंदुन, “अगर ना आऊक नीम कय दा हुळसुस कोळाईन रा नानी येन कोट्टीर?” आंदुर आऊक तीस चाँदी नव सिक्‍कागोळ आळुकु कोट बुटुर.
अदिक आव अदा समय टु आऊक हुळसुसोद सही मवका ढुंढ्सली कुरतुन.
अखमीरी रोट्टी इन हाब्बा इन पयला दिन, चेलागोळ यीशु उन हात्‍ती बंदकु केळली कुरतुर, “नी येन चाहासत्या कि नाव नींद साटी फसह तिनोद तयारी माळेव?”
यीशु अंदुन, “नगर दा अमुक मंळसा अन्द हात्‍ती होगकु आऊन से अनी, ‘गुरु अनेत्यान कि नांद समय हात्‍ती आद. ना तान चेलागोळ्द सांगुळ नीन मान्या फसह हाब्ब मानसाईन.’”
इदुरसाटी चेलागोळ यीशु उन आग्या स्वीकार माळदुर अदिक फसह तयार माळदुर.
याग द्याव आत रा आव हन्नेळ चेलागोळ सांगुळ ऊमली कुरतीदुन.
याग आंदुर तीनोर रा यीशु अंदुन, “ना नीम से खरा अनतीन कि नीम दा टु ऊंद नानी हुळसुस्यान.”
इदुर मा आंदुर च्याच उदास आदुर, अदिक हर ऊंद चेला यीशु से केळली कुरतुन, “हे गुरु, येन आव ना हुईन?”
यीशु उत्‍तर कोट्टुन, “आव जो नान सांगुळ तंळग्या दा ऊमतान, आवा नानी हुळसुसकु सोपस्यान.
ना मंळसा अन्द पार ह्यांग नान बारा दा शास्त्र दा लिख्सकु आद, अद आदीत अच; लेकीन आ मंळसा अन्द साटी शोक आद याऊन द्वारा मंळसा अन पार हुळसुसकु आदान: अगर आ मंळसा अन्द जनम अच ईला आगाईत, रा आऊन साटी भला आगाईत.”
आग यीशु उक हुळसुसकु सौप्सावाळा यहूदा अंदुन, “हे गुरु, येन आव ना हुईन?” यीशु आऊन से अंदुन, “नी रा अंदबुट.”
“याग आंदुर ऊमोर रा यीशु रोट्टी ताकोंडुन, अदिक आशीष बेळकु मुरदुन, अदिक चेलागोळी कोटकु अंदुन, हुडी, तिनी; ईद नांद मय हुन.”
बाक यीशु कटोरा हुळकु धन्यवाद माळदुन, अदिक आंदरी कोटकु अंदुन, “नीव सप्पा लॉकुर इदुर दा टु कुडी,
यतिकी ईद वाचा अन्द नान अद रक्ता हुन, जो सप्पा लॉकुर पापगोळ माफ अन्द साटी वाहुसकु आगतद.
ना नीम से खरा अनतीन कि अंगुर इन ईद रास्सा आ दिन ताका यागलु कुढ़ालीन, यागासताका नीम सांगुळ तान आप्प उन राज्य दा व्हाशोद रास्सा कुडू कोमालीन.”
बाक आंदुर भजन हाळ्त-हाळ्त जैतून पहाळी मा होदुर.
आग यीशु चेलागोळ से अंदुन, “नीव सप्पा मुंदुर ईंदल्या ईळ्लक इक नांद बारा दा ठोकर तिंदीर, यतिकी शास्त्र दा लिख्सकु आद: ‘ना चरवाह अक कोनाईन, अदिक झुण्ड इन म्यांडागोळ तितर-बितर आगेदव.’
लेकीन ना तान जित्‍ता आगदुर बाद्दा नीम से पयले गलील इक होगाईन.”
इदुर मा पतरस यीशु से अंदुन, “अगर सप्पा मुंदुर नीन बारा दा ठोकर तिंदार रा तिंदार, लेकीन ना यागलु ठोकर तिनतीदील.”
यीशु आऊन से अंदुन, “ना नीन से खरा अनतीन कि ईंदल्या ईळ्लकी हुंज इन कुग्गोर से पयले, नी मुर घन नांद इनकार माळ्या.”
पतरस यीशु से अंदुन, “अगर नानी नीन सांगुळ सायोद भी बिद्दीत, तरी ना नींद यागलु इनकार माळतीदील.” अदिक हिंग अच सप्पा चेलागोळ भी अंदुर.
आग यीशु तान चेलागोळ्द सांगुळ गतसमनी हेसुर इन ऊंद जागा दा बंदुन अदिक तान चेलागोळ से अनली कुरतुन, “ईल्या कुर्तकु ईरेतीर, आगासताका ना अल होगकु प्रार्थना माळतीन.”
यीशु पतरस अदिक जब्दी इन येढ्ढु पारगोळी सांगुळ ओतुन, अदिक उदास अदिक व्याकुल आगली कुरतुन.
आग यीशु आंदुर से अंदुन, “नान मन च्याच उदास आद. इल ताका कि नान जीव होळतेला आद. नीव ईल्या ठहरूसी अदिक नांद सांगुळ च्याता ईरी.”
बाक यीशु थ्वाळासा मात्‍त मुंद होगकु बाय इन भार देल बिद्दुन, अदिक ईद प्रार्थना माळदुन, “हे नांद आप्पा, अगर आग सकुल रा ईद संकट नान मा टु टलसेगुल, तौभी ह्यांग ना चाहासतीन हांग ईला, लेकीन ह्यांग नी चाहासत्या हांग अच आगुल.”
बाक यीशु चेलागोळ्द हात्‍ती बंदकु आंदरी मिंगतेला नोळदुन अदिक पतरस से अंदुन, “येन नीव नान सांगुळ ऊंद घळी भी च्याता ईला ईर सकीर?
नीव परीक्षा दा बिळतीदील इदुरसाटी च्याता ईरी, अदिक प्रार्थना माळतेला ईरी: आत्मा रा तयार आद, लेकीन शरीर कमजोर आद.”
बाक यीशु दुसरा बार होगकु ईद प्रार्थना माळदुन, “हे नांद आप्पा, अगर ईद नांद कुढा बिना ईला हट्सतीदाद रा नींद इच्छा पुरा आगुल.”
आग यीशु बंदकु आंदरी मात्‍त मिंगतेला नोळदुन, यतिकी आंदुरव कण्णगोळ जप देल तुमकु ईरव.
आंदरी बिटकु यीशु मात्‍त होटोदुन, अदिक अवा आवाजगोळ दा मात्‍त तीसरा बार प्रार्थना माळदुन.
आग यीशु चेलागोळ्द हात्‍ती बंदकु आंदुर से अंदुन, “ईग मिंगतेला ईरी, अदिक आराम माळी: नोळी, घळी होट बंदाद, अदिक ना मंळसा अन्द पार पापीगोळ कय देल हुळसुसकु आगाईन.
येळी, होगाता; नोळी, नानी ध्वाका देल हुळसुस्कु सौप्सावाळा नान हात्‍ती होट्ट बंदान.”
यीशु ईद अनतेला अच ईरोन कि यहूदा जो हन्नेळ चेलागोळ दा टु ऊंद ईरोन बंदुन, अदिक आऊन सांगुळ प्रधान याजकगोळ अदिक लॉकुर्द पुरनियागोळ दी टु धोळ भीळ तलवारगोळ अदिक कोलगोळ हुळकु बंदुर.
यीशु उक हुळसुसावाळा आंदरी ईद संकेत कोटीदुन: “यार्द ना चुम्मा ताकोमाईन आवा हुन; आऊक हुडु कोमेतीर.”
अदिक तुरन्त यीशु उन हात्‍ती बंदकु अंदुन, “हे गुरु, नमस्कार!” अदिक आऊंद हापाळ चुम्मा ताकोंडुन.
यीशु आऊन से अंदुन, “हे संगी, या क्याल्सा अन्द साटी नी बंद्या, अदरी माळकोम.” आग आंदुर हात्‍ती बंदकु यीशु मा कय हाकदुर अदिक आऊक हुडुकोंडुर.
यीशु उन संगीगोळ दा टु ऊंद संगी कय मुंद माळकु तान तलवार जेडु कोंडुन अदिक महायाजक उन दास मा नळ्सकु आऊन किव हार्स बुट्टुन.
आग यीशु आऊन से अंदुन, “तान तलवार मयान दा ईट कोम यतिकी जो तलवार नळ्सतार आंदुर सप्पा मुंदुर तलवार देल नाश माळकु आदार.
येन नी जान्साल कि ना तान आप्प उन से विनती माळ सकतीन, अदिक आव स्वर्गदूतगोळ्द हन्नेळ पलटन से यक्कुल नान हात्‍ती ईगल्या उपस्थित माळ बुटान?
लेकीन पवित्रशास्त्र नव अव मातगोळ कि हिंग अच आगोद जरूरी आद, ह्यांग पुरा आदव?”
आ समय यीशु भीळ से अंदुन, येन नीव तलवारगोळ अदिक कोलगोळी हुळकु नानी डाकूगोळ घाई हुडुली होटीर? ना हर रोज मंदिर दा कुर्तकु उपदेश कोळतोगीन, आग रा नीव नानी हुळदिदील.
“लेकीन ई सप्पा इदुरसाटी आग्याद कि भविष्यवक्तागोळ्द वचन पुरा आगुल.” आग सप्पा चेलागोळ यीशु उक बिटकु वोळेदुर.
आग यीशु उक हुडावाळेर आऊक कैफा हेसुर इन महायाजक उन हात्‍ती ओतुर, यल नियम इन गुरु अदिक पुर्वजगोळ जमा आगीदुर.
पतरस दुर दुर टु उच आऊन हिंद-हिंद महायाजक उन आंगुळ ताका होदुन, अदिक बुळ्क होगकु यीशु उन अन्त नोळली सिपाहीगोळ सांगुळ कुरतोदुन.
प्रधान याजक अदिक सप्पा महासभा यीशु उक कोन्नोर साटी आऊन विरोध दा ख्वाटा गवाही इन खोज दा ईरोर,
लेकीन हापाळ सा ख्वाटा गवाहगोळ बंदुर मा भी आंदरी येनु हासिल आगीदील. आखरी दा येढ्ढ मुंदुर बंदुर,
अदिक अंदुर, “ईव अंदान कि ना परमेश्वर उन मंदिर इक केडु सकतीन अदिक अदरी मुर दिन दा माळ सकतीन.”
आग महायाजक नीदुरकु यीशु से अंदुन, “येती नी येनु उत्‍तर कोळाल? ई लॉकुर नीन विरोध दा येन गवाही कोळेत्यार?”
लेकीन यीशु सुंगा ईत्‍तुन. आग महायाजक यीशु से अंदुन, “ना नीनी जित्‍ता परमेश्वर उन किर्‍या कोळतीन कि अगर नी परमेश्वर उन पार मसीह हुय, रा नाम से अंद बुळ.”
यीशु आऊन से अंदुन, “नी रा खुद अच अंदबुट; लेकीन ना नीम से ईद भी अनतीन कि ईगी टु नीव मंळसा अन पार उक सर्वशक्तिमान उन ऊमा कय दी कुर्त, अदिक आकाश इन बादलगोळ मा बर्त नोळीर.”
इदुर मा महायाजक तानव कपळा हरदुन अदिक अंदुन, “ईव परमेश्वर उन अपमान माळ्यान, ईग नामी गवाहगोळ्द येन जरवत आद? नोळी, नीव ईगल्या ईद अपमान केळीर!
नीव येन सोचेतीर?” आंदुर उत्‍तर कोट्टुर, “ईव मृत्यु दण्ड इन योग्य आन.”
आग आंदुर यीशु उन बाय मा ऊगुळदुर अदिक आऊक बुक्‍की बळदुर, दुसरा लॉकुर क्याबरा बळकु अंदुर,
“हे मसीह, नाम से भविष्यवाणी माळकु अन कि यार नीनी बळदुर?”
पतरस व्हार्या आंगुळ दा कुर्तकु ईरोन कि ऊंद दासी आऊन हात्‍ती बंदुर अदिक अंदुर, “नी भी यीशु गलीली इन सांगुळ ईर्या.”
आव सप्पा मुंदुर्द मुंद ईद अनतेला इनकार माळदुन, “ना जान्सालीन नी येन अनीत्या.”
याग आव व्हार्या दरवाजा मा होदुन, रा दुसरा दासी आऊक नोळकु आंदुर से अंदुर जो अल ईरोर, “ईव भी रा आ यीशु नासरी इन सांगुळ ईरोन.”
आव किर्‍या तिनकु मात्‍त इनकार माळकु अंदुन: “ना आ मंळसा अक अरालीन.”
घळी तिमुर बाद्दा लॉकुर जो अल नीदुरकु ईरोर, पतरस उन हात्‍ती बंदकु आऊन से अंदुर, “खराखुरा नी भी आंदुर दा टु ऊंद हुय, यतिकी नीन बोली भाषा नींद भेद खोल्स बुळतद.”
आग आव मना माळली अदिक किर्‍या तिनली कुरतुन: “ना आ मंळसा अक अरालीन.” अदिक तुरन्त हुंज कुग्त.
आग पतरस उक यीशु उन आ मात याद बत्‍त: “हुंज इन कुग्गोर से पयले नी मुर घन नान इनकार तुम्या.” अदिक आव व्हार्या होगकु हापाळ दुखी आगकु वर्लदुन.
याग व्हातुर आत रा सब प्रधान याजक लॉकुर्द पुरनिएगोळ यीशु उक कोंद बुळोद साटगाट माळदुर.
आंदुर आऊक कटदुर अदिक वोतकु पिलातुस न्यायाधीश उन कय दा कोट बुट्टुन.
याग यहूदा, याव यीशु उक हुळसुसीदुन, ईद नोळदुन कि यीशु उक दोषी ठहरूसकु आग्याद, रा आव पछतासदुन, अदिक चाँदी नव तीस सिक्‍कागोळी प्रधान याजक अदिक पुरनिएगोळी वापस माळदुन
अदिक अंदुन, “ना ऊंद निर्दोष मंळसा अक ध्वाका देल कोन्नोर साटी हुळसुसकु पाप माळदीन!” आंदुर अंदुर, “नामी येन माळोद आद? नी तान जान्स.”
आग आव आ सिक्‍कागोळी मंदिर दा भिटकु होटोदुन, अदिक होगकु खुद तान-तान इक फाँसी हचदुन.
प्रधान याजकगोळ आ सिक्‍कागोळी हुळकु अंदुर, “इवरी, दान भंडार दा ईटोद उचित हैलेच, यतिकी ईद खुन इन दाम हुन.”
अदिक आंदुर आपस दा साटगाट माळदुर अदिक आ पैस्यागोळ देल परदेशीगोळी नळसोर साटी गळग्या माळावाळा अन्द केई कोंडुर.
इदुर कारण आ केई ईगासताका खुन इन केई कहलुसतद.
आग आ वचन यिर्मयाह भविष्यवक्ता अन्द द्वारा अंदकु आगीत अद पुरा आत: “आंदुर आ तीस सिक्‍का मतलब आ जो ठहरूस्द दाम इक (यदरी इस्त्राएल इन औलाद दा टु यास मुंदुर ठहरूसीदुर) ताकोम कोंडुर,
अदिक ह्यांग प्रभु नानी आग्या कोटीदुन हांग अच अवरी गळग्या माळावाळेर्द केई इन दाम दा कोट बुट्टुन.”
याग यीशु न्यायाधीश उन मुंद निदुरकु ईरोन रा न्यायाधीश आऊन से केळदुन, “येन नी यहूदीगोळ्द राजा हुय?” यीशु आऊन से अंदुन, “नी खुद अच अनेत्या.”
याग प्रधान याजक अदिक पुरनिए आऊन मा दोष हच्चोर, रा यीशु येनु उत्‍तर कोटीदील.
इदुर मा पिलातुस यीशु से अंदुन, “येन नी येनु केळाल कि इंदुर नीन विरोध दा याट गवाही कोळेत्यार?”
लेकीन यीशु आऊक ऊंद मात इन भी उत्‍तर कोटीदील, इल ताका कि न्यायाधीश उक हापाळ आश्चर्य आत.
न्यायाधीश उन ईद रीति ईरोद कि आ हाब्ब दा लॉकुर्द साटी यावारा ऊंद कैदी इक यारी आंदुर चाहासतोगोर, बिळतोगोन.
आ समय दा आंदुर बंदीगृह दा बरअब्बा हेसुर ईनव ऊंद जाना माना कैदी ईरोन.
इदुरसाटी याग आंदुर जमा आदुर, रा पिलातुस आंदुर से अंदुन, “नीव यार इक चाहासतीर कि ना नीम साटी बिट बुळाईन? बरअब्बा अक, या यीशु उक जो मसीह कहलुस्तान?”
यतिकी आव जानसोन कि आंदुर यीशु उक ध्वाका देल हुळसुसकु सोपस्यार.
याग पिलातुस राजा न्याय इन गद्दी मा कुर्तकु ईरोन रा आऊन हिंग्स आऊक बुलावा कळुदुर कि, “नी आ न्यायी मंळसा अन्द मामला दा कय हाकबाळ, यतिकी ना ईंद कान्सा दा आऊन कारण हापाळ दुख नेगदीन.”
प्रधान याजकगोळ अदिक पुरनिएगोळ लॉकुरी भळकुसदुर कि आंदुर बरअब्बा अक बेळ कोमुल, अदिक यीशु उन नाश माळसुसुल.
न्यायाधीश आंदुर से केळदुन, “इंदुर येढ्ढु मुंदुर दा टु यार इक चाहासतीर कि ना नीम साटी बिट बुळाईन? आंदुर अंदुर, बरअब्बा अक.”
पिलातुस आंदुर से केळदुन, “बाक यीशु उक जो मसीह कहलुस्तान, येन माळाईन?” सप्पा मुंदुर पिलातुस राजा से अंदुर, “आऊक क्रूस मा येर्स बुळ!”
न्यायाधीश अंदुन, “यती, आव येन बुराई माळ्यान?” लेकीन आंदुर मात्‍त चिल्ळास-चिळ्लासकु अनली कुरतुर, “आऊक क्रूस मा येर्स बुळ.”
याग पिलातुस नोळदुन कि नान से येनु आगसकाल लेकीन उलटा झगळा वाळुसेत्याद, रा आव नीर हुडुकु भीळ इन मुंद तान कय तोळदुन अदिक अंदुन, “ना ई मंळसा अन्द रक्ता देल निर्दोष आईन; नीव अच नोळी.”
सप्पा लॉकुर उत्‍तर कोट्टुर, “ईऊन खुन नाम मा अदिक नाम औलाद मा आगुल!”
इदुर मा पिलातुस राजा बरअब्बा अक आंदुर साटी बिट बुट्टुन, अदिक यीशु उक क्वाळा बळ्दकु सौप्स बुट्टुन, कि आऊक क्रूस मा येर्सकु आगुल.
आग न्यायाधीश ईनोर सिपाहीगोळ यीशु उक किला दा वोतकु सप्पा पलटन आऊन नाकु दी जमा माळदुर,
अदिक आऊन कपळा ईळ्सकु आऊक क्याचांद रंग इन कपळा हाक्सुसदुर,
अदिक मुळ्ल इन मुकुट तयार माळकु यीशु उन ताल्ला मा ईटदुर, अदिक आऊन ऊम्मा कय दा सरकण्डा कोट्टुर अदिक आऊन मुंद ट्वांगरा टेक्सकु आऊन मज्याक हार्सली कुरतुर अदिक अंदुर, “हे यहूदीगोळ्द राजा, नमस्कार!”
अदिक आऊन मा ऊगुळदुर; अदिक अदा सरकण्डा हुळकु आऊन ताल्ला मा बडुली कुरतुर.
याग आंदुर यीशु उन मज्याक हार्स बुटुर, रा अद च्वॉगा आऊन मा टु ईळ्सकु आऊन अच कपळा आऊक हाक्सुसदुर, अदिक क्रूस मा येरसोर साटी वयली कुरतुर.
याग आंदुर व्हार्या होळोर रा आंदरी शमौन हेसुर ईनव ऊंद कुरेनी मंळसा सिकदुन. आंदुर आऊक बेकार दा हुळदुर कि आऊन क्रूस नेगुकु नळुल.
अदिक याग आंदुर आ जागा मा बंदुर जो गुलगुता कहलुसतद, मतलब खोपळी इन जागा, पोहचुस्कु,
आंदुर पित्त मिलुसकु अंगुर इन रास्सा यीशु उक कुडुली कोट्टुर, लेकीन आव नेकदुन रा आऊक केय हत्‍त अनकु आव हुळदीदिल.
आग आंदुर आऊक क्रूस मा येर्सदुर, अदिक चिट्ठी हाक्‍कु आऊन कपळागोळ वाटा माळदुर,
अदिक अल कुर्तकु आऊक कायली कुरतुर.
अदिक आऊन दोषपत्र आऊन ताल्ला अन्द म्याकुच हचदुर, कि “इव यहूदीगोळ्द राजा यीशु हुन.”
आग आऊन सांगुळ येढ्ढ डाकूगोळ ऊंद ऊम्मा कय दी अदिक ऊंद डाक्या कय दी, क्रूस मा येर्सकु आदुर.
होगा-बरावाळेर ताल्ला आलगाळ्स-आलगाळ्सकु आऊन अपमान माळतोगोर,
अदिक ईद अनतोगोर, “हे मंदिर इक केळावाळा अदिक मुर दिन दा माळावाळा, तान तान इक रा ऊळ्स! अगर नी परमेश्वर उन पार हुय, रा क्रूस मा टु ईळ्दकु बर.”
ईदा रीति देल प्रधान याजक भी नियम इन गुरुगोळ अदिक पुरनियागोळ्द सांगुळ मज्याक माळ माळकु अनतोगोर,
“ईव रा च्याच मुंदुर इक ऊळस्यान, अदिक तान तान इक ऊळ्स सकालुन. इव रा ‘इस्त्राएल इन राजा’ हुन. ईग क्रूस मा टु ईळुकु बंदान रा नाव आऊन मा विश्वास माळेव.
आव परमेश्वर मा भरोसा ईटदुन; अगर आव ईऊक चाहासतान, रा ईग इऊक बिळ्स कोमुल, यतिकी ईव अंदिदुन, ‘ना परमेश्वर उन पार हुईन.’”
ईदा प्रकार डाकू भी जो आऊन सांगुळ क्रूस मा येर्सकु आगीदुर, आऊन अपमान माळतोगोर.
हन्नेळ मुरा टु रा मुर मुरास ताका आ सप्पा प्रदेश दा अंधार आगकु ईत्‍त.
मुर मुरा अन्द हात्‍तीपास यीशु धोळ्द आवाज दा चिळ्लासकु अंदुन, “एली, एली, लमा शबक्तनी?” मतलब “हे नान परमेश्वर, हे नान परमेश्वर, नी नानी येती बिटबुट?”
जो अल नीदुरकु ईरोर, आंदुर दा टु यास मुंदुर ईद केळकु अंदुर, “आव रा एलिय्याह अक कारूतान.”
आंदुर दा टु ऊंद मंळसा तुरन्त हरदुन, अदिक स्पंज हुळकु सिरका दा डोब्सदुन, अदिक सरकण्डा मा ईटकु आऊक नेक्सदुन.
अदिक च्याच मुंदुर अंदुर, “ईल्या ईरी, नोळाता एलिय्याह आऊक ऊळ्सली बरतान का ईला.”
आग यीशु मात्‍त धोळ्द आवाज देल चिळ्लासकु जीव बिट बुटुन.
अदिक नोळी, मंदिर इन परदा म्याकुच टु ल्यालमा ताका हर्दकु येढ्ढ तुकळा आगेत: अदिक धरती डोलसेत अदिक चट्टानगोळ तळकुसेदव,
अदिक कब्रगोळ तेरदोदव, अदिक जो कब्रगोळ दा मिंगकु ईरोर आ पवित्र लॉकुर्द हापाळ सा लाश जित्‍ता आदव,
अदिक आऊन जित्‍ता आगदुर बाद्दा आंदुर कब्रगोळ दा टु होटकु पवित्र नगर दा होदुर अदिक हापाळ मुंदुर इक कांळ्सदुर.
आग सूबेदार अदिक जो लॉकुर आऊन सांगुळ यीशु उक कायोर, याग आंदुर भूकम्प अदिक जो येनारा आगीत अदरी नोळकु हापाळ अंजेदुर अदिक अंदुर, “खराखुरा ईव परमेश्वर उन पार ईरोन!”
अल हापाळ सा आर्तेर जो गलील टु यीशु उन स्यावा माळतेला आऊन सांगुळ बंदीदुर, दुर टु ईद नोळोर.
आंदुर्दा मरियम मगदलीनी, अदिक याकूब अदिक योसेस उन मोय मरियम, अदिक जब्दी इन चिकोरगोळ्द मोय ईरोर.
याग द्याव आत रा यूसुफ हेसुर ईनव अरिमतिया अन्द ऊंद धनी मंळसा, जो खुद अच यीशु उन चेला ईरोन, बंदुन.
आव पिलातुस उन हात्‍ती होगकु यीशु उन लाश बेळदुन. इदुर मा पिलातुस कोळोद आग्या कोट्टुन.
आग यूसुफ लाश इक वोतकु बिळीद मलमल इन चद्दर दा गुंळ्सदुन,
अदिक यीशु उक तान व्हाशोद कब्र दा ईटदुन, जो आव चट्टान दा अगळुसीदुन, अदिक कब्र अन्द दरवाजा मा धोळ्द कल्ल ढकलुस्कु होटोदुन.
मरियम मगदलीनी अदिक दुसरा मरियम अल कब्र अन्द मुंद कुर्तकु ईरोर.
दुसरा दिशी जो तयारी इन दिन इन बाद इन दिन ईरोद, प्रधान याजकगोळ अदिक फरीसीगोळ पिलातुस उन हात्‍ती जमा आगकु अंदुर,
“हे स्वामी, नामी याद आद कि आ भरमुसावाळा याग आव जित्‍ता ईरोन, अंदिदुन, ‘ना मुर दिन इन बाद्दा जित्‍ता आगाईन.’
इदुरसाटी आग्या कोळ कि तीसरा दिन ताका कब्र अन्द रखवाली माळकु आगुल, हिंग आगबाळुल कि आऊन चेलागोळ बंदकु आऊक काळताना माळकु वोयुल अदिक लॉकुर से अनली हतुल, ‘आव सोत्‍तुर दा टु जित्‍ता आग्यान.’ आग हिंदळोद ध्वाका पयला टु भी बुरा आदीत.”
पिलातुस आंदुर से अंदुन, “नीम हात्‍ती पहरेदार रा आन. होगी, तान समझ इन अनुसार रखवाली माळी.”
इदुरसाटी आंदुर पहरेदारगोळी सांगुळ ओतुर, अदिक कल्ल मा मोहर हचकु कब्र अन्द रखवाली माळदुर.
आराम इन दिन इन बाद्दा हप्ता अन्द पयला दिन व्हातुर आगतेला अच मरियम मगदलीनी अदिक दुसरा मरियम कब्र अक नोळली बंदुर.
अदिक नोळी, ऊंद हापाळ अच भारी भूकम्प आत, यतिकी परमेश्वर उन ऊंद स्वर्गदूत स्वर्ग टु ईळुकु बंदुन अदिक आव कल्ल इक अलग ढकलुस्कु अदुर मा कुरतुन.
आऊन रूप बिजली इन घाई अदिक आऊन कपळा बरफ इन घाई बिळेव ईरव.
आऊन अंज्क देल पहरेदार नळ्गली कुरतुर, अदिक सोत्‍तुर घाई आगेदुर.
स्वर्गदूत आ येढ्ढ आर्तेर से अंदुर, “अंजबाळी ना जान्सतीन कि नीव यीशु उक जो क्रूस मा येर्सकु आगीदुन आऊक ढुंढ़सेतीर.
आव ईल हैलेच, तान वचन इन अनुसार जित्‍ता आग्यान. बरी, आ जागा अक नोळी यल प्रभु बिदकु ईरोन.
आऊन चेलागोळी इक तुरन्त होगकु हेळी कि आव सोत्‍तुर दा टु जित्‍ता आग्यान, अदिक नोळी, आव नीम से पयला गलील इक होदान. अल नीमी आऊन अव दर्शन सिक्‍केव अदिक नीव आऊक नोळ सकीर. नोळी, ना नीमी हेळ बुटीन.”
इदुर मा आंदुर अंज्क अदिक बळा खुशी इन सांगुळ तुरन्त कब्र टु वापस आगकु अदिक चेलागोळी इक ईद समाचार कोळोर साटी वोळली कुरतुर.
आग यीशु आंदरी सिकदुन. अदिक अंदुन, “सलाम.” आंदुर हात्‍ती बंदकु अदिक आऊन नव काल हुळकु प्रणाम माळदुर.
आग यीशु आ आर्तेरी अंदुन, “अंजबाळी; नांद वार्टुरी होगकु अनी कि गलील इक होगी, अल नानी नोळ्यार.”
आंदुर होगतेला अच ईरोर कि पहरेदारगोळ दा टु थ्वाळासा पहरेदारगोळ बंदकु पुरा हाल प्रधान याजकगोळ से अनकु केळ्सदुर.
आग आंदुर पुर्वजगोळ सांगुळ जमा आगकु सम्मति माळदुर अदिक सिपाहीगोळी हापाळ चाँदी नव सिक्‍कागोळ कोटकु अंदुर,
“ईद अनेतीर कि ईळ्लक इक याग नाव मिंगकु ईरेव, रा आऊन चेलागोळ बंदकु आऊक काळताना माळकु ओतुर.
अदिक अगर ईद मात न्यायाधीश उन किव ताका पहुचुसीत, रा नाव आऊक समझुस बुटेव अदिक नीमी जोखिम टु वाचुस कोंडेव.”
इदुरसाटी आंदुर पैस्या ताकोमकु ह्यांग आंदरी कल्सकु आगीत. हांग अच माळदुर. ईद मात यहूदीगोळ दा दुर दुर ताका फैलुसेत अदिक ईगासताका प्रचलित आद.
हन्नेळ चेलागोळ गलील इन आ पहाळ मा होदुर, यारी यारी यीशु हेळीदुन.
आंदरी यीशु नव दर्शन सिकदव अदिक आऊक प्रणाम माळदुर, पर यारीकारा यारीकारा शंका आत.
यीशु आंदुर हात्‍ती बंदकु अंदुन, “स्वर्ग अदिक पृथ्वी इन पुरा अधिकार नानी कोटकु आग्याद.
इदुरसाटी नीव होगी, सप्पा जातीगोळ लॉकुरी चेला माळी; अदिक आंदरी आप्प, पार अदिक पवित्र आत्मा अन्द हेसुर देल बपतिस्मा कोळी,
अदिक जो आग्यागोळ ना नीमी कोट्टीन अदुर्द पालन ह्यांग माळतार अद कल्सी. अदिक नोळी, ना युग इन अन्त ताका सदा नीम सांगुळ आईन.”
परमेश्वर उन पार, यीशु मसीह अन्द खुशखबरी इन सुरूवात.
जसा यशायाह भविष्यवक्ता अन्द किताब दा लिख्सकु आद, परमेश्वर अंदुन, “नोळ, ना नीन मुंद तान बातणी कोळावाळा अक कळुतीन, जो नीन साटी हादी तयार माळ्यान.”
आळी दा ऊंद कारावाळा अन्द आवाज केळ बरेत्याद: कि “प्रभु उन हादी तयार माळी, अदिक आऊक होगोर साटी सळकगोळी सरका माळी.”
बपतिस्मा कोळावाळा यूहन्ना आळी दा बंदुन, “जो बपतिस्मा अन्द प्रचार माळतोगोन, अदिक पापगोळ्द माफ अन्द साठी मन तिर्गुसोद बपतिस्मा कोळतोगोन अदिक अनतोगोन, परमेश्वर नीम पापगोळी माफ माळ्यान.”
पुरा यहूदिया अन्द प्रदेश, अदिक यरूशलेम इन सप्पा ईरावाळेर निवासी होटकु आऊन हात्‍ती होदुर, “अदिक तान पापगोळी मान्सकु यरदन गांगा दा आऊन से बपतिस्मा ताकोंडुर.”
यूहन्ना ऊँट इन चुट्टीगोळ्द फळक्या हाक्‍कु अदिक नेळु मा तोगुल इन पट्टा कटकु ईरतोगोन. फाफा अदिक आळी दाकळोद शयद तिनतोगोन,
अदिक हिंग अंद अंदकु प्रचार माळतोगोन कि, “नान बाद्दा आव बरावाळा आन, जो नान से यक्कुल ताकतवर आन, ना रा ई लायक भी हैलेच कि बांगकु आऊन काल ईनव केरू तेगु सकाईन.
ना रा नीमी नीर दा बपतिस्मा कोट्टीन, लेकीन आव नीमी पवित्र आत्मा देल बपतिस्मा कोट्टान.”
आ दिनगोळ दा हिंग आत कि यीशु गलील इन नासरत नगर टु बंदकु, यरदन गांगा दा बपतिस्मा कोळावाळा यूहन्ना से बपतिस्मा ताकोंडुन.
अदिक याग आव नीर दा टु होटकु म्याकुच बंदुन, रा तुरन्त आव स्वर्ग इक खुल्सत अदिक पवित्र आत्मा अक कबूतर इन घाई तान म्याकुच ईळुतेला नोळदुन.
आग स्वर्ग दा टु ईद आकाशवाणी आत कि, “नी नान प्रिय पार हुय, ना नीन देल हापाळ खुश आईन.”
आग पवित्र आत्मा तुरन्त यीशु उक आळी दी कळुत.
अदिक चालीस दिन ताका सुनसान जागा दा आऊन परीक्षा, शैतान उन द्वारा आगतेला ईरोद; अदिक आव आळी दाकळव पशुगोळ सांगुळ ईत्‍तुन, अदिक आग स्वर्गदूत बंदकु आऊन स्यावा माळतेला ईत्‍तुर.
बपतिस्मा कोळावाळा यूहन्ना अक बंदी माळदुर बाद्दा यीशु गलील दा बंदकु परमेश्वर उन राज्य अन्द खुशखबरी प्रचार माळदुन,
अदिक अंदुन, “समय पुरा आगेग्याद, ‘अदिक परमेश्वर उन राज्य हात्‍ती होट्ट बंदाद; मन तिर्गुसी अदिक खुशखबरी मा विश्वास माळी.’”
याग यीशु गलील इन झील इन किनारा किनारा होगोन, रा आव शमौन अदिक आऊन वार्ट अन्द्रियास उक झील दा जार हाक्त नोळदुन; यतिकी आंदुर मेन हुडावाळेर ईरोर.
यीशु आंदुर से अंदुन, “नान हिंद बरी; ना नीमी मंळसागोळी परमेश्वर उन हात्‍ती ह्यांग तरतार अद कलसाईन.”
आंदुर तुरन्त जारगोळी बिटकु आऊंद हिंद नळुली कुरतुर.
थ्वाळासा मुंद होगदुर मा, आव जब्दी इन पार याकूब, अदिक आऊन वार्ट यूहन्ना अक, ड्वांगा मा कुर्तकु जारगोळी सुधरूसतेला नोळदुन.
ह्यांग यीशु आंदरी नोळदुन हांगा तुरन्त कारदुन; अदिक आंदुर तान आप्प जब्दी इक मजदूरगोळ्द सांगुळ ड्वांगा मा बिटकु, आऊन हिंद होटोदुर.
आग आंदुर कफरनहूम नगर दा बंदुर, अदिक आव तुरन्त आराम इन दिन यहूदी लॉकुर्द सभागृह दा होगकु उपदेश कोळली कुरतुन.
अदिक लॉकुर आऊन उपदेश केळकु सट्ट आगेदुर; यतिकी आव आंदरी शास्त्रीगोळ्द घाई ईला, लेकीन अधिकारीगोळ्द घाई उपदेश कोळतोगोन.
आटोटीका, आंदुर्द यहूदी लॉकुर्द सभागृह दा ऊंद मंळसा ईरोन, यारदा ऊंद दुष्टआत्मा ईरोद.
आव ईद अनकु चिल्ळास कुरतुन, “हे यीशु नासरी, नामी नीन से येन क्याल्सा? येन नी नामी नाश माळली बंद्या? ना नीनी अरूतीन, नी याव हुय? परमेश्वर उन पवित्र जन!”
यीशु आऊक दनकुसकु अंदुन, “सुंगा ईर; अदिक आ मंळसा दा टु होटबुळ.”
आग दुष्टआत्मा आऊक मुरकुळ्सकु, अदिक धोळ्द आवाज देल चिळ्लासकु आऊन दा टु होट बुळ्त.
इदुर मा सप्पा लॉकुर आश्चर्य माळतेला आपस दा मातचीत माळली कुरतुर, “ईद येन मात आद? ईद रा ऊंद व्हाशोद उपदेश आद! आव अधिकार देल दुष्टआत्मागोळी भी आग्या कोळतान, अदिक दुष्टआत्मा भी आऊन आग्या मान्सताव.”
अदिक यीशु उन हेसुर इन बारा दा ईद बातणी तुरन्त गलील इन आसपास इन सप्पा प्रदेश दा फैलुसेत.
यीशु अदिक आऊन चेलागोळ यहूदी लॉकुर्द सभागृह दा टु होटकु याकूब अदिक यूहन्ना अन्द सांगुळ शमौन अदिक अन्द्रियास उन मान्या बंदुर.
अल शमौन उन आत्‍त मय देल व्हर्स मा बिदकु ईरोर; अदिक आंदुर तुरन्त यीशु उन बारा दा आकी हेळदुर.
आग आव हात्‍ती होगकु आकिन कय हुळकु आक इक येब्सदुन; अदिक आकिन मय तुरन्त ईळदोदव, अदिक आक यीशु अदिक आऊन चेलागोळ्द स्यावा-पानी माळली कुरतुर.
द्यावगान होती याग सुर्य मुळकेत रा आग लॉकुर सब बिमारगोळी अदिक आंदरी, यारदा दुष्टआत्मागोळ ईरव, आंदरी भी यीशु उन हात्‍ती तंदुर.
अदिक सप्पा नगर इन लॉकुर शमौन उन मान्ना अन्द दरवाजा मा बंदकु जमा आदुर.
यीशु च्याच मुंदरी जो अलग अलग प्रकार इन बिमारी देल दुखी ईरोर, चंगा माळदुन, हापाळ सा दुष्टआत्मागोळी तेगदुन, अदिक दुष्टआत्मागोळी माताळ गोटीदील, यतिकी अव आऊक अरव.
अदिक यीशु व्हातुर आगोर से हापाळ पयले, मान्या टु यदकु व्हार्या होटुन, अदिक ऊंद सुनसान जागा दा होगकु प्रार्थना माळली कुरतुन.
आग शमौन अदिक आऊन संगीगोळ यीशु उन खोज दा होदुर.
याग आव सिकदुन, रा आऊक अंदुर, “सप्पा लॉकुर नीनी ढुंढ़सेत्यार.”
यीशु आंदुर से अंदुन, “बरी; नाव मात्‍त येल्यारा आसपास इन ऊरगोळ दा होगाता, कि ना अल भी प्रचार माळाईन, यतिकी ना इदुर्दा साटी बंदीन.”
इदुरसाटी आव पुरा गलील दा यहूदी लॉकुर्द सभागृहगोळ दा होग होगकु प्रचार माळदुन अदिक दुष्टआत्मागोळी तेगुतेला ईत्‍तुन.
ऊंद कोढ़ इन रोगी मंळसा यीशु उन हात्‍ती बंदुन, अदिक आऊन मुंद ट्वांगरा टेक्सकु आऊन से विनती माळदुन, कि “अगर नी चाहास्या रा नानी शुद्ध माळ सकत्या.”
यीशु आऊन मा तरस तिनकु तान कय वाळुसदुन, अदिक आऊक मुटकु अंदुन, “ना चाहासतीन कि नी शुद्ध आगेग.”
अदिक तुरन्त आऊंद कोढ़ इन बिमारी वळ्लीद आगेत अदिक आव शुद्ध आगेदुन.
आग यीशु आऊक चेतावनी कोटकु तुरन्त सार माळदुन,
अदिक आऊन से अंदुन, “नोळ, यारीकु येनु हेळबाळेत, लेकीन होगकु तान तान इक याजक उक तोर्स, अदिक तान शुद्ध आगोद बारा दा जो येनारा मूसा ठहरूस्यान अदरी भेंट येर्स, कि आंदुर मा गवाही आगुल.”
लेकीन आव मंळसा व्हार्या होगकु ईद मात इन हापाळ प्रचार माळली अदिक ईल ताका फैलुस्ली कुरतुन कि यीशु बाक खुलेआम नगर दा ईला होग सकोन, लेकीन व्हार्या आळी दा ईरोन; अदिक नाकु दिकळोर लॉकुर आऊन हात्‍ती बरतेला ईरोर.
हापाळ दिन इन बाद्दा यीशु बाक कफरनहूम दा बंदुन, अदिक खबर फैलुस्त कि आव मान्या आन.
बाक ईस लॉकुर जमा आदुर कि दरवाजा अन्द हात्‍ती भी जागा ईला ईरोद; अदिक आव आंदरी वचन केळसोन.
अदिक लॉकुर ऊंद लकवा अन्द रोग इक नाक मंळसागोळ कय देल नेगुकु आऊन हात्‍ती तंदुर.
लेकीन याग आंदुर भीळ इन कारण आऊन हात्‍ती होग सकिदील, रा आंदुर आ छत इक यदुर ल्यालमा आव नीदुरकु ईरोन, खोल्स बुटुर; अदिक याग आंदुर अदरी बिच्छ बुटुर, रा आ व्हर्स इक यदुर मा लकवा अन्द रोगी बिदकु ईरोन, आऊक ल्यालमा ईळ्सदुर अदिक व्हर्स इक हिलगुस बुटुर.
यीशु आंदुर विश्वास नोळकु आ लकवा अन्द रोग इक अंदुन, “हे नान पारा, नीन पाप माफ आदव.”
आग हापाळ नियमगोळ गुरु जो अल कुर्तकु ईरोर, आंदुर तान-तान मन दा विचार माळली कुरतुर,
“इव मंळसा येती हिंग अनेत्यान? इव रा परमेश्वर उन अपमान माळीत्यान! परमेश्वर उक बिटकु अदिक याव पाप माफ माळ सकतान?”
यीशु तुरन्त खुद तान आत्मा दा ईद जान्स कोंडुन कि आंदुर तान-तान मन दा हिंग विचार माळीत्यार, इदुरसाटी आव आंदुर से अंदुन, “नीव येती तान-तान मन दा ईद मात इन विचार माळेतीर?
आसान येन आद? येन लकवा अन्द रोगी से ईद अनोद कि नीन पाप माफ आदव, या ईद अनोद कि येळ तान व्हर्स नेगुकु नळु अदिक टेटाळ?
ना नीम मुंद साबित माळ बुळाईन, कि मंळसा अन पार उक ईद पृथ्वी मा पाप माफ माळोद भी अधिकार आद.”
यीशु आ लकवा अन्द रोगी से अंदुन, “ना नीन से अनेतीन, येळ, तान व्हर्स नेगु अदिक तान मान्नी होटोग.”
बाक आव येद्दुन अदिक तुरन्त तांद व्हर्स नेगुकु सप्पा मुंदुर मुंद टु होटकु ओळेदुन, इदुर मा सप्पा लॉकुर सट्ट आदुर, अदिक परमेश्वर उन बळाई माळकु अनली कुरतुर, “नाव रा हिंग यागलु नोळीदील!”
यीशु बाक अल टु होटकु क्यार्रा अन्द किनारा मा होदुन, अदिक सप्पा भीळ आऊन हात्‍ती बत्‍त, अदिक आव आंदरी उपदेश कोळली कुरतुन.
अल टु होगावती यीशु हलफई नव पार लेवी इक कर ताकोमोद चौकी मा कुर्तकु नोळदुन, अदिक यीशु आऊन से अंदुन, “नान हिंद आगेग.” अदिक आव यदकु आऊन हिंद आगेदुन.
बाक हिंग आत कि याग यीशु तान चेलागोळ सांगुळ आऊन मान्या ऊमली कुरतुन, आग हापाळ मुंदुर कर ताकोमावाळेर अदिक पापी लॉकुर, यीशु अदिक आऊन चेलागोळ सांगुळ ऊमली कुरतुर; यतिकी आंदुर हापाळ मुंदुर ईरोर, अदिक आऊन हिंद आगेगीदुर.
नियम इनोर गुरुगोळ अदिक फरीसीगोळ ईद नोळदुर कि आव रा पापीगोळ अदिक कर ताकोमावाळेर सांगुळ ऊमेत्यान, रा आऊन चेलागोळी अंदुर, “आव रा कर ताकोमावाळेर अदिक पापीगोळ सांगुळ तिनतान-कुडुतान?”
ईद केळकु यीशु आंदुर से अंदुन, “भला चंगा मंळसागोळी वैद्यगोळ्द जरवत हैलेच, लेकीन बिमार मंळसागोळी आद: ना न्यायीगोळी ईला, लेकीन पापी लॉकुरी कारूली बंदीन.”
बपतिस्मा कोळावाळा यूहन्ना अन्द चेलागोळ, अदिक फरीसी लॉकुर चेलागोळ उपास माळतोगोर. अदिक थ्वाळासा लॉकुर बंदकु यीशु से अनली कुरतुर, “यूहन्ना अन्द चेलागोळ अदिक फरीसी नोर चेलागोळ येती उपास ईटतार? लेकीन नीन चेलागोळ येती उपास ईटालुर?”
यीशु आंदुर से अंदुन, “येन नीव उम्मीद माळतीर कि ऊंद मदा दा वरातीगोळ बिना ऊंडुर तिंदुर देल होदार? बिलकुल ईला! यागासताका मंळगार आंदुर सांगुळ आन, आगासताका आंदुर उपासा होग सकालुर.
लेकीन अव दिन बंदव याग मंळगार उक आंदुर से अलग माळकु आदीत; अदिक आ दिन आंदुर उपास माळ्यार.”
“क्वारा कपळा अन्द थिगर हाळोद कपळा मा यारू हचालुर. ईलारा अद थिगर अदुर दा टु येनारा जेडु कोंडीत, आग व्हाशोद, हाळोद से, अदिक अद पयले से यक्कुल हरदोदित.”
व्हाशोद अंगुर इन रास्सा अक हाळोद तोगुल इन चिला दा यारू ईटालुर, ईलारा अंगुर इन रास्सा तोगुल इन चिला अक हर्द बुट्टीत, अदिक अंगुर इन रास्सा अदिक तोगुल इन चिला येढ्ढु नाश आगेदव, “लेकीन व्हाशोद अंगुर इन रास्सा व्हाशोद तोगुल इन चिला दा तुमकु आगतद.”
अदिक हिंग आत कि यीशु आराम इन दिशी केई दी टु आगतेला होगोन; अदिक आऊन चेलागोळ नळुतेला गोदी नव लॉम्बागोळी मुरू कुरतुर.
आग फरीसीगोळ आऊन से अंदुर, “नोळ, इंदुर आराम इन दिन दा अद क्याल्सा येती माळतार जो नियम इन अनुसार माळोद उचित हैलेच?”
यीशु आंदरी उत्‍तर कोट्टुन, येन नीव ईद यागलु वाचुसीदील, कि याग दाऊद उक जरवत ईरोद, याग आव अदिक आऊन संगीगोळ हस्तकु ईरोर, आग आव येन माळीदुन?
“आव ह्यांग अबियातार महायाजक उन समय दा, परमेश्वर उन भवन दा होगकु भेंट इन रोट्टीगोळी तिंदुन, यदुर्द तिनोद याजकगोळी बिटकु अदिक यारीकु भी उचित हैलेच, अदिक तान संगीगोळी भी कोट्टुन?”
आग यीशु आंदुर से अंदुन, “आराम इन दिन मंळसागोळ्द साठी माळकु आग्याद, ना कि मंळसा आराम दिन इन साटी.
इदुरसाटी मंळसा अन पार आराम दिन इन भी स्वामी आन.”
अदिक यीशु बाक यहूदी लॉकुर्द सभागृह दा होदुन; अदिक अल ऊंद मंळसा ईरोन यार्द कय वंळ्गेगीत,
अदिक आंदुर यीशु मा दोष हचोर साटी आऊन ताक मा हतकु ईरोर कि नोळाता, आव आराम दिन दा आऊक चंगा माळतान का ईला.
यीशु वंळगींद कयवाळा मंळसा से अंदुन, “येळ, लॉकुर न्याड्या दा नीदरेग.”
अदिक यीशु आंदुर से अंदुन, “येन आराम इन दिन दा नियम इन अनुसार भलाई माळोद उचित आद या बुरा माळोद? जीव इक उळसोद उचित आद या कोन्नोद?” लेकीन आंदुर सुंगा ईत्‍तुर.
बाक यीशु आंदुर मन इन कठोरता देल उदास आगकु, आंदरी सिट्ट देल नाकु दी नोळदुन, अदिक आ मंळसा से अंदुन, “तान कय मुंद वाळुस.” आव वाळुसदुन, अदिक आऊंद कय पयले अन्द घाई वळ्लीद आगेत.
आग फरीसीगोळ यहूदी लॉकुर्द सभागृह दा टु व्हार्या होगकु तुरन्त हेरोदियों लॉकुर सांगुळ यीशु उन विरोध दा साठगाठ माळली कुरतुर कि आऊक याता प्रकार देल नाश माळेव.
बाक यीशु तान चेलागोळ सांगुळ क्यार्रा दी होटोदुन. अदिक गलील दा टु ऊंद धोळ्द भीळ आऊन हिंद नळुली कुर्त,
अदिक यहूदिया, अदिक यरूशलेम, अदिक इदूमिया, अदिक यरदन गांगा अन आप्पाटी, अदिक सूर अदिक सैदा अन्द आसपास टु ऊंद धोळ्द भीळ ईद केळकु आऊन हात्‍ती बंदुर कि, आव ह्यांग अचम्भा अन्द क्याल्सा माळतान.
अदिक बाक यीशु तान चेलागोळ से अंदुन, “भीळ इन कारण ऊंद स्यांळ्दतुसा ड्वांगा नान साटी तयार ईरूल ताकी आंदुर नानी वत्‍त ईला सकुल.”
यतिकी आव हापाळ मुंदरी चंगा माळीदुन; इदुरसाटी अल यास लॉकुर रोग देल बिमार ईरोर, आऊक मुट्टोर साटी आऊन मा बिळली आगोर.
अदिक दुष्टआत्मागोळ देल ग्रस्त लॉकुर भी, याग आऊक नोळतोगोर, अरा आऊन मुंद बिळतोगोर, अदिक चिळ्लासकु अनतोगोर कि “नी परमेश्वर उन पार हुय.”
यीशु दुष्टआत्मागोळी आदेश कोट्टुन कि अव यारीकु भी ईद हेळतीदील कि आव याव हुन.
बाक यीशु पहाळ मा येरेदुन अदिक यारी आव चाहासोन, आंदरी तान हात्‍ती कारदुन. अदिक आंदुर आऊन हात्‍ती बंदुर.
आग यीशु आंदुर दा टु हन्नेळ मंळसागोळ्द निवळ माळदुन, यारी आव प्रेरितगोळ हेसुर कोट्टुन. अदिक अंदुन, “कि ना नीमी तान सांगुळ ईटोरसाटी नीवळुसदीन, ‘ना नीमी प्रचार माळली व्हार्या कळाईन,
अदिक नीम हात्‍ती दुष्टआत्मागोळी तेगोद अधिकार ईत्‍तीत.’”
ई प्रकार देल आव हन्नेळ चेलागोळ्द निवळ माळदुन. शमौन यार्द हेसुर आव पतरस ईटदुन,
अदिक जब्दी इन पार याकूब, अदिक याकूब उन वार्ट यूहन्ना, यार्द हेसुर आव बुअनरगिस मतलब “गर्जन उन पार” ईटदुन,
अदिक अन्द्रियास, फिलिप्पुस, बरतुल्‍मै, मत्ती, थोमा, हलफई इन पार याकूब, तद्दै अदिक शमौन कनानी जो रोमन सरकार उन खिलाप ईरोन.
अदिक यहूदा इस्करियोती, जो यीशु उक ध्वाका देल हुळसुसीदुन.
बाक यीशु अदिक आऊन चेलागोळ मान्नी बंदुर; अदिक हिंग भीळ जमा आगेत, कि आंदुर रोट्टी भी तिन सकिदील
याग आऊन मान्यागोळोर लॉकुर ईद केळदुर, रा आंदुर आऊक हुडोर साटी होट्टुर, यतिकी आंदुर अनतोगोर, कि आऊन मन ठिकान मा हैलेच.
अदिक शास्त्री भी जो यरूशलेम टु बंदीदुर, ईद अनतोगोर, कि “आऊन दा बालज़बूल शैतान समुस्कु आन, अदिक ईद भी, कि आव दुष्टआत्मागोळव सरदार उन मदत देल दुष्टआत्मागोळी तेगुतान.”
इदुरसाटी यीशु आंदरी हात्‍ती कारूकु, आंदुर से उदाहरण दा अनली कुरतुन, “शैतान ह्यांग शैतान उक तेगु सकतान?”
अदिक अगर यातोदारा राज्य दा फूट बिळुल, रा अद राज्य ह्यांग संची ईर सकतद?
अदिक अगर यातोदारा मान्ना दा फूट बिळुल, रा अद मान्ना ह्यांग संची ईर सक्‍कीत?
इदुरसाटी अगर शैतान तान अच राज्य अन्द विरोधी आगकु तान दा फूट केडुल, रा आव तान राज्य अक ह्यांग सुरक्षित ईट सकतान? आऊंद रा अन्त अच आगेदीत.
लेकीन यावारा मंळसा यातोवारा ताकतवर मंळसा अन्द मान्या होक्‍कु आऊंद माल हिंग अच कदू सकालुन, पयले आव आ ताकतवर मंळसा अक कट्यान; अदिक आग आ मंळसा आ ताकतवर मंळसा अन्द मान्ना अन्द बुळ्क ईड्द सामान इक कदू सकतान.
ना नीम से खरा माताळतीन, कि मंळसागोळ्द औलाद ईनव सप्पा पाप अदिक अपमान जो आंदुर माळतार, माफ माळकु आदव.
लेकीन जो यावारा पवित्र आत्मा अन्द खिलाप अपमान माळतान, आऊक यागलु माफ माळकु आगतीदील, “यतिकी आव अनन्त पाप इन अपराधी आन.”
यीशु आ लॉकुरी इदुरसाटी ईव सब मातगोळ अंदुन “यतिकी लॉकुर अनतोगोर, कि आऊन दा दुष्टआत्मा आद.”
अदिक यीशु उन मोय आकतींग अदिक वार्ट बंदुर अदिक व्हार्या नीदुरकु यीशु उक कारूली कळुदुर.
अदिक भीळ यीशु उन आसपास कुर्तकु ईरोद, अदिक आंदुर आऊन से अंदुर, “नोळ, नीन मोय नीन वार्ट अदिक आकतींग व्हार्या नीनी कारेत्यार.”
यीशु आंदरी उत्‍तर कोट्टुन, कि “नान मोय नान वार्ट अदिक नान आकतींग याक हुळ?”
अदिक आव तान आसपास कुर्तकु ईरोर आ लॉकुरी नोळदुन अदिक अंदुन, “नोळी! नान मोय, आकतींग अदिक वार्टुर इंदुरा उर.
यतिकी जो यावारा भी परमेश्वर उन इच्छा मा नळदान, आवा नान वार्ट, आकतींग, अदिक मोय हुळ.”
यीशु बाक झील इन किनारा मा उपदेश कोळली कुरतुन: अदिक हिंग धोळ्द भीळ आऊन हात्‍ती जमा आगेत कि आव झील इन ऊंद ड्वांगा मा येरकु कुरतोदुन अदिक सप्पा भीळ भूमी मा झील इन किनारा मा नीदुरकु ईत्‍त.
अदिक यीशु आंदरी उदाहरणगोळ दा हापाळ सा मात कल्सली कुरतुन, अदिक तान उपदेश दा आंदुर से अंदुन.
“केळी! ऊंद घन ऊंद मंळसा ईरोन जो बींजा बोऊसोर साठी होटीदुन.
अदिक आव केई दा बींजा भिटुन आटोटी येनारा बींजा हादी मा बिद्दव, अदिक पक्षीगोळ बंदकु अवरी तिन कोंडोव.
अदिक येनारा बींजा कल्ल इन जागा मा बिद्दव यल अदरी यक्कुल मुण्ण सकिदील. अदिक गहरा मुण्ण ईला सिकदुर देल अव राटनेरी अंकुर हुळदव.
बाक याग सुर्य होळ्त; रा स्याणेव मार्रगोळी होताक बुळ्त; यतिकी जळीगोळ जादा गयरा ईला आगीदव, अदिक मार्रगोळ जल्दी अच वंळ्गेदव.
अदिक थ्वाळासा बींजा मुळ्ल इन झुनकुळ दा बिद्दव, अदिक धोड्डेव आगकु बेळुकु बींजा अक वत्‍त बुट्टव अदिक आ बींजागोळी काय हत सकिदील.
लेकीन थ्वाळासा बींजा वळ्लीद जागा मा बिद्दव, अदिक अव बेळदव अदिक बेळुकु अनाज पैदा माळदव; यातोवारा तीस गुणा, यातोवारा साठ गुणा अदिक यातोवारा सौ गुणा फसल तंदव.”
आग यीशु अंदुन, “यार हात्‍ती केळोर साटी किव आव, आव केळ कोमुल.”
याग यीशु आबना ईरोन, रा याता लॉकुर आऊन उदाहरण केळीदुर, आंदुर दा टु येनारा लॉकुर हन्नेळ चेलागोळ सांगुळ आऊन हात्‍ती बंदुर अदिक आऊक उदाहरण इन मतलब येन आद.
यीशु आंदुर से अंदुन, नीमी परमेश्वर उन राज्य अन्द भेदगोळ्द समझ कोटकु आग्याद, लेकीन व्हार्या नोर लॉकुर साटी, सप्पा मातगोळ उदाहरणगोळ दा अंदकु आग्याद:
यतिकी आंदुर नोळुल अदिक नोळतेला अच ईरूल, लेकीन आंदरी येनु सम्सबाळुल, केळुल अदिक केळतेला अच ईरूल लेकीन येनु सम्सबाळुल. हिंग आगबाळुल कि आंदुर मन परमेश्वर उन दी तिर्गुल अदिक आंदरी माफ माळकु आगुल.
बाक यीशु आंदुर से अंदुन, येन नीव ईद उदाहरण समसालीर? रा बाक दुसरा यातोदारा उदाहरणगोळी ह्यांग समसीर?
केईवाळा जो बोऊसतान, अद परमेश्वर उन वचन हुन.
येनारा लॉकुर हादी माकळोर बिदकु बींजा अन्द घाई आर जो परमेश्वर उन वचनगोळी केळतार. रा शैतान तुरन्त बंदकु वचन रूपी बींजा जो आंदुर्दा बोऊस्कु आग्याद नेगुकु वोयतान.
दुसरा लॉकुर बींजागोळ घाई ईरतार जो कलवाळा जागा मा बीळताव. ह्यांग आंदुर बातणी केळतार, आंदुर इदरी खुशी देल ग्रहण माळ कोमतार.
लेकीन तान बुळ्क जळ ईला ईटदुर कारण आंदुर थ्वाळासा अच दिनगोळ साटी ईरतार; इदुर्द बाद्दा याग वचन इन कारण आंदुर मा क्लेश या उपद्रव आगताव, रा आंदुर तुरन्त ठोकर तिनतार.
दुसरा लॉकुर मुळ्लवाला झुनकुळ दा बोऊस्कु बींजा अन घाई आर. इंदुर वचन केळावाळेर उर.
अदिक दुनिया अन चिन्ता, धन इन ध्वाका, अदिक च्याच वस्तुगोळ्द लोभ आंदुर्दा तुमकु वचनगोळी वत्‍त बुळतद. अदिक अद निष्फल ईतोगतार.
लेकीन यारारा लॉकुर वळ्लीद जागा अन्द घाई आर, जो वचन केळकु ग्रहण माळतार अदिक वळ्लीद फसल तरतार, यारारा तीस गुणा, यारारा साठ गुणा, अदिक यारारा सौ गुणा.
अदिक यीशु आंदुर से अंदुन; येन दिंग्या अक इदुर्दा साटी तरतार कि बर्तन या व्हर्स इन ल्यालमा ईटुल? येन अदरी दीवट मा ईट सकालुर?
जो येनारा भी होचकु आद अदरी व्हार्या तनकु आदीत, अदिक जो येनारा भी कवर माळकु आग्याद, अदरी उजागर माळकु आदीत.
अगर यारोवारा केळव किव आव, रा आव केळ कोमुल.
बाक यीशु आंदुर से अंदुन, “जो नीव केळतीर अदुर मा ध्यान कोळी. याता नाप देल नीव दुसरा अक आळुतीर अदा नियम देल नीमी भी आळुकु आदीत, अदिक नीम साटी अदुर्दा यक्कुल जोळ्सकु आदीत.
यतिकी यार हात्‍ती आद, आऊक मात्‍त यक्कुल कोटकु आदीत; अदिक यार हात्‍ती हैलेच, आऊन से अद भी जो आऊन हात्‍ती आद, ताकोमकु आदीत.”
बाक यीशु अंदुन, “परमेश्वर उन राज्य हिंग आद, जसा यावारा मंळसा तान केई इन भूमी दा बींजा भिळतान,
अदिक आव इळ्लकी मिंगदुन अदिक व्हातर्या येद्दुन अदिक अद बींजा अंकुरीत आगकु हिंग बेळुत, कि आव अरू सकिदील कि ईद ह्यांग आत.
पृथ्वी तान ताना अनाज तरतद. पयले अंकुर, बाक लॉम्बा, अदिक आग अदुर बाद्दा लॉम्बा दा तयार बींजा.
लेकीन याग बींजा हण्ण आगेगतद, आग आव केईवाळा तुरन्त कुळगुल देल कडुली हततान, यतिकी फसल इन कटाई होट्ट बंदाद.”
बाक यीशु केळदुन, “नाव परमेश्वर उन राज्य ह्यांग आद इदुर उपमा यार देल कोट्टेव. अदिक याता उदाहरण देल आऊन वर्णन माळेव?
आव राई इन दाना अन्द घाई आन याग पृथ्वी मा बोऊस्कु आगतद रा पृथ्वी इन सप्पा बींजागोळ से स्यांळ्द ईरतद.
लेकीन याग बींजा बेळदोगतद, रा बेळुकु सप्पा मारगोळ से धोळ्द आगेगतद, अदिक अदुर्द हिंग धोळ्द डगालगोळ होळताव यल आकाश इन पक्षी अदुर्द सावली दा ग्वादा माळकु ईरताव.”
यीशु आंदरी ईत्‍ता प्रकार ईनव हापाळ सा उदाहरण कोट-कोटकु आंदुर्द समझ इन अनुसार यक्कुल से यक्कुल समझ दा बरूल ई प्रकार देल वचन केळ्सतोगोन,
अदिक बिना उदाहरण अंदकु यीशु लॉकुरी येनु ईला कल्सतोगोन. लेकीन आबना दा आव तान निजी चेलागोळी सप्पा मातगोळ्द मतलब हेळतोगोन.
अदा दिशी द्यावगा अक, यीशु तान चेलागोळ से अंदुन, “बरी, नाव झील इन आप्पाटी होगाता.”
आंदुर भीळ इक बिट्टुर, याता ड्वांगा दा यीशु ईरोन अदा ड्वांगा मा चेलागोळ भी बंदुर अदिक यीशु उक तान सांगुळ झील इन आप्पाटी ओतुर; अदिक अल आऊन सांगुळ, मात हापाळ सा ड्वांगा भी ईरव.
अचानक आग ऊंद भयानक आँधी बत्‍त, अदिक लयरगोळ ड्वांगा देल टकरूसली हत्‍त ईल ताका कि नीर ड्वांगा दा तुमली हत्‍त.
अदिक यीशु ड्वांगा अन्द हिंदळोद भाग दा ऊसी मा ताल्ला ईटकु मिंगोन. अदिक आंदुर आऊक येब्सदुर अदिक अंदुर, “हे गुरु, येन नीनी चिन्ता हैलेच कि नाव मुळ्केतेव?”
आग यीशु यदकु आँधी अक दनकुसदुन, अदिक लयरगोळ से अंदुन, “शांत आगेग, थाम्सेग!” अदिक आँधी थामसेत अदिक नाकु दी हापाळ सन्नाटा आगेत.
अदिक यीशु तान चेलागोळ से अंदुन, “नीव येती अंजेतीर? येन नीमी ईगासताका विश्वास हैलेच?”
अदिक चेलागोळ हापाळ अंजेदुर अदिक आपस दा अनली कुरतुर, “ईव मंळसा याव हुन ईल ताका कि आँधी अदिक लयरगोळ भी ईऊन आग्या मान्सताव?”
यीशु अदिक आऊन चेलागोळ झील इन आप्पाटी गिरासेनियागोळ्द प्रदेश दा पोहचुसदुर.
याग यीशु ड्वांगा मा टु ईळदुन रा तुरन्त ऊंद मंळसा जो कि यारदा दुष्टआत्मा हतकु ईरोद, कब्रस्तान दा टु होटकु यीशु से मिलुसदुन.
आव कब्रस्तान दा ईरतोगोन अदिक याऊ आऊक शंकलीगोळ देल भी कटकु ईला ईट सकोन,
यतिकी आऊक बेळीगोळ अदिक शंकलीगोळ देल कटकु आगीत, लेकीन आव हापाळ अनली शंकलीगोळी मुर्द बुटीदुन अदिक बेळीगोळ्द तुकळा-तुकळा माळ कोंडीदुन, अदिक यारू आऊक बस दा ईला माळसकोर.
आव लगातार ईळ्लक-हागुल कब्रस्तान अदिक पहाळीगोळ दा वयाळोन अदिक कीटुरतोगोन, अदिक तान तान इक कलगोळ देल घायल माळतोगोन.
आव यीशु उक दुर टु उच नोळदुन, अदिक आव ओळतेला यीशु उन हात्‍ती बंदुन अदिक ट्वांगरा अन्द भार देल बिदकु प्रणाम माळदुन.
अदिक आव धोळ आवाज देल चिळ्लासकु अंदुन, “हे यीशु, महान परमेश्वर उन पारा, नानी नीन से येन क्याल्सा? ना नीनी परमेश्वर उन किर्‍या कोळतीन, कि नी नानी दुख कोळबाळ.”
आव यीशु से इदुरसाटी हिंग अंदुन यतिकी यीशु आऊन से अंदिदुन, “हे दुष्टआत्मा, ई मंळसा अन्द मय दा टु होटबुळ!”
यीशु आ दुष्टआत्मा से केळदुन, “नीन येन हेसुर आद?” अद यीशु से अन्त, “नान हेसुर सेना आद; यतिकी नाव हापाळ सा आयेव.”
अदिक दुष्टआत्मा यीशु से च्याच विनती माळकु अन्त, कि नामी ई प्रदेश टु व्हार्या कळुबाळ.
हात्‍तीगोळ्द पहाळ इन ढलान मा हंदीगोळ्द ऊंद धोळ्द झुण्ड आळोद.
दुष्टआत्मागोळ यीशु से विनती माळकु अंदव, “नामी आ हंदीगोळ्द झुण्ड दा कळुबुळ कि नाव आंदुर बुळ्क होक्‍केव.”
इदुरसाटी यीशु आंदरी आग्या कोटुन अदिक दुष्टआत्मा आ मंळसा दा टु होटकु हंदीगोळ्द बुळ्क होकदव अदिक झुण्ड, जो लगभग येढ्ढ हजार इन ईरोद, ढलान मा टु घसरूस्कु झील दा होगकु बित्‍त. अदिक अल्या मुळ्ककु सोत्‍तव.
हंदीगोळी आळसावाळेर ओळकु नगर अदिक ऊरगोळ दा ईद खबर केळ्सदुर, अदिक जो आगीत, लॉकुर अदरी नोळली बंदुर.
यीशु उन हात्‍ती लॉकुर बंदकु, आ मंळसा अक नोळदुर यारदा दुष्टआत्मागोळ ईरव, मतलब सेना समुस्कु ईरोद, कपळा हाक्‍कु अदिक गुमसुम कुर्त नोळकु अंजेदुर.
या लॉकुर ईद घटना अक पयले नोळीदुर रा हेळदुर कि नोळावाळेर आऊन, यारदा दुष्टआत्मागोळ ईरव, अदिक हंदीगोळ्द पुरा हाल आंदरी अंदकु हेळदुर.
आग लॉकुर यीशु से विनती माळकु अनली कुरतुर कि नाम प्रदेश दा टु होटोग.
अदिक याग यीशु ड्वांगा मा येरली कुरतुन रा आव यारदा पयले दुष्टआत्मागोळ ईरव, यीशु से विनती माळली कुरतुन, “नानी तान सांगुळ ईरगोळ.”
लेकीन यीशु आऊक आग्या कोटीदील, अदिक आऊन से अंदुन, “तान मान्या होगकु तान परिवार इक हेळ कि नीन मा दया माळकु प्रभु नीन साटी ह्यांग धोड्डेव क्याल्सा माळ्यान.”
बाक आव होगकु दिकापुलिस दा ई मातगोळी हेळली कुरतुन कि यीशु नान साठी ह्यांग धोड्डेव क्याल्सा माळ्यान; अदिक सप्पा लॉकुर ईद केळकु चकित आदुर.
याग यीशु बाक ड्वांगा देल झील इन आप्पाटी होदुन, रा ऊंद धोळ्द भीळ आऊन हात्‍ती बंदकु जमा आगेत. आव झील इन किनारा मा का ईरोन.
याईर हेसुर ईनव ऊंद यहूदी मंळसा, जो यहूदी लॉकुर्द सभागृह अन्द सरदारगोळ दा टु ऊंद सरदार बंदुन, अदिक यीशु उक नोळकु आऊन कालगोळ मा बिदोदुन,
अदिक ईद अंदकु यीशु से हापाळ विनती माळदुन, “नान स्याण पोर सायापरी आगेग्यार: नी बंदकु आकिन मा कय ईट कि आक वळ्लीद आगकु जित्‍ता ईरूल.”
आग यीशु आऊन सांगुळ नळदुन अदिक ऊंद धोळ्द भीळ आऊन हिंद आगेत, ईल ताका कि लॉकुर आऊन मा बिळली आगोर.
अल्या ऊंद आर्त ईरोर, आक इक हन्नेळ वर्ष टु खुन होगोद रोग ईरोद.
आ आर्त हापाळ परेशान ईरोर आक हापाळ वैद्यगोळ से तान ईलाज माळीदुर तरी भी यक्कुल दुखी आगेगीदुर. अदिक तान सप्पा धन लुट्सदुर बाद्दा भी आकी येनु आराम सिकिदील, लेकीन मात यक्कुल रोगी आगेगीदुर.
आक यीशु उन बारा दा चर्चा केळीदुर, अनकु “भीळ दा हिंदु टु बंदकु आऊन कपळा अन्द किनारा अक मुटदुर.”
यतिकी आक मन मन दा अच अनतोगोर, “अगर ना आऊन कपळा अक मुटाईन, रा वळ्लीद आगेगाईन.”
आग आक यीशु उन कपळा अक मुटदुर अदिक तुरन्त आकिन खुन होगोद बंद आगेत, अदिक आ आर्त तान शरीर दा ईद जान्स कोंडुर कि ना तान आ बिमारी देल वळ्लेर आगेदीन.
यीशु तुरन्त तान मन दा जान्स कोंडुन कि नान दा टु ईद सामर्थ्य होटाद. अदिक आव भीळ दा हिंद तिर्गकु केळदुन, “नान कपळा अक यार मुटदुर?”
आग आऊन चेलागोळ आऊक अंदुर, नी नोळत्या कि भीळ नीन मा बिळली इक आगतद, अदिक नी अनत्या कि यार नानी मुटदुर?
लेकीन यीशु आक इक नोळोर साठी नाकु दी कण्ण नेगुकु नोळदुन, कि यार नानी मुटदुर.
आग आ आर्त जो आकिन सांगुळ आगीत आक ईद जान्सकु कि नान ह्यांग भलाई आग्याद, अंज्त अदिक नळ्गतेला बंदुर, अदिक आऊन कालगोळ मुंद ट्वांगरा टेक्सकु आऊक सब हाल खरा-खरा हेळ बुटुर.
यीशु आकिन से अंदुन, “हे पोरी, नीन विश्वास नीनी वळ्लीद माळ्याद: खुशी देल होग, अदिक तान ईद बिमारी देल ऊळ्दकु ईर.”
यीशु ईद अनतेला अच ईरोन कि यहूदी लॉकुर्द सभागृह अन्द सरदार उन मान्या टु थ्वाळासा लॉकुर बंदकु अंदुर, “नीन पोर रा सोतोग्यार, ईग गुरु उक येतरी दुख कोळत्या?”
लेकीन जो मात आंदुर अनोर, अदरी यीशु केळदुन पर ध्यान कोटीदील, यहूदी लॉकुर्द सभागृह अन्द सरदार से अंदुन, “अंजबाळ, सिर्फ विश्वास ईट.”
अदिक यीशु पतरस अदिक याकूब अदिक आऊन वार्ट यूहन्ना अक बिटकु, दुसरा यारीकु तान सांगुळ बर गोटीदील.
याग आंदुर सप्पा मुंदुर यहूदी लॉकुर्द सभागृह अन्द सरदार उन मान्या बंदुर, रा यीशु नोळदुन कि अल खलबली मचुसकु आद. अदिक लॉकुरी हापाळ वर्लतेला अदिक चिल्ळासतेला नोळदुन.
आग यीशु मान्या अन्द बुळ्क होक्‍कु आंदुर से अंदुन, “नीव येतरी खलबली मचुसतीर अदिक वर्लेतीर? पोर सायलिका आर, लेकीन मिंगेत्यार.”
आंदुर यीशु उन मज्याक हार्सली कुरतुर, लेकीन आव सप्पा मुंदरी तेगुकु पोर इन मोय-आप्प अदिक तान मुर चेलागोळ सांगुळ बुळ्क यल पोर बिदकु ईरोर, अल होदुर.
अदिक आव पोर इन कय हुळकु आकिन से अंदुन, “तलीता कुमी!” यदुर्द मतलब आद, “हे पोरी, ना नीन से अनतीन, येळ.”
अदिक आ स्याण पोर तुरन्त यदकु नळुली अदिक वयाळली कुरतुर; यतिकी आक हन्नेळ वर्ष इनोर ईरोर. इदुर मा लॉकुर हापाळ सट्ट आगेदुर.
बाक यीशु आंदरी चेतावनी कोटकु आग्या कोटुन कि ईद मात यारू जान्स ईला पायजे, अदिक आव अंदुन “पोर इक येनारा तिनली कोळी.”
अल टु होटकु यीशु तान प्रदेश दा बंदुन; अदिक आऊन चेलागोळ भी आऊन हिंद बंदुर.
आराम इन दिशी आव यहूदी लॉकुर्द सभागृह दा उपदेश कोळली होदुन, अल हापाळ सा लॉकुर ईरोर, याग लॉकुर आऊन मातगोळ केळदुर, रा आंदुर सट्ट आगेदुर अदिक अनली कुरतुर, “ईऊक ईव मातगोळ यल टु होटबंदव? अदिक ईद याता ग्यान हुन जो ईऊक कोटकु आग्याद? आव चमत्कार ह्यांग माळतान?
येन ईव व्हर्स हुळ्ली माळावाळा अन पार आलच, जो मरियम उन पार, अदिक याकूब, योसेस, यहूदा, अदिक शमौन उन वार्ट हुन? येन आऊन आकतींगेर ईल नाम न्याड्या दा ईरालुर?” इदुरसाटी लॉकुर आऊंद इनकार माळ बुटुर.
यीशु आंदुर से अंदुन, “भविष्यवक्ता अन्द तान नगर, तान परिवार, अदिक तान मान्या मान सम्मान आगाल लेकीन दुसरा लॉकुर आंदुर्द मान सम्मान माळतार.”
अदिक यीशु अल येनु सामर्थ्य इन क्याल्सा माळीदील, सिर्फ थ्वाळासा बिमार लॉकुर मा कय ईटकु आंदरी चंगा माळदुन.
अदिक यीशु उक आंदुर्द अविश्वास मा हापाळ आश्चर्य आत, अदिक आव नाकु दाकळव ऊरगोळ दा उपदेश कोळतेला वयाळदुन.
यीशु तान हन्नेळ चेलागोळी तान हात्‍ती कारदुन अदिक आंदरी दुष्टआत्मागोळी तेगोद अधिकार कोट्टुन. अदिक येढ्ढ-येढ्ढ माळकु नगर दा कळुदुन
अदिक आंदरी आग्या कोट्टुन, “हादी इन साठी कोल इक बिटकु अदिक येनु हुडुबाळी; ना रा रोट्टी, ना झ्वारा, अदिक ना नीम खिसा दा पैस्या,
लेकीन केरू हाकी अदिक यातोदारा दुसरा कुळता ओयबाळी.”
अदिक यीशु चेलागोळ से अंदुन, “येल्यारा नीम्द यारदारा मान्या स्वागत आत, रा यागासताका अल टु सार आगालीर आगासताका अदा मान्या दा रूक्सकु ईरी.
अगर नीव ऊंद ईत्‍ता नगर दा होगतीर येल लॉकुर नीम्द स्वागत माळालुर या नीम मातगोळी केळालुर, रा अदरी बिट बुळी अदिक तान कालगोळ्द धुळा झाळ्स कोमी. ईद आंदुर साटी ऊंद चेतावनी आदीन.”
आग आंदुर अल टु होटोदुर. अदिक आंदुर होगकु प्रचार माळदुर, तान पापगोळी बिळी अदिक परमेश्वर उन दी तिर्गी.
आंदुर हापाळ सा दुष्टआत्मागोळी तेगदुर, अदिक हापाळ सा बिमार मंळसागोळ मा जैतून इन याण्णा अन्द मालिस माळकु आंदरी चंगा माळदुर.
हेरोदेस राजा भी यीशु उन चर्चा केळदुन, यतिकी आऊन हेसुर हापाळ फैलुसेगित, अदिक येनारा लॉकुर अंदुर, “यूहन्ना बपतिस्मा कोळावाळा सोत्‍तुर दा टु जित्‍ता आग्यान, इदुरसाटी आऊन से इव सामर्थ्य ईनव क्याल्सा प्रगट आगताव.”
दुसरा लॉकुर अंदुर, “इव एलिय्याह हुन.” लेकीन यारारा दुसरा लॉकुर अंदुर, “इव भविष्यवक्ता हुन, हाळोद जमाना अन भविष्यवक्तागोळ घाई ऊंद.”
ईद केळकु हेरोदेस राजा अंदुन, “आव बपतिस्मा कोळावाळा यूहन्ना हुन. यार्द ताल्ला ना कळसुसीदीन, आवा सोत्‍तुर दा टु जित्‍ता आग्यान!”
हेरोदेस राजा तान सिपाईगोळी कळुकु यूहन्ना अक हुळसुसदुन अदिक संकलीगोळ देल कटकु जयल दा हाक बुटीदुन. ईद हेरोदियास इन कारण हेरोदेस हिंग माळदुन, यतिकी हेरोदेस तान वार्ट फिलिप्पुस उन हिंग्स हेरोदियास इन सांगुळ मदा माळ कोंडीदुन.
बपतिस्मा कोळावाळा यूहन्ना घळी घळी हेरोदेस राजा से अनतेला ईत्‍तुन, “नीन साटी तान वार्ट उन हिंग्स उन से मदा माळोद उचित हैलेच.”
इदुरसाटी हेरोदियास बपतिस्मा कोळावाळा यूहन्ना से दुश्मनी ईटतोगोर अदिक ईद चाहासोर कि आऊक ह्यांगारा भी कोन्सुस बुळाईन; लेकीन हेरोदेस राजा अन्द कारण देल हिंग माळ सकिदील.
हेरोदेस यूहन्ना से अंजतोगोन. यतिकी हेरोदेस जान्सतोगोन कि बपतिस्मा कोळावाळा यूहन्ना ऊंद न्यायी अदिक पवित्र मंळसा आन, इदुरसाटी हेरोदेस आऊक ऊळस्कु ईटतोगोन, अदिक यागल्यारा भी आव यूहन्ना अन्द मातगोळ केळतोगोन रा हापाळ अंजेगतोगोन, लेकीन खुशी देल आऊन मातगोळ भी केळतोगोन.
आखरी दा हेरोदियास इक हेरोदेस उन जनम दिन मा वळ्लीद मौका सिक्त. अदिक आंदुर प्रधानगोळी, सेनापतीगोळी, अदिक गलील इन धोळ धोळ लॉकुरी ऊमली कार्सदुर.
रा हेरोदियास इन पोर बुळ्क बंदुर, अदिक कुणुकु हेरोदेस उक अदिक आऊन सांगुळ जो कुर्तकु पावनागोळ ईरोर आंदरी खुश माळदुर. रा राजा आ पोर इन से अंदुन, “नी जो चाहास्या अद नान से बेळ, ना नीनी कोळाईन.”
अदिक आव किर्‍या तिनकु आकी वचन कोट्टुन, कि नी जो भी नान से बेळ्या अद ना नीनी कोळाईन, ईल ताका कि नांद आरधा राज्य भी.
आग आ पोर व्हार्या होगकु तान मोय इन से केळदुर, “ना येन बेळाईन?” रा आक इन मोय हेरोदियास माताळदुर, “यूहन्ना बपतिस्मा कोळावाळा अन्द ताल्ला.”
आक तुरन्त राजा हेरोदेस उन हात्‍ती बुळ्क बंदुर अदिक आऊन से विनती माळदुर, “ना चाहासतीन, कि नी ईगल्या बपतिस्मा कोळावाळा यूहन्ना अन्द ताल्ला ऊंद टाटी दा नानी कारस्कु कोळ.”
इदुर देल हेरोदेस राजा हापाळ उदास आदुन, लेकीन आव तान सप्पा पाऊनागोळ्द मुंद वादा माळीदुन अदिक किर्‍या तिंदीदुन. ई कारण देल आकी मना माळ सकिदील.
इदुरसाटी राजा तुरन्त ऊंद सिपाही इक आग्या कोटकु कळुदुन कि बपतिस्मा कोळावाळा यूहन्ना अन ताल्ला कळकु तंदान, आग जल्लाद जेलखाना दा होगकु आऊन ताल्ला कळदुन.
अदिक ऊंद टाटी दा ईटकु तंदुन अदिक आ पोर इक कोट्टुन, अदिक पोर तान मोय इक कोट्टुर.
ईद केळकु यूहन्ना नोर चेला बंदुर, अदिक आऊन लाश इक ओतुर अदिक कब्र दा ईटदुर.
आग प्रेरितगोळ वापस बंदुर अदिक यीशु से सिकदुर, अदिक जो भी आंदुर माळीदुर अदिक कलसीदुर, सब यीशु अक हेळदुर.
यीशु आंदुर से अंदुन, “नळी अदिक अलग येल्यारा सुनसान जागा दा नळुकु आराम माळी.” यतिकी अल हापाळ लॉकुर होगोद-बरोद माळतोगोर, अदिक आंदरी ऊमोद मवका भी ईला सिकतोगोद.
इदुरसाटी आंदुर ड्वांगा मा येरकु, सुनसान जागा दा अलग होटोदुर.
हापाळ मुंदुर आंदरी होग्त नोळदुर अदिक ऊंद घन दा अर्त कोंडुर कि आंदुर यार उर; अदिक सप्पा लॉकुर नगरगोळ दा टु जमा आगकु अल पैदल हरदुर अदिक यीशु अदिक आऊन चेलागोळ से पयले होगकु पोहचुसदुर.
याग यीशु ड्वांगा दा टु व्हार्या होट्टुन रा ऊंद धोळ्द भीळ नोळदुन, अदिक आऊक आंदुर मा दया होट्ट बत्‍त, यतिकी आंदुर आ म्यांडागोळ घाई ईरोर, यार्द यारू रखवाला ईरालुर; इदुरसाटी यीशु आंदरी हापाळ सा मातगोळी कल्सली कुरतुन.
याग द्याव हापाळ मुळकेत, रा आऊन चेलागोळ आऊन हात्‍ती बंदकु अनली कुरतुर, “ईद सुनसान जागा आद, अदिक द्याव हापाळ मुळ्केग्याद.
लॉकुरी सार माळ कि नाकु दाकळव ऊरगोळ अदिक मोहल्ला दा होगकु, ताम साटी येनारा तिनली कोंड कोमुल.”
लेकीन यीशु आंदरी उत्‍तर कोट्टुन, “नीवा आंदरी येनारा तिनली कोळी.” चेलागोळ यीशु से अंदुर, “नाव येढ्ढ सौ दीनार इन रोट्टीगोळी कोंडेव, अदिक आंदरी तिनसेव?”
इदुरसाटी यीशु आंदुर से अंदुन, “होगकु नोळी नीम हात्‍ती यास रोट्टीगोळ आव?” आंदुर मालूम माळकु अंदुर, “अईद रोट्टीगोळ अदिक येढ्ढ मेन.”
आग यीशु तान चेलागोळी आग्या कोटुन, कि सब मुंदरी हसीद काड्डा मा पंगत पंगत दा कुर्स बुळी.
आग आंदुर सौ सौ अदिक पचास पचास माळकु पंगत पंगत दा कुरतोदुर.
आव आ अईद रोट्टीगोळी अदिक येढ्ढ मेनगोळी हुळदुन, अदिक स्वर्ग दी नोळकु परमेश्वर उक धन्यवाद माळदुन, अदिक रोट्टीगोळ मुरू-मुरूकु चेलागोळी कोळतोदुन कि आंदुर लॉकुरी वाळसुल, अदिक अव येढ्ढ मेनगोळ भी आ सब मुंदुर दा वाळ्स बुट्टुन.
अदिक सब मुंदुर तिनकु संतुष्ट आगेदुर.
अदिक चेलागोळ मिक्‍कु रोट्टीगोळ अदिक मेनगोळ्द तुकळा देल हन्नेळ फुट्टीगोळ तुमकु नेगदुर.
यार रोट्टीगोळी तिंदुर, आंदुर्दा सिर्फ मंळसागोळ्द संख्या अईद हजार ईरोद.
आग यीशु तुरन्त तान चेलागोळी ड्वांगा मा कुरोर साटी मजबुर माळदुन कि आंदुर आऊन से पयले झील इन आप्पाटी बैतसैदा नगर इक होटोगुल, कि आव आगासताका लॉकुरी सार माळ्यान.
लॉकुरी सार माळकु यीशु पहाळी मा प्रार्थना माळली होटोदुन.
याग द्याव मुळकेत, रा आग ड्वांगा झील इन न्याड्या दा ईरोद, अदिक यीशु आबना क्यार्रा अन्द भूमी इन किनारा मा ईरोन.
याग यीशु नोळदुन कि आंदुर ड्वांगा नळ्स नळ्सकु घबरूसेग्यार, यतिकी आँधी ड्वांगा अन्द ऊलट ईरोद, रा ईळ्लक इन मुर अदिक आर पहर इन हात्‍ती आव झील मा नळुतेला आंदुर हात्‍ती बंदुन; अदिक आंदुर से मुंद होटबुळोद चाहासोन.
लेकीन आंदुर आऊक झील मा नळुतेला नोळकु रा सम्सदुर कि ईद ऊंद भूत हुन, अदिक चिल्ळास कुरतुर;
यतिकी सप्पा मुंदुर आऊक नोळकु अंजेगीदुर. लेकीन यीशु तुरन्त आंदुर से मात हेळदुन अदिक अंदुन, “हिम्मत ईटी: ना हुईन; अंजबाळी!”
आग आव आंदुर हात्‍ती ड्वांगा मा बंदुन, अदिक हवा रूकसेत: अदिक आंदुर हापाळ अच आश्चर्य माळली कुरतुर.
आ चेलागोळ अईद हजार लॉकुरी रोट्टीगोळ तिनसोद मात सम्स ईला सकीदुर, यतिकी आंदुर अव मन कट्टर आगेगीदव.
यीशु अदिक आऊन चेलागोळ आप्पाटी ईळुकु गन्नेसरत इन भूमी मा पोहचुसदुर, अदिक ड्वांगा घाट इन किनारा मा हचदुर.
याग आंदुर ड्वांगा मा टु ईळदुर, रा लॉकुर तुरन्त यीशु उक अर्त कोंडुर.
आसपास इन पुरा प्रदेश दा हरदुर, अदिक बिमारगोळी व्हर्स मा मिंग्सकु, येल येल समाचार केळदुर कि आव हुन, अल अल हरूतेला वयाळदुर.
अदिक येल्यारा यीशु ऊरगोळ, नगरगोळ या मोहल्ला दा होगतोगोन, रा लॉकुर बिमारगोळी सात्‍तागोळ दा ईटकु आऊन से विनती माळतोगोर, कि आव आंदरी तान कपळा अन्द पल्लाक अच मुट गोळुल: अदिक यास आऊक मुटतोगोर, आंदुर सब चंगा आगेगोर.
आग फरीसी अदिक थ्वाळासा शास्त्री जो यरूशलेम टु बंदीदुर, यीशु उन आसपास जमा आदुर,
आंदुर नोळदुर कि फरीसीगोळ्द शिक्षा अन्द अनुसार अशुध्द मतलब बिना कय तोळ्द आऊन चेलागोळ रोट्टीगोळ तिनेत्यार.
यतिकी फरीसी अदिक सप्पा यहूदी, तान पुर्वजगोळ्द परंपरा मा नळुतार, अदिक आंदुर आगासताका ऊमालुर यागासताका वळ्लीसा कय तोळ्द कोमालुर.
सात्‍ता टु तर्त यातोदु चिज इक बिना तोळ्द तिनालुर, अदिक हिंग हापाळ सा दुसरा मातगोळ आव, जो पुर्वजगोळ्द शिक्षा अन्द अनुसार आंदुर हात्‍ती मानसोर साठी पोहचुस्कु आग्याद, जसा कटोरा, अदिक गळु, व्हर्स अदिक तांबा नव बरतनगोळी तोळोद.
इदुरसाटी आ फरीसी अदिक नियम इन शास्त्रीगोळ आऊन से केळदुर, “नीनोर चेलागोळ येती पुर्वजगोळ्द परंपरा अन्द पालन माळालुर, अदिक बिना कय तोळ्द रोट्टी तिनतार?”
यीशु आंदुर से अंदुन, यशायाह नीम कपटीगोळ्द बारा दा खरा अच भविष्यवाणी माळीदुन; ह्यांग लिख्सकु आद; ई लॉकुर टुटगोळ देल रा नान आदर माळतार, लेकीन इंदुर मन नान से दुर ईरतद.
इंदुर बेकार अच नान उपासना माळतार, यतिकी इंदुर खुद इन नियमगोळी परमेश्वर उन नियम माळकु कल्सतार.
यतिकी नीव परमेश्वर उन आग्या अक टाल्सकु मंळसागोळ्द रीतीगोळी मान्सतीर.
यीशु आंदुर से अंदुन, नीव परमेश्वर उन आग्या अक टाल्सदुर दा बळा चतुर आगेगीर, कि तान परंपरागोळ्द स्थापना माळ सक्‍कीर.
यतिकी मूसा अंदान, तान आप्प अदिक तान मोय इन आदर माळी अदिक जो यावारा भी तान आप्प या मोय इक बुरा भला अनुल, रा आऊक जरूर कोंद बुळी.
लेकीन नीव अनतीर कि अगर यावारा तान आप्प या मोय से अनुल, जो येनारा नीनी नान से लाभ आग सकोद, अद ना पयले टु उच परमेश्वर उक अर्पित माळ बुटीन.
रा नीमी आऊन आप्प या आऊन मोय इन स्यावा ईला माळोद बहाना सिक्‍केगतद.
ई प्रकार देल नीव लॉकुर तान परंपरागोळ देल, नियम ठहरूस्तीर, अदिक परमेश्वर उन वचन टाल्स बुळतीर; अदिक हिंग हापाळ सा मातगोळ माळतीर.
आग यीशु लॉकुरी तान हात्‍ती कारूकु आंदुर से अंदुन, “नीव सब नान मातगोळ केळी, अदिक समसी.
हिंग रा यातोद भी वस्तु ईलच जो मंळसा दा व्हार्या टु बुळ्क बंदकु आऊक अशुध्द माळीत लेकीन जो वस्तुगोळ मंळसा अन्द बुळ्क टु व्हार्या होळताव अव अच रा मंळसा अक अशुध्द माळताव.
अगर यारोवारा केळव किव आव रा केळ कोमुल.”
याग यीशु भीळ इन हात्‍ती टु मान्या होदुन, रा आऊन चेलागोळ ईद उदाहरण इन बारा दा आऊन से केळकु समझुसली हेळदुर.
यीशु आंदुर से अंदुन, येन नीव भी हिंग नासमज आईर? येन नीव समसालीर कि जो वस्तु व्हार्या टु मंळसा अन्द बुळ्क होगतद, अद आऊक अशुध्द माळ सकाल?
यतिकी अद आऊन मन दा ईला, लेकीन आऊन व्हाट्टा दा होगतद अदिक थाळ्लकु दा टु व्हार्या होट्ट बुळतद! ईद अनकु आव सप्पा भोजन वस्तुगोळी शुद्ध ठहरूसदुन.
बाक यीशु अंदुन, “जो मंळसा अन मन दा टु होळतद, अदा मंळसा अक अशुध्द माळतद.
यतिकी बुळ्क टु, मतलब कि मंळसा अन मन दा टु, बेकार-बेकार विचार, व्यभिचार, दुष्टता, काळ्लपनी, कोन्नोद, परस्त्रीगमन,
लोभ, छल-कपट, लुचपन, बुरानजर, ईर्ष्या, अपमान, अभिमान, अहंकार अदिक मूर्खता होळतद.
ई सप्पा बुरा मातगोळ मन इन बुळ्क टु होळताव अदिक मंळसा अक अशुध्द माळताव.”
बाक यीशु अल टु यदकु सूर इन आसपास इन प्रदेश दा बंदुन; अदिक ऊंद मान्या होदुन अदिक आव ईला चाहासोन कि यारीकु पता नळुल; कि आव अल आन लेकीन तरी भी आव होचकोम सकिदील.
अदिक तुरन्त ऊंद आर्त यार्द स्यांळ्द पोर इन दा दुष्टआत्मा ईरोद, आऊन बारा दा केळकु, अदा घनी आऊन हात्‍ती बंदुर अदिक आऊन कालगोळ मा बिदोदुर.
ई आर्त गैरयहूदी ईरोर अदिक सीरिया अन्द फिनीकी दा पैदा आगीदुर. आक यीशु से विनती माळदुर कि नान पोर इन दा टु दुष्टआत्मा तेगुकोळ.
यीशु आकिन से अंदुन, “पयले पारगोळी संतुष्ट आगगोळ, यतिकी पारगोळ्द रोट्टी हुळकु नायगोळ्द मुंद हाक्‍कोद उचित हैलेच.”
लेकीन आ आर्त यीशु उक उत्‍तर कोट्टुर, “खरा आद प्रभु; तरी भी नायगोळ भी रा मेज इन ल्यालमा चिकोर्द रोट्टी इन चुराचारा तिन कोमताव.”
इदुरसाटी यीशु आ आर्त इन से अंदुन, “ई उत्‍तर इन कारण देल होटोग; दुष्टआत्मा नीन पोर इन मय दा टु होटबुटाद.”
अदिक आक तान मान्नी बंदकु नोळदुर कि पोर व्हर्स मा मिंगकु आर, अदिक दुष्टआत्मा आकिन मय दा टु होटबुटाद.
बाक यीशु सूर हेसुर इन प्रदेश टु होटकु सैदा टु आगतेला गलील इन क्यार्रा मा बंदकु आव दिकापुलिस ताका बंदुन.
रा लॉकुर ऊंद बयरा अक जो तोतळा भी ईरोन, यीशु उन हात्‍ती तंदकु आंदुर आऊन से विनती माळदुर कि तान कय आऊन मा ईटुल.
आग यीशु आऊक भीळ टु अलग आबना दा ओतुन, अदिक तान बेळ्लगोळी आऊन किव दा हाकदुन, अदिक ऊगुळकु आऊन ल्यालग्या अक मुटदुन;
अदिक स्वर्ग इन दी नोळकु लंबा सास ताकोंडुन, अदिक आऊन से अंदुन, “इप्फत्‍तह!” मतलब “तेरदोग!”
अदिक आऊन अव किव तेरदोदव, अदिक आऊन ल्यालग्या अन्द गाठ भी तेरदोत, अदिक आव साफ साफ माताळली कुरतुन.
आग यीशु आंदरी चेतावनी कोट्टुन कि यारीकु हेळबाळी; लेकीन याट आव आंदरी चेतावनी कोटीदुन आट अच आंदुर मात प्रचार माळली कुरतुर.
आंदुर हापाळ अच आश्चर्य चकित आगकु अनली कुरतुर, “यीशु याट वळ्लीद तरीका देल ई सब येनारा माळतान; आव बयरागोळी भी केळोद, अदिक मुक्‍कागोळी माताळोद शक्ति कोळतान.”
आ दिनगोळ दा याग धोळ्द भीळ जमा आत, अदिक आंदुर हात्‍ती तिनली येनु ईला ईरोद, रा यीशु तान चेलागोळी हात्‍ती कारूकु आंदुर से अंदुन,
“नानी ई भीळ मा हापाळ दया बरेत्याद यतिकी इंदुर मुर दिन टु बराबर नान सांगुळ आर, अदिक इंदुर हात्‍ती तिनली येनु हैलेच!
अगर ना आंदरी उपासी मान्या कळाईन, रा हादी मा थक्सकु बिदोदार; यतिकी आंदुर दा टु यार यारारा हापाळ दुर टु बंदार.”
यीशु उन चेलागोळ आऊक उत्‍तर कोट्टुर, “ईल आळी दा ईस रोट्टी यारारा यल टु तर सकतार कि इंदुर संतुष्ट आगुल?”
यीशु आंदुर से केळदुन, “नीम हात्‍ती यास रोट्टीगोळ आव?” आंदुर अंदुर, “येळ.”
आग यीशु भीळ इक ल्यालमा कुरोद आदेश कोट्टुन, अदिक आ येळ रोट्टीगोळी हुळदुन, अदिक परमेश्वर उक धन्यवाद माळकु मुरदुन, अदिक अवरी तान चेलागोळी कोट्टुन कि आंदुर आ मंळसागोळ मुंद ईटुल, अदिक आंदुर लॉकुर मुंद वाळ्स बुटुर!
आंदुर हात्‍ती थ्वाळासा स्याणेव मेनगोळ भी ईरव. आव अऊर मा परमेश्वर उक धन्यवाद माळकु अवरी भी लॉकुर दा वाळ्सली अंदुन.
आंदुर तिनकु संतुष्ट आगेदुर अदिक चेलागोळ जो मिग्द तुकळागोळ येळ फुट्टी तुमकु नेगदुर!
अदिक लॉकुर नाक हजार इन हात्‍तीपास ईरोर. यीशु आंदरी विदा माळदुन,
अदिक आव तुरन्त तान चेलागोळ सांगुळ ड्वांगा मा येरकु दलमनुता प्रदेश इक होटोदुन.
बाक फरीसी बंदकु यीशु से बैसबाजी माळली कुरतुर, अदिक आऊन परीक्षा ताकोमोर साटी आंदुर आऊन से ऊंद स्वर्गीय चमत्कार बेळदुर!
आव तान आत्मा दा आह तुमकु अंदुन, “ई समय इन लॉकुर योना अन्द चमत्कार येती ढुंढ्सतार? ना नीम से खरा-खरा अनतीन कि ई समय इन लॉकुरी येनु चमत्कार कोटकु आगतीदील.”
अदिक यीशु आंदरी बिटकु ड्वांगा मा येरेदुन अदिक दुसरा किनारा मा होटोदुन.
चेलागोळ रोट्टी हुडोद मारतोगीदुर, अदिक ड्वांगा मा आंदुर हात्‍ती ऊंद अच रोट्टी ईरोद!
यीशु आंदरी चेतावनी कोटकु अंदुन, “नोळी, फरीसी नव खमीर अदिक हेरोदेस ईनव खमीर देल सावधान ईरी.”
आंदुर आपस दा मातचीत माळली कुरतुर, कि “नाम हात्‍ती रोट्टी हैलेच अनकु आव हिंग अनेत्यान.”
ईद जान्सकु यीशु आंदुर से अंदुन, “नीव आपस दा येती ईद विचार माळेतीर कि नाम हात्‍ती रोट्टी ईलच? येन नीम मन कट्टर आगेग्याव?
येन कण्ण ईतकु भी नीव नोळ सकालीर? अदिक किव ईतकु भी केळ सकालीर? अदिक येन नीमी याद ईलच?”
कि याग ना अईद हजार लॉकुर साटी अईद रोट्टी मुरदिदीन रा नीव तुकळा गोळ्द यास फुट्टी तुमकु नेगदिदीर? आंदुर यीशु से अंदुर, “हन्नेळ फुट्टीगोळ.”
अदिक येन नीमी याद हैलेच कि “याग ना नाक हजार लॉकुर साटी येळ रोट्टी मुरदिदीन रा नीव तुकळा गोळ्द यास फुट्टी तुमकु नेगदिदीर?” आंदुर आऊन से अंदुर, येळ फुट्टीगोळ.
बाक यीशु आंदुर से केळदुन, “येन नीव ईगासताका समसीदील?”
आंदुर बैतसैदा दा बंदुर; अदिक लॉकुर ऊंद कुढ्ढ मंळसा अक आऊन हात्‍ती तंदुर अदिक यीशु उन से विनती माळदुर कि आऊक मुट्ट.
आव कुढ्ढ मंळसा अन्द कय हुळकु आऊक ऊर इन व्हार्या ओतुन, अदिक आऊन कण्णगोळ मा उगुळकु आऊन मा कय ईटदुन, अदिक आऊन से केळदुन, “येन नीनी येनारा कांळ्सतद?”
आव कण्ण नेगुकु अंदुन, “ना मंळसागोळी नोळ सकतीन; आंदुर नानी मार्रगोळ आसपास नळुतेला कांळ्सीत्यार.”
आग यीशु दुबारा आऊन कण्णगोळ मा कय ईटदुन, अदिक आ कुढ्ढ मंळसा ध्यान देल नोळदुन. आव चंगा आगेदुन, अदिक सब साफ-साफ नोळली कुरतुन.
यीशु आऊक ईद अनकु मान्नी कळुदुन, “ईद ऊर इन बुळ्क टु आगकु होगबाळ सीधा तान मान्नी होग.”
यीशु अदिक आऊन चेला कैसरिया फिलिप्पी इन ऊरगोळ दा होटोदुर! हादी मा आव तान चेलागोळ से केळदुन, “लॉकुर नान बारा दा येन अनतार कि ना याव हुईन?”
आंदुर उत्‍तर कोट्टुर, ईव “यूहन्ना बपतिस्मा कोळावाळा; पर यारारा ईव एलिय्याह अदिक यारारा ईव भविष्यवक्तागोळ दा टु यावारा ऊंद हुन.”
यीशु आंदुर से केळदुन, “लेकीन नीव नानी येन अनतीर?” पतरस आऊक उत्‍तर कोट्टुन, “नी मसीह उध्दारक हुय.”
आग आव आंदरी आग्या कोटकु अंदुन कि नान बारा दा यारीकु हेळबाळेतीर!
आग यीशु तान चेलागोळी कल्सली कुरतुन कि मंळसा अन पार उन साटी जरूरी आद कि आव हापाळ दुख नेगदान, अदिक स्याणा अदिक प्रधान याजक, अदिक नियम शास्त्रीगोळ द्वारा ठहरूसकु आगकु आऊक तुच्छ सम्सकु कोंदबुटार, लेकीन आव मुर दिन इन बाद्दा जित्‍ता आगेदान.
आव ईद मात आंदुर से साफ-साफ अंद बुट्टुन. इदुर मा पतरस आऊक दनकुसकु अंदुन हिंग आगसकाल.
लेकीन यीशु तिर्गकु तान चेलागोळ दी नोळदुन, अदिक पतरस उक दनकुसकु अंदुन, “हे शैतान, नान मुंद टु दुर आग; यतिकी नी परमेश्वर उन मात मा ईला, लेकीन मंळसा अन मातगोळ मा मन हचत्या.”
यीशु भीळ इक तान चेलागोळ सांगुळ हात्‍ती कारूकु आंदुर से अंदुन, “जो यावारा नान हिंद बरोद चाहासतान, आव तान खुद इन इनकार माळुल अदिक आऊक दुख नेगोद बिद्दीत अदिक सायोद बिद्दीत आवा, तान क्रूस नेगुकु, नान हिंद आगुल.
यतिकी जो यावारा तान जीव ऊळसोद चाहास्यान आव अदरी खोऊस्यान, लेकीन जो यावारा नान अदिक खुशखबरी इन साटी तान जीव खोऊस्यान, आव अदरी ऊळस्यान.
अगर मंळसा पुरा दुनिया अक हासिल माळुल अदिक तान जीव इन नुकसान आगगोळुल, रा आऊक येन लाभ आदीत?
मंळसा तान जीव इन बदला दा येन कोट्टान?
जो यावारा ईद व्यभिचारी अदिक पापी जाती इन न्याड्या नान से अदिक नान मातगोळ देल लाजुस्यान, ना मंळसा अन पार याग पवित्र स्वर्गदूतगोळ सांगुळ तान आप्प उन महिमा अन्द सांगुळ बराईन, आग आव नान से भी लाजुस्यान आंदरी भी ना अपनुसाईन.”
यीशु आऊन से अंदुन, “ना नीम से खरा-खरा अनतीन कि जो ईल नीदुरकु आर, आंदुर दा टु यारारा-यारारा हिंग आर, कि यागासताका परमेश्वर उन राज्य अक सामर्थ्य सहित बर्त नोळकोमालुर, आगासताका आंदुर सायतीदील.”
आर दिन इन बाद्दा यीशु, पतरस, याकूब अदिक यूहन्ना अक सांगुळ हुळदुन, अदिक आबना अन दा ऊंद धोळ्द पहाळी मा ओतुन. अल आंदुर मुंद आऊन रूप बदलुसेत,
अदिक आऊन कपळा हिंग चमकुसली हतदव अदिक ईल ताका उजुळ आत, कि पृथ्वी मा यातोवारा धोबी भी हांग उजुळ माळ सकालुन.
अदिक आंदरी मूसा अन्द सांगुळ एलिय्याह कांळ्सदुन; आंदुर यीशु उन सांगुळ मात माळतोगोर!
इदुर मा पतरस यीशु से अंदुन, “हे गुरु, नाम ईल ईरोद वळ्लीसा आद: इदुरसाटी नाव मुर हांद्रा माळाता; ऊंद नीन साटी, ऊंद मूसा साटी, अदिक ऊंद एलिय्याह अन्द साठी.”
पतरस ईला जानसोन कि येन उत्‍तर कोळाईन, इदुरसाटी कि आंदुर हापाळ अंजेगीदुर!
आग ऊंद बादल आंदरी घेर्सकोम्त, अदिक आ बादल दा टु ईद आवाज होळ्त, इव नान प्रिय पार हुन, ईऊन केळी.
आग आंदुर अचानक नाकु दी नजर माळकु नोळदुर, अदिक यीशु उक बिटकु तान सांगुळ अदिक यारीकु नोळीदील.
पहाळी मा टु ईळा होती यीशु आंदरी आग्या कोट्टुन कि यागासताका ना मंळसा अन पार सोत्‍तुर दा टु जित्‍ता आगालीन, आगासताका जो येनारा नीव नोळीर अद यारीकु हेळबाळेतीर.
आंदुर आऊन आग्या अक मान्सदुर; अदिक आपस दा चर्चा माळली हतदुर, “सोत्‍तुर दा टु जित्‍ता आगोद येन मतलब आद?”
अदिक आंदुर आऊन से केळदुर, “बाक शास्त्री यती अनतार कि एलिय्याह अन्द पयले बरोद जरूरी आद?”
आव आंदरी उत्‍तर कोट्टुन, “एलिय्याह खराखुरा पयले बंदकु सब येनारा सुधार्सली बंदान, लेकीन मंळसा अन पार उन बारा दा ईद येती लिख्सकु आद कि आव हापाळ दुख नेगदान, अदिक ठुकरूस्कु आदान?
लेकीन ना नीम से अनतीन, कि एलिय्याह रा होटबंदुन, अदिक जसा आऊन बारा दा लिख्सकु आद, आंदुर ह्यांग चाहासदुर हांग अच आऊन सांगुळ माळदुर.”
याग यीशु चेलागोळ हात्‍ती बंदुन, रा नोळदुन कि आंदुर्द नाकु दी धोळ्द भीळ हतकु आद, अदिक नियम इन शास्त्री आंदुर सांगुळ विवाद माळीत्यार.
आऊक नोळतेला अच सप्पा लॉकुर हापाळ आश्चर्य माळली कुरतुर, अदिक ह्यांग आंदुर यीशु उक नोळदुर रा आऊन दी ओळकु आऊक नमस्कार माळदुर.
यीशु आ चेलागोळ से केळदुन, “नीव इंदुर से येन बहस माळेतीर?”
भीळ दा टु ऊंद मंळसा यीशु उक उत्‍तर कोट्टुन, “हे गुरु, ना तान पार उक, यारदा मुक्‍की आत्मा समुस्याद, अदिक आव माताळ सकालुन नीन हात्‍ती तंदिदीन.
आक आऊक येल्यारा भी हुडूतार, अल्या पटकुस बुळतार: अदिक आव बाय दा फेस तरतान, अदिक हल्ल कचतान, अदिक वंळ्गतेला होगतान. ना नीन चेलागोळ से अंदीन कि नीव आ दुष्टआत्मा अक तेगी, लेकीन आंदुर तेगु सकिदील.”
ईद केळकु यीशु चेलागोळी उत्‍तर कोटकु अंदुन, “हे अविश्वासी लॉकुरा, ना यागासताका नीम सांगुळ ईराइन? अदिक यागासताका नीम्द सहन माळाईन? आ पार उक नान हात्‍ती तरी.”
आग आंदुर आ पार उक आऊन हात्‍ती तंदुर: अदिक याग आव आऊक नोळदुन, रा अद आत्मा तुरन्त आऊक मुरकुळस्त; अदिक आव जागा मा बिद्दुन, अदिक बाय दा टु फेस तेगुतेला गळबळी तिनली कुरतुन.
यीशु आऊन आप्प उन से केळदुन, “ईऊंद हिंग दशा यागी टु आद?” आव अंदुन, “बचपन टु.
आ दुष्टआत्मा ईऊक कोन्नोर साटी यागलु बेक्‍की दा अदिक यागलु नीर दा केडुकु कोन्नोद कोशिश माळतद; लेकीन अगर नी येनारा माळ सकत्या रा, नाम मा तरस तिनकु नाम सहायता माळ.”
यीशु आऊन से अंदुन, “अगर नी माळ सकत्या? रा विश्वास माळ. यतिकी विश्वास माळावाळेर साटी सब येनारा आग सकतद.”
पार उन आप्प तुरन्त गिळगिळास्कु अंदुन, “हे प्रभु, ना विश्वास माळतीन, लेकीन नान विश्वास काफी हैलेच नांद अविश्वास इन उपाय माळ.”
याग यीशु नोळदुन कि लॉकुर ओळकु भीळ जमा माळीत्यार, रा आव दुष्टआत्मा अक ईद अनकु दनकुसदुन, “हे मुक्‍की अदिक दुश्मन दुष्टआत्मा, ना नीनी आग्या कोळतीन, आऊन दा टु होळबुळ, अदिक आऊन दा बाक यागलु प्रवेश माळबाळेत.”
आग दुष्टआत्मा चिळ्लासकु अदिक आऊक हापाळ मुरकुळ्सकु, होट्ट बुळ्त; अदिक पार सोत्‍तुर घाई आगेदुन, ईल ताका कि हापाळ लॉकुर अंदुर, “आव सोतोदुन.”
लेकीन यीशु आऊन कय हुळकु आऊक येब्सदुन. अदिक आव पार नीदरेदुन.
याग यीशु मान्नी बंदुन, रा आऊन चेलागोळ आबना दा आऊन से केळदुर, “नाव आ दुष्टआत्मा अक आ पार उन दा टु यती तेगु सकिदील?”
आव आंदुर से अंदुन, “ईद प्रार्थना अन्द अलावा अदिक दुसरा उपाय देल होळ सकाल.”
बाक यीशु अदिक आऊन चेला अल टु होटकु, गलील टु आग्त होगोर. आव ईला चाहासोन कि यारीकु भी पता आगुल कि ना ईल आईन,
यतिकी आव तान चेलागोळी उपदेश कोळोन अदिक आंदुर से अनतोगोन, “ना मंळसा अन पार, मंळसा अन कयदेला हुळसुस्कु आगाईन, अदिक आंदुर नानी कोंद बुट्टार; अदिक ना सोतकु मुर दिन इन बाद्दा जित्‍ता आगाईन.”
पर ईद मात आंदुर्द समझ दा बंदिदील, अदिक चेलागोळ यीशु उक केळोर से अंजतोगोर.
बाक आंदुर कफरनहूम दा बंदुर; अदिक मान्ना दा बंदकु यीशु चेलागोळ से केळदुन, “हादी मा नीव याता मात मा बहस माळीर?”
लेकीन आंदुर सुंग्गा ईत्‍तुर, यतिकी हादी मा आंदुर आपस दा ईद बहस माळीदुर कि नाम दा टु धोड्डेव याव आन.
आग यीशु कुर्तकु हन्नेळ चेलागोळी कारदुन अदिक आंदुर से अंदुन, “अगर यावारा धोड्डेव आगोद चाहासतान, रा आव सब से स्याणेव अदिक सप्पा मुंदुर्द सेवक आगुल.”
अदिक आव ऊंद पार उक हुळकु आंदुर्द न्याड्या दा नीदरूसदुन, अदिक आऊक मोगुल दा हुळकु आंदुर से अंदुन,
“जो यावारा नान हेसुर देल ईत्‍ता पारगोळ दा टु यातोवारा ऊंद पार उक ग्रहण माळतान, आव नानी ग्रहण माळतान; अदिक जो यावारा नानी ग्रहण माळतान, आव नानी ईला, लेकीन नानी याव कळ्यान आव आऊक ग्रहण माळतान.”
आग यूहन्ना यीशु से अंदुन, “हे गुरु, नाव ऊंद मंळसा अक नीन हेसुर देल दुष्टआत्मागोळी तेगुतेला नोळदेव अदिक नाव आऊक मना माळली कुरतेव, यतिकी आव नाम समुह दाकळव ईला ईरोन.”
यीशु अंदुन, “आऊक मना माळबाळी; यतिकी हिंग यारू हैलेच जो नान हेसुर देल सामर्थ्य इन क्याल्सा माळुल, अदिक राटनेरी नानी बुरा अन सकुल,
यतिकी आव नाम्द विरोध दा हैलेच, आव नाम्द सांगुळ आन.
जो यावारा नीमी ऊंद वाटी नीर, इदुरसाटी कुळसुल कि नीव मसीह नोर हुईर, रा ना नीम से खरा माताळतीन कि आव तान प्रतिफल यातोदारा भी रीति देल खोऊसतिदिल.”
“जो यावारा भी स्याणेर दा टु नान मा विश्वास माळतार अदिक आंदरी यारारा ठोकर तिनस्यार रा आऊन साटी वळ्लीद ईद आद कि ऊंद धोळ्द चक्‍की इन पट्टा आऊन कुतक्या दा लटकुसकु आगुल अदिक आव समुद्र दा हाक्‍कु आगुल.
अगर नीन कय नीन पाप माळोद कारण बन्सतद रा वळ्लीद आद कि अदरी कळ्द बुळ. डुण्डा आगकु जीवन दा प्रवेश माळेत, नीन साटी इदुर से भला आद कि येढ्ढ कय ईतकु नी, नरक इन बेक्‍की दा हाक्‍कु आद्या जो यागलु नुनाल्द.
येल किळा सायाल्द अदिक बेक्‍की नुनाल्द.
अगर नीन काल पाप माळोद कारण आगुल रा अदरी कळ्द बुळ. लंगळा आगकु जीवन दा प्रवेश माळोद नीन साठी इदुर से वळ्लीद आद कि नी येढ्ढ काल ईतकु नरक दा हाक्‍कु आद्या!
येल किळा सायाल्द अदिक बेक्‍की नुनाल्द!
अगर नीन कण्ण नीनी ठोकर तिन्सतद रा, अदरी तेगुकु भीळ. वळ्लीद आद कि कुढ्ढ आगकु परमेश्वर उन राज्य दा प्रवेश माळ. अपेक्षा इदुर्द कि नी येढ्ढ कण्णगोळ ईतकु नरक दा हाक्‍कु आद्या!
यल किळा शाय्याल अदिक बेक्‍की नुनाल्द.”
यतिकी हर ऊंद मंळसा अक बेक्‍की देल शुद्ध माळकु आदीत? ह्यांग बलिदान उक ऊप्प देल शुद्ध माळकु आगतद?
“ऊप्प रा वळ्लीसा आद; लेकीन अगर ऊप्प इन स्वाद ओळेत, रा अदरी मात नमकीन ह्यांग माळीर?” ताम जीवन इक शुद्ध ईटी, जसा यातोदारा वस्तु ऊप्प देल शुद्ध माळकु आगतद, अदिक आपस दा संगीपना माळकु ईटी अदिक शांती देल ईरी.
बाक यीशु अल टु होटकु यहूदिया अन्द प्रदेश टु आगतेला यरदन गांगा अन क्षेत्र अन्द आप्पाटी बंदुन. अदिक भीळ मात्‍त आऊन हात्‍ती बंदकु जमा आगेत, अदिक आव तान रीति अन्द अनुसार आंदरी मात्‍त उपदेश कोळली कुरतुन.
आग थ्वाळासा फरीसीगोळ आऊन हात्‍ती बंदुर अदिक आऊक फसुशोर कोशिश दा आऊन से केळदुर, नामी हेळ “येन ईद नियम इन अनुसार सही आद कि यावारा मंळसा अन साटी ईद उचित आद कि आव तान हिंग्स उक छोळ चिट्ठी कोळुल?”
यीशु आंदरी उत्‍तर कोट्टुन, “मूसा नीमी यातोद नियम कोटान?”
आंदुर यीशु उक अंदुर, मूसा इजाजत कोटान कि ऊंद मंळसा छोळचिट्टी लिख्सकु तान हिंग्स उक बिळ सकतान.
यीशु आंदुर से अंदुन, “मूसा नीम साटी ईद नियम लिखस्यान यतिकी नीमी कलसोद हापाळ मुश्किल आद.
लेकीन ह्यांग शास्त्र दा लिख्सकु आद, सुरूवात दा परमेश्वर आंदरी गंळ्स अदिक आर्त इन रूप दा माळदुन.”
ईद कारण देल ऊंद मंळसा तान मोय-आप्प उक बिटकु तान हिंग्स उन सांगुळ ईत्‍तान.
अदिक आंदुर येढ्ढु मुंदुर ऊंद तन आदार; इदुरसाटी आंदुर ईग येढ्ढ ईला पर ऊंद तन आर.
इदुरसाटी आंदुर ईग येढ्ढ ईला, लेकीन ऊंद तन आर. इदुरसाटी यारीक परमेश्वर जोळस्यान, अदरी यावारा भी मंळसा अलग माळबाळुल.
याग आंदुर बाक मान्या वापस बंदुर आग चेलागोळ इदुर बारा दा यीशु उक मात्‍त केळदुर.
आव आंदुर से अंदुन, ऊंद मंळसा जो तान पयला हिंग्स उक छोळ चिट्ठी कोळतान अदिक दुसरा आर्त इन से मदा माळतान, रा आव तान पयला हिंग्स उन खिलाप व्यभिचार माळतान.
अदुर्दा घाई, ऊंद आर्त तान गांड्ड उक छोळ चिट्ठी कोळतार, अदिक दुसरा मंळसा से मदा माळतार रा आक तान पयला गांड्ड उन खिलाप व्यभिचार माळतार.
बाक लॉकुर चिकोरी यीशु उन हात्‍ती तरली कुरतुर कि आव आंदुर मा कय ईटुल, पर चेलागोळ लॉकुरी दनकुसदुर.
याग यीशु ईद नोळदुन रा सिट्टी बंदुन अदिक तान चेलागोळ से अंदुन, “चिकोरी नान हात्‍ती बरगोळी आंदरी मना माळबाळी, यतिकी परमेश्वर उन राज्य इंदुर्दा हुन.
ना नीम से खरा अनतीन कि जो यावारा परमेश्वर उन राज्य चिकोर घाई हासिल माळालुन, रा आव परमेश्वर उन राज्य दा यागलु उच दाखल आग सकालुन.”
आग यीशु आ चिकोरी क्वारा दा हुळदुन, अदिक आंदुर मा तान कय ईटकु आंदरी आशिर्वाद कोट्टुन.
याग यीशु अल टु होटकु हादी मा टु होगोन, रा ऊंद मंळसा आऊन हात्‍ती ओळतेला बंदुन, अदिक आऊन मुंद ट्वांगरा टेक्सकु आऊन से केळदुन, “हे वळ्लेव गुरु, अनन्त जीवन हासिल माळोर साटी नानी येन माळोद बिद्दीत?”
यीशु आ धनी मंळसा से अंदुन, “नी नानी वळ्लेव येती अनत्या? परमेश्वर उन अलावा यारू वळ्लेव हैलेच.
नी परमेश्वर उन आग्यागोळी जान्सत्या: ‘यारीकु कोन्न बाळी, व्यभिचार माळबाळी, चोरी माळबाळी, यारदारा खिलाप ख्वाटा गवाही कोळबाळी, बयमानी माळबाळी, तान आप्प अदिक तान मोय इन आदर माळी.’”
आ मंळसा यीशु से अंदुन, “हे गुरु, ना रा स्याणपणी टु ईव सप्पा मातगोळ्द पालन माळतेला बंदीन.”
यीशु आऊक प्यार देल नोळदुन अदिक अंदुन, “नीन दा ईग भी ऊंद मात इन कमी आद जो येनारा नीन हात्‍ती आद, अदरी मारकु अव पैस्या गरीब लॉकुर दा वाट्स बुळ. नीनी स्वर्ग दा धन सिक्‍कीत, अदिक बंदकु नान हिंद आगेग.”
याग आ मंळसा ई मातगोळी केळदुन रा आऊन मार्रा अन्द नीर हारेत अदिक आव उदास आगेदुन, यतिकी आव हापाळ धनी ईरोन.
यीशु नाकु दी नोळकु तान चेलागोळ से अंदुन, “आ लॉकुर साटी, यार्द हात्‍ती धन आद, आंदरी परमेश्वर उन राज्य दा प्रवेश माळोद याट कठिन आद!”
चेलागोळ आऊन मातगोळ देल अचम्भित आदुर. इदुर मा यीशु मात्‍त आंदरी अंदुन, “हे चिकोरगोळा, जो धन मा भरोसा ईटतार, आंदुर साटी परमेश्वर उन राज्य दा प्रवेश माळोद याट कठिन आद!
परमेश्वर उन राज्य दा धनवान उन प्रवेश माळदुर देल ऊँट इन मुग्ग दा टु चुजी होटबुळोद आसान आद!”
इदुर मा चेलागोळ हापाळ चकित आगेदुर अदिक आबुर दाबुर से केळली कुरतुर, “रा बाक यार्द उद्धार आग सकतद?”
यीशु आंदुर दी नोळकु अंदुन, “ईद मंळसागोळ साटी असंभव आद, लेकीन परमेश्वर उन साटी सब येनारा सम्भव आद; यतिकी परमेश्वर से सब येनारा आग सकतद.”
आग पतरस यीशु उक अनली कुरतुन, “नोळ, नाव रा सप्पा येनारा बिटकु नीन हिंद आगेगेव.”
यीशु अंदुन, “ना नीम से खरा अनेतीन कि हिंग यारू हैलेच, जो नान साटी अदिक खुशखबरी इन साटी मान्ना या वार्टुरी या आकतींगेरी या मोय या आप्प या चिकोर-चिंळ्गेर या केईगोळी बिट बुटीदान,
ई वर्तमान युग दा यक्कुल हापाळ हासिल माळ्यार. आंदुर सौ गुणा यक्कुल मान्ना, वार्टुर, आकतींगेर, मोयगोळ, चिकोर अदिक केईगोळी हासिल माळ्यार. अदिक अऊर सांगुळ हापाळ दुखगोळी भी, अदिक बरावाळा युग दा आंदुर अनन्त जीवन हासिल माळ्यार.
पर हापाळ सा लॉकुर जो पयला आर, आंदुर हिंदळोर आदार; अदिक जो हिंदळोर आर, आंदुर पयला आदार.”
यीशु अदिक आऊन चेलागोळ ईग यरूशलेम इक होगोद हादी मा ईरोर. यीशु तान चेलागोळ से मुंद-मुंद होगोन, चेलागोळ घबरूसकु ईरोर अदिक जो लॉकुर आऊन हिंद-हिंद नळोर आंदुर अंजकु ईरोर. ऊंद घन मात्‍त यीशु तान हन्नेळ चेलागोळी अलग वोतकु आंदुर से अव मातगोळी अनली कुरतुन, जो आऊन सांगुळ आगव ईरव.
आव आंदुर से अंदुन, “केळी, नाव यरूशलेम इक होगेतेव, अदिक मंळसा अन पार प्रधान याजकगोळ अदिक नियम उन शास्त्रीगोळ कय दा कोटकु आदान, अदिक आंदुर आऊक कोन्नोर साटी आऊन मा दोष हच्यार, अदिक आंदुर आऊक गैरयहूदीगोळ कय दा कोट्टार.
आंदुर आऊन मज्याक हारस्यार, आऊन मा ऊगळ्यार, आऊक क्वाळागोळ देल बळदार, आऊक जान देल कोंद बुट्टार, अदिक मुर दिन इन बाद्दा आव जित्‍ता आदान.”
आग जब्दी इन पार याकूब अदिक यूहन्ना यीशु उन हात्‍ती बंदुर अदिक अंदुर, “हे गुरु, नाव चाहासतेव कि जो येनारा नाव नीन से बेळेव, अद नी नाम साटी माळेत.”
यीशु आंदुर से अंदुन, “नीव येन चाहासतीर कि ना नीम साटी माळाईन?”
आंदुर यीशु से अंदुर, “नामी ईद अधिकार कोळ कि नीन महिमा दा याग नी सिंहासन मा कुरत्या, रा नाव चाहासतेव कि नाम दा टु ऊंद नीन ऊमा कय दी अदिक दुसरा अपमान डाक्या कय दी कुरूल.”
लेकीन यीशु आंदुर से अंदुन, “नीव जान्सालीर कि नीव येन बेळेतीर. जो दुख इन प्याला ना कुडावाळा आईन, येन नीव कुडू सकतीर? अदिक जो बपतिस्मा ना ताकोमावाळा आईन येन नीव ताकोम सकतीर?”
आंदुर आऊन से अंदुर, “नाम से आग सकतद.” यीशु आंदुर से अंदुन, जो दुख इन प्याला ना कुडावाळा आईन, नीव कुळदीर अदिक जो बपतिस्मा ना ताकोमावाळा आईन अदरी ताकोंडीर.
लेकीन नान अधिकार दा ईलच कि याव नान ऊमा कय दी अदिक डाक्या कय दी कुरतान. परमेश्वर यार साटी ईद तयार माळदुन, आंदरी बिटकु अदिक यारीकु तान ऊमा कय दी अदिक तान डाक्या कय दी कुरसोद नान क्याल्सा आलच.
दुसरा हत्‍त चेलागोळ ईद केळदुर रा आंदुर याकूब अदिक यूहन्ना देल नाराज आदुर!
इदुरसाटी यीशु आ सप्पा मुंदरी हात्‍ती कारूकु आंदुर से अंदुन, नीव जान्सालीर कि जो गैर यहूदीगोळव शासक सम्सतार इंदुर आंदुर मा प्रभुता माळतार; अदिक आंदुर्दा जो धोड्डेर आर, आंदुर मा अधिकार जतुसतार, ईद नीव जान्सालीर.
पर नीम दा हिंग हैलेच, जो यावारा नीम दा धोड्डेव आगोद चाहासतान, रा नीमी बाकी लॉकुर्द सेवक आग पायजे;
अदिक जो यावारा नीम दा प्रधान आगोद चाहासतान, आव नीम सप्पा मुंदुर दास आगुल.
यतिकी ना मंळसा अन पार इदुरसाटी बंदिदील कि नान स्यावा माळुल, पर ना इदुरसाटी बंदीन कि नीम्द सप्पा मुंदुर्द स्यावा माळाईन, अदिक लॉकुर अव पापगोळ छुटकारा अन्द साटी तान जीवन कोळ सकाईन!
बाक यीशु अदिक आऊन चेलागोळ यरीहो दा बंदुर, अदिक याग आव अदिक आऊन चेलागोळ ऊंद धोळ्द भीळ इन सांगुळ यरीहो दा टु होगोर, आग ऊंद कुढ्ढ भिखारी, यार्द हेसुर तिमाई नव पार बरतिमाई ईरोद, सळक इन किनारा मा कुर्तकु ईरोन.
आव ईद केळकु कि यीशु नासरी हुन, कारू-कारूकु अनली कुरतुन, “हे दाऊद उन पारा यीशु नान मा दया माळ!”
आग हापाळ मुंदुर आऊक दनकुसदुर कि सुंगा ईर. पर आव यक्कुल जोर देल कारूली कुरतुन, “हे दाऊद उन पारा नान मा दया माळ!”
आग यीशु निदुरकु अंदुन, “आऊक कारी.” अदिक लॉकुर आ कुढ्ढ मंळसा अक कारूकु आऊन से अंदुर. हिम्मत ईट, येळ! आव नीनी कारेत्यान!
आव तान कपळा भिटकु तुरन्त येद्दुन, अदिक यीशु उन हात्‍ती बंदुन.
इदुर मा यीशु आऊन से अंदुन, “नी येन चाहासत्या कि ना नीन साटी माळाईन?” कुढ्ढ मंळसा आऊन से अंदुन, “हे गुरु, ना पयले घाई नोळोद चाहासतीन.”
यीशु आऊन से अंदुन, “होटोग, नीन विश्वास नीनी वळ्लीद माळबुटाद.” आव तुरन्त नोळली कुरतुन, अदिक हादी मा आऊन हिंद आगेदुन.
बाक याग आंदुर यरूशलेम इन हात्‍ती, जैतून पहाळी मा बैतफगे अदिक बैतनिय्याह अन्द हात्‍ती बंदुर रा यीशु तान चेलागोळ दा टु येढ्ढ मुंदरी ईद सुझाव कोटकु कळुदुन,
“कि मुंदळोद ऊर दा होगी, अदिक अदुर दा पोहचुसतेला अच ऊंद गधा अन पाड्डा, अदुर मा यागलु यारू कुरतीदील, अद नीमी कटकु सिक्‍कीत. अदरी बिटकु तरी.
अगर नीम से यारारा केळ्यार, ‘ईद येती माळतीर?’ रा अनेतीर, प्रभु उक इदुर्द जरवत आद, अदिक आव तुरन्त अदरी बाक ईल वापस कळु बुटान.”
आंदुर होगकु आ गधा अन पाड्डा अक व्हार्या द्वारा इन हात्‍ती चौक दा कटकु नोळदुर, अदिक अदरी बिळली कुरतुर.
थ्वाळासा लॉकुर जो अल नीदुरकु ईरोर, यारारा यारारा अनली कुरतुर, ईद येन माळेतीर, गधा अन पाड्डा अक येतरी बिळतीर?
अदिक यीशु ह्यांग हेळीदुन आंदुर हांग अच आंदुर से अंद बुटुर; आग लॉकुर आंदरी आ पाड्डा अक वोयगोटुर.
आंदुर पाड्डा अक यीशु उन हात्‍ती तनकु अदुर मा तान कपळा हाकदुर अदिक यीशु अदुर मा कुरतुन.
आग हापाळ सा लॉकुर तान कपळा हादी मा हासदुर अदिक हापाळ मुंदुर केईगोळ दा टु खजुर इन डगाली कळ-कळकु हादी मा हासदुर.
जो आऊन मुंद-मुंद होगोर अदिक जो हिंद-हिंद नळुतेला बरोर, कारू-कारूकु अनतेला होगतोगोर, “परमेश्वर उन स्तुती आगुल! जो प्रभु उन हेसुर देल बरतान!
नाम आप्प दाऊद उन बरावाळा राज्य इक परमेश्वर आशीष कोळुल अदिक परमेश्वर उन स्तुति आगुल!”
यीशु यरूशलेम पोहचुस्कु मंदिर दा बंदुन; अदिक नाकु दी सप्पा वस्तुगोळी नोळकु हन्नेळ चेलागोळ सांगुळ बैतनिय्याह होदुन, यतिकी द्याव मुळकेगीत.
दुसरा दिशी याग यीशु अदिक आऊन चेलागोळ बैतनिय्याह टु वापस बरोर रा आऊक हसु हत्‍त.
अदिक याल्ला देल तुमकु ऊंद अंजीर इन मार्र इक दुर टु नोळकु, यीशु अदुर हात्‍ती होदुन कि अल येनारा तिनली सिक्‍केदित. अल पोहचुस्कु याल्ला गोळी बिटकु अदिक येनु ईला ईरोद, यतिकी काय हत्‍तोद मौसम ईला ईरोद.
आग यीशु आ मार्र से अंदुन, “ईगी टु यारू नींद काय यागलु तिनतीदील.” अदिक आऊन चेलागोळ केळोर.
बाक यीशु यरूशलेम दा बंदुन अदिक आव मंदिर दा होगकु अल लेन-देन माळावाळेरी तेगुली कुरतुन, अदिक सावकारगोळ्द पांळ्सी अदिक कबूतर मारावाळेर्द चौकीगोळी ऊलटुसदुन;
अदिक आव यारीकु भी मंदिर दा टु आगकु सामान वयोद आग्या कोटीदील.
अदिक आव आंदरी उपदेश कोळली कुरतुन, “येन ईद शास्त्र दा लिख्सकु हैलेच, ‘कि नांद मान्ना सप्पा राष्ट्र अन साटी प्रार्थना अन्द मान्ना कहलुसीत?’ पर नीव अदरी डाकूगोळ्द हड्डा माळकु ईटीर.”
प्रधान याजकगोळ अदिक नियम इन गुरुगोळ ईद केळदुर, रा आंदुर यीशु उक कोन्नोर साटी मवका ढुंढ्सली कुरतुर, यतिकी आंदुर आऊन से अंजतोगोर, इदुरसाटी कि सप्पा लॉकुर आऊन उपदेश देल चकित ईरोर.
अदिक द्यावगा आगतेला अच, यीशु अदिक आऊन चेला नगर टु व्हार्या होटोदुर.
बाक दुसरा दिशी व्हातर्या का याग आंदुर हादी मा टु होगोर रा आ अंजीर इन मार्र इक म्याकुच टु जळ ताका वंळगींद नोळदुर.
पतरस उक अद मात याद बत्‍त, अदिक आव यीशु से अंदुन, “हे गुरु, नोळ! ईद अंजीर इन मार्र यदरी नी श्राप कोटीद, वंळ्गेग्याद.”
यीशु आंदरी उत्‍तर कोट्टुन, “परमेश्वर मा विश्वास ईटी.
ना नीम से खरा अनतीन कि जो यावारा ई पहाळी से अंदान, ‘नी अल टु कित्‍तेग, अदिक समुद्र दा होगकु बिळ,’ अदिक तान मन दा संक्या ईट बाळुल, लेकीन विश्वास माळुल कि जो अनतीन अद आगेदीत, रा आऊन साठी हांग अच आदीन.
इदुरसाटी ना नीम से अनतीन, कि जो येनारा नीव प्रार्थना माळकु बेळीर, रा विश्वास माळकोमी कि अद नीमी सिक्‍केत, अदिक अद नीम्द आगेत.
अदिक याग यागलु नीव नीदुरकु प्रार्थना माळतीर रा अगर नीम मन दा यारदारा प्रती येनारा विरोध आद, रा माफ माळी, इदुरसाटी कि नीम स्वर्गीय आप्प परमेश्वर भी निमोव अपराध माफ माळुल.
अदिक अगर नीव माफ माळतीदील रा नीम आप्प भी जो स्वर्ग दा आन नीम अपराध माफ ईला माळ्यान.”
आंदुर मात्‍त ऊंद घन यरूशलेम दा बंदुर, अदिक याग यीशु मंदिर दा वयाळोन रा प्रधान याजक अदिक नियम इन गुरु अदिक स्याणागोळ आऊन हात्‍ती बंदकु केळली कुरतुर,
“नी ईद क्याल्सा याता अधिकार देल माळत्या? अदिक ईद अधिकार नीनी याव कोटान कि नी ईद क्याल्सा माळत्या?”
यीशु आंदुर से अंदुन, “ना भी नीम से ऊंद प्रश्न केळतीन; नानी उत्‍तर कोळी रा ना नीमी हेळाईन कि ना ईद क्याल्सा यातोद अधिकार देल माळतीन.
यूहन्ना अक बपतिस्मा कोळोद अधिकार स्वर्ग इन दी टु ईरोद या मंळसागोळ दी टु ईरोद. नानी उत्‍तर कोळी.”
आग आंदुर आपस दा मातगोळ माळली कुरतुर कि अगर नाव अंदेव स्वर्ग इन दी टु, रा आव अंदान, बाक नीव यूहन्ना मा विश्वास येती माळीदील?
अदिक अगर नाव अंदेव, मंळसागोळ दी टु, रा लॉकुर नाम मा अच सिट्ट माळ्यार आंदुर नियम इन गुरु लॉकुर से हापाळ अंजतोगोर यतिकी सप्पा लॉक ईद मानसोर कि यूहन्ना वास्तव दा ऊंद भविष्यवक्ता आन.
इदुरसाटी आंदुर यीशु उक उत्‍तर कोट्टुर, “नाव जानसालेव.” यीशु आंदुर से अंदुन, “ना भी नीमी हेळालीन कि ईद क्याल्सा ना याता अधिकार देल माळतीन.”
बाक यीशु उदाहरणगोळ दा आंदुर से मात माळली कुरतुन; ऊंद घन ऊंद मंळसा ईरोन याव ऊंद अंगुर इन केई हचदुन, अदिक बेली इन नाकु दी ज्वाळा कटदुन, अदिक रास्सा अन्द गड्डा अगुळदुन, अदिक मचान माळदुन; अदिक दुसरा केईवाळेरी आ अंगुर इन केई अन्द ठ्याका कोटकु दुसरा द्याश दा होटोदुन.
बाक काय इन मौसम दा आव केईवाळेर हात्‍ती ऊंद दास उक कळुदुन, कि आ केईवाळेर से अंगुर इन केई इन फसल इन हिस्सा ताकोमुल.
लेकीन आंदुर आ दास उक हुळकु बळदुर अदिक आऊक खाली कय कळु बुटुर!
मालिक मात्‍त ऊंद दास उक आंदुर हात्‍ती कळुदुन; आंदुर आऊन ताल्ला ओळ्द बुटुर अदिक आऊन अपमान माळदुर!
बाक मालिक ऊंद दास उक अदिक कळुदुन; आंदुर आऊक कोंद बुटुर. अदिक आंदुर हापाळ लॉकुर सांगुळ हांगा व्यवहार माळदुर, आंदुर दा टु आंदुर यारीकारा बळदुर, अदिक यारीकारा कोंद बुटुर!
ईग ऊंदा ईरोन, जो आऊन प्रिय पार ईरोन; आखरी दा आव आऊक भी आंदुर हात्‍ती ईद सोचकु कळुदुन कि आंदुर नान पार उन आदर माळ्यार.
लेकीन आ केईवाळेर आबुर दाबुर से अंदुर, ईवा रा वारीस हुन; बरी, नाव ईऊक कोंद बुळाता, अदिक आऊन धन दौलत नाम्द आदीत!
इदुरसाटी आंदुर आ पार उक हुळ कोंडुर अदिक आऊक कोंद बुटुर, अदिक अंगुर इन केई इन व्हार्या भीट बुटुर!
इदुर मा यीशु से केळदुर अंगुर इन केई इन “स्वामी येन माळ्यान? आव बंदकु केईवाळेर्द नाश माळ्यान अदिक अंगुर इन केई दुसरा अक कोट बुटान.”
येन नीव शास्त्र दा ईद वचन वाचुसीदील: “याता कल्ल इक कारीगरीगोळ बेकार मान्सीदुर, अदा क्वाना अन्द महत्वपुर्ण कल्ल बनसेत;
ईद प्रभु अन्द दी टु आत, अदिक नाम नजर दा अदभुत आद.”
आग नियम इन गुरुगोळ आऊक हुडोद चाहासदुर; यतिकी समसेगिदुर कि यीशु नाम विरोध दा ईद उदाहरण अंदान. लेकीन आंदुर लॉकुर से अंजोर, अदिक आऊक बिटकु होटोदुर.
आग आंदुर आऊक मातगोळ दा फसुसोरसाटी येनारा फरीसीगोळ अदिक हेरोदेस राजा अन्द पक्ष इन येनारा लॉकुरी यीशु उन हात्‍ती कळुदुर.
अदिक आंदुर बंदकु आऊन से अंदुर, “हे गुरु, नाव जान्सतेव, कि नी खरा आय, अदिक यारदु परवा माळाल; यतिकी नी मंळसागोळ्द बाय नोळकु मात माळाल, लेकीन परमेश्वर उन खरा हादी कल्सत्या! रा येन सरकार उक कर कोळोद उचित आद का ईला?”
आव आंदुर्द कपट जान्सकु आंदुर से अंदुन, “नानी येती फसुसोद कोशिश माळेतीर? ऊंद दीनार नान हात्‍ती तरी, कि ना अदरी नोळाईन.”
आंदुर ऊंद चाँदी इन सिक्‍का आऊन हात्‍ती तंदुर, अदिक आव आंदुर से अंदुन, “ईद छाप अदिक हेसुर यार्द हुन?” आंदुर अंदुर, “रोमन राजा अन्द हुन.”
अदिक यीशु आंदुर से अंदुन, “जो रोमन राजा अन्द हुन अद रोमन राजा अक कोळी, अदिक जो परमेश्वर उन आद अद परमेश्वर उक कोळी.” अदिक आंदुर यीशु नव मात केळकु चकित आगेदुर.
बाक सदूकीगोळ भी, जो अनतार कि सोत्‍त मंळसागोळ्द जित्‍ता आगोद हई हैलेच, यीशु उन हात्‍ती बंदकु आऊन से केळ कुरतुर,
आंदुर अंदुर, “हे गुरु, आंदुर यीशु उक अंदुर, मूसा इजाजत कोटान कि ऊंद मंळसा छोळ चिट्ठी लिख्सकु तान हिंग्स उक तलाक कोळ सकतान. नाम साटी लिखस्यान कि अगर यारदारा वार्ट बिना औलाद पैदा माळ्त सोतोदान अदिक आऊनोर हिंग्स ईतोदार, रा आऊन वार्ट आऊन हिंग्स उन से मदा माळ कोमुल, अदिक तान वार्ट उन साठी वंश पैदा माळुल.
ऊंद जागा दा येळ वार्टुर ईरोर. पयला वार्ट मदा माळकु बिना औलाद सोतोदुन;
आग दुसरा वार्ट आ आर्त से मदा माळ कोंडुन अदिक आव भी बिना औलाद सोतोदुन; अदिक हांग अच तिसरा भी माळदुन.
अदिक येळु वार्टुर्द ऊंद भी औलाद आगीदील. सप्पा मुंदुर हिंद आ आर्त भी सोतोदुर.
इदुरसाटी पुनरूत्थान आगदुर बाद्दा आक आंदुर दा टु यारोर हिंग्स आदार? यतिकी आक रा येळु मुंदुर हिंग्स आगेगीदुर.”
यीशु आंदुर से अंदुन, “नीव रा शास्त्र अक जान्सतीर, अदिक ना ही परमेश्वर उन सामर्थ्य इक इदुरसाटी नीव गलती माळतीर?
यतिकी याग आंदुर सोत्‍तुर दा टु जित्‍ता आदार, रा आंदुर ना मदा माळ्यार अदिक ना मदा दा कोटकु आदार, लेकीन स्वर्ग दा स्वर्गदूतगोळ घाई आदार.
सोत्‍तुर दा टु जित्‍ता आगोद बारा दा येन नीव मूसा अन्द किताब दा होत्‍त झाळी इन कात्‍ता दा वाचुसीदील कि परमेश्वर आऊन से अंदुन, ‘ना अब्राहम उन परमेश्वर, अदिक इसहाक उन परमेश्वर, अदिक याकूब उन परमेश्वर हुईन?’
परमेश्वर जो सोत्‍तुर आंदुरव ईला उलटा जित्‍तागोळोव परमेश्वर हुन; इदुरसाटी नीव पुरा पुरा तरीका देल ख्वाटा आईर.”
आग शास्त्रीगोळ दा टु ऊंद बंदकु आंदरी विवाद माळ्त केळदुन, अदिक ईद जान्सकु कि यीशु सदूकीगोळी वळ्लीद रीति देल उत्‍तर कोट्टुन, आऊन से केळदुन, “सब से मुख्य आग्या यातोद आद?”
यीशु आऊक उत्‍तर कोट्टुन, सब आग्यागोळ दा टु ईद मुख्य आद: “हे इस्त्राएल इन लॉकुरा केळी! प्रभु नामव परमेश्वर ऊंदा प्रभु आन,
अदिक नी प्रभु तान परमेश्वर से तान पुरा मन देल, अदिक तान पुरा जीव देल, अदिक तान पुरा बुद्धी देल, अदिक तान पुरा ताकत देल प्यार ईटेत.”
अदिक दुसरा आग्या ईद आद, “नी तान मान्ना हातळोर से तांदा घाई प्यार ईटेत. ईव येढ्ढ आग्यागोळी बिटकु दुसरा यातु धोळ्द आग्या ईलच.”
नियमगोळ गुरु यीशु से अंदुन, “हे गुरु,” हापाळ वळ्लीद! नी खरा अन्द कि परमेश्वर ऊंदा आन, अदिक आऊक बिटकु अदिक याऊ दुसरा परमेश्वर हैलेच.
अदिक आऊन से पुरा मन, अदिक पुरा बुद्धी, अदिक पुरा जीव, अदिक पुरा ताकत देल प्यार ईटेत; अदिक बाजुवाळेर से तान घाई प्यार ईटेत, पुरा अग्नि-बलिगोळ्द अदिक पशु-बलिगोळ से यक्कुल आद.
याग यीशु नोळदुन कि आव समझदारी देल उत्‍तर कोटुन, रा आऊन से अंदुन, “नी परमेश्वर उन राज्य टु दुर हैलेच.” अदिक यारीकु बाक आऊन से येनु केळोद हिम्मत आगीदील.
बाक यीशु मंदिर दा उपदेश माळतेला ईद अंदुन, “नियम इन गुरुगोळ अंदुर कि मसीह ह्यांग दाऊद उन औलाद आग सकतान?”
दाऊद तान पवित्र आत्मा अन्द सामर्थ्य देल हिंग अंदुन: प्रभु परमेश्वर नान प्रभु से अंदुन, “नान ऊमा कय मा कुरूल, यागासताका कि ना नीनोर दुश्मनगोळी अपमान काल दिशी तरालिन.”
दाऊद रा खुद अच आऊक प्रभु अनतान, बाक आव आऊन पार ह्यांग आदुन? अदिक भीळ दाकळोर लॉकुर आऊंद मात खुशी देल केळतोगोर.
यीशु तान उपदेश दा आंदुर से अंदुन, “शास्त्रीगोळ से सावधान ईरी, सम्मान सिक्‍कोर साटी आंदुर ऊद्द-ऊद्द च्वांगा हाक्‍कु वयाळतार अदिक सात्‍तागोळ दा खुद इक नमस्कार माळसुसोद आंदरी वळ्लीद हततद.
अदिक यहूदी लॉकुर्द सभागृहगोळ दा मुख्य आसन अदिक भोज दा मुख्य जागा भी चाहास्तार.
आंदुर रांड्यागोळ्द मान्नागोळ इक तिंद बुळतार, अदिक लॉकुरी दिखावा साटी हापाळ होत्त ताका प्रार्थना माळतेला ईरतार. इंदरी यक्कुल से यक्कुल दण्ड सिक्‍कीत.”
यीशु मंदिर इन दानपेटी इन मुंद कुर्तकु नोळतोगोन कि लॉकुर मंदिर इन दानपेटी दा याता प्रकार देल पैस्या हाकतार; अदिक यक्कुल पैस्यावाळेर लॉकुर भी हापाळ येनारा हाकदुर.
इटुर दा ऊंद कंगाल रांड्यागीत बंदकु तांबा अन्द येढ्ढ स्याण-स्याणेव सिक्‍का हाकदुर यदुर किमत ईतु आतुटु ऊंद पैस्या अन्द बराबर ईतीदाद, हाकदुर.
आग यीशु तान चेलागोळी हात्‍ती कारूकु आंदुर से अंदुन, “ना नीम से खरा खरा अनतीन, कि मंदिर इन दानपेटी दा हाक्‍कावाळेर दा टु ई कंगाल रांड्यागीत सप्पा मुंदुर से यक्कुल हाकदुर;
यतिकी सप्पा मुंदुर तान बळोतरी दा टु हाक्यार, लेकीन इक तांद कमी दा टु जो येनारा आकिन ईरोद, इदुर मतलब तांद पुरा जीविका हाक्‍क बुटार.”
याग यीशु मंदिर टु होळोन, रा आऊन चेलागोळ दा टु ऊंद चेला आऊन से अंदुन, “हे गुरु, नोळ, ह्यांग धोड्डेव कल्ल अदिक ह्यांग भव्य भवन आव!”
यीशु आऊन से अंदुन, “येन नीव इव धोड्डेव-धोड्डेव भवन नोळतीर: ईल कल्ल मा कल्ल भी ऊळ्दकु ईरतीदील जो ढाऊस्कु आगतीदील.”
याग यीशु जैतून इन पहाळ मा मंदिर इन मुंद कुर्तकु ईरोन, रा पतरस अदिक याकूब अदिक यूहन्ना अदिक अन्द्रियास अलग होगकु आऊन से केळदुर,
“नामी हेळ कि ईव मात याग आदव? अदिक याग ईव सब मात पुरा आग्त होदव आ समय इन येन चिन्ह ईत्‍तीत?”
यीशु आंदुर से अनली कुरतुन, सावधान ईरी कि यारू नीमी भरमुस बाळुल.
अनेक नान हेसुर देल ईद अनतेला बंदार, “ना मसीह हुईन!” अदिक आंदुर हापाळ मुंदरी भरमुस्यार.
याग नीव लळाईगोळ मातचीत केळीर अदिक लळाईगोळ्द बारा दा अफवाह केळीर, रा घबरूस बाळेतीर; यतिकी अव मातगोळ्द ईरोद जरूरी आद, लेकीन आ समय दा अन्त आगतीदील.
यतिकी द्याश मा द्याश, अदिक राज्य मा राज्य चढ़ाई माळ्यार. हर जागा दा भूकम्प आदव, अदिक अकाल बिद्दव. ईद रा भयानक दुख इन सुरूवात आदीत.
“लेकीन नीव तान बारा दा सावधान ईरी; यतिकी लॉकुर नीमी महासभागोळ दा सोपस्यार अदिक नीव पंचायतगोळ दा बळ्सकोंडीर, अदिक नान कारण न्यायाधीशगोळ अदिक राजागोळ मुंद निदरूसकु आदीर, ताकी नीम साटी खुशखबरी केळसोर साटी मौका आदीत.”
पर जरूरी आद कि पयला खुशखबरी सब जातीगोळ्दा प्रचार माळकु आगुल.
याग आंदुर नीमी हुळकु न्यायालय दा ओतार, रा पयले टु चिंता माळबाळेतीर कि नाव येन अंदेव; पर जो येनारा नीमी आटोटीका हेळकु आदीत अदा अनेतीर; यतिकी अनावाळेर नीव आलच, लेकीन पवित्र आत्मा हुन.
वार्ट उक वार्ट ध्वाका कोट्टान, अदिक आप्प तान पार उक कोनोर साटी निदर्‍यान, अदिक पार तान आप्प उक बडोर साटी निदर्‍यान अदिक चिकोर तान मोय आप्पुर खिलाप यदकु आंदरी कोन्सुस बुट्टार.
अदिक नान हेसुर इन कारण पुरा लॉकुर नीम से दुश्मनी माळ्यार; लेकीन जो आखरी ताका आऊन मा विश्वास ईट्यार, आंदुर्दा उद्धार आदीत.
लेकीन याग नीव अद बरबाद माळावाळा बेकार वस्तु उक यल उचित ईलच अल नीदुरकु नोळीर, वाचुसावाळा समसेगुल आग जो लॉकुर यहूदिया दा आर आंदुर पहाळी मा ओळेगुल;
जो छत मा आर, आव तान मान्ना टु येनारा ताकोमोर साटी ल्यालमा ईळुबाळुल अदिक बुळ्क होगबाळुल;
अदिक आंदुर जो केई दा आर, आव तान कपळा तरोरसाटी हिंद होगबाळुल.
आ दिनगोळ दा जो व्हाट्या दी ईरोर अदिक जो चिग्द ऊरी हाल कुळ्सतेला ईतीदार, आंदुर साटी आ दिन याट भयानक ईत्‍तव!
अदिक परमेश्वर से प्रार्थना माळतेला ईरी कि ईद सोळ इन दिनगोळ दा आगबाळुल.
यतिकी आ दिन हिंग बरबाद ईनव ईत्‍तव कि दुनिया अन्द सुरूवात टु, जो परमेश्वर रच्यान, ईगासताका ना रा आग्याव अदिक ना बाक यागलु आदव.
अगर प्रभु आ दिनगोळी ईला घटुसायदुन, रा यातोदु प्राणी भी ईला ऊळाईत; लेकीन आ निवळुस्कु आग्यार आ लॉकुर कारण यारी आव निवळुसदुन, आ दिनगोळी गोर्त माळ्यान.
आ समय दा अगर यावारा नीम से अंदान; नोळी, मसीह ईल आन, या नोळी, अल आन, रा विश्वास माळबाळेतीर;
यतिकी ख्वाटा मसीह अदिक ख्वाटा भविष्यवक्ता यदकु निदर्‍यार, अदिक हिंग-हिंग चमत्कार अदिक अदभुत क्याल्सा तोरस्यार कि अगर आग सकुल रा निवळुस्कु आग्यार आ लॉकुरी भी बैकुश बुळुल.
लेकीन नीव सावधान ईरी: नोळी, ना नीमी सप्पा मात पयले टु ना हेळ बुटीन.
“आ दिन दा, आ बरबाद इन बाद्दा दा सुरज अंधार आगेदीत, अदिक चन्द्रमा उजुळ कोळतीदील;
अदिक आकाश टु तारागन बिळली हत्‍तेव; अदिक आकाश ईनव शक्तिगोळी हालुसेदव.”
आग लॉकुर ना मंळसा अन पार उक धोळ्द सामर्थ्य अदिक महिमा अन्द सांगुळ बादल दा बरतेला नोळ्यार.
आ समय आव तानव स्वर्गदूतगोळी कळुकु, पृथ्वी इन ईद भाग टु हुळकु आ भाग ताका, नाकु दिशा दी टु परमेश्वर तान निवळुस्द लॉकुरी जमा माळ्यान.
“अंजीर इन मार टु ईद उदाहरण कली: याग अदुर्द डगाली मुलायम आगताव, अदिक याल्ला होळली हतताव; रा नीव जान्स कोमतीर कि बिसुल इन दिन हात्‍ती आव.”
ईदा प्रकार याग नीव ईव मातगोळी आगतेला नोळीर, रा जान्स कोमी कि नान बरोद समय हात्‍ती आद.
ना नीम से खरा अनतीन कि यागासताका इव सप्पा मातगोळ पुरा आगालव, आगासताका ई पीढ़ी नोर लॉकुर सायतीदील.
आकाश अदिक पृथ्वी टलुसेदित, लेकीन नान मात्‍तगोळ यागलु टलुसतीदिल.
“आ दिन या आ घळी अन्द बारा दा यारू जान्सालुर, ना स्वर्ग ईनव स्वर्गदूत अदिक ना मंळसा अन पार; लेकीन सिर्फ आप्प जान्सतान.
नोळी, सावधान ईरी अदिक जाग्सतेला ईरी; यतिकी नीव जान्सालीर कि अद घळी याग बंदीत.
ईद आ मंळसा अन्द ह्यांग दशा आद, जो यात्रा दा होगाहोती तान मान्ना बिटकु होगुल, अदिक तान दासगोळी अधिकार कोळुल: अदिक हर ऊंद मंळसा अक आऊंद क्याल्सा हेळबुळुल, अदिक चौकीदार उक जाग्सतेला ईरोद आग्या कोळुल.”
इदुरसाटी जाग्सतेला ईरी, यतिकी नीव जान्सालीर कि मान्ना नव मालिक याग बंदान, द्यावगा या आरधा ईळ्लकी, या हुंज कुगतद आ घळी या व्हातुर आगोर से पयले.
हिंग आगबाळुल कि आव अचानक बंदकु नामी मिंगतेला नोळबाळुल.
अदिक जो ना नीम से अनेतीन, अदा सप्पा मुंदुर से अनतीन: “जाग्सतेला ईरी!”
येढ्ढ दिन इन बाद्दा फसह अदिक अखमीरी रोट्टी अन्द हाब्ब आगोद ईरोद. प्रधान याजक अदिक नियम इन गुरु ईद मात इन खोज दा ईरोर कि आऊक ह्यांग कपट देल हुळकु कोनदेव;
लेकीन अनतोगोर, “हाब्ब इन रोज हिंग ईला, ईलारा लॉकुर दा झगळा आगेदीत.”
याग यीशु बैतनिय्याह दा शमौन कोढ़ी यारी कोढ़ इन रोग ईरोद आऊन मान्या ऊमली कुर्तकु ईरोन, आग ऊंद आर्त संगमरमर इन बाटुल दा जटामांसी अन्द बार्र शुद्ध अत्‍तर हुळकु बंदुर; अदिक बाटुल इक मुरूकु अत्‍तर इक यीशु उन ताल्ला मा लपटुसदुर.
लेकीन यारारा यारारा तान मन दा कुळकुळुस्कु अनली कुरतुर, “ईद अत्‍तर इन येती सत्यानाश माळकु आत?
इदुर मा यीशु अंदुन येती ईद अत्‍तर इक मुर सौ दीनार से यक्कुल बार्र दा मारकु कंगालगोळ दा वाटस्कु आग सकोद.” अदिक आंदुर आक इक दनकुस्ली कुरतुर.
यीशु अंदुन, “आकी बिट्ट बुळी; आकी येती सतुसतीर? आक रा नान सांगुळ भलाई माळदुर.
कंगाल नीम सांगुळ हमेशा ईरतार, अदिक नीव याग चाहासीर आग आंदुर से भलाई माळ सकतीर; पर ना नीम सांगुळ हमेशा ईरतीदील.
जो येनारा आक माळसकोर, आक माळदुर; आक नान नळसोद तयारी दा पयले टु ना नांद शरीर मा अत्‍तर मलुस्यार.
ना नीम से खरा माताळतीन कि पुरा दुनिया दा येल्यारा भी खुशखबरी प्रचार माळदुर दा बंदीत, अल आक इन ईद क्याल्सा अन्द चर्चा भी आक इन याद दा माळकु आदीत.”
आग यहूदा इस्करियोती जो हन्नेळ चेलागोळ दा टु ऊंद ईरोन, प्रधान याजकगोळ हात्‍ती होदुन कि यीशु उक आंदुर्द कय देल हुळसुसकु आंदरी सौप्स बुळुल.
आंदुर ईद केळकु खुश आदुर, अदिक आऊक पैस्या कोळोद स्वीकार माळदुर; अदिक आव मवका नोळोन कि आऊक ह्यांगारा भी प्रकार देल हुळसुसकु आंदुर्द कय दा सौप्स बुळुल.
अखमीरी रोट्टी इन हाब्ब इन पयला दिन, यदुर्दा आंदुर फसह दा म्यांडा अन्द पाड्डा अन्द बलिदान माळतोगोर, यीशु उन चेलागोळ आऊक केळदुर, “नी येन चाहासत्या कि नाव होगकु नीन साटी फसह तिनोद तयारी माळेव?”
यीशु तान चेलागोळ दा टु येढ्ढ मुंदरी ईद अनकु कळुदुन, “नगर दा होगी, अदिक ऊंद मंळसा नीर इन माळका नेगुत नीमी सिक्यान, आऊंद हिंद आगेगेतीर;
अदिक आव याता मान्या होदान, आ मान्ना अन्द मालिक से अनेतीर, ‘गुरु अनतान कि पाऊनागोळ्द ईरोद जागा पाऊनागोळ्द कमरा यल आद यदुर्दा ना तान चेलागोळ सांगुळ फसह तिनाईन अद जागा यल आद?’
आव नीमी ऊंद सजुस्कु सजुस्द, अदिक तयार माळ्द धोळ्द म्याकळोद ठिकान तोरस्यान, अल नाम साटी फसह तिनोद तयारी माळेतीर.”
चेलागोळ अल टु होट्टकु नगर दा बंदुर, अदिक ह्यांग यीशु आंदुर से अंदिदुन, हांग अच सिक्त; अदिक आंदुर फसह तिनोद तयारी माळदुर.
याग द्याव आत, रा आव हन्नेळ चेलागोळ सांगुळ बंदुन.
याग आंदुर कुर्तकु ऊमोर, रा यीशु चेलागोळ से अंदुन, “ना नीम से खरा अनतीन कि नीम दा टु ऊंद, जो नान सांगुळ ऊमेत्यान, आव नानी ध्वाका देल हुळसुसकु दुश्मनगोळ कय दा सौप्स कोंडान.”
अदिक चेलागोळ मा उदासी छासेत अदिक आंदुर ऊंद ऊंद माळकु यीशु उक अनली कुरतुर, “येन आव ना हुईन?”
यीशु आंदुर से अंदुन, “आंदुर नीम हन्नेळ दा टु ऊंद आन, जो नान सांगुळ तंळग्या दा कय हाकतान.
यतिकी ना मंळसा अन पार, ह्यांग नान बारा दा लिख्सकु आग्याद, लेकीन आ मंळसा अन मा हाय याऊन द्वारा ना मंळसा अन पार उक हुळसुसकु आदीत अदिक सौप्सकु आदीत! अगर आ मंळसा अन्द जनम अच ईला आगाईत, रा आऊन साटी भला आगाईत.”
याग यीशु अदिक आऊन चेलागोळ ऊमतेला अच ईरोर, आव रोट्टी ताकोंडुन, अदिक परमेश्वर उक धन्यवाद कोटकु मुरदुन, अदिक आव चेलागोळी भी कोट्टुन, अदिक अंदुन, “हुडी, ईद नान शरीर हुन.”
बाक यीशु कटोरा हुळकु परमेश्वर उक धन्यवाद माळदुन, अदिक आंदरी कोट्टुन; अदिक आंदुर सप्पा मुंदुर अदुर दा टु कुळदुर.
अदिक यीशु चेलागोळ से अंदुन, “अद नान खुन हुन, जो हापाळ मुंदुर साटी वाहुसकु आगतद,” ईद प्रमाणित माळतद कि परमेश्वर अदिक मंळसा अन न्याड्या व्हाशोद वाचा अक दर्शुसतद.
“ना नीम से खरा अनतीन कि अंगुर इन रास्सा आ दिन ताका बाक यागलु कुडुतीदील, यागासताका परमेश्वर उन राज्य दा ना व्हाशोद अंगुर इन रास्सा ना कुडुतीदील.”
बाक आंदुर भजन हाळ हाळकु व्हार्या जैतून पहाळी मा होदुर.
आग यीशु चेलागोळ से अंदुन, “नीव नानी बिटकु ओळीर, यतिकी शास्त्र हिंग अच अनतद: ‘ना रखवाला अक कोनाईन, अदिक म्यांडा तितर-बितर आगेदव.’
लेकीन ना तान जित्‍ता आगदुर बाद्दा नीम से पयले गलील इक होगाईन.”
पतरस आऊन से अंदुन, “अगर सब नीनी बिट्टार रा बिट्टार, पर ना नीनी बिटकु होगालीन.”
यीशु आऊन से अंदुन, “ना नीन से खरा अनतीन कि ईंदल्या ईदा ईळ्लक इक हुंज इन येढ्ढ घन कुग्गोर से पयले, नी मुर घन नान इनकार माळ्या.”
बाक पतरस अदिक जोर कोटकु अंदुन, “अगर नानी नीन सांगुळ सायोद भी बिद्दीत, तरी ना नीन इनकार यागलु माळतीदील.” ईदा प्रकार देल अदिक सप्पा मुंदुर भी अंदुर.
बाक यीशु अदिक आऊन चेलागोळ गतसमनी हेसुर इन ऊंद जागा दा बंदुर, अदिक आव तान चेलागोळ से अंदुन, “ईल कुर्तकु ईरी, आगासताका ना प्रार्थना माळतीन.”
अदिक आव पतरस अदिक याकूब अदिक यूहन्ना अक तान सांगुळ ओतुन; अदिक च्याच दुखी अदिक व्याकुल आगली कुरतुन,
अदिक आंदुर से अंदुन, “नान मन च्याच उदास आद, ईल ताका कि ना सायोर मा आईन: नीव ईल रूकसी, अदिक जाग्सतेला ईरी.”
बाक आव थ्वाळासा मुंद होदुन अदिक धरती मा बिदकु प्रार्थना माळली कुरतुन कि अगर आग सकुल रा ईद घळी नान मा टु टल्सेगुल,
अदिक अंदुन, “हे बाबा, हे आप्पा, नीन से सप्पा येनारा आग सकतद; ईद दुख इन कटोरा अक नान हाती टु हटुसबुळ: तौभी ह्यांग ना चाहासतीन हांग ईला, पर जो नी चाहासत्या अदा आगुल.”
बाक यीशु वापस बंदुन अदिक नोळदुन कि मुरू चेलागोळ मिंगेग्यार ईद नोळकु पतरस से अंदुन, “हे शमौन, नी मिंगेत्या? येन नी ऊंद तास भी जाग्स सकिदील?
जाग्सतेला अदिक प्रार्थना माळतेला ईरी कि नीव परीक्षा दा बिळबाळी. आत्मा अन्द रा इच्छा आद, पर मय कमजोर आद.”
अदिक यीशु बाक ओळेदुन अदिक अवा शब्दगोळ्दा प्रार्थना माळली कुरतुन.
बाक यीशु बंदकु आंदरी मिंगत नोळदुन, यतिकी आंदुर अव कण्णगोळ जप देल तुमकु ईरव; अदिक ईला जान्सोर कि आऊक येन उत्‍तर कोट्टेव.
बाक यीशु तिसरा गन बंदकु आंदुर से अंदुन, “ईग भी नीव मिंगेतीर अदिक आराम माळेतीर? नोळी, घळी होट्ट बंदाद; नोळी ना मंळसा अन पार पापीगोळ्द कय देल हुळकु सौप्सकु आगाईन.
येळी, होगाता! नोळी, नानी ध्वाका देल हुळसुस्कु सौप्सावाळा नान हात्‍ती होट्ट बंदान!”
यीशु ईद अनतेला अच ईरोन कि यहूदा जो हन्नेळ चेलागोळ दा टु ऊंद ईरोन, आऊन हात्‍ती बंदुन. अदिक तान सांगुळ प्रधान याजक अदिक शास्त्रीगोळ अदिक स्याणागोळ्द द्वारा ऊंद धोळ्द भीळ कळुकु आगीत, जो तलवार अदिक कोलगोळ हुळकु बंदीदुर.
यीशु उक हुळसुस्कु सौप्सावाळा आंदरी ईद पता कोटीदुन कि याऊक ना चुम्मा ताकोमाईन आवा मंळसा हुन, आऊक हुळकु शंकलीगोळ देल कटकु सावधानी देल वयेतीर ताकी आव ओळ बाळुल.
यहूदा बंदुन, अदिक तुरन्त यीशु उन हात्‍ती होगकु अंदुन, “हे गुरु!” अदिक आऊन चुम्मा ताकोंडुन.
आग आंदुर यीशु मा कय हाक्‍कु आऊक हुडुकोंडुर अदिक कठ कोंडुर.
आंदुर दा टु जो हात्‍ती नीदुरकु ईरोर, ऊंद मंळसा तलवार जेळकु महायाजक उन सेवक मा नळ्सदुन, अदिक आऊंद किव हार्स बुट्टुन.
यीशु आंदुर से अंदुन, “येन ना यावारा अपराधी हुईन, जो नानी हुडोर साटी तलवार अदिक कोलगोळ हुळकु बंदीर?
ना रा हर रोज मंदिर दा नीम सांगुळ ईतकु उपदेश कोळतोगीन, अदिक आग नीव नानी हुळदीदिल: लेकीन ईद इदुरसाटी आग्याद कि शास्त्र अन्द मात पुरा आगुल.”
इव मातगोळ केळकु आऊन सप्पा चेलागोळ आऊक आबना बिटकु वोळेदुर.
ऊंद हारोदव पार तान दंगदंगा मय मा लुंगी होदुकु यीशु उन हिंद-हिंद होगोन; अदिक लॉकुर आऊक हुडोद कोशिश माळदुर.
अदिक आव लुंगी बिटकु नंगा ओळेदुन.
बाक आंदुर यीशु उक महायाजक उन मान्नी तंदुर; अदिक सब प्रधान याजक अदिक स्याणा अदिक नियम इन गुरु आऊन मान्या जमा आगेदुर.
पतरस दुर दुर टु आऊंद हिंद-हिंद महायाजक उन आंगुळ इन बुळ्क ताका होदुन, अदिक आव पहरेदारगोळ सांगुळ कुर्तकु बेक्‍की सेक्सली कुरतुन.
प्रधान याजक अदिक सप्पा यहूदीगोळ्द महासभा यीशु उक कोंद बुळोरसाठी आऊंद विरोध दा गवाही इन खोज दा ईरोर, पर आऊंद विरोध दा यातोद भी सबुत सिकिदील.
यतिकी हापाळ सा लॉकुर यीशु उन विरोध दा ख्वाटा गवाही कोळोर, पर आंदुर्द गवाही ऊंद सारखा ईला ईरोद.
आग येनारा लॉकुर यदकु यीशु उन खिलाप ईद ख्वाटा गवाही कोळली कुरतुर,
“नाव ईऊक ईद अन्त केळेव, ना ईद मंळसागोळ्द कय देल माळ्द ईद मंदिर इक केळ्द बुळाईन, अदिक मुर दिन दा दुसरा माळाईन, जो मंळसागोळ्द कय देल माळकु ईरतीदील.”
ईदुर मा भी आंदुर्द गवाही ऊंद सारखा होटीदिल.
आग महायाजक न्याड्या दा नीदुरकु यीशु से केळदुन, “नी येनु उत्‍तर कोळाल? ई लॉकुर नीन विरोध दा येन गवाही कोळतार?”
लेकीन यीशु सुंगा ईत्‍तुन, अदिक आव येनु उत्‍तर कोटीदील. महायाजक आऊन से मात्‍त केळदुन, “येन नी आ परमधन्य परमेश्वर उन पार मसीह हुय?”
यीशु अंदुन, हाव “ना हुईन: अदिक नीव मंळसा अन पार उक सर्वशक्तिमान इन ऊम्मा कय दी कुर्त, अदिक आकाश इन बादल इन सांगुळ बर्त नोळीर.”
आग महायाजक तानव फळक्या हरकु अंदुन, “ईग नामी यक्कुल गवाहगोळ्द येन जरवत आद?”
“येन नीव केळीदील, कि ईव परमेश्वर उन अपमान माळतान. ईग नीम्द येन राय आद?” आ सप्पा लॉकुर आऊक अपराधी ठहरूसतेला अंदुर, कि ईऊक जीव दण्ड सीक पायजे.
आग यारारा आऊन मा उगुळली कुरतुर, अदिक यारारा आऊन कण्णगोळ मा पट्टी कटकु आऊक बुक्‍का बडुली कुरतुर, अदिक आऊन से अनली कुरतुर, “भविष्यवाणी माळ.” नीनी यार बळदुर, अदिक पहरेदारगोळ आऊक हुळकु क्याबरा बळदुर.
याग पतरस ल्यालमा आंगुळ दा ईरोन, रा महायाजक इन दासीगोळ दा टु ऊंद दासी अल बंदुर.
अदिक आ दासीगीत पतरस उक बेक्‍की सेक्सत नोळकु आऊक टकटकी हचकु नोळदुर अदिक अनली कुरतुर, “नी भी रा आ नासरी यीशु उन सांगुळ ईर्या.”
अदिक आव बदलुसेदुन, अदिक अंदुन, “ना जान्सालीन अदिक ना सम्सालीन कि नी येन अनेत्या.” बाक आव अल टु दरवाजा ताका होदुन; अदिक आटा होती हुंज कुग्त.
आ दासी आऊक नोळकु आंदुर से अंदुर जो आऊन हात्‍ती नीदुरकु ईरोर, “ईव मंळसा आंदुर दा टु ऊंद हुन.”
लेकीन आव मात्‍त बदलुसेदुन. घळी तिमुर बाद्दा दा आंदुर जो हात्‍ती नीदुरकु ईरोर मात्‍त पतरस से अंदुर, “खरा दा नी आंदुर दा टु ऊंद हुय; यतिकी नी गलीली भी हुय.”
आग आव इनकार माळकु अनली कुरतुन कि ना किर्‍या तिनकु खरा अनतीन, “ना आ मंळसा अक, यार्द नीव मातचीत माळेतीर, ना अरालीन.”
बाक तुरन्त दुसरा घन हुंज कुग्त. अदिक पतरस उक अद मात जो यीशु आऊन से अंदिदुन याद बत्‍त: “हुंज इन येढ्ढ घन कुग्गोर से पयले नी मुर घन नान इनकार माळ्या.” अदिक आव ईद मात इक सोचकु आव वर्लली कुरतुन.
व्हातुर आगतेला अच तुरन्त प्रधान याजकगोळ, स्याणागोळ, अदिक शास्त्रीगोळ उलटा सप्पा यहूदी महासभा आपस दा सलाह माळकु यीशु उक कट्सुसदुर, अदिक आऊक वोतकु पिलातुस उन कय दा सौप्सदुर.
पिलातुस आऊन से केळदुन, “येन नी यहूदीगोळ्द राजा हुय?” यीशु आऊक उत्‍तर कोट्टुन, हव “ह्यांग नी खुद अच अनत्या.”
प्रधान याजक आऊन मा हापाळ मात ईनव दोष हच्चोर.
पिलातुस यीशु से मात्‍त केळदुन, “येन नी येनु उत्‍तर कोळाल? नोळ इंदुर नीन मा यास मात ईनव दोष हचीत्यार!”
यीशु फिर भी येनु उत्‍तर कोटीदील; ईल ताका कि पिलातुस उक बळा आश्चर्य आत.
हर ऊंद फसह हाब्ब इन घळी दा पिलातुस यावारा भी ऊंद कैदी इक यारी यहूदी लॉकुर चाहासतोगोर, आऊक आंदुर साठी बिट्टबुळ तोगोन.
बरअब्बा हेसुर ईनव ऊंद मंळसा ईरोन जो आ विद्रोह इन सांगुळ कैदी ईरोन, जो रोमन सरकार उन खिलाप विद्रोह दा हत्या माळीदुर.
अदिक भीळ म्याकुच होगकु पिलातुस से विनती माळली कुर्त, कि ह्यांग नी नाम साटी माळतेला बंद्या हांग अच माळ.
पिलातुस आंदरी उत्‍तर कोट्टुन, “येन नीव चाहासतीर कि ना नीम साटी यहूदीगोळ राजा अक बिट बुळाईन?”
यतिकी पिलातुस जानसोन कि प्रधान याजकगोळ आऊक सिट्ट देल सौप्सीदुर.
लेकीन प्रधान याजकगोळ लॉकुरी येर्सदुर कि आव बरअब्बा अक अच आंदुर साठी बीटबुळुल.
ईद केळकु पिलातुस आंदुर से मात्‍त केळदुन, “रा यारी नीव यहूदीगोळव राजा अनतीर, आऊक ना येन माळाईन?”
आंदुर मात्‍त चिळ्लासदुर, अदिक अंदुर “आऊक क्रूस मा येर्सबुळी!”
पिलातुस आंदुर से अंदुन, “येती ईव येन बुराई माळ्यान?” लेकीन आंदुर मात्‍त अदिक चिल्ळासदुर, “आऊक क्रूस मा येर्सबुळी!”
आग पिलातुस भीळ इक खुश माळोद इच्छा देल, बरअब्बा अक आंदुर साठी बिट्ट बुटुन, अदिक यीशु उक कोळागोळ देल बळकु सौप्सदुर कि क्रूस मा येरसुल.
सैनिकगोळ यीशु उक किला अन्द बुळ्क राज्यपाल उन मान्ना अन्द आंगुळ दा ओतुर जो प्रीटोरियुम कहलुसतद, अदिक बाकी नोर रोमी सिपाईगोळी कारूकु तंदुर.
आग आंदुर आऊक जांभळा रंग इन कपळा हाक्सुसदुर अदिक मुळ्ल इन मुकुट माळकु आऊन ताल्ला मा मंळ्सदुर,
अदिक ईद अनकु आऊक नमस्कार माळली कुरतुर, “हे यहूदीगोळ राजा, नीन जय आगुल!”
आंदुर आऊन ताल्ला मा सरकण्डा बडोर, अदिक आऊन मा ऊग्ळोर, अदिक ट्वांगरा टेक्सकु आऊक प्रणाम माळतेला ईत्‍तुर.
याग आंदुर आऊंद मज्याक हार्सकोंड्डुर, रा आऊन मय मा कळ्व जाभळा रंग इन फळक्या ईळ्सकु आऊन अवा कपळा मात हाक्सुसदुर; अदिक आग आऊक क्रूस मा येरसोर साठी व्हार्या ओतुर.
आंदरी कुरेन ईनव ईरावाळा शमौन हेसुर ईनव मंळसा, हादी मा सिकदुन. आव ऊरी टु बरोन. अदिक आव सिकन्दर अदिक रूफुस उन आप्प ईरोन. सिपाहीगोळ आऊन मा जबरदस्ती दबाव हाकदुर कि आव यीशु उन क्रूस नेगुकु नळदान.
आंदुर यीशु उक गुलगुता हेसुर इन जागा मा तंदुर, यदुर मतलब खोपळी इन जागा हुन.
अल यीशु उक केय मसाला मीसळुस्द अंगुर इन रास्सा कोळली कुरतुर, लेकीन आव ताकोंडीदील.
आग आंदुर आऊक क्रूस मा येर्सदुर अदिक आऊन कपळा मा चिट्ठी गोळ हाक्‍कु, कि यारीक येन सिक्‍कीत, अवरी वाट्स बुटुर.
याग आंदुर आऊक क्रूस मा येर्सदुर रा व्हातरी नव ऊंम्बत मुरदिदव.
अदिक आऊन दोषपत्र लिख्सकु क्रूस मा आऊंद ताल्ला अन्द म्याकुच चिपकुस बुटुर “यहूदीगोळ राजा.”
आंदुर आऊन सांगुळ येढ्ढ डाकूगोळी भी क्रूस मा येर्सदुर, ऊंद डाकू उक ऊमा कय दी अदिक दुसरा डाकू उक डाक्या कय दी क्रूस मा येर्सदुर.
आग पवित्रशास्त्र अन्द अद वचन कि आऊक अपराधीगोळ सांगुळ आळुकु आदीत, पुरा आत.
अदिक हादी मा टु होगावाळेर ताल्ला हालु-हालुस्कु अदिक ईद अन-अनकु आऊंद अपमान माळतोगोर, “वाह. मंदिर इक केळावाळा, अदिक मुर दिन दा माळावाळा!
तान तान इक ऊळ्स अदिक क्रूस मा टु ईळुकु बा.”
ईदा रीति देल प्रधान याजक भी, शास्त्रीगोळ सांगुळ, आपस दा आऊंद मज्याक हार्सकु अनतोगोर, “ईव रा दुसरा अक ऊळस्यान,” लेकीन तान तान इक ऊळ्स सकालुन.
इस्त्राएल इन राजा, मसीह, ईग क्रूस मा टु ईळ्दकु बर कि नाव नोळकु विश्वास माळेव. अदिक जो आऊन सांगुळ क्रूस मा येर्सकु आगीदुर, आंदुर भी आऊन नीम्दा माळतोगोर.
याग दुसरा पहर आत रा पुरा द्याश दा अंधार आगेत अदिक मुर मुरास ताका हांग अच ईत्‍त.
अदिक मुर मुरा दी यीशु हापाळ धोळ्द शब्द दा चिल्ळास्कु अंदुन, “इलोई, इलोई, लमा शबक्तनी?” यदुर्द मतलब हुन, “हे नान परमेश्वर, हे नान परमेश्वर, नी नानी येती बिटबुट?”
आग जो आऊन हात्‍ती ईरोर आंदुर दा टु आरधा लॉकुर ईद केळकु अनली कुरतुर, “नोळी, आव एलिय्याह अक कारेत्यान.”
अदिक ऊंद मंळसा ओळकु स्पंज इक सिरके दा नेनाकदुन, अदिक सरकण्डे मा ईटकु आऊक नेक्सदुन अदिक अंदुन, “थाम्सेगी, नोळाता एलिय्याह आऊक ईळसोर साटी बरतान का ईला.”
आग यीशु धोळ्द शब्द दा चिल्ळास्कु जीव बिट बुटुन.
अदिक मंदिर इन परदा म्याकुच टु ल्यालमा ताका हरूकु येढ्ढ तुकळा आगेत.
जो सुबेदार आऊन मुंद नीदुरकु ईरोन, याग आऊक हिंग चिल्ळास्कु जीव बीळतेला नोळदुन, रा आव अंदुन, “खरा ई आद ईव मंळसा, परमेश्वर उन पार ईरोन!”
हापाळ आर्तेर भी दुर टु नोळतोगोर: आंदुर्दा मरियम मगदलीनी, स्याणेव याकूब अदिक योसेस उन मोय मरियम, अदिक सलोमी ईरोर.
याग आव गलील दा ईरोन रा इंदुर आऊंद हिंद आगेगोर; अदिक आऊंद स्यावा टहल माळतोगोर; अदिक दुसरा हापाळ आर्तेर भी ईरोर, जो आऊन सांगुळ यरूशलेम दा बंदीदुर.
याग द्याव मुळकेत रा इदुरसाटी कि तयार इन दिन ईरोद, जो आराम इन ऊंद दिन पयले ईरतद,
अरिमतिया नव ईरावाळा यूसुफ बंदुन, जो महासभा दव सदस्य ईरोन अदिक तावा परमेश्वर उन राज्य अन्द हादी कायोन. आव हिम्मत माळकु पिलातुस उन हात्‍ती होगकु यीशु उन लाश बेळदुन.
पिलातुस उक आश्चर्य आत कि आऊंद जीव ईट जल्दी होटोत; अदिक आव सुबेदार उक कारूकु केळदुन, “येन आव सोतोग्यान?”
याग आव सुबेदार उन बाय देल हाल केळदुन, रा लाश यूसुफ उक बेळ कोट्टुन.
आग आव मलमल इन ऊंद चादर कोंडुन, अदिक लाश इक ईळ्सकु आ चादर दा गुंळ्सदुन, अदिक ऊंद कब्र दा जो चट्टान दा अगुळकु आगीत ईटदुन, अदिक कब्र अन्द दरवाजा मा ऊंद कल्ल ढकलुसदुन.
मरियम मगदलीनी अदिक योसेस उन मोय मरियम नोळतोगोर कि आऊक येल ईटकु आग्याद.
याग आराम इन दिन बितसेत, रा मरियम मगदलीनी, अदिक याकूब उन मोय मरियम, अदिक सलोमी सुगन्धित अत्‍तर कोंडुर अदिक बंदकु यीशु उन लाश मा हच्चेव.
यहूदीगोळ्द अनुसार हप्ता अन्द पयला दिन आयत्यार इन व्हातर्या अन्द आर मुरा याग सुर्य होळ्त, आंदुर कब्र मा बंदुर,
अदिक आपस दा अनतोगोर, “नाम साटी कब्र अन्द दरवाजा मा टु कल्ल याव ढकलुस्यान?”
कल्ल हापाळ धोळ्द ईरोद. याग आंदुर कण्ण नेगुकु नोळदुर रा कल्ल कब्र टु हटुस्कु ईरोद.
आ आर्तेर याग कब्र अन्द बुळ्क होदुर रा आंदुर ऊंद स्वर्गदूत उक हारोदव मंळसा अन घाई बिळेव कपळा मा ऊमा कय दी कुर्तकु नोळदुर, अदिक हापाळ अंजेदुर.
स्वर्गदूत आंदुर से अंदुर, “अंजबाळी, नीव नासरत इन यीशु उक ढुंढ़सेतीर, याऊक क्रूस मा येर्सकु आगीत. आव जित्‍ता आग्यान, ईल हैलेच; नोळी, ईदा अद जागा हुन, यल आंदुर आऊक ईटीदुर.
लेकीन नीव होगी, अदिक आऊन चेलागोळ अदिक पतरस से अनी कि आव नीम से पयले गलील इक होदान. ह्यांग आव नीम से अंदिदुन, नीव अल्या आऊक नोळीर.”
अदिक आ आर्तेर होटकु कब्र टु वोळेदुर; यतिकी थरथराहट अदिक घबराहट आंदुर मय दा तुम्मेगीत; अदिक आंदुर यारदारा से येनु अंदिदील, यतिकी आंदुर हापाळ अंजकु ईरोर.
आयत्यार इक व्हातुर आगतेला अच यीशु जित्‍ता आगकु पयले मरियम मगदलीनी इक कांळ्सदुन. आकिन दा टु आव येळ दुष्टआत्मागोळ तेगदीदुन.
आक होगकु यीशु उन संगीगोळी जो शोक दा मुळ्ककु ईरोर अदिक वोरलोर, ईद समाचार कोट्टुर.
आंदुर ईद केळदुर कि यीशु जित्‍ता आन अदिक मरियम मगदलीनी आऊक नोळ्यार, रा आंदुर आकिन मातगोळ मा विश्वास माळीदील.
ईदुर बाद्दा दा यीशु दुसरा रूप दा आंदुर दा टु येढ्ढ चेलागोळी याग आंदुर ऊर इन दी होगोर, कांळ्सदुन.
आंदुर भी होगकु दुसरा चेलागोळी ईद समाचार कोट्टुर, लेकीन आंदुर फिर भी आंदुर्द मातगोळ मा विश्वास माळीदील.
यीशु आ हनुन चेलागोळी भी कांळ्सदुन, याग आंदुर ऊमली कुर्तीदुर, कांळ्सदुन, अदिक आंदुर्द अविश्वास अदिक मन इन कठोरता मा आंदरी दनकुसदुन, यतिकी यार आऊंद जित्‍ता आगदुर बाद्दा आऊक नोळीदुर, आंदुर आऊंद विश्वास माळीदिल.
अदिक यीशु चेलागोळ से अंदुन, “नीव पुरा दुनिया दा होगकु पुरा दुनिया अन लॉकुरी खुशखबरी प्रचार माळी.
जो विश्वास माळ्यार अदिक बपतिस्मा ताकोंडार आऊंदा उद्धार आदीत, लेकीन जो विश्वास माळतीदील आऊंद न्याय आदीत अदिक आऊक दोषी ठहरूस्कु आदीत;
विश्वास माळावाळेर दा ईव चिन्ह ईत्‍ताव कि आंदुर नान हेसुर देल दुष्टआत्मागोळी तेगदार, अदिक व्हासा व्हासा भाषा माताळ्यार,
अदिक आंदुर हाव इक नेगु कोंडार, अदिक अगर आंदुर जयर भी कुडु कोंडार रा आंदरी येनु नुकस्‍यान आगतीदील; आंदुर बिमारगोळ मा कय मंळस्यार, अदिक बिमार चंगा आगेदार.”
प्रभु यीशु आंदुर से माताळदुर बाद्दा दा स्वर्ग मा नेगुकु आदुन, अदिक परमेश्वर उन ऊम्मा कय दी कुरतुन.
अदिक आंदुर होटकु हर जागा मा प्रचार माळदुर, अदिक प्रभु आंदुर सांगुळ क्याल्सा माळतेला ईत्‍तुन, अदिक आ चिन्ह अन्द द्वारा जो सांगुळ सांगुळ आगतोगोव, वचन इक मजबूत माळतेला ईरोन. आमीन.
श्रीमान थियुफिलुस, हापाळ सा लॉकुर आ मातगोळी जो नाम न्याड्या दा घळुस्याव, इतिहास लिखसोर साटी कय हच्यार,
ह्यांग कि आंदुर जो पयले टु ना ई मातगोळव नोळावाळेर अदिक खुशखबरी इन प्रचार माळावाळेर सेवक ईरोर, नाम ताका पोहचुसदुर.
इदुरसाटी, थियुफिलुस नानी भी ईद उचित मालूम आत कि आ सप्पा मातगोळ्द पुरा हाल सुरू टु वळ्लीसा-वळ्लीसा जाँच माळकु, आंदरी नीन साटी क्रम इन अनुसार लिख्साईन.
ना ईद इदुरसाटी लिख्सदीन ताकी नीमी पुरा हकिगत यकीन मालूम आगेगुल.
यहूदीगोळव राजा हेरोदेस उन समय अबिय्याह अन्द दल दा जकरयाह हेसुर ईनव ऊंद याजक ईरोन, अदिक आऊन हिंग्स हारून इन वंश इनोर ईरोर आकिन हेसुर इलीशिबा ईरोद.
आंदुर येढ्ढु मुंदुर परमेश्वर उन नजर दा न्यायी ईरोर, अदिक प्रभु उन सप्पा आग्यागोळ मा अदिक सप्पा विधीगोळ मा निर्दोष नळावाळेर ईरोर.
आंदुर्द यातोदु औलाद ईला ईरोद, यतिकी इलीशिबा वांझला ईरोर, अदिक आंदुर येढ्ढु मुंदुर बाट्ट हाळामुंड ईरोर.
याग जकरयाह तान दल इन पारी मा परमेश्वर उन मुंद याजक उन क्याल्सा माळोन,
रा याजकगोळ्द रीति इन अनुसार आऊन हेसुर मा चिट्ठी होळ्त कि प्रभु उन मंदिर दा होगकु धूप होताकुल.
धूप होताका समय लॉकुर्द सप्पा मंडली व्हार्या प्रार्थना माळोद.
आ समय प्रभु उन ऊंद स्वर्गदूत धूप इन वेदी इन ऊम्मा कय दी नीदुरकु आऊन मुंद प्रगट आदुन.
जकरयाह आऊक नोळकु घबरूस्दुन अदिक आऊन मा धोळ्द अंज्क तुम्मेत.
लेकीन स्वर्गदूत आऊन से अंदुन, “हे जकरयाह, अंजबाळ, यतिकी नीन प्रार्थना केळकु आगेग्याद; अदिक नीन हिंग्स इलीशिबा देल नीन साटी ऊंद पार पैदा आदान, अदिक नी आऊन हेसुर यूहन्ना ईटेत.
आऊन जनम इन कारण नीनी खुशी अदिक हर्ष आदीत: अदिक हापाळ लॉकुर आऊन जनम इन कारण खुश आदार,
यतिकी आव प्रभु उन नजर दा महान आदान; अदिक अंगुर इन रास्सा अदिक सारा यागलु कुडुतीदील; अदिक तान मोय इन व्हाट्टा दा टु अच पवित्र आत्मा देल परिपुर्ण आगेदान;
अदिक इस्त्राएलगोळ दा टु हापाळ लॉकुरी आंदुर प्रभु परमेश्वर उन दी वापस तंदान.
आव एलिय्याह अन्द घाई आत्मा अदिक सामर्थ्य दा आगकु आऊन मुंद मुंद नळदान कि आप्प दादागोळ्द मन चिकोर-चिनगेर दी हतकु ईरूल; अदिक आग्या ईला मान्सावाळेर इक न्यायीगोळ्द घाई आंदुर समझ दा तरूल; अदिक प्रभु उन साटी ऊंद योग्य प्रजा तयार माळुल.”
जकरयाह स्वर्गदूत से केळदुन, “ना ईद ह्यांग जानसाईन? यतिकी ना रा हाळाबाट आईन; अदिक नान हिंग्स भी हाळामुंड आगेग्यार.”
स्वर्गदूत आऊक उत्‍तर कोट्टुन, “ना जिब्राईल हुईन, जो परमेश्वर उन मुंद निदुरकु ईरतीन; अदिक नानी नीन से मातगोळी हेळली अदिक नीनी ईद खुशखबरी केळ्सली नानी कळुकु आग्याद.
नोळ, या दिन ताका ई मातगोळ पुरा आगालव, आ दिन ताका नी मौन अवस्था दा ईत्या अदिक माताळ सकतीदिल, यतिकी नी नान मातगोळ्द जो तान समय मा पुरा आदव, ई नान वचनगोळ मा नी विश्वास माळीदिल.”
लॉकुर जकरयाह अन्द हादी कायतेला ईत्‍तुर अदिक आश्चर्य माळली कुरतुर कि आऊक मंदिर दा ईट समय येती हत.
याग आव व्हार्या बंदुन, रा आंदुर से माताळ सकिदील: अत: आंदुर अर्त कोंडुर कि आव मंदिर दा यातोद तरी दर्शन नोळ्यान; अदिक आव अदुर बारा दा आंदुर से संकेत माळतेला ईत्‍तुन, अदिक मुक्‍का आगकु ईतोदुन.
याग आऊन मंदिर इन स्यावा अन्द दिन पुरा आदव, रा आव तान मान्नी होटोदुन.
ई दिनगोळ्द बाद्दा आऊन हिंग्स इलीशिबा व्हाट्या दी ईत्‍तुर; अदिक आक ईद अनकु तान तान इक अईद तिंगुळ ताका होचकु ईटदुर,
अदिक इलीशिबा खुद अच अनतोगोर, कि “ई दिनगोळ दा प्रभु नान मा कृपा नजर माळकु, मंळसागोळी नान अपमान इक दुर माळोर साटी इच प्रभु नान साटी हिंग माळदुन.”
इलीशिबा अन्द गर्भ-अवस्था अन्द आर तिंगुळ दा परमेश्वर उन दी टु जिब्राईल स्वर्गदूत, गलील इन नासरत नगर दा,
ऊंद कुवारा पोर इन हात्‍ती कळुकु आदुन यार्द सगाई यूसुफ हेसुर इन दाऊद उन घराना अन्द ऊंद मंळसा से आगीत: आ कुवारा पोर इन हेसुर मरियम ईरोद.
स्वर्गदूत आकिन हात्‍ती बुळ्क बंदकु अंदुन, “नी धन्य आय, नीन मा परमेश्वर उन अनुग्रह आग्याद! प्रभु नीन सांगुळ आन!”
मरियम आ स्वर्गदूत उन वचन देल हापाळ घबरूसेदुर, अदिक मन दा सोचली कुरतुर कि ईद याता प्रकार इन अभिवादन हुन?
स्वर्गदूत आकिन से अंदुन, “हे मरियम, अंजबाळ, यतिकी परमेश्वर उन अनुग्रह नीन मा आग्याद.
नोळ, नी व्हाट्या दी ईत्या, अदिक नीनी ऊंद पार पैदा आदान; नी आऊन हेसुर यीशु ईटेत.
आव महान ईत्‍तान अदिक परमेश्वर उन पार जो सब से धोड्डेव आन अंदकु आदान; अदिक प्रभु परमेश्वर आऊन आप्प दाऊद उन सिंहासन आऊक कोट्टान,
अदिक आव याकूब ऊंद घराना मा हमेशा राज माळ्यान; अदिक आऊन राज्य अन्द अन्त यागलु आगतीदील.”
मरियम स्वर्गदूत से अंदुर, “ईद ह्यांग आदीत. ना रा यातोवारा भी मंळसा अन्द संपर्क दा हैलेच.”
स्वर्गदूत आक इक उत्‍तर कोट्टुन, “पवित्र आत्मा दी टु नी व्हाट्या दी ईत्या, अदिक परमेश्वर उन सामर्थ्य नीन मा सावली माळीत; इदुरसाटी आ पवित्र जो पैदा आगावाळा आन, परमेश्वर उन पार अंदकु आदान.
अदिक नोळ, नीन कुटुम्ब इनोर इलीशिबा अक भी बुळपन दा पार आगावाळा आन, ईद आकिन, यारी लॉकुर वांझला अनतोगोर आरवा तिंगुळ हुन.
यतिकी परमेश्वर उन साटी येनु असम्भव हैलेच.”
मरियम अंदुर, “नोळ, ना प्रभु उन दासी हुईन, नानी नीन वचन इन अनुसार अच आगुल.” आग स्वर्गदूत आकिन हात्‍ती टु होटोदुन.
आ दिनगोळ दा मरियम यदकु तुरन्त अच पहाळी द्याश दा यहूदा अन्द ऊंद नगर इक होदुर,
अदिक आव जकरयाह अन्द मान्या होगकु मरियम इलीशिबा अक नमस्कार माळदुर.
आग हिंग आत कि ह्यांग इलीशिबा मरियम इन नमस्कार केळदुर, हांग अच चिग्द आकिन व्हाट्या दा हारदुन, अदिक इलीशिबा पवित्र आत्मा देल परिपुर्ण आगेदुर.
अदिक इलीशिबा धोळ्द शब्द दा कारूकु अंदुर, “नी आर्तेर दा धन्य आय, अदिक नीन व्हाट्या अन्द चिग्द भी धन्य आद!
ईद अनुग्रह नानी यल टु आत कि नान प्रभु उन मोय नान हात्‍ती बंदुर?
ह्यांग नीन नमस्कार इन शब्द नान किव मा बित्‍त, हांग अच चिग्द नान व्हाट्या दा खुशी देल हारली हत.
धन्य आर आक यार विश्वास माळदुर कि जो मातगोळ प्रभु उन दी टु आकिन से अंदकु आग्याव, अव पुरा आदव!”
आग मरियम अंदुर, “नान जीवन प्रभु उन बळाई माळतद
अदिक नान आत्मा नान उद्धार माळावाळा परमेश्वर देल खुश आद,
यतिकी आव तान दासी मा नजर ईट्यान; इदुरसाटी नोळी, ईगी टु सप्पा युग-युग इन पीढ़ी नानी धन्य अंदीत,
यतिकी आ शक्तिमान प्रभु नान साटी धोळ्द-धोळ्द क्याल्सा माळ्यान. आऊन हेसुर पवित्र आद,
अदिक आऊन दया आंदुर मा, जो आऊन से अंजतार, पीढ़ी टु पीढ़ी ताका बन्सकु ईरतद.
आव तान भुजा अन्द ताकत तोर्सदुन, अदिक जो तान मन दा घमण्ड माळतोगोर, आंदरी तितर-बितर माळदुन.
आव बलवानगोळी आंदुर्द राज सिंहासनगोळ मा टु केळ्द बुट्टुन; अदिक नम्र लॉकुरी म्याकुच नेगदुन.
आव हस्तकु लॉकुरी वळ्लीद वस्तुगोळ देल संतुष्ट माळदुन, अदिक धनवानगोळी खाली कय तेग्द बुट्टुन.
आव तान सेवक इस्त्राएल उक सम्भाल्स कोंडुन कि तान आ दया अक याद माळुल,
जो अब्राहम अदिक आऊन वंश मा हमेशा ईत्‍तीत, ह्यांग आव नाम आप्प-दादागोळ से अंदिदुन.”
मरियम इलीशिबा अन्द सांगुळ लगभग मुर तिंगुळ ईतकु तान मान्नी वापस बंदुर.
आग इलीशिबा अन्द चिग्द हाळोद समय पुरा आत, अदिक आक पार उक जनम कोट्टुर.
आकिन मान्ना अन्द हात्‍तीवाळेर अदिक कुटुम्बीगोळ ईद केळकु कि प्रभु आकिन मा हापाळ दया माळ्यान, आकिन सांगुळ खुशी मनुस्दुर,
अदिक हिंग आत कि आठवा दिशी आंदुर आ चिग्द ऊंद खतना माळली बंदुर अदिक आऊन हेसुर आऊन आप्प उन हेसुर मा जकरयाह ईटावाळेर ईरोर.
इदुर मा आऊन मोय उत्‍तर कोट्टुर, “ईद ईला; उलटा आऊन हेसुर यूहन्ना ईटकु आगुल.”
आंदुर आकिन से अंदुर, “नीन कुटुम्ब दा यारदु हेसुर ईद हैलेच!”
आग आंदुर आऊन आप्प उक इशारा माळकु केळदुर कि नी आऊन हेसुर येन ईटोद चाहासत्या?
आव लिखसोद पट्टी कारस्कु लिख्स बुट्टुन, “आऊन हेसुर यूहन्ना आद,” अदिक सप्पा लॉकुरी आश्चर्य आत.
आग आ चिग्द उन बाय अदिक ल्यालग्या तुरन्त खुलसेत; अदिक आव माताळली अदिक परमेश्वर उन धन्यवाद माळली कुरतुन.
आऊन आसपास इनोर सप्पा ईरावाळेर मा अंज्क तुम्मेत; अदिक आ सप्पा मातगोळ्द चर्चा पुरा यहूदी इन पहाळी प्रदेश दा फैलुसेत,
अदिक सप्पा केळावाळेर तान-तान मन दा विचार माळकु अंदुर, “ई पार ह्यांग ईतीदान?” यतिकी प्रभु उन कय आऊन मा ईरोद.
आऊन आप्प जकरयाह पवित्र आत्मा देल परिपुर्ण आगेदुन, अदिक आव परमेश्वर उन बातणी कोळली कुरतुन:
“प्रभु इस्त्राएल ईनव परमेश्वर धन्य ईरूल, यतिकी आव तान लॉकुर मा नजर ईटदुन अदिक आंदुर्द छुटकारा माळदुन,
अदिक तान सेवक दाऊद उन घराना दा नाम साटी ऊंद सामर्थ्यकारी उध्दारक कोटान.
आव तान पवित्र भविष्यवक्तागोळ्द द्वारा जो दुनिया अन्द सुरूवात टु आगतेला बंदार, अंदिदुन.
मतलब नाम दुश्मनगोळ से अदिक नाम से नफरत ईटावाळेर्द कय देल नाम उद्धार माळदुन,
आव तान आप्प-दादागोळ से अंदिदुन कि आव दया माळ्यान कि तान पवित्र वाचा अन्द याद माळुल,
अद किर्‍या आव नामव आप्प अब्राहम से तिंदीदुन,
आव नामी ईद कोट्टान कि नाव तान दुश्मनगोळ्द कय दा टु बिटकु,
आऊन मुंद पवित्रता अदिक न्यायीपन देल पुरा जीवन तीम निडर ईतकु आऊन स्यावा माळतेला ईत्‍तेव.
अदिक नी हे पारा, परमेश्वर उन भविष्यवक्ता कहलुस्या, यतिकी नी प्रभु उन हादी तयार माळोर साटी आऊन मुंद-मुंद नळद्या,
कि आऊन लॉकुरी उद्धार इन ग्यान कोट्टान, जो आंदुर्द पापगोळी माफ माळीत.
ईद नाम परमेश्वर उन अदा धोळ्द करूणा देल आग्याद; यदुर कारण म्याकुच टु नाम मा व्हातुर इन उजुळ उदय आदीत,
कि अंधकार अदिक मृत्यु ऊंद सावली दा कुरावाळेर इक प्रकाश कोळुल, अदिक नाम कालगोळी शांती इन हादी मा सरका नळसुल.”
अदिक आ चिग्द धोळ्द अदिक आत्मा दा बलवन्त आगतेला ईत्‍तुन, अदिक इस्त्राएल मा प्रगट आगोद दिन ताका आळीगोळ दा ईत्‍तुन.
आ दिनगोळ दा रोम इन राजा औगुस्तुस उन दी टु आग्या होळ्त कि पुरा रोमन साम्राज्य अन्द लॉकुर्द हेसुर नोंदणी माळकु आगुल.
ईद पयला जनगणना आ समय आत, याग सरकारी अधिकारी क्विरिनियुस हेसुर इन मंळसा सीरिया हेसुर इन नगर इन शासक ईरोन,
सप्पा लॉकुर हेसुर लिखसुसोर साटी तान तान नगर इक होटोदुर.
इदुरसाटी यूसुफ भी दाऊद उन घराना नव ईरोन, इदुरसाटी गलील इन नासरत नगर टु यहूदिया दा दाऊद उन नगर बैतलहम इक होदुन,
कि तान हिंग्स मरियम इन सांगुळ जो व्हाट्या दी ईरोर हेसुर लिखसुसुल.
आंदुर्द अल ईरा समय दा मरियम इन चिग्द हाळोद दिन पुरा आदव,
अदिक मरियम तान पयला चिग्द उक हाळदुर अदिक आ चिग्द उक कपळा दा लपटुसकु चरनी दा ईटदुर; यतिकी आंदुर साटी सरई दा जागा ईला ईरोद.
अदिक आ प्रदेश दा यास चरवाहगोळ ईरोर, जो ईळ्लक इक मैदान दा ईतकु तान तान झुण्ड इन पहरा कोळतोगोर.
अदिक प्रभु उन ऊंद स्वर्गदूत आंदुर हात्‍ती बंदकु नीदरेदुन, अदिक प्रभु उन तेज आंदुर्द नाकु दी चमकुस्त, अदिक आंदुर हापाळ अंजेदुर.
आग स्वर्गदूत आंदुर से अंदुन, “अंजबाळी; यतिकी, ना नीमी हापाळ खुशी इन खुशखबरी केळ्सतीन जो सप्पा लॉकुर साटी ईत्‍तीत,
कि ईंद दाऊद उन नगर दा नीम साटी ऊंद उद्धारकर्ता पैदा आग्यान, अदिक ईवा मसीह प्रभु हुन.
अदिक इदुर्द नीम साटी ईद चिन्ह आद कि नीव ऊंद पार उक कपळा दा लपटुसकु अदिक चरनी दा बिदकु नोळीर.”
आग अचानक आ स्वर्गदूत उन सांगुळ स्वर्गदूतगोळ्द दल परमेश्वर उन स्तुति माळतेला अदिक ईद अनतेला कांळ्सदव,
“आकाश दा परमेश्वर उन महिमा अदिक पृथ्वी मा आ मंळसागोळ देल यार से आव प्रसन्न आन, शांती आगुल.”
याग स्वर्गदूत आंदुर हात्‍ती टु स्वर्ग दी होटोदुर, रा चरवाहगोळ आपस दा अंदुर, “बरी, नाव बैतलहम होगकु ई मात जो आग्याव, अदिक यारी प्रभु नाम मा प्रगट माळ्यान, नोळाती.”
अदिक आंदुर तुरन्त होगकु मरियम अदिक यूसुफ उन हात्‍ती होदुर, अदिक आ चिग्द उक चरनी दा बिदकु नोळदुर.
ईद नोळकु चरवाहागोळ आ मात इक प्रगट माळ बुटुर, जो ई चिग्द उन बारा दा आंदुर से अंदकु आगीत,
अदिक सप्पा लॉकुर आ मातगोळी केळकु जो चरवाहगोळ आंदुर से अंदुर आश्चर्य माळदुर.
लेकीन मरियम ई सप्पा मातगोळी तान दिल दा ईटकु मन दा विचार माळतेला ईत्‍तुर.
चरवाहगोळ ह्यांग स्वर्गदूतगोळ हेळीदुर सब येनारा हांग अच केळकु अदिक नोळकु परमेश्वर उन महिमा अदिक स्तुति माळतेला होटोदुर.
ह्यांग येठ्ठ दिन पुरा आदव अदिक आऊन खतना अन्द समय बत्‍त, रा आऊन हेसुर यीशु ईटकु आत जो स्वर्गदूत आऊन मोय इन गर्भ दा बरोद से पयला अंदिदुन.
याग आंदुर यीशु उक अंदुर, मूसा इजाजत कोटान कि ऊंद मंळसा छोळ चिट्ठी लिख्सकु तान हिंग्स उक तलाक कोळ सकतान. व्यवस्था अन्द अनुसार यूसुफ अदिक मरियम इन तान खुद इन शुद्ध आगव दिन पुरा आदव, रा आंदुर यीशु उक यरूशलेम दा ओतुर कि प्रभु उन मुंद अर्पण माळुल,
ह्यांग कि प्रभु उन व्यवस्था अन्द किताब दा लिख्सकु आद: “हर ऊंद पयला पार परमेश्वर उन साटी पवित्र ठहरूस्यान.”
अदिक प्रभु उन व्यवस्था अन्द वचन इन अनुसार आंदुर: “फंडकी इन ऊंद ज्वाळा, या कबूतर इन येढ्ढ पाड्डगोळ” तंदकु बली येरसुल.
यरूशलेम दा शमौन हेसुर ईनव ऊंद मंळसा ईरोन, अदिक आ मंळसा न्यायी अदिक भक्त ईरोन; अदिक इस्त्राएल इन लॉकुरी ऊळसावाळा अन्द हादी कायोन, अदिक पवित्र आत्मा आऊन मा ईरोद.
अदिक पवित्र आत्मा अन्द द्वारा आऊन बारा दा वादा माळकु आगीत कि यागासताका नी प्रभु उन प्रगट मसीह अक नोळ कोमाल, आगासताका नी सायतीदील.
शिमिओन पवित्र आत्मा अन्द प्रेरणा देल मंदिर दा बंदुन; अदिक याग मोय अदिक आप्प व्यवस्था अन्द विधी इक पुरा माळोर साटी चिग्द यीशु उक मंदिर दा तंदुर,
आग आव यीशु उक क्वारा दा हुळदुन अदिक परमेश्वर उक धन्यवाद माळकु अंदुन:
“हे प्रभु, ईग तान दास उक नी जो वादा माळीद अदुर अनुसार शांती देल सायगोळ,
यतिकी नान कण्णगोळ नीन उद्धार इक नोळ कोंडाद,
यदरी नी सप्पा प्रदेश इन लॉकुर्द मुंद तयार माळ्या,
कि आव अन्य गैरयहूदीगोळी सच्चाई प्रगट माळावाळा प्रकाश कोळोर साटी ज्योति, अदिक नीन निजी जात इस्त्राएल इन साटी महिमा आगुल.”
आऊन आप्प अदिक मोय आ मातगोळ देल जो शिमिओन अनतोगोन, आश्चर्य माळतोगोर.
आग शमौन आंदरी आशीष कोटकु यीशु उन मोय मरियम से अंदुन, “नोळ, ई पार उक इस्त्राएल दा हापाळ मुंदुर्द बिळोद, अदिक येळोद साटी, अदिक ऊंद हिंग चमत्कार आगोर साटी ठहरूसकु आग्याद, यार्द विरोध दा मातगोळ हेळकु आदाव.
इदुर देल हापाळ लॉकुर मन दा विचार प्रगट आदव उलटा नीन दिल भी दुखगोळ देल तुमकु आदीत.”
आशेर इन गोत्र दा टु हन्नाह हेसुर इन फनूएल उन पोर ऊंद भविष्यवक्तागित ईरोर. आक हापाळ हाळामुंड ईरोर, अदिक मदा आगदुर बाद्दा येळ वर्ष तान गांड्ड उन सांगुळ ईत्‍तुर बाद्दा आकिन गांड्ड सोतोगिदुन.
ईग आक चौर्‍यासी वर्ष टु रांड्या ईरोर: अदिक आक मंदिर इक ईला बिळतोगोर, लेकीन ईळ्लक-हागुल उपास अदिक प्रार्थना माळ माळकु स्यावा दा हतकु ईरतोगोर.
अदिक आक आ घळी अल बंदकु प्रभु उन धन्यवाद माळली कुरतुर, अदिक आ सप्पा मुंदुर से, जो यरूशलेम इन लॉकुर्द छुटकारा अन्द हादी कायतोगोर, आ चिग्द उन बारा दा मातगोळ हेळली कुरतुर.
याग आंदुर प्रभु उन व्यवस्था अन्द अनुसार सब येनारा पुरा माळ कोंडुर रा गलील दा तान नगर नासरत इक होटोदुर.
अदिक आ चिग्द वाढ़ुस्त, अदिक बलवन्त आग्त, अदिक बुद्धी देल परिपुर्ण आग्त होदुन; अदिक परमेश्वर उन अनुग्रह आऊन मा ईरोद.
यीशु उन मोय अदिक आप्प हर वर्ष फसह अन्द हाब्ब दा यरूशलेम होगतोगोर.
याग यीशु हन्नेळ वर्ष ईनव आदुन, रा आंदुर हाब्ब इन रीति इन अनुसार यरूशलेम इक होदुर.
याग आंदुर आ दिनगोळी पुरा माळकु वापस बरली आदुर, रा स्याण पार यीशु यरूशलेम दा ईतोदुन; अदिक ई मात आऊन मोय अदिक आप्प उक मालूम ईला ईरोद.
आंदुर ईद सम्सकु कि आव दुसरा यात्रीगोळ सांगुळ इतिदान, ऊंद रोज इन हादी नळदोदुर: अदिक आऊक तान कुटुम्बगोळ अदिक जान पयचान वाळेर्द हात्‍ती ढुंढ्सली कुरतुर.
पर याग आव सिकिदील, रा ढुंढ्सत-ढुंढ्सत मात्‍त यरूशलेम इक होटोदुर,
अदिक मुर दिन इन बाद्दा आंदुर आऊक मंदिर दा उपदेश कोळावाळेर्द न्याड्या दा कुर्त, अदिक आंदुर केळ्त, अदिक आंदुर से प्रश्न माळतेला नोळदुर.
यास आऊन केळतोगोर, आंदुर सप्पा आऊन समझ अदिक आऊन उत्‍तरगोळ देल चकित ईरोर.
आग आंदुर आऊक नोळकु चकित आदुर अदिक आऊन मोय आऊन से अंदुर, “हे पारा, नी नाम से येती हिंग व्यवहार माळ्द? नोळ, नीन आप्प अदिक ना व्याकुल आगकु नीनी ढुंढसेव?”
यीशु आंदुर से अंदुन, “नीव नानी येती ढुंढ्सीर? येन नीव ईला जान्सीर कि नानी तान आप्प उन भवन दा ईरोद जरूरी आद?”
लेकीन जो मात आव आंदुर से अंदुन, आंदरी आ मात समसिदिल.
आग यीशु आंदुर सांगुळ होदुन, अदिक नासरत नगर दा बंदुन, अदिक आंदुर बस दा ईत्‍तुन; अदिक आऊन मोय ई सप्पा मातगोळ तान मन दा ईटदुर.
अदिक यीशु बुद्धी अदिक मय देल डील-डोल, अदिक परमेश्वर अदिक मंळसा अन्द अनुग्रह दा वाळुसली कुरतुन.
तिबिरियुस रोमन इन राज्य अन्द पंद्रावा वर्ष दा पुन्तियुस पिलातुस यहूदिया अन्द न्यायाधीश ईरोन, अदिक गलील दा हेरोदेस, इतूरैया अदिक त्रखोनीतिस द्याश दा आऊन वार्ट फिलिप्पुस, अदिक अबिलेने दा लिसानियास, चौथाई इन राजा ईरोर,
अदिक याग हन्ना अदिक कैफा महायाजक ईरोर, आ समय दा परमेश्वर उन वचन आळी दा जकरयाह अन्द पार यूहन्ना अन्द हात्‍ती पोहचुस्त.
बपतिस्मा कोळावाळा यूहन्ना यरदन इन आसपास इन सप्पा प्रदेश दा होगकु, पश्चाताप माळी, बपतिस्मा ताकोमी बाक परमेश्वर नीम पापगोळी माफ माळ्यान, हिंग प्रचार माळ्त टेटदुन.
ह्यांग यशायाह भविष्यवक्ता अन्द माताळ्द वचनगोळ किताब दा लिख्सकु आव: “आळी दा ऊंद कारावाळा अन्द आवाज केळ बरेत्याद कि, ‘प्रभु उन हादी तयार माळी, अदिक आऊन यात्रा अन्द साटी सळकगोळी सरका माळी.
हर ऊंद घाटी तुमकु आदीत, अदिक हर ऊंद पहाळी अदिक टीला ल्यालमा माळकु आदीत; अदिक जो वाकळा आद अद सीधा, अदिक जो म्याकुच आद अद ल्यालमा अदिक जो ल्यालमा आद अद म्याकुच अदिक अद चौरस हादी बनसीत.
अदिक हर ऊंद मंळसा परमेश्वर उन उद्धार इक नोळीत.’”
जो भीळ इन भीळ आऊन हात्‍ती बपतिस्मा ताकोमली होटकु बरतोगोद, आंदुर से यूहन्ना अनतोगोन, “हे हाव इन चिकोरा, याव नीमी चतरा माळ बुटुन कि परमेश्वर उन बरावाळा प्रकोप देल ओळी?
इदुरसाटी हिंग मातगोळ माळी जो नीम पश्चाताप इक तोर्सतद, अदिक तान तान मन दा ईद विचार माळबाळी कि नाम आप्प अब्राहम हुन; यतिकी ना नीम से अनतीन कि परमेश्वर ई कल्लगोळ देल भी अब्राहम उन साटी औलाद पैदा माळ सकतान.
ईग कोळ्ली मार्रगोळ्द जळी मा ईटकु आद, इदुरसाटी जो-जो मार्र वळ्लीद काय तराल, अदरी कळकु अदिक बेक्‍की दा हाक्‍कु आदीत.”
आग लॉकुर आऊन से केळदुर, “रा नाव येन माळेव?”
आव आंदरी उत्‍तर कोट्टुन, “यार्द हात्‍ती येढ्ढ कुळता आव, आव आऊक ऊंद कुळता कोळुल यार्द हात्‍ती हैलेच अदिक यार्द हात्‍ती तिनोद आद, आव भी हिंग अच माळुल.”
कर ताकोमावाळेर भी बपतिस्मा ताकोमली बंदुर, अदिक आऊन से केळदुर, “हे गुरु, नाव येन माळेव?”
आव आंदुर से अंदुन, “जो नीम साटी ठहरूसकु आग्याद, अदुर से यक्कुल ताकोम बाळेतीर.”
सिपाहीगोळ भी आऊन से ईद केळदुर, “नाव येन माळेव?” यूहन्ना आंदुर से अंदुन, “यारदारा मा दबाव हाक्‍कु आऊन से पैस्या ताकोमबाळी अदिक ख्वाटा दोष हचबाळी, लेकीन तान रोजी देल अच संतुष्ट ईरी.”
याग लॉकुर आस हचकु ईरोर, अदिक सप्पा तान तान मन दा यूहन्ना अन्द बारा दा विचार माळोर कि येन ईवा रा मसीह आलच,
रा बपतिस्मा कोळावाळा यूहन्ना आ सप्पा मुंदुर से अंदुन, “ना रा नीमी नीर देल बपतिस्मा कोळतीन, लेकीन आव बरावाळा आन जो नान से यक्कुल ताकतवर आन; ना रा ई लायक भी हैलेच कि आऊन केरू उन बंध खोल्स सकाईन. आव नीमी पवित्र आत्मा अदिक बेक्‍की देल बपतिस्मा कोट्टान.
आऊन मार्र, आऊन कय दा आद; अदिक आव तान केई वळ्लीद तरीका देल साफ माळ्यान; अदिक तान गोदीगोळी रा ढ्वाला दा जमा माळ्यान; लेकीन भूसा अन्द गवान्डा अक आ बेक्‍की दा होताक्यान जो यागलु नुनाल्द.”
इदुरसाटी आव हापाळ सा शिक्षा कोट कोटकु लॉकुरी चेतावनी कोळतोगोन कि तान हादी बदलुसुल.
लेकीन याग आव चौथाई द्याश इन राजा हेरोदेस उक आऊन वार्ट फिलिप्पुस उन हिंग्स हेरोदियास इन बारा दा अदिक सप्पा कुकर्मगोळ्द बारा दा जो आव माळीदुन, फटकार्सदुन,
रा हेरोदेस आ सप्पा देल वाढ़ुस्कु ईद कुकर्म भी माळदुन कि बपतिस्मा कोळावाळा यूहन्ना अक बंदीगृह दा हाक बुट्टुन.
याग सप्पा लॉकुर बपतिस्मा ताकोंडुर अदिक यीशु भी बपतिस्मा ताकोमकु प्रार्थना माळोन, रा स्वर्ग खुल्सेत,
अदिक पवित्र आत्मा कबूतर इन घाई आऊन मय मा ईळुत, अदिक स्वर्ग टु ईद आकाशवाणी आत कि: “नी नान प्रिय पार हुय, ना नीन देल हापाळ खुश आईन.”
याग यीशु खुद उपदेश कोळली कुरतुन, रा लगभग तीस वर्ष ईनव ईरोन ह्यांग लॉकुर सम्सतोगोर अदिक यीशु यूसुफ ईनव पार ईरोन; अदिक यूसुफ एली नव,
अदिक एली मत्‍तात ईनव, अदिक मत्‍तात लेवी नव, अदिक लेवी मलकी नव, अदिक मलकी यन्ना नव, अदिक यन्ना यूसुफ ईनव,
अदिक यूसुफ मत्‍तित्याह नव, अदिक मत्‍तित्याह आमोस ईनव, अदिक आमोस नहूम ईनव, अदिक नहूम असल्याह नव, अदिक असल्याह नोगह ईनव,
अदिक नोगह मात ईनव, अदिक मात मत्‍तित्याह नव, अदिक मत्‍तित्याह शिमी नव, अदिक शिमी योसेख ईनव, अदिक योसेख योदाह ईनव,
अदिक योदाह यूहन्ना नव, अदिक यूहन्ना रेसा नव, अदिक रेसा जरूब्बाबिल ईनव, अदिक जरूब्बाबिल शालतिएल ईनव, अदिक शालतिएल नेरी ईनव,
अदिक नेरी मलकी नव, अदिक मलकी अद्दी नव, अदिक अद्दी कोसाम ईनव, अदिक कोसाम इलमोदाम ईनव, अदिक इलमोदाम एर ईनव,
अदिक एर यहोशू नव, अदिक यहोशू इलाजार ईनव, अदिक इलाजार योरीम ईनव, अदिक योरीम मत्‍तात ईनव, अदिक मत्‍तात लेवी नव,
अदिक लेवी शमौन ईनव, अदिक शमौन यहूदा नव, अदिक यहूदा यूसुफ ईनव, अदिक यूसुफ योनान ईनव, अदिक योनान इल्याकीम ईनव,
अदिक इलयाकीम मलेआह ईनव, अदिक मलेआह मिन्नाह ईनव, अदिक मिन्नाह मत्‍तात ईनव, अदिक मत्‍तात नातान ईनव, अदिक नातान दाऊद ईनव,
अदिक दाऊद यिशै ईनव, अदिक यिशै ओबेद ईनव, अदिक ओबेद बोअज ईनव, अदिक बोअज सलमोन ईनव, अदिक सलमोन नहशोन ईनव,
अदिक नहशोन अम्मीनादाब ईनव, अदिक अम्मीनादाब अरनी नव, अदिक अरनी हिस्त्रोन ईनव अदिक हिस्त्रोन फिरिस ईनव, अदिक फिरिस यहूदा नव,
अदिक यहूदा याकूब ईनव, अदिक याकूब इसाहक ईनव, अदिक इसहाक अब्राहम ईनव, अदिक अब्राहम तिरह ईनव, अदिक तिरह नाहोर ईनव,
अदिक नाहोर सरूग ईनव, अदिक सरूग रऊ नव, अदिक रऊ फिलिग ईनव, अदिक फिलिग एबिर ईनव, अदिक एबिर शिलह ईनव,
अदिक शिलह केनान ईनव, अदिक केनान अरफक्षद ईनव, अदिक अरफक्षद शेम ईनव, अदिक शेम नूह नव, अदिक नूह लिमिक ईनव,
अदिक लिमिक मथूशिलह ईनव, अदिक मथूशिलह हनोक ईनव, अदिक हनोक यिरिद ईनव, अदिक यिरिद महललेल ईनव, अदिक महललेल केनान ईनव,
अदिक केनान एनोश ईनव, अदिक एनोश शेत ईनव, अदिक शेत आदम ईनव, अदिक आदम परमेश्वर उन पार ईरोन.
बाक यीशु पवित्र आत्मा देल परिपुर्ण आगकु यरदन गांगा टु वापस बंदुन.
अदिक चालीस दिन ताका आत्मा अन्द कल्सदुर देल सुनसान जागा दा टेटाळतेला ईत्‍तुन; अदिक शैतान आऊन परीक्षा माळतेला ईत्‍त. आ दिनगोळ दा यीशु येनु तंदिदील, अदिक याग अव दिन पुरा आदव, रा आऊक हसु हत.
आग शैतान यीशु उक अंदुन, “अगर नी परमेश्वर उन पार हुय, रा ई कल्ल देल अन, कि रोट्टी आगेगुल.”
यीशु आ शैतान उक उत्‍तर कोट्टुन, “शास्त्र दा लिख्सकु आद: मंळसा सिर्फ रोट्टी देल अच जित्‍ता ईरतीदील.”
बाक शैतान यीशु उक ऊंद हापाळ ऊँचा पहाळी मा ओईत अदिक आऊक घळी तिमुर दा दुनिया अन्द सप्पा राज्य तोर्स बुळ्त,
अदिक आग शैतान यीशु से अंत, “ना ई सप्पा अधिकार, अदिक सप्पा वैभव ना नीनी कोट बुळाईन, यतिकी अद नानी सोपस्कु आग्याद: अदिक ना यारी चाहासतीन आऊक कोट बुळतीन.
इदुरसाटी अगर नी बांगकु नानी प्रणाम माळ्या, रा ई सप्पा अपमान आगेदीत.”
यीशु आ शैतान उक उत्‍तर कोट्टुन, “शास्त्र दा लिख्सकु आद, ‘नी तान प्रभु परमेश्वर उन भक्ति माळ; सिर्फ आऊंदा उपासना माळ.’”
आग आ शैतान यीशु उक यरूशलेम दा वोतकु मंदिर इन स्यांडा मा नीदरूस्त, अदिक आऊन से अंत, “अगर नी परमेश्वर उन पार हुय, रा तान तान इक ईल टु ल्यालमा केळ्दबुळ.
यतिकी शास्त्र दा लिख्सकु आद: ‘आव नीन बारा दा तान स्वर्गदूतगोळी आग्या कोट्टान, कि आंदुर नीन रक्षा माळुल.’
अदिक हिंग भी अंदकु आग्याद, ‘आंदुर नीनी तुरन्त तान कयगोळ दा नेगु कोंडार, ताकी नीन कालगोळी कल्ल देल ठेस हतबाळुल.’”
यीशु आऊक उत्‍तर कोट्टुन, “शास्त्र दा ईद भी लिख्सकु आद: ‘नी तान प्रभु परमेश्वर उन परीक्षा माळबाळ.’”
याग शैतान सप्पा परीक्षा माळकोम्त, आग थ्वाळासा समय इन साटी आऊन हात्‍ती टु होटोत.
बाक यीशु आत्मा अन्द सामर्थ्य देल तुमकु मात्‍त गलील दा बंदुन, अदिक आऊन चर्चा आसपास इन सप्पा प्रदेश दा फैलुसेत.
यीशु आंदुर्द यहूदी लॉकुर्द सभागृहगोळ दा उपदेश कोळतेला ईत्‍तुन, अदिक सप्पा मुंदुर आऊन बळाई माळतोगोर.
बाक यीशु नासरत नगर दा बंदुन, यल आव स्याण टु धोड्डेव आगीदुन; अदिक तान रीति इन अनुसार आराम इन दिन यहूदी लॉकुर्द सभागृह दा होगकु वाचुसोर साटी नीदुरदुन.
अदिक यशायाह भविष्यवक्ता अन्द किताब आऊक कोटकु आत, अदिक आव किताब खोल्सकु, अद जागा तेगदुन यल हिंग लिख्सकु ईरोद:
“प्रभु उन आत्मा नान मा ईळ्दाद, इदुरसाटी कि आव कंगालगोळी खुशखबरी केळसोर साटी आव नान अभिषेक माळ्यान, अदिक नानी इदुरसाटी कळ्यान कि बंदीगोळी छुटकारा अन्द घोषणा अदिक कुढ्ढगोळी नोळोद खुशखबरी प्रचार माळाईन अदिक दलितगोळी बिळसुसाईन,
अदिक परमेश्वर उन कृपा दृष्टी इन वर्ष इन घोषणा माळाईन.”
आग आव किताब बंद माळकु सेवक उन कयगोळ दा कोट बुट्टुन अदिक कुर्तोदुन; अदिक यहूदी लॉकुर्द सभागृह अन्द सप्पा लॉकुर आऊक तार कोटकु नोळोर.
आग आव आंदुर से अनली कुरतुन, “ईंदल्या अच ईद लेखा ना वाचुसदिन अदिक नीम केळदुर देल पुरा आग्याद.”
सप्पा लॉकुर आऊन वाहवाही माळदुर, अदिक जो अनुग्रह नव मातगोळ आऊन बाय दा टु होळतोगोव, आ मातगोळ देल अचम्भित आदुर; अदिक अनली कुरतुर, “येन ईव यूसुफ उन पार आलच?”
यीशु आंदुर से अंदुन, “नीव नान बारा दा ई उदाहरण अंदीर कि ‘हे वैद्य, पयले तान तान इक वळ्लीद माळ! नाव केळेव कि जो येनारा नी कफरनहूम दा माळ्या, अद ईल तान नगर दा भी माळ.’”
अदिक आव अंदुन, “ना नीम से खरा माताळतीन यावारा भी भविष्यवक्ता अक तान द्याश दा मान सम्मान सिकाल.”
लेकीन ना नीम से जो खरा आद अद माताळतीन कि एलिय्याह अन्द दिनगोळ दा याग साळे मुर वर्ष ताका आकाश बंद ईरोद ईल ताका सूखा बित्‍त अदिक इस्त्राएल द्याश दा भयंकर अकाल बित्‍त, रा इस्त्राएल दा हापाळ सा रांड्यागितेर ईरोर.
“लेकीन एलिय्याह अक आंदुर दा टु यारदारा मंळसा अन्द हात्‍ती कळुकु आगीदील, सिर्फ सैदा अन्द सारफत नगर दा ऊंद रांड्यागित इन हात्‍ती आऊक कळुकु आगीत.
अदिक एलीशा भविष्यवक्ता अन्द काल दा इस्त्राएल दा ईरतोगोर आंदुर हापाळ लॉकुर कोढ़ इन बिमारी देल ईरोर, लेकीन सीरिया नव ईरावाळा नामान सीरियाई इक बिटकु सप्पा मुंदरी शुद्ध माळकु आत.”
ईव मातगोळ केळतेला अच यास यहूदी लॉकुर्द सभागृह दा ईरोर, सप्पा लॉकुर सिट्ट दा बंदुर,
अदिक आंदुर यदकु आऊक ऊरा दा टु व्हार्या तेगदुर, अदिक यात्‍ता पहाळी मा आऊन ऊर बसुस्कु ईरोद, अदुर्द स्यांडा मा ओतुर कि आऊक अल टु ल्यालमा भीळ सक्‍केव.
लेकीन आव आंदुर न्याड्या दा टु होटकु होटोदुन.
बाक यीशु गलील इन कफरनहूम नगर इक होटोदुन; अदिक आराम इन दिन लॉकुरी उपदेश कोळोन.
आंदुर आऊन उपदेश देल सट्ट आगेदुर यतिकी आऊन वचन अधिकार देल माताळव.
यहूदी लॉकुर्द सभागृह दा ऊंद मंळसा ईरोन, यारदा दुष्टआत्मा ईरोद आ दुष्टआत्मा जो परमेश्वर उन मुंद अशुध्द ठहरूसतद, आव धोळ्द शब्द देल चिल्ळासली कुरतुन,
“हे यीशु नासरी, नामी नीन से येन क्याल्सा? येन नी नामी नाश माळली बंद्या? ना नीनी जान्सतीन नी याव हुय? नी परमेश्वर उन पवित्र जन हुय!”
यीशु आऊक दनकुसकु अंदुन, “सुंगा ईर, अदिक आऊन दा टु होटबुळ!” आग दुष्टआत्मा आऊक न्याड्या दा पटकुसकु बिना हानि पोहचुस्त आऊन दा टु होट्ट बुळ्त.
इदुर मा सप्पा लॉकुर इक अचम्भा आत, अदिक आंदुर आपस दा मातचीत माळकु अनली कुरतुर, “ईद ह्यांग वचन हुन? यतिकी आव अधिकार अदिक सामर्थ्य इन सांगुळ अशुध्द आत्मागोळी आग्या कोळतान, अदिक आ दुष्टआत्मा आत्मागोळ होट बुळताव.”
ई प्रकार देल नाकु दिशा दी यीशु उन चर्चा आगली कुरतव.
यीशु यहूदी लॉकुर्द सभागृह दा टु यदकु शमौन उन मान्नी होदुन. शमौन उन आत्‍त ज्वर इन बिमारी देल बिदकु ईरोर, अदिक आंदुर आकिन साटी यीशु उक विनती माळदुर.
यीशु आकिन हात्‍ती नीदुरकु मय इक दनकुसदुन अदिक मय ईळदोदव, अदिक आक तुरन्त यदकु आंदुर्द स्यावा-पानी माळली कुरतुर.
द्यावगान होती, याता-याता मान्या लॉकुर अलग अलग प्रकार इन बिमारीगोळ देल बिदकु ईरोर, आंदुर सब आंदरी आऊन हात्‍ती तंदुर, अदिक यीशु ऊंद ऊंद मा कय ईटकु आंदरी चंगा माळदुन.
अदिक दुष्टआत्मागोळ भी चिल्ळासव अदिक ईद अनतेला कि, “नी परमेश्वर उन पार हुय,” हापाळ मुंदुर दा टु होट बुट्टव. पर यीशु अवरी दनकुसदुन अदिक माताळ गोटीदील, यतिकी आ अशुध्द आत्मागोळ जानसव कि आव मसीह हुन.
याग व्हातुर आत रा यीशु होटकु ऊंद सुनसान जागा दा होटोदुन, अदिक भीळ इन भीळ आऊक ढुंढ्सतेला आऊन हात्‍ती बत्‍त, अदिक यीशु उक रोक्सली कुरतुर कि आव आंदरी बिटकु होगबाळुल.
लेकीन यीशु आंदुर से अंदुन, “नानी दुसरा नगरगोळ दा भी परमेश्वर उन राज्य इन खुशखबरी केळसोद जरूरी आद, यतिकी नानी इदुर्दा साटी कळुकु आग्याद.”
अदिक यीशु गलील इन प्रदेश दा अदिक सप्पा यहूदीगोळ्द यहूदी लॉकुर्द सभागृहगोळ दा प्रचार माळतेला ईत्‍तुन.
याग भीळ परमेश्वर उन वचन केळोर साटी आऊन मा बिळली आगतोगोद, अदिक यीशु गन्नेसरत इन झील इन किनारा मा नीदुरकु ईरोन, रा हिंग आत
कि आव झील इन किनारा दा येढ्ढ ड्वांगागोळी हतकु ईरव अवरी नोळदुन, अदिक मेन हुडावाळेर अऊर मा टु ईळुकु जार तोळोर.
आ ड्वांगागोळ दा टु ऊंद मा, जो शमौन उन ईरोद, येरकु यीशु आऊन से विनती माळदुन कि किनारा टु थ्वाळासा सरकुसकु नळु. आग आव कुर्तकु लॉकुरी ड्वांगा मा टु उपदेश कोळली कुरतुन.
याग यीशु उन मातगोळ हेळकु आदव रा आव शमौन उक अंदुन, “खोल नीर दा होग, अदिक मेन हुडोर साटी तान जार हाक्‍क.”
शमौन यीशु उक उत्‍तर कोट्टुन, “हे स्वामी, नाव पुरा ईळ्लक तीम मेहनत माळदेव अदिक येनु सिक्‍कीदील; तरी नीन कयना देल ना जार हाकतीन.”
याग आंदुर हिंग माळदुर, रा हापाळ मेनगोळ जार दा बंदव, अदिक आंदुर्द जार हरूली कुर्त.
इदुर मा आंदुर तान संगीगोळी जो दुसरा ड्वांगा मा ईरोर, आंदरी कारदुर कि बंदकु नाम मदत माळी, अदिक आंदुर बंदकु येढ्ढु ड्वांगागोळी इल ताका तुमदुर कि आ ड्वांगागोळ मुळ्कली कुरतव.
ईद चमत्कार नोळकु शमौन पतरस यीशु उन काल मा बिद्दुन अदिक अंदुन, “हे प्रभु, नान हात्‍ती टु होटोग, यतिकी ना पापी मंळसा आईन!”
यतिकी ईस मेनगोळ हुळदुर देल आऊक अदिक आऊन संगीगोळी हापाळ अचम्भा आत,
अदिक हांग अच जब्दी इन पार याकूब अदिक यूहन्ना अक भी, जो शमौन उन भागीदार ईरोर, अचम्भा आत. आग यीशु शमौन से अंदुन, “अंजबाळ; ईगी टु नी मंळसागोळी परमेश्वर उन राज्य दा तंद्या.”
अदिक आंदुर ड्वांगागोळी किनारा मा तंदुर अदिक सप्पा येनारा बिटकु आऊन हिंद होटोदुर.
ऊंद घन याग यीशु यातोदारा तरी नगर दा ईरोन, आग आऊन हात्‍ती ऊंद मंळसा बंदुन; यारी कोढ़ इन रोग हतकु ईरोद, आव यीशु उक नोळकु आऊन काल मा बिद्दुन, अदिक विनती माळदुन, “हे प्रभु, अगर नी चाहास्या रा नानी शुद्ध माळ सकत्या.”
यीशु कय मुंद माळकु आऊक मुटदुन अदिक अंदुन, “ना चाहसतीन, कि नी शुद्ध आगेग.” अदिक आऊन कोढ़ इन रोग तुरन्त दूर आगेत.
यीशु आऊक आग्या कोट्टुन, “यारीकु हेळबाळेत, लेकीन होगकु तान तान इक याजक उक तोर्स, अदिक तान शुद्ध आगोद बारा दा जो येनारा मूसा नीनी आग्या कोटान अदरी भेंट येर्स कि आंदुर मा गवाही आगुल.”
लेकीन यीशु उन चर्चा दुर दुर ताका फैलुस्तेला होगोद, अदिक भीळ इन भीळ आऊन मातगोळ केळोर साटी अदिक तान बिमारीगोळ देल चंगा आगोर साटी जमा आत.
लेकीन आव आळीगोळ दा येल्यारा भी ब्यार्र होगकु प्रार्थना माळतोगोन.
ऊंद दिन हिंग आत कि यीशु उपदेश कोळोन, अदिक फरीसी अदिक व्यवस्थापक अल कुर्तकु ईरोर जो गलील अदिक यहूदिया अन्द हर ऊंद ऊरा टु अदिक यरूशलेम टु बंदीदुर, अदिक चंगा माळोर साटी प्रभु उन सामर्थ्य यीशु उन सांगुळ ईरोद.
आ समय हापाळ लॉकुर ऊंद मंळसा अक जो लकवा अन्द रोगी ईरोन, व्हर्स मा नेगुकु तंदुर, अदिक आंदुर आऊक बुळ्क वयली अदिक यीशु उन मुंद ईटोद उपाय ढुढ़सोर.
पर याग भीळ इन कारण आऊक बुळ्क वोय सकिदील रा आंदुर मान्ना मा येरकु अदिक खपरेल सरकुसकु, आऊक व्हर्स सांगुळ न्याड्या दा यीशु उन मुंद ईळ्स बुटुर.
आग यीशु आंदुर विश्वास नोळकु आऊन से अंदुन, “हे मंळसा, नीन पाप माफ आदव.”
आग नियम इन गुरु अदिक फरीसी तान तान मन दा विचार माळली कुरतुर, “ईव याव हुन? जो परमेश्वर उन अपमान माळतान! परमेश्वर उक बिटकु अदिक याव पापगोळी माफ माळ सकतान?”
यीशु आंदुर मन इन मातगोळ जान्सकु, आंदुर से अंदुन, “नीव तान तान मन दा याता मात इन विचार माळेतीर?
आसान येन आद? येन ईद अनोद कि ‘नीन पाप माफ आदव,’ या ईद अनोद कि ‘येळ अदिक टेटाळ?’
लेकीन इदुरसाटी कि नीव जान्स कोमी कि ना मंळसा अन पार उक पृथ्वी मा पाप माफ माळोद भी अधिकार आद.” बाक यीशु आ लकवा अन्द रोगी से अंदुन, “ना नीन से अनतीन, येळ अदिक तान व्हर्स नेगुकु तान मान्नी होटोग.”
आव तुरन्त यीशु ऊंद मुंद येद्दुन, अदिक या व्हर्स मा आव बिदकु ईरोन अदरी नेगुकु, परमेश्वर उन बळाई माळतेला तान मान्नी होटोदुन.
आग सप्पा लॉकुर चकित आदुर अदिक परमेश्वर उन बळाई माळली हतदुर अदिक हापाळ अंजतेला अनली कुरतुर, “ईंद नाव अदभुत क्याल्सागोळी नोळेव!”
इदुर बाद्दा यीशु व्हार्या होदुन अदिक लेवी हेसुर इन ऊंद कर ताकोमावाळा अक कर ताकोमोद चौकी मा कुर्तकु नोळदुन, अदिक आऊन से अंदुन, “नान हिंद आगेग.”
आग लेवी सब येनारा बिटकु येद्दुन, अदिक आऊन हिंद आगेदुन.
आग लेवी तान मान्या आऊन साटी ऊंद धोळ्द भोज ईटदुन; अदिक कर ताकोमावाळेर्द अदिक दुसरा लॉकुर्द जो आऊन सांगुळ ऊमली कुर्तीदुर, ऊंद धोळ्द भीळ ईरोद.
ईदुर मा फरीसी अदिक आंदुर नियम इन गुरु आऊन चेलागोळ से ईद अंदकु बळबुळस्ली कुरतुर, “नीव कर ताकोमावाळेर अदिक पापीगोळ्द सांगुळ येती तीनतीर अदिक कुडुतीर?”
यीशु आंदरी उत्‍तर कोट्टुन, “वैद्य भला चंगागोळ साटी ईला, लेकीन बिमारगोळ साटी जरूरी आन.
ना न्यायीगोळी ईला, लेकीन पापीगोळ्द पापगोळी पश्चाताप माळसुसोर साटी कारूली बंदीन.”
आंदुर यीशु उक अंदुर, “बपतिस्मा कोळावाळा यूहन्ना अन्द चेलागोळ रा बराबर उपास ईटतार अदिक प्रार्थना माळतार, अदिक हांग अच फरीसी नोर चेलागोळ भी, लेकीन नीन चेलागोळ रा तीनतार अदिक कुडुतार.”
यीशु आंदुर से अंदुन, “येन नीव वरातीगोळ से, यागासताका मंळगार आंदुर सांगुळ ईत्‍तान, उपास माळसुस सकतीर? बिलकुल ईला!
लेकीन अव दिन बंदाव, याग मंळगार आंदुर से ब्यार्र माळकु आदान, आग आंदुर आ दिनगोळ दा उपास माळ्यार.”
यीशु मात ऊंद उदाहरण भी आंदु़र से अंदुन: “यावारा मंळसा क्वारा व्हाशोद कपळा हरूकु हाळोद कपळा दा थिगर हचालुन, ईलारा व्हाशोद कपळा हर्दोदित अदिक आ थिगर हाळोद कपळा दा मेल भी तिनतीदील.
अदिक यावारा मंळसा व्हाशोद अंगुर इन रास्सा हाळोद तोगुल इन चिला दा तुम्मालुन, ईलारा व्हाशोद अंगुर इन रास्सा तोगुल इन चिलागोळी वळकु चेल्लेदित, अदिक तोगुल इन चिलागोळ्द भी नाश आगेदीत.
लेकीन व्हाशोद अंगुर इन रास्सा व्हाशोद तोगुल इन चिला दा अच तुम्म पायजे.
यतिकी मंळसा हाळोद अंगुर इन रास्सा कुडुकु व्हाशोद रास्सा अन्द इच्छा माळालुन यतिकी आव अनतान, कि हाळोद रास्सा अच वळ्लीद आद.”
बाक ऊंद आराम इन दिन दा हिंग आत कि यीशु केईगोळ दा टु आगतेला होगोन, अदिक आऊन चेलागोळ गोदी नव लॉम्बा मुरू-मुरूकु अदिक कय देल मसुस-मसुसकु तिंत होगतोगोर.
आग फरीसीगोळ दा टु थ्वाळासा लॉकुर अनली कुरतुर, “नीव अद क्याल्सा येती माळतीर जो आराम इन दिन दा नियम इन विरूद्ध आद.”
यीशु आंदरी उत्‍तर कोट्टुन, “येन नीव ईद वाचुसीदील कि दाऊद, याग आव अदिक आऊन साथी उपासा ईरोर रा येन माळदुन?
आव ह्यांग परमेश्वर उन भवन दा होदुन, अदिक भेंट इन रोट्टीगोळ हुळकु तिंदुन, यवरी तिनोद याजकगोळी बिटकु अदिक बाकी मुंदुर साटी नियम इन विरूद्ध आद, अदिक आव तान संगीगोळी भी कोट्टुन?”
अदिक यीशु आंदुर से अंदुन, “ना मंळसा अन पार आराम इन दिन ईनव भी स्वामी हुईन.”
हिंग आत कि यातोदारा मात्‍त दुसरा आराम इन दिन दा यीशु यहूदी लॉकुर्द सभागृह दा होगकु उपदेश माळली कुरतुन; अदिक अल ऊंद मंळसा ईरोन जो ऊम्मा कय देल लकवा ग्रस्त ईरोन.
आग नियम इन गुरु अदिक फरीसी यीशु मा दोष हच्चोद मौका अन्द ताक मा ईरोर कि नोळाता आव आराम इन दिन दा आऊक चंगा माळतान का ईला.
लेकीन आव आंदुर विचार जानसोन; इदुरसाटी आव वंळगींद कयवाळा मंळसा से अंदुन, “येळ, न्याड्या दा नीदुर.” आव यदकु नीदरेदुन.
यीशु आंदुर से अंदुन, “ना नीम से ईद केळतीन कि नियम इन अनुसार आराम इन दिन दा येन उचित आद, भलाई माळोद या बुरा माळोद; जीव इक ऊळसोद या अदुर्द नाश माळोद?”
आग आव नाकु दी आ सप्पा मुंदुर इक नोळकु आ मंळसा से अंदुन, “तान कय मुंद माळ.” आव हांग अच माळदुन, अदिक आऊन कय मात्‍त वळ्लीद आगेत.
लेकीन आंदुर गुस्सा दा तान सप्पा सुद-बुद मार्तकु आपस दा मातचीत माळकु विचार माळली हतदुर कि “नाव यीशु उन सांगुळ येन माळेव?”
आ दिनगोळ दा यीशु पहाळी मा प्रार्थना माळली होदुन, अदिक ईळ्लक तीम परमेश्वर ऊंद प्रार्थना माळतेला ईत्‍तुन.
याग व्हातुर आत रा आव तान चेलागोळी कारूकु आंदुर दा टु हन्नेळ मुंदुर्द चुनाव माळदुन, अदिक आंदरी प्रेरित हिंग हेसुर कोट्टुन;
अदिक आंदुर हेसुर हिंग आव: शमौन यार्द हेसुर आव पतरस भी ईटदुन, अदिक आऊन वार्ट अन्द्रियास, अदिक याकूब, अदिक यूहन्ना, अदिक फिलिप्पुस, अदिक बरतुल्‍मै,
अदिक मत्ती, अदिक थोमा, अदिक हलफई नव पार याकूब, अदिक शमौन याऊक द्याश भक्त भी अनतोगोर,
अदिक याकूब उन पार यहूदा, अदिक यहूदा इस्करियोती जो आऊक हुळसुसावाळा आदुन.
आग यीशु आंदुर सांगुळ ईळुकु चौरस जागा दा निदुरदुन, अदिक आऊन चेलागोळ्द धोळ्द भीळ, अदिक सप्पा यहूदिया, यरूशलेम, अदिक सूर अदिक सैदा अन्द समुद्र अन्द किनारा अन्द हापाळ लॉकुर,
जो आऊन उपदेश केळली अदिक तान बिमारगोळ देल चंगा आगोर साटी आऊन हात्‍ती बंदीदुर, जो अल निदुरकु ईरोर. अदिक अशुध्द आत्मागोळ देल परेशान लॉकुर भी आऊन हात्‍ती चंगा आगतोगोर.
सप्पा मुंदुर आऊक मुट्टोद चाहासोर, यतिकी आऊन दा टु सामर्थ्य होटकु सप्पा मुंदुर इक चंगा माळतोगोद.
आग यीशु तान चेलागोळ दी नोळकु अंदुन, “धन्य आईर नीव जो मन देल गरीब आईर, यतिकी परमेश्वर उन राज्य नीम्द हुन.”
“धन्य आईर नीव जो हस्तकु आईर, यतिकी नीव संतुष्ट माळकु आदीर.” “धन्य आईर नीव जो ईग वर्लेतीर, यतिकी बाद्दा नेग्गीर.”
“धन्य आईर नीव याग ना मंळसा अन पार उन कारण लॉकुर नीम से दुश्मनी ईट्यार, अदिक नीमी तेग्द बुट्टार, अदिक नीम अपमान माळ्यार, अदिक नीम हेसुर इक बेकार जानस्यार.”
“आ दिन खुश आगकु हारेत, यतिकी नोळी, नीम साटी स्वर्ग दा धोळ्द प्रतिफल आद; यतिकी आंदुर आप्प-दादागोळ भी भविष्यवक्तागोळ सांगुळ हांग अच माळतोगोर.”
लेकीन नीम मा हाय जो धनवान आईर, यतिकी नीव तान सुख ताकोम कोंडीर.
“हाय नीम मा जो ईग संतुष्ट आईर, यतिकी बाद्दा उपासा ईत्‍तीर, ‘हाय नीम मा जो ईग नेगेतीर, यतिकी शोक माळीर अदिक वर्लीर.’”
हाय नीम मा याग सप्पा मंळसा नीमी भला अनुल, यतिकी आंदुर आप्प-दादागोळ भी ख्वाटा भविष्यवक्तागोळ्द सांगुळ भी हिंग अच माळतोगोर.
“लेकीन ना नीव जो केळेतीर नीम से अनतीन कि तान दुश्मनगोळ से प्यार ईटी; जो नीम से नफरत माळतार, आंदुर्द भला माळी.
जो नीमी श्राप कोट्टार, आंदरी आशीष कोळी; जो नीम सांगुळ दुर-व्यवहार माळुल, आंदुर साटी प्रार्थना माळी.
जो नीन ऊंद गाल्ला मा क्याबरा बडुल रा आऊन दी दुसरा गाल्ला भी तिर्गुस बुळ; अदिक जो नीन कोट कसुल, रा आऊक कुळता ओयोर देल भी रोक्सबाळ.
जो यावारा नीन से बेळुल, आऊक कोळ; अदिक जो नीन चीजगोळ कस्तबुळुल, आऊन से बाक वापस बेळबाळ.
ह्यांग नीव चाहासतीर कि लॉकुर नीम सांगुळ व्यवहार माळुल, नीव भी आंदुर सांगुळ हांग अच व्यवहार माळी.
“अगर नीव तान प्यार ईटावाळेर्द सांगुळ प्यार ईटी, रा नीम येन बळाई? यतिकी पापी लॉकुर भी तान प्यार ईटावाळेर्द सांगुळ प्यार ईटतार.
अगर नीव तान भलाई माळावाळेर्द सांगुळ भलाई माळतीर, रा नीम येन बळाई? यतिकी पापी लॉकुर भी रा हिंग अच माळतार.
यार्द हात्‍ती टु वापस सिक्‍कोद आशा आद आंदरी नीव उदार कोट्टीर, रा अदुर दा नीम येन बळाई? याट कोटीर आट वापस सिक्‍कोद आशा देल पापी लॉकुर भी पापी लॉकुरी उदार कोळतार.
लेकीन तान दुश्मनगोळ से प्यार ईटी, अदिक आंदुर्द भलाई माळी, अदिक उदार कोटकु वापस सिकोद आशा माळबाळी, अदिक नीम साटी प्रतिफल धोळ्द आदीत अदिक नीव परमप्रधान उन पारगोळ ठहरूसिर, यतिकी आव खुद अच दुष्टगोळ मा उपकार माळतान.
ह्यांग नीम स्वर्गीय आप्प दयालु आन, हांग अच नीव भी दयालु बन्सी.
“यारदारा मा दोष हचबाळी, रा नीम मा भी दोष हचकु आगतीदील. याऊकु दोषी ठहरूसबाळी रा नीव भी दोषी ठहरूसकु आगतीदील. माफ माळीर रा नीमी भी माफ माळकु आदीत.
कोळतोगी, रा परमेश्वर भी नीमी कोट्टान. लॉकुर नीम क्वारा दा पुरा-पुरा नाप, वत्‍त-वोतकु अदिक आलगाळ-आलगाळ्सकु सीग हचकु हाक्यार. यतिकी या नाप देल नीव दुसरा अन साटी आळेतीर, अदा नाप देल नीम साटी भी आळुकु आदीत.”
बाक यीशु आंदुर से ऊंद उदाहरण अंदुन: “येन ऊंद कुढ्ढ मंळसा, दुसरा कुढ्ढ मंळसा अक हादी हेळ सकतान? येन आंदुर येढ्ढु मुंदुर खॉदरा दा बिळतीदील?
चेला गुरु से धोड्डेव ईरालुन, लेकीन पुरा तरीका देल सप्पा ग्यान ताकोमकु आगदुर बाद्दा हर ऊंद चेला गुरु उन घाई आगेगतान.”
नी तान वार्ट उन कण्ण इन तिनका अक येती नोळत्या? येन नी तान कण्ण इन लठ्टा नोळ सकाल?
जब नी तान अच कण्ण इन लठ्टा नोळ सकाल, रा तान वार्ट उन से ह्यांग अन सकत्या, “हे वार्ट; थामसेग ना नीन कण्ण दा टु तिनका तेगु कोळतीन?” हे कपटी, पयला तान कण्ण इन लठ्टा तेगु, आग जो तिनका नीन वार्ट उन कण्ण दा आद, अदरी वळ्लीसा तरीका देल नोळकु तेगु सक्या.
“यातोदारा वळ्लीद मार्र बेकार काय कोळाल्द अदिक ना यातोदारा बेकार मार्र वळ्लीद काय कोळतद.
हर ऊंद मार्र तान काय देल अर्तकु आगतद; यतिकी लॉकुर मुळ्ल इन झाळीगोळ दा टु अंजीर कोयालुर अदिक ना मईन काय इन मार्र मा टु अंगुर.
वळ्लीद मंळसा तान आत्मा अन्द वळ्लीद भंडार दा टु वळ्लीद मातगोळी का तेगुतान, अदिक बुरा मंळसा तान दिल इन बुरा भंडार दा टु बुरा मातगोळी तेगुतान; यतिकी जो दिल दा तुमकु आद अदा आऊन बाय दा बरतद.
“याग नीव नान कहना मान्सालिर रा येती नानी ‘हे प्रभु, हे प्रभु,’ अनतीर?
जो यावारा नान हात्‍ती बरतान अदिक नान मातगोळ केळकु अवरी मान्सतान, ना नीमी हेळतीन कि आव यार घाई आन:
आव आ मंळसा अन घाई आन, याव मान्ना माळाहोती जमीन खोल अगुळकु चट्टान मा पायवा हाकदुन, अदिक याग बाळ बत्‍त रा धारा आ मान्ना अक हत्‍त लेकीन अदरी आलगाळ्स सकिदील; यतिकी अद मजबूत माळकु ईरोद.
लेकीन जो केळकु मान्सालुन आव आ मंळसा अन घाई आन, याव पृथ्वी मुण्ण जागा भूमी जमीन मा बिना पायवा अन्द मान्ना माळदुन, याग अदुर मा धारा हत्‍त रा अद तुरन्त बिद्दोत अदिक बिदकु अदुर्द सत्यानाश आगेत.”
याग यीशु लॉकुर से ई सप्पा मातगोळ अंद बुट्टुन, रा कफरनहूम नगर दा होदुन.
अल यावारा सौ रोमी सिपाहीगोळ्द सूबेदार उन ऊंद दास जो आऊन प्रिय ईरोन, बिमारी देल सायोर मा ईरोन.
आव यीशु उन चर्चा केळकु यहूदीगोळ्द हापाळ स्याणागोळी आऊन से ईद विनती माळली आऊन हात्‍ती कळुदुन कि बंदकु नान दास उक चंगा माळुल.
आंदुर यीशु उन हात्‍ती बंदुर, अदिक आऊन से धोळ विनती माळकु अनली हतदुर, “आव ई लायक आन कि नी आऊन साटी ई सप्पा माळ सक्या,
यतिकी आव नाम जाती से प्यार ईटतान, अदिक आवा नाम यहूदी लॉकुर्द सभागृह कटकु कोटान.”
यीशु आंदुर सांगुळ होदुन, लेकीन याग आव मान्ना अन्द हात्‍ती पोहचुसदुन, रा सुबेदार आऊन हात्‍ती तान संगीगोळी ईद अनली कळुदुन, “हे प्रभु नी तान तान इक यक्कुल कष्ट कोळबाळ, यतिकी ना ई लायक हैलेच कि नी नान मान्ना अन्द छपर्या ताका बर सक्या.
ईदा कारण ना तान तान इक ई लायक भी समसिदिल कि ना नीन हात्‍ती बराईन, लेकीन सिर्फ आग्या कोटबुळ रा नान सेवक चंगा आगेदान.
ना भी वास्तव दा शासन इन हात्‍ती आईन, अदिक सिपाही नान हात्‍ती आर; अदिक याग ऊंद सिपाही इक अनतीन, ‘होग,’ रा आव होगतान; अदिक दुसरा से अनतीन, ‘बर,’ रा बरतान; अदिक तान यावारा दास उक अनतीन कि ‘अमुक क्याल्सा माळ,’ रा आव अदा माळतान.”
ईद केळकु यीशु उक अचम्भा आत अदिक आव मार्रा तिर्गुसकु आ भीळ से जो आऊन हिंद बरोद, अंदुन, “ना नीम से अनतीन कि ना इस्त्राएल दा भी हिंग विश्वास नोळीदील.”
अदिक जो कळुकु आगिदुर आ लॉकुर मान्या बंदकु आ दास उक चंगा नोळदुर.
थ्वाळासा दिन इन बाद्दा यीशु नाईन हेसुर इन ऊंद नगर दा होदुन. अल आऊन चेलागोळ अदिक धोळ्द भीळ आऊन सांगुळ होगोद.
याग यीशु नगर इन फाटक इन हात्‍ती पोहचुसदुन, रा लॉकुर ऊंद मुर्दा अक व्हार्या वोयोर; जो तान मोय इन ऊंदा पार ईरोन, अदिक आक रांड्या ईरोर; अदिक नगर इन हापाळ सा लॉकुर आकिन सांगुळ ईरोर.
आकी नोळकु प्रभु उक दया बत्‍त, अदिक आव आकिन से अंदुन, “वर्लबाळ.”
आग आव हात्‍ती बंदकु सकोली इक मुटदुन, अदिक सकोली नेगावाळेर रूकसेदुर. आग आव अंदुन, “हे जवान, ना नीन से अनतीन, येळ!”
आग आ सोतकु पार यदकु कुरतुन, अदिक आ पार माताळली कुरतुन. बाक आव आ पार उक आऊन मोय इक सोप्स बुट्टुन.
इदुर देल सप्पा मुंदुर मा अंज्क तुम्मेत, अदिक आंदुर परमेश्वर उन बळाई माळकु अनली हतदुर, “नाम न्याड्या दा ऊंद धोड्डेव भविष्यवक्ता बंदान, अदिक परमेश्वर तान लॉकुर मा कृपा दृष्टी माळ्यान.”
अदिक आऊन बारा दा ईद मात सप्पा यहूदिया अदिक आसपास इन सप्पा प्रदेश दा फैलुसेत.
बपतिस्मा कोळावाळा यूहन्ना अक आऊन चेलागोळ ई सप्पा मातगोळ्द समाचार कोट्टुर.
आग यूहन्ना तान चेलागोळ दा टु येढ्ढ मुंदुर इक कारूकु प्रभु उन हात्‍ती ईद केळली कळुदुन, “येन बरावाळा नीना हुय, या नाव यावारा दुसरा अन्द हादी नोळेव?”
आंदुर यीशु उन हात्‍ती बंदकु अंदुर, “यूहन्ना बपतिस्मा कोळावाळा नामी नीन हात्‍ती ईद केळली कळ्यान कि येन बरावाळा नी अच हुय, या नाव यावारा दुसरा अन्द हादी नोळेव?”
अदा समय आव हापाळ सा लॉकुरी बिमारगोळ देल अदिक दुखगोळ अदिक दुष्टआत्मागोळ देल चंगा माळदुन; अदिक हापाळ सा कुढ्ढ मंळसागोळी कण्ण कोट्टुन;
अदिक आव आंदुर से अंदुन, “जो येनारा नीव नोळीर अदिक केळीर, होगकु बपतिस्मा कोळावाळा यूहन्ना से अंदबुळी; कि कुढ्ढगोळ नोळतार, अदिक लंगळा नळुतार अदिक टेटतार, कोढ़ी लॉकुर शुद्ध माळकु आगतार, बयरागोळ केळतार, मुर्दागोळ जित्‍ता माळकु आगताव, अदिक कंगालगोळी खुशखबरी केळ्सकु आगतद.
धन्य आर आंदुर जो नान बारा दा ठोकर तिनालुर.”
याग बपतिस्मा कोळावाळा यूहन्ना अन्द कळुद लॉकुर होटोदुर रा यीशु यूहन्ना अन्द बारा दा लॉकुर से अनली कुरतुन, “नीव आळी दा येन नोळली होगीदिर? येन हवा देल हालुस्द सरकण्डागोळी?”
रा बाक नीव येन नोळली होगीदिर? येन मुलायम कपळा हाग्द मंळसा अक? जो भळकीला कपळा हाकतार अदिक सुखविलास देल ईरतार, आंदुर राजभवनगोळ दा ईरतार.
रा बाक येन नोळली होगीदिर? येन यावारा भविष्यवक्ता अक? हव, ना नीम से अनतीन, उलटा भविष्यवक्ता से भी धोड्डेव उक.
ईव आवा यूहन्ना हुन, यार्द बारा दा लिख्सकु आद: “परमेश्वर अंदुन, ना तान स्वर्गदूत उक नीन मुंद-मुंद कळुतीन, जो नीन मुंद अपमान हादी सरका माळ्यान.”
“ना नीम से अनतीन कि जो आर्तेर दा टु पैदा आग्यार, आंदुर दा टु यूहन्ना बपतिस्मा कोळावाळा से धोड्डेव यारू हैलेच. पर जो परमेश्वर उन राज्य दा स्याण से स्याणेव आन, आव आऊन से भी धोड्डेव आन.”
अदिक सप्पा साधारण लॉकुर केळकु अदिक कर ताकोमावाळेर भी यूहन्ना अन्द बपतिस्मा ताकोमकु परमेश्वर उन हादी इक खरा मान्स कोंडुर.
लेकीन फरीसीगोळ अदिक व्यवस्थापकगोळ यूहन्ना से बपतिस्मा ईला ताकोमकु तान संबंध दा परमेश्वर उन योजना अक अस्वीकार माळदुर.
“इदुरसाटी ना ई पीढ़ी इन लॉकुर्द तुलना यार देल कोळाईन कि आंदुर यार घाई आर?
इंदुर आ चिकोर घाई आर जो सात्‍तागोळ दा कुर्तकु ईरतार अदिक आबुर दाबुरी इक कारूकु अनतार, ‘नाव नीम साटी कोळ्ल मुर्सदेव, अदिक नीव कुणदीदिल; नाव विलाप इन हाळ हाळदेव, अदिक नीव वर्लीदिल!’
यतिकी यूहन्ना बपतिस्मा कोळावाळा ना रा रोट्टी तिंत बंदुन अदिक ना अंगुर इन रास्सा कुडुत बंदुन, अदिक नीव अनतीर, ‘आऊन दा दुष्टआत्मा आद.’
ना मंळसा अन पार तिंत-कुडुत बंदीन, अदिक नीव अनतीर, ‘नोळी, व्हाट्टा तुम्मावाळा अदिक कुडावाळा मंळसा, कर ताकोमावाळेर अदिक पापीगोळव संगी.’
जो लॉकुर परमेश्वर उन ग्यान स्वीकार माळतार आंदुर साबित माळतार कि अद ग्यान खरा आद.”
बाक यावारा ऊंद फरीसी यीशु से विनती माळदुन कि आव आऊन सांगुळ ऊमली कुरूल, इदुरसाटी यीशु आ फरीसी इन मान्या होगकु ऊमली कुरतुन.
आ नगर इन ऊंद पापी आर्त ईद जान्सकु कि आव फरीसी इन मान्या ऊमली कुरतान, संगमरमर इन बाटुल दा ईत्‍तर तंदुर,
अदिक आऊन कालगोळ हात्‍ती, हिंद निदुरकु, वर्लतेला आऊन कालगोळी आसुगोळ देल नेनाकली अदिक तान ताल्ला अन्द चुट्टी देल सिटली हतदुर, अदिक आऊन कालगोळ्द घळी-घळी चुम्मा ताकोमकु अऊर मा अत्‍तर मलुसदुर.
ईद नोळकु आ फरीसी याव यीशु उक कारदिदुन, तान मन दा सोचली कुरतुन, “अगर ईव भविष्यवक्ता ईरायदुन रा जान्सेगायदुन कि इक जो आऊक मुटेत्यार, आक यार अदिक ह्यांग आर्त आर, यतिकी आक रा पापीगीत आर.”
यीशु आऊन उत्‍तर दा अंदुन, “हे शमौन, नानी नीन से येनारा अनोद आद.” आव माताळदुन, “हे गुरु, अन.”
यीशु अंदुन, “यावारा महाजन उन येढ्ढ कर्जदार ईरोर, ऊंद अईद सौ चाँदी इन सिक्‍कागोळ्द अदिक दुसरा पचास सिक्‍का अन्द कर्जदार ईरोन.
याग आंदुर्द हात्‍ती चुकुसली येनु ईतीदील, रा आव येढ्ढु मुंदुर इक माफ माळ बुट्टुन. इदुरसाटी आंदुर दा टु याव आऊन से यक्कुल प्यार ईट्यान?”
शमौन उत्‍तर कोट्टुन, “नान समझ देल आव, यार्द आव यक्कुल बिट बुट्टुन.” आव आऊन से अंदुन, “नी बराबर विचार माळ्या.”
अदिक आ आर्त इन दी तिर्गकु आव शमौन से अंदुन, “येन नी ई आर्त इक नोळीत्या? ना नीन मान्या बंदीन लेकीन नी नान काल तोळोर साटी नीर कोटीदील, पर इक नान काल आसुगोळ देल नेनाकदुर अदिक तान चुट्टीगोळ देल सिटदुर.
नी नानी चुमसीदिल, पर यागी टु ना बंदीन आगी टु इक नान कालगोळ्द चुम्मा ताकोमोद बिटीदिल.
नी नान ताल्ला मा याण्णा मलुसिदिल, पर इक नान कालगोळी ईत्‍तर मलुस्यार.
इदुरसाटी ना नीन से अनतीन कि ईकीन पाप जो हापाळ ईरव, माफ आदव, यतिकी इक हापाळ प्यार माळदुर; पर यार्द थ्वाळा पाप माफ आग्याव, आव थ्वाळा अच प्यार माळतान.”
अदिक यीशु आ आर्त इन से अंदुन, “नीन पाप माफ आदव.”
आग जो लॉकुर यीशु उन सांगुळ ऊमली कुर्तकु ईरोर, आंदुर तान-तान मन दा विचार माळली हतदुर, “ईव याव हुन जो पापगोळी भी माफ माळतान?”
बाक यीशु आ आर्त इन से अंदुन, “नीन विश्वास नीनी ऊळ्सबुटाद, शांती देल होटोग.”
ईदुर बाद्दा यीशु नगर-नगर अदिक ऊर-ऊर दा प्रचार माळतेला, अदिक परमेश्वर उन राज्य अन्द खुशखबरी केळ्सतेला टेटली कुरतुन, अदिक आ हन्नेळ चेलागोळ आऊन सांगुळ ईरोर,
यीशु उन स्यावा माकळोर आर्तेर भी ईरोर जो दुष्टआत्मागोळ देल अदिक बिमारगोळ देल चंगा माळकु आगीदुर, अदिक ईंदुर आंदुर उर: मरियम जो मगदलीनी अंदकु आगतार, यारदा टु येळ दुष्टआत्मागोळ होटीदव,
अदिक हेरोदेस उन सेवक खुज़ा अन्द हिंग्स योअन्ना, अदिक सूसन्नाह, अदिक हापाळ सा दुसरा आर्तेर. ईंदुर तान धन सम्पत्ति दा टु आऊन स्यावा माळतोगोर.
याग धोळ्द भीळ जमा आत अदिक नगर-नगर इन लॉकुर यीशु उन हात्‍ती बरतोगोर, रा यीशु उदाहरण दा अंदुन:
“ऊंद बोऊसावाळा बींजा बोऊसली होट्टान. बोऊसतेला येनारा हादी इन किनारा मा बित्‍त, अदिक काल देल मेटकु आत, आकाश इन पक्षीगोळ बंदकु अदरी तिन कोंडव.
येनारा बींजा कल्ल इन जागा बित्‍त, अदिक बेळुतेला अच वंळगेत, यतिकी अदुर्दा नमी ईला ईरोद.
थ्वाळासा बींजा मुळ्लगोळ मार्र इन न्याड्या दा बित्‍त, अदिक मार्रगोळ सांगुळ-सांगुळ वाळुसकु अदरी वत्‍त बुट्टव.
थ्वाळासा बींजा वळ्लीद जागा मा बित्‍त, अदिक बेळुकु सौ गुणा बींजा तर्त.” ईद अंदकु आव धोळ्द आवाज देल अंदुन, “यारव केळव किव इतिदाव आव केळ कोमुल.”
यीशु उन चेलागोळ यीशु से केळदुर कि ई उदाहरण इन मतलब येन आद?
आव अंदुन, “नीमी परमेश्वर उन राज्य अन्द भेदगोळ्द समझ कोटकु आग्याद, पर दुसरा अक उदाहरणगोळ दा केळ्सकु आगतद,” इदुरसाटी कि “आंदुर नोळतेला भी ना नोळुल, अदिक केळतेला भी ना समसुल.”
“उदाहरण इन मतलब ईद आद: बींजा परमेश्वर उन वचन हुन.
हादी इन किनारा दोर आंदुर उर, यार वचन रा केळदुर; लेकीन शैतान बंदकु आंदुर मन दा टु वचन नेगुकु वोयतान कि ईदारा हिंग आगबाळुल कि आंदुर विश्वास माळकु आंदुर्द उद्धार आगुल.
कल्ल माकळोर आंदुर उर जो वचन केळदुर मा अदरी हापाळ खुशी देल ग्रहण रा माळतार, पर जळी मजबूत ईला ईटदुर कारण घळी तिम रा विश्वास माळतार पर याग परीक्षा बरतद रा बैकुसेगतार.
जो मुळ्लगोळ मार्र दा बित्‍त, इंदुर आंदुर उर जो केळतार, पर मुंद नळुकु चिन्ता, अदिक धन, अदिक जीवन इन सुखविलास दा फसुसेगतार अदिक परिपक्वता अन्द साटी आंदुर काय हण्ण आगाल.
लेकीन वळ्लीद जागा मा बिदकु बींजा इंदुर उर, जो वचन केळकु तान शुद्ध अदिक वळ्लीद दिल दा अदरी मजबूती देल ईटतार अदिक आंदुर बळा धीरज देल काय तरतार.”
याऊ दिंग्या होत्‍ताकु बर्तन देल मुच्चालुन, अदिक ना व्हर्स इन ल्यालमा ईटतान, लेकीन दीवट मा ईटतान कि बुळ्क बरावाळेर इक ऊजुळ सिक्‍कुल.
यतिकी येनु भी होचकु हैलेच जो प्रगट आगतीदील, ना येनारा गुप्त मात आद जो जान्सकु आगतीदील.
इदुरसाटी सावधान ईरी कि नीव याता प्रकार देल केळतीर? यतिकी यार्द हात्‍ती आद आऊक मात्‍त कोटकु आदीत, अदिक यार हात्‍ती हैलेच आऊन से अद भी ताकोमकु आगेदीत, यदरी आव तान सम्सतान.
यीशु उन मोय अदिक आऊन वार्टुर यीशु उन हात्‍ती बंदुर, पर भीळ इन कारण आऊन से भेंट माळ सकिदील.
आऊक हेळकु आत, “नीन मोय अदिक नीन वार्टुर व्हार्या निदुरकु आर, आंदुर नीन से मिलुसोद चाहास्तार.”
यीशु इदुर उत्‍तर दा आंदुर से अंदुन, “नान मोय अदिक नान वार्टुर इंदुरा उर, जो परमेश्वर उन वचन केळतार अदिक मान्सतार.”
बाक ऊंद दिशी यीशु अदिक आऊन चेलागोळ ड्वांगा मा येरदुर, अदिक यीशु आंदुर से अंदुन, “बरी, झील इन आप्पाटी होगाता.” इदुरसाटी आंदुर ड्वांगा खोल्स बुटुर.
लेकीन याग ड्वांगा नळोद, रा यीशु मिंगेदुन: अदिक झील दा तुफान बत्‍त, अदिक ड्वांगा नीर देल तुमली हत्‍त अदिक आंदुर जोखिम दा ईरोर.
आग आंदुर हात्‍ती होगकु आऊक येब्सदुर, अदिक अंदुर, “स्वामी! स्वामी! नाव नाश आगतेला होगीतेव.” आग आव यदकु तुफान इक अदिक नीर इन लयरगोळी दनकुसदुन अदिक अव थामसेदव अदिक सप्पा शांत आगेत.
आग आव आंदुर से अंदुन, “नीम विश्वास यल ईरोद?” लेकीन आंदुर अंजेदुर अदिक अचम्भित आगकु आपस दा अनली हतदुर, “ईव याव हुन जो तुफान अदिक नीर इक भी आग्या कोळतान, अदिक अव सप्पा आऊन मात केळताव?”
बाक यीशु अदिक आऊन चेलागोळ गिरासेनियागोळ्द प्रदेश दा पोहचुसदुर, जो गलील इन झील इन आप्पाटी आद.
याग यीशु किनारा मा ईळदुन रा आ नगर इन ऊंद मंळसा आऊक सिकदुन यारदा दुष्टआत्मागोळ ईरव. आव हापाळ दिनगोळ टु ना कपळा हाकतोगोन अदिक ना मान्या ईरतोगोन उलटा कब्रगोळ दा ईरतोगोन.
आव यीशु उक नोळकु चिल्ळासदुन अदिक आऊन मुंद बिदकु धोळ्द आवाज दा अंदुन, “हे परमप्रधान परमेश्वर उन पार यीशु! नानी नीन से येन क्याल्सा? ना नीन से विनती माळतीन, नानी पीळा कोळबाळ.”
यतिकी आव आ अशुध्द आत्मा अक आ मंळसा दा टु होळोद आग्या कोळोन, इदुरसाटी कि अद आऊन मा घळी घळी प्रगट आगतोगोद. याग कि लॉकुर आऊक शंकलीगोळ अदिक बेळीगोळ देल कटकु आऊन मा पहरा हचीदुर तरी आव बंधनगोळी मुरूकु भिळतोगोन, अदिक दुष्टआत्मा आऊक आळी दा वयाळ्सतेला टेटतोगोद.
यीशु आऊक केळदुन, “नीन येन हेसुर आद?” आव अंदुन, “सेना,” यतिकी हापाळ दुष्टआत्मागोळ आऊन दा होक्‍कोंडीदव.
आंदुर आऊन से विनती माळदुर कि नामी अनन्त अधोलोक दा होगोद आग्या कोळबाळ.
अल पहाळी मा हंदीगोळ्द ऊंद धोळ्द झुण्ड आळोद, इदुरसाटी आंदुर आऊन से विनती माळदुर कि नामी अऊर दा हाकबुळ. यीशु आंदरी होगोद आग्या कोट्टुन.
आग दुष्टआत्मागोळ आ मंळसा दा टु होटकु हंदीगोळ दा होदव अदिक आ झुण्ड ढलान मा टु झपटुसकु झील दा होगकु बिद्दव अदिक मुळ्ककु सोत्‍तव.
चरवाहागोळ ईद सप्पा जो आगीत नोळकु ओळदुर, अदिक नगर दा अदिक ऊरगोळ दा होगकु आ घटना अन्द खबर कोट्टुर.
लॉकुर ईद जो आगीत अदरी नोळली होट्टुर, अदिक यीशु उन हात्‍ती बंदकु या मंळसा दा टु दुष्टआत्मागोळ होटीदव, आऊक यीशु उन काल इन हात्‍ती कपळा हाक्त अदिक सचेत अवस्था दा कुर्त नोळकु अंजेदुर;
अदिक जो यावारा ई सप्पा नोळीदुर आंदुर आ लॉकुरी हेळदुर कि आव दुष्टआत्मा अन्द सतुस्द मंळसा यात्‍ता प्रकार देल वळ्लेव आग्यान.
आग गिरासेनिया अन्द आसपास इन सप्पा लॉकुर यीशु से विनती माळदुर कि नाम नगर दा टु होटोग; यतिकी आंदुर हापाळ अंजेगीदुर. इदुरसाटी आव ड्वांगा मा येरकु होटोदुन.
या मंळसा दा टु दुष्टआत्मागोळ होटीदव आव आऊन से विनती माळली कुरतुन कि नानी तान सांगुळ ईरगोळ, लेकीन यीशु आऊक विदा माळकु अंदुन,
“तान मान्नी होटोग अदिक लॉकुरी हेळ कि परमेश्वर नीन साटी ह्यांग धोळ धोड्डेव क्याल्सा माळ्यान.” आव होगकु सप्पा नगर दा प्रचार माळली कुरतुन कि यीशु नान साटी ह्यांग धोळ-धोड्डेव क्याल्सा माळ्यान.
याग यीशु गलील वापस बंदुन रा लॉकुर आऊन स्वागत माळदुर, यतिकी आंदुर सप्पा आऊन हादी कायोर.
इटुर दा याईर हेसुर ईनव ऊंद यहूदी मंळसा जो यहूदी लॉकुर्द सभागृह अन्द सरदारगोळ दा टु ऊंद सरदार ईरोन, बंदुन अदिक यीशु उन काल मा बिदकु आऊन से विनती माळली कुरतुन कि नान मान्नी नळ,
यतिकी आऊन हन्नेळ वर्ष इन ऊंद ठैसा अच पोर ईरोर, अदिक आक सायोर मा ईरोर. याग आव होगोन, आग लॉकुर आऊन मा बिळली आगोर.
ऊंद आर्त आक इक हन्नेळ वर्ष टु खुन होगोद रोग ईरोद, अदिक जो तान सप्पा पैस्या कवळी वैद्यगोळ्द हिंद बरबाद माळ बुटीदुर, तरी भी यारदु कय देल चंगा आगसकीदिल,
हिंदु टु बंदकु आऊन कपळा अन्द किनारा अक मुटदुर, अदिक तुरन्त आकिन खुन होगोद बंद आगेत.
इदुर मा यीशु अंदुन, “नानी याव मुटदुन?” याग सप्पा इनकार माळली कुरतुर, रा पतरस अंदुन, “हे स्वामी, नीनी रा भीळ वोत्‍तेत्याद अदिक नीन मा बिळेत्याद.”
लेकीन यीशु अंदुन, “यावारा रा नानी मुट्यार, यतिकी ना जान्स कोंडीन कि नान दा टु सामर्थ्य होटाद.”
याग आ आर्त नोळदुर कि ना होचकोम सकालीन, आग नळ्गतेला बंदुर अदिक आऊन काल मा बिदकु सप्पा लॉकुर्द मुंद हेळदुर कि आक यात्‍ता कारण देल आऊक मुटदुर, अदिक ह्यांग तुरन्त चंगा आगेदुर.
यीशु आकिन से अंदुन, “पोरी, नीन विश्वास नीनी वळ्लीद माळ्याद, कुशल देल होटोग.”
यीशु ईद अनतेला अच ईरोन कि यावारा यहूदी यहूदी लॉकुर्द सभागृह अन्द सरदार उन अल टु बंदकु अंदुन, “नीन पोर सोतोदुर: गुरु उक दुख कोळबाळ.”
यीशु ईद मात केळकु याईर उक उत्‍तर कोट्टुन, “अंजबाळ; सिर्फ विश्वास ईट, रा आक ऊळदोदार.”
मान्या बंदकु आव पतरस, यूहन्ना, याकूब, अदिक पोर इन मोय-आप्प उक बिटकु दुसरा यारीकु तान सांगुळ बुळ्क बर गोटीदील.
सप्पा आकिन साटी वोरलोर, लेकीन आव अंदुन, “वर्लबाळी; आक सायली आर लेकीन मिंगेत्यार.”
आंदुर ईद जान्सकु कि आक सोतोग्यार आऊन मज्याक हार्सली हतदुर.
लेकीन आव आऊन कय हुळदुन, अदिक कारूतेला अंदुन, “हे पोरी, येळ!”
आग आकिन जीव वापस बत्‍त अदिक आक तुरन्त यदकु निदरेदुर. बाक आव आग्या कोट्टुन कि आकी येनारा तिनली कोळी.
आकिन मोय-आप्प चकित आदुर, लेकीन आव आंदरी आदेश कोट्टुन कि ईद जो आग्याद यारदारा से अनबाळेतीर.
बाक यीशु तान हन्नेळ चेलागोळी तान हात्‍ती कारदुन आंदरी सप्पा दुष्टआत्मागोळ अदिक बिमारगोळी दुर माळोद सामर्थ्य अदिक अधिकार कोट्टुन,
अदिक आंदरी परमेश्वर उन स्वर्गीय राज्य अन्द प्रचार माळली अदिक बिमारगोळी वळ्लीद माळोद साटी कळुदुन.
यीशु आंदुर से अंदुन, “तान यात्रा अन्द साटी येनु वोयबाळेतीर, ना रा कोल, ना झ्वारा, ना रोट्टी, ना पैस्या अदिक ना येढ्ढ-येढ्ढ कुळता.
जो यातोदु मान्या नीव ईळदीर, अल्या ईरी, अदिक अल टु उच विदा आगी.
जो यावारा नीमी ग्रहण माळालुर, आ नगर टु होळावती तान कालगोळ्द धुळा झाळ्स बुळी कि आंदुर मा गवाही आगुल.”
इदुरसाटी आंदुर होटकु ऊरा-ऊरा खुशखबरी केळसोर, अदिक हर जागा दा लॉकुरी चंगा माळ्त टेटतेला ईत्‍तुर.
द्याश इन चौथाई इन राजा हेरोदेस याग ई सप्पा घटनागोळ बारा दा केळदुन रा आव हापाळ घबरूसेदुन, यतिकी थ्वाळासा लॉकुर अंदुर कि यूहन्ना बपतिस्मा कोळावाळा सोत्‍तुर दा टु जित्‍ता आग्यान,
अदिक थ्वाळासा लॉकुर ईद अंदुर कि एलिय्याह कांळस्यान, अदिक थ्वाळासा दुसरा लॉकुर ईद अंदुर कि हाळोद भविष्यवक्तागोळ दा टु यावारा जित्‍ता आग्यान.
लेकीन हेरोदेस अंदुन, “यूहन्ना अन्द रा ताल्ला ना कळसुसीदीन, ईग ई मंळसा याव हुन यार्द बारा दा ना हिंग मातगोळ केळेतीन?” अदिक आव यीशु उक नोळोद प्रयत्न माळतेला ईत्‍तुन.
बाक प्रेरितगोळ वापस बंदकु जो येनारा आंदुर माळीदुर, यीशु उक हेळ बुटुर; अदिक यीशु आंदरी अलग माळकु बैतसैदा हेसुर इन नगर दा ओतुन.
ईद जान्सकु भीळ आऊन हिंद आगेत, अदिक आव खुशी देल आंदुर से मिलुसदुन, अदिक आंदुर से परमेश्वर उन राज्य अन्द मातगोळ हेळली कुरतुन, अदिक जो चंगा आगोद चाहासोर आंदरी चंगा माळदुन.
याग द्याव आगली हत्‍त रा हन्नेळ चेलागोळ बंदकु यीशु से अंदुर, “भीळ इक विदा माळ कि नाकु दिकळोद ऊरगोळ अदिक ऊरगोळ दा होगकु तान साटी ईरली जागा अदिक तिनली येनारा तरी ढुंढ्स सकुल, यतिकी नाव ईल सुनसान जागा दा आयेव.”
यीशु आंदुर से अंदुन, “नीव अच आंदरी तिनली इक कोळी.” चेलागोळ अंदुर, “नाम हात्‍ती अईद रोट्टी अदिक येढ्ढ मेनगोळी बिटकु अदिक येनु हैलेच; लेकीन हव, अगर नी चाहासत्या कि नाव होगकु ई सप्पा लॉकुर साटी भोजन कोंडेव, रा आग सकतद.” यतिकी आ लॉकुर्द संख्या रा अईद हजार इन हात्‍तीपास ईरोद.
आग यीशु तान चेलागोळ से अंदुन, “लॉकुरी पचास-पचास माळकु पंगत-पंगत दा कुर्स बुळी.”
आंदुर हिंग अच माळदुर, अदिक सप्पा मुंदरी कुर्स बुटुर.
आग आव अव अईद रोट्टीगोळी अदिक येढ्ढ मेनगोळी हुळदुन, अदिक स्वर्ग दी नोळकु परमेश्वर उक धन्यवाद माळदुन, अदिक रोट्टी मुरू-मुरूकु चेलागोळी कोळ्त होदुन कि लॉकुरी वाळसुल.
आग सप्पा लॉकुर तिनकु संतुष्ट आदुर, अदिक चेलागोळ ऊळ्द टुकळागोळ दा टु हन्नेळ फुट्टी तुमकु नेगदुर.
याग यीशु आबना दा प्रार्थना माळोन अदिक चेलागोळ आऊन सांगुळ ईरोर, रा आव आंदुर से केळदुन, “लॉकुर नान बारा दा येन अनतार?”
चेलागोळ उत्‍तर कोट्टुर, “यूहन्ना बपतिस्मा कोळावाळा, अदिक यावारा यावारा एलिय्याह, अदिक यावारा ईद कि हाळव भविष्यवक्तागोळ्द दा टु यावारा जित्‍ता आग्यान.”
यीशु आंदुर से केळदुन, “लेकीन नीव नानी येन अनतीर?” पतरस उत्‍तर कोट्टुन, “परमेश्वर उन द्वारा कळुद मसीह.”
आग यीशु आंदरी आदेश कोटकु अंदुन कि ईद मात इन उल्लेख यारदु से माळबाळेतीर.
बाक यीशु अंदुन, “ना मंळसा अन पार उन साटी जरूरी आद कि ना दुख नेगाईन, अदिक स्याणा अदिक प्रधान याजक अदिक नियम इन गुरु नानी तुच्छ जान्सकु कोंद बुट्टार, अदिक ना मुर दिन दा जित्‍ता आगाईन.”
यीशु सप्पा मुंदुर से अंदुन, “अगर यावारा नान हिंद बरोद चाहासतान, रा आव तान तान इक इनकार माळुल अदिक रोज जो तान जीव नान साटी क्रूस मा समर्पित माळुल आवा नान हिंद आगेगुल.
यतिकी जो यावारा तान जीव ऊळसोद चाहास्यान आव अदरी खोऊस्यान, लेकीन जो यावारा नान साटी तान जीव खोऊस्यान आव अदरी ऊळस्यान.
अगर मंळसा पुरा दुनिया अक हासिल माळुल अदिक तान जीव खोऊस बुळुल या अदुर्द हानि नेगुल, रा आऊक येन लाभ आदीत?
जो नान देल अदिक नान वचन देल लज्जित आगतान, आऊन देल ना मंळसा अन पार भी, आ समय लज्जित आदान याग आव खुद अदिक तान आप्प उन अदिक पवित्र स्वर्गदूतगोळ्द महिमा दा बंदान.
ना नीम से खरा माताळतीन, कि जो ईल निदुरकु आर, आंदुर दा टु यारारा हिंग आर कि यागासताका परमेश्वर उन राज्य नोळतीदिल, आगासताका सायतीदील.”
ई मातगोळ्द लगभग येठ्ठ दिन इन बाद्दा यीशु पतरस, यूहन्ना अदिक याकूब उक सांगुळ हुळकु प्रार्थना माळोर साटी पहाळी मा होदुन.
याग आव प्रार्थना माळतेला अच ईरोन, रा आऊन चेहरा अन्द रूप बदलुसेत, अदिक आऊन कपळा बिळेव आगकु चमकुसली हत्‍त.
अदिक अचानक, मूसा अदिक एलिय्याह, ई येढ्ढ मंळसा आऊन सांगुळ मातगोळ हेळोर.
आंदुर स्वर्गीय महिमा सहित कांळ्सदुर अदिक यीशु उन सायोद चर्चा माळोर, जो परमेश्वर उन उद्देश यरूशलेम दा पुरा आगोद ईरोद.
पतरस अदिक आऊन साथीगोळ कण्णगोळ जप देल तुमकु ईरव, लेकीन याग आंदुर पुर्ण रूप देल च्याता आदुर, रा आंदुर आऊन महिमा अक अदिक आ येढ्ढ मंळसागोळी, जो यीशु उन सांगुळ निदुरकु ईरोर, नोळदुर.
याग आंदुर आऊन हात्‍ती टु होगली हतदुर, रा पतरस यीशु से अंदुन, “हे स्वामी, नाम्द ईल ईरोद वळ्लीद आद: इदुरसाटी नाव मुर हांद्रा माळेव, ऊंद नीन साटी, ऊंद मूसा अन्द साटी, अदिक ऊंद एलिय्याह अन्द साटी.” आव ईला जानसोन कि आव येन माळेत्यान.
आव ईद माताळतेला अच ईरोन कि ऊंद बादल बंदकु आंदरी होचकोम्त, अदिक याग चेलागोळ आ बादल देल घेरूसली हतदुर रा अंजेदुर.
आग आ बादल दा टु आवाज होळ्त, “ईव नानव पार अदिक नान चुनुसदव हुन, ईऊंद केळी.”
ईव आवाज आगतेला अच यीशु आबना अच कांळ्सदुन; अदिक आंदुर सुंगा ईत्‍तुर, अदिक जो येनारा नोळीदुर अदुर्द बारा दा आंदुर आ दिनगोळ दा यारदारा से येनु माळीदिल.
दुसरा दिन याग यीशु अदिक आऊन मुर चेलागोळ पहाळ मा टु ईळदुर रा ऊंद धोळ्द भीळ बंदकु यीशु से मिळुस्त.
अदिक नोळी, भीळ दा टु ऊंद मंळसा चिळ्लासकु अंदुन, “हे गुरु, ना नीन से विनती माळतीन कि नान पार उन म्याकुच कृपादृष्टि माळ; यतिकी आव नानव ऊंद ठैसा पार आन.
अदिक नोळ, ऊंद दुष्टआत्मा आऊक हुडूतद, अदिक आव अचानक चिळ्लासकु येळतान; अदिक अद आऊक हिंग मुरकुळस्तद कि आव बाय दा फेस तुमकु तरतान; अदिक आऊक कठिनाई देल बिळतद.
ना नीन चेलागोळ से विनती माळदीन कि आ दुष्टआत्मा अक तेगुल लेकीन आंदुर तेगु सकिदील.”
यीशु आंदरी उत्‍तर कोट्टुन, “हे अविश्वासी अदिक जिद्दी लॉकुरा, ना यागासताका नीम सांगुळ ईराइन अदिक नीम सहन माळाईन? तान पार उक ईल तर.”
आव पार बरतेला अच ईरोन कि दुष्टआत्मा आऊक पटकुसकु मुरकुळस्त, लेकीन यीशु अशुध्द आत्मा अक दनकुसदुन अदिक पार उक वळ्लीद माळकु आऊन आप्प उक सौप्सदुन.
आग सब लॉकुर परमेश्वर उन महासामर्थ्य देल चकित आदुर. लेकीन याग सब लॉकुर आ सब क्याल्सागोळ देल जो यीशु माळतोगोन, अचम्भित ईरोर, रा आव तान चेलागोळ से अंदुन,
“नीव ई मातगोळ मा ध्यान कोळी, यतिकी ना मंळसा अन पार मंळसागोळ्द कय दा सौप्सकु आगाईन.”
लेकीन आंदुर ई मात इक ईला समसोर, अदिक ईद आंदुर से होचकु ईत कि आंदुर आऊक जान्स ईला सकुल; अदिक आंदुर ई मात इन बारा दा यीशु उक केळली अंजतोगोर.
बाक आंदुर्दा ईद विवाद आगली कुर्त कि नाम दा टु धोळ याव आन.
लेकीन यीशु आंदुर्द मन इन विचार जान्स कोंडुन, अदिक ऊंद पार उक हुळकु तान हात्‍ती नीदरूसदुन,
अदिक आंदुर से अंदुन, “जो यावारा नान हेसुर देल ई पार उक ग्रहण माळतान, आव नानी ग्रहण माळतान; अदिक जो यावारा नानी ग्रहण माळतान, आव नान कळावाळेर इक ग्रहण माळतान, यतिकी जो नीम दा सब से स्याणेव टु स्याणेव आन, आवा धोड्डेव आन.”
आग यूहन्ना अंदुन, “हे स्वामी, नाव ऊंद मंळसा अक अपमान हेसुर देल दुष्टआत्मागोळी तेगुतेला नोळदेव, अदिक नाव आऊक मना माळदेव, यतिकी आव नाम सांगुळ आगकु अपमान हिंद आगालुन.”
यीशु यूहन्ना अदिक बाकी चेलागोळ से अंदुन, “आऊक मना माळबाळी; यतिकी जो नीम विरोध दा हैलेच, आव नीम्द सांगुळ आन.”
याग यीशु उन स्वर्ग दा नेगुकु आगोद दिन हात्‍ती बरली हतदव रा आव यरूशलेम होगोद मजबूत निश्चय माळदुन.
आव तान मुंद स्वर्गदूत कळुदुन. आंदुर सामरीगोळ्द ऊंद ऊर दा होदुर कि आऊन साटी जागा तयार माळुल.
लेकीन आ लॉकुर आऊक ईळु गोटीदील, यतिकी आव यरूशलेम होगोन.
ईद नोळकु यीशु उन चेलागोळ याकूब अदिक यूहन्ना अंदुर, “हे प्रभु, येन नी चाहासत्या कि नाव आग्या कोट्टेव, कि आकाश टु बेक्‍की बिळसुस्कु आंदरी भसम माळसुस बुळुल?”
लेकीन यीशु तिर्गकु आंदरी दनकुसदुन.
यीशु अदिक आऊन चेलागोळ दुसरा ऊर दा होटोदुर.
याग आंदुर हादी देल होगोर, रा चेलागोळ दा टु यावारा यीशु से अंदुन, “यल-यल नी होद्या, ना नीन हिंद आगेगाईन.”
यीशु आऊन से अंदुन, “कोल्यागोळ गुफा अदिक आकाश इन पक्षीगोळ ग्वादा ईरताव, लेकीन ना मंळसा अन पार उन साटी ताल्ला होचकोमोर साटी भी जागा हैलेच.”
यीशु दुसरा से अंदुन, “नान हिंद आगेग.” आव अंदुन, “हे प्रभु, नानी पयले होगगोळ कि तान आप्प उक नळसाईन.”
यीशु आऊन से अंदुन, “सोद्द मंळसागोळी तान मुर्दा नळ्सगोळ, लेकीन नी होगकु परमेश्वर उन राज्य अन्द पुरा प्रचार माळ.”
ऊंद मात्‍त मंळसा भी अंदुन, “हे प्रभु, ना नीन हिंद आगेगाईन; लेकीन पयले नानी होगगोळ कि तान मान्ना अन्द लॉकुर से विदा ताकोमकु बराईन.”
यीशु आऊन से अंदुन, “जो यावारा तान कय नांगर मा ईटकु हिंद नोळतान, आव परमेश्वर उन राज्य अन्द लायक हैलेच.”
ई मातगोळ्द बाद्दा प्रभु यीशु मात्‍त बहात्‍तर मंळसागोळी नियुक्त माळदुन, अदिक याता-याता नगर अदिक जागा अक आव होगली ईरोन, अल आंदरी येढ्ढ-येढ्ढ माळकु तान मुंद कळुदुन.
यीशु आंदुर से अंदुन, हण्ण केई हापाळ आव, पर क्याल्सा माळावाळेर मजदुर गोर्त आर; इदुरसाटी फसल इन स्वामी से विनती माळी कि आव तान फसल कडोर साटी मजदूर कळु बुळुल.
होगी; ना नीमी म्यांडागोळ घाई लांडग्यागोळ न्याड्या कळुतीन.
इदुरसाटी तान सांगुळ ना चीला, ना झ्वारा, ना केरूगोळ हुडी; अदिक ना हादी मा यारदारा से नमस्कार माळी.
यातारा मान्या होगी, पयले अनी, “ई मान्ना मा कल्याण आगुल.”
अगर अल यावारा कल्याण इन लायक ईतीदान, रा नीम कल्याण आऊन मा ईत्‍तीत, ईलारा नीम हात्‍ती वापस बंदीत.
अदा मान्या ईरी, अदिक जो येनारा आंदुर से सिक्‍कीत, अदा तिनी-कुडी, यतिकी मजदूर उक तान मजदूरी सिक पायजे; मान्या-मान्या टेटबाळेतीर.
या नगर दा नीव होगी, अदिक अलेर लॉकुर याग नीम स्वागत माळ्यार रा जो येनारा नीम मुंद ईटकु आदीत अदा तिनी.
अलेर बिमारगोळी चंगा माळी अदिक आंदुर से अनी, “परमेश्वर उन राज्य हात्‍ती होट बंदाद.”
लेकीन या नगर दा होदिर, अदिक अलेर लॉकुर नीमी ग्रहण माळतीदील, रा आंदुर्द गलीगोळ दा होगकु अनी,
“नीम विरोध दा नाव नीम नगर इन धुळा अक भी जो नाम कालगोळ मा हत्याद झाळ्स कोळतेव; फिर भी ईद जान्स कोमी कि परमेश्वर उन राज्य नीम हात्‍ती होट बंदाद.”
ना नीम से अनतीन कि आ दिन परमेश्वर न्याय माळ्यान आ दिशी सदोम इन दशा आ नगर से हापाळ गुणा सहन माळा लायक ईत्‍तीत.
“हाय खुराजीन! हाय बैतसैदा! जो सामर्थ्य ईनव क्याल्सा नीम दा माळकु आदव, अगर अव सूर अदिक सैदा दा माळकु आगायदव रा बॉरा होदुकु अदिक राख दा कुर्तकु आंदुर यागुटु मन तिर्गुसायदुर.
लेकीन न्याय इन दिन सूर अदिक सैदा अन्द दशा नीम से यक्कुल सहन माळा लायक ईत्‍तीत.
अदिक हे कफरनहूम, येन नी स्वर्ग ताका म्याकुच नेगुकु आद्या? नी पाताल लोक ताका ल्यालमा होद्या.”
यीशु तान चेलागोळ से अंदुन, “जो नीम केळतान, आव नान केळतान; अदिक जो नीमी तुच्छ जान्सतान, आव नानी तुच्छ जान्सतान; अदिक जो नानी तुच्छ जान्सतान, आव नान कळावाळेर इक तुच्छ जान्सतान.”
आंदुर बहात्‍तर चेलागोळ खुशी माळतेला बंदुर अदिक अनली हतदुर, “हे प्रभु, नीन हेसुर देल दुष्टआत्मा भी नाम आग्या मान्सताव.”
यीशु आंदुर से अंदुन, “ना शैतान उक बिजली इन घाई स्वर्ग टु बिळ्स नोळीन.
केळी, कि ना नीमी हाव अदिक पुरा सामर्थ्य मा अधिकार कोटीन; अदिक नीमी येनु हानि आगतीदील.
फिर भी ईदुर देल खुश आगबाळी कि आत्मा नीम वश दा आद, लेकीन इदुर देल खुश आगी कि नीम हेसुर स्वर्ग दा लिख्सकु आद.”
आ समय यीशु पवित्र आत्मा दा आगकु खुशी देल तुम्मेदुन, अदिक अंदुन, हे आप्पा, स्वर्ग अदिक पृथ्वी नव प्रभु, ना नीन धन्यवाद माळतीन कि नी ई मातगोळी आंदुर से जो ग्यानी आर अदिक कल्त माळकु लॉकुर से होचकोमकु ईट्द, अदिक चिकोरगोळ मा प्रगट माळ्द. हव, हे आप्पा, यतिकी नीनी ईदा वळ्लीद हत्‍त.
नान आप्प नानी सप्पा येनारा सोप्स बुट्टुन; अदिक याऊ जान्सालुन कि पार याव हुन सिर्फ आप्प, “अदिक आप्प याव हुन ईद भी याऊ जान्सालुन सिर्फ पार अदिक आव यार मा पार अदरी प्रगट माळोद चाहासतान.”
आग चेलागोळ दी तिर्गकु आबना दा अंदुन, “धन्य आव अव कण्णगोळ, जो ई मातगोळ जो नीव नोळतीर अव नोळताव.
यतिकी ना नीम से अनतीन कि हापाळ सा भविष्यवक्तागोळ अदिक राजागोळ चाहासदुर कि जो मातगोळ नीव नोळतीर आंदुर नोळुल पर नोळीदील, अदिक जो मातगोळ नीव केळतीर आंदुर केळुल पर केळीदील.”
अदिक ऊंद व्यवस्थापक येद्दुन अदिक ईद अनतेला यीशु उन परीक्षा माळली कुरतुन, “हे गुरु, अनन्त जीवन सिकोद साटी ना येन माळाईन?”
यीशु आऊन से अंदुन, “मूसा अन्द व्यवस्था दा येन लिख्सकु आद? नी ह्यांग वाचुसत्या?”
आव उत्‍तर कोट्टुन, “मूसा अन्द व्यवस्था अनतद, ‘नी प्रभु तान परमेश्वर से तान सप्पा मन अदिक तान सप्पा जीव अदिक तान सप्पा शक्ति अदिक तान सप्पा बुद्धी इन सांगुळ प्यार ईट अदिक तान मान्ना हातळोर से तान घाई प्यार ईट.’”
यीशु आऊन से अंदुन, “नी बराबर उत्‍तर कोट्ट, ईदा माळ रा नी जित्‍ता ईत्या.”
लेकीन आव तान तान इक न्यायी ठहरूसोद इच्छा देल यीशु से केळदुन, “रा नान मान्ना हातळोर याव हुन?”
यीशु उत्‍तर कोट्टुन, “ऊंद मंळसा यरूशलेम टु यरीहो अक होगोन कि डाकूगोळ आऊक घेर्सकु आऊन कपळा ईळ्स बुटुर, अदिक बडु माळकु आऊक सायोर साटी बिटकु होटोदुर.
अदिक हिंग आत कि अदा हादी देल ऊंद याजक होगोन, लेकीन आऊक नोळकु आव अनदेखा माळदुन अदिक होटोदुन.
ईदा रीति देल ऊंद लेवी भी आ जागा मा बंदुन, आव भी आऊक अनदेखा माळकु होटोदुन.
लेकीन ऊंद सामरी जाती नव यात्री अल टु होगोन, अदिक आऊक नोळकु आऊन मा तरस तिंदुन.
आव आऊन हात्‍ती बंदकु आऊन जखमगोळ मा याण्णा अदिक अंगुर इन रास्सा हाक्‍कु पट्टी कटदुन, अदिक तान सवारी मा येर्सकु आऊक सरई दा ओतुन, अदिक आऊन स्यावा टहल माळदुन.
दुसरा दिन आव येढ्ढ बेळ्ली इन सिक्‍का तेगुकु सरई इन मालिक उक कोट्टुन, अदिक अंदुन, ‘ईऊन स्यावा टहल माळेत, अदिक जो येनारा अपमान दी टु हत्‍तीत, अद ना वापस बंदुर मा नीनी तुम कोळाईन.’”
ईग यीशु “नीन विचार देल ई मुरू दा टु आ मंळसा अन्द जो डाकूगोळ्द कय दा सिक्‍केगीदुन, याव मान्ना हातळोर आदुन?”
आव अंदुन, “आवा याव आऊन मा दया माळदुन.” यीशु आऊन से अंदुन, “होग, नी भी हिंग अच माळ.”
याग आंदुर होगोर रा यीशु ऊंद ऊर दा होदुन, अदिक मार्था हेसुर इनोर ऊंद आर्त यीशु उन तान मान्या स्वागत माळदुर.
मरियम हेसुर इनोर आकिन ऊंद आकतींग ईरोर. आक प्रभु उन कालगोळ दी कुर्तकु आऊन वचन केळतोगोर.
लेकीन मार्था स्यावा माळ्त-माळ्त व्याकुल आगेदुर, अदिक आऊन हात्‍ती बंदकु अनली हतदुर, “हे प्रभु, येन नीनी येनु अच चिन्ता हैलेच कि नान आकतींग नानी स्यावा माळोद साटी आबना अच बिट बुटार? इदुरसाटी आकिन से अन कि नान सहायता माळुल.”
प्रभु आक इक उत्‍तर कोट्टुन, “मार्था, हे मार्था; नी हापाळ मातगोळ्द साटी चिन्ता माळत्या अदिक व्याकुल आगत्या.
लेकीन ऊंद मात जरूरी आद, अदिक आ वळ्लीद भाग इक मरियम चुनुस कोंडार जो आकिन से कस्तकु आगतीदील.”
यीशु यातोदारा जागा दा प्रार्थना माळोन. याग यीशु प्रार्थना माळ कोंडुन, रा आऊन चेलागोळ दा टु ऊंद चेला आऊन से अंदुन, “हे प्रभु, ह्यांग नीर-संस्कार कोळावाळा यूहन्ना तान चेलागोळी प्रार्थना माळोद कलस्यान हांग अच नामी भी नी कल्सबुळ.”
यीशु आंदुर से अंदुन, याग नीव प्रार्थना माळी रा अनी: हे आप्पा: नीन हेसुर पवित्र मान्सकु आगुल, नीन राज्य बरूल.
नाम हागुल तिर्मुद रोट्टी रोज-रोज नामी कोळतोग,
ह्यांग नाव तान हर ऊंद अपराधीगोळी माफ माळतेव, हांग अच नी भी नाम पापगोळी माफ माळ, अदिक नामी परीक्षा दा तरबाळ.
आग यीशु आंदुर से अंदुन, “नीम दा टु याव आन कि आऊन संगी आगुल, अदिक आव आर्धा ईळ्लकी आऊन हात्‍ती होगकु आऊन से अनुल, ‘हे संगी; नानी मुर रोट्टीगोळ कोळ.
यतिकी ऊंद यात्री संगी नान हात्‍ती बंदान, अदिक आऊन तिनसोर साटी नान हात्‍ती येनु हैलेच.’”
अदिक आव तान मन इन बुळ्क टु उत्‍तर कोळुल, “नानी माळबाळ; ईग रा दरवाजा बंद आद अदिक नान चिकोर नान हात्‍ती हासक्या मा आर, इदुरसाटी ना यदकु नीनी रोट्टी कोळ सकालीन?”
ना नीम से अनतीन, अगर आव आऊन संगी हुन तरी भी आव आऊक यदकु रोट्टी कोळालुन, फिर भी रोट्टी बेळावाळा तान शरम बिटकु बेळुल रा ईद कारण आव यदकु आऊक याट जरवत आद आस रोट्टी कोट्टान.
अदिक ना नीम से अनतीन कि बेळी, रा नीमी कोटकु आदीत; ढुंढ्सी, रा नीमी सिक्‍कीत; ठोकसीर, रा नीम साटी तेरूकु आदीत.
यतिकी जो यावारा बेळतान, आऊक कोटकु आगतद; अदिक जो ढुंढ्सतान, आऊक सिकतद; अदिक जो ठोक्सतान, आऊन साटी तेरूकु आगतद.
नीम दा टु हिंग याव आप्प आन, कि आऊन पार मेन बेळतान, रा मेन इन जागा आऊक हाव कोळतान?
या तत्‍ती बेळुल रा आऊक चेळ कोळुल?
इदुरसाटी याग नीव बुरा ईतकु तान चिकोरी वळ्लीद वस्तु कोळोद जान्सतीर, रा नीम स्वर्गीय आप्प तान बेळावाळेरी पवित्र आत्मा यती कोळतीदील.
बाक यीशु ऊंद दुष्टआत्मा अक जो आऊन बुळ्क होगदुर मा आ मंळसा माताळ ईला सकोन आ दुष्टआत्मा अक तेगदुन. याग दुष्टआत्मा होट बुळ्त रा मुक्‍का मंळसा माताळली कुरतुन; अदिक लॉकुरी अचम्भा आत.
लेकीन आंदुर दा टु थ्वाळासा लॉकुर अंदुर, “ईव रा बालज़बूल हेसुर ईनव दुष्टआत्मागोळव सरदार उन मदत देल दुष्टआत्मागोळी तेगुतान.”
दुसरा लॉकुर यीशु उन परीक्षा माळोर साटी आऊन से आकाश इन चमत्कार बेळदुर जो हिंग तोर्सुल कि परमेश्वर आऊन सांगुळ आन.
लेकीन आव आंदुर मन इन मातगोळी जान्सकु, आंदुर से अंदुन, “या-या राज्य दा फूट बिळतद, अद राज्य बरबाद आगेगतद; अदिक या मान्या फूट बिळतद, अद नाश आगेगतद.
अगर शैतान तान अच विरोधी आगेगुल, रा आऊन राज्य ह्यांग बन्सकु ईत्‍तीत? यतिकी नीव नान बारा दा रा अनतीर कि ईव बालज़बूल उन सहायता देल दुष्टआत्मा तेगुतान.
भला अगर ना बालज़बूल उन सहायता देल दुष्टआत्मागोळी नेगुतीन, रा नीम मान्सावाळेर यार सहायता देल तेगुतार? इदुरसाटी आंदुर अच नीम न्याय माळावाळेर आदार.
लेकीन अगर ना परमेश्वर उन आत्मा अन्द सहायता देल दुष्टआत्मागोळी नेगुतीन, रा परमेश्वर उन राज्य नीम हात्‍ती होट बंदाद.
“याग ताकतवर मंळसा हथियार हुडुकु तान हवेली इन रखवाली माळतान, रा आऊन संपत्‍ती ऊळ्दकु ईरतद.”
पर याग आऊन से धोड्डेव यावारा मात्‍त ताकतवर मंळसा चढ़ाई माळकु अदरी जीक्स कोमतान, रा आऊन अव हथियार यऊर मा आऊक भरोसा ईरोद, कस्त कोमतान अदिक आऊन संपत्‍ती कस्तकु वाट्स बुळतान.
जो नान सांगुळ हैलेच आव नान विरोध दा आन, अदिक जो नान सांगुळ जमा माळालुन आव बगरूस्तान.
“याग दुष्टआत्मा मंळसा दा टु होट बुळतद रा वंळगींद जागागोळ दा आराम ढुंढ्सतेला टेटतद, अदिक याग जागा सिकाल रा अनतद, ‘ना तान अदा मान्या दा यल टु ना होटीदिन होटोगाईन.’
अदिक बंदकु आ मान्ना अक झाळ-झुळ्सकु अदिक सजुसकु नोळतद.
आग अद होगकु तान से बेकार येळ अदिक आत्मागोळी तान सांगुळ तरतद, अदिक अव आ मान्या होक्‍कु अल निवास माळताव, अदिक आ मंळसा अन्द दशा पयला टु भी बेकार आगेगताव.”
याग यीशु ईव मातगोळ अनतेला अच ईरोन रा भीळ दा टु यातारा आर्त धोळ्द आवाज देल अंदुर, “धन्य आद अद गर्भ यदुर्दा नी इत्या अदिक अव स्तन यार्द हाल नी कुळद्या.”
यीशु अंदुन, “हव; लेकीन धन्य आंदुर आर जो परमेश्वर उन वचन केळतार अदिक मान्सतार.”
याग धोळ्द भीळ जमा आगतोगोद रा यीशु अनली कुरतुन, “ई दुनिया अन्द लॉकुर बुरा आर; आंदुर चमत्कार ढुंढ्सतार; पर योना अन्द चमत्कार अक बिटकु यातोदारा दुसरा चमत्कार आंदरी कोटकु आगतीदील.
ह्यांग योना नीनवे अन्द लॉकुर्द साटी चमत्कार ठहरूसदुन, हांग अच मंळसा अन पार भी ई दुनिया अन्द लॉकुर्द साटी ठहरूस्यान.
दक्षिण इन रानी न्याय इन दिशी ई दुनिया अन्द मंळसागोळ्द सांगुळ यदकु आंदरी दोषी ठहरूस्यार, यतिकी आक सुलैमान उन ग्यान केळली पृथ्वी इन छोर टु बंदार, अदिक नोळी, ईल आव आन जो सुलैमान से भी धोड्डेव आन.
नीनवे नगर इन लॉकुर न्याय इन दिशी ई दुनिया अन्द लॉकुर सांगुळ निदुरकु, आंदरी दोषी ठहरूस्यार; यतिकी आंदुर योना अन्द प्रचार केळकु पाप माळोद बिट बुटुर, अदिक नोळी, ईल आव आन जो योना से भी धोड्डेव आन.
“यावारा मंळसा दिंग्या होत्‍ताकु येल्यारा होचकु या बर्तन इन ल्यालमा ईटालुन, लेकीन दीवट मा ईटतान कि बुळ्क बरावाळेर इक ऊजुळ सिकुल.
नीन मय इन दिंग्या नीन कण्ण हुन, इदुरसाटी याग नीन कण्ण निर्मल आव रा नीन सप्पा मय भी ऊजुळ इन घाई आद; लेकीन याग नीन कण्णगोळ अच बुरा आव रा नीन मय भी अंधार इन घाई आद.
इदुरसाटी सावधान ईरेत कि जो ऊजुळ नीन दा आद अद अंधारकुप आगबाळुल.
इदुरसाटी अगर नीन सप्पा मय ऊजुळ आगुल अदिक अदुर्द यातोदु भाग अंधार ईरबाळुल रा सप्पा अन्द सप्पा हिंग ऊजुळ आदीत, ह्यांग आ समय आगतद याग दिंग्या तान चमक देल नीनी ऊजुळ कोळतद.”
याग यीशु उन मातगोळ हेळकु आगेगीत रा यातोवारा फरीसी आऊन से विनती माळदुन कि नान मान्या भोजन माळ. यीशु बुळ्क होगकु भोजन माळली कुरतुन.
फरीसी इक ईद नोळकु अचम्भा आत कि आव ऊमोर से पयले यहूदीगोळ्द रीति इन अनुसार कय तोळदिदील.
प्रभु आऊन से अंदुन, “हे फरीसीगोळा, नीव वाटी अदिक तंळग्या अक म्याक म्याकुच टु रा ऊदतीर, लेकीन नीम बुळ्क अंधार अदिक दुष्टता तुमकु आद.
हे निर्बुद्धीगोळा, याव व्हार्या अन्द भाग माळ्यान, येन आव बुळ्क इन भाग माळीदिल?
लेकीन हा, जो नीम हात्‍ती आद अद गरीबगोळी कोटबुळी, रा नोळी, सब येनारा नीम साटी शुद्ध आगेदीत.
“पर हे फरीसीगोळा, नीम मा हाय! नीव पदीना अदिक सुदाब इन अदिक हापाळ प्रकार इन साग पात इन दसवा अंश कोळतीर, लेकीन न्याय इक अदिक परमेश्वर उन प्यार इक टाल्स बुळतीर; माळोद रा हुन कि इवरी भी माळतेला ईरायदीर अदिक अवरी भी ईला बिळायदिर.”
“हे फरीसीगोळा, नीम मा हाय! नीव यहूदी लॉकुर्द सभागृहगोळ दा मुख्य-मुख्य आसन अदिक सात्‍तागोळ दा नमस्कार अदिक प्यार चाहासतीर.
हाय नीम मा! यतिकी नीव आ होचकोम्द कब्रगोळ घाई आईर, यार मा लॉकुर नळुतार लेकीन अरालुर.”
आग ऊंद व्यवस्थापक आऊक उत्‍तर कोट्टुन, “हे गुरु, ई मातगोळ्द अंदुर देल नी नाम अपमान माळत्या.”
आव अंदुन, “हे व्यवस्थापकगोळा, नीम मा भी हाय! नीव हिंग ओझा यदरी नेगोद कठिन आद, मंळसागोळ मा रचतीर लेकीन नीव खुद आ ओजागोळी नेगोर साटी तान ऊंद बेळ्ल भी हचालीर.
हाय नीम मा! नीव आ भविष्यवक्तागोळ्द कब्रगोळ माळतीर, यवरी नीम्द अच आप्प-दादागोळ कोंद बुटीदुर.
इदुरसाटी नीव गवाह आईर, अदिक तान आप्प-दादागोळ्द क्याल्सागोळ देल सयमत आईर; यतिकी आंदुर आंदरी कोंद बुटुर अदिक नीव आंदुर्द कब्रगोळ माळतीर.
इदुरसाटी परमेश्वर उन बुद्धी भी अंदाद, ‘ना आंदुर हात्‍ती भविष्यवक्तागोळ अदिक प्रेरितगोळी कळाईन, अदिक आंदुर आंदुर दा टु यारारा अक कोंद बुट्टार, अदिक यारारा अक सतुस्यार.’
ताकी यास भविष्यवक्तागोळ्द खुन दुनिया अन्द उत्पत्ति देल वाहुसकु आग्याद, सप्पा मुंदुर्द हिसाब ई दुनिया अन्द लॉकुर देल ताकोमकु आगुल:
हाबील उक कोंदकु आगीत आगुटु हुडुकु जकरयाह अक कोन्नोद ताका, जो वेदी अदिक मंदिर इन न्याड्या दा घात माळकु आगीत. ना नीम से खरा अनतीन, ई सप्पा मुंदुर्द हिसाब ई समय इन लॉकुर देल ताकोमकु आदीत.
“हाय नीव व्यवस्थापकगोळ मा! नीव ग्यान इन कुंजी रा तान हात्‍ती इच ईटदीर, लेकीन नीव खुद अच प्रवेश माळीदिल, अदिक प्रवेश माळावाळेर इक भी रोक्स बुट्टीर.”
याग यीशु अल टु होट्टुन, रा नियम इन गुरु अदिक फरीसी कय तोळकु आऊन हिंद बिदोदुर अदिक हापाळ धोळ्द वाद माळली हतदुर कि आव हापाळ सा मातगोळ्द चर्चा माळुल,
अदिक घात मा हतकु ईत्‍तुर कि आऊन बाय इन यातोदारा मात हुडुल.
ईट्टुर दा याग हजारो लॉकुर्द भीळ हत्‍तेत, ईल ताका कि आंदुर आबुर दाबुर मा बिळली आगतोगोर, रा यीशु सब से पयले तान चेलागोळ से अनली कुरतुन, “फरीसीगोळ्द कपटरूपी खमीर देल सावधान ईरतीर.
येनु होचकु हैलेच, जो तेरूकु आगतीदील; अदिक ना येनारा होचकु आद, जो जान्सकु आगतीदील.
इदुरसाटी जो येनारा नीव अंधार दा अंदीर, अद ऊजुळ दा केळकु आदीत; अदिक जो नीव बुळ्क इन कमरागोळ दा कानो कान अंदीर, अद छत मा टु प्रचार माळकु आदीत.
“ना नीम से जो नान संगी हुईर अनतीन कि जो मय इन घात माळतार लेकीन अदुर्द हिंद मात्‍त येनु माळ सकालुर, आंदुर से अंजबाळी.
ना नीमी चेतावनी कोळतीन कि यार से अंज पायजे, घात माळदुर बाद्दा यार इक नरक दा हाक्‍कोद अधिकार आद, आ परमेश्वर से अच अंजी; हव, ना नीम से अनतीन, आऊन से अच अंजी.
“येन येढ्ढ पैस्या अन्द अईद चिमणी पक्षी मारालव? तरी भी परमेश्वर अऊर दा टु ऊंद जीव इक भी मारालुन.
नीमव ताल्ला अन्द सप्पा चुट्टी भी आळुकु आव, इदुरसाटी अंजबाळी, नीव हापाळ चिमणीगोळ से भी किमती आईर.
“ना नीम से अनतीन जो यावारा मंळसागोळ मुंद नानी मान्स कोंडान आऊक मंळसा अन पार भी परमेश्वर उन स्वर्गदूतगोळ्द मुंद मान्स कोंडान.
लेकीन जो मंळसागोळ्द मुंद नान इनकार माळुल आऊन परमेश्वर उन स्वर्गदूतगोळ्द मुंद इनकार माळकु आदीत.
“जो यावारा मंळसा अन पार उन विरोध दा यातोवारा मात अनुल, आऊन अद अपराध माफ माळकु आदीत, लेकीन जो पवित्र आत्मा अन्द अपमान माळुल, आऊन अपराध माफ माळकु आगतीदील.
“याग लॉकुर नीमी सभागोळ अदिक न्यायाधीशगोळ अदिक अधिकारीगोळ्द मुंद ओतार, रा चिन्ता माळबाळेतीर कि नाव याता रीति देल या येन उत्‍तर कोट्टेव, या येन अंदेव.
यतिकी पवित्र आत्मा अदा समय नीमी कल्स बुट्टीत कि येन अनोद आद.”
बाक भीळ दा टु ऊंद मंळसा यीशु से अंदुन, “हे गुरु, नान वार्ट से अन कि आप्प उन संपत्‍ती नान सांगुळ वाट्स कोमुल.”
आव आऊन से अंदुन, “हे मंळसा, याव नानी नीन न्यायी या बटवारा माळावाळा नियुक्त माळ्यान?”
अदिक आव आंदुर से अंदुन, “सावधान ईरी, अदिक हर प्रकार इन लोभ देल तान तान इक ऊळ्सकु ईटी; यतिकी यारदारा जीवन आऊन संपत्‍ती मा निर्भर ईराल्द.”
यीशु आंदुर से ऊंद उदाहरण अंदुन: “यावारा धनवान उन जमीन मा धोळ उपज आत.
आग आव तान मन दा विचार माळली कुरतुन, ‘ना येन माळाईन? यतिकी नान अल जागा हैलेच यल तान उपज ईट सकाईन.’
अदिक आव अंदुन, ‘ना ईद माळाईन: ना तान लेल इन खर्यान मुर्दकु अदुर से वळ्लीद माळाईन; अदिक अल तान सप्पा अन्न अदिक संपत्‍ती ईटाईन;
अदिक ना खुद तान जीव से अनाईन कि, नीन हात्‍ती हापाळ वर्ष इन साटी हापाळ संपत्‍ती ईटकु आद; चैन ईट, तिन, कुडू, वळ्लीद देल ईर.’
लेकीन परमेश्वर आऊन से अंदुन, हे मूर्ख! ईदा ईळ्लक नीन जीव नीन से ताकोमकु आदीत; आग जो येनारा नी जमा माळ्या अद यार्द आदीत?
“हिंग अच आव मंळसा भी आन जो तान साटी धन जमा माळतान, लेकीन परमेश्वर उन नजर दा धनी हैलेच.”
बाक यीशु तान चेलागोळ से अंदुन, “इदुरसाटी ना नीम से अनतीन, तान जीव इन चिन्ता माळबाळी कि नाव येन तिनदेव; ना तान मय इन कि येन हाक्‍केव.
यतिकी भोजन से जीव, अदिक फळक्यागोळ से मय किमती आद.
आकाश ईनव पक्षीगोळी नोळी; अव ना बींजा हचताव, ना कोयताव; ना तान तिना जागा दा संगरूस्कु ईटताव; तरी भी परमेश्वर अवरी पाल्सतान. नीम किमत रा पक्षीगोळ से हापाळ यक्कुल आद!
नीम दा टु हिंग याव आन जो चिन्ता माळकु तान जिंदगी दा ऊंद घळी भी वाळुस सकतान?
इदुरसाटी अगर नीव सब से स्यांळ्द क्याल्सा भी माळ सकालीर, रा दुसरा मातगोळ्द साटी येती चिन्ता माळतीर?
आळी दाकळव फूलगोळ मा ध्यान माळी कि अव ह्यांग वाळुसताव, ना तान साटी फळक्यागोळ माळताव; तरी भी ना नीम से अनतीन कि सुलैमान राजा भी तान पुरा जीवन दा, अऊर दा टु यारदु घाई कपळा हाक्‍कु ईला ईरोन.
इदुरसाटी अगर परमेश्वर मैदान इन काड्डा अक, जो ईंद आद अदिक नाळ बेक्‍की दा झोक्सकु आदीत, हिंग कपळा हाकसुसतान; रा हे अल्पविश्वासीगोळा, आव नीमी येती हाकसुसतिदिल?”
“अदिक नीव ई मात इन खोज दा ईरबाळी कि येन तिनदेव अदिक येन कुळदेव, अदिक विचार भी माळबाळी.
यतिकी ई दुनिया अन्द लॉकुर ई सप्पा वस्तुगोळ्द खोज दा ईरतद: अदिक नीम आप्प जान्सतान कि नीमी ई वस्तुगोळ्द जरवत आद.
लेकीन आऊन राज्य अन्द खोज दा ईरी, रा ई वस्तुगोळ भी नीमी सिक्‍केदव.”
“हे नान स्यांळ्द झुण्ड इन लॉकुरा, अंजबाळी; यतिकी नीमव आप्प प्रसन्नता देल, नीमी राज्य कोळोद चाहास्यान.
तान संपत्‍ती मारकु दान माळबुळी; अदिक तान साटी हिंग चीलागोळ माळी जो हाळोदव आगालव, मतलब स्वर्ग दा धन जमा माळी जो कम आगाल अदिक यऊर हात्‍ती काळ्ल होगालुन, अदिक किळा भी बिगळुसाल.
यतिकी यल नीम धन आद, अल नीम मन भी हतकु ईत्‍तीत.”
नीम नेळुगोळ कटकु ईरूल अदिक नीम दिंग्या होत्‍ताकु ईटी,
अदिक नीव आ मंळसागोळ घाई बन्सी, जो तान स्वामी इन हादी कायेत्यार कि आव मदा दा टु याग बंदान, कि याग आव बंदकु दरवाजा ठोकसुल रा तुरन्त आऊन साटी तेरू बुळुल
धन्य आर आ दासगोळ यारी स्वामी बंदकु च्याता नोळुल; ना नीम से खरा अनतीन कि आव नेळु कटकु आंदरी भोजन माळली कुरस्यान, अदिक हात्‍ती बंदकु आंदुर्द स्यावा माळ्यान.
अगर आव ईळ्लक इन दुसरा पहर या तिसरा पहर इक बंदकु आंदरी च्याता नोळुल, रा आ दासगोळ धन्य आर.
लेकीन “नीव ईद ध्यान ईटी कि अगर मान्ना अन्द स्वामी अरायदुन कि काळ्ल याता समय बंदान, रा च्याता ईरायदुन अदिक तान मान्या मान्ना अन काळ्लपनी ईला आग गोळायदुन.”
नीव भी तयार ईरी; यतिकी याता घळी नीव भी सोचालीर, अदा घळी ना मंळसा अन पार होट बंदान.
आग पतरस अंदुन, “हे प्रभु, येन ईद उदाहरण नी नाम से अच या सप्पा मुंदुर से अनत्या.”
प्रभु अंदुन, आव विश्वासलायक अदिक बुद्धिमान सेवक याव हुन, यार्द मुनीम आऊक नौकर चाकरगोळ्द म्याकुच अधिकारी नियुक्त माळुल कि आंदरी समय मा भोजन सामग्री कोळुल.
धन्य आन आव दास, यारी आऊन स्वामी बंदकु हिंग अच माळ्त नोळुल.
ना नीम से खरा अनतीन, आव आऊक तान सप्पा संपत्‍ती मा अधिकारी नियुक्त माळ्यान.
लेकीन अगर आ दास तान मन दा ईद अनुल कि नान स्वामी हापाळ समय देल बंदान, अदिक दास अदिक दासीगोळी बडुली-मेटली हतुल अदिक तिंदुर-कुळदुर दा हत्‍त ईतकु नशा दा चूर ईरूल.
रा आ दास उन स्वामी हिंग दिन, याग आव आऊन हादी ईला कायतीदान, अदिक हिंग समय यदरी आव जान्सालुन, बंदान अदिक आऊक भारी दण्ड कोटकु आऊन जागा अविश्वासीगोळ्द सांगुळ ठहरूस्यान.
आ दास जो तान स्वामी इन इच्छा जानसोन, पर तयार आगकु आऊन इच्छा अन्द अनुसार कार्य माळीदिल, हापाळ बळ्सकोंडान.
लेकीन जो ईद ईला जान्सकु बळ्सकोमोद कार्य माळुल आव कम बळ्सकोंडान. इदुरसाटी यारी हापाळ कोटकु आग्याद, आऊन से हापाळ बेळकु आदीत; अदिक यारी हापाळ सौप्सकु आग्याद, आऊन से हापाळ ताकोमकु आदीत.
“ना पृथ्वी मा बेक्‍की हचली बंदीन; अदिक नान हापाळ इच्छा आद कि अद बेक्‍की ईगल्या हत्‍तेगाईत!
नानी रा दुसरा प्रकार देल बपतिस्मा ताकोमोद आद, अदिक यागासताका अद पुरा आगाल आगासताका ना ह्यांग दुविधा दा ईराइन!
नीव येन सम्सतीर कि ना धरती मा मिलाप माळसुसली बंदीन? ना नीम से अनतीन; ईला, उलटा ब्यार्र माळसुसली बंदीन.
यतिकी ईगी टु ऊंद मान्या दा अईद मुंदुर आपस दा दुश्मनी ईट्यार, मुर मुंदुर येढ्ढ मुंदुर से अदिक येढ्ढ मुंदुर मुर मुंदुर से.
आप्प पार उन, अदिक पार आप्प उन खिलाप होदान; मोय पोर इन, अदिक पोर मोय इन, आत्‍त सास्सा अन्द, अदिक सास्स आत्‍ता अन्द खिलाप होदार.”
यीशु भीळ से अंदुन, “याग नीव बादल इक पश्चिम टु येळ्त नोळतीर रा तुरन्त अनतीर कि माळ बंदीत, अदिक हांग अच आगतद;
अदिक याग दक्षिण टु हवा नळुत नोळतीर रा अनतीर कि बिसुल हत्‍तीत, अदिक हांग अच आगतद.
हे कपटीगोळा, नीव पृथ्वी अदिक आकाश इन रूप-रंग दा भेद माळ सकतीर, लेकीन ई युग इन बारा दा भेद माळोद येती जान्सालीर?
“नीव खुद अच निर्णय येती माळ कोमालीर कि उचित येन आद?
याग नी तान मुद्दई इन सांगुळ न्यायाधीश उन हात्‍ती होगेत्या रा हादी मा अच आऊन से बिळसुसोद प्रयत्न माळकोम, हिंग आगबाळुल कि आव नीनी न्यायी इन हात्‍ती जेडुकु वोईल, अदिक न्यायी नीनी सिपाही इक सोप्सुल अदिक सिपाही नीनी बंदीगृह दा हाक बुळुल.
ना नीम से अनतीन कि यागासताका नी कवळी-कवळी तुम कोळतीदील आगासताका नी तान तान इक अल टु बिळ्स सकतीदिल.”
आ समय थ्वाळासा लॉकुर पोहचुस्दुर, अदिक यीशु से आ गलीलीगोळ्द बारा दा चर्चा माळली कुरतुर, यार्द खुन पिलातुस माळीदुन.
ईद केळकु यीशु आंदुर से उत्‍तर दा ईद अंदुन, “येन नीव सम्सतीर कि ई गलीली येन सप्पा गलीलीगोळ से यक्कुल पापी ईरोर कि आंदुर मा हिंग विपत्‍ती बित्‍त?
ना नीम से अनतीन कि ईला; लेकीन अगर नीव पाप माळोद बंद माळतीदील रा नीव सप्पा मुंदुर भी ईदा रीति देल नाश आगीदीर.
या, येन नीव सम्सतीर कि आंदुर अठरा मुंदुर यार मा शीलोह इन गुम्मट बित्‍त, अदिक आंदुर दब्सकु सोतोदुर: यरूशलेम इन अदिक ईरावाळेर से यक्कुल अपराधी ईरोर?
ना नीम से अनतीन का ईला; लेकीन अगर नीव पाप माळोद बंद माळतीदील रा नीव सप्पा मुंदुर भी ईदा रीति देल नष्ट आदीर.”
बाक यीशु ईद उदाहरण भी अंदुन: “यारदारा अंगुर इन केई दा ऊंद अंजीर इन मार्र हतकु ईरोद. आव अदुर्दा काय ढुंढ्सली बंदुन, लेकीन नोळीदील.
आग आव बेल इन कायावाळा से अंदुन, ‘नोळ, मुर वर्ष टु ना ईद अंजीर इन मार्र दा काय ढुंढ्सली बरतीन, लेकीन नोळालीन. इदरी कळ्द बुळ कि ईद जागा अक भी येती रोक्सकु ईटुल?’
आग बेली कायावाळा उत्‍तर कोट्टुन, ‘हे स्वामी, इदरी ई वर्ष अदिक ईरगोळ कि ना इदुर नाकु दी अगुळकु खात हाक्‍काईन.
बरावाळा साल दा अगर फलस्त रा भला, ईलारा अदरी कडु कोमेत.’”
विश्राम इन दिन यीशु ऊंद यहूदी लॉकुर्द सभागृह दा उपदेश माळोन.
अल ऊंद आर्त ईरोर यारी अठरा वर्ष टु ऊंद कमजोर माळावाळा दुष्टआत्मा हतकु ईरोद, अदिक आक कुबळा आगेगीदुर अदिक यातोदु रीति देल सीधा ईला आग सकोर.
यीशु आक इक नोळकु कारदुन अदिक अंदुन, “हे आर्त, नी तान कमजोरी देल वळ्लेर आगेद.”
आग आव आकिन मा कय ईटदुन, अदिक आक तुरन्त सरका आगेदुर अदिक परमेश्वर उन महिमा माळली हतदुर.
इदुरसाटी कि यीशु विश्राम इन दिन आकी वळ्लीसा माळीदुन, यहूदी इन यहूदी लॉकुर्द सभागृह अन्द सरदार सिट्ट दा बंदकु लॉकुर से अनली कुरतुन, “आर: दिन आव यदुर्दा क्याल्सा माळ पायजे अत: आ अच दिनगोळ दा बंदकु चंगा आगुल, लेकीन विश्राम इन दिन दा ईला.”
ईद केळकु प्रभु उत्‍तर कोट्टुन, “हे कपटीगोळा, येन विश्राम इन दिन नीम दा टु हर ऊंद मंळसा तान वस्ता या गधा अक क्वाटक्या दा टु खोल्सकु नीर कुळस्ली वयालीर?
रा येन उचित ईला ईरोद कि ई आर्त जो अब्राहम इन औलाद उर यारी शैतान अठरा वर्ष टु कटकु ईटीदुन, आराम इन दिन ईद बंधन देल बिळ्सकु आगायदुर?”
याग आव ई मातगोळी अंदुन, रा आऊन सप्पा विरोधी सर्मुसेदुर, अदिक सप्पा भीळ अव महिमा अन्द क्याल्सागोळ से जो आव माळतोगोन, खुश आदुर.
बाक यीशु अंदुन, “परमेश्वर उन राज्य यार घाई आद? अदिक ना आऊन उपमा यार देल कोळाईन?
आव राई इन ऊंद बींजा अन्द घाई आन, यारी यावारा मंळसा हुळकु तान केई दा बोऊस्दुन: अदिक अद वाळुसकु मार्र आगेत; अदिक आकाश इन पक्षीगोळ अदुर डगालीगोळ मा बसेरा माळदव.”
यीशु बाक अंदुन, “ना परमेश्वर ऊन राज्य अन्द उपमा यार देल कोळाईन?
आव खमीर इन घाई आन, यदरी याकारा आर्त हुळकु हापाळ सा हीट दा मिलुस्दुर, अदिक आग्त-आग्त अद सप्पा हीट खमीर आगेत.”
यीशु नगर-नगर, अदिक ऊर-ऊर आगकु उपदेश माळतेला यरूशलेम इन दी होगोन,
रा यावारा आऊन से केळदुन, “हे प्रभु, यारी उद्धार सिकतद आंदुर थ्वाळासा अच आर?” यीशु आऊन से अंदुन,
“स्यांळ्द हादी टु प्रवेश माळोद कोशिश माळी, यतिकी ना नीम से अनतीन कि हापाळ सा प्रवेश माळोद चाहस्यार, अदिक माळ सकतीदिल.
याग मान्ना अन्द स्वामी यदकु दरवाजा बंद माळ कोंडान, अदिक नीव व्हार्या नीदुरकु दरवाजा ठोक्सकु अनी, ‘हे प्रभु, नाम साटी खोल्स बुळ,’ अदिक आव उत्‍तर कोळुल, ‘ना नीमी अरालीन, नीव येलेर हुईर?’
आग नीव अनली हत्‍तीर, नाव नीन सामने तिंदीन-कुळदीन अदिक नी नाम सात्‍तागोळ दा उपदेश माळ्द.
लेकीन आव अंदान, ना नीम से अनतीन, ‘ना अरालीन नीव येलेर हुईर. हे अन्याय माळावाळेरा, नीव सब नान से दुर आईर.’
अल वोरलोद अदिक हल्ल कच्चोद आदीत; याग नीव अब्राहम अदिक इसहाक अदिक याकूब अदिक सब भविष्यवक्तागोळी परमेश्वर उन राज्य दा कुर्तकु नोळीर, अदिक तान तान इक व्हार्या तेगुत नोळीर.
अदिक पूर्व अदिक पश्चिम; उत्‍तर अदिक दक्षिण टु लॉकुर बंदकु परमेश्वर उन राज्य अन्द भोज दा भागी आदार.
अदिक आंदुर जो ईग हिंदळोर आर आंदुर पयला आदार, अदिक जो ईग पयला आर, आंदुर हिंदळोर आदार.”
अदा घळी येनारा फरीसीगोळ बंदकु यीशु से अंदुर, “ईल टु होटकु येल्यारा अलग होटोग, यतिकी हेरोदेस नीनी कोंद बुळोद चाहासतान.”
यीशु आंदुर से अंदुन, “होगकु आ कोल्या से अंदबुळी कि नोळ, ना ईंद अदिक नाळ दुष्टआत्मागोळी नेगुतीन अदिक बिमारगोळी चंगा माळतीन, अदिक तिसरा दिन तांद क्याल्सा पुरा माळाईन.
तरी नीनी ईंद अदिक नाळ अदिक तिसरा दिशी नळोद जरूरी आद, यतिकी आगसकाल कि यावारा भविष्यवक्ता यरूशलेम इन व्हार्या कोन्सुसकु आगुल.
“हे यरूशलेम! हे यरूशलेम! नी जो भविष्यवक्तागोळी कोंद बुळत्या, अदिक जो परमेश्वर उन दी टु अपमान हात्‍ती कळुकु आग्यार आंदुर मा पथराव माळत्या. यास अच घन ना ईद चाहासदीन कि ह्यांग कोळी तान पाड्डगोळी तांद पिक्‍कागोळ्द ल्यालमा जमा माळतद, हांग अच ना भी नीन चिकोरगोळी जमा माळाईन, पर नीव ईद चाहासीदिल.
नीम मान्ना नीम साटी उजाळ बिटकु होगतद, अदिक ना नीम से अनतीन: यागासताका नीव ईला अंदीर, धन्य आन आव, जो प्रभु ऊंद हेसुर देल बरतान, आगासताका नीव नानी बाक यागलु नोळतीदिल.”
बाक आव आराम इन दिन फरीसीगोळ सरदारगोळ दा टु यारदारा मान्या रोट्टी तिनली होदुन; अदिक आंदुर आऊंद घात दा ईरोर.
अल ऊंद मंळसा आऊन सामने ईरोन, यारी मय इन सुजन इन बिमारी ईरोद.
ईदुर मा यीशु व्यवस्थापकगोळ अदिक फरीसीगोळ से अंदुन, “नाम नियम इन अनुसार येन आराम इन दिन वळ्लीद माळोद उचित आद या ईला?”
लेकीन आंदुर सुंगा ईत्‍तुर. आग आव आऊक मुटकु चंगा माळदुन अदिक होग गोट्टुन,
यीशु आंदुर से अंदुन, “नीम दा टु हिंग याव आन, यार्द पार या वस्ता भाय दा बिदोगुल अदिक आव आराम इन दिन अदरी तुरन्त व्हार्या तेगुतिदील?”
आंदुर ई मातगोळ्द येनु उत्‍तर कोळ सकिदील.
याग यीशु नोळदुन कि आमन्त्रित लॉकुर ह्यांग मुख्य-मुख्य जागा नीवळुस कोमतार रा ऊंद उदाहरण कोटकु आंदुर से अंदुन,
“याग यावारा नीनी मदा दा कारदान, रा मुख्य जागा मा कुरबाळेत, ईदारा हिंग आगबाळुल कि आव नीन से भी यावारा धोड्डेव उक नेवता कोटीदान,
अदिक याव नीनी अदिक आऊक येढ्ढु मुंदरी नेवता कोटान, बंदकु नीन से अनुल, ईऊक जागा कोळ, अदिक आग नीनी सर्मिंदा आगकु सब से ल्यालमा जागा दा कुरोद बिद्दीत.
पर याग नीनी कारूकु आगुल रा सब से ल्यालमागोळ्द जागा मा होगकु कुर कि याग आव, याव नीनी बावस्या कोटान बरूल, रा नीन से अनुल, ‘हे संगी, मुंद बंदकु कुर,’ आग नीन सांगुळ कुरावाळेर्द मुंद नीन बळाई आदीत.
यतिकी जो यावारा तान तान इक धोड्डेव हेळ्यान, आव स्याणेव माळकु आदान; अदिक जो यावारा तान तान इक स्याणेव हेळ्यान, आव धोड्डेव माळकु आदान.”
आग यीशु तान बावस्या कोळावाळा से भी अंदुन, “याग नी हागुल इन या ईळ्लक इन भोज ईट, रा तान संगीगोळी या वार्टुरी या कुटुम्बगोळ या धनवान मान्ना हातळोर इक कारूबाळ, ईदारा हिंग आगबाळुल कि आंदुर भी नीनी बावस्या कोळुल, अदिक नीन वाटा खंळ्सेगुल.
लेकीन याग नी भोज माळ्या रा कंगालगोळी, लंगळा, लुलागोळी अदिक कुढ्ढगोळी कारू.
आग नी धन्य आद्या, यतिकी आंदुर हात्‍ती नीनी बदला कोळली येनु हैलेच, लेकीन नीनी न्यायीगोळ जित्‍ता आगदुर मा इदुर प्रतिफल सिक्‍कीत.”
आऊन सांगुळ भोजन माळावाळेर दा टु ऊंद मंळसा ई मातगोळी केळकु यीशु से अंदुन, “धन्य आन आव जो परमेश्वर उन राज्य दा धोळ्द भोज तिंदान.”
यीशु आऊन से अंदुन, “यावारा मंळसा धोळ्द भोज कोट्टुन अदिक हापाळ मुंदुर इक कारदुन.
याग भोजन तयार आगेत रा आव ताम दास उन कय देल आमन्त्रित लॉकुरी कारूली कळुदुन ‘बरी, ईग भोजन तयार आद.’
पर आंदुर सब इन सब माफ बेळ्ली कुरतुर. पयला आऊन से अंदुन, ना केई कोंड कोंडीन, अदिक जरूरी आद कि ना अदरी नोळाईन; ना नीन से विनती माळतीन, नानी माफ माळकोम.
दुसरा मंळसा अंदुन, ना अईद जोडी वस्ता कोंड कोंडीन, अदिक अऊर जाँच माळली होगतीन; ना नीन से विनती माळतीन नानी माफ माळ बुळ.
ऊंद मंळसा मात्‍त अंदुन, ना मदा माळीन, इदुरसाटी ना बर सकालीन.
“आ दास बंदकु तान स्वामी इक ई मातगोळी अंदकु हेळदुन. आग मान्यागोळ स्वामी सिट्ट दा बंदकु तान दास से अंदुन, ‘नगर इन सात्‍तागोळ दा अदिक गलीगोळ दा तुरन्त होगकु कंगालगोळी, लुला, लंगळागोळ अदिक कुढ्ढगोळी ईल तरी.’
दास मात्‍त अंदुन ‘हे स्वामी, ह्यांग नी अंदिद, हांग अच माळकु आग्याद; अदिक तरी भी जागा आद.’
स्वामी दास से अंदुन, ‘सळकगोळ मा अदिक वाळागोळ दी होग अदिक लॉकुरी विवश माळकु ता ताकी नान मान्ना तुम्मेगुल.
यतिकी ना नीम से अनतीन कि आ आमन्त्रित लॉकुर दा टु यारू नांद भोज इक नेकतीदिल.’”
याग धोळ्द भीळ आऊन सांगुळ होगोद, रा यीशु हिंद तिर्गकु आंदुर से अंदुन,
“अगर यावारा नान हात्‍ती बंदान अदिक तान आप्प अदिक मोय अदिक हिंग्स अदिक चिकोर अदिक वार्टुर अदिक आकतींगेर उलटा तान जीव इक भी नान से यक्कुल अप्रिय जान्सालुन, रा आव नान चेला आग सकालुन;
अदिक जो यावारा मंळसा दुख नेगुकु क्रूस मा सायली तयार आगालुन, अदिक नान हिंद बरालुन, आव भी नान चेला आग सकालुन.
“नीम दा टु याव आन जो मान्ना माळोद चाहस्तीदान, अदिक पयला कुर्तकु खर्च जोळसालुन कि याट खर्चा आदीत अदरी पुरा माळोद ताकत नान हात्‍ती आद का ईला?
ईदारा हिंग आगबाळुल कि याग आव पायवा रा हाक्‍क बुट्टुन पर पुरा तयार माळसकीदिल, रा सप्पा नोळावाळेर ईद अंदकु आऊक मज्याक दा हार्सली हतदुर,
‘ईव मंळसा माळली रा कुरतुन पर तयार माळ सकिदील!’
“या याव हिंग राजा आन जो दुसरा राजा से युद्ध माळली होगतान, अदिक पयले कुर्तकु विचार माळ कोमालुन कि जो ईप्पत हजार सेना हुळकु नान मा येरकु बरतान, येन ना हत्‍त हजार सेना हुडुकु आऊंद सामना माळ सकतीन, या ईला?
ईलारा आऊन दुर ईरतेला अच आव स्वर्गदूतगोळ इक कळुकु मिलाप माळोद चाहास्यान.
ईदा रीति देल नीम दा टु जो यावारा तान सब येनारा त्यागसालुन, आव नांद चेला आग सकालुन.
“ऊप्प रा वळ्लीसा आद, लेकीन अगर ऊप्प इन स्वाद बिगळुसेत, रा अद याता चिज देल नमकीन माळकु आदीत.
अद ना रा जागा अन्द अदिक ना खात इन साठी क्याल्सा दा बरतद: अदरी रा लॉकुर व्हार्या भीट बुळतार. यारव केळव किव आव आव केळ कोमुल.”
सब कर ताकोमावाळेर अदिक पापी यीशु उन हात्‍ती बंदुर ताकी आऊन केळुल.
पर फरीसी अदिक नियम इन गुरु कुळकुळुस्कु अनली कुरतुर, “ईव पापीगोळ से सिकतान अदिक आंदुर सांगुळ तिनतान.”
आग आव आंदुर से ईद उदाहरण अंदुन:
“नीम दा टु याव आन यार्द सौ म्यांडागोळ ईरूल, अदिक अऊर दा टु ऊंद काळ्दोगुल, रा नीन्यानव म्यांडागोळी आळी दा बिटकु, आ काळ्द म्यांडा अक यागासताका सिक्‍काल आगासताका ढुंढ्सतेला ईरबाळुल?
अदिक याग सिक्‍केगताव, आग आव बळा खुशी देल अदरी खांदा मा नेगु बुळतान;
अदिक मान्या बंदकु संगीगोळी अदिक मान्ना हातळोर लॉकुरी जमा माळकु अनतान, ‘नान सांगुळ खुशी माळी, यतिकी नान म्यांडा जो काळ्दोगीत सिक्‍केग्याद.’
ना नीम से अनतीन कि ईदा रीति देल ऊंद मन तिर्गुसावाळा पापी इन बारा दा भी स्वर्ग दा ईट अच खुशी आदीत, याट कि नीन्यानव ईत्‍ता न्यायीगोळ्द बारा दा आगाल्द, जो पाप माळोद पयला अच बिट बुटार.
“या याक हिंग आर्त ईतीदार यार्द हात्‍ती हत्‍त सिक्‍कागोळ ईरूल, अदिक अऊर दा टु ऊंद काळ्दोगुल, रा आक दिंग्या होत्‍ताकु अदिक मान्ना उळ्ग उळ्गकु, यागासताका आ सिक्‍का सिक्‍केगाल जी जान हचकु ढुँढ्सतीदिल?
अदिक याग सिक्‍केगतद, रा आक तान सैलीगोळी अदिक मान्ना बाजुवाळेर इक जमा माळकु अनतार, ‘नांद सांगुळ खुशी माळी, यतिकी नांद सिक्‍का जो काळ्दोगित सिक्‍केग्याद.’
ना नीम से अनतीन कि ईदा रीति देल ऊंद मन तिर्गुसावाळा पापी अन्द बारा दा परमेश्वर उन स्वर्गदूतगोळ्द मुंद खुशी आगतद.”
बाक यीशु अंदुन, “यावारा मंळसा नव येढ्ढ चिकोर ईरोर.
आंदुर दा टु स्याणेव आप्प से अंदुन, ‘हे आप्पा, संपत्‍ती दा टु जो भाग नांद आद अद नानी कोटबुळी.’ आव आंदरी तान सम्पत्ति वाट्सदुन.
यक्कुल दिन बित्सलीका ईरव कि स्याणेव पार सब येनारा जमा माळकु दुर द्याश इक होटोदुन, अदिक अल कुकर्म इन क्याल्सा दा तान सप्पा सम्पत्ति हार्स बुट्टुन.
याग आव सब येनारा खर्च माळ कोंडुन, रा आ द्याश दा धोळ्द अकाल बित्‍त, अदिक आव कंगाल आगेदुन.
इदुरसाटी आव आ द्याश दा अल ईरावाळा ऊंद मंळसा अन्द मान्या क्याल्सा नोळली होदुन. आव आऊक तान केय दा हंदी आळसोर साटी कळुदुन.
अदिक आव चाहासोन कि अव फल्लीगोळ से यवरी हंदी तिनव, तांद व्हाट्टा तुम्मुल; अदिक आऊक याऊ येनु ईला कोळोन.
याग आव तान होश दा बंदुन आग अनली कुरतुन, नान आप्प ऊंद यासारा अच मजदूरगोळी व्हाट्टा से यक्कुल रोट्टी सिकताव, अदिक ना ईल उपास सायेतिन.
ना ईग यदकु तान आप्प उन हात्‍ती होगाईन अदिक आऊन से अनाईन कि हे आप्प, ना स्वर्ग इन विरोध दा अदिक नीन नजर दा पाप माळदीन.
ईग ई लायक ईतीदील कि नानी नीन पार अंदकु आगुल, नानी तान ऊंद मजदूर उन घाई ईट कोम.
आग आव यदकु, तान आप्प उन हात्‍ती होदुन: “आव ईगल्या दुर अच ईरोन कि आऊन आप्प उक आऊक नोळकु दया बत्‍त, अदिक ओळतेला आऊक तान याद्दा से हचदुन, अदिक आऊंद हापाळ चुम्मा ताकोंडुन.
पार आऊन से अंदुन, ‘हे आप्प, ना स्वर्ग इन विरोध दा अदिक नीन नजर दा पाप माळीन; ना ईग नीन पार अना लायक ईतीदील.’
लेकीन आप्प तान दासगोळ से अंदुन, ‘जल्दी वळ्लीसा सा वळ्लीसा कपळा तेगुकु आऊक हाकसुसी, अदिक आऊंद कय दा ऊँगरा, अदिक कालगोळ दा केरू हाकसुसी,
अदिक पाल्सद व्हात तनकु कोण्णी ताकी नाव तिनदेव अदिक खुशी मान्सेव.
यतिकी नानव ईव पार सोतोगिदुन, बाक जित्‍ता आग्यान: काळ्दोगिदुन, ईग सिक्‍केग्यान.’ अदिक आंदुर खुशी माळली कुरतुर.
“लेकीन आऊन धोळ पार केई दा ईरोन. याग आव बरतेला मान्ना अन्द हात्‍ती पोहचुसदुन, रा आव गाना मुरसोद अदिक कुण्णोद आवाज केळदुन.
इदुरसाटी आव ऊंद दास उक कारूकु केळदुन, ‘ईद येन आगेत्याद?’
आव आऊन से अंदुन ‘नीन स्याणेव वार्ट बंदान, अदिक नीन आप्प आऊक भला चंगा नोळ्यान, इदुरसाटी नीन आप्प धोळ्द पाल्सद व्हात कळसुस्यान.’
“ईद केळकु आव सिट्ट देल तुम्मेदुन अदिक बुळ्क होगोद चाहासीदिल, लेकीन आऊन आप्प व्हार्या बंदकु आऊक मनुस्ली कुरतुन.
आव तान आप्प उक उत्‍तर कोट्टुन, ‘नोळ, ना ईस वर्ष टु नीन स्यावा माळीतीन अदिक ना यागलु भी नीन आग्या टाल्सीदील, तरी नी नानी यागलु ऊंद मर्री इन पाड्डा भी कोटीदील कि ना अदरी वोतकु तान संगीगोळी सांगुळ खुशी माळाईन.
लेकीन याग नीनव ईव पार बंदुन, याव नीन सप्पा संपत्‍ती वेश्यागोळ मा हार्स बुट्टुन, तरी आऊन साठी नी धोळ्द पाल्सद पाड्डा कळसुस बुट.’
आप्प तान धोळ पार उन से अंदुन, ‘नान पारा, नी हमेशा नान सांगुळ ईत्या; अदिक जो येनारा नांद आद अद सप्पा अपमान अच हुन.
लेकीन नामी ईग खुशी माळोद अदिक मग्न ईरोद आद यतिकी नीनव ई वार्ट सोतोगिदुन, ईग जित्‍ता आगेग्यान; अदिक पयले काळ्दोगिदुन, ईग सिक्‍केग्यान.’”
बाक यीशु चेलागोळ से भी अंदुन, “यातोवारा धनवान ईनव ऊंद मुनीम ईरोन, अदिक लॉकुर आऊन सामने आऊन मा ईद दोष हचदुर कि आव अपमान सप्पा सम्पत्ति हार्स कोमतान.
इदुरसाटी आव आऊक कारूकु अंदुन, ईद येन हुन जो ना नीन बारा दा केळेतीन? तांद मुनीमगीरी इन लेखा कोळ, यतिकी नी मुंद नळुकु भंडारी ईरसकाल.”
आग मुनीम विचार माळली कुरतुन, “ईग ना येन माळाईन? यतिकी नान स्वामी रा ईग इन क्याल्सा नान कय दा टु कसेत्यान. मुण्ण रा नान से अगुळकु आगाल; अदिक भीख बेळदुर दा नानी शरम बरतद.
ना सम्सेगीन कि येन माळाईन ताकी याग ना मुनीम इन क्याल्सा मा टु तेगुकु आगाईन रा लॉकुर नानी तान मान्नागोळ दा ताकोम कोमुल.”
“आग आव ताम स्वामी इन देनदारगोळी ऊंद-ऊंद माळकु कारदुन अदिक पयला देनदार उन से केळदुन, नीन मा नान स्वामी इन याट कर्ज आद?”
आव अंदुन, “सौ माफ जैतून इन याण्णा,” आग आव आऊन से अंदुन, “तान खाता हुडु अदिक कुर्तकु तुरन्त पचास मन लिख्स कोम.”
बाक आव दुसरा से केळदुन, नीन मा याट कर्ज आद? आव अंदुन, “सौ मन गोदी नव बॉरा,” आग आव आऊन से अंदुन, तान खाता दा येठ्ठ सौ लिख्स कोम.
“स्वामी आ न्यायी मुनीम उन वाहवाही माळदुन यतिकी आव चतुराई देल क्याल्सा माळदुन. ई दुनिया अन लॉकुर तान समय इन लॉकुर सांगुळ रीति व्यवहारगोळ दा ऊजुळ दा नळावाळेर लॉकुर से यक्कुल चालाक आर.”
अदिक यीशु आंदुर से अंदुन कि दुनिया अन धन देल तान साठी संगी माळकोमी, यतिकी याग आंदुर होग्त ईत्‍तार रा आंदुर नीमी अनन्त निवासगोळ दा ताकोम कोमुल.
जो थ्वाळासा दा विश्वासलायक आन, आव हापाळ दा विश्वासलायक आन: अदिक जो थ्वाळासा दा अन्यायी आन, आव हापाळ दा भी अन्यायी आन.
इदुरसाटी याग नीव दुनिया अन धन दा खरा ठहरूसतीदील, रा विश्वासलायक धन नीमी याव सोपस्यान?
अदिक अगर नीव दुसरा लॉकुर धन इन प्रती विश्वासयोग्य ईरतीदील रा जो नीम्द धन आद, अदरी नीमी यार कोट्टार?
“यावारा दास येढ्ढ स्वामीगोळ्द स्यावा माळ सकालुन: यतिकी आव रा ऊंद से दुश्मनी अदिक दुसरा से प्यार ईट्यान; या ऊंद मंळसा अक ईमानदार अदिक दुसरा अक नीच जानस्यान. नीव परमेश्वर अदिक धन येढ्ढु स्यावा माळ सकालीर.”
फरीसी जो धन इन लालची ईरोर, ई सब मातगोळी केळकु अवरी मज्याक दा हार्सली हतदुर.
यीशु आंदुर से अंदुन, नीव रा मंळसागोळ मुंद तान तान इक न्यायी ठहरूसतिर, लेकीन परमेश्वर नीम मन इक जान्सतान, यतिकी जो वस्तु मंळसागोळ्द नजर दा महान आद, अद परमेश्वर ऊंद हात्‍ती बेकार आद.
“मूसा अन्द व्यवस्था अदिक भविष्यवक्ता यूहन्ना बपतिस्मा कोळावाळा ताका ईरूल; आ समय टु परमेश्वर उन राज्य अन्द खुशखबरी केळ्सकु आगेत्याद, अदिक हर यावारा अदुर दा प्रबलता देल प्रवेश माळतान.
आकाश अदिक पृथ्वी इन टलसोद व्यवस्था अन्द ऊंद बिंदु उन मिटसोर से यक्कुल आसान आद.”
“जो यावारा मंळसा तान हिंग्स उक छोळ चिट्ठी कोटकु दुसरा से मदा माळतान, आव व्यभिचार माळतान, अदिक जो यावारा हिंग छोळ चिट्ठी वळ्त आर्त इन से मदा माळतान, आव भी व्यभिचार माळतान.”
“ऊंद धनवान मंळसा ईरोन जो रेशमी धागा अन्द कपळा अदिक मुलायम कपळा हाकतोगोन अदिक हर रोज सुख-विलास देल ईरतोगोन.
अदिक लाज़र हेसुर नव ऊंद कंगाल मंळसा घावगोळ देल तुमकु आ धनी मंळसा अन्द दरवाजा मा बिटकु आगतोगोन,
अदिक आव चाहासोन कि धनवान इन मेज माकळोद बिद्द खाना देल तान व्हाट्टा तुम्यान; ईल ताका कि नायगोळ भी बंदकु आऊन घावगोळी नेकतोगव.”
“हिंग आत कि आव गरीब मंळसा सोतोदुन, अदिक स्वर्गदूतगोळ आऊक वोतकु अब्राहम उन हात्‍ती पोहचुसदुर. आव धनवान मंळसा भी सोत्‍तुन अदिक नळ्सकु आदुन,
अदिक मृत्यु अन्द दुनिया दा आव पीळा दा बिदकु तान कण्णगोळी नेगदुन, अदिक दुर अब्राहम उन हात्‍ती लाज़र उक नोळदुन.”
आग आव कारूकु अंदुन, “हे आप्प अब्राहम, नान मा दया माळकु लाज़र उक कळुबुळ, ताकी आव तान बेळ्ल इन सिरा नीर दा नेनाक्‍कु नान ल्यालग्या अक ठंडा माळुल, यतिकी ना ई ज्वाला दा तळपुसेतिन.”
लेकीन अब्राहम अंदुन, “हे पारा, याद माळ कि नी तान जीवन दा वळ्लीद वस्तुगोळी कोंड कोंड्या, अदिक हांग अच लाज़र बेकार वस्तुगोळी: लेकीन ईग आव ईल सुख ताकोमेत्यान, अदिक नी तळपुसेत्या.
ई सब मातगोळी बिटकु नाम्द अदिक नीम्द न्याड्या ऊंद गड्डा ठहरूस्कु आग्याद कि जो ईल टु आप्पाटी नीम हात्‍ती होगोद चाहास्तार, आंदुर होगसकीदिल; अदिक ना यावारा अल टु ईपाटी नाम हात्‍ती बरसकीदिल.”
आ धनी मंळसा अंदुन, “रा हे आप्पा अब्राहम, ना नीन से विनती माळतीन कि नी लाज़र उक नान आप्प उन मान्या कळु,
यतिकी अल नान अईद वार्टुर आर; आव आंदुर मुंद ई मातगोळ्द चेतावनी कोळुल, हिंग आगबाळुल कि आंदुर भी ई पीळा अन्द जागा दा बरूल.”
अब्राहम आऊन से अंदुन, “नीन वार्टुर हात्‍ती रा मूसा अन्द नियम अदिक भविष्यवक्तागोळ्द किताबगोळ आव जो आंदरी चेतावनी कोळताव, आंदुर अदुर्द केळुल.”
आव अंदुन, “ईला, हे आप्प अब्राहम; पर अगर यावारा जित्‍ता आगकु आंदुर हात्‍ती होगुल, रा आंदुर पापगोळी माळोद बंद माळ बुट्टार.”
अब्राहम आऊन से अंदुन, “जब आंदुर मूसा अदिक भविष्यवक्तागोळ्द केळालुर, रा अगर सोत्‍तुर दा टु यावारा जित्‍ता भी आगुल तरी आऊंद मान्सालुर.”
बाक यीशु तान चेलागोळ से अंदुन, “ईद रा आगोद अच आद कि मंळसा थ्वाळासा मातगोळ कारण पाप दा बिळुल, लेकीन हाय, आ मंळसा मा यार कारण पाप आगताव!
जो ई स्याणेर दा टु यावारा ऊंद मंळसा अक पाप दा हाकतान, आऊन साटी ईद भला आगाईत कि चक्‍की इन पट्टा आऊन कुतक्या दा हिलगुसकु आगाईत, अदिक आऊक समुद्र दा हाक्‍कु आगाईत.”
सचेत ईरी; अगर “नीन वार्ट अपराध माळुल रा आऊक समझुस, अदिक अगर पसतावा माळतान रा आऊक माफ माळ.
अगर हागुल तिम दा आव येळ घन नीन खिलाप पाप माळुल अदिक येळु घन नीन हात्‍ती बंदकु अनुल, ‘ना पसतावा माळेतीन,’ रा आऊक माफ माळ.”
आग प्रेरितगोळ यीशु से अंदुर, “नाम्द विश्वास वाळुस.”
प्रभु अंदुन, “अगर नीमी राई इन बींजा अन्द बराबर भी विश्वास ईराईत, रा नीव ई शहतूत इन मार्र से अनायदीर कि तान ताना जळ सकट कितकु समुद्र दा हत्‍तेग, रा अद नीम आग्या मान्स कोमाईत.
“नीम दा टु हिंग याव आन, यार्द दास नांगर जोत्सतिदान या म्यांडागोळी आळ्सतिदान, अदिक याग आव केई दा टु बरूल, रा आऊन से अनुल, ‘तुरन्त बंदकु ऊमली कुर?’
निश्चित अच ईला! आव आऊन से ईला अंदान, ‘नान ऊमोर साटी येनारा माळ अदिक अदिक यागासताका ना तिनोद-कुडोद माळ कोमालीन, आगासताका नान स्यावा माळ; अदुर बाद्दा नी भी तिनोद-कुडोद माळ कोमेत?’
आग्यागोळ्द पालन माळोर साटी येन आव तान दास उक धन्यवाद कोट्टान?
ईदा रीति देल नीव भी याग आ सप्पा क्याल्सागोळी माळ कोंडीर यदुर्द आग्या नीमी कोटकु आगीत, रा अनी, ‘नाव साधारण दास आयेव; जो नामी माळ पायजे ईरोद नाव सिर्फ अदा माळदेव.’”
हिंग आत कि यीशु यरूशलेम होगाहोती सामरीया अदिक गलील इन न्याड्या टु आग्त होगोन.
यातोदारा ऊर दा प्रवेश माळाहोती आऊक हत्‍त कोढ़ी लॉकुर सिकदुर जो आऊन से दुर निदुरकु ईरोर.
आंदुर धोळ्द आवाज दा कारूकु अंदुर, “हे यीशु, हे स्वामी, नाम मा दया माळ!”
यीशु आंदरी नोळकु अंदुन, “होगी, अदिक तान तान इक याजकगोळी तोरसी.” अदिक होग्त-होग्त अच आंदुर शुद्ध आगेदुर.
आग आंदुर दा टु ऊंद ईद नोळकु कि ना चंगा आगेगिन, ऊँचा आवाज देल परमेश्वर उन बळाई माळतेला वापस बंदुन;
अदिक यीशु उन कालगोळ मा बाय इन भार बिदकु आऊन धन्यवाद माळली कुरतुन; अदिक आव सामरी ईरोन.
ईदुर मा यीशु अंदुन, “येन हत्‍तु मुंदुर शुद्ध आगीदील, रा बाक आंदुर ऊंम्बत यल आर?
येन ई परदेशी अक बिटकु मात्‍त यावारा वापस बंदिदील जो परमेश्वर उन बळाई माळायदुन?”
आग यीशु आऊन से अंदुन, “यदकु होटोग; नीन विश्वास नीनी वळ्लीद माळ्याद.”
याग फरीसीगोळ यीशु से केळदुर कि परमेश्वर उन राज्य याग बंदीत, रा यीशु आंदरी उत्‍तर कोट्टुन, “परमेश्वर उन राज्य दृश्य रूप दा बराल.
अदिक लॉकुर ईद अनतीदिल, ‘नोळी, ईल आद, या अल आद.’ यतिकी, परमेश्वर उन राज्य नीम न्याड्या आद.”
बाक आव चेलागोळ से अंदुन, “हिंग दिन बंदव, यारदा नीव मंळसा अन पार उन दिनगोळ दा टु ऊंद दिन इक नोळोद चाहासीर, अदिक नीव नोळ सकतीदिल.
लॉकुर नीम से अंदार, ‘नोळी, अल आन!’ या ‘नोळी, ईल आन!’ लेकीन नीव होगबाळेतीर अदिक आंदुर्द हिंद भी आगबाळेतीर.
यतिकी ह्यांग बिजली आकाश इन ऊंद छोर टु दुसरा छोर ताका चमकुसतद, हांग अच मंळसा अन पार भी तान दिन दा प्रगट आदान.
लेकीन पयला जरूरी आद कि आव हापाळ दुख नेगदान, अदिक ई समय इन लॉकुर द्वारा आऊक तुच्छ ठहरुसकु आदीत.
ह्यांग नूह अन्द दिनगोळ दा आगीत, हांग अच मंळसा अन पार उन दिनगोळ दा भी आदीत.
याता दिन ताका नूह जहाज मा येरीदिल, आ दिन ताका लॉकुर तिनोर-कुडोर, अदिक आंदुर दा मदा आगतोगोव. आग नीर इन बाळ बंदकु आ सब मुंदरी नाश माळ्त.
अदिक ह्यांग लूत इन दिनगोळ दा आगीत कि लॉकुर तिनोर-कुडोर, लेन-देन माळोर, मार्र हचोर अदिक मान्ना माळतोगोर;
लेकीन याता दिशी लूत सदोम टु होट्टुन, आ दिशी बेक्‍की अदिक गन्धक आकाश टु बरसुस्त अदिक सब मुंदरी नाश माळ बुळ्त.
मंळसा अन पार उन प्रगट आगोद दिशी भी हिंग अच आदीत.”
“आ दिशी जो मान्ना अन्द आळा मा ईत्‍तान अदिक आऊन सामान मान्या ईत्‍तीत, आव अदरी नेगुली ईळुबाळुल; अदिक हांग अच जो केई दा आन आव वापस मान्नी होगबाळुल.
लूत इन हिंग्स उक याद ईटी!
जो यावारा तान जीव ऊळसोद चाहास्यान आव अदरी खोऊस्यान, अदिक जो यावारा अदरी खोऊस्यान आव अदरी ऊळस्यान.
ना नीम से अनतीन, आ ईळ्लक इक येढ्ढ मंळसा ऊंद व्हर्स मा मिंग्त ईत्‍तार; ऊंद ताकोमकु आदान अदिक दुसरा बिटकु आदान.
येढ्ढ आर्तेर ऊंद सांगुळ जाता दा पीसुसतेला ईत्‍तार, ऊंद ताकोमकु आदार अदिक दुसरा बिटकु आदार.
येढ्ढ मुंदुर केई दा ईत्‍तार, ऊंद ताकोमकु आदान अदिक दुसरा बिटकु आदान.”
ईद केळकु आंदुर आऊन से केळदुर, “हे प्रभु ईद यल आदीत?” आव आंदुर से अंदुन, “यल लाश बिदकु आद, अल गीधाळ जमा आदव.”
बाक यीशु चेलागोळ से इदुर बारा दा लगातार प्रार्थना माळ पायजे अदिक हिम्मत ईला बिळ पायजे, हिंग उदाहरण अंदुन:
“यातोदारा नगर दा ऊंद न्यायी ईरतोगोन, जो ना परमेश्वर से अंजतोगोन अदिक ना यातोवारा मंळसा अन्द परवा माळतोगोन.
अदा नगर दा ऊंद रांड्या भी ईरतोगोर, जो आऊन हात्‍ती बंद-बंदकु अनतोगोर, ‘नांद न्याय माळकु नानी आरोपी देल ऊळ्स.’
थ्वाळासा समय ताका रा आव मानसिदिल लेकीन आखरी दा आव तान तान इक अंदुन, ‘यतिकी ना परमेश्वर से अंजतीन, अदिक ना मंळसागोळ्द येनारा परवा माळतीन;
तरी ई रांड्या नानी सतुसतेला ईरतार, इदुरसाटी ना आकिन न्याय माळाईन, ईदारा हिंग आगबाळुल कि घळी-घळी बंदकु अन्त दा नांद मुग्ग दा दम माळुल.’”
प्रभु अंदुन, “केळी, ईव न्यायी येन अनतान?
इदुरसाटी येन परमेश्वर तान निवळुस्द लॉकुर्द न्याय माळतीदील, जो ईळ्लक-हागुल मदत साटी वर्ल्त ईरतार? येन आव आंदुर्द बारा दा समय माळ्यान?
ना नीम से अनतीन, आव तुरन्त आंदुर्द न्याय माळ्यान. तरी मंळसा अन पार याग बंदान, रा येन आव पृथ्वी मा विश्वास नोळ्यान?”
यीशु आंदुर से जो तान म्याकुच भरोसा ईटतोगोर, कि नाव न्यायी आयेव, अदिक दुसरागोळी तुच्छ जान्सतोगोर, ईद उदाहरण अंदुन:
“येढ्ढ मंळसा मंदिर दा प्रार्थना माळोर साठी होदुर; ऊंद फरीसी ईरोन अदिक दुसरा कर ताकोमावाळा.”
फरीसी नीदुरकु तान मन दा ईद प्रार्थना माळली कुरतुन, “हे परमेश्वर, ना अपमान धन्यवाद माळतीन कि ना दुसरा मंळसागोळ्द घाई लोभी, बयमान अदिक व्यभिचारी हैलेच, अदिक ई कर ताकोमावाळा अन्द घाई भी हैलेच.
ना हप्ता दा येढ्ढ गण उपास ईटतीन; ना तान सप्पा कमाई इन दसवा हिस्सा भी कोळतीन.”
“लेकीन कर ताकोमावाळा दुर नीदुरकु, स्वर्ग दी कण्णगोळी नेगोद भी चाहासीदिल, उलटा तान याद्दा पिट्स-पिट्सकु अंदुन, ‘हे परमेश्वर, ना पापी मंळसा मा दया माळ!’
ना नीम से अनतीन कि आव दुसरा आलच, लेकीन ईवा कर ताकोमावाळा मंळसा न्यायी ठहरूस्कु आदुन अदिक तान मान्नी होदुन; यतिकी जो यावारा तान तान इक महान माळ्यान, आव नम्र माळकु आदान; अदिक जो तान तान इक नम्र माळ्यान, आव महान माळकु आदान.”
बाक लॉकुर तान चिकोरी भी आऊन हात्‍ती तरली कुरतुर कि आव आंदुर मा कय ईटुल; लेकीन चेलागोळ नोळकु आंदरी चिल्ळासली कुरतुर.
यीशु चिकोरी हात्‍ती कारूकु अंदुन, “चिकोरी नान हात्‍ती बरगोळी, अदिक आंदरी मना माळबाळी: यतिकी परमेश्वर उन राज्य आंदुर्द अच घाई आद.
ना नीम से खरा अनतीन कि जो यावारा परमेश्वर उन राज्य अक चिग्द उन घाई ग्रहण माळतीदील आव अदुर्दा यागलु प्रवेश माळ सकतीदिल.”
ऊंद यहूदी अधिकारी यीशु से केळदुन, “हे वळ्लीद गुरु, अनन्त जीवन इन अधिकारी आगोर साटी ना येन माळाईन?”
यीशु आऊन से अंदुन, “नी नानी वळ्लीद येती अनत्या? याऊ वळ्लीद हैलेच, सिर्फ ऊंद, मतलब परमेश्वर उक बिटकु याऊ वळ्लीद हैलेच.
नी आग्यागोळी रा जान्सत्या: ‘व्यभिचार माळबाळी, यारीकु कोन्न बाळी, अदिक काळ्लपनी माळबाळी, यारदु ख्वाटा कोळबाळी, तान आप्प अदिक तान मोय इन आदर माळी.’”
यहूदी अधिकारी अंदुन, “ना रा ई सप्पा आग्यागोळी स्याणपणी टु अच मान्सतेला बंदीन.”
ईद केळकु यीशु आऊन से अंदुन, “नीन दा ईग भी अदिक ऊंद मात माळोद आद, तान सब येनारा मारकु कंगालगोळ दा वाट्स बुळ; नीनी स्वर्ग दा धन सिक्‍कीत, अदिक बंदकु नान हिंद आगेग.”
आव ईद केळकु हापाळ उदास आदुन, यतिकी आव हापाळ धनी ईरोन.
यीशु आऊक नोळकु अंदुन, “धनवानगोळ्द परमेश्वर उन राज्य दा प्रवेश माळोद याट कठिन आद!
परमेश्वर उन राज्य दा धनवानगोळ साटी प्रवेश माळदुर देल ऊँट इन मुग्ग दा टु चुजी होटबुळोद आसान आद.”
ईदुर मा केळावाळेर अंदुर, “रा बाक यार्द उद्धार आग सकतद?”
यीशु अंदुन, “जो मंळसा अन्द साटी असंभव आद, अद परमेश्वर उन साटी संभव आद.”
पतरस अंदुन, “नोळ, नाव रा मान्न-मार बिटकु नीन हिंद आगेगेव.”
आव आंदुर से अंदुन, “ना नीम से खरा माताळतीन कि हिंग याऊ हैलेच जो परमेश्वर उन राज्य अन्द साठी मान्न मार, या हिंग्स, या वार्टुर, या मोय-आप्प, या चिकोर चिंळ्गेर बिट बुटीदान;
याऊक ई समय हापाळ यक्कुल अदिक बरावाळा युग दा अनन्त जीवन सकतीदिल हिंग याऊ हैलेच.”
बाक यीशु हन्नेळ चेलागोळी बाजु दा वोतकु आंदुर से अंदुन, “नोळी, नाव यरूशलेम इक होगतेव, अदिक यास मातगोळ मंळसा अन पार उन साटी भविष्यवक्तागोळ द्वारा लिख्सकु आग्याव, अव सप्पा पुरा आदव.
यतिकी आव गैरयहूदीगोळ कय दा सोपस्कु आदान, अदिक आंदुर आऊक मज्याक दा हारस्यार; अदिक आऊंद अपमान माळ्यार, अदिक आऊन मा ऊगळ्यार,
अदिक आऊक क्वाळा बळदार, अदिक घात माळ्यार; अदिक आव तिसरा दिशी जित्‍ता आदान.”
पर चेलागोळी ई मातगोळ दा टु जो यीशु अंदिदुन यातोदु मात उमसीदिल; अदिक ई मात आंदुर से होचकु ईत्‍त, अदिक जो अंदकु आगीत अद आंदुर्द समझ दा बंदिदील.
याग यीशु यरीहो अन्द हात्‍ती पोहचुसदुन, रा ऊंद कुढ्ढ मंळसा सळक इन किनारा मा कुर्तकु भीख बेळोन.
आव लॉकुर्द भीळ इन नळोद आवाज केळकु केळली कुरतुन, “ईद येन आगेत्याद?”
आंदुर आऊक हेळदुर, “यीशु नासरी होगेत्यान.”
आग आव कारूकु अंदुन, “हे यीशु, दाऊद उन औलाद, नान मा दया माळ!”
जो मुंद मुंद होगोर, आंदुर आऊक दनकुसली कुरतुर कि आव सुंगा ईरूल; लेकीन आव अदिक जोर से चिल्ळासली कुरतुन, “हे दाऊद उन औलाद नान मा दया माळ!”
आग यीशु नीदुरकु आग्या कोट्टुन कि आ कुढ्ढ मंळसा अक नान हात्‍ती तरी, अदिक याग आव हात्‍ती बंदुन रा आव आऊन से केळदुन,
“नी येन चाहासत्या कि ना नीन साटी माळाईन?” आव अंदुन, “हे प्रभु, ईद कि ना मात्‍त नोळली हत्‍तुल.”
यीशु आऊन से अंदुन, “नोळली हत्‍त; नीन विश्वास नीनी वळ्लीद माळबुटाद.”
आग आव तुरन्त नोळली कुरतुन अदिक परमेश्वर उन बळाई माळतेला आऊन हिंद आगेदुन; अदिक सप्पा लॉकुर नोळकु परमेश्वर उन स्तुति माळदुर.
यीशु यरीहो दा प्रवेश माळकु होगोन.
अल जक्‍कई हेसुर ईनव ऊंद मंळसा ईरोन जो कर ताकोमावाळेर प्रधान ईरोन अदिक धनी ईरोन.
आव यीशु अक नोळोद चाहासोन कि आव याव हुन. लेकीन भीळ इन कारण नोळ ईला सकोन, यतिकी आव गुड्ड ईरोन.
आग आऊक नोळोर साटी आव मुंद ओळकु ऊंद उम्बर इन मार्र मा येरेदुन, यतिकी यीशु अदा हादी देल होगावाळा ईरोन.
याग यीशु आ जागा पोहचुसदुन, रा म्याकुच दृष्टी माळकु आऊन से अंदुन, “हे जक्‍कई, झट से ल्यालमा ईळुकु बर; यतिकी ईंद नानी नीन मान्या ईरोद जरूरी आद.”
आव तुरन्त ईळुकु खुशी देल आऊंद स्वागत माळदुन.
ईद नोळकु सप्पा लॉकुर कुळकुळुस्कु अनली कुरतुर, “आव रा ऊंद पापी मंळसा अन मान्या पाऊना बन्सकु ईळदान.”
जक्‍कई नीदुरकु प्रभु से अंदुन, “हे प्रभु, नोळ, ना तान आर्धा सम्पत्ति कंगालगोळी कोळतीन, अदिक अगर यारदारा येनारा भी अन्याय माळकु ताकोम कोंडीन रा अदरी नाकगुना वापस माळ बुळतीन.”
आग यीशु आऊन से अंदुन, “ईंद ई मान्या उद्धार बंदान, इदुरसाटी कि ईव भी अब्राहम उन ऊंद औलाद हुन.
यतिकी मंळसा अन पार जो काळ्दोग्यार आंदरी ढुंढ्सली अदिक आंदुर्द उद्धार माळली बंदान.”
याग आंदुर ई मातगोळी केळोर, रा यीशु उन उदाहरण अंदुन, इदुरसाटी कि आव यरूशलेम इन हात्‍ती ईरोन, अदिक आंदुर सम्सतोगोर कि परमेश्वर उन राज्य प्रगट आगोद आद.
इदुरसाटी आव अंदुन, “ऊंद धोळ पद इन मंळसा दुर राज्य दा होदुन ताकी राजपद हासिल माळकु बर सकुल.
आव तान दासगोळ दा टु हत्‍त मुंदुर इक कारूकु आंदरी हत्‍त व्हान्ना अन्द सिक्‍का कोट्टुन अदिक आंदुर से अंदुन, ‘नांद वापस बरासताका ताका लेन देन माळेतीर.’
लेकीन आऊन खुद इन लॉकुर आऊन से दुश्मनी ईटतोगोर, अदिक आऊन हिंद स्वर्गदूतगोळ द्वारा खबर कळुदुर, ‘नाव चाहसालेव कि ईव नाम मा राज्य माळुल.’”
“याग आव राजपद हासिल माळकु बंदुन, रा हिंग आत कि आव तान दासगोळी यारी व्हान्ना अन्द सिक्‍का कोटीदुन, तान हात्‍ती कार्सदुन ताकी आऊक मालूम नळुल कि आंदुर लेन देन देल येन-येन कमुसदुर.
आग पयला दास बंदकु अंदुन, ‘हे स्वामी, नीन व्हान्ना अन्द सिक्‍का देल ना मात्‍त हत्‍त व्हान्ना नव सिक्‍का कमुसीन.’
आव आऊन से अंदुन, ‘शाब्बास, हे वळ्लेव अदिक विश्वासयोग्य दास! नी हापाळ अच गोर्त दा विश्वासलायक होट्ट ईग हत्‍त नगरगोळ मा अधिकार ईट.’
दुसरा दास बंदकु अंदुन, ‘हे स्वामी, नीन सिक्‍का देल अईद मात्‍त सिक्‍का कमुसीन.’
स्वामी आऊन से भी अंदुन, ‘नी भी अईद नगरगोळ मा अधिकार ईट.’”
तिसरा बंदकु अंदुन, “हे स्वामी, नोळ नीन सिक्‍का ईद हुन, यदरी ना कपळा अन्द तुकळा दा कटकु ईटिदीन.
यतिकी नी कठोर मंळसा आय, इदुरसाटी ना नीन से अंजतोगीन: जो नी ईटीदील अदरी नेगु कोमत्या, अदिक जो नी बोऊसीदिल, अदरी भी कळ्द बुळत्या.”
आव आऊन से अंदुन, “हे दुष्ट दास, ना नीन आवाज देल अच नीनी दोषी ठहरूसतीन. नी नानी अरूतोग्या कि कठोर मंळसा आईन, जो ना ईटीदील अदरी नेगु कोमतीन, अदिक जो ना बोऊसीदिल अदरी कळ्द बुळतीन;
रा नी नान सिक्‍का सावकार उन हात्‍ती येती ईट कोंडीदिल कि ना बंदकु ब्याज समेत ताकोम कोमयदीन?”
अदिक जो लॉकुर हात्‍ती नीदुरकु ईरोर, आव आंदुर से अंदुन, “अद सिक्‍का आऊन से ताकोमकोमी, अदिक यार्द हात्‍ती हत्‍त व्हान्ना नव सिक्‍का आव आऊक कोट्ट बुळी.”
आंदुर आऊन से अंदुर, “हे स्वामी, आऊन हात्‍ती रा पयले टु अच हत्‍त सिक्‍कागोळ आव.”
“ना नीम से अनतीन कि यार्द हात्‍ती आद, आऊक मात्‍त कोटकु आदीत; अदिक यार हात्‍ती हैलेच, आऊन से अद भी जो आऊन हात्‍ती आद ताकोमकु आदीत.
लेकीन नानोर आ दुश्मनगोळ जो ईला चाहासोर कि ना आंदुर मा राज्य माळाईन, आंदरी ईल तनकु नान मुंद घात माळी.”
ईव मातगोळी अंदकु यीशु यरूशलेम इन दी आंदुर मुंद मुंद नळदुन.
याग आव जैतून हेसुर इन पहाळ मा बैतफगे अदिक बैतनिय्याह अन हात्‍ती पोहचुसदुन, रा आव तान चेलागोळ दा टु येढ्ढ मुंदरी ईद अनकु कळुदुन,
“मुंदळोद ऊर दा होगी; अदिक अल होग्त अच ऊंद गधा अन्द पाड्डा यदुर मा याऊ यागलु सवार आगीदील, कटकु नीमी सिक्‍कीत, अदरी खोल्सकु तरी.
अगर यावारा नीम से केळ्यान कि येती खोल्सतीर, रा ईद अंद बुळेतीर कि प्रभु अक इदुर्द प्रयोजन आद.”
जो कळुकु आगीदुर, आंदुर होगकु ह्यांग यीशु आंदुर से अंदिदुन, हांग अच नोळदुर.
याग आंदुर गधा अन्द पाड्डा अक खोलसोर, रा गधा अन्द मालिक आंदुर से केळदुन, “ई पाड्डा अक येती खोल्सतीर?”
आंदुर अंदुर, “प्रभु उक ईदुर्द जरवत आद.”
आंदुर अदरी यीशु उन हात्‍ती तंदुर, अदिक तान कपळा आ पाड्डा मा हाक्‍कु यीशु उक अदुर मा कुर्स बुटुर.
याग आव होगोन, रा आंदुर तान कपळा हादी मा हासतेला होगतोगोर.
हात्‍ती बरतेला याग आव जैतून पहाळ इन ढलान मा पोहचुसदुन, रा चेलागोळ्द सप्पा मंडली आ सप्पा सामर्थ्य अन्द क्याल्सागोळ्द कारण जो आंदुर नोळीदुर, खुश आगकु धोळ्द आवाज देल परमेश्वर उन स्तुति माळली हतदुर:
“परमेश्वर आ राजा अक आशीष कोळुल, जो प्रभु अन हेसुर देल बरतान! स्वर्ग दा शांती अदिक आकाश मंडल दा महिमा आगुल!”
आग भीळ दा टु येनारा फरीसी आऊन से अनली कुरतुर, “हे गुरु, तान चेलागोळी आग्या कोटकु दनकुस.”
आव उत्‍तर कोट्टुन, “ना नीम से अनतीन, अगर इंदुर सुंगा ईत्‍तुर रा कल्ल चिल्ळासली हत्‍तेव.”
“याग आव हात्‍ती बंदुन रा नगर इक नोळकु अदुर मा वर्लदुन
अदिक अंदुन, अगर नी, ईंद इन दिशी शांती नव मातगोळ जान्स कोमाईद, रा याट वळ्लीद आगेगाईत, लेकीन ईग अव नीन कण्ण इन हात्‍ती टु गुप्त ईटकु आगेग्याव.
यतिकी अव दिन नीन मा बंदव कि नीन से दुश्मनी ईटावाळेर मोर्चा कटकु नीनी घेर्स कोंडार, अदिक नाकु दी टु नीनी वत्‍त बुट्टार;
अदिक नीनी अदिक नीन चिकोरगोळी जो नीन दा आर, मुण्ण दा मिलुस्यार, अदिक नीन दा ऊंद कल्ल मा दुसरा कल्ल भी बिळतीदील; यतिकी परमेश्वर नीमी ऊळ्सली बंदीदुन ई समय इक नीव अरतीदिल.”
आग यीशु मंदिर दा होगकु व्यापारीगोळी व्हार्या तेगुली कुरतुन,
अदिक परमेश्वर अनतान, “शास्त्र दा लिख्सकु आद, ‘नान मान्ना प्रार्थना अन्द मान्ना आदीत,’ लेकीन नीव अदरी डाकूगोळ्द हड्डा माळ बुट्टीर.”
यीशु रोज मंदिर दा उपदेश माळतोगोन; अदिक प्रधान याजक अदिक नियम इन गुरु अदिक लॉकुर्द प्रमुख आऊक कोनोद चाहासोर.
लेकीन याऊ उपाय तेगु सकिदील कि ईव याता प्रकार माळेव, यतिकी सप्पा लॉकुर बळा चाह देल आऊंद केळतोगोर.
ऊंद दिशी हिंग आत कि याग यीशु मंदिर दा लॉकुरी उपदेश कोळोन अदिक खुशखबरी केळसोन, रा प्रधान याजक अदिक नियम इन गुरु, पुरनियागोळ्द सांगुळ हात्‍ती बंदकु निदुरदुर;
अदिक अनली हतदुर, “नामी हेळ, नी ई क्याल्सागोळी याता अधिकार देल माळत्या, अदिक आव याव हुन याव नीनी ईद अधिकार कोटान?”
यीशु आंदरी उत्‍तर कोट्टुन, “ना भी नीम से ऊंद सवाल केळतीन; नानी हेळी
यूहन्ना अक बपतिस्मा कोळोद अधिकार स्वर्ग दी टु ईरोद या मंळसागोळ दी टु ईरोद?”
“आग आंदुर आपस दा चर्चा माळली कुरतुर, नाव येन अंदेव, अगर स्वर्ग इन दी टु,” रा आव अंदान, “बाक नीव आऊंद विश्वास येती माळीदिल?”
अदिक अगर नाव अंदेव, मंळसागोळ दी टु, रा सप्पा लॉकुर नाम मा कलगोळ भिटार, यतिकी आंदुर खराखुरा अरूतार कि यूहन्ना भविष्यवक्ता ईरोन.
इदुरसाटी आंदुर उत्‍तर कोट्टुर, “नाव अरालेव कि आव यार दी टु ईरोन.”
यीशु आंदुर से अंदुन, “रा ना भी नीमी हेळालीन कि ना ईद क्याल्सा याता अधिकार देल माळतीन.”
आग यीशु लॉकुर से ईद उदाहरण अनली कुरतुन: “यावारा मंळसा अंगुर इन केई हचदुन, अदिक किसानगोळी अदरी बटई दा कोट बुट्टुन अदिक हापाळ दिनगोळ्द साटी परदेश होटोदुन.
याग अंगुर इन जमा माळोद समय बत्‍त रा मालक किसानगोळ हात्‍ती ऊंद दास उक कळुदुन कि आंदुर अंगुर इन केई अन येनारा कायगोळ भाग आऊक कोळुल, पर किसानगोळ आऊक बळकु खाली कय कळु बुटुर.
बाक आव ऊंद अदिक दास उक कळुदुन, अदिक आंदुर आऊक भी बळकु अदिक आऊन अपमान माळकु खाली कय कळु बुटुर.
बाक आव तिसरा दास उक कळुदुन, अदिक आंदुर आऊक भी घायल माळकु व्हार्या तेगु बुटुर.
आग अंगुर इन केई नव स्वामी अंदुन, ‘ना येन माळाईन? ना तान प्रिय पार उक कळाईन, जरूर अच आंदुर आऊन आदर माळ्यार.’
याग किसानगोळ आऊक नोळदुर रा आपस दा विचार माळली कुरतुर, ‘ईव रा वारीस हुन; बरी, नाव ईऊक कोंद बुळाती रा बाक आऊन जायदाद नाम्द आगेदीत.’
अदिक आंदुर आऊक अंगुर इन केई टु व्हार्या तेगुकु कोंद बुटुर.” “इदुरसाटी अंगुर इन केई इन स्वामी आंदुर्द सांगुळ येन माळ्यान?
आव बंदकु आ किसानगोळी नाश माळ्यान, अदिक अंगुर इन केई दुसरा अक सोपस्यान.” ईद केळकु आंदुर अंदुर “परमेश्वर माळुल हिंग आगबाळुल.”
यीशु आंदुर दी नोळकु अंदुन, बाक ईद येन लिख्सकु आद: “याता कल्ल इक राजमहल माळावाळेर बेकार ठहरुसीदुर, अदा क्वाना अन्द सिरा आगेत.”
“जो यातोदारा कल्ल मा बिद्दान आव चकनाचुर आगेदान; अदिक यदुर मा अद बिद्दीत, अदरी पीसुस बुट्टीत.”
आटा होती नियम इन गुरुगोळ अदिक प्रधान याजकगोळ आऊक हुडोद चाहासदुर, यतिकी आंदुर समसेगिदुर कि आव नाम मा ईद उदाहरण अंदान, लेकीन आंदुर लॉकुर से अंजदुर.
अदिक आंदुर आऊन ताक दा हतदुर अदिक भेद ताकोमावाळेरी कळुदुर कि न्याय इन भेष हुळकु यीशु उक आंदुर सवाल दा हुडुल, ताकी बाक आऊक रोमन शासक उन कय दा सौप्स बुळुल.
आ जासुसगोळ यीशु से केळदुर, “हे गुरु, नाव जान्सतेव कि नी बराबर अनत्या अदिक कल्सत्या, अदिक यारदु पक्षपात माळाल, उलटा परमेश्वर उन हादी सच्चाई देल हेळत्या.
येन नामी कैसर सरकार उक कर कोळोद उचित आद या ईला?”
आव आंदुर्द चतुराई इक अरूकु आंदुर से अंदुन,
“ऊंद चाँदी इन सिक्‍का नानी तोरसी. ईदुर मा यार्द छाप अदिक हेसुर आद?” आंदुर अंदुर “कैसर सरकार उन.”
यीशु आंदुर से अंदुन, “रा जो कैसर सरकार उन हुन, अद सरकार उक कोळी; अदिक जो परमेश्वर उन आद, अद परमेश्वर उक कोळी.”
आंदुर लॉकुर्द मुंद ईद मात दा यीशु उक फसुस सकिदील, उलटा आऊन उत्‍तर देल अचम्भित आगकु सुंगा आगेदुर.
बाक सदूकीगोळ जो अनतार कि सोत्‍तुर दा टु जित्‍ता आगोद अच हैलेच, आंदुर्दा टु थ्वाळासा लॉकुर आऊन हात्‍ती बंदकु केळदुर,
“हे गुरु, मूसा नाम साठी हिंग नियम लिखस्यान: अगर यारोवारा धोळ वार्ट तान हिंग्स उन ईतकु भी बिना औलाद सोतोदान, रा आऊन वार्ट आ रांड्यागित इन से मदा माळ कोमुल, अदिक तान वार्ट उन साठी वंश पैदा माळुल.
येळ वार्टुर ईरोर, पयला वार्ट मदा माळकु बिना औलाद सोतोदुन.
बाक दुसरा वार्ट भी आकिन से मदा माळदुन,
अदिक तिसरा वार्ट भी अदा आर्त से मदा माळ कोंडुन. ईदा रीति देल येळु वार्टुर बिना औलाद देल सोतोदुर.
आखरी दा आ आर्त भी सोतोदुर.
इदुरसाटी जित्‍ता आगदुर मा आक आंदुर्दा टु यारोर हिंग्स आदार? यतिकी आ येळु वार्टुर आकिन से मदा माळीदुर.”
यीशु आंदुर से अंदुन, “ई युग इन लॉकुर दा रा मदगोळ आगताव,
लेकीन जो लॉकुर ई लायक ठहरूस्यार कि आ युग इक अदिक सोत्‍तुर दा टु जित्‍ता आगोद प्राप्त माळुल, आंदुर ना मदा माळ्यार अदिक ना मदा दा कोटकु आदार.
बाक आंदुर ना रा यागलु सोत्‍तार, यतिकी आंदुर पुनरूत्थान इन औलाद बन्सकु स्वर्गदूतगोळ्द घाई अदिक सोत्‍तुर दा टु जित्‍ता आगदुर कारण देल परमेश्वर उन औलाद ईत्‍तार.
लेकीन ई मात इक कि सोत्‍तुर जित्‍ता आगतार, मूसा भी होत्‍त झाळी इन उदाहरण दा प्रगट माळ्यान कि आव प्रभु अक ‘अब्राहम उन परमेश्वर, अदिक इसहाक उन परमेश्वर अदिक याकूब उन परमेश्वर’ अनतान.
परमेश्वर रा मुर्दागोळ ईला लेकीन जित्‍तागोळ्द परमेश्वर हुन: यतिकी आऊन हात्‍ती सप्पा जित्‍ता आर.”
आग ईद केळकु शास्त्रीगोळ दा टु येनारा ईद अंदुर, “हे गुरु, नी बराबर उत्‍तर कोट्ट.”
अदिक आ सदूकीगोळी बाक आऊन से येनारा अदिक केळोद हिम्मत आगीदील.
बाक यीशु आंदुर से केळदुन, “मसीह अक दाऊद उन औलाद ह्यांग अनतार?”
दाऊद तान भजन संहिता अन किताब दा अनतान: “प्रभु नान प्रभु से अंदुन,
नान ऊम्मा कय दी कुर, यागासताका कि ना नीन से दुश्मनी ईटावाळेर इक नीन काल दिशी माळ कोमालीन.”
“दाऊद रा आऊक प्रभु अनतान; रा बाक आव आऊन औलाद ह्यांग ठहरूसदुन?”
याग सप्पा लॉकुर केळोर, रा यीशु तान चेलागोळ से अंदुन,
“शास्त्रीगोळ से सावधान ईरी, यारी ऊद्द-ऊद्द च्वांगा हाक्‍कु वयाळोद वळ्लीद हततद, अदिक यारी सात्‍तागोळ दा नमस्कार अदिक आदर, अदिक यहूदी लॉकुर्द सभागृहगोळ दा मुख्य आसन अदिक भोज दा मुख्य जागा प्रिय हतताव.
आंदुर रांड्यागोळ्द मान्नागोळ इक तिंद बुळतार अदिक आंदुर फायदा नेगुतार, अदिक लॉकुरी दिखावा साटी हापाळ होत्त ताका प्रार्थना माळतेला ईरतार: इंदरी यक्कुल से यक्कुल दण्ड सिक्‍कीत.”
बाक यीशु नाकु दी कण्ण नेगुकु पैस्यावाळेर लॉकुर इक तान मंदिर इन दानपेटी दा दान हाक्त नोळदुन.
आव ऊंद कंगाल रांड्या अक भी अदुर्दा येढ्ढ तांबा नव सिक्‍का हाक्त नोळदुन.
आग यीशु आंदुर से अंदुन, “ना नीम से खरा अनतीन कि ई कंगाल रांड्यागीत सप्पा मुंदुर से यक्कुल हाक्यार.
यतिकी आ सप्पा मुंदुर तान तान बचत दा टु दान कोट्टुर, लेकीन इक तान कंगालपन दा टु तान सप्पा जीविका, हाक्‍क बुटुर.”
याग चेलागोळ दा टु थ्वाळासा चेलागोळ मंदिर इन बारा दा अनोर कि अद ह्यांग सुंदर कल्लगोळ अदिक परमेश्वर उक कोळ्द भेंट इन वस्तुगोळ से सवारसकु आग्याद, रा यीशु अंदुन,
“अव दिन बंदव, यारदा ईद सप्पा जो नीव नोळतीर, अऊर्दा टु ईल ऊंद कल्ल मा कल्ल भी ईरतीदील जो केडुकु आगतीदील.”
आंदुर यीशु से केळदुर, “हे गुरु, ई सब याग आदीत? अदिक ई मातगोळ याग पुरा आगदुर मा ईत्‍तव, रा आ समय इन येन चमत्कार ईत्‍तीत?”
आव अंदुन, “सावधान ईरी कि नीव भरमुसकु आगतीदील, यतिकी हापाळ सा नान हेसुर देल बंदकु अंदार, ‘ना आवा हुईन,’ अदिक ईद भी कि, ‘समय हात्‍ती होट्ट बंदाद.’ नीव आंदुर हिंद होगबाळेतीर.
याग नीव लळाईगोळ मातचीत केळीर अदिक लळाईगोळ्द बारा दा अफवाह केळीर रा घबरूस बाळेतीर, यतिकी ईऊर्द आगोद जरूरी आद; लेकीन आ समय तुरन्त अन्त आगतीदील.”
आग आव आंदुर से अंदुन, “द्याश मा द्याश अदिक राज्य मा राज्य चढ़ाई माळीत,
अदिक धोड्डेव-धोड्डेव भूकम्प आदव, अदिक जागा जागा मा अकाल अदिक महामारी बिद्दव, अदिक आकाश टु भयंकर मातगोळ अदिक धोड्डेव-धोड्डेव चमत्कार प्रगट आदव.
लेकीन इव सप्पा मातगोळ से पयले आंदुर नान हेसुर इन कारण नीमी हुळदार, अदिक सतुस्यार, अदिक पंचायतगोळ दा सोपस्यार, अदिक बंदीगृह दा हाकसुस्यार, अदिक राजागोळ अदिक शासकगोळ मुंद ओतार.
पर ईद नीम साठी खुशखबरी इन गवाही कोळोद मवका आगेदीत.
इदुरसाटी तान तान मन दा ठानस्कु ईटी कि नाव पयले टु तान तान इक ऊळसोर साटी येन अंदेव ईदुर चिन्ता माळबाळेतीर.
यतिकी ना नीमी हिंग बोल अदिक बुद्धी कोळाईन कि नीम यावारा भी विरोधी सामना या खंडन माळ सकतीदिल.
नीम मोय आप्प, अदिक वार्टुर, अदिक रिश्तेदार, अदिक संगी भी नीमी हुळसुस्यार; ईल ताका कि नीम दा टु थ्वाळासा मुंदुर इक कोंसुस बुट्टार.
नान कारण सप्पा लॉकुर नीम से दुश्मनी ईट्यार.
लेकीन नीम ताल्ला अन्द ऊंद चुट्टी भी कित सकतीदिल.
धीरज ईट्टीर रा नीव तान जीवगोळी ऊळस्कु ईट्टीर.
“याग नीव यरूशलेम इक सेनागोळ से घेर्सकु नोळीर, रा जान्स कोमेतीर कि अदुर्द बरबाद आगोद हात्‍ती आद.
आग जो यहूदिया दा आर आंदुर पहाळीगोळ मा ओळेगुल; अदिक जो यरूशलेम इन बुळ्क आर आंदुर व्हार्या होट्ट बुळुल; अदिक जो ऊरगोळ दा आर आंदुर नगरगोळ दा होगबाळुल.
यतिकी ईव बदला ताकोमव हिंग दिन ईत्‍तव, यदुर दा वचन दा लिख्सकु अव सप्पा मातगोळ पुरा आगेदव.
आ दिनगोळ दा जो व्हाट्या दी अदिक हाल कुळ्सतीदार, आंदुर साटी हाय, हाय! यतिकी पृथ्वी मा धोळ्द क्लेश अदिक ई लॉकुर मा धोळ्द प्रकोप ईत्‍तीत.
आंदुर तलवार देल कोंसुसकु आदार, अदिक सप्पा द्याशगोळ लॉकुर दा बंदी आगकु पोहचुस्कु आदार; अदिक यागासताका गैरयहूदीगोळ्द समय पुरा आगाल्द, आगासताका यरूशलेम गैरयहूदीगोळ देल मेटकु आदीत.
“सूरज, अदिक चंद्र, अदिक तारागोळ दा चमत्कार कांळसेव; अदिक पृथ्वी मा द्याश-द्याश इनोर लॉकुरी संकट आदीत, यतिकी आंदुर समुद्र अन गर्जन अदिक लयरगोळ आवाज देल घबरूसेदार.
अंज्क इन कारण अदिक दुनिया मा बरोद घटनागोळ्द हादी नोळ्त-नोळ्त लॉकुर्द जीव दा जीव ईरतीदील, यतिकी आकाश इन शक्तिगोळी आलगाळ्सकु आदीत.
आग आंदुर मंळसा अन पार उक सामर्थ्य अदिक धोळ्द महिमा अन्द सांगुळ बादल मा बरतेला नोळ्यार.
याग ई मातगोळ आगली कुरतव, रा निदुरकु तान ताल्ला म्याकुच नेगेतीर; यतिकी नीम छुटकारा हात्‍ती आदीत.”
यीशु आंदुर से ऊंद उदाहरण भी अंदुन: “अंजीर इन मार्र अदिक सप्पा मार्रगोळी नोळी.
ह्यांग अऊर्दा कोम होळताव, रा नीव नोळकु खुद अच जान्स कोमतीर कि बिसुल इन दिन हात्‍ती आव.
ईदा रीति देल याग नीव ईव मातगोळी आगतेला नोळीर, आग जान्स कोमी कि परमेश्वर उन राज्य हात्‍ती आद.
“ना नीम से खरा अनतीन कि यागासताका इव सप्पा मातगोळ आगालव, आगासताका ईद पीढ़ी इन यागलु अन्त आगतीदील.
आकाश अदिक पृथ्वी टलुसेदित, लेकीन नान मात्‍तगोळ यागलु टलुसतीदिल.”
“इदुरसाटी सावधान ईरी, हिंग आगबाळुल कि नीम मन दुराचार, पियक्‍कळपन अदिक जीवन इन चिन्तागोळ्द भार देल वत्‍तेगुल, अदिक अद दिन अचानक नीम मा फंदा अन्द घाई होट्ट बरूल.
यतिकी अद सप्पा पृथ्वी अन सब ईरावाळेर मा ईदा प्रकार देल बंदकु बिद्दीत.
इदुरसाटी जाग्सतेला ईरी अदिक हर घळी विनती माळ्त ईरी कि नीव ई सप्पा बरावाळा घटनागोळ देल वुळुली अदिक मंळसा अन पार उन मुंद निदरोद लायक आगी.”
यीशु हर रोज मंदिर दा शिक्षा कोळतोगोन, अदिक हर रोज द्यावगा होगकु जैतून हेसुर इन पहाळी मा ईळ्लक कडुतोगोन;
अदिक रोज हुंजकुका सप्पा लॉकुर आऊंद शिक्षा केळोर साटी मंदिर दा आऊन हात्‍ती बरतोगोर.
अखमीरी रोट्टी अन हाब्ब जो फसह कहलुसतद, हात्‍ती ईरोद;
अदिक प्रधान याजक अदिक नियम इन गुरु ई मात इन खोज दा ईरोर कि यीशु उक ह्यांग कोंद बुटेव, पर आंदुर लॉकुर से अंजतोगोर.
आग शैतान यहूदा दा समुस्त, जो इस्करियोती कहलुस्तान अदिक हन्नेळ चेलागोळ दा आळुकु आगतोगोन.
आव यहूदा दा होगकु प्रधान याजकगोळ अदिक मंदिर इन पहरेदारगोळ्द सरदारगोळ सांगुळ मातचीत माळदुन कि यीशु उक याता प्रकार आंदुर कय देल हुळसुस्यार.
आंदुर खुश आदुर, अदिक आऊक पैस्या कोळोर साटी तयार आदुर.
आव मान्स कोंडुन, अदिक मौका ढुंढ्सली कुरतुन कि याग भीळ ईरतीदील रा आऊक आंदुर कय देल हुळसुस कोंडेव.
आग अखमीरी रोट्टी इन हाब्ब इन दिन बत्‍त, यारदा फसह म्यांडा अन्द पाड्डा अन्द बलि कोळोद जरूरी ईरोद.
यीशु पतरस अदिक यूहन्ना अक ईद अनकु कळुदुन: “होगकु नाम फसह अन्द ऊमोद तयारी माळी.”
आंदुर आऊन से केळदुर, “नी यल चाहासत्या कि नाव इदरी तयार माळेव?”
आव आंदुर से अंदुन, “नोळी, नगर दा प्रवेश माळतेला अच ऊंद मंळसा नीर इन माळका नेगुकु नीमी सिक्यान; याता मान्ना दा आव होदान नीव आऊन हिंद होटोगेतीर,
अदिक आ मान्ना अन स्वामी से अनेतीर: ‘गुरु नीन से अनतान कि अद पाऊनागोळ्द कमरा यल आद यदुर दा ना तान चेलागोळ सांगुळ फसह अन्द भोजन तिनाईन?’
आव नीमी ऊंद सजुस्द धोळ्द म्याकुच इन कमरा तोरस्यान; अल्या तयारी माळेतीर.
“आंदुर होगकु, ह्यांग यीशु आंदुर से अंदिदुन, हांग अच नोळदुर अदिक फसह अन्द भोजन तयार माळदुर.”
याग घळी होट्ट बत्‍त, रा आव चेलागोळ सांगुळ ऊमली कुरतुन.
अदिक आव आंदुर से अंदुन, “नान हापाळ इच्छा ईरोद कि दुख भोगसोर से पयले ईद फसह अन्द भोजन नीम सांगुळ तिनाईन.
यतिकी ना नीम से अनतीन कि यागासताका अद परमेश्वर उन राज्य दा पुरा आगाल आगासताका ना अदरी यागलु तिनतीदील.”
आग यीशु कटोरा हुळकु धन्यवाद माळदुन अदिक अंदुन, “इदरी हुडी अदिक आपस दा वाट्स कोमी.
यतिकी ना नीम से अनतीन कि यागासताका परमेश्वर उन राज्य बराल्द आगासताका ना अंगुर इन रास्सा ईगी टु यागलु कुडुतीदील.”
बाक आव रोट्टी हुळदुन, अदिक धन्यवाद माळकु मुरदुन, अदिक आंदरी ईद अनतेला कोट्टुन, “ईद नांद शरीर हुन जो नीम साठी कोटकु आगतद: नांद याद इन साठी ईदा माळतोगी.”
ईदा रीति देल आव भोजन इन बाद्दा कटोरा भी ईद अनतेला कोट्टुन, “ईद कटोरा नांद आ खुन इन व्हाशोद वाचा हुन. जो नीम साठी वाहुसकु आगतद.
“पर नोळी, नानी हुळसुसावाळा अन कय नान सांगुळ मेज मा आद.
यतिकी मंळसा अन पार रा जसा आऊन साठी ठहरूस्कु आग्याद, हांग अच आव सोत्‍तान, पर हाय आ मंळसा मा यार्द द्वारा आव हुळसुस्कु आदान!”
आग आंदुर आपस दा विचार माळली कुरतुन कि नाम दा टु याव आन, जो ईद क्याल्सा माळ्यान.
आंदुर्दा ईद वाद-विवाद भी आत कि आंदुर दा टु याव धोड्डेव सम्सकु आगतान.
यीशु आंदुर से अंदुन, “गैरयहूदीगोळ्द राजा आंदुर मा प्रभुता माळतार; अदिक जो आंदुर मा अधिकार ईटतार, आंदुर उपकार माळावाळेर कहलुस्तार.
लेकीन नीव हिंग आगबाळेतीर; उलटा जो नीम दा धोड्डेव आन, आव स्याणेव उन घाई अदिक जो स्याणा आन, आव सेवक उन घाई आगुल.
धोड्डेव याव आन, आव जो ऊमोर साटी कुर्तकु आन, या आव जो स्यावा माळतान? येन आव ईला जो ऊमली कुर्तकु आन? लेकीन ना नीम न्याड्या सेवक उन घाई आईन.
“नीव आंदुर हुईर, जो नान परीक्षागोळ दा लगातार नान सांगुळ ईतीर;
अदिक ह्यांग नान आप्प नानी राज्य मा अधिकार कोटान, हांग अच ना भी नीमी हांग अच अधिकार कोळतीन,
ताकी नीव नान राज्य दा नान मेज मा तिनी-कुडी, उलटा सिंहासनगोळ मा कुर्तकु इस्त्राएल इन हन्नेळ वंशगोळ्द न्याय माळी.
“शमौन, हे शमौन! शैतान नीम लॉकुरी परखुसोर साटी आग्या बेळ कोंडान कि बेकार दा टु वळ्लेर इक अलग माळुल ह्यांग केईवाळा गोदी दा टु फरकंडा अलग माळतान,
लेकीन ना नीन साठी विनती माळदीन कि नीन विश्वास गोर्त आगबाळुल; अदिक याग नी वापस बंद्या, रा तान वार्टुर इक हिम्मत कोळेत.”
पतरस यीशु से अंदुन, “हे प्रभु, ना नीन सांगुळ बंदीगृह दा होगली, अदिक सायली भी तयार आईन.”
यीशु अंदुन, “हे पतरस, ना नीन से अनतीन कि ईंद हुंज कुग्गतिदील आगासताका नी मुर घन नांद इनकार माळ कोंड्या कि नी नानी जान्साल.”
बाक यीशु आंदुर से अंदुन, “याग ना नीमी चीला, झ्वारा, अदिक जुता बिना कळीदीन, रा येन नीमी यातोदारा वस्तु उन कमी आगीत?” “आंदुर अंदुर, यातोदु वस्तु उन ईला.”
आव आंदुर से अंदुन, “लेकीन ईग यार्द हात्‍ती चीला आद आव अदरी हुडुल अदिक हांग अच झ्वारा भी, अदिक यार्द हात्‍ती तलवार ईला ईतीदाद आव तान कपळा मारकु ऊंद कोंड कोमुल.”
यतिकी ना नीम से अनतीन, कि ईद जो लिख्सकु आद: “अद अपराधीगोळ सांगुळ आळुकु आग्याद, अदुर्द नान दा पुरा आगोद जरूरी आद; यतिकी नान बारा दा लिख्सद मातगोळ पुरा आगदुर मा आव.”
आंदुर अंदुर, “हे प्रभु, ईल येढ्ढ तलवारगोळ आव.” आव आंदुर से अंदुन, “हापाळ आव.”
आग यीशु व्हार्या होटकु तान रीति इन अनुसार जैतून इन पहाळी मा होदुन, अदिक चेलागोळ आऊन हिंद आगेदुर.
आ जागा दा होगकु आव आंदुर से अंदुन, “प्रार्थना माळी कि नीव परीक्षा दा बिळबाळी.”
आव आंदुर से अलग लगभग कल्ल भीळोद ईट दुर ताका होदुन अदिक ट्वांगरा टेक्सकु प्रार्थना माळली कुरतुन,
“हे आप्पा, अगर नी चाहास्या रा ईद दुख देल तुम्द कटोरा अक नान हात्‍ती टु सर्कुसबुळ, तरी भी नान ईला लेकीन नीन इच्छा पुरा आगुल.”
आग स्वर्ग दा टु ऊंद स्वर्गदूत आऊक कांळ्सदुन जो आऊक सामर्थ्य कोळतोगोन.
आव हापाळ व्याकुल आगकु मात्‍त यक्कुल वेदना देल प्रार्थना माळली कुरतुन; अदिक आऊन पच्ची रा खुन इन धोळ्द-धोळ्द बुंद इन घाई धरती मा बिळतोगोद.
आग आव प्रार्थना माळकु येद्दुन अदिक तान चेलागोळ्द हात्‍ती बंदकु आंदरी उदासी इन मारा देल मिंग्त नोळदुन
अदिक आंदुर से अंदुन, “येती मिंगेतीर? येळी, प्रार्थना माळी कि नीव परीक्षा दा बिळबाळी.”
यीशु ईद अंत अच ईरोन कि ऊंद भीळ बत्‍त, अदिक आ हन्नेळ दा टु ऊंद यार्द हेसुर यहूदा ईरोद आंदुर्द मुंद मुंद बरोन. आव यीशु उन हात्‍ती बंदुन कि आऊन गाल्ला अन्द चुम्मा ताकोम सकुल.
यीशु आऊन से अंदुन, “हे यहूदा, येन नी चुम्मा ताकोमकु मंळसा अन पार उक हुळसुसली बंद्या?”
आऊन चेलागोळ जो यीशु उन सांगुळ ईरोर याग नोळदुर कि येन आगावाळा आद, रा अंदुर, “हे प्रभु, येन नाव तलवार नळसेव?”
अदिक आंदुर दा टु ऊंद मंळसा महायाजक ऊंद दास मा तलवार नळ्सकु आऊन ऊम्मा किव हार्स बुट्टुन.
इदुर मा यीशु अंदुन, “ईग बस माळी.” अदिक आऊन किव इक मुटकु आऊक वळ्लीद माळदुन.
आग यीशु प्रधान याजकगोळ अदिक मंदिर इन पहरेदारगोळ्द सरदारगोळ अदिक पुरनियागोळ से, जो आऊन मा येरकु बंदीदुर, अंदुन, “येन नीव नानी विद्रोह जान्सकु तलवारगोळ अदिक कोलगोळ हुडुकु होटीर?
याग ना मंदिर दा हर रोज नीम सांगुळ ईरीन, रा नीव नानी हुडोद कोशिश माळीदील; पर ईद नीम समय आद, अदिक अंधकार इन राज आद.”
बाक आंदुर यीशु उक हुडुकु ओतुर, अदिक महायाजक उन मान्या तंदुर. पतरस दुर दुर टु उच आऊन हिंद-हिंद नळुतोगोन;
अदिक याग आंदुर आंगुळ दा बेक्‍की होत्‍ताकु ऊंद ऊज्या कुरतुर, रा पतरस भी आंदुर न्याड्या दा कुरतोदुन.
आग ऊंद दासी आऊक सिगळी इन उजुळ दा कुर्त नोळकु अदिक आऊक वळ्लीसा नोळकु अनली कुरतुर, “ईव भी रा यीशु उन सांगुळ ईरोन.”
लेकीन पतरस ईद अंदकु इनकार माळदुन, “हे आर्त, ना आऊक अरालीन.”
थ्वाळासा समय इन बाद्दा यावारा दुसरा मंळसा आऊक नोळकु अंदुन, “नी भी रा आंदुर दा टु ऊंद हुय.” पतरस अंदुन, “हे मंळसा, ना आलच.”
बाक मात्‍त ऊंद घंटा अन्द बाद्दा ऊंद मंळसा भरोसा माळकु अंदुन, “जरूर ईव भी रा आऊन सांगुळ ईरोन, यतिकी ईव गलीली हुन.”
पतरस अंदुन, “हे मंळसा, ना जान्सालीन कि नी येन अनेत्या!” आव अनतेला अच ईरोन कि तुरन्त हुंज कुग्त.
आग प्रभु तिर्गकु पतरस उन दी नोळदुन, अदिक पतरस उक प्रभु उन आ मात याद बत्‍त जो आव अंदिदुन: “ईंद हुंज इन कुग्गोर से पयला, नी मुर घन नान इनकार माळ्या.”
अदिक आव व्हार्या होटकु हुदक्या कोट कोटकु वर्लदुन.
जो मंळसागोळ यीशु उक हुडुकु ईरोर, आंदुर आऊन मज्याक हार्सकु आऊक बडुली कुरतुर;
आंदुर आऊन कण्णगोळ मा पट्टी कटकु आऊन से केळदुर, “भविष्यवाणी हेळ कि नीनी याव बळदुन!”
अदिक आंदुर आऊन अपमान माळकु आऊन विरोध दा हापाळ सा मातगोळ अंदुर.
याग हागुल आत रा लॉकुर्द स्याणा अदिक प्रधान याजक अदिक नियम इन गुरु जमा आदुर, अदिक यीशु उक तान महासभा दा तनकु केळदुर,
“येन नी मसीह हुय? रा नाम से अंद बुळ!” यीशु आंदरी उत्‍तर कोट्टुन, “अगर ना नीम से अनाईन, तरी भी नीव विश्वास माळतीदील;
अदिक अगर ना सवाल केळाईन रा नीव उत्‍तर कोळतीदील.
लेकीन ईगी टु ना मंळसा अन पार सर्वशक्तिमान परमेश्वर उन ऊमा कय दी कुर्तकु ईराइन.”
इदुर मा सप्पा मुंदुर अंदुर, “रा येन नी परमेश्वर उन पार हुय?” यीशु उत्‍तर कोट्टुन, “नीव खुद अच अंतीर, कि ना हुईन.”
आग आंदुर अंदुर, “ईग नामी गवाही इन येन जरवत आद; यतिकी नाव खुद आऊन बाय देल केळ कोंडेव.”
आग सप्पा सभा यदकु यीशु उक पिलातुस उन हात्‍ती ओतुर.
आंदुर ईद अनकु आऊन मा दोष हचली कुरतुर: “नाव ईऊक यहूदी लॉकुरी बयकुस्त, अदिक रोमन सम्राट उक कर कोळोद से मना माळ्त, अदिक तान तान इक मसीह, अन राजा अनतेला केळेव.”
पिलातुस यीशु उक केळदुन, “येन नी यहूदीगोळ्द राजा हुय?” यीशु आऊक उत्‍तर कोट्टुन, “नी खुद अच अनेत्या.”
आग पिलातुस प्रधान याजकगोळ अदिक लॉकुर से अंदुन, “ना ई मंळसा अन्द बुळ्क यातोदु दोष नोळालीन.”
लेकीन आंदुर मात्‍त यक्कुल यकीन देल अनली कुरतुर, “ईव गलील टु ईल ताका, सप्पा यहूदी प्रदेश दा उपदेश कोट कोटकु लॉकुरी भळकुस्तान.”
ईद केळकु पिलातुस केळदुन, “येन ईव मंळसा गलीली हुन?”
अदिक याग पिलातुस ईद जान्सदुन कि आव हेरोदेस उन रियासत ईनव हुन, रा आऊक हेरोदेस उन हात्‍ती कळु बुट्टुन, यतिकी आ दिनगोळ दा हेरोदेस भी यरूशलेम दा ईरोन.
हेरोदेस यीशु उक नोळकु हापाळ खुश आदुन, यतिकी आव हापाळ दिनी टु आऊक नोळोद चाहासोन; यतिकी हेरोदेस आऊन बारा दा केळीदुन, अदिक आऊन से येनारा चमत्कार नोळोद आशा ईटोन.
आव आऊन से हापाळ सा प्रश्न केळ्त ईत्‍तुन, पर आव आऊक येनु उत्‍तर कोटीदील.
प्रधान याजक अदिक नियम इन गुरु निदुरकु आऊन मा गंभीर आरोप हचतेला ईत्‍तुर.
आग हेरोदेस तान सिपाहीगोळ्द सांगुळ आऊन अपमान माळकु आऊक मज्याक दा हार्सदुन, अदिक सुंदर कपळा हाकसुस्कु आऊक पिलातुस उन हात्‍ती कळु बुट्टुन.
अदा दिशी पिलातुस अदिक हेरोदेस संगी आगेदुर; इदुर से पयले आंदुर आबुर दाबुर्द दुश्मन ईरोर.
पिलातुस प्रधान याजकगोळ अदिक सरदारगोळ अदिक लॉकुरी कारदुन,
अदिक आंदुर से अंदुन, “नीव ई मंळसा अक लॉकुरी बयकुसावाळा सम्सकु नान हात्‍ती तंदीर, अदिक नोळी, ना नीम मुंद आऊन जाँच माळदीन, लेकीन या मातगोळ्द नीव आऊन मा दोष हचेतीर आ मातगोळ्द बारा दा रा ना आऊन बुळ्क दा येनु अच दोष नोळीदील;
अदिक ना रा हेरोदेस राजा आऊन दा येनारा दोष नोळदुन, यतिकी आव आऊक नाम हात्‍ती कळु बुट्टुन; अदिक नोळी, आऊन से हिंग यातोदु दोष आगीदील कि आऊक मृत्यु दण्ड कोटकु आगुल.
इदुरसाटी ना आऊक बळसुस्कु बिट बुळतीन.”
यतिकी आ हाब्ब इन समय दा पिलातुस उक आंदुर साटी ऊंद बंदी इक बिळोद बिळतोगोद.
आग सप्पा मुंदुर गुट माळकु चिळ्लासकु येद्दुर, “ईऊक कोंद बुळ, अदिक नाम साटी बरअब्बा अक बिट बुळ!”
बरअब्बा दंगा फसाद इन कारण जो नगर दा आगीत, अदिक हत्या अन्द कारण बंदीगृह दा हाक्‍कु आगीदुन.
लेकीन पिलातुस यीशु उक बिळोद इच्छा देल लॉकुरी मात्‍त समजुसदुन,
लेकीन आंदुर मात्‍त चिल्ळास्कु अंदुर, “आऊक क्रूस मा येर्स, क्रूस मा!”
आव तिसरा घन आंदुर से अंदुन, “येती, आव याता गुणा माळ्यान? ना आऊन बुळ्क मृत्यु दण्ड इन लायक यातोदु दोष नोळीदील. इदुरसाटी ना आऊक क्वाळा बळसुस्कु बिट बुळतीन.”
लेकीन आंदुर चिल्ळास-चिल्ळास्कु आऊन हिंद हत्‍तेदुर कि आऊक क्रूस मा येर्सकु आगुल, अदिक आखरी दा आंदुर्द चिल्ळासोद सफल आगेत.
इदुरसाटी ह्यांग लॉकुर चाहासदुर हांग अच पिलातुस आंदुर मांग इन अनुसार सहमती कोट्टुन.
आव आ मंळसा अक जो दंगा फसाद अदिक हत्या अन्द कारण बंदीगृह दा हाक्‍कु आगीदुन, अदिक यारी आ लॉकुर बेळोर, आऊक बिट बुट्टुन; अदिक यीशु उक आ लॉकुर्द इच्छा अन्द अनुसार सौप्स बुट्टुन, कि आंदुर जो चाहस्यार अद आऊन सांगुळ माळ सकुल.
याग आंदुर यीशु उक ओयोर, रा आंदुर शमौन हेसुर इन ऊंद कुरेनी मंळसा जो नगर दी टु बरोन, आऊक हुडुकु आऊन मा क्रूस मंळ्स बुटुर कि आऊक यीशु ऊंद हिंद-हिंद वोय सकुल.
लॉकुर्द धोळ्द भीळ आऊन हिंद आगेत अदिक अदुर्दा हापाळ सा आर्तेर भी ईरोर जो आऊन साटी याद्दा-पिटसोर अदिक विलाप माळतोगोर.
यीशु आंदुर दी तिर्गकु अंदुन, “हे यरूशलेम इन पोरगोळा, नान साटी वर्लबाळी; लेकीन तान अदिक तान चिकोरगोळ साटी वर्ली.
यतिकी नोळी, अव दिन बरताव, या दिन दा लॉकुर अंदार, ‘धन्य आर आंदुर जो वांझला आर अदिक अव गर्भ जो हाळदिदील अदिक अव स्तन जो हाल कुळसिदील.’
आ समय ‘आंदुर पहाळीगोळ से अंदार कि नाम मा बिळी, अदिक ट्याकरागोळ से अंदार कि नामी मुच्च बुळी.’
यतिकी याग आंदुर हिवरा मार्र इन सांगुळ हिंग माळतार, रा वंळगींद मार्र इन सांगुळ येन-येन माळतीदील?”
आंदुर अन्य येढ्ढ मंळसागोळी जो अपराधी ईरोर आंदरी भी यीशु उन सांगुळ कोनली ओतुर.
याग आंदुर आ जागा यारी खोपळी अनतार होदुर, रा आंदुर अल यीशु उक अदिक आ अपराधीगोळी भी, ऊंद मंळसा अक ऊमा कय दी अदिक दुसरा मंळसा अक डाक्या कय दी क्रूसगोळ मा येर्सदुर.
आग यीशु अंदुन, “हे आप्पा, इंदरी माफ माळ, यतिकी इंदुर जान्सालुर कि इंदुर येन माळीत्यार.” अदिक आंदुर चिट्ठी गोळी हाक्‍कु आऊन कपळा वाट्स कोंडुर.
लॉकुर निदुर-निदुरकु नोळोर, अदिक सरदार भी मज्याक माळ माळकु अनतोगोर: “ईव दुसरा अक ऊळ्सदुन, अगर ईव परमेश्वर उन मसीह हुन, अदिक आऊन निवळुसदव हुन, रा तान तान इक ऊळ्स कोमुल.”
सिपाही भी हात्‍ती बंदकु अदिक केय हुळ्लग अंगुर इन रास्सा कोटकु आऊन मज्याक हार्सकु अनतोगोर,
“अगर नी यहूदीगोळ्द राजा हुय, रा तान तान इक ऊळ्स!”
अदिक आऊन म्याकुच ऊंद दोष चिट्ठी भी हच बुटुर: “ईव यहूदीगोळ्द राजा हुन.”
जो अपराधीगोळ अल लटकुसकु आगिदुर, आंदुर दा टु ऊंद अपराधी यीशु उन अपमान माळकु अंदुन, “येन नी मसीह आलच? रा बाक तान तान इक अदिक नामी ऊळ्स!”
ईदुर मा दुसरा अपराधी आऊन मा चिळ्लासकु अंदुन, “येन नी परमेश्वर से भी अंजाल? नीनी भी रा अदा दण्ड सिक्‍केत्याद,
अदिक नामी रा न्यायनुसार दण्ड सिकेत्याद, यतिकी नामी तान क्याल्सागोळ्द बराबर फल सिकेत्याद; लेकीन ईव रा यातोदु अपराध माळीदिल.”
आग आव अंदुन, “हे यीशु, याग नी तान राज्य दा बंद्या, रा नांद याद माळेत.”
यीशु आऊन से अंदुन, “ना नीन से खरा माताळतीन कि ईंदल्या अच नी नान सांगुळ सुखदलोक दा ईत्या.”
ईग ईद हागुल इन लगभग हन्नेळ मुरांद समय ईरोद अदिक हागुल इन मुर मुरास ताका सप्पा द्याश दा अंधार आगकु ईत्‍त,
अदिक सुर्य अन्द उजुळ होग्त ईत्‍त, अदिक मंदिर इन परदा न्याड्या दा टु हरदोत,
अदिक यीशु धोळ्द आवाज देल कारूकु अंदुन, “हे आप्प, ना तान आत्मा नीन कय दा सौप्सतीन.” अदिक ईद अंदकु सोतोदुन.
सिपाहीगोळव अधिकारी, जो येनारा आगीत नोळकु परमेश्वर उन स्तुति माळदुन, अदिक अंदुन, “निश्चय ई मंळसा न्यायी ईरोन.”
अदिक भीळ जो ई येनारा आगीत नोळली जमा आगीत, ई घटना अक नोळकु याद्दा बडुत वापस होटोत.
लेकीन आऊनोर सप्पा जान पयचान वाळेर, अदिक जो आर्तेर गलील टु आऊन हिंद बंदीदुर, दुर निदुरकु ई सप्पा नोळोर.
अल यूसुफ हेसुर ईनव महासभा अन्द ऊंद वळ्लीद सदस्य ईरोन जो सज्जन अदिक न्यायी ईरोन.
अदिक आंदुर्द फैसला देल अदिक आंदुर्द ई क्याल्सा देल सयमत ईला ईरोन. आव यहूदीगोळ्द अरिमतिया नगर इन ईरावाळा अदिक परमेश्वर उन राज्य अन्द हादी कायावाळा ईरोन.
आव पिलातुस उन हात्‍ती होगकु यीशु ऊंद लाश बेळदुन;
अदिक आग यीशु उक क्रूस मा टु ईळ्सकु मलमल इन चद्दर दा गुंळ्सदुन, अदिक ऊंद कब्र दा ईटदुन, जो कल्ल इन जागा दा अगुळकु ईरोद; अदिक आ जागा दा यावारा अक भी यागलु ईटकु आगीदील.
अद तयारी इन दिन ईरोद, अदिक आराम इन दिन सुरू आगोद ईरोद.
मरियम मगदलीनी जो यीशु उन सांगुळ गलील टु बंदीदुर, यूसुफ उन हिंद हिंद होगकु आ कब्र अक नोळदुर, अदिक ईद भी नोळदुर कि आऊन लाश इक याता रीति देल ईटकु आग्याद.
आग आंदुर वापस मान्या बंदकु सुगन्धित अत्‍तर अदिक मसालागोळ तयार माळदुर; अदिक आराम इन दिन आंदुर आग्या अन्द अनुसार आराम माळदुर.
लेकीन हप्ता अन्द पयला दिशी हापाळ व्हातर्या का आंदुर आ सुगन्धित सामानगोळी जो आंदुर तयार माळीदुर, हुळकु कब्र मा बंदुर.
आंदुर जो कल्ल कब्र अन्द दरवाजा मा झाक्सकु ईरोद अदरी सरकुसकु नोळदुर,
पर याग आंदुर बुळ्क होदुर रा आंदरी प्रभु यीशु उन लाश कांळ्सीदील.
याग आंदुर ई मात देल चकित आगोर रा नोळी, येढ्ढ मंळसा बरफ इन घाई बिळेव चमकदार झलकुस्त कपळा हाक्‍कु आंदुर हात्‍ती बंदकु निदुरदुर.
याग आंदुर अंजेदुर अदिक पृथ्वी इन दी बाय बांग्सोर रा आ स्वर्गदूतगोळ आंदुर से अंदुर, “नीव जित्‍ता मंळसा अक सोत्‍तकु मंळसा दा येती ढुंढ़सेतीर?
आव ईल हैलेच, लेकीन जित्‍ता आग्यान. याद माळी कि आव गलील दा ईतकु नीम से येन अंदिदुन,
‘जरूरी आद कि ना मंळसा अन पार पापीगोळ्द कय दा हुळसुस्कु आगाईन, अदिक क्रूस मा येर्सकु आगाईन, अदिक तिसरा दिशी मात्‍त जित्‍ता आगाईन.’”
आग यीशु जो मातगोळ आंदरी अंदिदुन अव मातगोळ आंदरी याद बंदव,
अदिक कब्र टु बंदकु आंदुर आ हनुन मुंदरी, अदिक अन्य सप्पा मुंदरी, इव मातगोळी अनकु केळ्सदुर.
आंदुर प्रेरितगोळ से ईव मातगोळी अंदुर आंदुर मरियम मगदलीनी अदिक योअन्ना अदिक याकूब उन मोय मरियम अदिक आंदुर सांगुळ इन दुसरा आर्तेर भी ईरोर.
लेकीन आंदुर मातगोळ आंदरी फालतु हतदव, अदिक आंदुर आंदुर्द विश्वास माळीदील.
आग पतरस यदकु कब्र दी ओळतेला होदुन, अदिक बांगकु सिर्फ कफन इन कपळा बिदकु नोळदुन, अदिक जो आगीत अदुर देल अचम्भा माळतेला तान मान्नी होटोदुन.
अदा दिशी आंदुर दा टु येढ्ढ मुंदुर इम्माऊस हेसुर इन ऊंद ऊर इक होगोर, जो यरूशलेम टु येनारा येळ कोस इन दुरी मा ईरोद.
आंदुर इव सप्पा मातगोळ मा जो आगीदव, आपस दा मातचीत माळतेला होगोर,
अदिक याग आंदुर आपस दा मातचीत अदिक जाँच माळोर, रा यीशु खुद हात्‍ती बंदकु आंदुर सांगुळ आगेदुन.
आंदुर आऊक नोळदुर लेकीन अरू सकिदील.
यीशु आंदुर से केळदुन, “ईव येन मातगोळ आव, जो नीव नळुत नळुत आपस दा माळतीर?” आंदुर उदास सा निदुरकु ईतोदुर.
ईद केळकु आंदुर दा टु क्लियोपास हेसुर ईनव ऊंद मंळसा अंदुन, “येन नी यरूशलेम दा आबना परदेशी आय, जो जान्सालुन कि ई दिनगोळ दा अदुर्दा येन येन आग्याद?”
आव आंदुर से केळदुन, “यातव मातगोळ?” आंदुर आऊन से अंदुर, “यीशु नासरी इन बारा दा जो परमेश्वर अदिक सप्पा लॉकुर हात्‍ती क्याल्सा अदिक वचन दा सामर्थी भविष्यवक्ता ईरोन,
अदिक प्रधान याजकगोळ अदिक नाम सरदारगोळ आऊक हुळसुस बुटुर कि आऊन मा मृत्यु ऊंद आग्या कोटकु आगुल; अदिक आऊक क्रूस मा येर्सुसदुर.
लेकीन नामी आशा ईरोद कि ईवा इस्त्राएल द्याश इक छुटकारा कोट्टान. इव सब मातगोळ्द अलावा ईद घटना अक आत तिसरा दिन हुन,
अदिक नाम दा टु हापाळ आर्तेर भी नामी आश्चर्य दा हाक बुटार, जो हुंजकुका अच कब्र मा होगीदुर;
अदिक याग यीशु उन लाश नोळीदील रा ईद अनतेला बंदुर कि नाव स्वर्गदूतगोळ्द दर्शन माळदेव, यार अंदुर कि आव जित्‍ता आन.
आग नाम साथीगोळ दा टु हापाळ मुंदुर कब्र मा होदुर, अदिक ह्यांग आर्तेर अंदीदुर हांग अच नोळदुर; लेकीन आऊक नोळीदील.”
आग यीशु आंदुर से अंदुन, “हे निर्बुद्धीगोळा, अदिक भविष्यवक्तागोळ्द सब मातगोळ मा विश्वास माळदुर दा याट धीर आईर!
येन जरूरी ईला ईरोद कि मसीह ईद दुख नेगुकु तान महिमा दा प्रवेश माळुल?”
आग आव मूसा से अदिक सप्पा भविष्यवक्तागोळ से सुरूवात माळकु सप्पा पवित्रशास्त्र दा टु तान बारा दा लिख्सदव मातगोळ्द अर्थ, आंदरी समझुस बुट्टुन.
इटुर दा आंदुर आ ऊर इन हात्‍ती पोहचुसदुर यल आंदुर होगोर, अदिक आऊन ढंग देल हिंग समझ दा बरोद कि आव मुंद आगोद चाहासतान.
लेकीन आंदुर ईद अनकु आऊक विनती माळकु रोक्सदुर, “नाम सांगुळ ईर, यतिकी द्याव मुळ्कत बरेत्याद अदिक हागुल हापाळ ढलुसीग्याद.” आग आव आंदुर सांगुळ ईरोर साठी बुळ्क होदुन.
याग आव आंदुर सांगुळ ऊमली कुरतुन, रा आव रोट्टी हुळकु परमेश्वर उन धन्यवाद माळदुन अदिक अदरी मुरूकु आंदरी कोळली कुरतुन.
आग आंदुर्द कण्णगोळ तेर्दोदव; अदिक आंदुर आऊक अर्त कोंडुर, अदिक आव आंदुर कण्णगोळ देल पच्चेदुन.
आंदुर आपस दा अंदुर, “याग आव हादी मा नाम से मातगोळी माळतोगोन अदिक पवित्रशास्त्र अन्द अर्थ नामी समझुस तोगोन, रा येन नाम मन दा उत्‍तेजना पैदा आगीदील?”
आंदुर अदा समय यदकु मात्‍त यरूशलेम इक होटोदुर, अदिक आ हनुन चेलागोळी अदिक आंदुर संगीगोळी जमा नोळदुर.
आंदुर अनतोगोर, “प्रभु खराखुरा जित्‍ता आग्यान, अदिक शमौन उक कांळस्यान.”
आग आंदुर हादी इन मातगोळी आंदरी हेळ बुटुर अदिक ईद भी कि येढ्ढु मुंदुर यीशु उक रोट्टी मुरा होती ह्यांग अरतुर.
आंदुर ई मातगोळी अनतेला अच ईरोर कि आव खुद अच आंदुर न्याड्या दा निदुरदुन, अदिक आंदुर से अंदुन, “नीमी शांती सिकुल.”
लेकीन आंदुर घबरूसेदुर अदिक अंजेदुर, अदिक समसेदुर कि नाव यातोदारा भूत इक नोळीतेव.
आव आंदुर से अंदुन, “येती घबरूसेतीर? अदिक नीम मन दा येती संदेह येळताव?
नान कय अदिक नान कालगोळी नोळी कि ना आवा हुईन. नानी मुटकु नोळी, यतिकी भूत इन येलु दा मास ईराल ह्यांग नान दा नोळतीर.”
ईद अंदकु यीशु आंदरी तान कय काल तोर्सदुन.
आंदरी खुशी इन मारा देल विश्वास ईला आगोद, अदिक आंदुर आश्चर्य माळतोगोर, रा आव आंदुर से केळदुन, “येन ईल नीम हात्‍ती येनारा ऊम्मोद आद?”
आंदुर आऊक सुळ्द मेन इन तुकळा कोट्टुर.
आव हुडुकु आंदुर मुंद तिंदुन.
बाक आव आंदुर से अंदुन, “ईव नानव अव मातगोळ हु, जो ना नीम सांगुळ ईरतेला नीम से अंदिदीन कि जरूरी आद कि यास मातगोळ मूसा अन व्यवस्था अदिक भविष्यवक्तागोळ अदिक भजनगोळ किताबगोळ दा नान बारा दा लिख्सकु आव, सप्पा पुरा आगुल.”
आग यीशु पवित्रशास्त्र जानसोर साटी आंदुर समझ खोल्सदुन,
अदिक यीशु अंदुन, “ईद लिख्सकु आद कि मसीह दुख नेगदान, अदिक तिसरा दिशी सोत्‍तुर दा टु जित्‍ता आदान,
अदिक यरूशलेम टु हुळकु सप्पा जातीगोळ्द लॉकुर दा आंदुर हिंग प्रचार माळली कुरतुर कि आंदुर तान पाप माळोद बंद माळुल अदिक परमेश्वर आंदरी माफ माळुल.
नीव ई सप्पा मातगोळ्द गवाह आईर.
अदिक नोळी, जो ईनाम नान आप्प नानी कोळोद वादा माळीदुन, ना अदरी नीम मा ईळसाईन अदिक यागासताका म्याकुच स्वर्ग टु सामर्थ्य सिकाल, आगासताका नीव ईदा नगर दा रूक्सकु ईरी.”
आग यीशु आंदरी बैतनिय्याह ताका नगर इन व्हार्या ओतुन, अदिक तान कय नेगुकु आंदरी आशीष कोट्टुन;
अदिक आंदरी आशीष कोळतेला आव आंदुर से अलग आगेदुन अदिक स्वर्ग मा नेगुकु आदुन.
आग आंदुर आऊक दण्डवत माळकु बळा खुशी देल यरूशलेम इक मात्‍त वापस बंदुर;
अदिक आंदुर लगातार मंदिर दा उपस्थित आगकु परमेश्वर उन धन्यवाद माळतोगोर.
सुरूवात दा शब्द ईरोद, अदिक शब्द परमेश्वर उन सांगुळ ईरोद, अदिक शब्द परमेश्वर ईरोन.
ईदा शब्द सुरूवात टु परमेश्वर उन सांगुळ ईरोद.
सप्पा येनारा शब्द इन द्वारा पैदा आत, अदिक जो येनारा पैदा आग्याद अदुर दा टु यातोदारा भी चिज आऊन सिवाय बनसीदील.
शब्द जीवन इन स्त्रोत ईरोद अदिक अद जीवन लॉकुर साटी ऊजुळ तर्त.
ऊजुळ अंधार दा चमकुसतद, अदिक अंधार यागलु इदरी हारूस सकाल.
परमेश्वर ऊंद बातणी कोळावाळा कळुदुन यार्द हेसुर यूहन्ना ईरोद.
आव गवाही कोळली बंदुन कि ऊजुळ इन गवाही कोळुल, ताकी सप्पा मुंदुर आऊन बातणी केळकु विश्वास माळुल.
आव खुद रा ऊजुळ ईला ईरोन, लेकीन आ ऊजुळ इन गवाही कोळोर साटी बंदीदुन.
खरा ऊजुळ जो हर ऊंद मंळसा अक प्रकाशित माळतद, दुनिया दा बरावाळा ईरोद.
अद शब्द दुनिया दा ईरोद, अदिक परमेश्वर आऊन द्वारा दुनिया माळदुन, तरी भी दुनिया आऊक अरतीदिल.
आव तान खुद इन लॉकुर हाती बंदुन लेकीन आऊन खुद इन लॉकुर आऊक ग्रहण माळीदील.
लेकीन यास मुंदुर आऊक ग्रहण माळदुर, मतलब आंदरी जो आऊन हेसुर मा विश्वास ईटतार, आव आंदरी परमेश्वर उन औलाद आगोद अधिकार कोट्टुन.
आंदुर ना रा स्वाभाविक तरीका देल परमेश्वर उन औलाद बन्सदुर, मतलब मानवीय आप्प उन देल पैदा आगीदील बल्‍की परमेश्वर खुद आंदुरव आप्प ईरोन.
अदिक वचन देहधारी आत; अदिक अनुग्रह अदिक सच्चाई देल परिपुर्ण आगकु नाम न्याड्या ड्यारा हाक्त, अदिक नाव अदुर्द हिंग महिमा नोळदेव, जसा आप्प उन ऊंद ठैसा अन्द महिमा.
यूहन्ना आऊन बारा दा गवाही कोट्टुन, अदिक कारूकु अंदुन, “ईव आवा हुन, यार्द वर्णन ना माळदीन कि जो नान बाद्दा बरेत्यान, आव नान से वाळुसकु आन यतिकी आव नान से पयले ईरोन.”
यतिकी आऊन परिपुर्णता दा टु नाव सप्पा मुंदुर प्राप्त माळदेव मतलब अनुग्रह मा अनुग्रह प्राप्त माळदेव.
इदुरसाटी कि व्यवस्था रा मूसा अन्द द्वारा कोटकु आत, लेकीन अनुग्रह अदिक सच्चाई यीशु मसीह अन्द द्वारा बत्‍त.
परमेश्वर उक याऊ यागलु नोळीदील, ऊंद ठैसा पार जो आप्प उन क्वारा दा आन, आवा परमेश्वर उक प्रगट माळदुन.
यूहन्ना अन्द गवाही ईद आद, कि याग यहूदीगोळ यरूशलेम टु याजकगोळ अदिक कर ताकोमावाळेर इक आऊन से ईद केळोर साटी कळुदुर, “नी याव हुय?”
रा आव ईद मान्स कोंडुन अदिक इनकार माळीदिल, लेकीन मान्स कोंडुन, “ना मसीह आलच.”
आग आंदुर आऊन से केळदुर, “रा बाक नी याव हुय? येन नी एलिय्याह हुय?” आव अंदुन, ईला, “ना एलिय्याह आलच.” “रा येन नी आ भविष्यवक्ता हुय?” आव उत्‍तर कोट्टुन, “ईला.”
आग आंदुर आऊन से केळदुर, “बाक नी हुय याव? यतिकी नाव तान कळावाळेर इक उत्‍तर कोट्टेव. नी तान बारा दा येन हेळत्या?”
यूहन्ना अंदुन, “ह्यांग यशायाह भविष्यवक्ता अंदान: “ना आळी दा ऊंद कारावाळा अन्द आवाज हुईन कि नीव प्रभु उन हादी सरका माळी.”
आंदुर फरीसीगोळ्द दी टु कळुकु आगीदुर.
आंदुर आऊन से केळदुर, “अगर नी मसीह आलच, अदिक ना एलिय्याह, अदिक ना आ भविष्यवक्ता हुय, रा बाक बपतिस्मा येती कोळत्या?”
बपतिस्मा कोळावाळा यूहन्ना आंदरी उत्‍तर कोट्टुन, “ना रा नीर देल बपतिस्मा कोळतीन, लेकीन नीम बीच दा ऊंद मंळसा निदुरकु आन यारी नीव अरालीर.
मतलब नान बाद्दा बरावाळा आन, आऊन केरू उन बन्ध भी ना खोल्सा लायक हैलेच.”
“ई मातगोळ यरदन गांगा अन्द आप्पाटी बैतनिय्याह नगर दा आदव, यल यूहन्ना बपतिस्मा कोळतोगोन.”
“दुसरा दिशी यूहन्ना यीशु उक तान दी बर्त नोळकु अंदुन, नोळी ईव परमेश्वर उन म्यांडा अन पाड्डा हुन जो दुनिया अन्द पाप नेगुकु वोयतान.
ईव आवा हुन यार्द बारा दा ना अंदिदीन, ऊंद मंळसा नान हिंद बरतान जो नान से श्रेष्ट आन, यतिकी आव नान से पयले ईरोन.
ना भी रा आऊक ईला अरीन, लेकीन इदुरसाटी ना नीर देल बपतिस्मा कोळतेला बंदीन कि आव इस्त्राएल मा प्रगट आगेगुल.”
अदिक बपतिस्मा कोळावाळा यूहन्ना ईद गवाही कोट्टुन: “ना पवित्र आत्मा अक कबूतर इन घाई स्वर्ग टु ईळुतेला नोळीन, अदिक नोळदीन कि आ आत्मा आऊन मा बंदकु ठेहरूसेत.
ना रा आऊक ईला अरीन, लेकीन याव नानी नीर देल बपतिस्मा कोळली कळुदुन, आवा नान से अंदुन, ‘यार मा नी आत्मा अक ईळुत अदिक ठेहरूस्त नोळ्या, आवा पवित्र आत्मा देल बपतिस्मा कोळावाळा हुन.’
अदिक ना नोळदीन, अदिक गवाही कोट्टीन कि ईवा परमेश्वर उन पार हुन.”
दुसरा दिन मात्‍त यूहन्ना तान येढ्ढ चेलागोळ सांगुळ निदुरकु ईरोन,
अदिक आव यीशु उक होग्त नोळदुन, अदिक अंदुन, “नोळी, ईव परमेश्वर उन म्यांडा अन पाड्डा हुन.”
आग आंदुर येढ्ढु चेलागोळ आऊन मातगोळ केळकु यीशु उन हिंद आगेदुर.
यीशु तिर्गकु आंदरी बर्त नोळदुन अदिक आंदुर से अंदुन, “नीव यार्द खोज दा आईर?” आंदुर आऊन से अंदुर, “हे गुरु, नी यल ईरत्या?”
यीशु आंदुर से अंदुन, “नळी, रा नोळ कोंडीर.” आग आंदुर होगकु आऊन ईरोद जागा नोळदुर, अदिक आ दिन आऊन सांगुळ ईत्‍तुर. यतिकी द्यावमुळका नव लगभग नाक मुरदोगिदव.
आ येढ्ढु मुंदुर दा टु, जो यूहन्ना अन्द मात केळकु हिंद आगेगीदुर, ऊंद शमौन पतरस उन वार्ट अन्द्रियास ईरोन.
आव पयले तान सग्गा वार्ट शमौन से सिक्‍कु आऊन से अंदुन, “नामी ख्रिस्त, मतलब मसीह, सिक्‍केग्यान.”
अन्द्रियास आऊक यीशु उन हात्‍ती तंदुन. यीशु आऊन मा दृष्टी माळकु अंदुन, “नी यूहन्ना अन्द पार शमौन हुय: नीनी कैफा मतलब पतरस अंदकु आदीत.
“दुसरा दिशी यीशु गलील नगर इक होगोद चाहासदुन. यीशु फिलिप्पुस से भेंट माळदुन अदिक अंदुन, ‘नान हिंद आगेग.’”
फिलिप्पुस, अन्द्रियास अदिक पतरस उन नगर बैतसैदा नव ईरावाळा ईरोन.
फिलिप्पुस नतनएल से भेंट माळदुन अदिक आऊन से अंदुन, “यार्द वर्णन मूसा व्यवस्था अन्द किताब दा अदिक भविष्यवक्तागोळ माळ्यार, आव नामी सिक्‍केदुन; आव यूसुफ उन पार, यीशु नासरी हुन.”
नतनएल आऊन से अंदुन, “येन येनारा वळ्लीद वस्तु भी नासरत नगर टु होळ सकतद?” फिलिप्पुस आऊन से अंदुन, “नळुकु नोळ कोम.”
यीशु नतनएल उक तान दी बर्त नोळकु आऊन बारा दा अंदुन, “नोळी, ईव सही दा इस्त्राएली हुन: ईऊन बुळ्क कपट हैलेच.”
नतनएल आऊन से अंदुन, “नी नानी ह्यांग अरूत्या?” यीशु आऊक उत्‍तर कोट्टुन, “इदुर से पयले कि फिलिप्पुस नीनी कारदुन, याग नी अंजीर इन मार्र इन ल्यालमा ईर्‍या, आग ना नीनी नोळीदीन.”
नतनएल आऊक उत्‍तर कोट्टुन, “हे गुरु, नी परमेश्वर उन पार हुय; नी इस्त्राएल इन राजा हुय.”
यीशु आऊक उत्‍तर कोट्टुन, “ना जो नीन से अंदीन कि ना नीनी अंजीर इन मार्र इन ल्यालमा नोळदीन, येन नी इदुरसाटी नान मा विश्वास माळत्या? नी इदुर से भी धोड्-धोड्डेव क्याल्सा नोळ्या.”
बाक आऊन से अंदुन, “ना नीम से खरा खरा माताळतीन कि नीव स्वर्ग इक तेरूतेला, अदिक परमेश्वर उन स्वर्गदूतगोळ इक मंळसा अन पार उन म्याकुच ईळुत अदिक म्याकुच होग्त नोळीर.”
तिसरा दिशी गलील इन काना नगर दा यारदारा मदा ईरोद, अदिक यीशु उन मोय भी अल ईरोर.
यीशु अदिक आऊन चेलागोळ भी आ मदा दा आमंत्रित ईरोर.
याग अंगुर इन रास्सा खतम आगेत, रा यीशु उन मोय यीशु से अंदुर, “आंदुर हात्‍ती अंगुर इन रास्सा मिकिदिल.”
यीशु आकिन से अंदुन “हे आर्त, नानी नीन से येन क्याल्सा? ईगल्या नान समय बरली आद.”
आऊन मोय सेवकगोळ से अंदुर, “जो येनारा आव नीम से अंदान, अदा माळेतीर.”
अल यहूदीगोळ्द कय-काल तोळोद प्रथा अन्द अनुसार कल्लगोळ्द आर: माळका ईटकु ईरव, हर ऊंद माळका दा लगभग येढ्ढ-येढ्ढ, मुर-मुर मन तुमकु आगोद.
यीशु सेवकगोळ से अंदुन, “माळकागोळ दा नीर तुम बुळी.” आंदुर अवरी सीगासीग तुम बुटुर.
आग आव आंदुर से अंदुन, “ईग थ्वाळासा नीर तेगुकु सयपाक माळावाळा प्रधान उन हात्‍ती ओई.” अदिक आंदुर ओतुर.
याग सयपाक माळावाळा प्रधान अद नीर इक नेकदुन, जो अंगुर इन रास्सा बनसेगित अदिक आव ईला अरोन कि अद यल टु बंदाद लेकीन जो सेवकगोळ नीर तेगदिदुर आंदुर अरोर, रा सयपाक माळावाळा प्रधान मंळगार उक कारूकु आऊन से अंदुन,
“हर ऊंद मंळसा पयले वळ्लीद अंगुर इन रास्सा कोळतान, अदिक याग लॉकुर कुडुकु संतुष्ट आगेगतार, आग थ्वाळासा मध्यम प्रकार इन रास्सा कोळतान; लेकीन नी रा वळ्लीद अंगुर इन रास्सा ईगासताका मिक्सकु ईट्या.”
यीशु गलील इन काना नगर दा तान ईद पयला चमत्कार तोर्सकु तान महिमा प्रगट माळदुन अदिक आऊन चेलागोळ आऊन मा विश्वास माळदुर.
इदुर बाद्दा यीशु अदिक आऊन मोय अदिक आऊन वार्टुर अदिक आऊन चेलागोळ कफरनहूम नगर इक होदुर अदिक अल थ्वाळासा दिन ईत्‍तुर.
यहूदीगोळ्द फसह अन्द हाब्ब हात्‍ती ईरोद, अदिक यीशु यरूशलेम इक होदुन.
आव मंदिर दा वस्ता, म्यांडा अदिक कबूतर मारावाळेर अदिक व्हान्ना मारावाळेर लॉकुरी कुर्तकु नोळदुन.
आग आव जाळीगोळ्द क्वाळा माळकु, सप्पा म्यांडागोळ अदिक वस्तागोळी मंदिर टु तेग्द बुट्टुन, अदिक व्हान्ना मारावाळेर लॉकुर्द पैस्या भिटकु सळा माळ बुट्टुन अदिक पांळ्सीगोळी उलटुस बुट्टुन,
अदिक कबूतरमारावाळेर से अंदुन, “इवरी ईल टु राटनेरी ओई. नान आप्प उन मान्ना अक व्यापार इन मान्ना माळबाळी.”
आग आऊन चेलागोळी याद बत्‍त कि लिख्सकु शास्त्र आद, “नीन मान्ना अन्द धुन नानी तिंद बुट्टीत.”
इदुर मा यहूदीगोळ आऊन से अंदुर, “नी जो ईद माळत्या रा नामी यातोद चमत्कार तोर्सत्या?”
यीशु आंदरी उत्‍तर कोट्टुन, “ई मंदिर इक केळ्द बुळी, अदिक ना इदरी मुर दिन दा निदरूस बुळाईन.”
यहूदीगोळ अंदुर, “ई मंदिर इक माळदुर दा छ्यालीस वर्ष हत्याव, अदिक येन नी ईदरी मुर दिन दा निदरूस बुट्या?”
लेकीन यीशु तान मय इन मंदिर इन बारा दा अंदिदुन.
इदुरसाटी याग आव सोत्‍तुर दा टु जित्‍ता आदुन रा आऊन चेलागोळी याद बत्‍त कि आव ईद अंदिदुन; अदिक आंदुर पवित्रशास्त्र अदिक आ वचन इन जो यीशु अंदिदुन, विश्वास माळदुर.
याग यीशु यरूशलेम दा फसह अन्द समय हाब्ब दा ईरोन, रा हापाळ मुंदुर आ चमत्कारगोळी जो आव तोर्सतोगोन नोळकु आऊन हेसुर मा विश्वास माळदुर.
लेकीन यीशु तान तान इक आंदुर भरोसा मा बिटीदिल, यतिकी आव सप्पा मुंदुर मनगोळी अरूतोगोन;
अदिक आऊक जरवत ईला ईरोद कि मंळसा अन्द बारा दा यावारा गवाही कोळुल, यतिकी आव खुद अच अरोन कि मंळसा अन्द मन दा येन आद?
फरीसीगोळ दा नीकुदेमुस हेसुर ईनव ऊंद मंळसा ईरोन, जो यहूदी लॉकुरव सरदार ईरोन.
आव ईळ्लक इक यीशु उन हात्‍ती बंदकु आऊन से अंदुन, “हे गुरु, नाव जान्सतेव कि नी परमेश्वर दी टु गुरु आगकु बंद्या, यतिकी ई चिन्हगोळी जो नी तोर्सत्या, अगर परमेश्वर नीन सांगुळ ईला ईरायदुन रा नी ई चिन्हगोळी ईला तोर्स सकाईद.”
यीशु आऊक उत्‍तर कोट्टुन, “ना नीन से खरा खरा अनतीन, अगर यावारा व्हाशोद रीति देल पैदा आगालुन रा आव परमेश्वर उन राज्य नोळ सकालुन.”
नीकुदेमुस यीशु उक अंदुन, “मंळसा याग हाळाबाट आगेदुन, रा ह्यांग पैदा आग सकतान? येन आव तान मोय इन गर्भ दा दुसरा घन प्रवेश माळकु पैदा आग सकतान?”
यीशु उत्‍तर कोट्टुन, “ना नीन से खरा खरा अनतीन, यागासताका यावारा मंळसा नीर अदिक आत्मा देल पैदा आगालुन आगासताका आव परमेश्वर उन राज्य दा प्रवेश माळ सकालुन.
यतिकी जो मय देल पैदा आग्याद, अद मय हुन; अदिक जो आत्मा देल पैदा आग्याद, अद आत्मा हुन.
अचम्भा माळबाळ कि ना नीन से अंदीन, ‘नीनी व्हाशोद रीति देल पैदा आगोद जरूरी आद.’
हवा यात चाहासतद आत नळुतद अदिक नी अदुर्द शब्द केळत्या, लेकीन अरू सकाल कि अद यातु टु बरतद अदिक यात होगतद? जो यावारा आत्मा देल पैदा आग्यान आव हिंग अच आन.”
नीकुदेमुस आऊक उत्‍तर कोट्टुन, “ईव मातगोळ ह्यांग आग सकताव?”
ईद केळकु यीशु आऊन से अंदुन, “नी इस्त्राएलीगोळ्द गुरु ईतकु भी येन ई मातगोळी समसाल?
ना नीन से खरा खरा अनतीन कि नाव जो अरूतेव अद माताळतेव, अदिक यदरी नाव नोळेव अदुर्द गवाही कोळतेव, अदिक नीव नाम गवाही ग्रहण माळालीर.
याग ना नीम से पृथ्वी इन मातगोळ माळदीन अदिक नीव विश्वास माळीदिल, रा अगर ना नीम से स्वर्ग इन मातगोळ माळाईन रा बाक ह्यांग विश्वास माळीर?
याऊ स्वर्ग मा येरीदिल, सिर्फ आवा जो स्वर्ग टु ईळदान, मतलब मंळसा अन पार जो स्वर्ग दा आन.”
अदिक याता रीति देल मूसा आळी दा हाव इक ऊँचाई मा येर्सदुन, अदा रीति देल जरूरी आद कि मंळसा अन पार भी ऊँचाई मा येर्सकु आगुल;
ताकी जो यावारा आऊन मा विश्वास माळ्यान आऊक अनन्त जीवन सिकुल.
“यतिकी परमेश्वर दुनिया से हिंग प्यार ईटदुन कि आव तान ऊंद ठैसा पार कोट बुट्टुन, ताकी जो यावारा आऊन मा विश्वास माळ्यान आऊन नाश आगबाळुल, लेकीन आऊक अनन्त जीवन सिकुल.
परमेश्वर तान पार उक दुनिया दा इदुरसाटी कळीदिल कि दुनिया मा दण्ड इन आग्या कोळुल, लेकीन इदुरसाटी कळ्यान कि दुनिया अक आऊन द्वारा उद्धार सिकुल.
“जो आऊन मा विश्वास माळतान, आऊन मा दण्ड इन आग्या आगाल, लेकीन जो आऊन मा विश्वास माळालुन, आव दोषी ठहरूसतान; इदुरसाटी कि आव परमेश्वर उन ऊंद ठैसा पार उन हेसुर मा विश्वास माळीदिल.
अदिक दण्ड इन आग्या अन्द कारण ईद आद कि ज्योति दुनिया दा बंदाद, अदिक मंळसागोळ अंधार इक ज्योति से यक्कुल प्रिय सम्सदुर यतिकी आंदुर क्याल्सा बुरा ईरव.
यतिकी जो यावारा बुराई माळतान, आव ज्योति से दुश्मनी ईटतान, अदिक ज्योति इन हात्‍ती बरालुन, हिंग आगबाळुल कि आऊन क्याल्सागोळ मा दोष हचकु आगुल.
लेकीन आव जो सच्चाई मा नळुतान, अदिक ज्योति इन हात्‍ती बरतान, यदुर देल ईद प्रगट आगेगुल कि आऊन क्याल्सा परमेश्वर उन दी टु माळकु आग्याव.”
इदुर बाद्दा यीशु अदिक आऊन चेलागोळ यहूदिया द्याश दा बंदुर; अदिक यीशु अल आंदुर सांगुळ ईतकु बपतिस्मा कोळली कुरतुन.
यूहन्ना भी शालेम नगर इन हात्‍ती ऐनोन दा बपतिस्मा कोळतोगोन, यतिकी अल हापाळ नीर ईरोद, अदिक लॉकुर बंदकु बपतिस्मा ताकोम तोगोर.
यूहन्ना आ समय ताका बंदीगृह दा हाक्‍कु आगली ईरोन.
अल यूहन्ना अन्द चेलागोळ्द यावारा यहूदी इन सांगुळ शुद्धीकरण इन बारा दा वाद-विवाद आत.
अदिक आंदुर यूहन्ना अन्द हात्‍ती बंदकु आऊन से अंदुर, “हे गुरु, जो मंळसा यरदन इन आप्पाटी नीन सांगुळ ईरोन, अदिक यार्द नी गवाही कोट्या; नोळ, आव बपतिस्मा कोळतान, अदिक सप्पा मुंदुर आऊन हात्‍ती बरतार.”
यूहन्ना उत्‍तर कोट्टुन, “यागासताका मंळसा अक स्वर्ग इन दी टु कोटकु आगाल, आगासताका आव येनु हासिल माळ सकालुन.
नीव रा खुद अच नान गवाह हुईर कि ना अंदीन, ‘ना मसीह आलच, लेकीन आऊन मुंद कळुकु आगीन.’
यार्द मंळगीत आर, आवा मंळगार हुन; लेकीन मंळगार उन संगी जो निदुरकु आऊन केळतान, मंळगार उन शब्द केळकु हापाळ खुश आगतान: ईग नान ईद खुशी पुरा आग्याद.
जरूरी आद कि आव धोड्डेव आगुल अदिक ना स्याणेव.
“जो म्याकुच टु बरतान आव सब से वळ्लेव आन; जो पृथ्वी टु बरतान आव पृथ्वी नव हुन, अदिक पृथ्वी इन मातगोळी हेळतान: जो स्वर्ग टु बरतान, आव सप्पा मुंदुर्द म्याकुच आन.
जो येनारा आव नोळ्यान अदिक केळ्यान, अदुर्दा गवाही कोळतान; अदिक याऊ आऊन गवाही ग्रहण माळालुन.
याव आऊन गवाही ग्रहण माळ कोंडुन आव ई मात मा छाप हच बुट्टुन कि परमेश्वर खरा आन.
यतिकी यारी परमेश्वर कळ्यान, आव परमेश्वर उन मातगोळ अनतान; यतिकी आव आत्मा आळु आळुकु कोळालुन.
आप्प पार से प्यार ईटतान, अदिक आव सप्पा वस्तुगोळ आऊन कय दा ईट बुटान.
जो पार मा विश्वास माळतान, अनन्त जीवन आऊन हुन; लेकीन जो पार उन मातगोळी मान्सालुन, आव जीवन इक नोळतीदिल, लेकीन परमेश्वर उन सिट्ट आऊन मा ईरतद.”
फरीसीगोळ केळ्यार कि यीशु बपतिस्मा माळावाळा यूहन्ना से यक्कुल चेलागोळी बपतिस्मा कोळतान.
यीशु खुद यागलु ईला उलटा आऊन चेलागोळ बपतिस्मा कोळतोगोर.
याग यीशु अक पता नळुत कि फरीसीगोळ हिंग मातगोळी माळतार रा आव यहूदिया बिटकु गलील इक ओळेदुन,
अदिक आऊक सामरीया टु आगकु होगोद जरूरी ईरोद.
इदुरसाटी आव सूखार हेसुर इन सामरीया अन्द ऊंद नगर ताका बंदुन, जो आ भूमी इन हात्‍ती आद यदरी याकूब तान पार यूसुफ उक कोटीदुन;
अदिक याकूब उन भाय भी अल्या ईरोद. इदुरसाटी यात्रा टु थक्स माळकु यीशु भाय इन हात्‍ती हिंग अच कुरतोदुन. आ समय लगभग हागुल इनव हन्नेळ मुरदिदव.
इटुर दा ऊंद सामरी जाती नोर आर्त नीर तुमली बंदुर. यीशु आकिन से अंदुन, “नानी नीर कुळ्स.”
यतिकी आऊन चेलागोळ रा नगर दा भोजन कोम्मोर साटी होगीदुर.
आ सामरी जात इन आर्त आऊन से अंदुर, “नी यहूदी ईतकु ना सामरी जाती नोर आर्त इन से नीर येती बेळत्या?” यतिकी यहूदी सामरी जात इन लॉकुर सांगुळ यातोदु प्रकार इन व्यवहार ईटालुर.
यीशु उत्‍तर कोट्टुन, “अगर नी परमेश्वर उन वरदान इक जानसाईद, अदिक ईद भी जानसाईद कि आव याव हुन जो नीन से अनतान, ‘नानी नीर कुळ्स,’ रा नी आऊन से बेळाईद, अदिक आव नीनी जीवन इन नीर कोळायदुन.”
आर्त आऊन से अंदुर, “हे प्रभु, नीन हात्‍ती नीर तुमली रा बाल्टी भी हैलेच, अदिक भाय खोल आद; रा बाक अद जीवन इन नीर नीन हात्‍ती यल टु बत्‍त?
येन नी नाम आप्प याकूब से धोड्डेव आय, याव नामी ईद भाय कोट्टुन; अदिक खुद अच तान औलाद, अदिक तान जनावरगोळ सांगुळ इदुर दा टु नीर कुळदुन?”
यीशु आक इक उत्‍तर कोट्टुन, “जो यावारा ईद नीर कुळदान आव मात्‍त प्यासा ईत्‍तान,
लेकीन जो यावारा आ नीर इक कुळदान जो ना आऊक कोळाईन, आव बाक अनन्त काल ताका प्यासा आगतीदील; लेकीन जो नीर ना आऊक कोळाईन, अद आऊन दा ऊंद झरना बनसेदित जो अनन्त जीवन इन साटी उमळुसतेला ईत्‍तीत.”
आर्त आऊन से अंदुर, “हे प्रभु, अद नीर नानी कोळ ताकी ना प्यासा आगबाळुल अदिक ना नीर तुमली ईट दुर बराईन.”
यीशु आकिन से अंदुन, “होग, तान गांड्ड उक ईल कारूकु तर.”
आर्त उत्‍तर कोट्टुर, “ना बिना गांड्ड उन आईन.” यीशु आकिन से अंदुन, “नी ठीक अनत्या, ‘ना बिना गांड्ड उन आईन.’
यतिकी नी अईद गांडुरी माळ कोंड्या, अदिक यार हात्‍ती नी ईग आय आव भी नीन गांड्ड आल्लच. ईद नी सही अच अनत्या.”
आर्त आऊन से अंदुर, “हे प्रभु, नानी हततद कि नी भविष्यवक्ता हुय.
नाम आप्प दादागोळ ईदा पहाळी मा आराधना माळदुर, अदिक नीव अनतीर कि अद जागा यल आराधना माळ पायजे यरूशलेम दा आद.”
यीशु आकिन से अंदुन, “हे आर्त, नान मात इन विश्वास माळ कि अद समय बरतद कि नीव ना रा ईद पहाळी मा आप्प उन आराधना माळीर, ना यरूशलेम दा.
नीव यारी जान्सालीर, आऊन आराधना माळतीर; अदिक नाव यारी जान्सतेव आऊन आराधना माळतेव; यतिकी उद्धार यहूदीगोळ दा टु आद.
लेकीन अद समय बरतद, लेकीन ईग भी आद, यारदा खरा भक्त आप्प उन आराधना आत्मा अदिक सच्चाई देल माळेव, यतिकी आप्प तान साटी हिंग अच आराधकगोळी ढुंढ्सतान.
परमेश्वर आत्मा आन, अदिक जरूरी आद कि आऊन आराधना माळावाळेर आत्मा अदिक सच्चाई देल आराधना माळुल.”
आर्त आऊन से अंदुर, “ना जान्सतीन कि मसीह जो ख्रिस्त कहलुस्तान, बरावाळा आन; याग आव बंदान, रा नामी सप्पा मातगोळी हेळ बुट्टान.”
यीशु आकिन से अंदुन, “ना जो नीन से अनेतीन, आवा हुईन.”
इटुर दा यीशु उन चेलागोळ होट्ट बंदुर, अदिक अचम्भा माळली कुरतुर कि आव आर्त से मातगोळी हेळेत्यान; तरी याऊ केळीदील, “नी येन चाहासत्या?” या “यदुर साटी आकिन से मातगोळी हेळत्या?”
आग आर्त तान घागरी बिटकु नगर दा वोळेदुर, अदिक लॉकुर से अनली कुरतुर,
“बरी, ऊंद मंळसा अक नोळी, याव सप्पा येनारा जो ना माळीन नानी हेळ बुटुन. येनारा ईवा रा मसीह आल्लच?”
इदुरसाटी लॉकुर नगर टु होटकु आऊन हात्‍ती बरली कुरतुर.
ईदुर बीच दा आऊन चेलागोळ यीशु से ईद विनती माळदुर, “हे गुरु, येनारा तिन कोम.”
लेकीन आव आंदुर से अंदुन, “नान हात्‍ती तिनोर साटी हिंग भोजन आद यदरी नीव जान्सालीर.”
आग चेलागोळ आपस दा अंदुर, “येन यावारा आऊन साटी येनारा तिनली तंदान?”
यीशु आंदुर से अंदुन, “नान भोजन ईद आद कि तान कळावाळा अन्द इच्छा अन अनुसार नळाईन अदिक आऊन क्याल्सा पुरा माळाईन.
येन नीव अनालीर, ‘कटनी आगदुर दा ईग भी नाक तिंगुळ बाकी आव?’ नोळी, ना नीम से अनतीन, तान कण्णगोळी नेगुकु केयगोळ मा नजर हाक्‍की कि अव कटाई इन साटी फसल पकसेग्याद.
फसल कडावाळा अक मजदूरी सिकतद अदिक अनन्त जीवन इन साटी काय जमा माळतान, ताकी हचावाळा अदिक कडावाळा येढ्ढु मुंदुर मिलुसकु आनन्द माळुल.
यतिकी ईल ईद कहावत सही कुरतद: ‘फसल हचावाळा दुसरा आन अदिक कडावाळा दुसरा.’
ना नीमी अद केई कडोर साटी कळुदीन यदुर्दा नीव मेहनत माळीदील: दुसरागोळ मेहनत माळदुर अदिक नीव आंदुर्द मेहनत इन फल दा हिस्सेदार आदीर.”
आ नगर इन हापाळ सा सामरी लॉकुर आ आर्त इन अंदुर देल यीशु मा विश्वास माळदुर; यतिकी आक ईद गवाही कोटीदुर: आव सप्पा येनारा जो ना माळदीन, नानी हेळ बुटुन.
इदुरसाटी याग ई सामरी लॉकुर आऊन हात्‍ती बंदुर, रा आऊन से विनती माळली कुरतुर कि नाम ईल ईर. इदुरसाटी आव अल येढ्ढ दिन ताका ईत्‍तुन.
आऊन वचन इन कारण अदिक भी हापाळ सा लॉकुर विश्वास माळदुर
अदिक आ आर्त से अंदुर, “ईग नाव नीन अंदुर देल अच विश्वास माळालेव; यतिकी नाव खुद अच केळ कोंडेव, अदिक जान्सतेव कि ईवा सही दा दुनिया अन उद्धारकर्ता हुन.”
बाक आ येढ्ढ दिनगोळ बाद्दा यीशु अल टु होटकु गलील इक होदुन,
यतिकी यीशु खुद अच गवाही कोट्टुन कि भविष्यवक्ता अन्द तान द्याश दा आदर आगाल्द.
याग आव गलील दा बंदुन, रा गलीली लॉकुर खुशी देल आऊन सांगुळ मिलुसदुर; यतिकी यास क्याल्सा आव यरूशलेम दा हाब्ब इन समय माळीदुन, आंदुर आ सप्पा अक नोळीदुर, यतिकी आंदुर भी हाब्ब दा होगीदुर.
आग यीशु बाक गलील इन काना नगर दा बंदुन, यल आव नीर इक अंगुर इन रास्सा माळीदुन. अल राजा अन ऊंद कर्मचारी ईरोन यार पार कफरनहूम नगर दा बिमार ईरोन.
आव ईद केळकु कि यीशु यहूदिया टु गलील दा होट बंदान, आऊन हात्‍ती होदुन अदिक आऊन से ईद विनती माळली कुरतुन कि नळुकु नान पार उक चंगा माळुल: यतिकी आव सोत्‍तुर मा ईरोन.
यीशु आऊन से अंदुन, “यागासताका नीव चमत्कार अदिक अदभुत क्याल्सा नोळालीर आगासताका यागलु विश्वास माळतीदील.”
राजा अन कर्मचारी आऊन से अंदुन, “हे प्रभु, नान पार उन सायोर से पयले नळ.”
यीशु आऊन से अंदुन, “होग, नीन पार जित्‍ता आन.” आ मंळसा यीशु उन अंद मात इन भरोसा माळदुन अदिक ओळेदुन.
आव हादी मा का ईरोन कि आऊन दास आऊन से बंदकु सिकदुर अदिक अनली कुरतुर, “नीन पार जित्‍ता आन.”
आव आंदुर से केळदुन, “याता घळी आव वळ्लेव आगली कुरतुन?” आंदुर आऊन से अंदुर, “नाळ सातवा तास दा आऊन मय ईळदव.”
आग आप्प जान्स कोंडुन कि ईद अदा घळी आत याता घळी यीशु आऊन से अंदुन, “नीन पार जित्‍ता आन,” अदिक आव अदिक आऊन सप्पा परिवार विश्वास माळदुर.
ईद दुसरा आश्चर्यकर्म ईरोद जो यीशु यहूदिया टु गलील दा बंदकु तोर्सदुन.
ई मातगोळ बाद्दा यहूदीगोळ्द ऊंद हाब्ब आत, अदिक यीशु यरूशलेम इक होदुन.
यरूशलेम दा भेंट-फाटक इन हात्‍ती ऊंद कुण्ड आद जो इब्रानी भाषा बैतसैदा कहलुसतद; अदुर अईद छपर्या आव.
इऊर दा हापाळ सा बिमार, कुढ्ढ, लंगळा अदिक लकवा अन रोगी लॉकुर बिदकु ईरतोगोर.
यतिकी निवळुस्द समय मा परमेश्वर उन स्वर्गदूत कुण्ड दा ईळुकु नीर इक हालुसतोगोर. नीर हालुसतेला अच जो यावारा पयले ईळुतोगोन आव चंगा आगेग तोगोन बाक आऊक यातोदारा बिमारी येती आगबाळुल.
अल ऊंद मंळसा ईरोन, जो अळतीस वर्ष टु बिमारी देल बिदकु ईरोन.
यीशु आऊक बिदकु नोळकु अदिक ईद जान्सकु कि आव हापाळ दिन टु ई दशा दा बिदकु आन, आऊन से केळदुन, “येन नी चंगा आगोद चाहासत्या?”
आ बिमार मंळसा आऊक उत्‍तर कोट्टुन, “हे प्रभु, नान हात्‍ती याऊ मंळसा हैलेच कि जो नीर हालुस्कु आगुल, रा नानी कुण्ड दा ईळस्यान; लेकीन नान पोहचुस ताका यावारा दुसरा नान से पयले ईळदोगतान.”
यीशु आऊन से अंदुन, “येळ, तान व्हर्स नेगु, नळु अदिक वयाळ.”
आव मंळसा तुरन्त चंगा आगेदुन, अदिक तान व्हर्स नेगुकु नळुली कुरतुन.
अद आराम इन दिन ईरोद. इदुरसाटी यहूदी आऊन से जो चंगा आगीदुन, अनली कुरतुर, “ईंद रा आराम इन दिन आद, नीनी व्हर्स नेगोद उचित हैलेच.”
आव आंदरी उत्‍तर कोट्टुन, “याव नानी चंगा माळदुन, आवा नान से अंदुन, ‘तान व्हर्स नेगु, नळु अदिक वयाळ.’”
आंदुर आऊन से केळदुर, “आव याव मंळसा हुन याव नीन से अंदुन, ‘व्हर्स नेगु, नळु अदिक वयाळ.’”
लेकीन जो चंगा आगेगिदुन आव ईला जानसोन कि आव याव हुन, यतिकी आ जागा दा भीळ इन कारण यीशु अल टु हटसेगिदुन.
ई मातगोळ बाद्दा आव यीशु अक मंदिर दा सिकदुन. यीशु आऊन से अंदुन, “नोळ, नी चंगा आगेग्या: मात्‍त पाप माळबाळेत, हिंग आगबाळुल कि इदुर देल यातोदारा भारी परेशानी नीन मा बंदकु बिळुल.”
आ मंळसा होगकु यहूदी लॉकुर से अंद बुटुन कि याव नानी चंगा माळदुन आव यीशु हुन.
ईद कारण यहूदी यीशु अक सतुस्ली कुरतुर, यतिकी आव ईत्‍ता क्याल्सा आराम इन दिशी माळतोगोन.
इदुर मा यीशु आंदुर से अंदुन, “नान आप्प ईगासताका क्याल्सा माळतान, अदिक ना भी क्याल्सा माळतीन.”
ईद कारण यहूदी अदिक भी यक्कुल आऊक कोंद बुळोद कोशिश माळली कुरतुर, यतिकी आव ना सिर्फ आराम इन दिन इन विधी अक मुरोन, लेकीन परमेश्वर उक तान आप्प अंदकु तान तान इक परमेश्वर उन घाई भी ठहरूसतोगोन.
इदुर मा यीशु आंदुर से अंदुन, “ना नीम से खरा खरा अनतीन, पार खुद देल येनु माळ सकालुन, सिर्फ आव जो आप्प उक माळ्त नोळतान; यतिकी याता याता क्याल्सागोळी आव माळतान अवरी पार भी अदा रीति देल माळतान.
यतिकी आप्प पार उन से प्यार ईटतान अदिक जो जो क्याल्सा आव खुद माळतान, आव सप्पा आऊक तोर्सतान; अदिक आव इऊर से भी धोड्डेव क्याल्सा आऊक तोर्सतान, ताकी नीव अचम्भा माळीर.
ह्यांग आप्प सोत्‍तुरी नेगुतान अदिक जित्‍ता माळतान, हांग अच पार भी यारी चाहासतान आंदरी जित्‍ता माळतान.
आप्प यारदु न्याय माळालुन, लेकीन न्याय माळोद सप्पा क्याल्सा पार उक कोट्ट बुटुन,
कि सप्पा लॉकुर ह्यांग आप्प उन आदर माळतार हांग अच पार उन भी आदर माळुल. जो पार आदर माळालुन, आव आप्प उन यारी आव कळ्यान, आदर माळालुन.
ना नीम से खरा खरा अनतीन, जो नान वचन केळकु नान कळावाळा मा विश्वास माळतान, अनन्त जीवन आऊंद हुन; अदिक आऊन मा दण्ड इन आग्या आगाल्द लेकीन आव मृत्यु टु आप्पाटी आगकु जीवन दा प्रवेश माळ कोंडान.
“ना नीम से खरा खरा अनतीन अद समय बरतद, अदिक ईग आद, यारदा सायावाळेर परमेश्वर उन पार उन आवाज केळ्यार, अदिक जो केळ्यार आंदुर जित्‍ता ईत्‍तार.
यतिकी याता रीति देल आप्प तान तान दा जीवन ईटतान, अदा रीति देल आव पार उक भी ईद अधिकार कोटान कि तान तान दा जीवन ईटुल;
लेकीन आऊक न्याय माळोद भी अधिकार कोटान, इदुरसाटी कि आव मंळसा अन पार हुन.
इदुर देल अचम्भा माळबाळी; यतिकी अद समय बरतद कि यास कब्रगोळ दा आर आंदुर आऊन आवाज केळकु व्हार्या होटकु बंदार.
यार वळ्लीद माळ्यार आंदुर जीवन इन पुनरूत्थान इन साटी जित्‍ता आदार अदिक यार बुराई माळ्यार आंदुर दण्ड इन पुनरूत्थान इन साटी जित्‍ता आदार.
“ना तान तान देल येनु माळ सकालीन; ह्यांग केळतीन, हांगा न्याय माळतीन; अदिक नान न्याय खरा आद, यतिकी ना तान इच्छा देल ईला लेकीन तान कळावाळा अन्द इच्छा चाहासतीन.
अगर ना खुद अच तान गवाही कोळाईन, रा नान गवाही खरा हैलेच.
दुसरा अदिक आन जो नान गवाही कोळतान, अदिक ना जान्सतीन कि नान जो गवाही आव कोळतान, अद खरा आद.
नीव यूहन्ना से केळसुसदीर अदिक आव सच्चाई इन गवाही कोट्टुन.
लेकीन ना तान बारा दा मंळसा अन गवाही चाहासालीन; तरी ना ई मातगोळी इदुरसाटी अनतीन कि नीमी उद्धार सिक्‍कुल.
आव रा होत्‍ततेला अदिक चमकुसतेला दिंग्या ईरोन, अदिक नीमी येनारा समय ताका आऊन ज्योति दा मग्न आगोद वळ्लीद हत.
लेकीन नान हात्‍ती जो गवाही आद अद यूहन्ना अन गवाही देल धोळ्द आद; यतिकी जो क्याल्सा आप्प नानी पुरा माळोर साटी कोटान मतलब ईदा क्याल्सा जो ना माळतीन, अव नान गवाह आव कि आप्प नानी कळ्यान.
अदिक आप्प याव नानी कळ्यान, आवा नान गवाही कोटान. नीव ना यागल्यारा आऊंद आवाज केळदीर, अदिक ना आऊंद रूप नोळदीर;
अदिक आऊन वचन इक मन दा जमा ईटालीर, यतिकी आव यारी कळ्यान नीव आऊंद विश्वास माळालीर.
नीव पवित्रशास्त्र दा ढुंढ्सतीर, यतिकी सम्सतीर कि अदुर्दा अनन्त जीवन नीमी सिकतद; अदिक ईव आवा हुन जो नान गवाही कोळतान;
तरी भी नीव जीवन साटी नान हात्‍ती बरोद चाहासालीर.
ना मंळसागोळ से आदर चाहासालीन.
लेकीन ना नीमी जान्सतीन कि नीम दा परमेश्वर उन प्यार हैलेच.
ना तान आप्प उन हेसुर देल बंदीन, अदिक नीव नानी ग्रहण माळालीर; अगर दुसरा यावारा तांद अच हेसुर देल बंदान, रा आऊक ग्रहण माळ कोंडीर.
नीव जो आबुर दाबुर से आदर चाहासतीर अदिक अद आदर जो ऊंद मात्र परमेश्वर उन दी टु आद, चाहासालीर, याता प्रकार विश्वास माळ सकतीर?
ईद सम्सबाळी कि ना आप्प उन मुंद नीम मा दोष हचाईन; नीम मा दोष हचावाळा रा मूसा हुन, यार मा नीव भरोसा ईटीर.
यतिकी अगर नीव मूसा अन विश्वास माळायदीर, रा नान भी विश्वास माळायदीर, इदुरसाटी कि आव नान बारा दा लिखस्यान.
लेकीन अगर नीव आऊन लिख्सद मातगोळ मा विश्वास माळालीर, रा नान मातगोळ मा ह्यांग विश्वास माळीर?”
ई मातगोळ्द बाद्दा यीशु गलील इन झील मतलब तिबिरियास इन झील इन आप्पाटी होदुन.
अदिक ऊंद धोळ्द भीळ आऊन हिंद आगेत यतिकी जो आश्चर्यकर्म आव बिमारगोळ मा तोर्सतोगोन आंदुर अवरी नोळतोगोर.
आग यीशु पहाळी मा येरकु तान चेलागोळ सांगुळ अल कुरतोदुन.
यहूदीगोळ्द फसह अन हाब्ब हात्‍ती ईरोद.
याग यीशु तान कण्णगोळी नेगुकु ऊंद धोळ्द भीळ इक तान हात्‍ती बर्त नोळदुन, रा फिलिप्पुस से अंदुन, “नाव इंदुर भोजन इन साटी यल टु रोट्टी कोंडकु तंदेव?”
आव ईद मात आऊक परखुसोर साटी अंदुन, यतिकी आव खुद जानसोन कि आव येन माळ्यान.
फिलिप्पुस आऊक उत्‍तर कोट्टुन, “येढ्ढ सौ दीनार इन रोट्टी भी आंदुर साटी पुरा आगतीदील कि आंदुर दा टु हर ऊंद इक थ्वाळा-थ्वाळा सिक्‍केगुल.”
आऊन चेलागोळ दा टु शमौन पतरस उन वार्ट अन्द्रियास आऊन से अंदुन,
“ईल ऊंद पार आन यार हात्‍ती जवारी इन अईद रोट्टी अदिक येढ्ढ मेनगोळ आव; लेकीन ईस लॉकुर साटी अव येन आव?”
यीशु अंदुन, “लॉकुरी कुर्स बुळी.” आ जागा दा हापाळ काड्डा ईरोद: आग लॉकुर यारदा गंळ्सुर्द संख्या लगभग अईद हजार इन ईरोद, कुरतोदुर.
आग यीशु रोट्टीगोळी हुळदुन, अदिक धन्यवाद माळकु कुरावाळेर इक वाट्स बुटुन; अदिक हांग अच मेनगोळ दा टु यास आंदुर चाहासोर वाट्स बुटुन.
याग आंदुर तिनकु संतुष्ट आगेदुर रा आव तान चेलागोळ से अंदुन, “मिक्‍कु तुकळागोळी जमा माळबुळी कि येनु भिटकु आगबाळुल.”
इदुरसाटी आंदुर जमा माळदुर, अदिक जवारी इन अईद रोट्टीगोळ तुकळागोळ से जो तिनावाळेर ऊळोर, हन्नेळ फुट्टी तुमदव.
आग जो आश्चर्यकर्म आव माळकु तोर्सदुन अदरी आ लॉकुर नोळकु अनली कुरतुर, “आव भविष्यवक्ता जो दुनिया दा बरावाळा ईरोन निश्चय ईवा हुन.”
यीशु ईद जान्सकु कि आंदुर नानी राजा माळोर साटी हुडोद चाहासतार, बाक पहाळी मा आबना ओळेदुन.
याग द्याव मुळ्कत, रा यीशु उन चेलागोळ झील इन किनारा मा होदुर,
अदिक ड्वांगा मा येरकु झील इन आप्पाटी कफरनहूम इक होगली कुरतुर. आ समय अंधार आगेगीत, अदिक यीशु ईगासताका आंदुर हात्‍ती ईला बंदीदुन.
आँधी अन कारण झील दा लयरगोळ येळली कुरतव.
याग आंदुर केई केई अईद-आर कोस इन लगभग होटोदुर, रा आंदुर यीशु उक झील मा नळुत अदिक ड्वांगा अन हात्‍ती बर्त नोळदुर, अदिक अंजेदुर.
लेकीन आव आंदुर से अंदुन, “ना हुईन; अंजबाळी.”
इदुरसाटी आंदुर आऊक ड्वांगा मा येरसोर साटी तयार आदुर अदिक तुरन्त अद ड्वांगा आ जागा मा पोहचुसेत यल आंदुर होगोर.
दुसरा दिशी आ भीळ, जो झील इन आप्पाटी निदुरकु ईरोद, ईद नोळदुर कि ईल ऊंद इक बिटकु अदिक यातोदु ड्वांगा ईला ईरोद; अदिक यीशु तान चेलागोळ सांगुळ आ ड्वांगा मा ईला येरीदुन, लेकीन सिर्फ आऊन चेलागोळ अच होगीदुर.
आग हापाळ ड्वांगागोळ तिबिरियास टु आ जागा अन हात्‍ती बंदव, यल आंदुर प्रभु उक धन्यवाद माळदुर बाद्दा रोट्टी तिंदीदुर.
इदुरसाटी याग भीळ नोळ्त कि ईल ना यीशु आन अदिक ना आऊन चेलागोळ, रा आंदुर भी ड्वांगागोळ मा येरकु यीशु उक ढुंढ्सतेला कफरनहूम पोहचुसदुर.
झील इन आप्पाटी याग लॉकुर्द भीळ यीशु से सिकदुर रा अंदुर, “हे गुरु, नी ईल याग बंद?”
यीशु आंदरी उत्‍तर कोट्टुन, “ना नीम से खरा खरा अनतीन, नीव नानी इदुरसाटी ढुंढसालीर कि नीव आश्चर्यकर्म नोळदीर, लेकीन इदुरसाटी कि नीव रोट्टीगोळी तिनकु संतुष्ट आदीर.
नाशवान भोजन इन साटी मेहनत माळबाळी, लेकीन आ भोजन इन साटी जो अनन्त जीवन ताका ठहरूसतद, यारी मंळसा अन पार नीमी कोट्टान; यतिकी आप्प मतलब परमेश्वर अदुर मा छाप हच्यान.”
आंदुर आऊन से अंदुर, “परमेश्वर उन क्याल्सा माळोर साटी नाव येन माळेव?”
यीशु आंदरी उत्‍तर कोट्टुन, “परमेश्वर उन क्याल्सा ईद आद कि नीव आऊन मा विश्वास माळी, यारी आव कळ्यान.”
आग आंदुर आऊन से अंदुर, “बाक नी यातोद चमत्कार तोर्सत्या कि नाव अदरी नोळकु नीन विश्वास माळेव? नी यातोद क्याल्सा तोर्सत्या?”
नाम आप्प दादागोळ आळी दा मन्ना तिंदुर; ह्यांग लिख्सकु आद, “आव आंदरी तिनोर साटी स्वर्ग टु रोट्टी कोट्टुन.”
यीशु आंदुर से अंदुन, “ना नीम से खरा खरा अनतीन कि मूसा नीमी अद रोट्टी स्वर्ग टु कोटीदील, लेकीन नान आप्प नीमी खरा रोट्टी स्वर्ग टु कोळतान.
यतिकी परमेश्वर उन रोट्टी अदा हुन जो स्वर्ग टु ईळुकु दुनिया अक जीवन कोळतद.”
आग आंदुर आऊन से अंदुर, “हे प्रभु, ईद रोट्टी नामी हमेशा कोळतेला ईर.”
यीशु आंदुर से अंदुन, “जीवन इन रोट्टी ना हुईन: जो नान हात्‍ती बरतान आव यागलु उपासा ईरतीदील, अदिक जो नान मा विश्वास माळतान आव यागलु प्यासा ईरतीदील.
लेकीन ना नीम से अंदिदीन कि नीव नानी नोळ भी कोंडीर तरी विश्वास माळालीर.
जो येनारा आप्प नानी कोळतान अद सप्पा नान हात्‍ती बंदीत, अदिक जो यावारा नान हात्‍ती बंदान आऊक ना यागलु तेगुतिदील.
यतिकी ना तान इच्छा ईला लेकीन तान कळावाळा अन्द इच्छा पुरा माळोर साटी स्वर्ग टु ईळदीन;
अदिक नान कळावाळा अन इच्छा ईद आद कि जो येनारा आव नानी कोटान, अदुर दा टु ना येनारा खोऊसालीन, लेकीन आऊक आखरी दिशी बाक जित्‍ता माळाईन.
यतिकी नान आप्प उन इच्छा ईद आद कि जो यावारा पार उक नोळुल अदिक आऊन मा विश्वास माळुल, आऊक अनन्त जीवन सिक्‍कीत; अदिक ना आऊक आखरी दिशी बाक जित्‍ता माळाईन.”
“इदुरसाटी यहूदी लॉकुर आऊन मा कुळकुळ्सली हतदुर, यतिकी आव अंदिदुन, जो रोट्टी स्वर्ग टु ईळुत, अद ना हुईन.”
अदिक आंदुर अंदुर, “येन ईव यूसुफ उन पार यीशु आल्लच, यार मोय-आप्प उक नाव अरूतेव? रा आव ह्यांग अनतान कि ना स्वर्ग टु ईळदीन?”
यीशु आंदरी उत्‍तर कोट्टुन, आपस दा कुळकुळुसबाळी.
याऊ नान हात्‍ती बर सकालुन यागासताका आप्प, याव नानी कळ्यान, आऊक जेडु कोमालुन; अदिक ना आऊक आखरी दिशी बाक जित्‍ता माळाईन.
भविष्यवक्तागोळ्द लेखगोळ दा ईद लिख्सकु आद: “आंदुर सप्पा परमेश्वर उन दी टु कल्सकु ईत्‍तार.” जो यावारा आप्प से केळ्यान अदिक कलतान, आव नान हात्‍ती बरतान.
ईद ईला कि यावारा आप्प उक नोळ्यान; लेकीन जो परमेश्वर उन दी टु आन, सिर्फ आवा आप्प उक नोळ्यान.
“ना नीम से खरा खरा अनतीन कि जो यावारा विश्वास माळतान, अनन्त जीवन आऊंदा हुन.
जीवन इन रोट्टी ना हुईन.
नीम आप्प दादागोळ आळी दा मन्ना तिंदुर लेकीन आंदुर सोतोदुर.
लेकीन ईद अद रोट्टी हुन जो स्वर्ग टु ईळुतद ताकी मंळसा अदरी तिनुल अदिक सायबाळुल.
जीवन इन रोट्टी जो स्वर्ग टु ईळुत, ना हुईन. अगर यावारा ईद रोट्टी दा टु तिंदान, रा सदा जित्‍ता ईत्‍तान; अदिक जो रोट्टी ना दुनिया अक जित्‍ता ईरोरसाटी कोळाईन, अद नान मय हुन.”
इदुर मा यहूदी ईद अनकु आपस दा झगळा माळली कुरतुर, “ईव मंळसा ह्यांग नामी तान मय तिनली कोळ सकतान?”
यीशु आंदुर से अंदुन, “ना नीम से खरा खरा अनतीन कि यागासताका नीव मंळसा अन पार उन मय तिनालीर, अदिक आऊन खुन कुडालीर, नीम दा जीवन हैलेच.
जो नान मास तिनतान अदिक नान खुन कुडुतान, अनन्त जीवन आऊंदा आद; अदिक ना आऊक आखरी दिशी बाक जित्‍ता माळाईन.
यतिकी नान मास सही दा तिनोद चिज हुन, अदिक नान खुन सही दा कुडोद चिज हुन.
जो नान मास तिनतान अदिक नान खुन कुडुतान आव नान दा संची बन्सकु ईरतान, अदिक ना आऊन दा.
ह्यांग जित्‍ता आप्प नानी कळ्यान, अदिक ना आप्प उन कारण जित्‍ता आईन, हांगा आव भी जो नानी तिंदान नान कारण जित्‍ता ईत्‍तान.
जो रोट्टी स्वर्ग टु ईळुत अदा हुन, आ रोट्टी अन घाई यारी आप्प दादागोळ तिंदुर अदिक सोतोदुर; जो यावारा ईद रोट्टी तिंदान, आव सदा जित्‍ता ईत्‍तान.”
ई मातगोळी आव कफरनहूम इन ऊंद यहूदी लॉकुर्द सभागृह दा उपदेश कोळाहोती अंदुन.
यीशु उन चेलागोळ दा टु हापाळ मुंदुर ईद केळकु अंदुर, “ईद कठोर मात आद; इदरी याव केळ सकतान?”
यीशु तान मन दा ईद जान्सकु कि नान चेलागोळ आपस दा ईद मात मा कुळकुळुसतार, आंदुर से केळदुन, “येन ईद मात देल नीमी ठोकर हततद?
अगर नीव मंळसा अन पार उक येल आव पयले ईरोन, अल म्याकुच होग्त नोळीर, रा येन आदीत?
आत्मा रा जीवनदायक आद, मय देल येनु लाभ हैलेच; जो मातगोळी ना नीम से अंदीन अव आत्मा हु, अदिक जीवन भी हुन.
लेकीन नीम दा टु येनारा हिंग आर जो विश्वास माळालुर.” यतिकी यीशु पयले टु अच जानसोन कि जो विश्वास माळालुर, आंदुर यार उर; अदिक याव नानी हुळसुस्यान.
अदिक आव अंदुन, “इदुर्दा साटी ना नीम से अंदिदीन कि यागासताका यारीकारा आप्प उन दी टु ईद वरदान कोटकु आगाल्द आगासताका आव नान हात्‍ती बर सकालुन.”
इदुर मा आऊन चेलागोळ दा टु हापाळ मुंदुर वापस आगेदुर अदिक अदुर बाद्दा आऊन सांगुळ होगीदील.
आग यीशु आ हन्नेळ चेलागोळी अंदुन, “येन नीव भी होगोद चाहासतीर?”
शमौन पतरस आऊक उत्‍तर कोट्टुन, “हे प्रभु, नाव यार हाती होदेव? अनन्त जीवन इन मातगोळ रा नींद अच हाती आव;
अदिक नाव विश्वास माळदेव अदिक जान्स कोंडेव कि परमेश्वर उन पवित्र जन नीना हुय.”
यीशु आंदरी उत्‍तर कोट्टुन, “येन ना नीव हन्नेळ मुंदरी नीवळुसीदील? तरी नीम दा टु ऊंद मंळसा शैतान आन.”
ईद आव शमौन इस्करियोती इन पार यहूदा अन बारा दा अंदिदुन, यतिकी आवा जो हन्नेळ चेलागोळ दा टु ऊंद ईरोन, आऊक हुळसुसोद ईरोद.
ई मातगोळ्द बाद्दा यीशु गलील दा टेटाळतेला ईत्‍तुन; यतिकी यहूदी लॉकुर आऊक कोंद बुळोद कोशिश माळोर, इदुरसाटी आव यहूदिया दा टेटाळोद ईला चाहासोन.
यहूदीगोळ्द झोपळीगोळ्द हाब्ब हात्‍ती ईरोद.
इदुरसाटी आऊन वार्टुर आऊन से अंदुर, “ईल टु यहूदिया अक होग, कि जो क्याल्सा नी माळत्या अवरी नीन चेलागोळ अल भी नोळुल.
यतिकी हिंग याऊ ईला ईतीदान जो प्रसिद्ध आगोद चाहासुल, अदिक होचकु क्याल्सा माळुल. अगर नी क्याल्सा माळत्या, रा तान तान इक दुनिया मा प्रगट माळ.”
यतिकी आऊन वार्टुर भी आऊन मा विश्वास ईला माळतोगोर.
आग यीशु आंदुर से अंदुन, “नान समय ईगासताका बंदिदील, लेकीन नीम साटी सप्पा समय आद.
दुनिया नीम से दुश्मनी माळ सकाल, लेकीन अद नान से दुश्मनी माळतद यतिकी ना अदुर विरोध दा ईद गवाही कोळतीन कि अदुर क्याल्सा बुरा आद.
नीव हाब्ब दा होगी; ना ईगल्या ईद हाब्ब दा होगालीन, यतिकी ईगासताका नान समय पुरा आगीदील.”
आव आंदुर से ई मातगोळी अनकु गलील दा अच ईतोदुन.
लेकीन याग आऊन वार्टुर हाब्ब दा वोळेदुर रा आव खुद भी, प्रगट दा ईला लेकीन मान्सी गुप्त रूप देल होदुन.
यहूदी हाब्ब दा आऊक ईद अनकु ढुंढ्सली कुरतुर, “आव यल आन?”
अदिक लॉकुर दा आऊन बारा दा सुंगा मुंगा हापाळ सा मातगोळ आदव: यारारा अनतोगोर, “आव वळ्लेव मंळसा आन.” अदिक यारारा अनतोगोर, “ईला, आव लॉकुरी भरमुसतान.”
तरी यहूदीगोळ्द अंज्क इन कारण याऊ मंळसा आऊन बारा दा खुल्सकु ईला माताळोन.
याग हाब्ब इन आर्धा दिन बितसेदव; रा यीशु मंदिर दा होगकु उपदेश माळली कुरतुन.
आग यहूदीगोळ चकित आगकु अंदुर, “ईऊक बिना वाचुस्द अक्‍कल ह्यांग होटबत?”
यीशु आंदरी उत्‍तर कोट्टुन, “नान उपदेश नांद ईला, लेकीन नान कळावाळा अन हुन.
अगर यावारा आऊन इच्छा मा नळोद चाहासतान, रा आव ईद उपदेश इन बारा दा जान्स कोंडान कि ईद परमेश्वर उन दी टु हुन या तान दी टु अनतीन.
जो तान दी टु येनारा अनतान, आव तांद अच बळाई चाहासतान; लेकीन जो तान कळावाळा अन बळाई चाहासतान आवा खरा आन, अदिक अदुर दा अन्याय ईला.
येन मूसा नीमी व्यवस्था कोटीदील? तरी नीम दा टु याऊ व्यवस्था मा नळालुन. नीव येती नानी कोंद बुळोद चाहासतीर?”
लॉकुर उत्‍तर कोट्टुर, “नीन दा दुष्टआत्मा आद! याव नीनी कोंद बुळोद चाहासतान?”
यीशु आंदरी उत्‍तर कोट्टुन, “ना ऊंद क्याल्सा माळदीन, अदिक नीव सप्पा आश्चर्य माळतीर.
ईदा कारण मूसा नीमी खतना अन आग्या कोटान ईद ईला कि अद मूसा अन दी टु आद लेकीन आप्प दादागोळ टु नळुत बंदाद, अदिक नीव आराम इन दिन मंळसा अन खतना माळतीर.
याग आराम इन दिन मंळसा अन खतना माळकु आगतद ताकी मूसा अन व्यवस्था अन आग्या टलुस बाळुल, रा नीव नान मा येती इदुरसाटी सिट्ट माळतीर कि ना आराम इन दिन ऊंद मंळसा अक पुरा रीति देल चंगा माळदीन.
बाय नोळ्द न्याय माळबाळी, लेकीन ठीक ठीक न्याय माळी.”
आग येनारा यरूशलेम इन लॉकुर अनली कुरतुर, “येन ईव आवा आल्लच यारी कोंद बुळोद कोशिश माळकु आगेत्याद?
लेकीन नोळी, आव रा मसीहगोळ घाई खुल्लम खुल्ला मातगोळी माळतान अदिक याऊ सरदार आऊन से येनु अनालुर.
ईऊक रा नाव जान्सतेव कि ईव येलेव हुन; लेकीन मसीह याग बंदान रा याऊ जान्सतीदील कि आव येलेव हुन.”
आग यीशु मंदिर दा उपदेश कोळतेला कारूकु अंदुन, “नीव नानी जान्सतीर, अदिक ईद भी जान्सतीर कि ना येलेव हुईन. ना रा खुद देल बंदिदील, लेकीन नानी कळावाळा खरा आन, आऊक नीव जान्सालीर.
ना आऊक जान्सतीन यतिकी ना आऊन दी टु आईन अदिक आवा नानी कळ्यान.”
इदुर मा आंदुर आऊक हुडोद चाहासदुर, तरी याऊ आऊन मा कय हाकिदील यतिकी आऊन सही समय ईगासताका बरली का ईरोद.
तरी भी भीळ दा टु हापाळ सा लॉकुर आऊन मा विश्वास माळदुर, अदिक अनली कुरतुर, “मसीह याग बंदान रा येन इदुर से यक्कुल आश्चर्यकर्म तोरस्यान जो ईव तोर्सदुन?”
फरीसीगोळ लॉकुरी यीशु उन बारा दा ई मातगोळ सुंगा मुंगा अंत केळदुर; अदिक प्रधान याजकगोळ अदिक फरीसीगोळ आऊक हुडोर साटी सिपाही कळुदुर.
इदुर मा यीशु अंदुन, “ना थ्वाळासा समय ताका अदिक नीम सांगुळ आईन, आग तान कळावाळा अन हात्‍ती होटोगाईन.
नीव नानी ढुंढसीर, लेकीन नीमी सिकतीदील; अदिक येल ना आईन, अल नीव बर सकालीर.”
इदुर मा यहूदीगोळ आपस दा अंदुर, “ईव येल होदान कि नामी सिकतीदील? येन ईव आंदुर हात्‍ती होदान जो ग्रीकगोळ दा तितर-बितर आगकु ईरतार, अदिक ग्रीकगोळी भी उपदेश कोट्टान?
ईद येन मात आद जो आव अंदुन, कि ‘नीव नानी ढुंढसीर, लेकीन सिकतीदील; अदिक येल ना आईन, अल नीव बर सकालीर.’”
हाब्ब इन आखरी दिशी, जो मुख्य दिन आद, यीशु निदुरदुन अदिक कारूकु अंदुन, “अगर यावारा प्यासा आन रा नान हात्‍ती बरूल अदिक कुडुल.
जो नान मा विश्वास माळ्यान, ह्यांग पवित्रशास्त्र दा बंदाद, ‘आऊन दिल दा टु जीवन इन नीर इन गांगा वाहुसकु होट्टीत.’”
आव ईद वचन पवित्र आत्मा अन बारा दा अंदुन, यारी आऊन मा विश्वास माळावाळेरी सिक्‍कोद ईरोद; यतिकी आत्मा ईगासताका ईला ईळदीत, यतिकी यीशु ईगासताका तान महिमा अक ईला पोहचुसीदुन.
आग भीळ दा टु यारारा यारारा ई मातगोळी केळकु अंदुर, “सही दा ईवा आव भविष्यवक्ता हुन.”
दुसरागोळ अंदुर, “ईव मसीह हुन.” लेकीन येनारा लॉकुर अंदुर, “येती? येन मसीह गलील टु बंदान?
येन पवित्रशास्त्र दा ईद बंदिदील कि मसीह दाऊद इन वंश टु अदिक बैतलहम ऊर टु बंदान, यल दाऊद ईरतान?”
इदुरसाटी आऊन कारण लॉकुर दा फूट बित्‍त.
आंदुर दा टु यारारा आऊक हुडोद चाहासोर, लेकीन याऊ आऊन मा कय हाकीदील.
आग सिपाही प्रधान याजक अदिक फरीसीगोळ हात्‍ती वापस बंदुर; आंदुर सिपाहीगोळ से अंदुर, “नीव आऊक येती तंदिदील?”
सिपाहीगोळ उत्‍तर कोट्टुर, “यावारा मंळसा यागलु हिंग मातगोळी माळीदील.”
फरीसीगोळ आंदरी उत्‍तर कोट्टुर, “येन नीव भी भरमुसकु आगीर?
येन सरदारगोळ या फरीसीगोळ दा टु यारारा आऊन मा विश्वास माळ्यार?
लेकीन ई लॉकुर जो व्यवस्था जान्सालुर, शापित आर.”
नीकुदेमुस, जो पयले आऊन हात्‍ती बंदीदुन अदिक आंदुर दा टु ऊंद ईरोन, आंदुर से अंदुन,
“येन नाम व्यवस्था यावारा मंळसा अक, यागासताका पयले आऊंद केळकु जान्स कोमालुर कि आव येन माळतान, दोषी ठहरूसतार?”
आंदुर आऊक उत्‍तर कोट्टुर, “येन नी भी गलील इन हुय? ढुंढ्स अदिक नोळ कि गलील टु यावारा भविष्यवक्ता प्रगट ईला आगोद.”
आग सप्पा लॉकुर तान तान मान्नी वोळेदुर.
लेकीन यीशु जैतून इन पहाळी मा होदुन.
व्हातर्या आव मात्‍त मंदिर दा बंदुन; सप्पा लॉकुर आऊन हात्‍ती बंदुर अदिक आव कुर्तकु आंदरी उपदेश कोळली कुरतुन.
आग शास्त्री अदिक फरीसी ऊंद आर्त इक तंदुर जो व्यभिचार दा हुळकु आगीदुर, अदिक आकी बीच दा निदरूसकु यीशु से अंदुर,
“हे गुरु, ई आर्त व्यभिचार माळ्त हुळकु आदुर.
व्यवस्था दा मूसा नामी आग्या कोटान कि हिंग आर्तेर मा पथराव माळुल. इदुरसाटी नी ई आर्त इन बारा दा येन अनत्या?”
आंदुर आऊक परखुसोर साटी ईद मात अंदुर ताकी आऊन मा दोष हचोर साटी येनारा मात सिक्‍कुल. लेकीन यीशु बांगकु बेळ्ल देल जागा मा लिख्सली कुरतुन.
याग आंदुर आऊन से केळतेला अच ईत्‍तुर, रा आव सिधा निदुरकु आंदुर से अंदुन, “नीम दा जो निष्पाप आन, आवा पयले आकी कल्ल होळदान.”
अदिक बाक बांगकु जागा मा बेळ्ल देल लिख्सली कुरतुन.
लेकीन आंदुर ईद केळकु धोड्डेर टु हुळकु स्याणेर ताका, ऊंद ऊंद माळकु होट्ट बुटुर, अदिक यीशु आबना ईतोदुन, अदिक आर्त अल्या बीच दा निदुरकु ईतोदुर.
यीशु सरका आगकु आकिन से अंदुन, “हे आर्त, आंदुर येल होदुर? येन यारारा दण्ड इन आग्या कोटीदील?”
आक अंदुर, “हे प्रभु, याऊ ईला.” यीशु अंदुन “ना भी नीनी दण्ड इन आग्या कोळालीन; होग, अदिक बाक पाप माळबाळेत.”
यीशु बाक लॉकुर से अंदुन, “दुनिया अन ज्योति ना हुईन; जो नान हिंद आगेदान आव अंधकार दा नळुतीदील; लेकीन जीवन इन ज्योति सिक्‍कीत.”
फरीसीगोळ आऊन से अंदुर, “नी तान गवाही खुद अच कोळत्या, नीन गवाही सही हैलेच.”
यीशु आंदरी उत्‍तर कोट्टुन, “भला ही ना तान गवाही खुद अच कोळतीन, तरी भी नान गवाही खरा आद, यतिकी ना जान्सतीन कि ना यल टु बंदीन अदिक यल होगतीन? लेकीन नीव जान्सालीर कि ना यल टु बरतीन या यल होगतीन.
नीव मय इन अनुसार न्याय माळतीर; ना यारदु न्याय माळालीन.
अदिक अगर ना न्याय माळाईन भी, रा नान न्याय खरा आद; यतिकी ना आबना हैलेच, लेकीन ना हुईन, अदिक आप्प आन याव नानी कळुदुन.
नीम व्यवस्था दा भी लिख्सकु आद कि येढ्ढ मुंदुर गवाही मिलुसकु सही आगतद;
ऊंद रा ना खुद तान गवाही कोळतीन, अदिक दुसरा आप्प नान गवाही कोळतान याव नानी कळ्यान.”
आंदुर आऊन से अंदुर, “नीन आप्प यल आन?” यीशु उत्‍तर कोट्टुन, “ना नीव नानी जान्सतीर, ना नान आप्प उक, अगर नानी जान्सायदीर रा नान आप्प उक भी जान्सायदीर.”
ई मातगोळी आव मंदिर दा उपदेश कोळतेला भंडार मान्या अंदुन, अदिक याऊ आऊक हुळदीदिल, यतिकी आऊन समय ईगासताका ईला बंदीत.
यीशु बाक आंदुर से अंदुन, “ना होगतीन, अदिक नीव नानी ढुंढसीर अदिक तान पाप दा सोत्‍तीर; यल ना होगतीन, अल नीव बर सकालीर.”
इदुर मा यहूदीगोळ अंदुर, “येन आव तान तान इक कोंद बुटान, जो अनतान, ‘यल ना होगतीन अल नीव बर सकालीर.’”
आव आंदुर से अंदुन, “नीव ल्यालमा नोर हुईर, ना म्याकुच इनव हुईन; नीव दुनिया नोर हुईर, ना दुनिया इनव आल्लच.
इदुरसाटी ना नीम से अंदीन कि तान पापगोळ दा सोत्‍तीर, यतिकी अगर नीव विश्वास माळतीदील कि ना आवा हुईन रा तान पापगोळ दा सोत्‍तीर.”
आंदुर आऊन से अंदुर, “नी याव हुय?” यीशु आंदुर से अंदुन, “आवा हुईन जो सुरूवात टु नीम से अनतेला बंदीन.
नीम बारा दा नानी हापाळ येनारा अनोद अदिक निर्णय माळोद आद; लेकीन नान कळावाळा खरा आन, अदिक जो ना आऊन से केळदीन अदा दुनिया अक अनतीन.”
आंदुर ईद समसीदील कि नाम से आप्प उन बारा दा अनतान.
आग यीशु अंदुन, “याग नीव मंळसा अन पार उक म्याकुच येरसीर, रा जानसीर कि ना आवा हुईन; ना तान तान से येनु माळालीन लेकीन ह्यांग नान आप्प नानी कलस्यान हांग अच ई मातगोळी अनतीन.
नान कळावाळा नान सांगुळ आन; आव नानी आबना बिटीदिल यतिकी ना सदा अदा क्याल्सा माळतीन यदुर देल आव प्रसन्न आगतान.”
आव ईव मातगोळी अनतेला अच ईरोन कि हापाळ मुंदुर आऊन मा विश्वास माळदुर.
आग यीशु आ यहूदीगोळ से यार आऊन मा विश्वास माळीदुर, अंदुन, “अगर नीव नान वचन दा बन्सकु ईत्‍तीर, रा सही दा नान चेलागोळ ठहरूसीर.
नीव सही अक जानसीर, अदिक सही नीमी स्वतंत्र माळीत.”
आंदुर आऊक उत्‍तर कोट्टुर, “नाव रा अब्राहम उन वंश टु आयेव, अदिक यागलु यारदु दास आगीदील. बाक नी ह्यांग अनत्या कि नीव स्वतंत्र आगेदीर?”
यीशु आंदरी उत्‍तर कोट्टुन, “ना नीम से खरा खरा अनतीन कि जो यावारा पाप माळतान आव पाप इन दास आन.
दास सदा मान्या ईरालुन; पार सदा ईरतान.
इदुरसाटी अगर पार नीमी स्वतंत्र माळ्यान, रा सचमुच नीव स्वतंत्र आगेदीर.
ना जान्सतीन कि नीव अब्राहम उन वंश टु आईर; तरी नान वचन नीम दिल दा जागा हुडाल्द, इदुरसाटी नीव नानी कोंद बुळोद चाहासतीर.
ना अदा अनतीन, जो तान आप्प उन मान्या नोळदीन; अदिक नीव अदा माळतेला ईरतीर जो नीव तान आप्प उन से केळदीर.”
आंदुर आऊक उत्‍तर कोट्टुर, “नाम आप्प रा अब्राहम हुन.” यीशु आंदुर से अंदुन, “अगर नीव अब्राहम उन औलाद आगयदीर, रा अब्राहम उन घाई क्याल्सा माळायदीर.
लेकीन ईग नीव नान घाई मंळसा अक कोंद बुळोद चाहासतीर, याव नीमी अद सही वचन हेळदुन जो परमेश्वर से केळदेव; हिंग रा अब्राहम ईला माळीदुन.
नीव तान आप्प उन घाई क्याल्सा माळतीर.” आंदुर आऊन से अंदुर, “नाव व्यभिचार देल पैदा आगीदील, नाम ऊंद आप्प आन मतलब परमेश्वर.”
यीशु आंदुर से अंदुन, “अगर परमेश्वर नीम आप्प ईरायदुन, रा नीव नान से प्यार ईटायदीर; यतिकी ना परमेश्वर उन दी टु बंदीन. ना खुद देल बंदिदील, लेकीन आवा नानी कळ्यान.
नीव नान मात येती समसालीर? इदुरसाटी कि नीव नान वचन केळ सकालीर.
नीव तान आप्प शैतान उन दी टु आईर अदिक तान आप्प उन लालसागोळी पुरा माळोद चाहासतीर. आव रा सुरूवात टु हत्यारा आन अदिक सही मा संची ईतीदील; यतिकी सही आऊन दा हैलेच. याग आव ख्वाटा माताळतान, रा तान स्वभाव देल अच माताळतान; यतिकी आव झुठा आन अदिक झुठ इन आप्प आन.
लेकीन ना जो खरा माताळतीन, इदुर्दा साटी नीव नांद विश्वास माळालीर.
नीम दा टु याव नानी पापी ठहरूसतान? अगर ना खरा माताळतीन, रा नीव नान विश्वास येती माळालीर?
जो परमेश्वर टु आगतान, आव परमेश्वर उन मातगोळी केळतान; अदिक नीव इदुरसाटी केळालीर कि परमेश्वर उन दी टु आल्लच.”
ईद केळकु यहूदीगोळ यीशु से अंदुर, “येन नाव खरा अनालेव कि नी सामरी हुय, अदिक नीन दा दुष्टआत्मा आद?”
यीशु उत्‍तर कोट्टुन, “नान दा दुष्टआत्मा हैलेच; लेकीन ना तान आप्प उन आदर माळतीन, अदिक नीव नान निरादर माळतीर.
लेकीन ना तान प्रतिष्ठा चाहासालीन; हव, ऊंद आन जो चाहासतान अदिक न्याय माळतान.
ना नीम से खरा खरा अनतीन कि अगर यावारा मंळसा नान वचन मा नळदान, रा आव अनन्त काल ताका मृत्यु अक नोळतीदिल.”
यहूदीगोळ आऊन से अंदुर, “ईग नाव जान्स कोंडेव कि नीन दा दुष्टआत्मा आद. अब्राहम सोतोदुन, अदिक भविष्यवक्तागोळ भी सोतोग्यार; अदिक नी अनत्या, ‘अगर यावारा नान वचन मा नळदान रा आव अनन्त काल ताका मृत्यु नोळतीदिल.’
नाम आप्प अब्राहम रा सोतोदुन. येन नी आऊन से धोड्डेव आय? अदिक भविष्यवक्तागोळ भी सोतोदुर. नीमी येन हततद कि नीव येन हुईर?”
यीशु उत्‍तर कोट्टुन, “अगर ना खुद तान महिमा माळाईन, रा नान महिमा येनु ईला; लेकीन नान महिमा माळावाळा नान आप्प आन, यारी नीव अनतीर कि आव नीम परमेश्वर हुन.
नीव रा आऊक जानसीदील: लेकीन ना आऊक जान्सतीन. अगर ना अनाईन कि ना आऊक जान्सालीन, रा ना नीम घाई ख्वाटा ठहरूसाईन; लेकीन ना आऊक जान्सतीन अदिक आऊन वचन मा नळुतीन.
नीम आप्प अब्राहम नान हागुल नोळोद आशा देल हापाळ मग्न ईरोन; अदिक आव नोळदुन अदिक खुश आदुन.”
यहूदीगोळ आऊन से अंदुर, “ईगासताका नी पचास वर्ष इन हैलेच, तरी भी नी अब्राहम उक नोळ्या?”
यीशु आंदुर से अंदुन, “ना खरा खरा अनतीन, कि पयले इदुर्द कि अब्राहम पैदा आदुन, ना आईन.”
आग आंदुर आऊक बडोर साटी कल्ल नेगदुर, लेकीन यीशु होचकु मंदिर टु होटबुटुन.
होगाहोती यीशु ऊंद मंळसा अक नोळदुन जो जनम टु कुढ्ढ ईरोन.
आऊन चेलागोळ आऊन से केळदुर, “हे गुरु, याव पाप माळीदुन कि ईव कुढ्ढ पैदा आदुन, ई मंळसा या ईऊन मोय या ईऊन आप्प?”
यीशु उत्‍तर कोट्टुन, “ना रा ईव पाप माळीदुन, ना ईऊन मोय ना आप्प; लेकीन ईद इदुरसाटी आत कि परमेश्वर उन क्याल्सा आऊन मा प्रगट आगुल.
याव नानी कळ्यान, नामी आऊन क्याल्सा हागुल ईरतेला अच माळोद जरूरी आद; अद ईळ्लक बरोद आद यदुर्दा याऊ क्याल्सा माळ सकतीदिल.
यागासताका ना दुनिया दा आईन, आगासताका दुनिया अन ज्योति आईन.”
ईद अनकु आव जागा मा ऊगुळदुन, अदिक आ ऊगळा देल मुण्ण इक काल्सदुन, अदिक अद मुण्ण आ कुढ्ढ उन कण्णगोळ मा हचकु
आऊन से अंदुन, “होग, शीलोह अन कुण्ड दा तोळकोम” आव होगकु तोळदुन, अदिक नोळतेला वापस बंदुन.
आग आऊन बाजुवाळेर अदिक यार पयले आऊक भीख बेळतेला नोळीदुर, अनली कुरतुर, “येन ईव आवा आल्लच, जो कुर्तकु भीख बेळतोगोन?”
येनारा लॉकुर अंदुर, “ईव आवा हुन,” दुसरागोळ अंदुर, “ईला, लेकीन आऊन घाई आन.” आव अंदुन, “ना आवा हुईन.”
आग आंदुर आऊन से केळली कुरतुर, “नीन कण्णगोळ ह्यांग खुलसेदव?”
आव उत्‍तर कोट्टुन, “यीशु हेसुर इन ऊंद मंळसा मुण्ण काल्सदुन, अदिक नान कण्णगोळ मा हचकु नान से अंदुन, ‘शीलोह दा होगकु तोळकोम,’ इदुरसाटी ना होदीन अदिक तोळदिन अदिक नोळली कुरतीन.”
आंदुर आऊन से केळदुर, “आव यल आन?” आव अंदुन, “ना जान्सालीन.”
लॉकुर आऊक जो पयले कुढ्ढ ईरोन फरीसीगोळ हात्‍ती ओतुर.
याता दिशी यीशु मुण्ण काल्सकु आऊन कण्णगोळी तेरदीदुन, अद आराम इन दिन ईरोद.
बाक फरीसीगोळ भी आऊन से केळदुर कि आऊन कण्णगोळ याता रीति देल खुलसेदव. आव आंदुर से अंदुन, “आव नान कण्णगोळ मा मुण्ण हचदुन, बाक ना तोळु कोंडीन, अदिक ईग ना नोळ सकतीन.”
इदुर मा येनारा फरीसी अनली कुरतुर, “ई मंळसा परमेश्वर उन दी टु आल्लच, यतिकी आव आराम इन दिन मानसालुन.” दुसरागोळ अंदुर, “पापी मंळसा हिंग चमत्कार ह्यांग तोर्स सकतान?” इदुरसाटी आंदुर दा फूट बिदोत.
आंदुर आ कुढ्ढ मंळसा से मात्‍त अंदुर, “आव नीन कण्णगोळी खोलस्यान. नी आऊन बारा दा येन अनत्या?” आव अंदुन, “आव भविष्यवक्ता आन.”
लेकीन यहूदीगोळी विश्वास आगीदील कि आव कुढ्ढ ईरोन अदिक ईग नोळतान, यागासताका आंदुर आऊन, यार्द कण्णगोळ खुलसेगीदव, आऊन मोय-आप्प उक कारूकु
आंदुर से केळीदील, “येन ईव नीम पार हुन, यारी नीव अनतीर कि कुढ्ढ पैदा आगीदुन? बाक ईग ह्यांग नोळतान?”
आऊन मोय-आप्प उत्‍तर कोट्टुर, “नाव रा जान्सतेव कि ईव नाम पार हुन, अदिक कुढ्ढ पैदा आगीदुन:
लेकीन नाव ईद जानसालेव कि ईग ह्यांग नोळतान, अदिक ना ईद जान्सतेव कि याव आऊन कण्णगोळी तेरदुन. आव स्याणा आन, आऊन से अच केळ कोमी: आव तान बारा दा खुद अंद बुटान.”
ई मातगोळी आऊन मोय आप्प इदुरसाटी अंदुर यतिकी आंदुर यहूदीगोळ से अंजोर, यतिकी यहूदी ऊंद मत आगेगीदुर कि अगर यावारा अंदान कि आव मसीह हुन, रा आव सभागृह टु तेगुकु आदान.
ईदा कारण आऊन मोय आप्प अंदुर, “आव स्याणा आन, आऊन से अच केळ कोमी.”
आग आंदुर आ मंळसा अक जो कुढ्ढ ईरोन, दुसरा घन कारूकु आऊन से अंदुर, “परमेश्वर उन स्तुती माळ. नाव रा जान्सतेव कि आ मंळसा पापी आन.”
आव उत्‍तर कोट्टुन, “ना जानसालीन कि आव पापी आन या हैलेच; ना ऊंद मात जान्सतीन कि ना पयले कुढ्ढ ईरीन अदिक ईग नोळतीन.”
आंदुर आऊन से मात्‍त अंदुर, “आव नीन सांगुळ येन माळदुन? अदिक याता प्रकार देल नीन कण्णगोळी खोल्सदुन?”
आव आंदुर से अंदुन, “ना रा नीम से अंद कोंडीन, अदिक नीव केळीदील; ईग दुसरा घन येती केळोद चाहासतीर? येन नीव भी आऊन चेला बनसोद चाहासतीर?”
आग आंदुर आऊक बुरा भला अनली कुरतुर, “नी अच आऊन चेला आय, नाव रा मूसा अन चेला हुयेव.
नाव जान्सतेव कि परमेश्वर मूसा से मातगोळी हेळदुन; लेकीन ई मंळसा अक जानसालेव कि येलेव हुन.”
आव आंदरी उत्‍तर कोट्टुन, “ईद रा आश्चर्य अन मात आद कि नीव जानसालीर कि आव येलेव हुन, लेकीन आव नान कण्णगोळी खोल्स बुटुन.
नाव जान्सतेव कि परमेश्वर पापीगोळ्द केळालुन, लेकीन अगर यावारा परमेश्वर उन भक्त आन अदिक आऊन इच्छा मा नळुतान, रा आव आऊन केळतान.
दुनिया अन सुरूवात देल ईद यागलु केळदुर दा बंदिदील कि यावारा जनम इन कुढ्ढ उन कण्णगोळी खोल्सदुन.
अगर ईव मंळसा परमेश्वर उन दी टु ईला ईरायदुन, रा येनु भी ईला माळ सकायदुन.”
आंदुर आऊक उत्‍तर कोट्टुर, “नी रा बिलकुल पापगोळ दा पैदा आग्या, नी नामी येन कल्सत्या?” अदिक आंदुर आऊक व्हार्या तेग्द बुटुर.
यीशु केळदुन कि आंदुर आऊक व्हार्या तेग्द बुटुर, अदिक याग आऊन से भेंट आत रा अंदुन, “येन नी परमेश्वर उन पार उन मा विश्वास माळत्या?”
आव उत्‍तर कोट्टुन, “हे प्रभु, आव याव हुन, कि ना आऊन मा विश्वास माळाईन?”
यीशु आऊन से अंदुन, “नी आऊक नोळ्या, अदिक जो नीन सांगुळ मातगोळी हेळेत्यान आव आवा हुन.”
आव अंदुन, “हे प्रभु, ना नीन मा विश्वास माळतीन.” अदिक आऊक बांगकु प्रणाम माळदुन.
आग यीशु अंदुन, “ना ई दुनिया दा न्याय इन साटी बंदीन, ताकी जो नोळालुर आंदुर नोळुल, अदिक जो नोळतार आंदुर कुढ्ढ आगेगुल.”
जो फरीसी आऊन सांगुळ ईरोर आंदुर आऊन ई मातगोळी केळकु आऊन से अंदुर, “येन नाव भी कुढ्ढ आयेव?”
यीशु आंदुर से अंदुन, “अगर नीव कुढ्ढ ईरायदीर रा पापी ईला ठहरूसायदीर; लेकीन ईग अनतीर कि नाव नोळतेव, इदुरसाटी नीम दा पाप बन्सकु ईरतद.
“ना नीम से खरा खरा अनतीन कि जो यावारा दरवाजा टु म्यांडाशाला दा प्रवेश माळालुन, लेकीन दुसरा दी टु येरतान, आव काल्ळ अदिक डाकू हुन.
लेकीन जो दरवाजा टु बुळ्क प्रवेश माळतान आव म्यांडागोळ्द चरवाहा हुन.
आऊन साटी चौकीदार दरवाजा खोल्स बुळतान, अदिक म्यांडा आऊन आवाज केळताव, अदिक आव तान म्यांडागोळी हेसुर ताकोम ताकोमकु कारूतान अदिक व्हार्या वोयतान.
याग आव तान सप्पा म्यांडागोळी व्हार्या तेगु कोमतान, रा अऊर मुंद मुंद नळुतान, अदिक म्यांडागोळ आऊन हिंद हिंद आगेगताव, यतिकी अव आऊन आवाज अरूताव.
लेकीन अव दुसरा अन हिंद होगतीदील, लेकीन आऊन से दुर ओळेव, यतिकी अव दुसरा अन आवाज अरालव.”
यीशु आंदुर से ईद उदाहरण अंदुन, लेकीन आंदुर समसीदील कि ईव याता मातगोळ हु जो आव नाम से अनतान.
आग यीशु आंदुर से मात्‍त अंदुन, “ना नीम से खरा खरा अनतीन, म्यांडागोळ दरवाजा ना हुईन.
यास नान से पयले बंदुर आंदुर सप्पा काल्ळुर अदिक डाकू उर, लेकीन म्यांडागोळ आंदुर्द केळीदील.
दरवाजा ना हुईन; अगर यावारा नान द्वारा बुळ्क प्रवेश माळ्यान, रा उद्धार सिक्‍कीत, अदिक बुळ्क व्हार्या होग्त बर्त ईत्‍तान अदिक चारा सिक्‍कीत.
काल्ळ यातोदारा क्याल्सा अन साटी ईला लेकीन सिर्फ चोरी माळली अदिक घात माळली अदिक नाश माळली इक बरतान; ना इदुरसाटी बंदीन कि आंदरी जीवन सिक्‍कुल, अदिक हापाळ जीवन सिक्‍कुल.”
“वळ्लेव चरवाहा ना हुईन; वळ्लेव चरवाहा म्यांडागोळ साटी तान जीव कोळतान.
मजदूर जो ना चरवाहा आन अदिक ना म्यांडागोळ मालिक आन, लांडग्या अक बर्त नोळ म्यांडागोळी बिटकु वोळेगतान; अदिक लांडग्या अवरी हुडुतद अदिक तितर बितर माळ बुळतद.
आव इदुरसाटी वोळेगतान कि आव मजदूर हुन, अदिक आऊक म्यांडागोळ चिंता हैलेच.
वळ्लेव चरवाहा ना हुईन; ना तान म्यांडागोळी जान्सतीन, अदिक नान म्यांडागोळ नानी जान्सताव.
ह्यांग आप्प नानी जान्सतान अदिक ना आप्प उक जान्सतीन अदिक ना म्यांडागोळ साटी तान जीव कोळतीन.
नान अदिक भी म्यांडागोळ आव, जो ई म्यांडाशाला अन आल्लच. नानी अवरी भी तरोद जरूरी आद. अव नान आवाज केळेव, आग ऊंद अच झुण्ड अदिक ऊंद अच चरवाहा ईत्‍तान.
आप्प इदुरसाटी नान से प्यार ईटतान कि ना तान जीव कोळतीन कि अदरी मात्‍त ताकोम कोमाईन.
याऊ अदरी नान से कसालुन, लेकीन ना अदरी खुद अच कोळतीन. नानी आऊंद कोळोद भी अधिकार आद, अदिक अदरी बाक ताकोम कोमोद भी अधिकार आद: ईद आग्या नान आप्प उन देल नानी सिक्याद.”
ई मातगोळ कारण यहूदीगोळ दा मात्‍त फूट बिदोत.
आंदुर से हापाळ सा लॉकुर अनली कुरतुर, “आऊन दा दुष्टआत्मा आद, अदिक आव येर्र आन; आऊंद येती केळतीर?”
अन्य लॉकुर अंदुर, “ई मातगोळ ईत्‍ता मंळसा नव आल्लच यारदा दुष्टआत्मा आद. येन दुष्टआत्मा कुढ्ढगोळ कण्णगोळी खोल्स सकतद?”
यरूशलेम दा स्थापना हाब्ब मनुस्कु आगोद; अदिक सोळ इन दिन ईरव.
यीशु मंदिर दा सुलैमान उन छपर्या दा टेटाळोन.
आग यहूदीगोळ आऊक बंदकु घेर्सदुर अदिक केळदुर, “नी नाम मन इक यागासताका दुविधा दा ईट्या? अगर नी मसीह हुय रा नाम से साफ साफ अंद बुळ.”
यीशु आंदरी उत्‍तर कोट्टुन, “ना नीम से अंद बुटीन पर नीव विश्वास अच माळालीर. जो क्याल्सा ना तान आप्प उन हेसुर देल माळतीन अव अच नान गवाह हु,
लेकीन नीव इदुरसाटी विश्वास माळालीर यतिकी नीव नान म्यांडागोळ दा टु आल्लच.
नान म्यांडागोळ नान आवाज केळताव; ना अवरी जान्सतीन, अदिक अव नान हिंद हिंद नळुताव;
अदिक ना अवरी अनन्त जीवन कोळतीन. अव यागलु नाश आगतीदील, अदिक याऊ अवरी नान कय दा टु कसु सकालुन.
नान आप्प, याव अवरी नानी कोटान, सप्पा से धोड्डेव आन अदिक याऊ अवरी आप्प उन कय देल कसु सकालुन.
ना अदिक नान आप्प ऊंद आयेव.”
यहूदीगोळ आऊन मा पथराव माळोर साटी मात्‍त कल्लगोळी नेगदुर.
इदुर मा यीशु आंदुर से अंदुन, “ना नीमी तान आप्प उन दी टु हापाळ सा भला क्याल्सा तोर्सदीन; अऊर दा टु याता क्याल्सा अन साटी नीव नान मा पथराव माळतीर?”
यहूदीगोळ आऊक उत्‍तर कोट्टुर, “भला क्याल्सा अन साटी नाव नीन मा पथराव माळालेव लेकीन परमेश्वर उन अपमान माळोद कारण; अदिक इदुरसाटी कि नी मंळसा आगकु भी तान तान इक परमेश्वर माळत्या.”
यीशु आंदरी उत्‍तर कोट्टुन, “येन नीम व्यवस्था दा लिख्सकु हैलेच, ‘ना अंदीन, नीव मय हुईर?’
अगर आव आंदरी मय अंदुन यार हात्‍ती परमेश्वर उन वचन पोहचुस्त अदिक शास्त्र अन मात ख्वाटा आग सकालव.
रा यारी आप्प पवित्र ठहरूस्कु दुनिया दा कळुदुन, नीव आऊन से अनतीर, ‘नी अपमान माळत्या,’ इदुरसाटी कि ना अंदीन, ‘ना परमेश्वर उन पार हुईन?’
अगर ना तान आप्प उन क्याल्सा माळालीन, रा नान विश्वास माळबाळी.
लेकीन अगर ना माळतीन, रा चाहे नान विश्वास भी माळबाळी, लेकीन आ क्याल्सागोळ्द रा विश्वास माळी, ताकी नीव जान्सी अदिक समसी कि आप्प नान दा आन अदिक ना आप्प दा आईन.”
आग आंदुर मात्‍त आऊक हुडोद कोशिश माळदुर लेकीन आव आंदुर कय दा टु होटबुटुन.
बाक आव यरदन इन आप्पाटी आ जागा मा ओळेदुन, यल यूहन्ना पयले बपतिस्मा कोळतोगोन, अदिक अल्या ईत्‍तुन.
हापाळ सा लॉकुर आऊन हात्‍ती बंदकु अनतोगोर, “यूहन्ना रा यातोदु चमत्कार तोरसीदील, लेकीन जो येनारा यूहन्ना ईऊंद बारा दा अंदिदुन, अद सप्पा सही ईरोद.”
अदिक अल हापाळ सा लॉकुर यीशु मा विश्वास माळदुर.
मरियम अदिक आकिन आकतींग मार्था अन्द ऊर बैतनिय्याह अन्द लाज़र हेसुर इन ऊंद मंळसा बिमार ईरोन.
इक आका मरियम ईरोर यार प्रभु मा अत्‍तर हाक्‍कु आऊन कालगोळी तान चुट्टीगोळ देल सिटीदुर, ईकी नवा वार्ट लाज़र बिमार ईरोन.
इदुरसाटी आऊन आकतींगेर यीशु उक बातणी कळुदुर, “हे प्रभु, नोळ, यार से नी प्यार ईटत्या, आव बिमार आन.”
ईद केळकु यीशु अंदुन, “ईद बिमारी सायोद आलच; लेकीन परमेश्वर उन महिमा अन्द साटी हुन, कि आऊन द्वारा परमेश्वर उन पार ऊंद महिमा आगुल.”
यीशु मार्था अदिक आकिन आकतींग अदिक लाज़र से प्यार ईटतोगोन.
तरी भी याग आव केळदुन कि आव बिमार आन, रा याता जागा मा आव ईरोन, अल येढ्ढ दिन मात्‍त रूकसेदुन.
ईदुर बाद्दा आव चेलागोळ से अंदुन, “बरी, नाव मात्‍त यहूदिया नगर इक होगाता.”
चेलागोळ यीशु से अंदुर, “हे गुरु, ईगल्या रा यहूदी लॉकुर नीन मा कल्लगोळी होडोद चाहासोर, अदिक येन नी मात्‍त अल्या होगोद चाहासत्या?”
यीशु उत्‍तर कोट्टुन, “येन हागुल ईनव हन्नेळ घंटा ईरालव? अगर यावारा हागुल इन होती नळुतान रा ठोकर तिनालुन, यतिकी ई दुनिया अन्द उजुळ नोळतान.
लेकीन अगर यावारा ईळ्लक इन होती नळुतान रा ठोकर तिनतान, यतिकी अदुर्दा उजुळ हैलेच.”
आव ई मातगोळ अंदुन, अदिक ईदुर बाद्दा आंदुर से अनली कुरतुन, “नाम संगी लाज़र मिंगेग्यान, लेकीन ना आऊक येब्सली होगतीन.”
आग चेलागोळ आऊन से अंदुर, “हे प्रभु, अगर आव मिंगेग्यान, रा वळ्लेव आगेदान.”
यीशु रा आऊन मृत्यु ऊंद बारा दा अंदिदुन, लेकीन आंदरी हिंग हत्‍त कि आव जप देल मिंगोद बारा दा अंदान.
आग यीशु आंदुर से साफ साफ अंद बुट्टुन, “लाज़र सोतोग्यान;
अदिक ना नीम कारण खुश आईन कि ना अल ईला ईरीन यदुर देल नीव विश्वास माळी. लेकीन ईग बरी, नाव आऊन हात्‍ती होगाता.”
आग थोमा यारी दिदुमुस अनतार, तान साथी चेलागोळ से अंदुन, “बरी, नाव भी आऊन सांगुळ सायली होगाता.”
अल होगदुर मा यीशु उक ईद मालूम आत कि लाज़र उक कब्र दा ईटकु नाक दिन आगेग्याव.
बैतनिय्याह यरूशलेम इन हात्‍ती येढ्ढ मील इन दुरी मा ईरोद.
हापाळ सा यहूदी मार्था अदिक मरियम इन हात्‍ती आकिन वार्ट ऊंद मृत्यु मा शांती कोळोर साटी बंदीदुर.
याग मार्था यीशु ऊंद बरोद समाचार केळदुर रा आऊन से मुलाकात माळली होदुर, लेकीन मरियम मान्या अच ईत्‍तुर.
मार्था यीशु से अंदुर, “हे प्रभु, अगर नी ईल ईराईद, रा नान वार्ट ईला सायायदुन.
लेकीन ना ईग भी जान्सतीन कि नी जो येनारा परमेश्वर से बेळ्या, परमेश्वर नीनी कोट्टान.”
यीशु आकिन से अंदुन, “नीन वार्ट मात्‍त जित्‍ता आदान.”
मार्था आऊन से अंदुर, “ना जान्सतीन कि आखरी दिनगोळ दा पुनरूत्थान इन समय आव जित्‍ता आदान.”
यीशु आकिन से अंदुन, “पुनरूत्थान अदिक जीवन ना अच हुईन; जो यावारा नान मा विश्वास माळतान आव अगर सोतो भी दान तरी भी जित्‍ता आदान,
अदिक जो यावारा जित्‍ता आन अदिक नान मा विश्वास माळतान, आव अनन्त काल ताका सायतीदील. येन नी ई मात मा विश्वास माळत्या?”
आक आऊन से अंदुर, “हव हे प्रभु, ना विश्वास माळतीन कि परमेश्वर उन पार मसीह जो दुनिया दा बरावाळा ईरोन, आव नी अच हुय.”
ईद अनकु आक होटोदुर, अदिक तान आकतींग मरियम इक कारूकु सुंगासुंग अंदुर, “गुरु ईवा हुन अदिक नीनी कारूतान.”
ईद केळ्त अच आक तुरन्त यदकु आऊन हात्‍ती बंदुर.
यीशु ईगल्या ऊर दा बरली इक ईरोन लेकीन अदा जागा मा ईरोन यल मार्था आऊन से मुलाकात माळीदुर.
आग जो यहूदी आऊन सांगुळ मान्या ईरोर अदिक आऊक शांती कोळोर, ईद नोळकु कि मरियम तुरन्त यदकु व्हार्या होग्यार आंदुर ईद सम्सदुर कि आक कब्र मा वर्ली होगेत्यार, रा आकिन हिंद आगेदुर.
याग मरियम अल पोहचुसदुर यल यीशु ईरोन, रा आऊक नोळ्त अच आऊन कालगोळ मा बिदोदुर अदिक अंदुर, “हे प्रभु, अगर नी ईल ईराईद रा नान वार्ट ईला सायायदुन.”
याग यीशु आक इक अदिक आ यहूदीगोळी जो आकिन सांगुळ बंदीदुर, वर्लतेला नोळदुन, रा तान आत्मा दा हापाळ अच उदास अदिक व्याकुल आदुन,
अदिक अंदुन, “नीव आऊक यल ईटीर?” आंदुर आऊन से अंदुर, “हे प्रभु, नळुकु नोळ कोम.”
यीशु वर्लदुन.
आग यहूदी अनली हतदुर, “नोळी, आव आऊन से याट प्यार ईटतान.”
लेकीन आंदुर दा टु थ्वाळासा यहूदीगोळ अंदुर, “येन ईव याव कुढ्ढ मंळसा अन्द कण्णगोळ तेरदुन, येन ईद भी माळ सकिदील कि ई मंळसा ईला सायायदुन?”
यीशु तान मन दा मात्‍त हापाळ अच उदास आगकु कब्र मा बंदुन. अद ऊंद गुफा ईरोद अदिक ऊंद कल्ल आ गुफा मा ईटकु ईरोद.
यीशु अंदुन, “कल्ल सरकुसी.” जो सोतकु ईरोन आऊन आकतींग मार्था आऊन से अनली हतदुर, “हे प्रभु, आऊन दा टु ईग वास बरतद, यतिकी आऊक सोतकु नाक दिन आगेग्याव.”
यीशु आकिन से अंदुन, “येन ना नीन से ईला अंदिदीन कि अगर नी विश्वास माळ्या, रा परमेश्वर ऊंद महिमा अक नोळ्या.”
आग आंदुर आ कल्ल इक सरकुसदुर. यीशु तान कण्णगोळ नेगुकु अंदुन, “हे आप्पा, ना नींद धन्यवाद माळतीन कि नी नांद केळ कोंड्या.
ना जानसीन कि नी हमेशा नांद केळत्या, लेकीन जो भीळ आसपास निदुरकु आद, आंदुर कारण ना हिंग अंदीन, यदुर देल कि आंदुर विश्वास माळुल कि नी नानी कळ्या.”
ईद अंदकु आव धोळ्द आवाज देल कारदुन, “हे लाज़र, व्हार्या बा!”
जो सोतोगिदुन आव कब्र दा टु ह्यांग आऊनव कय काल कटकु ईरव हांगा व्हार्या बंदुन, अदिक आऊन बाय गमछा देल होचकु ईरोद. यीशु आंदुर से अंदुन, “आऊक तेरू बुळी अदिक होगगोळी.”
आग जो यहूदी मरियम इन हात्‍ती बंदीदुर अदिक यीशु उन ईद क्याल्सा नोळीदुर, आंदुर दा टु हापाळ मुंदुर आऊन मा विश्वास माळदुर.
लेकीन आंदुर दा टु थ्वाळासा यहूदीगोळ फरीसीगोळ्द हात्‍ती होगकु यीशु उन क्याल्सागोळ्द बातणी कोट्टुर.
ईदुर मा प्रधान याजकगोळ अदिक फरीसीगोळ महासभा कार्सदुर, अदिक अंदुर, “नाव येन माळेतेव? ई मंळसा रा हापाळ चमत्कार तोर्सतान.
अगर नाव आऊक हिंग अच बिट बुटेव, रा सप्पा आऊन मा विश्वास माळ कोंडार, अदिक रोमी साम्राज्य अन्द लॉकुर बंदकु नाम जागा अदिक जाती येढ्ढु मा अधिकार माळ कोंडार.”
आग आंदुर दा टु कैफा हेसुर ईनव ऊंद मंळसा जो आ वर्ष ईनव महायाजक ईरोन, आंदुर से अंदुन, “नीव येनु अच जानसालीर;
अदिक ना नीमी ईद ऊम्सतद कि नीम साटी ईद वळ्लीद आद कि नाम लॉकुर्द साटी ऊंद मंळसा सायुल, अदिक सप्पा जाती इन नाश आगबाळुल.”
ईद मात आव तान दी टु अंदिदील, लेकीन आ वर्ष इन महायाजक आगकु भविष्यवाणी माळदुन, कि यीशु आ जाती इन साटी सोत्‍तान;
अदिक ना सिर्फ आ जाती इन साटी, उलटा इदुरसाटी भी कि परमेश्वर उन जो तितर-बितर औलाद आव अवरी ऊंद माळ सकुल.
इदुरसाटी अदा दिन टु आंदुर आऊक कोंद बुळोद साजीश माळली कुरतुर.
इदुरसाटी यीशु आ समय टु यहूदीगोळ दा प्रगट आगकु टेटीदिल, लेकीन अल टु आळी इन हात्‍तीपास इन प्रदेश इन इफ्राईम हेसुर इन ऊंद नगर इक होटोदुन; अदिक तान चेलागोळ्द सांगुळ अल्या ईरली कुरतुन.
यहूदीगोळ्द फसह अन्द हाब्ब हात्‍ती ईरोद, अदिक हापाळ सा लॉकुर फसह से पयले देहात टु यरूशलेम इक होदुर कि तान तान इक शुद्ध माळुल.
इदुरसाटी आंदुर यीशु उक ढुंढ्सली हतदुर अदिक मंदिर दा निदुरकु आपस दा अनली हतदुर, “नीव येन सोचतीर? येन आव हाब्ब दा बरतीदील?”
प्रधान याजकगोळ अदिक फरीसीगोळ ईद आदेश कोटकु ईटीदुर कि यावारा यीशु उक नोळुल रा खबर कोळुल, कि आंदुर आऊक हुडु सकुल.
यीशु फसह हाब्ब इन आर दिन पयले बैतनिय्याह दा बंदुन यल लाज़र ईरोन, यारी यीशु सोत्‍तुर दा टु जित्‍ता माळीदुन.
अल आंदुर आऊन साठी भोजन तयार माळदुर; अदिक मार्था स्यावा माळोर, अदिक लाज़र आंदुर दा टु ऊंद ईरोन जो आऊन सांगुळ भोजन माळली कुरतीदुन.
आग मरियम जटामांसी इन आर्धा लीटर किमती शुद्ध अत्‍तर तनकु यीशु उन कालगोळ मा हाकदुर, अदिक तान चुट्टीगोळ देल आऊन काल सिटदुर; अदिक अत्‍तर इन वास देल सप्पा मान्ना सुगन्धित आगेत.
लेकीन आऊन चेलागोळ दा टु यहूदा इस्करियोती हेसुर ईनव ऊंद चेला जो आऊक हुळसुसदुर मा ईरोन, अनली कुरतुन,
“ईद अत्‍तर मुर सौ दीनार दा मारकु कंगालगोळी येती कोटकु आगीदील?”
आव ईद मात इदुरसाटी अंदिदील कि आऊक कंगालगोळ्द चिन्ता ईरोद लेकीन इदुरसाटी कि आव काळ्ल ईरोन, अदिक आऊन हात्‍ती आंदुर्द झ्वारा ईरतोगोद अदिक अदुर्दा जो येनारा भी हाक्‍कु आगतोगोद, आव तेगु कोम तोगोन.
यीशु अंदुन, “आऊक ईरगोळी. आऊक ईद नांद नळसा दिशी इन साठी ईटगोळी.
यतिकी कंगाल रा नीम सांगुळ सदा ईरतार, लेकीन ना नीम सांगुळ सदा ईरतीदील.”
याग यहूदीगोळ्द धोळ्द भीळ जान्सेत कि आव अल आन, रा आंदुर ना सिर्फ यीशु उन कारण बंदुर लेकीन इदुरसाटी भी कि लाज़र उक नोळुल, यारी आव सोत्‍तुर दा टु जित्‍ता माळदुन.
आग प्रधान याजकगोळ लाज़र उक भी कोंद बुळोद साजीश रचुसदुर.
यतिकी आऊन कारण हापाळ सा यहूदी होटोदुर अदिक यीशु मा विश्वास माळदुर.
दुसरा दिशी हापाळ सा लॉकुर जो हाब्ब दा बंदीदुर ईद केळदुर कि यीशु यरूशलेम दा बरेत्यान.
इदुरसाटी आंदुर खजुर इन डगालगोळी हुळदुर अदिक आऊन से भेंट माळोर साठी होट्टुर, अदिक कारूली कुरतुर, “होशाना! धन्य इस्त्राएल ईनव राजा, जो प्रभु उन हेसुर देल बरतान.”
याग यीशु उक गधा अन्द पाड्डा सिक्त; रा आव अदुर मा कुरतुन, ह्यांग शास्त्र दा लिख्सकु आद,
“हे सिय्योन इन पोरी, अंजबाळ; नोळ, नीन राजा गधा अन्द पाड्डा मा येरकु नीन हात्‍ती बरेत्यान.”
आऊन चेलागोळ ई मातगोळी पयले सम्स सकिदील, लेकीन याग यीशु उन महिमा प्रगट आत रा आंदरी याद बत्‍त कि ई मातगोळ आऊन बारा दा लिख्सकु ईरोव अदिक लॉकुर आऊन से ईदा प्रकार इन व्यवहार माळीदुर.
आग भीळ इन आ लॉकुर गवाही कोट्टुर, जो आ समय आऊन सांगुळ ईरोर याग आव लाज़र उक कब्र दा टु कारूकु सोत्‍तुर दा टु जित्‍ता माळदुन.
ईदा कारण लॉकुर आऊन से मुलाकात माळली बंदीदुर यतिकी आंदुर केळीदुर कि आव ईद आश्चर्यकर्म तोरस्यान.
आग फरीसीगोळ आपस दा अंदुर, “सोची रा सही कि नीम से येनु बनसाल. नोळी, दुनिया आऊन हिंद आगेत्याद.”
जो लॉकुर आ हाब्ब दा आराधना माळली बंदीदुर आंदुर दा टु येनारा गैरयहूदी ईरोर.
आंदुर गलील इन बैतसैदा नोर ईरावाळेर फिलिप्पुस उन हात्‍ती बंदकु आऊन से विनती माळदुन, “श्रीमान, नाव यीशु से मुलाकात माळोद चाहासतेव.”
फिलिप्पुस बंदकु अन्द्रियास से अंदुन, आग अन्द्रियास अदिक फिलिप्पुस होगकु यीशु से अंदुन.
ईदुर मा यीशु आंदुर से अंदुन, “आ समय होट बंदाद कि मंळसा अन पार उन महिमा आगुल.
ना नीम से खरा खरा अनतीन कि यागासताका गोदी इन बींजा जमीन मा बिदकु सोतोगाल, अद आबना ईरतद; लेकीन याग सोतोगतद, रा हापाळ फसल तरतद.
जो तान जीव इक प्रिय जान्सतान, आव अदरी खोऊस बुळतान; अदिक जो ई दुनिया दा तान जीव इक अप्रिय जान्सतान, आव अनन्त जीवन इन साठी अदुर्द रक्षा माळ्यान.
अगर यावारा नान स्यावा माळ्यान, रा नान हिंद आगेगुल; अदिक यल ना आईन, अल नान सेवक भी ईत्‍तान. अगर यावारा नान स्यावा माळ्यान, रा नान आप्प आऊन आदर माळ्यान.
“ईग नान जीव व्याकुल आद. इदुरसाटी ईग ना येन अनाईन, ‘हे आप्पा, नानी ई घळी देल ऊळ्स?’ ईला, यतिकी ना ईदा कारण ई घळी इक पोहचुसीन.
हे आप्पा, तान हेसुर इन महिमा माळ.” “आग ईद आकाशवाणी आत, ना आऊंद महिमा माळीन, अदिक मात्‍त माळाईन.”
आग जो लॉकुर निदुरकु केळोर आंदुर अंदुर कि बादल गरजुस्त. दुसरागोळ अंदुर, येनारा स्वर्गदूत आऊन से माताळदुन.
ईदुर मा यीशु अंदुन, “ईद आवाज नान साटी ईला, लेकीन नीम साटी बंदाद.
ईग ई दुनिया अन न्याय आगतद, ईग ई दुनिया अन सरदार तेगुकु आदान;
अदिक ना अगर पृथ्वी मा टु म्याकुच येर्सकु आगाईन, रा सप्पा मुंदुरी तान हात्‍ती जेडाईन.”
हिंग अंदकु आव ईद प्रगट माळ बुट्टुन कि आव ह्यांग मृत्यु देल सोत्‍तान.
इदुर मा लॉकुर आऊन से अंदुर, “नाव व्यवस्था अन्द ईद मात केळेव कि मसीह हमेशा ईत्‍तान, बाक नी येती अनत्या कि मंळसा अन्द पार उक म्याकुच येरसोद जरूरी आद? ईव मंळसा अन पार याव हुन?”
यीशु आंदुर से अंदुन, “ज्योति ईग थ्वाळासा देर ताका नीम बीच दा आद. यागासताका ज्योति नीम सांगुळ आद आगासताका नळुतेला ईरी, हिंग आगबाळुल कि अंधकार नीमी बंदकु घेर्सुल; जो अंधकार दा नळुतान आव जानसालुन कि यात्‍त होगतान.
यागासताका ज्योति नीम सांगुळ आद, ज्योति मा विश्वास माळी ताकी नीव ज्योति अन औलाद आगी.” ईव मातगोळी अंदकु यीशु ओळेदुन अदिक आंदुर से होचकु ईत्‍तुन
आव आंदुर मुंद ईस चमत्कार तोर्सदुन, तरी आंदुर आऊन मा विश्वास माळीदिल;
ताकी यशायाह भविष्यवक्ता अन्द वचन पुरा आगुल जो आव अंदुन: “हे प्रभु, नाम बातणी इन याव विश्वास माळ्यान? अदिक प्रभु अन्द ताकत यार मा प्रगट आग्याद?”
ई कारण आंदुर विश्वास माळ सकिदील, यतिकी यशायाह ईद भी अंदान:
“आव आंदुर कण्णगोळी कुढ्ढ, अदिक आंदुर मन कठोर माळ बुटुन; येल्यारा हिंग आगबाळुल कि आंदुर कण्णगोळ देल नोळुल, अदिक मन देल समसुल, अदिक तिर्गुल, अदिक ना आंदरी चंगा माळाईन.”
यशायाह ई मातगोळी इदुरसाटी अंदुन कि आव आऊन महिमा नोळदुन, अदिक आव आऊन बारा दा मातगोळी हेळदुन.
तरी अधिकारीगोळ दा टु हापाळ लॉकुर आऊन मा विश्वास माळदुर, लेकीन फरीसीगोळ कारण प्रगट दा ईला मानसोर, येल्यारा हिंग आगबाळुल कि आंदुर यहूदी लॉकुर्द सभागृह दा टु तेगुकु आदार:
यतिकी मंळसागोळ दी टु प्रशंसा आंदरी परमेश्वर उन दी टु प्रशंसा अन्द अपेक्षा यक्कुल प्रिय हततोगोद.
यीशु कारूकु अंदुन, “जो नान मा विश्वास माळतान, आव नान मा ईला उलटा नान कळावाळा मा विश्वास माळतान.
अदिक जो नानी नोळतान, आव नान कळावाळा अक नोळतान.
ना दुनिया दा ज्योति आगकु बंदीन, ताकी जो यावारा नान मा विश्वास माळुल आव अंधकार दा ईरबाळुल.
अगर यावारा नान मातगोळी केळकु मान्सालुन, रा ना आऊक दोषी ठहरूसालीन; यतिकी ना दुनिया अक दोषी ठहरूसोर साटी ईला, लेकीन दुनिया अन्द उद्धार माळोर साटी बंदीन.
जो नानी तुच्छ जानस्तान अदिक नान मातगोळी ग्रहण माळालुन आऊक दोषी ठहरूसावाळा रा ऊंद आन: मतलब जो वचन ना अंदीन, अदा हिंदळोव दिन दा आऊक दोषी ठहरूसीत.
यतिकी ना तान दी टु मातगोळी माळीदिल; लेकीन आप्प याव नानी कळ्यान आवा नानी आग्या कोटान कि येन येन अनाईन अदिक येन येन माताळाईन?
अदिक ना जान्सतीन कि आऊन आग्या अनन्त जीवन आद. इदुरसाटी ना जो येनारा माताळतीन, अद ह्यांग आप्प नान से अंदान हांगा माताळतीन.”
फसह इन हाब्ब से पयले, याग यीशु जान्स कोंडुन कि नांद आ घळी होट्ट बंदाद कि दुनिया बिटकु आप्प उन हात्‍ती होगाईन, रा तान लॉकुर से जो दुनिया दा ईरोर ह्यांग प्यार आव ईटतोगोन, आखरी ताका हांग अच प्यार ईटतेला ईत्‍तुन.
याग शैतान शमौन उन पार यहूदा इस्करियोती इन मन दा ईद हाक बुटीदुन कि आऊक हुळसुसुल, रा भोजन इन समय
यीशु, ईद जान्सकु कि आप्प सप्पा येनारा नांद कय दा माळ बुटान अदिक ना परमेश्वर उन हात्‍ती टु बंदीन अदिक परमेश्वर उन हात्‍ती होगतीन,
भोजन मा टु यदकु तान म्याकळव कपळागोळी ईळ्स बुट्टुन, अदिक गमछा हुडुकु तान नेळु कटदुन.
आग बरतन दा नीर तुमकु चेलागोळ्द काल तोळुली अदिक याता गमछा देल आऊन नेळु कटकु ईरोद अदुर देल अच सीटली कुरतुन.
याग आव शमौन पतरस उन हात्‍ती बंदुन, आग पतरस आऊन से अंदुन, “हे प्रभु, येन नी नांद काल तोळुत्या?”
यीशु आऊक उत्‍तर कोट्टुन, “जो ना माळतीन, नी अदरी ईगल्या जान्साल, लेकीन ईदुर बाद्दा नीनी ऊमसीत.”
पतरस आऊन से अंदुन, “नी नान काल यागलु तोळु सकतीदिल!” ईद केळकु यीशु आऊन से अंदुन, “अगर ना नीन काल तोळुतीदिल, रा नांद सांगुळ नींद येनु संबंध हैलेच.”
शमौन पतरस आऊन से अंदुन, “हे प्रभु, रा बाक नान काल अच ईला, उलटा कय अदिक ताल्ला भी तोळु कोळ.”
यीशु आऊन से अंदुन, “जो मय तोळु कोंडान आऊक काल इन अलावा अदिक येनु तोळोद जरवत हैलेच, लेकीन आव बिलकुल शुद्ध आन; अदिक नीव शुद्ध आईर, लेकीन सप्पा अन्द सप्पा मुंदुर ईला.”
आव रा तान हुळसुसावाळा अक अरोन इदुरसाटी आव अंदुन, “नीव सप्पा मुंदुर शुद्ध हैलेच.”
याग आव आंदुर काल तोळ्द बुट्टुन, अदिक तान कपळा हाक्‍कु मात्‍त कुरतोदुन, रा आंदुर से अनली कुरतुन, “येन नीव सम्सदीर कि ना नीम सांगुळ येन माळदीन?
नीव नानी गुरु अदिक प्रभु अनकु कारूतीर, अदिक ठीक अच अनतीर, यतिकी ना आवा हुईन.
अगर ना प्रभु अदिक गुरु ईतकु नीम काल तोळदिन, रा नीमी भी आबुर दाबुर काल तोळु पायजे.
यतिकी ना नीमी नमुना तोर्स बुटीन कि ह्यांग ना नीम सांगुळ माळदीन, नीव भी हांग अच माळतोगी.
ना नीम से खरा खरा माताळतीन, दास तान स्वामी देल धोड्डेव हैलेच, अदिक ना कळुदव तान कळावाळा से.
नीव ई मातगोळ जान्सतीर, अदिक अगर अऊर मा नळी रा धन्य आईर.
ना नीम सप्पा मुंदुर बारा दा अनालीन; यार्द ना चुनाव माळीन, आंदरी ना अरूतीन; लेकीन ईद इदुरसाटी हुन कि पवित्रशास्त्र अन्द अद वचन पुरा आगुल, ‘जो नांद रोट्टी तिनतान, आव नान मा ल्यात नेगदुन.’
ईग ना अदुर आगोर से पयले नीमी हेळ बुळतीन कि याग ईद पुरा आगेदीत रा नीव विश्वास माळेतीर कि ना आवा हुईन.
ना नीम से खरा खरा माताळतीन कि जो नानी कळावाळा अक ग्रहण माळतान, आव नानी ग्रहण माळतान; अदिक जो नानी ग्रहण माळतान, आव नानी कळावाळा अक ग्रहण माळतान.”
ई मातगोळ अंदकु यीशु आत्मा दा व्याकुल आदुन अदिक ईद गवाही कोट्टुन, “ना नीम से खरा खरा अनतीन कि नीम दा टु ऊंद मंळसा नानी हुळसुस्यान.”
चेलागोळ संदेह देल, आबुर दाबुर दी नोळली कुरतुर कि आव यार बारा दा अनेत्यान.
आऊन चेलागोळ दा टु ऊंद यार से यीशु प्यार ईटतोगोन, यीशु उन याद्दा अन्द दी बांगकु कुर्तकु ईरोन.
शमौन पतरस आऊन दी इशारा माळकु आऊन से केळदुन, “रा हेळ, आव यार बारा दा अनेत्यान?”
आग आव हांग अच यीशु उन याद्दा अन्द दी बांगकु आऊन से केळदुन, “हे प्रभु, आव याव हुन?”
यीशु उत्‍तर कोट्टुन, “यारी ना ईद रोट्टी इन तुकळा तंळग्या दा डोब्सकु कोळाईन आवा हुन.” अदिक आव तुकळा डोब्सकु शमौन इस्करियोती इन पार यहूदा अक कोट्टुन.
तुकळा ताकोम्त अच शैतान आऊन दा समुसेत. आग यीशु आऊन से अंदुन, “जो नी माळत्या, तुरन्त माळ.”
लेकीन कुरावाळेर दा टु यावारा भी जान्सीदिल कि आव ईद मात आऊन से यदुर साठी अंदुन.
यहूदा अन्द हात्‍ती झ्वारा ईरतोगोद, इदुरसाटी यारारा यारारा सम्सदुर कि यीशु आऊन से अनेत्यान कि जो येनारा नामी हाब्ब इन साठी पायजे अद कोंड कोम, या ईद कि कंगालगोळी येनारा कोळ.
इदुरसाटी आव तुकळा हुळकु तुरन्त व्हार्या होटोदुन; अदिक ईद ईळ्लक इन समय ईरोद.
याग आव व्हार्या होटोदुन रा यीशु अंदुन, “ईग मंळसा अन पार उन महिमा आग्याद, अदिक परमेश्वर उन महिमा आऊन दा आग्याद;
अगर परमेश्वर उन महिमा आऊन द्वारा आत, रा परमेश्वर भी तान द्वारा आऊन महिमा प्रगट माळ्यान अदिक तुरन्त माळ्यान.
हे चिकोरगोळा, ना मात्‍त घळी तिम नीम हात्‍ती आईन: बाक नीव नानी ढुंढसीर, अदिक ह्यांग ना यहूदीगोळ से अंदीन, ‘यल ना होगतीन अल नीव बर सकालीर,’ हांग अच ना ईग नीम से भी अनतीन.
ना नीमी ऊंद व्हाशोद आग्या कोळतीन कि आबुर दाबुर से प्यार ईटी; ह्यांग ना नीम से प्यार ईटीन, हांग अच नीव भी आबुर दाबुर से प्यार ईटी.
अगर नीव आपस दा प्यार ईट्टीर, रा ईदुर देल सप्पा मुंदुर जानस्यार कि नीव नांद चेलागोळ हुईर.”
शमौन पतरस यीशु से अंदुन, “हे प्रभु, नी यल होगत्या?” यीशु उत्‍तर कोट्टुन, “यल ना होगतीन अल नी ईगल्या नान हिंद बर सकाल; लेकीन बाद्दा नी नान हिंद बंद्या.”
पतरस आऊन से अंदुन, “हे प्रभु, ईगल्या ना नीन हिंद येती बर सकालीन? ना रा नीन साठी तान जीव भी कोट्ट बुळाईन.”
यीशु उत्‍तर कोट्टुन, “येन नी नान साठी तान जीव कोट्या? ना नीन से खरा खरा माताळतीन कि हुंज कुग्गोर से पयले ताका नी नांद मुर घन इनकार माळ कोंड्या.
“नीम मन व्याकुल आगबाळुल; परमेश्वर मा विश्वास ईटी अदिक नान मा भी विश्वास ईटी.
नान आप्प उन मान्या हापाळ सा ईरोद जागा आद, अगर ईला ईराईत रा ना नीम से अनबुळायदिन; यतिकी ना नीम साटी जागा तयार माळली होगतीन.
अदिक अगर ना होगकु नीम साटी जागा तयार माळाईन, रा बाक बंदकु नीमी तान मान्या ओयाईन कि ना यल इराईन नीव भी अल ईरी.
ना यल होगतीन नीव अल ईद हादी अरूतीर.”
थोमा आऊन से अंदुन, “हे प्रभु, नाव ईद अरालेव कि नी यल होगेत्या; रा हादी ह्यांग अरतेव?”
यीशु आऊन से अंदुन, “हादी अदिक सच्चाई अदिक जीवन ना अच हुईन; बिना नान द्वारा याऊ आप्प उन हात्‍ती होग सकालुन.
आव आंदुर से अंदुन अगर नीव नानी अर्त कोमायदीर, रा नान आप्प उक भी अरायदिर; अदिक ईग आऊक अरूतीर, अदिक आऊक नोळीर भी.”
फिलिप्पुस आऊन से अंदुन, “हे प्रभु, आप्प उक नामी तोर्स बुळ, ईदा नाम साटी हापाळ आद.”
यीशु आऊन से अंदुन, “हे फिलिप्पुस, ना ईस दिन टु नीम सांगुळ आईन, अदिक येन नी नानी जान्साल? याव नानी नोळ्यान आव आप्प उक नोळ्यान. नी येती अनत्या कि आप्प उक नामी तोर्स?”
येन नी विश्वास माळाल कि ना आप्प दा आईन अदिक आप्प नान दा आन? ई मातगोळी जो ना नीम से अनतीन, तान दी टु अनालीन, लेकीन आप्प नान दा ईतकु तान क्याल्सा माळतान.
नान विश्वास माळी कि ना आप्प उन दा आईन अदिक आप्प नान दा आन; ईदारा क्याल्सागोळ्द अच कारण नान विश्वास माळी.
“ना नीम से खरा खरा अनतीन कि जो नान मा विश्वास ईटतान, ई क्याल्सा जो ना माळतीन आव भी माळ्यान, बल्‍की ईऊर से भी धोड्डेव क्याल्सा माळ्यान, यतिकी ना आप्प उन हात्‍ती होगतीन.
जो येनारा नीव नान हेसुर देल बेळीर, अदा ना माळाईन कि पार उन दरवाजा मा आप्प उन महिमा आगुल.
अगर नीव नान से नान हेसुर देल येनारा बेळीर, रा ना अदरी माळाईन.”
“अगर नीव नान से प्यार ईटतीर, रा नान आग्यागोळी मानसीर.
ना आप्प उन से विनती माळाईन, अदिक आव नीमी ऊंद अदिक सहायक कोट्टान कि आव सदा नीम सांगुळ ईरूल.
मतलब खरा अन आत्मा, यारी दुनिया ग्रहण माळ सकाल्द, यतिकी आव ना आऊक नोळतान अदिक ना आऊक अरूतान; नीव आऊक अरूतीर, यतिकी आव नीम सांगुळ ईरतान, अदिक आव नीम दा ईत्‍तान.
ना नीमी अनाथ बिळतीदील; ना नीम हात्‍ती बरतीन.
अदिक थ्वाळासा समय ईतोग्याद कि बाक दुनिया नानी नोळतीदिल, लेकीन नीव नानी नोळीर; इदुरसाटी कि ना जित्‍ता आईन, नीव भी जित्‍ता ईत्‍तीर.
आ दिशी नीव जानसीर कि ना तान आप्प दा आईन, अदिक नीव नान दा, अदिक ना नीम दा.
यार हात्‍ती नान आग्यागोळ आव अदिक आव अवरी मान्सतान, आवा नान से प्यार ईटतान; अदिक जो नान से प्यार ईटतान आऊन से नान आप्प प्यार ईट्यान, अदिक ना आऊन से प्यार ईटाईन अदिक तान तान इक आऊन मा प्रगट माळाईन.”
आ यहूदा जो इस्करियोती ईला ईरोन, आऊन से अंदुन, “हे प्रभु, येन आत कि नी तान तान इक नाम मा प्रगट माळोद चाहासत्या अदिक दुनिया मा ईला?”
यीशु आऊक उत्‍तर कोट्टुन, “अगर यावारा नान से प्यार ईट्यान रा आव नान वचन इक मानस्यान, अदिक नान आप्प आऊन से प्यार ईट्यान, अदिक नाव आऊन हात्‍ती बंदेव अदिक आऊन सांगुळ वास माळेव.
जो नान से प्यार ईटालुन, आव नान वचन मानसालुन; अदिक जो वचन नीव केळतीर अद नांद ईला लेकीन आप्प उन हुन, याव नानी कळुदुन.”
“ई मातगोळी ना नीम सांगुळ ईतकु नीम से अंदीन.
लेकीन सहायक मतलब पवित्र आत्मा यारी आप्प नान हेसुर देल कळ्यान, आव सप्पा मातगोळी कलस्यान, अदिक जो येनारा ना नीम से अंदीन, आव सप्पा नीमी याद माळसुस्यान.
ना नीमी शांती कोटकु होगतीन, तान शांती नीमी कोळतीन; ह्यांग दुनिया कोळतद, ना नीमी हांग कोळालीन: नीम मन व्याकुल आगबाळुल अदिक अंजबाळुल.”
नीव केळदीर कि ना नीम से अंदीन, “ना होगतीन, अदिक नीम हात्‍ती मात्‍त बराईन.” अगर नीव नान से प्यार ईटायदीर, रा ई मात देल खुश आगायदीर कि ना आप्प उन हात्‍ती होगतीन, यतिकी आप्प नान से धोड्डेव आन.
अदिक ना ईग इदुर्द आगोर से पयले नीम से अंद बुटीन, कि याग अद आगेदीत, रा नीव विश्वास माळी.
ना ईग नीम सांगुळ अदिक हापाळ मातगोळी माळतीदील, यतिकी ई दुनिया अन सरदार बरतान. नान मा आऊन येनु अधिकार हैलेच;
लेकीन ईद इदुरसाटी आगतद कि दुनिया जानसुल कि ना आप्प से प्यार ईटतीन, अदिक ह्यांग आप्प नानी आग्या कोट्टुन ना हांग अच माळतीन. येळी, ईल टु नळी.
“खरा दाखलता ना हुईन, अदिक नान आप्प किसान आन.
जो खांदी नान दा आद अदिक फलसाल्द, अदरी आव कळ्द बुळतान; अदिक जो फल्सतद, अदरी आव छाट्सतान ताकी अदिक फलसुल.
नीव रा आ वचन इन कारण जो ना नीम से अंदीन, शुद्ध आईर.
नीव नान दा बन्सकु ईरी, अदिक ना नीम दा. ह्यांग खांदी अगर दाखलता दा बन्सकु ईरतीदील रा तान तान देल फल्स सकाल्द, हांगा नीव भी अगर नान दा बन्सकु ईरतीदील रा फल्स सकालीर.
ना दाखलता हुईन: अदिक नीव खांदीगोळ हुईर. जो नान दा बन्सकु ईरतान अदिक ना आऊन दा, अद हापाळ काय तरतद, यतिकी नान से अलग आगकु नीव येनु माळ सकालीर.
अगर यावारा नान दा बन्सकु ईरूल, रा आव खांदी अन घाई भिटकु आगतान, अदिक वंळ्गेगतान; अदिक लॉकुर अवरी सकलुसकु बेक्‍की दा भीट बुळतार, अदिक अव होत्‍तेगताव.
अगर नीव नान दा बन्सकु ईत्‍तीर अदिक नान वचन नीम दा बन्सकु ईत्‍तीत, रा जो चाहासीर बेळी अदिक अद नीम साटी आगेदीत.
नान आप्प उन महिमा ईदुर देल आगतद कि नीव हापाळ सा काय तरी, आग अच नीव नान चेला ठहरूसीर.”
ह्यांग आप्प नान से प्यार ईटदुन, हांग अच ना नीम से प्यार ईटदीन; नान प्यार दा बन्सकु ईरी.
अगर नीव नान आग्यागोळी मानसीर, रा नान प्यार दा बन्सकु ईत्‍तीर; ह्यांग कि ना तान आप्प उन आग्यागोळी मान्सदीन, अदिक आऊन प्यार दा बन्सकु ईरतीन.
ना ई मातगोळी नीम से इदुरसाटी अंदीन, कि नान खुशी नीम दा बन्सकु ईरूल, अदिक नीम खुशी पुरा आगेगुल.
“नान आग्या ईद आद, कि ह्यांग ना नीम से प्यार ईटदीन, हांग अच नीव भी आबुर दाबुर से प्यार ईटी.
इदुर से धोळ्द प्यार यारदु ईला कि यावारा तान संगीगोळ साटी तान जीव कोळुल.
जो आग्या ना नीमी कोळतीन, अगर अदरी मानसीर रा नीव नान संगी हुईर.
ईगी टु ना नीमी दास अनतीदिल, यतिकी दास जानसालुन कि आऊन मालिक येन माळतान; लेकीन ना नीमी संगी अंदीन, यतिकी जो मातगोळी ना तान आप्प से केळदीन, अव सप्पा नीमी हेळ बुटीन.
नीव नानी नीवळुसीदील लेकीन ना नीमी नीवळुसदीन कि नीव होगकु काय तरी अदिक नीम काय बन्सकु ईरूल, कि नीव नान हेसुर देल जो येनारा आप्प से बेळी, अद नीमी कोळुल.
ई मातगोळ आग्या ना नीमी इदुरसाटी कोळतीन कि नीव आबुर दाबुर से प्यार ईटी.”
“अगर दुनिया नीम से दुश्मनी ईटतद, रा नीव जान्सतीर कि आव नीम से पयले नान से दुश्मनी ईटदुर.
अगर नीव दुनिया नोर आगायदीर, रा दुनिया तानोर से प्यार ईटाईत; लेकीन ईद कारण कि नीव दुनिया अन आल्लच, लेकीन ना नीमी दुनिया दा टु नीवळुस कोंडीन, इदुरसाटी दुनिया नीम से दुश्मनी ईटतद.
जो मात ना नीम से अंदिदीन, ‘दास तान स्वामी से धोड्डेव ईरालुन,’ अदरी याद ईटी. अगर आंदुर नानी सतुसदुर, रा नीमी भी सतुस्यार; अगर आंदुर नान मात मान्सदुर, रा नीम्द भी मानस्यार.
लेकीन ईद सप्पा येनारा आंदुर नान हेसुर इन कारण नीम सांगुळ माळ्यार, यतिकी आंदुर नानी कळावाळा अक जानसालुर.
अगर ना ईला बरायदीन अदिक आंदुर से मातगोळी ईला माळायदीन, रा आंदुर पापी ईला ठहरूसयदुर; लेकीन ईग आंदरी पाप इन साटी येनु बहाना हैलेच.
जो नान से दुश्मनी ईटतान, आव नान आप्प से भी दुश्मनी ईटतान.
अगर ना आंदुर दा आंदुर क्याल्सा ईला माळायदीन जो अदिक याऊ माळीदील, रा आंदुर पापी ईला ठहरूसयदुर; लेकीन ईग रा आंदुर नानी अदिक नान आप्प येढ्ढु मुंदरी नोळदुर अदिक येढ्ढु से दुश्मनी माळदुर.
ईद इदुरसाटी आत कि अद वचन पुरा आगुल, जो आंदुर्द व्यवस्था दा लिख्सकु आद, ‘आंदुर नान से फालतु दुश्मनी माळदुर.’
लेकीन याग आव मदतगार बंदान, यारी ना नीम हाती आप्प उन दी टु कळाईन, मतलब सच्चाई अन आत्मा जो आप्प उन दी टु होळतान, रा आव नान गवाही कोट्टान;
अदिक नीव भी नान गवाह आईर यतिकी सुरूवात टु नान सांगुळ ईतीर.”
“ई मातगोळी ना नीम से इदुरसाटी अंदीन कि नीव ठोकर तिनबाळी.
आंदुर नीमी यहूदी लॉकुर्द सभागृहगोळ दा टु तेगु बुट्टार, लेकीन अद समय बंदाद, कि जो यावारा नीमी कोंद बुट्टान आव समस्यान कि ना परमेश्वर उन स्यावा माळतीन.
हिंग आंदुर इदुरसाटी माळ्यार कि आंदुर ना आप्प उक जानस्यार अदिक ना नानी जान्सतार.
लेकीन ई मातगोळी ना इदुरसाटी अंदीन, कि याग इंदुर समय बंदीत रा नीमी याद होट बंदीत कि ना नीम से पयले अच अंद बुटीदीन.” “ना सुरूवात टु नीम से ई मातगोळी इदुरसाटी अंदिदील यतिकी ना नीम सांगुळ ईरीन.
लेकीन ईग ना तान कळावाळा अन हात्‍ती होगतीन; अदिक नीम दा टु याऊ नान से केळालुन, कि ‘नी येल होगत्या.’”
लेकीन ना जो ई मातगोळी नीम से अंदीन, इदुरसाटी नीम मन शोक देल तुम्मेग्याद.
तरी ना नीम से खरा माताळतीन कि नांद होगोद नीम साटी वळ्लीद आद, यतिकी अगर ना होगतीदील रा आव सहायक नीम हात्‍ती बरतीदील; लेकीन अगर ना होगाईन, रा आऊक नीम हात्‍ती कळाईन.
आव बंदकु दुनिया अक पाप अदिक न्यायीपन अदिक न्याय इन बारा दा समझुस्यान.
पाप इन बारा दा इदुरसाटी कि आंदुर नान मा विश्वास माळालुर;
अदिक न्यायीपन अन बारा दा इदुरसाटी कि ना आप्प उन हात्‍ती होगतीन, अदिक नीव नानी बाक नोळतीदिल;
न्याय इन बारा दा इदुरसाटी कि दुनिया अन सरदार दोषी ठहरूस्कु आग्यान.
“नानी नीम से अदिक भी हापाळ सा मातगोळी अनोद आद, लेकीन ईगल्या नीव अवरी सहन माळ सकालीर.
लेकीन याग आव मतलब सच्चाई अन आत्मा बंदान, रा नीमी सप्पा सच्चाई अन हादी हेळ्यान, यतिकी आव तान दी टु ईला अंदान लेकीन जो येनारा केळ्यान अदा अंदान, अदिक बरावाळा मातगोळी नीमी हेळ्यान.
आव नांद महिमा माळ्यान, यतिकी आव नान मातगोळ दा टु हुळकु नीमी हेळ्यान.
जो येनारा आप्प उन आद, अद सप्पा नान हुन; इदुरसाटी ना अंदीन कि आव नान मातगोळ दा टु हुळकु नीमी हेळ्यान.
“घळी तीमुर दा नीव नानी नोळतीदिल, अदिक बाक घळी तीमुर दा का नानी नोळीर.”
आग आऊन येनारा चेलागोळ आपस दा अंदुर, “ईद येन हुन जो आव नाम से अनतान, ‘घळी तीमुर दा नीव नानी नोळतीदिल, अदिक बाक घळी तीमुर दा का नानी नोळीर?’ अदिक ईद ‘इदुरसाटी कि ना आप्प उन हात्‍ती होगतीन.’”
आग आंदुर अंदुर, “ईद ‘घळी तीमुर’ जो आव अनतान, येन मात आद? नाव जानसालेव कि आव येन अनतान.”
यीशु ईद जान्सकु कि आंदुर नान से केळोद चाहासतार, आंदुर से अंदुन, “येन नीव आपस दा नान ई मात इन बारा दा जाँच माळतीर, ‘घळी तीमुर दा नीव नानी नोळतीदिल, अदिक बाक घळी तीमुर दा का नानी नोळीर?’
ना नीम से खरा खरा अनतीन कि नीव वर्लीर अदिक दुख माळीर, लेकीन दुनिया खुशी माळीत; नीमी शोक आदीत, लेकीन नीम शोक खुशी दा बदलुसेदीत.
चिग्द हाळोद समय आर्त इक दुख आगतद, यतिकी आकिन दुख इन घळी होट बंदाद, लेकीन याग आक चिग्द उक जनम कोट बुळतार, रा ईद खुशी देल कि दुनिया दा ऊंद मंळसा पैदा आदुन, आ संकट इक बाक याद माळालुर.
अदा प्रकार नीमी भी ईग रा दुख आद, लेकीन ना नीम से बाक सिकाईन अदिक नीम मन खुशी देल तुम्मेदव; अदिक नीम खुशी याऊ नीम से कसु सकतीदिल.
आ दिशी नीव नान से येनु कोळतीदील. ना नीम से खरा खरा माताळतीन, अगर आप्प उन से येनारा बेळीर, रा आव नान हेसुर देल नीमी कोट्टान.
ईगासताका नीव नान हेसुर देल येनु बेळीदील; बेळीर रा नीमी सिक्‍कीत ताकी नीम खुशी पुरा आगेगुल.
“ना ई मातगोळी नीम से उदाहरणगोळ दा अंदीन, लेकीन अद समय बंदीत कि ना नीम से बाक उदाहरणगोळ दा अनतीदिल, लेकीन खुल्सकु नीमी आप्प उन बारा दा हेळाईन.
आ दिशी नीव नान हेसुर देल बेळीर; अदिक ना नीम से ईद अनालीन कि ना नीम साटी आप्प उन से विनती माळाईन;
यतिकी आप्प रा खुद अच नीव से प्यार ईटतान, इदुरसाटी कि नीव नान से प्यार ईटदीर अदिक ईद भी विश्वास माळदीर कि आप्प उन दी टु बंदीन.
ना आप्प उन दी टु दुनिया दा बंदीन; ना मात्‍त दुनिया अक बिटकु आप्प उन हात्‍ती होगतीन.”
आऊन चेलागोळ अंदुर, “नोळ, ईग रा नी खुल्सकु अनत्या, अदिक येनु उदाहरण अनाल.
ईग नाव जान्स कोंडेव कि नी सब येनारा जान्सत्या, अदिक इदुर जरवत हैलेच कि यावारा नीन से येनारा केळुल; इदुर देल नाव विश्वास माळतेव कि नी परमेश्वर उन दी टु बंद्या.”
ईद केळकु यीशु आंदुर से अंदुन, “येन नीव ईग विश्वास माळतीर?
नोळी, अद घळी बरतद बल्‍की होट बंदाद कि नीव सप्पा तितर बितर आगकु तान तान हादी हुळदीर, अदिक नानी आबना बिट बुट्टीर; तरी ना आबना ईला यतिकी आप्प नान सांगुळ आन.
ना ई मातगोळी नीम से इदुरसाटी अंदीन कि नीमी नान दा शांती सिकुल. दुनिया दा नीमी दुख आगतद, लेकीन हिम्मत ईटी, ना दुनिया अक जीत्स कोंडीन.”
यीशु ई मातगोळी अंदुन अदिक तान कण्णगोळी आकाश इन दी म्याकुच नेगुकु अंदुन, “हे आप्पा, अद घळी होट बंदाद; तान पार उन महिमा माळ कि पार भी नीन महिमा माळुल,
यतिकी नी आऊक सप्पा प्राणीगोळ मा अधिकार कोट्या, कि यारी नी आऊक कोट्या आ सप्पा अक आव अनन्त जीवन कोळुल.
अदिक अनन्त जीवन ईद आद कि आंदुर नीन ऊंद मात्र खरा परमेश्वर उक अदिक यीशु मसीह अक, यारी नी कळ्या, जानसुल.
जो क्याल्सा नी नानी माळली कोटीद, अदरी पुरा माळकु ना पृथ्वी मा नीन महिमा माळीन.
ईग हे आप्प, नी तान सांगुळ नान महिमा आ महिमा देल माळ जो दुनिया अन दुनिया से पयले, नांद नीन सांगुळ ईरोद.
“ना नीन हेसुर आ मंळसागोळ मा प्रगट माळीन यारी नी दुनिया दा टु नानी कोट्ट. आंदुर नीनोर ईरोर अदिक नी आंदरी नानी कोट्ट, अदिक आंदुर नीन वचन इक मान्स कोंडुर.
ईग आंदुर जान्स कोंडुर कि जो येनारा नी नानी कोट्या अद सप्पा नीन दी टु आद;
यतिकी जो वचन नी नानी कोट्ट, ना अवरी आंदुर हाती पोहचुस बुटीन; अदिक आंदुर अवरी ग्रहण माळदुर, अदिक खरा खरा जान्स कोंडुर कि ना नीन दी टु बंदीन, अदिक विश्वास माळ कोंडुर कि नी अच नानी कळ्या.
ना आंदुर साटी विनती माळतीन; दुनिया अन साटी विनती माळालीन लेकीन आंदुर्दा साटी यारी नी नानी कोट्या, यतिकी आंदुर नीनोर उर;
अदिक जो येनारा नांद आद अद सप्पा नींद हुन, अदिक जो नींद हुन अद नांद हुन, अदिक ईऊर देल नांद महिमा प्रगट आग्याद.
ना ईग दुनिया दा ईरतीदील, लेकीन इंदुर दुनिया दा ईत्‍तार, अदिक ना नीन हात्‍ती बरतीन. हे पवित्र आप्प, तान आ हेसुर देल जो नी नानी कोट्या, अऊर्द रक्षा माळ कि अव नाम घाई ऊंद आगुल.
याग ना आंदुर सांगुळ ईरीन, रा ना नीन अद हेसुर देल, जो नी नानी कोट्या अदुर्द रक्षा माळदीन. ना आंदुर्द सावधानी माळदीन, अदिक विनाश इन पार उक बिटकु आंदुर दा टु याऊ नाश आगीदील, इदुरसाटी कि जो पवित्रशास्त्र दा अंदकु आग्याद अद पुरा आगुल.
ईग ना नीन हात्‍ती बरतीन, अदिक ई मातगोळी दुनिया दा अनतीन, कि आंदुर नान खुशी तान दा पुरा आगुल.
ना नीन वचन आंदरी पोहचुस बुटीन; अदिक दुनिया आंदुर से दुश्मनी माळ्त, यतिकी ह्यांग ना दुनिया नव आल्लच, हांग अच आंदुर भी दुनिया नोर आल्लच.
ना ईद विनती माळालीन कि नी आंदरी दुनिया टु नेगु कोम; लेकीन ईद कि नी आंदरी आ दुष्ट टु ऊळ्सकु ईट.
ह्यांग ना दुनिया नव आल्लच, हांगा आंदुर भी दुनिया नोर आल्लच.
सच्चाई अन द्वारा आंदरी पवित्र माळ: नीन वचन सही आद.
ह्यांग नी नानी दुनिया दा कळुद, हांगा ना भी आंदरी दुनिया दा कळुदीन;
अदिक आंदुर साटी ना तान तान इक पवित्र माळतीन, ताकी आंदुर भी सही अन द्वारा पवित्र माळकु आगुल.
“ना सिर्फ इंदुर्दा साटी विनती माळालीन, लेकीन आंदुर साटी भी जो इंदुर वचन इन द्वारा नान मा विश्वास माळ्यार,
कि आंदुर सप्पा ऊंद आगुल; ह्यांग नी हे आप्प नान दा आय, अदिक ना नीन दा आईन, हांग अच आंदुर भी नाम दा आगुल, यार से दुनिया विश्वास माळुल कि नी अच नानी कळ्या.
अद महिमा जो नी नानी कोट्या ना आंदरी अद कोट्टीन, कि आंदुर हांग अच ऊंद आगुल ह्यांग कि नाव ऊंद आयेव,
ना आंदुर दा अदिक नी नान दा कि आंदुर सिद्ध आगकु ऊंद आगेगुल, अदिक दुनिया जानसुल कि नी अच नानी कळ्या, अदिक ह्यांग नी नान से प्यार ईट्द हांग अच आंदुर से प्यार ईट्द.
हे आप्प, ना चाहासतीन कि यारी नी नानी कोट्या, येल ना आईन अल आंदुर भी नान सांगुळ ईरूल, कि आंदुर नान आ महिमा अक नोळुल जो नी नानी कोट्या, यतिकी नी दुनिया अन उत्पत्ति से पयले नान से प्यार ईट्द.
हे न्यायी आप्प, दुनिया नानी जानसीदील, लेकीन ना नीनी जान्सदीन; अदिक इंदुर भी जान्सदुर कि नी अच नानी कळ्या.
ना नीन हेसुर आंदरी हेळदीन अदिक हेळ्त ईराइन कि जो प्यार नीनी नान से ईरोद अद आंदुर दा ईरूल, अदिक ना आंदुर दा ईरूल.”
यीशु ई मातगोळी अनकु तान चेलागोळ सांगुळ किद्रोन नाला अन आप्पाटी होदुन. अल ऊंद बेली ईरोद, यदुर्दा आव अदिक आऊन चेलागोळ होदुर.
आऊक हुळसुसावाळा यहूदा भी अद जागा जानसोन, यतिकी पयले हापाळ घन यीशु तान चेलागोळ सांगुळ अल होगीदुन.
आग यहूदा, सैनिकगोळ्द ऊंद दल इक अदिक प्रधान याजकगोळी अदिक फरीसीगोळ दी टु चौकीदारगोळी हुळकु, कंदीलगोळ, मशालगोळी अदिक हथियारगोळी हुळकु अल बंदुन.
आग यीशु, आ सप्पा मातगोळी जो आऊन मा बरावाळा ईरव जान्सकु, होट्टुन अदिक आंदुर से अंदुन, “यारी ढुंढ्सतीर?”
आंदुर आऊक उत्‍तर कोट्टुर, “यीशु नासरी अक.” यीशु आंदुर से अंदुन, “ना हुईन.” आऊक हुळसुसावाळा यहूदा भी आंदुर सांगुळ निदुरकु ईरोन.
आऊंद ईद अनतेला अच, “ना हुईन,” आंदुर हिंद सरकुसकु जागा मा बिदोदुर.
आग आव मात्‍त आंदुर से केळदुन, “नीव यारी ढुंढ्सतीर.” आंदुर अंदुर, “यीशु नासरी अक.”
यीशु उत्‍तर कोट्टुन, “ना रा नीम से अंद कोडींन कि ना हुईन, अगर नानी ढुंढ्सतीर रा इंदरी होगगोळी.”
ईद इदुरसाटी आत कि अद वचन पुरा आगुल जो आव अंदिदुन: “यारी नी नानी कोट्या आंदुर दा टु ना ऊंद इक भी खोऊसीदील.”
आग शमौन पतरस तलवार, जो आऊन हात्‍ती ईरोद, जेळदुन अदिक महायाजक उन दास मा नळ्सकु आऊन ऊमा किव हार्स बुटुन. आ दास उन हेसुर मलखुस ईरोद.
आग यीशु पतरस से अंदुन, “तान तलवार म्यान दा ईट. जो कटोरा आप्प नानी कोटान, येन ना अदरी कुडुतीदील?”
आग सैनिकगोळ अदिक आंदुर सूबेदार अदिक यहूदीगोळ चौकीदारगोळ यीशु उक हुळकु कट बुटुर,
अदिक पयले आऊक हन्ना अन हात्‍ती ओतुर, यतिकी आव आ वर्ष इन महायाजक कैफा अन मॉव ईरोन.
ईव आवा कैफा ईरोन, यार यहूदीगोळी सलाह कोटीदुन कि नाम लॉकुर साटी ऊंद मंळसा अन सायोद वळ्लीद आद.
शमौन पतरस अदिक ऊंद अन्य चेला भी यीशु उन हिंद आगेदुर. ईव चेला महायाजक उन जाना पयचाना ईरोन, इदुरसाटी आव यीशु उन सांगुळ महायाजक उन आंगुळ दा होदुन,
लेकीन पतरस व्हार्या दरवाजा मा निदुरकु ईत्‍तुन. आग आव दुसरा चेला जो महायाजक उन जान पयचान इनव ईरोन, व्हार्या होट्टुन अदिक चौकीदारगीत इन से अनकु पतरस उक बुळ्क तंदुन.
आ दासी जो चौकीदारगीत ईरोर, पतरस से अंदुर, “येनारा नी भी ई मंळसा अन चेलागोळ दा टु रा हैलेच?” आव अंदुन, ईला “ना आल्लच.”
दास अदिक चौकीदार सोळ इन कारण कॉरसा होत्‍ताकु निदुरकु बेक्‍की सेकसोर, अदिक पतरस भी आंदुर सांगुळ निदुरकु बेक्‍की सेकसोन.
आग महायाजक यीशु से आऊन चेलागोळ बारा दा अदिक आऊन उपदेश इन बारा दा जाँच माळदुन.
यीशु आऊक उत्‍तर कोट्टुन, “ना दुनिया अन सांगुळ खुल्सकु मातगोळी हेळदीन; ना सभागृहगोळ अदिक मंदिर दा, यल सप्पा यहूदी जमा आगतोगोर, सदा उपदेश माळदीन अदिक गुप्त दा येनु अंदिदील.
नी नान से येती केळत्या? केळावाळेर से केळ कि ना आंदुर से येन अंदीन. नोळ, आंदुर जान्सतार कि ना येन येन अंदीन.”
याग आव ईद अंदुन, रा चौकीदारगोळ दा टु ऊंद जो हात्‍ती निदुरकु ईरोन, यीशु उक क्याबरा बळकु अंदुन, “येन नी महायाजक उक ईत्‍ता प्रकार देल उत्‍तर कोळत्या?”
यीशु आऊक उत्‍तर कोट्टुन, “अगर ना बुरा अंदीन, रा आ बुराई अन गवाही कोळ; लेकीन अगर भला अंदीन, रा नानी येती बडुत्या?”
हन्ना आऊक कटकु कैफा महायाजक उन कळु बुटुन.
शमौन पतरस निदुरकु बेक्‍की सेकसोन. आग आंदुर आऊन से अंदुर, “येनारा नी भी रा आऊन चेलागोळ दा टु रा हैलेच?” आव इनकार माळकु अंदुन, “ना आल्लच.”
महायाजक उन दासगोळ दा टु ऊंद, जो परिवार दा टु ईरोन यार्द किव पतरस कोद बुटीदुन, अंदुन, “येन ना नीनी आऊन सांगुळ बेली दा ईला नोळीदिन?”
पतरस मात्‍त इनकार माळदुन, अदिक तुरन्त हुंज कुग्त.
आग आंदुर यीशु उक कैफा अन हात्‍ती टु किला अक ओतुर, अदिक व्हातुर इन समय ईरोद, लेकीन आंदुर खुद किला अन बुळ्क होगीदील ताकी अशुध्द आगबाळुल लेकीन फसह तिन सकुल.
आग पिलातुस आंदुर हात्‍ती व्हार्या होटकु बंदुन अदिक अंदुन, “नीव ई मंळसा मा याता मात इन आरोप हचतीर?”
आंदुर आऊक उत्‍तर कोट्टुर, “अगर आव कुकर्मी ईला ईरायदुन रा नाव आऊक नीन कय दा ईला कोळायदेव.”
पिलातुस आंदुर से अंदुन, “नीव अच ईऊक वोतकु तान व्यवस्था अन अनुसार आऊंद न्याय माळी.” यहूदीगोळ आऊन से अंदुर, “नामी अधिकार हैलेच कि यारदारा जीव ताकोंडेव.”
ईद इदुरसाटी आत कि यीशु उन अद मात पुरा आगुल जो आव ईद संकेत कोळाहोती अंदिदुन कि आऊंद मृत्यु ह्यांग आदीत.
आग पिलातुस मात्‍त किला अन बुळ्क होदुन, अदिक यीशु उक कारूकु आऊन से केळदुन, “येन नी यहूदीगोळ राजा हुय?”
यीशु उत्‍तर कोट्टुन, “येन नी ईद मात तान दी टु अनत्या या दुसरागोळ नान बारा दा नीन से ईद अंदार?”
पिलातुस उत्‍तर कोट्टुन, “येन ना यहूदी हुईन? अपमान अच जाती अदिक प्रधान याजकगोळ नीनी नान कय दा कोटार. नी येन माळ्या?”
यीशु उत्‍तर कोट्टुन, “नान राज्य ई दुनिया अन आल्लच; अगर नान राज्य ई दुनिया अन आगाईत, रा नान सेवकगोळ लळाई माळायदुर कि नानी यहूदीगोळ कय दा कोटकु आगबाळुल: लेकीन नान राज्य ईल ईद आल्लच.”
पिलातुस आऊन से अंदुन, “रा येन नी राजा हुय?” यीशु उत्‍तर कोट्टुन, “नी अनत्या कि ना राजा हुईन. ना इदुरसाटी पैदा आदीन अदिक इदुरसाटी दुनिया दा बंदीन कि सच्चाई इन गवाही कोळाईन. जो यावारा सच्चाई नव आन, आव नान आवाज केळतान.”
पिलातुस आऊन से अंदुन, “सही येन आद?” ईद अनकु आव मात्‍त यहूदीगोळ हात्‍ती होदुन अदिक आंदुर से अंदुन, “नानी रा आऊन दा येनु दोष सिक्‍कीदील.
लेकीन नीम्द ईद रीति आद कि ना फसह दा नीम्द साटी ऊंद मंळसा अक बिट बुळाईन. इदुरसाटी येन नीव चाहासतीर कि ना नीम साटी यहूदीगोळ राजा अक बिट बुळाईन?”
आग आंदुर मात्‍त चिल्ळासकु अंदुर, “ईऊक ईला, लेकीन नाम साटी बरअब्बा अक बिट बुळ.” अदिक बरअब्बा डाकू ईरोन.
इदुर मा पिलातुस यीशु उक क्वाळा बळसुसदुन.
सिपाहीगोळ मुळ्लगोळ मुकुट माळकु आऊन ताल्ला मा ईटदुर, अदिक जांभळा कलर इन कपळा हाकसुसदुर.
अदिक आऊन हात्‍ती खुशी देल बंद बंदकु अनली कुरतुर, “हे यहूदीगोळ राजा, प्रणाम!” अदिक आऊक क्याबरा भी बळदुर.
आग पिलातुस मात्‍त व्हार्या होटकु लॉकुर से अंदुन, “नोळी, ना आऊक नीम हात्‍ती मात्‍त व्हार्या तरतीन; ताकी नीव जान्सी कि आऊन दा नानी येनु भी दोष सिक्‍कीदील.”
आग यीशु मुळ्लगोळ मुकुट अदिक जांभळा कलर इन कपळा हाक्‍कु व्हार्या होट्टुन; अदिक पिलातुस आंदुर से अंदुन, “नोळी, ईव मंळसा!”
“याग प्रधान याजकगोळ अदिक चौकीदारगोळ आऊक नोळदुर, रा चिल्ळासकु अंदुर, आऊक क्रूस मा येर्स, क्रूस मा!” पिलातुस आंदुर से अंदुन, “नीव अच आऊक हुळकु क्रूस मा येरसी, यतिकी नानी आऊन दा येनु दोष सिक्‍कीदील.”
यहूदीगोळ आऊक उत्‍तर कोट्टुर, “नाम्द भी व्यवस्था आद अदिक आ व्यवस्था अन अनुसार आव कोंद बुळोद योग्य आन, यतिकी आव तान तान इक परमेश्वर उन पार माळदुन.”
याग पिलातुस ईद मात केळदुन रा अदिक भी अंजेदुन,
अदिक मात्‍त किला अन बुळ्क होदुन अदिक यीशु से अंदुन, “नी येलेव हुय?” लेकीन यीशु आऊक येनु भी उत्‍तर कोटीदील.
इदुर मा पिलातुस आऊन से अंदुन, “नान से येती माताळाल? येन नी जान्साल कि नीनी बिट बुळोद अधिकार नानी आद, अदिक नीनी क्रूस मा येरसोद भी अधिकार नानी आद.”
यीशु उत्‍तर कोट्टुन, “अगर नीनी म्याकुच टु कोटकु ईला आगाईत, रा नीन नान मा येनु अधिकार ईला ईराईत; इदुरसाटी याव नानी नीन कय दा हुळसुस्यान आऊन पाप यक्कुल आव.”
इदुर मा पिलातुस आऊक बिट बुळोद चाहासदुन, लेकीन यहूदीगोळ चिल्ळास चिल्ळासकु अंदुर, “अगर नी ईऊक बिटबुट्या, रा नीन भक्ति कैसर सरकार उन दी हैलेच. जो यावारा तान तान इक राजा माळतान आव कैसर सरकार इन सामना माळतान.”
ई मातगोळी केळकु पिलातुस यीशु उक व्हार्या तंदुन अदिक आ जागा कल्ल इन ऊंद चबूतरा ईरोद जो इब्रानी भाषा दा “गब्बता” कहलुसतद, अदिक अल न्याय आसन मा कुरतुन.
ईद फसह अन तयारी इन दिन ईरोद, अदिक सहावा घंटा अन लगभग ईरोद. आग आव यहूदीगोळ से अंदुन, “नोळी नीम राजा!”
लेकीन आंदुर चिल्ळासदुर, “ओय! ओय! आऊक क्रूस मा येर्स!” पिलातुस आंदुर से अंदुन, “येन ना नीम राजा अक क्रूस मा येरसाईन?” प्रधान याजकगोळ उत्‍तर कोट्टुर, “कैसर सरकार उक बिटकु नाम याऊ राजा हैलेच.”
आग पिलातुस यीशु उक आंदुर कय दा कोट बुटुन ताकी आव क्रूस मा येर्सकु आगुल. इदुरसाटी आंदुर आऊक तान कबजा दा माळदुर.
आग आंदुर यीशु उक ओतुर, अदिक आव तान क्रूस नेगुकु आ जागा ताका व्हार्या होदुन, जो “खोपळी इन जागा” अनकु आगतद अदिक इब्रानी भाषा दा “गुलगुता.”
अल आंदुर आऊक अदिक आऊन सांगुळ अदिक येढ्ढ मंळसागोळी क्रूस मा येर्सदुर, ऊंद इक इत्‍त अदिक ऊंद इक आत्‍त, अदिक न्याड्या दा यीशु उक.
पिलातुस ऊंद दोष चिट्ठी लिख्सकु क्रूस मा हच बुटुन, अदिक अदुर दा ईद लिख्सकु ईरोद, “यीशु नासरी, यहूदीगोळ राजा.”
ईद दोष चिट्ठी हापाळ सा यहूदीगोळ वाचुसदुर, “यतिकी अद जागा यल यीशु क्रूस मा येर्सकु आगीदुन नगर इन हाती ईरोद; अदिक चिट्ठी इब्रानी अदिक लतीनी अदिक ग्रीक भाषा दा लिख्सकु ईरोद.
आग यहूदीगोळ प्रधान याजकगोळ पिलातुस से अंदुर, ‘यहूदीगोळ राजा’ लिख्सबाळ लेकीन ईद कि ‘आव अंदुन’ ना यहूदीगोळ राजा हुईन.”
पिलातुस उत्‍तर कोट्टुन, “ना जो लिख्स बुटीन, अद लिख्स बुटीन.”
याग सैनिक यीशु उक क्रूस मा येर्स बुटुर, रा आऊन कपळा हुळकु नाक भाग माळदुर, हर सैनिक उन साटी ऊंद भाग, अदिक कुळता. भी ताकोंडुर, लेकीन कुळता. बिना होल्दकु म्याकुच टु ल्यालमा ताका बन्सकु ईरोद.
इदुरसाटी आंदुर आपस दा अंदुर, “नाव इदरी हरालेव, लेकीन इदुर मा चिट्ठी हाक्‍केव कि ईद यार्द आदीत.” ईद इदुरसाटी आत कि पवित्रशास्त्र दा जो लिख्सकु आद पुरा आगुल “आंदुर नान कपळा आपस दा वाट्स बुटुर अदिक नान कपळा मा चिट्ठी हाकदुर.”
इदुरसाटी सैनिकगोळ हिंग अच माळदुर. यीशु उन क्रूस इन हाती आऊन मोय, अदिक आऊन मोय इन आकतींग, क्लोपास उन हिंग्स मरियम, अदिक मरियम मगदलीनी निदुरकु ईरोर.
याग यीशु तान मोय, अदिक आ चेला अक यार से आव प्यार ईटतोगोन हात्‍ती निदुरकु नोळदुन रा तान मोय से अंदुन, “हे आर्त, नोळ, ईव नीन पार हुन.”
आग आव चेला से अंदुन, “ईक नीन मोय उर.” अदिक अदा समय टु आव चेला आकी तान मान्या ओतुन.
इदुर बाद्दा यीशु ईद जान्सकु कि ईग सप्पा येनारा पुरा आगेग्याद, इदुरसाटी कि पवित्रशास्त्र दा जो अंदकु आगीत अद पुरा आगुल, अंदुन, “ना प्यासा आईन.”
अल हुळ्लग अंगुर इन रास्सा देल तुमकु ऊंद बरतन ईटकु ईरोद, इदुरसाटी आंदुर सिरका दा नेनाक्द ऊंद स्पंज इक हिस्सप इन डगालगोळ मा ईटदुर अदिक म्याकुच नेगुकु, आऊन बाय इक हचदुर.
याग यीशु अद सिरका हुळदुन अदिक अंदुन, “पुरा आत.” अदिक ताल्ला ल्यालमा माळकु जीव बिट बुटुन.
इदुरसाटी कि अद तयारी अन दिन ईरोद यहूदीगोळ पिलातुस से विनती माळदुर कि आंदुर कालगोळी मुर्दकु आगुल अदिक आंदुर ईळ्सकु आगुल, ताकी आराम इन दिशी आंदुर क्रूस मा ईरबाळुल, यतिकी अद आराम इन दिन धोळ्द दिन ईरोद.
इदुरसाटी सैनिकगोळ बंदकु आ मंळसागोळ दा टु पयला मंळसा अन कालगोळी मुरदुर आग दुसरा अन भी, जो यीशु उन सांगुळ क्रूस मा येर्सकु आगीदुर;
लेकीन यीशु उन हात्‍ती बंदकु नोळदुर कि आव सोतोग्यान, रा आऊन कालगोळी मुरदीदील.
लेकीन सैनिकगोळ दा टु ऊंद सैनिक बरची देल आऊंद हतोरी दा छेद माळदुन, अदिक अदुर दा टु तुरन्त खुन अदिक नीर होळ्त.
याव ईद नोळदुन, आव गवाही कोटान, अदिक आऊन गवाही खरा आद; अदिक आव जान्सतान कि आव सही अनतान कि नीव भी विश्वास माळी.
ई मातगोळ इदुरसाटी आदव कि पवित्रशास्त्र दा जो अनकु आगीत अद पुरा आगुल, “आऊंद यातोदु येलु मुरूकु आगतीदील.”
मात्‍त ऊंद अदिक शास्त्र दा ईद लिख्सकु आद, “यारी आंदुर छेद माळ्यार, अदुर मा आंदुर नजर हाक्यार.”
ई मातगोळ बाद्दा अरिमतिया अन यूसुफ जो यीशु उन चेला ईरोन, लेकीन यहूदीगोळ अंज्क देल ई मात इक होचकु ईटतोगोन, पिलातुस से विनती माळदुन कि येन आव यीशु उन लाश ओय सकतान. पिलातुस आऊन विनती केळदुन, अदिक आव बंदकु आऊन लाश ओतुन.
नीकुदेमुस भी, जो यीशु उन हात्‍ती ईळ्लकी होगीदुन, पचास सेर इन लगभग मिलुस्द अत्‍तर अदिक एलवा तंदुन.
आग आंदुर यीशु उन लाश ताकोंडुर, अदिक यहूदीगोळ नळसोद रीति अन अनुसार आऊक सुगन्ध द्रव इन सांगुळ मलमल इन चद्दर दा गुंळ्सदुन.
आ जागा मा यल यीशु क्रूस मा येर्सकु आगीदुन, ऊंद बेली ईरोद, अदिक आ बेली दा ऊंद व्हाशोद कब्र ईरोद यल यागलु यारदु लाश ईटकु ईला आगीत.
इदुरसाटी यहूदीगोळ तयारी अन दिन इन कारण आंदुर यीशु उक अदुर दा ईटदुर, यतिकी अद कब्र हाती ईरोद.
हप्ता अन पयला दिशी मरियम मगदलीनी व्हातर्या का अंधार ईरतेला अच कब्र मा बंदुर, अदिक कल्ल इक कब्र मा टु हटुस्कु नोळदुर.
आग आक ओळतेला होदुर अदिक शमौन पतरस अदिक आ दुसरा चेला अन हात्‍ती यार से यीशु प्यार ईटतोगोन, बंदकु अंदुर, “आंदुर प्रभु उक कब्र दा टु तेगुकु ओतुर, अदिक नाव जानसालेव कि आऊक येल ईट बुटार.”
आग पतरस अदिक आव दुसरा चेला होटकु कब्र अन दी होदुर.
आंदुर येढ्ढु मुंदुर सांगुळ सांगुळ ओळोर, लेकीन दुसरा चेला पतरस से मुंद वाळुसकु कब्र मा पयले पोहचुसदुन;
अदिक बांगकु कफन इन कपळा बिदकु नोळदुन, तरी आव बुळ्क होगीदील.
आग शमौन पतरस आऊन हिंद हिंद पोहचुसदुन, अदिक कब्र अन बुळ्क होदुन अदिक कफन इन कपळा बिदकु नोळदुन;
अदिक अद गमछा जो आऊन ताल्ला अक कटकु ईरोद, कफन इन कपळागोळ सांगुळ बिदकु ईला ईरोद, लेकीन अलग ऊंद जागा दा लपटुसकु ईटकु नोळदुन.
आग दुसरा चेला भी जो कब्र मा पयले पोहचुसीदुन, बुळ्क होदुन अदिक नोळकु विश्वास माळदुन.
आंदुर रा ईगासताका पवित्रशास्त्र अन अद मात ईला समसीदुर कि आऊक सोत्‍तुर दा टु जित्‍ता आगोद बिद्दीत.
आग ई चेलागोळ तान मान्नी होटोदुर.
लेकीन मरियम वर्लतेला कब्र अन हात्‍ती अच व्हार्या निदुरकु ईत्‍तुर, अदिक वर्ल्त वर्ल्त कब्र अन दी बांगकु,
येढ्ढ स्वर्गदूतगोळ इक बिळेव कपळा हाक्‍कु ऊंद इक ताल्ला अन दी अदिक दुसरा अक काल इन दी कुर्तकु नोळदुर, यल यीशु उन लाश ईटकु आगीत.
आंदुर आकिन से अंदुर, “हे नारी, नी येती वर्लत्या?” आक आंदुर से अंदुर, “आंदुर नान प्रभु उक नेगुकु ओतुर अदिक ना जानसालीन कि आऊक येल ईट्यार.”
ईद अनकु आक हिंद नोळदुर अदिक यीशु उक निदुरकु नोळदुर, लेकीन पहचानसीदील कि ईव यीशु हुन.
यीशु आकिन से अंदुन, “हे नारी, नी येती वर्लत्या? यारी ढुंढ्सत्या?” आक माली सम्सकु आऊन से अंदुर, “हे महाराज, अगर नी आऊक नेगु कोंड्या रा नानी हेळ कि आऊक येल ईट्या, अदिक ना आऊक ओयाईन.”
यीशु आकिन से अंदुन, “मरियम!” आक हिंद नोळकु आऊन से इब्रानी भाषा दा अंदुर, “रब्बूनी!” मतलब “हे गुरु.”
यीशु आकिन से अंदुन, “नानी मुटबाळ, यतिकी ना ईगासताका आप्प उन हात्‍ती म्याकुच होगली आईन, लेकीन नान वार्टुर हात्‍ती होगकु आंदुर से अंद बुळ, कि ना तान आप्प अदिक नीम आप्प, अदिक तान परमेश्वर अदिक नीम परमेश्वर उन हात्‍ती म्याकुच होगतीन.”
मरियम मगदलीनी होगकु चेलागोळी हेळदुर, “ना प्रभु उक नोळदीन, अदिक आव नान से ई मातगोळी अंदुन.”
अदा दिशी जो हप्ता अन पयला दिन ईरोद, द्यावगा अन होती याग अलेव दरवाजा येल चेलागोळ ईरोर, यहूदीगोळ अंज्क इन मारा देल बंद ईरव, आग यीशु बंदुन अदिक आंदुर न्याड्या दा निदुरकु आंदुर से अंदुन, “नीमी शांती सिकुल.”
अदिक ईद अनकु आव तान कय अदिक तान हतोरी आंदरी तोर्सदुन. आग चेलागोळ प्रभु उक नोळकु खुश आदुर.
यीशु आंदुर से मात्‍त अंदुन, “नीमी शांती सिकुल; ह्यांग आप्प नानी कळ्यान, हांग अच ना भी नीमी कळुतीन.”
ईद अनकु आव आंदुर मा ऊरदुन अदिक आंदुर से अंदुन, “पवित्र आत्मा हुडी.
यार पाप नीव माफ माळी, अव आंदुर साटी माफ माळकु आग्याव; यार नीव ईटी, अव ईटकु आग्याव.”
लेकीन हन्नेळ दा टु ऊंद, मतलब थोमा जो दिदुमुस कहलुस्तान, याग यीशु बंदुन रा आंदुर सांगुळ ईला ईरोन.
याग अन्य चेलागोळ आऊन से अनली कुरतुर, “नाव प्रभु उक नोळेव,” आग आव आंदुर से अंदुन, “यागासताका ना आऊन कयगोळ दा खिल्लागोळ छेद नोळ कोमालीन, अदिक खिल्लागोळ छेद दा तान बेळ्ल हाक्‍क कोमालीन, अदिक आऊन हतोरी दा तान कय हाक्‍क कोमालीन, आगासताका ना विश्वास माळतीदील.”
येठ्ठ दिन इन बाद्दा आऊन चेलागोळ मात्‍त मान्ना अन बुळ्क ईरोर, अदिक थोमा आंदुर सांगुळ ईरोन; अदिक दरवाजा बंद ईरव, आग यीशु बंदुन अदिक आंदुर बीच दा निदुरकु अंदुन, “नीमी शांती सिकुल.”
आग आव थोमा से अंदुन, “तान बेळ्ल ईल तनकु नान कयगोळी नोळ अदिक तान कय तनकु नान कुसी दा हाक्‍क, अदिक अविश्वासी ईला लेकीन विश्वासी आग.”
ईद केळकु थोमा उत्‍तर कोट्टुन, “हे नान प्रभु, हे नान परमेश्वर!”
यीशु आऊन से अंदुन, “नी नानी नोळ्या, येन इदुरसाटी विश्वास माळ्द? धन्य आंदुर आर यार बिना नोळ्द विश्वास माळदुर.”
यीशु अदिक भी हापाळ सा चमत्कार चेलागोळ मुंद तोर्सदुन, जो ई किताब दा लिख्सकु आगीदील;
लेकीन ईव इदुरसाटी लिख्सकु आदव कि नीव विश्वास माळी कि यीशु अच परमेश्वर उन पार मसीह हुन, अदिक विश्वास माळी कि आऊन हेसुर देल जीवन सिक्‍कुल.
ई मातगोळ बाद्दा यीशु तान तान इक तिबिरियास झील इन किनारा चेलागोळ मा प्रगट माळदुन, अदिक ई रीति देल प्रगट माळदुन:
शमौन पतरस, अदिक थोमा जो दिदुमुस कहलुस्तान, अदिक गलील इन काना नगर इन नतनएल, अदिक जब्दी अन पार, अदिक आऊन चेलागोळ दा टु येढ्ढ मुंदुर जमा ईरोर.
शमौन पतरस आंदुर से अंदुन, “ना मेन हुडुली होगेतीन.” आंदुर आऊन से अंदुर, “नाव भी नीन सांगुळ बरतेव.” इदुरसाटी आंदुर होटकु ड्वांगा मा येरदुर, लेकीन आ ईळ्लकी येनु हुळदीदील.
व्हातुर आगतेला अच यीशु किनारा मा बंदकु निदुरदुन; तरी चेलागोळ पहचानसीदील कि ईव यीशु हुन.
आग यीशु आंदुर से अंदुन, “हे चिकोरगोळा, येन नीम हात्‍ती येनारा मेनगोळ आव?” आंदुर उत्‍तर कोट्टुर, “ईला.”
आव आंदुर से अंदुन, “ड्वांगा अन ऊमा कय इन दी जार हाक्‍की रा सिक्‍केव.” इदुरसाटी आंदुर जार हाकदुर, अदिक सप्पा मेनगोळ बहुतायत इन कारण अदरी जेडु सकिदील.
आग आ चेला यार से यीशु प्यार ईटतोगोन, पतरस से अंदुन, “ईव रा प्रभु हुन!” शमौन पतरस ईद केळकु कि आव प्रभु हुन, नेळु मा गमछा कसुसदुन, यतिकी आव बिना कपळा नव ईरोन, अदिक झील दा हारेदुन.
लेकीन दुसरा चेलागोळ ड्वांगा मा मेनगोळ देल तुमकु जार जेडुतेला बंदुर, यतिकी आंदुर किनारा टु यक्कुल दुर ईला ईरोर, लेकीन येनारा येढ्ढ सौ कय मा ईरोर.
याग आंदुर किनारा मा ईळदुर, रा आंदुर कॉरसा अन बेक्‍की अदिक अदुर मा मेन ईटकु, अदिक रोट्टी नोळदुर.
यीशु आंदुर से अंदुन, “जो मेनगोळी नीव ईगल्या हुळदीर, अऊर दा टु येनारा तरी.”
रा शमौन पतरस ड्वांगा मा येरकु ऊंद सौ तिरूपन धोड्डेव मेनगोळ देल तुमकु जार किनारा मा जेळदुन, अदिक ईस मेनगोळ ईत्‍तुर मा भी जार हरदीदील.
यीशु आंदुर से अंदुन, “बरी, भोजन माळी.” चेलागोळ दा टु यारूकु साहस आगीदील कि आऊन से केळुल, “नी याव हुय?” यतिकी आंदुर जानसोर कि ईव प्रभु अच हुन.
यीशु बंदुन अदिक रोट्टी हुळकु आंदरी कोट्टुन, अदिक हांग अच मेन भी.
ईद तिसरा बार हुन कि यीशु सोत्‍तुर दा टु जित्‍ता आगदुर बाद्दा चेलागोळी कांळ्सदुन.
भोजन माळदुर बाद्दा यीशु शमौन पतरस से अंदुन, “हे शमौन, यूहन्ना अन पार, येन नी इंदुर से वाळुसकु नान से प्यार ईटत्या?” आव आऊन से अंदुन, “हव, प्रभु; नी रा जान्सत्या कि ना नीन से प्यार ईटतीन.” आव आऊन से अंदुन, “नान म्यांडा अन पाड्डागोळी आळ्स.”
आव मात्‍त दुसरा घन आऊन से अंदुन, “हे शमौन, यूहन्ना अन पार, येन नी नान से प्यार ईटत्या?” आव आऊन से अंदुन, “हव, प्रभु; नी रा जान्सत्या कि ना नीन से प्यार ईटतीन.” आव आऊन से अंदुन, “नान म्यांडागोळ रखवाली माळ.”
आव तिसरा घन आऊन से अंदुन, “हे शमौन, यूहन्ना अन पार, येन नी नान से प्यार ईटत्या?” पतरस उदास आदुन कि यीशु आऊन से तिसरा घन अंदुन, “येन नी नान से प्यार ईटत्या?” अदिक आऊन से अंदुन, “हे प्रभु, नी रा सप्पा येनारा जान्सत्या; नी ईद जान्सत्या कि ना नीन से प्यार ईटतीन.” यीशु आऊन से अंदुन, “नान म्यांडागोळी आळ्स.
ना नीन से सही सही अनतीन, याग नी हारोदव ईर्या रा तान नेळु कटकु येल चाहस्या अल टेटाळ्या; लेकीन नी याग हाळाबाट आद्या रा तान कय फैलुस्या, अदिक दुसरा नीन नेळु कटकु येल नी चाहासतीदील अल नीनी वोतान.”
आव ई मातगोळ देल इशारा कोट्टुन कि पतरस ह्यांग मृत्यु देल परमेश्वर उन महिमा माळ्यान. अदिक आग आव आऊन से अंदुन, “नान हिंद आगेग.”
पतरस पलटुस्कु आ चेला अक हिंद बरतेला नोळदुन, यार से यीशु प्यार ईटतोगोन, अदिक याव भोजन इन समय आऊन याद्दा अन दी बांगकु केळीदुन, “हे प्रभु, नीनी हुळसुसावाळा याव हुन?”
आऊक नोळकु पतरस यीशु से अंदुन, “हे प्रभु, ईऊंद येन हाल आदीत?”
यीशु आऊन से अंदुन, “अगर ना चाहासाईन कि आव नान बरासताका रूक्सकु ईरूल, रा नीनी इदुर से येन? नी नान हिंद आगेग.”
इदुरसाटी वार्टुर दा ईद मात फैलुसेत कि आव चेला सायतीदील, तरी यीशु आऊन से ईद अंदिदील कि आव सायतीदील, लेकीन ईद कि “अगर ना चाहासाईन कि आव नान बरासताका रूक्सकु ईरूल, रा नीनी इदुर से येन?”
ईव आवा चेला हुन जो ई मातगोळ गवाही कोळतान अदिक याव ई मातगोळी लिखस्यान, अदिक नाव जान्सतेव कि आऊन गवाही खरा आद.
अदिक भी हापाळ सा क्याल्सा आव, जो यीशु माळदुन; अगर अव ऊंद ऊंद माळकु लिख्सकु आगायदव, रा ना सम्सतीन कि किताबगोळ जो लिख्सकु आगायदव अव दुनिया दा भी ईला समुसयदव.
हे प्रिय, थियुफिलुस: ना पयला किताब आ सप्पा मातगोळ्द बारा दा लिख्सीन जो यीशु सुरूवात टु माळतेला अदिक कल्सतेला ईत्‍तुन
आ दिशी ताका यागासताका आव आ प्रेरितगोळी यारी आव नीवळुसिदुन पवित्र आत्मा अन्द द्वारा आग्या कोटकु म्याकुच नेगुकु आगीदील, निर्देश कोळतेला ईत्‍तुन
आव सोत्‍तुर बाद्दा हापाळ सा पक्‍का प्रमाणगोळ देल तान-तान इक आंदरी जित्‍ता तोर्सदुन, अदिक चालीस दिन ताका आव आंदरी कांळ्सतेला ईत्‍तुन, अदिक परमेश्वर उन राज्य अन्द मातगोळी हेळतेला ईत्‍तुन.
अदिक आंदुर से सीक्‍कु आंदरी आग्या कोट्टुन, “यरूशलेम इक बिळबाळी, लेकीन आप्प उन आ वादा अन्द पुरा आगोद हादी कायतेला ईरी, यार्द बारा दा ना नीमी हेळीदिन.
यतिकी बपतिस्मा कोळावाळा यूहन्ना रा नीर दा बपतिस्मा कोटान लेकीन थ्वाळासा दिनगोळ्द बाद्दा नीव पवित्र आत्मा देल बपतिस्मा ताकोंडीर.”
इदुरसाटी आंदुर जमा आगकु आऊन से केळदुर, “हे प्रभु, येन नी ईदा समय इस्त्राएल इक राज्य मात्‍त वापस माळ कोंड्या?”
यीशु आंदुर से अंदुन, “आ समयगोळी या कालगोळी जानसोद, यारी आप्प तांद अच अधिकार दा ईट्यान, नीम्द क्याल्सा आलच.
लेकीन याग पवित्र आत्मा नीम मा बंदीत आग नीमी सामर्थ्य सिक्‍कीत; अदिक यरूशलेम अदिक पुरा यहूदिया अदिक सामरीया दा, अदिक पृथ्वी इन आखरी ताका नान गवाह ईत्‍तार.”
ईद अनकु आव आंदुर नोळ्त-नोळ्त अच म्याकुच नेगुकु आदुन, अदिक आकाश इन ढग आऊक आंदुर कण्णगोळ देल होच बुळ्त.
यीशु उन होगाहोती याग आंदुर आकाश दी तार हचकु नोळोर, रा नोळी, येढ्ढ मंळसागोळ बिळेव चमकदार कपळा हाक्‍कु आंदुर हात्‍ती बंदकु निदुरदुर,
अदिक आंदुर से अंदुर, “हे गलीली लॉकुरा, नीव येती निदुरकु आकाश दी नोळेतीर? ईवा यीशु, जो नीम हात्‍ती टु स्वर्ग मा नेगुकु आदुन, याता रीति देल नीव आऊक स्वर्ग इक होग्त नोळदीर अदा रीति देल आव मात्‍त बंदान.”
आग प्रेरित जैतून हेसुर इन पहाळी टु ईळदुर जो यरूशलेम नगर इन हात्‍ती आरधा कोश इन दुरी मा आद, यरूशलेम इक मात्‍त वापस बंदुर.
याग आंदुर अल पोहचुसदुर रा आ म्याकुच इन कमरा दा होदुर, यल पतरस अदिक यूहन्ना अदिक याकूब अदिक अन्द्रियास अदिक फिलिप्पुस अदिक थोमा अदिक बरतुल्‍मै अदिक मत्ती अदिक हलफई नव पार याकूब अदिक द्याश भक्त शमौन अदिक याकूब उन पार यहूदा ईरतोगोर.
ई सप्पा मुंदुर हापाळ आर्तेर अदिक यीशु उन मोय मरियम अदिक आ वार्टुर सांगुळ ऊंद मन अदिक जमा आगकु प्रार्थना दा हतकु ईत्‍तुर.
अवा दिनगोळ दा पतरस, विश्वासी वार्टुर बीच दा जो ऊंद सौ ईप्पत मंळसागोळ लगभग ईरोर, निदुरकु अनली कुरतुन,
“हे नान वार्टुरा,” यीशु अक बंदी माळावाळेर अगुवा यहूदा अन बारा दा पवित्रशास्त्र अन अद लेख यारी दाऊद उन बाय देल पवित्र आत्मा हापाळ पयले अच अंद बुटीत, अदुर पुरा आगोद जरूरी ईरोद.
यतिकी यहूदा रा नाम दा टु ऊंद ईरोन, अदिक ई क्याल्सा दा सहभागी आगोर साटी आऊक निवळुस्कु आगीत.
आव अन्याय इन कमाई देल ऊंद केई कोंड कोंडुन, अदिक ताल्ला अन्द भार देल बिद्दुन अदिक आऊन व्हाट्टा वळदोत अदिक आऊन कळ्लपच्चीगोळ होटकु बिदोदव.
ई मात इक यरूशलेम ईनोर सप्पा ईरावाळेर अर्त कोंडुर, ईल ताका कि आ केई इन हेसुर आंदुर भाषा दा हकलदमा, मतलब “खुन इन केई” बिदोत.
“भजन संहिता अन्द किताब दा लिख्सकु आद,” आऊन मान्ना बरबाद आगेदीत; अदिक अदुर दा यारू ईरबाळी. अदिक आऊन पद यावारा दुसरा ताकोम कोमुल.
इदुरसाटी यास दिन ताका प्रभु यीशु नाम सांगुळ होग्त बर्त ईत्‍तुन, मतलब यूहन्ना अन्द बपतिस्मा टु हुडुकु आऊन नाम हात्‍ती टु नेगासताका जो लॉकुर बराबर नाम सांगुळ ईत्‍तुर,
उचित आद कि आंदुर दा टु ऊंद मंळसा नाम सांगुळ प्रभु अन्द जित्‍ता आगोद गवाह आगेगुल.
आग आंदुर येढ्ढ मुंदुर इक निदरूसदुर, ऊंद यूसुफ उक यार इक बरसब्बा अंदकु आगतद, आऊन दुसरा हेसुर यूस्तुस आद, दुसरा मत्तियाह अक,
अदिक ईद प्रार्थना माळदुर, “हे प्रभु, नी जो सप्पा मुंदुर्द मन अरूत्या, ईद प्रगट माळ कि ई येढ्ढु मुंदुर दा टु नी यार इक नीवळुस्या,
ताकी आव ई सेवकाई अदिक प्रेरित पद इन जागा ग्रहण माळुल, यदरी यहूदा बिटकु तान जागा अक होटोदुन.”
आग आंदुर तान साटी चिट्ठी गोळ हाकदुर, अदिक चिट्ठी मत्तियाह अन्द हेसुर देल होळ्त. इदुरसाटी आव आ हनुन प्रेरितगोळ्द सांगुळ आळुकु आदुन.
याग पिन्तेकुस्त उन दिन बंदव, “मतलब फसह अन हाब्ब खतम आगतद आग टु पचासवा दिन” बत्‍त, रा आंदुर सप्पा विश्वासी ऊंद जागा मा जमा ईरोर.
अचानक आकाश दी टु धोळ्द आंधी घाई सनसनाहट इन शब्द केळ बत्‍त, अदिक आ शब्द देल सप्पा मान्ना यल आंदुर सप्पा मुंदुर कुर्तकु ईरोर, तुम्मेत.
अदिक आंदरी बेक्‍की इन घाई ल्यालग्या हरूतेला अदिक फैलुसतेला कांळ्सत अदिक आंदुर दा टु हर ऊंद मंळसा मा बंदकु रूकसेत.
आंदुर सप्पा मुंदुर पवित्र आत्मा देल तुम्मेदुर, अदिक या प्रकार देल आत्मा आंदरी माताळोद सामर्थ्य कोळ्त, आंदुर अलग-अलग भाषा दा माताळली कुरतुर.
आकाश इन ल्यालमा नोर सप्पा द्याशगोळ दा टु बरावाळेर अलग-अलग प्रकार इन भाषा माताळावाळेर यहूदी भक्त आ समय यरूशलेम दा ईरतोगोर.
याग ईद शब्द आत रा हापाळ भीळ हत्‍तेत अदिक लॉकुर चकित आगेदुर, यतिकी हर ऊंद मंळसा अक ईदा केळ बरतोगोद कि ईंदुर नांद अच मात दा माताळेत्यार.
आंदुर सप्पा मुंदुर चकित अदिक अचम्भित आगकु अनली कुरतुर, “नोळी, ईंदुर जो माताळेत्यार येन सप्पा गलीली आल्लच?
रा बाक येती नाम दा टु हर ऊंद मंळसा तान-तान जनम भूमी इन भाषा केळतान?
नाव जो पारथी अदिक मेदी अदिक एलामी अदिक मेसोपोटामिया अदिक यहूदिया अदिक कप्पदूकिया अदिक पुन्तुस अदिक आसिया,
अदिक फ्रूगिया अदिक पंफूलिया अदिक मिस्त्र अदिक लीबिया द्याश जो कुरेन इन आसपास आद, ई सप्पा द्याश इनोर ईरावाळेर अदिक रोमी प्रवासी,
मतलब यहूदी अदिक यहूदी मत धारण माळावाळेर, क्रेती अदिक अरबी भी आर, लेकीन तान-तान भाषा दा आंदुर से परमेश्वर उन धोळ्द-धोळ्द क्याल्सागोळ्द चर्चा केळतार.”
अदिक आंदुर सप्पा मुंदुर चकित आदुर अदिक घबरूसकु आबुर दाबुर से अनली कुरतुर, “ईद येन आगेत्याद?”
लेकीन दुसरा लॉकुर मज्याक माळकु अंदुर, “आंदुर रा कुडुकु नशा दा चूर आर.”
आग पतरस आ हनुन प्रेरितगोळ्द सांगुळ निदुरदुन अदिक धोळ्द शब्द दा अनली कुरतुन, “हे यहूदी अदिक हे यरूशलेम इनोर सप्पा ईरावाळेर लॉकुरा, ईद अर्त कोमी अदिक किव हचकु नान मातगोळ केळी.
ह्यांग नीव समसेतिर; ई लॉकुर नशा दा हैलेच, यतिकी ईगल्या रा व्हातुर ईनव ऊंम्बत अच मुरदाव.
लेकीन ईद अद मात हुन, जो परमेश्वर उन दी टु बातणी तरावाळा योएल उन द्वारा अंदकु आगीत”
परमेश्वर अनतान: कि आखरी इन दिनगोळ दा हिंग आदीत कि ना तान आत्मा सप्पा मंळसा जाती मा हाक्‍काईन. अदिक नीम पारगोळ अदिक पोरगोळ परमेश्वर उन दी टु बातणी कोट्टार, अदिक नीम हारोदोर मंळसागोळ दर्शन नोळ्यार, अदिक नीम स्याणागोळ कान्सा नोळ्यार.
ना तान दासगोळ अदिक तान दासीगोळ मा भी आ दिनगोळ दा तान आत्मा दा टु हाक्‍काईन, अदिक आंदुर परमेश्वर उन दी टु बातणी कोट्टार.
अदिक ना म्याकुच आकाश मा अदभुत क्याल्सा अदिक ल्यालमा पृथ्वी मा चमत्कारगोळी तोर्साईन, मतलब खुन अदिक बेक्‍की अदिक धुंगा अन्द बादल तोरसाईन.
प्रभु उन महान अदिक तेजस्वी दिन इन बरोर से पयले सुर्य करीद अदिक चंद्र खुन घाई क्याचांद आगेदीत.
अदिक जो यावारा परमेश्वर उन हेसुर देल प्रार्थना माळ्यान, आऊन उद्धार आदीत.
हे इस्त्राएलगोळा, ई मातगोळी केळी: यीशु नासरी ऊंद मंळसा ईरोन यार्द परमेश्वर उन दी टु आगोद प्रमाण आ सामर्थ्य अन्द क्याल्सागोळ अदिक आश्चर्य अन्द क्याल्सागोळ अदिक चमत्कारगोळ देल प्रगट आद, जो परमेश्वर नीम न्याड्या आऊन द्वारा माळकु तोरस्यान यदरी नीव खुद अच अरूतीर.
अदिक नीव आवा यीशु उक, जो परमेश्वर उन ठहरूस्द योजना अदिक पूर्व ग्यान इन अनुसार हुळसुसकु आदुन, नीव अन्यायीगोळ्द कय देल क्रूस मा येरसुसकु कोंद बुट्टीर.
लेकीन आऊका परमेश्वर मृत्यु उन बंधन दा टु बिळ्सकु जित्‍ता माळदुन; यतिकी ईद अशक्य ईरोद कि यीशु परमेश्वर उन वश दा ईरायदुन.
यतिकी दाऊद आऊन बारा दा अनतान, ना परमेश्वर उक हमेशा तान मुंद नोळतेला ईत्‍तीन: यतिकी आव नांद ऊम्मा कय दी आन, कि नान मनोबल कम आगेगबाळुल.
ईदा कारण नान मन खुश आत, अदिक नान ल्यालग्या मग्न आत; उलटा नान मय इक भी आशा देल आराम सिक्‍कीत.
यतिकी नी नान जीव इक मृत्यु अन दुनिया दा बिळतीदील; अदिक ना तान पवित्र जनगोळी कब्रगोळ दा हुळु गोट्या.
नी नानी जीवन इन हादी हेळ्या; नी नानी तान दर्शन इन द्वारा खुशी देल तुम बुट्या.
हे वार्टुरा, ना नाम पुर्वज दाऊद उन बारा दा नीम से हिम्मत देल अन सकतीन कि आव रा सोतोदुन अदिक नळ्सकु भी आदुन लेकीन आऊन कब्र ईंद भी नाम अल उपस्थित आद.
यतिकी आव परमेश्वर उन दी टु बातणी तरावाळा ईरोन, आव जानसोन कि परमेश्वर नान से हिंग किर्‍या तिंदान कि ना नींद वंश दा टु ऊंद मंळसा अक नीन सिंहासन मा कुरसाईन;
आव आगावाळा मात इक पयले टु अच नोळकु मसीह अन्द जित्‍ता आगोद बारा दा भविष्यवाणी माळदुन कि ना रा आऊन जीव मृत्यु अन्द दुनिया दा बिटकु आदीत अदिक ना आऊन मय हुळतित.
ईवा यीशु उक परमेश्वर सोत्‍तुर दा टु जित्‍ता माळदुन, यार्द नाव सप्पा मुंदुर गवाह आयेव.
ई प्रकार आव नेगुकु आदुन अदिक परमेश्वर उन उजवा कय देल सर्वोच्च पद ताकोमकु, अदिक आप्प से अद पवित्र आत्मा हासिल माळकु यदुर्द वादा माळकु आगीत, आव ईद रिचुस बुटान जो नीव नोळतीर अदिक केळतीर.
यतिकी दाऊद रा स्वर्ग मा येरीदिल; लेकीन आव खुद अनतान, प्रभु नान परमेश्वर से अंदुन, नान ऊमा कय दी कुर,
यागासताका कि ना नीन से दुश्मनी ईटावाळेर इक नीन काल दिशी तनकु आंदरी नीन काल इन आशन माळ कोमालीन.
“इदुरसाटी ईग इस्त्राएल इन सप्पा घराना निश्चित रूप देल अर्त कोमुल कि परमेश्वर आवा यीशु अक यारी नीव क्रूस मा येर्सदिर, प्रभु भी ठहरूसदुन अदिक मसीह भी.”
आग केळावाळेर मन तुम्मेदव, अदिक आंदुर पतरस अदिक मिक्‍कु प्रेरितगोळ से केळली कुरतुर, “हे वार्टुरा, नाव येन माळेव?”
पतरस आंदुर से अंदुन, “मन तिर्गुसी, अदिक नीम दा टु हर ऊंद मंळसा तान-तान पापगोळ्द माफ अन्द साटी यीशु मसीह अन्द हेसुर देल बपतिस्मा ताकोम; रा नीमी पवित्र आत्मा अन्द दान सिक्‍कीत.
यतिकी ईद वादा नीम, अदिक नीम औलादगोळ, अदिक आ सप्पा दुर-दुर इन लॉकुर साटी भी हुन यारी प्रभु नाम परमेश्वर तान हात्‍ती कारस्यान.”
आव मात्‍त हापाळ मातगोळ देल भी गवाही कोट कोटकु समजुसदुन कि “तान-तान इक ई बेकार पीढ़ी देल ऊळ्सकु ईटी.”
इदुरसाटी यार आऊन वचन ग्रहण माळदुर आंदुर बपतिस्मा ताकोंडुर; अदिक अदा दिशी मुर हजार मंळसागोळ हात्‍तीपास आंदुर्दा जमा आगेदुर.
अदिक आंदुर प्रेरितगोळ से शिक्षा ताकोमली, अदिक संगत ईटली, अदिक भोजन माळली, अदिक प्रार्थना माळदुर दा मग्न ईरतोगोर.
अदिक सप्पा लॉकुर मा अंज्क तुम्मेत, अदिक हापाळ सा अदभुत क्याल्सा अदिक चमत्कार प्रेरितगोळ द्वारा प्रगट आगतोगोव.
अदिक सप्पा विश्वास माळावाळेर ऊंदा ऊज्या जमा ईरतोगोर, अदिक आंदुर सप्पा वस्तुगोळ गुट दा ईरव.
आंदुर तान-तान सम्पत्ति अदिक सामान मार मारकु यार्द ह्यांग जरवत ईरतोगोद वाट्सतोगोर.
आंदुर हर दिशी ऊंद मन आगकु मंदिर दा ऊंदा ऊज्या जमा आगतोगोर, अदिक मानोन मान्नी खुशी अदिक पवित्र मन देल ऊमतोगोर,
अदिक परमेश्वर उन स्तुति माळतोगोर, अदिक सप्पा लॉकुर आंदुर से खुश ईरोर: अदिक यारी उद्धार सिकतोगोद, आंदरी प्रभु हर दिशी आंदुर दा जमा माळ बुळतोगोन.
पतरस अदिक यूहन्ना मदणी अन्द मुर मुरा प्रार्थना अन्द होती आंदुर म्याकुच मंदिर दी होगोर.
अदिक लॉकुर ऊंद पैयदायसी लंगळा अक तरोर, यारी आंदुर रोज मंदिर इन आ दरवाजा मा यदरी सुंदर अंदकु आगतद, कुर्स बुळतोगोर कि आव मंदिर दा होगावाळेर से भीख बेळ सकुल.
याग आव पतरस अदिक यूहन्ना अक मंदिर दा होग्त नोळदुन, रा आंदुर से भीखा बेळदुन.
पतरस यूहन्ना अन्द सांगुळ आऊन दी ध्यान देल नोळकु अंदुन, “नाम दी नोळ!”
इदुरसाटी आव आंदुर से येनारा ताकोमोद लालसा ईटतेला आंदुर दी तार हचकु नोळली कुरतुन.
लेकीन पतरस अंदुन, “व्हान्ना बेळ्ली रा नान हाती हैलेच, लेकीन जो नान हाती आद अद नीनी कोळतीन; यीशु मसीह नासरी इन हेसुर देल नळु अदिक ओयाळ.”
अदिक पतरस आऊन ऊमा कय हुडुकु आऊक नेगदुन; अदिक तुरन्त आऊन कालगोळ अदिक ट्वांगरागोळ दा जोर होट बत्‍त.
आव यदकु निदरेदुन अदिक नळुली कुरतुन; अदिक नळुतेला, हारतेला अदिक परमेश्वर उन स्तुति माळतेला आंदुर सांगुळ मंदिर दा होदुन.
सप्पा लॉकुर आऊक नळुत टेटाळ्त अदिक परमेश्वर उन स्तुति माळ्त नोळकु,
आऊक अर्त कोंडुर कि ईव आवा हुन जो मंदिर इन सुंदर फाटक मा कुर्तकु भीखा बेळतोगोन; अदिक आ घटना देल जो आऊन सांगुळ आगीत आंदुर हापाळ अचम्भित अदिक चकित आदुर.
याग आव पतरस अदिक यूहन्ना अक हुडुकु ईरोन, रा सप्पा लॉकुर हापाळ आश्चर्य माळतेला आ छपर्या दा यदरी सुलैमान उन छपर्या अंदकु आगतद, आंदुर हाती ओळतेला बंदुर.
ईद नोळकु पतरस लॉकुर से अंदुन, “हे इस्त्राएलगोळा, नीव ई मंळसा मा येती आश्चर्य माळेतीर, अदिक नाम दी हिंग येती नोळेतीर जसा नाव अच तान सामर्थ्य या भक्ति देल ईऊक नळोद अदिक टेटाळोद लायक माळ बुटेव.
अब्राहम अदिक इसहाक अदिक याकूब उन परमेश्वर, नाम आप्प दादागोळ परमेश्वर तान सेवक यीशु उन महिमा माळदुर, यारी नीव हुळसुस बुट्टीर, अदिक याग पिलातुस आऊक बिळोद विचार माळदुन, आग नीव आऊन मुंद आऊन इनकार माळदीर.
नीव आ पवित्र अदिक न्यायी मंळसा अन्द इनकार माळदीर, अदिक विनती माळदीर कि ऊंद हत्यारा अक नीम साटी बिटकु आगेगुल;
अदिक नीव जीवन इन कर्ता धर्ता अक कोंद बुट्टीर, यारी परमेश्वर सोत्‍तुर दा टु जित्‍ता माळदुन; अदिक ई मात इन गवाह नाव आयेव.
अदिक आऊंदा हेसुर, आ विश्वास इन द्वारा जो आऊन हेसुर मा आद, ई मंळसा अक यारी नीव नोळतीर अदिक अरूतीर सामर्थ्य कोटान. अदा विश्वास जो आऊन द्वारा आद, ईऊक नीम सप्पा मुंदुर मुंद बिलकुल भला चंगा माळ बुटान.
“ईग हे वार्टुरा, नानी मालूम आद कि ईद क्याल्सा नीव अग्यानता दा माळदीर, अदिक हांगा नीम अधिकारीगोळ भी माळदुर.
लेकीन याता मातगोळी परमेश्वर सप्पा भविष्यवक्तागोळ बाय देल पयले अच हेळ बुटीदुन, कि आऊन मसीह दुख नेगदान, अवरी आव ई रीति देल पुरा माळदुन.
इदुरसाटी, मन तिर्गुसी अदिक वापस बरी कि नीम पाप माफ माळकु आदव,
ताकी आत्मिकता शांती इन समय प्रभु उन देल बरूल अदिक आव यीशु अक कळुल जो नीम साटी पयले टु ना मसीह ठहरूस्कु आग्यान,
जरूरी आद कि आव स्वर्ग दा आ समय ताका ईरूल यागासताका कि आव सप्पा मातगोळ्द सुधार माळ कोमालुन यदुर्द चर्चा स्याणा लॉकुर काल टु परमेश्वर तान पवित्र भविष्यवक्तागोळ बाय देल माळ्यान.
ह्यांग कि मूसा अंदुन, ‘प्रभु परमेश्वर नीम वार्टुर दा टु नीम साटी नान घाई ऊंद भविष्यवक्ता पैदा माळ्यान, जो येनारा आव नीम से अंदान, नीव आऊन केळी.
लेकीन हर ऊंद मंळसा जो आ भविष्यवक्ता अन्द केळतीदिल, परमेश्वर उन लॉकुर दा टु ब्यार्र माळकु नाश माळकु आदान.’
अदिक शमूएल इन हात्‍ती टु हुडुकु रा आऊन बादवाळेर ताका यास भविष्यवक्ता माताळदुर आ सप्पा ई दिनगोळ बारा दा बातणी कोटार.
नीव भविष्यवक्तागोळ औलाद अदिक आ वादा अन भागी हुईर, जो परमेश्वर नीम आप्प दादागोळ से कटदुन, याग आव अब्राहम से अंदुन, ‘नीन घराना अन्द द्वारा पृथ्वी इन सप्पा लॉकुरी आर्शिवाद सिक्‍कीत.’
परमेश्वर तान सेवक उक नेगुकु पयले नीम हात्‍ती कळुदुन, कि नीम दा टु हर ऊंद मंळसा अक आऊन बुराईगोळ देल तिर्गुसकु आर्शिवाद कोळुल.”
याग पतरस अदिक यूहन्ना लॉकुर से ईद अनोर, रा याजक अदिक मंदिर इन रखवाली माळावाळेर्द शासक अदिक सदूकी आंदुर मा येरकु बंदुर.
यतिकी आंदुर हापाळ सिट्टी बंदुर कि पतरस अदिक यूहन्ना लॉकुरी उपदेश कोळतेला यीशु उन सोत्‍तुर दा टु जित्‍ता आगोद द्वारा अदिक यीशु उन उदाहरण कोट कोटकु सोत्‍तुर दा टु जीत्‍ता आगोद प्रचार माळतोगोर.
आंदुर आंदरी हुडुकु दुसरा दिन ताका जयल दा ईटदुर यतिकी द्याव मुळकेगित.
लेकीन वचन इक केळावाळेर दा टु हापाळ मुंदुर विश्वास माळदुर, अदिक आंदुर गिनती अईद हजार मंळसागोळ्द हात्‍तीपास आगेत.
दुसरा दिशी यरूशलेम दा यहूदी अधिकारीगोळ अदिक स्याणा लॉकुर अदिक न्यायशास्त्र अन्द गुरुगोळ,
अदिक महायाजक हन्ना अदिक कैफा अदिक यूहन्ना अदिक सिकन्दर अदिक यास महायाजक इन घराना नोर ईरोर, सप्पा यरूशलेम दा जमा आदुर.
आंदुर पतरस अदिक यूहन्ना अक न्याड्या निदरूसकु केळली कुरतुर कि “नीव ईद क्याल्सा याता सामर्थ्य देल अदिक याता हेसुर देल माळीर.”
आग पतरस पवित्र आत्मा देल परिपुर्ण आगकु आंदुर से अंदुन, “हे लॉकुर्दव अधिकारी अदिक स्याणा लॉकुरा.
ई लंगळा मंळसा अन्द सांगुळ जो भलाई माळकु आग्याद, अगर ईंद नाम से आऊन बारा दा केळकु आगतद, कि आव ह्यांग वळ्लेव आदुन.
रा नीव सप्पा अदिक पुरा इस्त्राएली लॉकुर जान्स कोमी कि यीशु मसीह नासरी इन हेसुर दा जो सामर्थ्य आद अदुर द्वारा ई लंगळा मंळसा नीम मुंद भला चंगा निदुरकु आन, या यीशु अक नीव क्रूस मा येर्सदिर, अदिक परमेश्वर सोत्‍तुर दा टु जित्‍ता माळदुन.
शास्त्र दा लिख्सकु आद, ईव यीशु अदा कल्ल हुन यारी नीव राजमिस्त्रीगोळ बेकार मान्सदिर अदिक आव हापाळ महत्वपुर्ण कल्ल आगेदुन.
यावारा दुसरा अन्द द्वारा उद्धार ईला; यतिकी स्वर्ग इन ल्यालमा मंळसागोळ दा अदिक यातोदु दुसरा हेसुर कोटकु आगीदील, यार्द द्वारा नामी उद्धार सिकुल.”
याग आंदुर पतरस अदिक यूहन्ना अन्द हिम्मत नोळदुर, अदिक ईद अरतुर कि इंदुर अनपढ़ अदिक साधारण मंळसा आर, रा आश्चर्य माळदुर; बाक आंदरी अरतुर, कि इंदुर यीशु उन सांगुळ ईतार.
आ लंगळा मंळसा अक जो वळ्लेव आगीदुन, पतरस अदिक यूहन्ना अन्द सांगुळ निदुर्त नोळकु, आंदुर विरोध दा येनु अन सकिदील.
लेकीन आंदरी सभा अन्द व्हार्या होगोद आग्या कोटकु, आंदुर तांदुर दा विचार माळली कुरतुर,
अदिक अनली कुरतुर, “नाव ई मंळसागोळ सांगुळ येन माळेव? यतिकी यरूशलेम इन सप्पा ईरावाळेर मा प्रगट आद, कि इंदुर द्वारा ऊंद प्रसिद्ध चमत्कार तोर्सकु आग्याद, अदिक नाव अदुर्द इनकार माळ सकालेव.
इदुरसाटी कि ई मात लॉकुर दा मात्‍त यक्कुल फैलुस बाळुल, नाव आंदरी धमकुसेव, कि आंदुर यीशु उन हेसुर देल बाक यातोदु मंळसा से मातगोळी हेळतीदील.”
आग आंदुर पतरस अदिक यूहन्ना अक कारदुर अदिक चेतावनी कोटकु ईद अंदुर, “यीशु उन हेसुर देल येनु अच माताळ बाळेतीर अदिक कल्स बाळेतीर.”
लेकीन पतरस अदिक यूहन्ना आंदरी उत्‍तर कोट्टुर, “नीवा न्याय माळी; येन ईद परमेश्वर उन नजर दा भला आद कि नाव परमेश्वर उन मात से यक्कुल नीम मात केळेव.
यतिकी ईद रा नाम से आगसकाल कि जो नाव नोळेव अदिक केळेव, अद अनतीदिल.”
आग आंदुर आंदरी मात्‍त यक्कुल धमकी कोटकु बिट बुटुर, यतिकी आंदरी समझ दा बंदिदील कि आंदरी ह्यांग दण्ड कोट्टेव, यतिकी जो घटना आगीत अदुर कारण सप्पा लॉकुर परमेश्वर उन बळाई माळतोगोर.
आ लंगळा मंळसा, यार मा ईद चंगाई इन चमत्कार तोर्सकु आगीत, चालीस साल से यक्कुल उमर ईनव ईरोन.
पतरस अदिक यूहन्ना बिटकु तान संगीगोळ हात्‍ती बंदुर, अदिक जो येनारा प्रधान याजकगोळ अदिक स्याणा लॉकुर आंदुर से अंदीदुर, आंदरी केळ्स बुटुर.
ईद केळकु विश्वासीगोळ ऊंद मन आगकु धोळ्द आवाज देल परमेश्वर से अंदुर, हे स्वामी, नी आवा हुय याव स्वर्ग अदिक पृथ्वी अदिक समुद्र अदिक जो येनारा अऊर्दा आद माळ्या.
नी पवित्र आत्मा अन द्वारा तान सेवक नाम पुर्वज दाऊद उन बाय देल अंद, गैरयहूदीगोळ हल्ला येती मचुसदुर? अदिक द्याश-द्याश इन लॉकुर येती बिना मतलब इन मातगोळ्द विचार माळदुर?
प्रभु अदिक आऊन मसीह अन्द विरोध दा पृथ्वी इन राजा निदुरदुर, अदिक अधिकारीगोळ ऊंद सांगुळ जमा आगेदुर.
यतिकी खराखुरा नीन पवित्र सेवक यीशु उन खिलाप दा, यार्द नी अभिषेक माळ्द, हेरोदेस अदिक पुन्तियुस पिलातुस भी गैरयहूदीगोळ अदिक इस्त्राएलीगोळ सांगुळ ई नगर दा जमा आदुर,
आंदुर जमा आदुर यतिकी नीन ताकत अदिक इच्छा अन अनुसार जो येनारा पयले अच निश्चित आगेगीत अद पुरा आगुल.
ईग हे प्रभु, आंदुर धमकीगोळी नोळ; अदिक तान दासगोळी ईद इजाजत कोळ कि नीन वचन हापाळ हिम्मत देल केळसुल.
चंगा माळोर साटी नी तान कय मुंद माळ कि चमत्कार अदिक अदभुत क्याल्सा नीन पवित्र सेवक यीशु उन हेसुर देल माळकु आगुल.
याग आंदुर प्रार्थना माळ कोंडुर, रा अद जागा यल आंदुर जमा ईरोर हालुसेत, अदिक आंदुर सप्पा मुंदुर पवित्र आत्मा देल परिपुर्ण आगेदुर, अदिक परमेश्वर उन वचन हिम्मत देल केळ्सतेला ईत्‍तुर.
विश्वास कळावार्ळेद मंडली ऊंद चित्त अदिक ऊंद मन इन ईरोद, ईल ताका कि यावारा भी तान धन सम्पत्ति तान ईला अनतोगोन, लेकीन सप्पा येनारा गुट दा ईरोद.
प्रेरित बळा सामर्थ्य देल प्रभु यीशु उन जित्‍ता आगोद गवाही कोळ्त ईत्‍तुर अदिक आ सप्पा मुंदुर मा हापाळ अनुग्रह ईरोद.
आंदुर दा याऊ भी गरीब बेळावाळा ईला ईरोन; यतिकी यार्द हात्‍ती जागा अदिक मान्नागोळ ईरव, आंदुर अवरी मार-मोटकु, मार्द वस्तुगोळ्द दाम तरोर,
अदिक अवरी प्रेरितगोळ्द कालगोळ मा ईटतोगोर; अदिक ह्यांग यारी जरवत ईरतोगोद, अदुर अनुसार हर ऊंद मंळसा अक कोट बुळतोगोर.
यूसुफ हेसुर ईनव साइप्रस नगर इन ऊंद लेवी ईरोन यार्द हेसुर प्रेरितगोळ बरनबास मतलब हिम्मत कोळावाळा ईटीदुर.
आऊन थ्वाळासा जागा जमीन ईरोद, यदरी आव मारदुन, अदिक दाम इन पैस्या तनकु प्रेरितगोळ्द कालगोळ मा ईट बुटुन.
हनन्याह हेसुर इन ऊंद मंळसा ईरोन, अदिक आव तान हिंग्स सफीरा अन सांगुळ तान थ्वाळासा जागा मारदुन.
अदिक आव आ जागा अन दाम दा टु थ्वाळासा पैस्या ईट बुटुन; अदिक ईद मात आऊन हिंग्स भी जानसोर, अदिक अदुर मिग्द भाग तनकु प्रेरितगोळ्द कालगोळ मुंद ईट बुटुन.
पतरस अंदुन, “हे हनन्याह! शैतान नीन मन दा ईद मात ह्यांग हाक्त कि नी पवित्र आत्मा से ख्वाटा माताळ्या, अदिक जागा अन दाम दा टु येनारा ईट्या?
यागासताका अद नीन हात्‍ती ईत्‍त, येन अद जागा अपमान ईतीदील? अदिक याग अद मारेत रा येन अदुर किमत नीन अधिकार दा ईला ईरोद? अदिक नी ई मात इन तान मन दा येती बिचार माळ्द? नी मंळसागोळ से ईला, लेकीन परमेश्वर से ख्वाटा माताळ्द.”
ई मातगोळ केळकु हनन्याह बिदोदुन अदिक जीव बिट बुटुन, अदिक सप्पा केळावाळेर मा धोळ्द अंज्क तुम्मेत.
बाक हारोद मंळसागोळ यदकु आऊन सकोली तयार माळदुर अदिक आऊन लाश व्हार्या ओतकु नळ्स बुटुर.
लगभग मुर तास इन बाद्दा आऊन हिंग्स, जो येनारा आगीत ईला जान्सकु, बुळ्क बंदुर.
आग पतरस आकिन से अंदुन, “नानी हेळ येन नीव अद जागा इटुर दा अच मार बुटीदीर?” आक अंदुर, “हव, इटुर दा अच.”
पतरस आकिन से अंदुन, “ईद येन मात हुन कि नीव येढ्ढु मुंदुर प्रभु अन्द आत्मा अन परीक्षा साटी ऊंद मन माळदीर? नोळ, नीन गांड्ड उक नळसावाळेर दरवाजा मा अच निदुरकु आर, अदिक नीनी भी व्हार्या ओतार.”
आग आक तुरन्त आऊन कालगोळ मा बिद्दुर, अदिक सोतोदुर; अदिक हारोद मंळसागोळ बुळ्क बंदकु आकी सोतकु नोळदुर, अदिक व्हार्या वोतकु आकिन गांड्ड उन हात्‍ती नळ्स बुटुर.
सप्पा मंडली मा अदिक ई मातगोळ्द सप्पा केळावाळेर मा धोळ्द अंज्क तुम्मेत.
प्रेरितगोळ्द कयगोळ देल हापाळ चमत्कार अदिक अदभुत क्याल्सा लॉकुर न्याड्या दा तोर्सकु आगतोगोव, अदिक आंदुर सप्पा ऊंद मन आगकु सुलैमान उन छपर्या दा जमा आगतोगोर.
लेकीन हापाळ दा टु यारीकु ईद हिम्मत ईला आगतोगोद कि आंदुर दा होगकु मिलुसेव; तरी लॉकुर आंदुर्द बळाई माळतोगोर.
विश्वास माळावाळेर हापाळ सा मंळसा अदिक आर्तेर मंडलीगोळ दा धोळ्द संख्या दा सिक्त ईत्‍तुर.
ईल ताका कि लॉकुर बिमारगोळी सळकगोळ मा तन तनकु, व्हर्सगोळ मा मिंग्स बुळतोगोर कि याग पतरस बंदान, रा आऊन सावली अच आंदुर दा टु यारदारा मा बिदोगुल.
यरूशलेम इन आसपास इन नगरगोळ से भी हापाळ लॉकुर बिमारगोळ अदिक अशुध्द आत्मागोळ्द सतुस्द लॉकुरी तन तनकु, जमा आगतोगोर, अदिक सप्पा वळ्लेर माळकु आगोर.
आग महायाजक अदिक आऊन सप्पा संगी जो सदूकीगोळ्द पंथ नोर ईरोर, जलनखोरी देल तुम्मेदुर.
अदिक प्रेरितगोळी हुडुकु बंदीगृह दा बंद माळ बुटुर.
लेकीन ईळ्ल इक प्रभु उन ऊंद स्वर्गदूत बंदीगृह अन्द दरवाजा तेरूकु आंदरी व्हार्या तनकु अंदुन,
“होगी, मंदिर दा निदुरकु ई व्हाशोद जीवन इन सप्पा मातगोळ लॉकुरी केळसी.”
आंदुर ईद केळकु व्हातुर आगतेला अच मंदिर दा होगकु शिक्षा कोळली कुरतुर. लेकीन महायाजक अदिक आऊन साथीगोळ बंदकु इस्त्राएलगोळ सप्पा स्याणा लॉकुर्द पुरा सभा अक जमा माळदुर, अदिक बंदीगृह दा बातणी कळुदुर कि आंदरी तरूल.
लेकीन अधिकारीगोळ अल पोहचुस्कु आंदरी बंदीगृह दा नोळीदील, अदिक वापस बंदकु बातणी कोट्टुर,
“नाव बंदीगृह अक हापाळ सावधानी देल बंद माळकु, अदिक पहरेदारगोळी व्हार्या दरवाजागोळ मा निदुरकु नोळदेव; लेकीन याग तेरदेव, रा बुळ्क याऊ सिक्‍कीदील.”
याग मंदिर इन सरदार अदिक प्रधान याजक ई मातगोळी केळदुर, आंदरी समझ दा बंदीदिल कि प्रेरितगोळ्द येन आत अदिक ईग येन आदीत!
ईटुर दा यावारा बंदकु आंदरी हेळदुन, “नोळी, यारी नीव बंदीगृह दा बंद ईटीदीर, आ मंळसागोळ मंदिर दा निदुरकु लॉकुरी शिक्षा कोळेत्यार.”
आग सरदार, अधिकारीगोळ सांगुळ होगकु, आंदरी तंदुन, लेकीन ताकत देल ईला, यतिकी आंदुर लॉकुर से अंजतोगोर कि नाम मा पथराव माळबाळुल.
आंदुर प्रेरितगोळी तनकु महासभा अन्द मुंद निदुरूस बुटुर; अदिक महायाजक आंदुर से पूछताछ माळदुन,
“येन नाव नीमी कठोर आग्या कोटीदील कि नीव ई हेसुर देल शिक्षा कोळ बाळेतीर? तरी भी नोळी, नीव सप्पा यरूशलेम इक तान शिक्षा देल तुम बुट्टीर अदिक आ मंळसा अन्द खुन नाम कुतक्या मा तरोद चाहासतीर.”
आग पतरस अदिक दुसरा प्रेरितगोळ उत्‍तर कोट्टुर, “मंळसागोळ्द आग्या से वाळुसकु परमेश्वर उन आग्या अन्द पालन माळोद अच नाम्द कर्तव्य आद.
नाम आप्प दादागोळ्द परमेश्वर यीशु उक सोत्‍तुर दा टु जित्‍ता माळदुन, यारी नीव क्रूस मा येर्सकु कोंद बुटीदीर.
आऊक अच परमेश्वर शासक अदिक उद्धारकर्ता ठहरूस्कु, तान ऊमा कय मा नेग्द बुट्टुन, कि आव इस्त्राएलगोळी मन तिर्गुसोद ताकत अदिक पापगोळ्द माफ प्रदान माळुल.
नाव ई मातगोळ गवाह आयेव अदिक हांगा पवित्र आत्मा भी, यारी परमेश्वर आंदरी कोटान जो आऊन आग्या मान्सतार.”
ईद केळकु आंदुर सिट्टी होट बंदुर, अदिक प्रेरितगोळी कोंद बुळोद चाहासदुर.
लेकीन गमलीएल हेसुर इन ऊंद फरीसी जो व्यवस्था अन शिक्षक अदिक सप्पा लॉकुर दा मानवाईक ईरोन, न्याय सभा दा निदुरकु प्रेरितगोळी थ्वाळासा समय इन साटी व्हार्या माळोद आग्या कोट्टुन.
आग आव अंदुन, “हे इस्त्राएलगोळा, नीव जो येनारा ई मंळसागोळ सांगुळ माळोद चाहासतीर, सोच विचार माळकु माळेतीर.
यतिकी ई दिनगोळ से पयले थियूदास ईद अनतेला अच विद्रोह अन्द झंडा नेगदीदुन, कि ना भी येनारा आईन; अदिक कम से कम नाक सौ मंळसा आऊन सांगुळ आगेदुर, लेकीन आव कोन्सुसकु आदुन अदिक यास लॉकुर आऊक मान्सतोगोर, सप्पा तितर बितर आदुर अदिक मिट्सेदुर.
अदुर बाद्दा जनगणना अन्द दिनगोळ दा गलील दा ईरावाळा यहूदा विद्रोह दा ताल्ला नेगदुन, अदिक थ्वाळासा लॉकुरी तान दी माळ कोंडुन; अदिक आव भी नाश आगेदुन अदिक यास लॉकुर आऊक मान्सतोगोर, सप्पा तितर बितर आगेदुर.
इदुरसाटी ईग ना नीम से अनतीन, ई मंळसागोळ से दुर अच ईरी अदिक इंदरी होगगोळी; यतिकी अगर ईद न्याय या क्याल्सा मंळसागोळ दी टु आद आग रा मिटुसेदीत;
लेकीन अगर परमेश्वर उन दी टु आद, रा नीव आंदरी यागलु मिटुस सकतीदिल. ईलारा हिंग आगबाळुल कि नीव परमेश्वर से भी लळुसावाळेर ठहरूसी. आग सभा अन लॉकुर गमलीएल उन मात मान्स कोंडुर.”
अदिक प्रेरितगोळी कार्सकु बळसुसदुर; अदिक ईद आदेश कोटकु बिट बुटुर कि यीशु उन हेसुर देल बाक यातोदु मात माळबाळेतीर.
प्रेरितगोळ ई मात देल खुश आगकु महासभा अन्द मुंदु टु अनतेला होटोदुर, कि नाव यीशु उन हेसुर इन साटी अपमानीत आगोद लायक रा ठहरूसदेव.
आंदुर रोज मंदिर दा अदिक मानोन मान्नी लगातार खुशखबरी इन प्रचार माळतोगोर अदिक कल्सतोगोर कि यीशु उच मसीह हुन.
आ दिनगोळ दा चेलागोळ्द संख्या हापाळ वाळुसली कुर्त, आग गैरयहूदी भाषा माताळावाळेर इब्रानी भाषा मातावाळेर मा कुळकाळ माळली हतदुर, कि रोज इन दान दा नाम रांड्यागोळ्द बारा दा विचार माळकु आगाल्द.
आग आ हन्नेळ प्रेरितगोळ चेलागोळ्द मंडली इक तान हात्‍ती कारूकु अंदुर, “ईद ठीक हैलेच कि नाव परमेश्वर उन वचन बिटकु तिन्सदुर कुळ्सदुर स्यावा दा ईत्‍तेव.
इदुरसाटी, हे वार्टुरा अदिक आकतींगेरा, तान दा टु येळ मानवाईक मंळसागोळी जो पवित्र आत्मा अदिक बुद्धी देल परिपुर्ण आर, निवळुस कोमी, कि नाव आंदरी ई क्याल्सा मा ठहरूस बुटेव.
लेकीन नाव रा प्रार्थना दा अदिक वचन केळसोद सेवकाई दा हतकु ईत्‍तेव.”
ईद मात सप्पा मंडली इक वळ्लीद हत, अदिक आंदुर स्तिफनुस हेसुर इन ऊंद मंळसा अक जो विश्वास अदिक पवित्र आत्मा देल परिपुर्ण ईरोन, अदिक फिलिप्पुस, अदिक प्रुखुरूस, अदिक नीकानोर, अदिक तीमोन, अदिक परमिनास, अदिक अन्ताकिया वासी नीकुलाउस उक जो यहूदी मत दा होट्ट बंदीदुन, नीवळुस कोंडुर.
इंदरी प्रेरितगोळ्द मुंद निदरूसदुर अदिक आंदुर प्रार्थना माळकु आंदुर मा कय ईटदुर.
परमेश्वर उन वचन फैलुस्तेला होत अदिक यरूशलेम दा चेलागोळ गिनती हापाळ वाळुसेत; अदिक याजकगोळ्द ऊंद धोळ्द समाज ई मत इक मान्सावाळा आगेत.
स्तिफनुस अनुग्रह अदिक सामर्थ्य देल परिपुर्ण आगकु लॉकुर दा धोळ धोड्डेव अदभुत क्याल्सा अदिक चमत्कार तोर्सतोगोन.
आग आ सभागृह दा टु जो लिबिरतीन इन कहलुसतोगोद, अदिक कुरेनी अदिक सिकन्दरिया अदिक किलिकिया अदिक आसिया अन लॉकुर दा टु थ्वाळासा लॉकुर यदकु स्तिफनुस से झगळा माळली हतदुर.
लेकीन आ ग्यान अदिक आ आत्मा अन्द यार देल प्रेरित आगकु स्तिफनुस मातगोळी माळतोगोन, आंदुर सामना माळ सकिदील.
इदुर मा आंदुर थ्वाळासा लॉकुरी भळकुसदुर जो अनली कुरतुर, “नाव ईऊक मूसा अदिक परमेश्वर उन विरोध दा तिरस्कार इन मातगोळी अनतेला केळेव.”
अदिक लॉकुर अदिक स्याणागोळ अदिक शास्त्रीगोळी भळकुसदुर अदिक आंदुर आऊक हुडुकु महासभा दा तंदुर.
अदिक ख्वाटा गवाह निदरूसदुर, आंदुर अंदुर, “ईव मंळसा ई पवित्र जागा अदिक व्यवस्था अन्द विरोध दा माताळोद बिळालुन.
यतिकी नाव आऊक ईद अनतेला केळेव कि ईवा यीशु नासरी ई मंदिर इक केळ्द बुट्टान, अदिक आ रीतीगोळी बदलुस बुट्टान जो मूसा नामी सोपस्यान.”
आग सप्पा लॉकुर जो सभा दा कुर्तकु ईरोर, स्तिफनुस मा नजर हाकदुर रा आऊन बाय स्वर्गदूत उन घाई नोळदुर.
आग महायाजक स्तिफनुस से अंदुन, “येन ई मातगोळ सही आव?”
स्तिफनुस अंदुन, “हे वार्टुरा, अदिक आप्पगोळा केळी. नाम स्याणा अब्राहम हारान द्याश दा कुरोर से पयले मेसोपोटामिया दा ईरोन; रा तेजोमय परमेश्वर आऊक दर्शन कोट्टुन,
अदिक आऊन से अंदुन, ‘नी तान द्याश अदिक तान कुटुम्ब टु होटकु आ द्याश दा होग, यदरी ना नीनी तोरसाईन.’
आग आव कसदियागोळ द्याश दा टु होटकु हारान द्याश दा होगकु कुरतुन. अब्राहम उन आप्प उन सोत्‍तुर बाद्दा परमेश्वर आऊक अल टु ई द्याश दा तनकु कुर्सदुन यदुर्दा ईग नीव कुरतीर,
अदिक आऊक येनारा मीरास मतलब काल ईटली भी आऊक जागा कोटीदील, लेकीन वादा माळदुन कि ना ईद द्याश नींद अदिक नीन बाद्दा नीन वंश इन कय दा माळ बुळाईन; लेकीन आ समय आऊन यातोदु औलाद भी ईला ईरोद.
अदिक परमेश्वर ईद अंदुन, ‘नीन औलाद इन लॉकुर दुसरा द्याश दा परदेशी आदार, अदिक लॉकुर आंदरी दास माळ्यार अदिक नाक सौ वर्ष ताका सतुस्कु आदार.’
बाक परमेश्वर अंदुन, ‘या राष्ट्र इन आंदुर दास आदार, आंदरी ना दण्ड कोळाईन, अदिक इदुर बाद्दा आंदुर होटकु ईदा जागी नान स्यावा माळ्यार.’
अदिक परमेश्वर आऊन से खतना अन्द वादा माळदुन; अदिक ईदा दशा दा इसहाक आऊन से पैदा आदुन अदिक आऊन जनम इन बाद्दा आठवा दिशी आऊन खतना माळकु आत; अदिक इसहाक से याकूब पैदा आदुन अदिक याकूब से हन्नेळ पारगोळ पैदा आदुर ईंदुर्द भी खतना माळकु आत आंदुर नाम कुलपती बन्सदुर.
“कुलपतिगोळ यूसुफ से जलन माळकु आऊक मिस्त्र द्याश होगावाळेर इक मारदुर. लेकीन परमेश्वर आऊन सांगुळ ईरोन,
अदिक आऊक आऊन सप्पा दुखगोळ देल बिळ्सकु मिस्त्र अन्द राजा फिरौन उन नजर दा अनुग्रह अदिक बुद्धी प्रदान माळदुन, अदिक आव आऊक मिस्त्र मा अदिक तान सप्पा मान्ना मा शासक नियुक्त माळदुन.
आग मिस्त्र अदिक कनान इन सप्पा द्याश दा अकाल बित्‍त; यदुर देल भारी दुखगोळ बंदव, अदिक नाम आप्प दादागोळी तिनली ईला सिकतोगोद.
लेकीन याकूब ईद केळकु कि मिस्त्र द्याश दा अनाज आद, नाम आप्प दादागोळी पयला घन कळुदुन.
दुसरा घन यूसुफ खुद इक तान वार्टुर मा प्रगट माळदुन अदिक यूसुफ उन जाती फिरौन उक मालूम आगेत.
आग यूसुफ तान आप्प याकूब अदिक तान सप्पा कुटुम्ब इक, जो पच्यात्‍तर मंळसा ईरोर, बातणी कळुदुन.
आग याकूब मिस्त्र दा ल्यालमा होदुन; अदिक अल आव अदिक आऊन चिकोर सोतोदुर.
आंदुर लाश शकेम नगर दा पोहचुस्कु आ कब्र दा ईटकु आदव, यारी अब्राहम चाँदी इन सिक्‍का कोटकु शकेम दा हमोर उन औलाद से कोंडीदुन.
“लेकीन याग आ वादा अन्द पुरा आगोद घळी हात्‍ती बत्‍त जो परमेश्वर अब्राहम से माळीदुन, रा मिस्त्र द्याश दा आ लॉकुर वाळुसेदुर अदिक हापाळ आगेदुर.
आग मिस्त्र दा दुसरा राजा आदुन जो यूसुफ उक ईला अरोन.
आव नाम जाती से चालाकी माळकु नाम आप्प दादागोळ सांगुळ ईल ताका बुरा व्यवहार माळदुन, कि आंदरी तान चिकोरी भीट बुळोर साटी मजबुर माळदुन.
आ समय मूसा पैदा आदुन. आव परमेश्वर उन नजर दा हापाळ अच सुंदर ईरोन. आव मुर तिंगुळ ताका तान आप्प उन मान्या पालस्कु आदुन.
याग भिटकु आदुन रा फिरौन उन पोर आऊक नेगु कोंडुर, अदिक तान पार उन घाई पाल्सदुर.
मूसा अक मिस्त्रीगोळ सप्पा विद्या कल्सकु आत, अदिक आव वचन अदिक कर्म येढ्ढु दा ताकतवर ईरोन.
“याग आव चालीस वर्ष इनव आदुन, रा आऊन मन दा बत्‍त कि ना इस्त्राएली वार्टुर से मुलाकात माळाईन.
आव ऊंद मंळसा मा अन्याय आग्त नोळकु आऊक ऊळ्सदुन, अदिक मिस्त्री इक कोंदकु अत्याचार माळ्द मंळसा अन्द बदला ताकोंडुन.
आव विचार माळदुन कि आऊन लॉकुर समस्यार कि परमेश्वर आऊन कयगोळ देल आंदुर्द उद्धार माळ्यान, लेकीन आंदुर समसीदील.
दुसरा दिशी याग आंदुर आपस दा झगळा माळोर, रा आव अल बंदुन; अदिक ईद अनकु आंदरी मिलुसोर साटी समजुसदुन, हे मंळसागोळा, आव अंदुन, ‘नीव रा वार्टुर-वार्टुर हुईर,’ आबुर दाबुर मा येती अन्याय माळतीर?
लेकीन जो तान बाजुवाळा मा अन्याय माळोन, आव आऊक ईद अनकु हटुस बुटुन, ‘नीनी याव नाम मा अधिकार अदिक न्याय माळावाळा ठहरूस्यान?
येन याता रीति देल नी नीन मिस्त्री इक कोंद बुट नानी भी कोंद बुळोद चाहासत्या?’
ईद मात केळकु मूसा ओळदुन अदिक मिद्यान द्याश दा परदेशी आगकु ईरली कुरतुन, अदिक अल आऊन येढ्ढ पारगोळ पैदा आदुर.
“याग पुरा चालीस वर्ष बितसेदव, रा ऊंद स्वर्गदूत सीनै पहाळी इन आळी दा आऊक होततेला झाळी इन बेक्‍की अन लपेट दा दर्शन कोट्टुन.
मूसा अक ईद दर्शन नोळकु आश्चर्य आत, अदिक याग नोळोर साटी आव हात्‍ती होदुन, रा प्रभु अन्द ईद आवाज बत्‍त,
ना नीन आप्प दादागोळ, अब्राहम, इसहाक अदिक याकूब उन परमेश्वर हुईन. आग रा मूसा नळ्गली कुरतुन, ईल ताका कि आऊक नोळोद हिम्मत आगीदील.
आग प्रभु आऊन से अंदुन, ‘तान कालगोळ दा टु केरू तेगु कोम, यतिकी याता जागा दा नी निदुरकु आय, अद पवित्र जागा हुन.
ना सचमुच तान लॉकुर्द जो मिस्त्र द्याश दा आर, दुर्दशा अक नोळीन; अदिक आंदुर्द आह अदिक आंदुर्द वोरलोद केळीन; इदुरसाटी आंदरी बिळसोर साटी ईळदीन. ईग बा, ना नीनी मिस्त्र द्याश दा कळाईन.’
“या मूसा अक आंदुर ईद अनकु अस्वीकार माळीदुर, ‘नीनी यार नाम मा अधिकार अदिक न्याय माळावाळा ठहरूस्यार?’ आऊक अच परमेश्वर शासक अदिक बिळसावाळा ठहरूस्कु, आ स्वर्गदूत उन द्वारा यार आऊक झाळी दा दर्शन कोटीदुन, कळुदुन.
ईवा मंळसा मिस्त्र द्याश अदिक क्याचांद समुद्र अदिक आळी दा चालीस वर्ष ताका अदभुत क्याल्सा अदिक चमत्कार तोर्स तोर्सकु आंदरी तेगुकु तंदुन.
ईव आवा मूसा हुन, याव इस्त्राएलगोळ से अंदुन, ‘परमेश्वर नीम वार्टुर दा टु नीम साटी नान घाई ऊंद बातणी तरावाळा नेगदान.’
ईव आवा हुन, याव आळी दा मंडली अन न्याड्या आ स्वर्गदूत उन सांगुळ सीनै पहाळी मा आऊन से मातगोळी हेळदुन अदिक नाम आप्प दादागोळ सांगुळ ईरोन, आऊक अच जीवित वचन सिक्याव कि नाम ताका पोहचुसुल.
लेकीन नाम आप्प दादागोळ आऊन मानसोद चाहसीदील, बल्‍की आऊक हटुस्कु तान मन मिस्त्र दी फेर्सदुर,
अदिक हारून से अंदुन, ‘नाम साटी हिंग देवता माळ, जो नाम मुंद-मुंद नळुल, यतिकी ईव मूसा जो नामी मिस्त्र द्याश टु तेगुकु तंदुन, नाव जानसालेव आऊक येन आग्याद?’
आ दिनगोळ दा आंदुर ऊंद वस्ता अन घाई कांळ्सावाळा मूर्ति माळदुर, अदिक अदुर मा बली येर्सदुर, अदिक तान कयगोळ देल पाऊनचार माळकु खुशी मान्सदुर.
इदुरसाटी परमेश्वर अनदेखा माळकु आंदरी बिट बुटुन, कि आकाशगण इन पुजा माळुल, ह्यांग भविष्यवक्तागोळ किताब दा लिख्सकु आद, ‘हे इस्त्राएल इन घराना, येन नीव आळी दा चालीस वर्ष ताका पशुबली अदिक अन्नबली नान इक अच येर्सत ईत्‍तीर?
नीव मोलेक इन तम्बू अदिक रिफान देवता अन्द तारा अक हुडुकु टेटाळ तोगीर, मतलब आ मूर्तिगोळी यारी नीव दण्डवत माळोर साटी माळदीर. इदुरसाटी ना नीमी बेबीलोन इन हात्‍ती ओतकु कुरसाईन.’
“नाम आप्प दादागोळ हात्‍ती परमेश्वर उन सानिध्य अन्द तम्बू, ह्यांग परमेश्वर मूसा अक हेळदुन हांग माळीदुन. अद आ नमुना अन घाई ईरोद जो मूसा अक तोर्सकु आगीत.”
अदा तम्बू अक नाम आप्प दादागोळ पूर्वकाल टु हुडुकु यहोशू अन्द सांगुळ ईल तंदुर; याता समय इन आंदुर आ गैरयहूदीगोळ मा अधिकार माळदुर, यारी परमेश्वर नाम आप्प दादागोळ मुंद टु तेगु बुट्टुन, अदिक अद तम्बू दाऊद उन समय ताका ईत्‍त.
आऊन मा परमेश्वर अनुग्रह माळदुन; इदुरसाटी आव विनती माळदुन कि आव याकूब उन परमेश्वर उन साटी निवास स्थान माळुल.
आव ईला लेकीन सुलैमान आऊन साटी मान्ना माळदुन.
लेकीन परमप्रधान कय इन माळ्द मान्नागोळ दा ईरालुन, ह्यांग कि भविष्यवक्ता अंदुन,
प्रभु अनतान, स्वर्ग नांद सिंहासन अदिक पृथ्वी नान कालगोळ तल्ला अन्द आशन हुन, नान साटी नीव याता प्रकार इन मान्ना माळीर? अदिक नांद आराम इन साटी यातोद जागा ईत्‍तीत?
येन ई सप्पा वस्तुगोळ नान कय इन माळदव आल्लच?
“नीव याट जीद्दी आईर, अदिक मन अदिक किव इन खतनारहित लॉकुरा, नीव हमेशा पवित्र आत्मा अन्द विरोध माळतीर. ह्यांग नीम आप्प दादागोळ माळतोगोर, हांगा नीव भी माळतीर.
भविष्यवक्तागोळ दा टु यारी नीम आप्प दादागोळ सतुसीदील? आंदुर आ न्यायी अन्द आगमन इन पूर्वकाल टु बातणी कोळावाळेर इक कोंद बुटुर; अदिक ईग नीव भी आ न्यायी मंळसा अक हुळसुसावाळेर अदिक कोन्सुसावाळेर आदीर.
नीव स्वर्गदूतगोळ द्वारा ठहरूस्द व्यवस्था रा नोळदीर, लेकीन अदुर पालन माळदीर.”
ई मातगोळी केळकु आंदुर होत्‍तेदुर अदिक आऊन मा हल्ल कचली कुरतुर.
लेकीन आव पवित्र आत्मा से परिपुर्ण आगकु स्वर्ग दी नोळदुन अदिक परमेश्वर उन महिमा अक अदिक यीशु उक परमेश्वर उन ऊमा कय दी निदुर्त नोळकु अंदुन,
“नोळी, ना स्वर्ग इक तेरूत अदिक मंळसा अन पार उक परमेश्वर उन ऊमा कय दी निदुरकु नोळतीन.”
आग आंदुर धोळ्द आवाज देल चिळ्लासकु किव बंद माळ बुटुर, अदिक सभा अन सभासदगोळ ऊंद सांगुळ आऊन मा झपट्टा होळदुर;
अदिक आऊक नगर इन व्हार्या तेगुकु आऊन मा कल्लगोळी होडुली कुरतुर. गवाहगोळ तान कपळा शाऊल हेसुर ईनव ऊंद हारोद मंळसा अन कालगोळ हात्‍ती तेगुकु ईट बुटुर.
आंदुर स्तिफनुस मा कल्लगोळी होडुतेला ईत्‍तुर, अदिक आव ईद अनकु प्रार्थना माळतेला ईत्‍तुन, “हे प्रभु यीशु, नान आत्मा अक ग्रहण माळ.”
बाक ट्वांगरा टेक्सकु धोळ्द आवाज देल कारदुन, “हे प्रभु, ईद पाप आंदुर मा हचबाळ.” अदिक ईद अनकु आव सोतोदुन.
शाऊल आऊक कोन्नोर दा सहमत ईरोन. अदा दिशी टु यरूशलेम इन मंडली मा धोळ्द दुख इन सुरूवात आत अदिक प्रेरितगोळी बिटकु सप्पा अन्द सप्पा मुंदुर यहूदिया अदिक सामरीया द्याशगोळ दा तितर बितर आगेदुर.
येनारा भक्तगोळ स्तिफनुस उक कब्र दा ईटदुर अदिक आऊन साटी जोर जोर देल वर्लदुर.
शाऊल मंडली अक बरबाद माळोन; अदिक मानोन मान्नी होक्‍कु मंळसागोळी अदिक आर्तेर इक जेडु जेडुकु बंदीगृह दा हाक्‍क तोगोन.
जो विश्वासी लॉकुर तितर बितर आगीदुर, आंदुर खुशखबरी केळ्सतेला टेटाळोर;
अदिक फिलिप्पुस ल्यालमा सामरीया नगर दा होगकु लॉकुर दा मसीह अन्द प्रचार माळली कुरतुन.
जो मातगोळी फिलिप्पुस अंदुन अवरी लॉकुर केळकु अदिक जो चमत्कार आव तोर्सतोगोन अवरी नोळ नोळकु, ऊंद चित्त आगकु मन हचदुर.
यतिकी हापाळ दा टु अशुध्द आत्मागोळ धोळ्द शब्द दा चिल्ळासतेला होट्ट बुटव, अदिक हापाळ सा लकवा अन्द रोगी अदिक लंगळागोळ भी वळ्लेर माळकु आदुर;
अदिक आ नगर दा धोळ्द खुशी छासेत.
इदुर से पयले आ नगर दा शमौन हेसुर ईनव ऊंद मंळसा ईरोन, जो जादू टोना माळकु सामरीया अन्द लॉकुरी चकित माळतोगोन अदिक तान तान इक ऊंद धोळ्द मंळसा हेळतोगोन.
स्याणेर से धोड्डेर ताका सप्पा आऊंद सम्मान माळकु अनतोगोर, “ईव मंळसा परमेश्वर उन अद ताकत हुन, जो महान कहलुसतद.”
आव हापाळ दिनगोळ टु आंदरी तान जादू अन्द क्याल्सागोळ देल चकित माळकु ईटीदुन, इदुरसाटी आंदुर आऊक हापाळ मानसोर.
लेकीन याग आंदुर फिलिप्पुस उन बातणी इन विश्वास माळदुर जो परमेश्वर उन राज्य अदिक यीशु मसीह अन्द हेसुर इन खुशखबरी केळ्सतोगोन, रा लॉकुर, येन मंळसा, येन आर्तेर, बपतिस्मा ताकोमली कुरतुर.
आग शमौन खुद भी विश्वास माळदुन अदिक बपतिस्मा ताकोमकु फिलिप्पुस उन सांगुळ ईरली कुरतुन. आव धोड्डेव-धोड्डेव चमत्कार अदिक चमत्कार इन क्याल्सा आग्त नोळकु चकित आगतोगोन.
याग प्रेरितगोळ जो यरूशलेम दा ईरोर, केळदुर कि सामरीयागोळ परमेश्वर उन वचन मान्स कोंडार रा पतरस अदिक यूहन्ना अक आंदुर हाती कळुदुर.
आंदुर होगकु विश्वासीगोळ साटी प्रार्थना माळदुर कि पवित्र आत्मा सिक्‍कुल.
यतिकी ईगासताका आंदुर दा टु यारदु मा पवित्र आत्मा ईळदीदिल; आंदुर रा सिर्फ प्रभु यीशु अन्द हेसुर देल बपतिस्मा ताकोंडीदुर.
आग पतरस अदिक यूहन्ना आंदुर मा कय ईटदुर अदिक आंदरी पवित्र आत्मा सिक्त.
याग शमौन नोळदुन कि प्रेरितगोळ कय ईटदुर देल पवित्र आत्मा कोटकु आगतद, रा आंदुर हात्‍ती पैस्या तनकु अंदुन,
“ईद अधिकार नानी भी कोळी, कि जो यावारा मंळसा मा कय ईटाईन आऊक पवित्र आत्मा सिक्‍कुल.”
पतरस आऊन से अंदुन, “नीन पैस्या नीन सांगुळ नाश आगुल, यतिकी नी परमेश्वर उन दान पैस्यागोळ देल कोंड कोमोद विचार माळ्द.
ई मात दा ना नान हिस्सा आद, ना भाग; यतिकी नीन मन परमेश्वर उन मुंद वळ्लीद हैलेच.
इदुरसाटी तान ई बुराई देल मन तिर्गुस प्रभु से प्रार्थना माळ, आग सकतद कि अपमान मन इन विचार माफ माळकु आगुल.
यतिकी ना नोळतीन कि नी पित्त घाई केयजोर अदिक अन्याय अन्द बंधन दा बिदकु आय.”
शमौन, पतरस अदिक यूहन्ना से अंदुन, “नीव नान साटी प्रभु से प्रार्थना माळी कि जो मातगोळी नीव अंदीर, अऊर दा टु यातोदारा नान मा बंदकु बिळबाळुल.”
इदुरसाटी आंदुर गवाही कोटकु अदिक प्रभु उन वचन केळ्सकु यरूशलेम इक होटोदुर, अदिक सामरीगोळ्द हापाळ सा ऊरगोळ दा खुशखबरी केळ्सत होदुर.
बाक प्रभु अन्द ऊंद स्वर्गदूत फिलिप्पुस से अंदुन, “येळ, अदिक दक्षिण दी आ हादी मा होग, जो यरूशलेम टु गाज़ा अक होगतद.” ईद धुळा अन्द हादी हुन.
आव यदकु होटोदुन, अदिक नोळी, कूश द्याश इन ऊंद मंळसा बरोन जो खोजा जाती अदिक कूश इन रानी कन्दाके अन्द मंत्री अदिक पैस्या अन्द हिसाब ईटावाळा खजांची ईरोन. आव आराधना माळली यरूशलेम बंदीदुन.
आव तान रथ मा कुर्तकु ईरोन, अदिक यशायाह भविष्यवक्ता अन्द किताब वाचुसतेला वापस होगोन.
आग पवित्र आत्मा फिलिप्पुस से अन्त, “हात्‍ती होगकु ई रथ इन सांगुळ आगेग.”
फिलिप्पुस आऊन दी हरदुन अदिक आऊक यशायाह भविष्यवक्ता अन्द किताब वाचुसतेला केळदुन, अदिक आऊन से केळदुन, “नी जो वाचुसित्या येन अदरी नी सम्सत्या भी?”
आव अंदुन, “यागासताका यावारा नानी समझुसतीदील रा ना ह्यांग समसाईन?” अदिक आव फिलिप्पुस से विनती माळदुन कि आव येरकु आऊन हात्‍ती कुरूल.
पवित्रशास्त्र अन्द जो अध्याय आव वाचुसोन, अद ईद ईरोद: “आव म्यांडा अन घाई बली आगली पोहचुस्कु आदुन, अदिक ह्यांग म्यांडा अन पाड्डा तान चुट्टी कातरूसावार्ळेद मुंद चुपचाप ईरतद, हांगा आव भी तान बाय खोलसीदील.
आऊन दीनता दा आऊंद न्याय ईला आग पायजे आऊंद समय इन लॉकुर्द वर्णन याव माळ्यान? यतिकी पृथ्वी टु आऊंद जीव तेगुकु आगेत.”
इदुर मा खोजा जाती इन ऊंद अधिकारी मंळसा फिलिप्पुस से केळदुन, “ना नीन से विनती माळतीन, ईद हेळ कि भविष्यवक्ता ईद यार बारा दा अनतान, तांद या यावारा दुसरा अन्द बारा दा?”
आग फिलिप्पुस तान बाय खोल्सदुन, अदिक ईद शास्त्र भाग से सुरूवात माळकु आऊक यीशु उन खुशखबरी केळ्सदुन.
हादी मा नळुत नळुत आंदुर यातोदारा नीर इन जागा मा पोहचुसदुर. आग खोजा जाती इन अधिकारी मंळसा अंदुन, “नोळ ईल नीर आद, ईग नानी बपतिस्मा ताकोंडुर दा येन रोक आद.”
फिलिप्पुस अंदुन, “अगर नी पुरा मन देल विश्वास माळत्या रा ताकोम सकत्या.” आव उत्‍तर कोट्टुन, “ना विश्वास माळतीन कि यीशु मसीह परमेश्वर उन पार हुन.”
आग आव रथ निदरूसोद आग्या कोट्टुन, अदिक फिलिप्पुस अदिक खोजा नीर दा ईळदुर, अदिक आव खोजा अक बपतिस्मा कोट्टुन.
याग आंदुर नीर दा टु होटकु म्याकुच बंदुर, रा प्रभु अन्द आत्मा फिलिप्पुस उक नेगुकु ओईत, अदिक खोजा जाती इन अधिकारी आऊक बाक नोळीदील, अदिक आव खुशी माळतेला तान हादी मा होटोदुन.
फिलिप्पुस उक हिंग हत्‍त कि आव अशदोद नगर दा आन, अदिक यागासताका कैसरिया दा पोहचुसीदील, आगासताका नगर नगर खुशखबरी केळ्सतेला होदुन.
शाऊल जो ईगासताका प्रभु अन्द चेलागोळी धमकुसोद अदिक कोंद बुळोद धुन दा ईरोन, महायाजक उन हात्‍ती होदुन
अदिक आऊन से दमिश्क इन सभागृहगोळ दा हेसुर मा ई अभिप्राय इन चिट्ठी गोळी बेळदुन कि येन गंळ्स येन आर्त, यारी आव ई पंथ मा नोळ्यार आंदरी कटकु यरूशलेम तरूल.
लेकीन नळुत नळुत याग आव दमिश्क इन हात्‍ती पोहचुसदुन, रा अचानक आकाश टु आऊंद नाकु दी ज्योति चमकुस्त,
अदिक आव जमीन मा बिद्दुन अदिक ईद शब्द केळदुन, “हे शाऊल, हे शाऊल, नी नानी येती सतुसेत्या?”
शाऊल केळदुन, “हे प्रभु, नी याव हुय?” आव अंदुन, “ना यीशु हुईन, यारी नी सतुसेत्या.
लेकीन ईग यदकु नगर दा होग, अदिक जो नीनी माळोद आद अद नीन से अंदकु आदीत.”
जो मंळसागोळ आऊन सांगुळ ईरोर, आंदुर सट्ट ईतोदुर; यतिकी शब्द रा केळ बरतोगोद लेकीन याऊ कांळ्सतोगोन ईला.
आग शाऊल भूमी मा टु येद्दुन, लेकीन याग कण्णगोळी तेरदुन रा आऊक येनु कांळ्सीदील, अदिक आंदुर आऊन कय हुडुकु दमिश्क नगर दा ओतुर.
आव मुर दिन ताका नोळ सकिदील, अदिक ना तिंदुन अदिक ना कुळदुन.
दमिश्क दा हनन्याह हेसुर इन ऊंद चेला ईरोन, आऊन से प्रभु दर्शन दा अंदुन, “हे हनन्याह!” आव अंदुन, “प्रभु, ना हुईन.”
आग प्रभु आऊन से अंदुन, “यदकु आ गली दा होग जो ‘सरका’ कहलुसतद, अदिक यहूदा अन्द मान्ना दा शाऊल हेसुर इन ऊंद तरसुसवासी इक केळ; नोळ, आव प्रार्थना माळेत्यान,
अदिक आव हनन्याह हेसुर इन ऊंद मंळसा अक बुळ्क बर्त अदिक तान म्याकुच कय ईटतेला उदाहरण दा नोळदुन; ताकी दुबारा नोळ सकुल.”
हनन्याह उत्‍तर कोट्टुन, “हे प्रभु, ना ई मंळसा अन्द बारा दा हापाळ मुंदुर से केळीन कि ईव यरूशलेम दा नीन पवित्र लॉकुर सांगुळ धोळ्द-धोळ्द बुराईगोळ माळ्यान;
अदिक ईल भी ईऊक प्रधान याजकगोळ्द दी टु अधिकार सिक्याद कि जो लॉकुर नीन हेसुर ताकोमतार, आ सप्पा मुंदरी कटबुळ.”
लेकीन प्रभु आऊन से अंदुन, “नी होटोग; यतिकी आव रा गैरयहूदीगोळी अदिक राजागोळी अदिक इस्त्राएलीगोळ्द मुंद नान हेसुर प्रगट माळोर साटी नान नीवळुस्द पात्र हुन.
अदिक ना आऊक हेळाईन कि नान हेसुर इन साटी आऊक ह्यांग-ह्यांग दुख नेगोद बिद्दीत.”
आग हनन्याह यदकु आ मान्ना दा होदुन, अदिक आऊन मा तान कय ईटकु अंदुन, “हे वार्ट शाऊल, प्रभु, मतलब यीशु, जो आ हादी मा, याता हादी देल नी बंद्या नीनी कांळ्सीदुन, आवा नानी कळ्यान कि नीनी मात्‍त कण्णगोळ देल कांळ्सुल अदिक नी पवित्र आत्मा देल परिपुर्ण आगेगुल.”
अदिक तुरन्त आऊन कण्णगोळ दा टु छिलका घाई बित्‍त अदिक आव नोळली कुरतुन, अदिक यदकु बपतिस्मा ताकोंडुन;
बाक भोजन माळकु आऊक आऊंद ताकत वापस सिक्त. शाऊल हापाळ दिन ताका आ चेलागोळ्द सांगुळ ईत्‍तुन जो दमिश्क दा ईरोर.
अदिक आव तुरन्त यहूदी लॉकुर्द सभागृहगोळ दा यीशु उन प्रचार माळली कुरतुन कि आव परमेश्वर उन पार हुन.
सप्पा केळावाळेर चकित आगकु अनली कुरतुर, “येन ईव आवा मंळसा आल्लच जो यरूशलेम दा आंदरी जो यीशु उन उपासना माळावाळेर इक, नाश माळतोगोन; अदिक ईल भी इदुरसाटी बंदीदुन कि आंदरी कटकु प्रधान याजकगोळ्द हात्‍ती तरूल?”
लेकीन शाऊल मात्‍त ताकतवर आगतेला होदुन, अदिक ई मात इन प्रमाण कोट कोटकु कि मसीह ईवा हुन, दमिश्क इन ईरावाळेर यहूदीगोळी आश्चर्य चकित माळ्त ईत्‍तुन.
याग हापाळ दिन बितसेदव, रा यहूदीगोळ मिलुसकु आऊक कोंद बुळोद साजीश रचुसदुर.
लेकीन आंदुर्द साजीश शाऊल उक मालूम नळदोत. आंदुर रा आऊक कोन्नोर साटी ईळ्लक हागुल नगर इन फाटकगोळ मा तयार ईरतोगोर.
लेकीन ईळ्लकी आऊन चेलागोळ आऊक फुट्टी दा कुर्सदुर, अदिक दिवार इन ख्वादरा दा टु हिलगुकसकु ईळ्स बुटुर.
यरूशलेम दा पोहचुस्कु शाऊल चेलागोळ सांगुळ मिलुसोद कोशिश माळदुन; लेकीन सप्पा आऊन से अंजतोगोर, यतिकी आंदरी विश्वास ईला आगतोगोद, कि आव भी चेला हुन.
लेकीन बरनबास आऊक तान सांगुळ प्रेरितगोळ हात्‍ती ओतकु आंदरी हेळदुन कि ईव याता रीति देल हादी मा प्रभु उक नोळदुन, अदिक आव ईऊन से मातगोळी हेळदुन; बाक दमिश्क दा ईव ह्यांग हिम्मत देल यीशु उन हेसुर देल प्रचार माळदुन.
आव आंदुर सांगुळ यरूशलेम दा होग्त बर्त अदिक पुरा हिम्मत देल प्रभु उन हेसुर इन प्रचार माळली कुरतुन.
अदिक गैरयहूदी भाषा माताळावाळेर यहूदीगोळ्द सांगुळ मातचीत अदिक झगळा माळतोगोन; लेकीन आंदुर आऊक कोंद बुळोद कोशिश माळली कुरतुर.
ईद जान्सकु वार्टुर आऊक कैसरिया बंदरगाह दा तंदुर, अदिक तरसुस नगर इक कळु बुटुर.
ई प्रकार सप्पा यहूदिया, गलील, अदिक सामरीया दा मंडली अक शांती सिक्त, अदिक अदुर्द उन्नती आग्त ईत्‍त; अदिक अद प्रभु उन अंज्क अदिक पवित्र आत्मा अन्द शांती दा नळुत अदिक वाळुस्त ईत्‍त.
बाक हिंग आत कि पतरस हर जागा टेटाळतेला, परमेश्वर उन पवित्र लॉकुर हात्‍ती भी पोहचुसदुन जो लुद्दा नगर दा ईरतोगोर.
अल आऊक एनियास हेसुर इन लकवा अन्द ऊंद रोगी मंळसा सिकदुन, जो येठ्ठ वर्ष टु व्हर्स मा बिदकु ईरोन.
पतरस आऊन से अंदुन, “हे एनियास! यीशु मसीह नीनी चंगा माळतान. येळ, तान हासक्या नेगु.” आग आव तुरन्त यदकु निदुरदुन.
आग लुद्दा अदिक शारोन इन सप्पा ईरावाळेर आऊक नोळकु प्रभु उन दी तिर्गदुर.
याफा दा तबीता गैरयहूदी दा दोरकास मतलब हिरण हेसुर इनोर ऊंद विश्वासिनी ईरतोगोर. आक हापाळ सा वळ्लेव क्याल्सा अदिक दान माळतोगोर.
अवा दिनगोळ दा आक बिमार आगकु सोतोदुर; अदिक आंदुर आकिन मय तोळ्सकु म्याकुच इन कमरा दा ईट बुटुर.
इदुरसाटी कि लुद्दा याफा अन हात्‍ती ईरोद, चेलागोळ ईद केळकु कि पतरस अल आन, येढ्ढ मंळसा कळुकु आऊन से विनती माळदुर, “नाम हाती बरोर साटी देर माळबाळ.”
आग पतरस यदकु आंदुर सांगुळ आगेदुन, अदिक याग आव पोहचुसदुन रा आंदुर आऊक आ अटारी म्याकुच मा ओतुर. सप्पा रांड्यागितेर वर्लतेला आऊन हात्‍ती बंदकु निदुरदुर, अदिक जो कुळता गोळ अदिक कपळागोळ दोरकास याग आक जित्‍ता ईरोर आंदुर सांगुळ ईरतेला माळीदुर, तोर्सली कुरतुर.
आग पतरस सप्पा मुंदरी व्हार्या माळ बुटुन, अदिक ट्वांगरा टेक्सकु प्रार्थना माळदुन अदिक लाश इन दी तिर्गकु नोळदुन अदिक अंदुन, “हे तबीता, येळ.” आग आक तान कण्णगोळी तेरदुर; अदिक पतरस उक नोळकु यदकु कुरतुर.
आव कय कोटकु आकी नेगदुन, अदिक परमेश्वर उन पवित्र लॉकुर अदिक रांड्यागितेर इक कारूकु आकी जित्‍ता तोर्स बुटुन.
ईद मात सप्पा याफा दा फैलुसेत; अदिक हापाळ सा लॉकुर प्रभु मा विश्वास माळदुर.
अदिक पतरस याफा दा शमौन हेसुर इन यावारा तोगुल इन धंदा माळावाळा अन्द मान्या हापाळ दिन ताका ईत्‍तुन.
कैसरिया दा कुरनेलियुस हेसुर इन ऊंद मंळसा ईरोन, जो इटालियन सेनादल इन अध्यक्ष ईरोन.
आव परमेश्वर उक अंजावाळा भक्त ईरोन, अदिक तान सप्पा घराना सांगुळ परमेश्वर उन आराधना माळतोगोन, अदिक यहूदी लॉकुरी हापाळ दान कोळतोगोन, अदिक रोज परमेश्वर उन से प्रार्थना माळतोगोन.
आव मदणी लगभग मुर मुरा अन हात्‍ती दर्शन दा स्पष्ट रूप देल नोळदुन कि परमेश्वर उन ऊंद स्वर्गदूत आऊंद हात्‍ती बुळ्क बंदकु अनतान, “हे कुरनेलियुस!”
कुरनेलियुस स्वर्गदूत उक ध्यान देल नोळदुन अदिक अंजकु अंदुन, “हे प्रभु, येन हुन?” स्वर्गदूत आऊन से अंदुन, “नीन प्रार्थनागोळ अदिक नीन दान न्याय इन क्याल्सा हिसाब कोळोर साटी परमेश्वर उन मुंद पोहचुस्याव;
अदिक ईग याफा दा मंळसा कळुकु शमौन उक, जो पतरस कहलुस्तान, कार्स कोमी.
आव शमौन हेसुर इनव मंळसा जो तोगुल इन धंदा माळतान आऊन मान्या पतरस पाऊना आन, यार्द मान्ना समुद्र अन्द किनारा मा आद.”
याग आव स्वर्गदूत याव आऊन से मातगोळी हेळीदुन होटोदुन, रा आव येढ्ढ सेवक, जो आऊन हात्‍ती मौजुद ईरतोगोर आंदुर दा टु ऊंद भक्त सिपाही इक कारदुन,
अदिक आंदरी सप्पा मातगोळी हेळकु याफा नगर इक कळुदुन.
दुसरा दिशी याग आंदुर नळुत नळुत याफा नगर इन हात्‍ती पोहचुसदुर, रा मदणी इन हात्‍ती पतरस छत मा प्रार्थना माळली येरदुन.
आऊक हसु हत अदिक येनारा तिनोद चाहासोन, लेकीन याग ऊम्मोद बनसोद आग अच आऊक दर्शन आत;
अदिक आव नोळदुन, कि आकाश खुलसेत; अदिक ऊंद पात्र धोळ्द चादर इन घाई नाकु क्वाना टु लटकुसतेला, पृथ्वी इन दी ईळेत्याद.
आ चादर दा पृथ्वी इन सप्पा प्रकार इन नाक कालवाळा पशु अदिक रेंगसावाळा जन्तु अदिक आकाश इन पक्षी ईरव.
आऊक ऊंद हिंग शब्द केळ बत्‍त, “हे पतरस येळ, कोन्न अदिक तीन.”
लेकीन पतरस अंदुन, “ईला प्रभु, यागलु ईला; यतिकी ना यागलु यातोदु अपवित्र या अशुध्द वस्तु तंदिदील.”
बाक दुसरा घन आऊक शब्द केळ बत्‍त, “जो येनारा परमेश्वर शुद्ध ठहरूस्यान, अदरी नी अशुध्द मान्सबाळ.”
मुर घन हिंग अच आत; अदिक तुरन्त अद चादर आकाश मा नेगुकु आगेत.
याग पतरस तान मन दा दुविधा दा ईरोन, कि ईद दर्शन जो ना नोळदीन अद येन आग सकतद, रा नोळी, आ मंळसागोळ यारी कुरनेलियुस कळीदुन, शमौन उन मान्ना अन्द पता हचकु दरवाजा मा बंदकु निदुरदुर,
अदिक कारूकु केळली कुरतुर, “येन शमौन जो पतरस कहलुस्तान, ईवा पाऊना हुन?”
पतरस रा आ दर्शन मा सोचतेला अच ईरोन, कि आत्मा आऊन से अंदुन, “नोळ, मुर मंळसा नीन खोज दा आर.
इदुरसाटी यदकु ल्यालमा होग, अदिक बिना संकोच देल आंदुर सांगुळ आगेग; यतिकी ना अच आंदरी कळीन.”
आग पतरस ईळुकु आ मंळसागोळ से अंदुन, “नोळी, यार्द खोज नीव माळेतीर, आव ना अच हुईन. नीम्द बरोद येन कारण आद?”
आंदुर अंदुर, “कुरनेलियुस सूबेदार नामी कळ्यान जो न्यायी अदिक परमेश्वर उन उपासना माळावाळा अदिक सप्पा यहूदी लॉकुर दा मानवाईक मंळसा आन, आऊक ऊंद परमेश्वर उन पवित्र स्वर्गदूत से ईद निर्देश सिक्याद कि नीनी तान मान्या कारूकु नीन से वचन केळुल.”
आग पतरस आंदरी बुळ्क कारूकु आंदुर्द पाऊनचार माळदुन. दुसरा दिशी आव आंदुर सांगुळ होदुन, अदिक याफा अन्द वार्टुर दा टु येनारा आऊन सांगुळ आगेदुर.
दुसरा दिशी आंदुर कैसरिया पोहचुसदुर, अदिक कुरनेलियुस तान परिवार अदिक हात्‍तीगोळोर संगीगोळी जमा माळकु आंदुर्द हादी कायोन.
याग पतरस बुळ्क बरोन, रा कुरनेलियुस आऊन से भेंट माळदुन, अदिक आऊन कालगोळ मा बिदकु आऊक प्रणाम माळदुन;
लेकीन पतरस आऊक नेगुकु अंदुन, “निदुर, ना भी रा सिर्फ मंळसा हुईन.”
अदिक पतरस कुरनेलियुस उन सांगुळ मातचीत माळतेला बुळ्क होदुन, यल आव हापाळ सा लॉकुरी जमा नोळदुन.
आंदुर से अंदुन, “नीव जान्सतीर कि गैरयहूदी अन्द संगत माळोद या आऊन मान्या होगोद यहूदीगोळ इन साटी अन्याय आद, लेकीन परमेश्वर नानी हेळदुन कि यावारा मंळसा अक अपवित्र या अशुध्द अनबाळेत.
इदुरसाटी ना याग कारूकु आदीन रा बिना येनारा माताळोद होटबंदीन. ईग ना केळतीन कि नानी याता क्याल्सा अन्द साटी कारूकु आग्याद?”
कुरनेलियुस अंदुन, “ईदा घळी टु पुरा नाक दिन पयले, ना तान मान्या मदणी इन मुर मुरा अन लगभग प्रार्थना माळीन; रा नोळी, अचानक ऊंद मंळसा चमकीला कपळा हाक्‍कु, नान मुंद बंदकु निदुरदुन
अदिक अनली कुरतुन, ‘हे कुरनेलियुस, नीन प्रार्थना केळकु आगेग्याद अदिक नीन दान न्याय इन स्यावा परमेश्वर उन मुंद याद माळकु आग्याव.
इदुरसाटी यारीकारा याफा कळुकु शमौन उक जो पतरस कहलुस्तान, कारू. आव समुद्र अन्द किनारा मा शमौन जो तोगुल इन धंदा माळतान अन्द मान्या पाऊना आन.’
आग ना तुरन्त नीन हात्‍ती लॉकुरी कळुदीन, अदिक नी भला माळ्द जो होटबंद. ईग नाव सप्पा ईल परमेश्वर उन मुंद आयेव, ताकी जो येनारा परमेश्वर नीन से माताळोर साटी अंदान अदरी केळेव.”
आग पतरस अंदुन, “ईग नानी सही दा पता नळुत कि परमेश्वर यारदु पक्षपात माळालुन,
लेकीन हर राष्ट्र अन्द लॉकुर दा जो आऊन से अंजतार अदिक न्याय इन क्याल्सा माळतार, आंदुर आऊक भाऊस्तार.
अद वचन नीव जान्सतीर, जो वचन आव इस्त्राएलगोळ हात्‍ती कळुदुन, याग आव यीशु मसीह अन्द द्वारा जो सप्पा मुंदुर प्रभु आन शांती इन खुशखबरी केळ्सदुन,
नीव आ महान घटना अक जान्सतीर, जो इस्त्राएल इन जागा मा आगीत, गलील दा सुरूवात आगकु यूहन्ना अन द्वारा बपतिस्मा कोट्टुर बाद्दा टु यदुर्द प्रचार माळकु आगीत:
नीव नासरी यीशु उन बारा दा जान्सायदीर कि ह्यांग परमेश्वर आऊन मा पवित्र आत्मा अदिक सामर्थ्य पलटुसीदुन, अदिक यीशु वळ्लेव क्याल्सा माळतेला अदिक आ सप्पा मुंदरी जो शैतान उन वश दा ईरोर चंगा माळतेला नाकु दी आव ह्यांग ओयाळोन, यतिकी परमेश्वर आऊन सांगुळ ईरोन.
नाव आ सप्पा क्याल्सागोळ्द गवाह आयेव; जो आव इस्त्राएल इन भूमी मा अदिक यरूशलेम दा भी माळदुन, अदिक आंदुर आऊक क्रूस मा येर्सकु कोंद बुटुर.
लेकीन आऊक परमेश्वर तिसरा दिशी मात्‍त जित्‍ता माळदुन, अदिक प्रगट भी माळ बुटुन;
सप्पा लॉकुर मा ईला लेकीन आ गवाहगोळ मा यारी परमेश्वर पयले टु निवळुस कोंडीदुन, मतलब नाम मा यार आऊन सोत्‍तुर दा टु जित्‍ता आगदुर बाद्दा आऊन सांगुळ तिनदेव कुळदेव;
अदिक आव नामी आग्या कोट्टुन कि लॉकुर दा प्रचार माळी अदिक गवाही कोळी, कि ईव आवा हुन यारी परमेश्वर जीवित अदिक सोतकु लॉकुर्द न्यायी ठहरूस्यान.
आऊंद सप्पा भविष्यवक्ता गवाही कोळतार कि जो यावारा आऊन मा विश्वास माळ्यान, आऊक आऊंद हेसुर इन ताकत इन द्वारा पापगोळ्द माफ सिक्‍कीत.”
पतरस ई मातगोळी अनतेला अच ईरोन कि पवित्र आत्मा वचन इन सप्पा केळावाळेर मा ईळुकु बत्‍त.
अदिक यास यहूदी विश्वासी जो याफा टु पतरस उन सांगुळ बंदीदुर, आंदुर सप्पा चकित आदुर कि गैरयहूदीगोळ मा भी पवित्र आत्मा अन्द दान पलटुस्कु आग्याद.
यतिकी आंदुर आंदरी अलग अलग भाषा माताळ्त अदिक परमेश्वर उन बळाई माळ्त केळदुर. इदुर मा पतरस अंदुन,
“येन यावारा इंदरी नीर देल बपतिस्मा ताकोमली रोक्स सकतान, यारी नाम घाई पवित्र आत्मा सिक्याद?”
अदिक आव आग्या कोट्टुन कि आंदरी यीशु मसीह अन्द हेसुर देल बपतिस्मा कोटकु आगुल, आग आंदुर पतरस से विनती माळदुर कि आव येनारा दिन अदिक आंदुर सांगुळ ईरूल.
बाक प्रेरितगोळ अदिक विश्वासी वार्टुर जो यहूदिया दा ईरोर केळदुर कि गैरयहूदीगोळ भी परमेश्वर उन वचन मान्स कोंडार.
इदुरसाटी याग पतरस यरूशलेम दा बंदुन, रा यहूदी विश्वासी खतना माळ्द लॉकुर आऊन से झगळा माळली कुरतुर,
“नी खतना ईला माळ्द गैरयहूदी लॉकुर मान्या होगकु आंदुर सांगुळ तिंद.”
आग पतरस आंदरी सुरूवात टु येन येन आत अद सप्पा हेळदुन:
“ना याफा नगर दा प्रार्थना माळीन, आग ऊंद दर्शन नोळदीन कि ऊंद वस्तु, धोळ्द चादर इन घाई नाकु क्वाना टु लटकुस्द, आकाश टु ईळुकु नान हात्‍ती बत्‍त.
याग ना अदुर मा ध्यान माळदीन, रा अदुर्दा पृथ्वी इन नाक कालवाळा पालतु पशुगोळ अदिक वनपशु अदिक रेंगसावाळा जन्तु अदिक आकाश इन पक्षी नोळदीन;
अदिक ईद शब्द भी केळदीन, ‘हे पतरस येळ, कोन्न अदिक तिन!’
लेकीन ना अंदीन, ‘ईला प्रभु, ईला; यतिकी यातोदु अपवित्र या अशुध्द भोजन नान बाय दा यागलु होगीदील.’
इदुर उत्‍तर दा आकाश टु दुसरा घन आवाज आत, ‘जो येनारा परमेश्वर शुद्ध ठहरूस्यान, अदरी अशुध्द अनबाळ.’
मुर घन हांगा आत; आग सप्पा येनारा बाक आकाश मा जेडुकु आगेत.
अदिक नोळी, तुरन्त मुर मंळसा जो कैसरिया टु नान हात्‍ती कळुकु आगीदुर, आ मान्या यल नाव ईरेव, बंदकु निदुरदुर.
आग आत्मा नान से आंदुर सांगुळ बिना संकोच देल आगली हेळ्त, अदिक याफा दा टु आर विश्वासी वार्टुर भी नान सांगुळ कैसरिया बंदुर; अदिक नाव कुरनेलियुस उन मान्या होदेव.
कुरनेलियुस नामी हेळदुन, कि आव ऊंद स्वर्गदूत उक तान मान्या निदुरकु नोळदुन, याव आऊन से अंदुन, ‘याफा दा यातारा मंळसा अक कळुकु शमौन उक जो पतरस कहलुस्तान, कारसुस बुळ.
आव नीम से हिंग मातगोळी अंदान, यार द्वारा नीनी अदिक अपमान सप्पा परिवार इक उद्धार सिक्‍कीत.’
याग ना मातगोळी हेळली कुरतीन, रा पवित्र आत्मा आंदुर मा अदा रीति देल ईळुत याता रीति देल सुरूवात दा नाम मा ईळदीत.
आग नानी प्रभु उन अद वचन याद बत्‍त; जो आव अंदिदुन, ‘बपतिस्मा कोळावाळा यूहन्ना रा नीर देल बपतिस्मा कोट्टुन, लेकीन नीमी पवित्र आत्मा देल बपतिस्मा सिक्‍कीत.’
इदुरसाटी याग परमेश्वर गैरयहूदीगोळी भी अदा दान कोट्टुन, जो नामी प्रभु यीशु मसीह मा विश्वास माळदुर देल सिक्‍कीत; रा ना याव ईरीन जो परमेश्वर उक रोक्स सकीन?”
ईद केळकु आंदुर अपमान माळोद बंद माळकु, अदिक परमेश्वर उन बळाई माळकु अनली कुरतुर, “आग रा परमेश्वर गैरयहूदीगोळी भी जीवन इन साटी मन तिर्गुसोद दान कोटान.”
विश्वासीगोळ दा टु थ्वाळासा लॉकुर आ दुख इन मारा देल जो स्तिफनुस उन मृत्यु उन समय दा बिदीत, तितर बितर आगेगीदुर, आंदुर वयाळ्त-वयाळ्त फिनीकी अदिक साइप्रस अदिक अन्ताकिया दा बंदुर; लेकीन यहूदीगोळी बिटकु यारीकु वचन ईला केळ्सतोगोर.
लेकीन आंदुर दा टु थ्वाळासा साइप्रस निवासी अदिक कुरेनी ईरोर, जो अन्ताकिया दा बंदकु गैरयहूदीगोळी भी प्रभु यीशु उन खुशखबरी इन मातगोळी केळ्सली कुरतुर.
प्रभु उन सामर्थ्य आंदुर सांगुळ ईरोद, अदिक हापाळ लॉकुर विश्वास माळकु प्रभु उन दी तिर्गदुर.
याग आंदुर चर्चा यरूशलेम इन मंडली अन्द केळदुर दा बत्‍त, रा आंदुर बरनबास उक अन्ताकिया कळुदुर.
याग आव अल पोहचुसदुन अदिक नोळदुन कि परमेश्वर लॉकुरी ह्यांग आशिषीत माळ्यान, अदिक आव खुश आदुन अदिक आंदुर से विनती माळदुन कि तान सप्पा मन इन सांगुळ पुरा सच्चाई देल अदिक विश्वासयोग्य प्रभु उन सांगुळ बन्सकु ईरी.
बरनबास ऊंद वळ्लेव मंळसा ईरोन, अदिक पवित्र आत्मा अदिक विश्वास देल परिपुर्ण ईरोन; अदिक अन्य हापाळ सा लॉकुर प्रभु दा बंदकु मिलुसदुर.
आग आव शाऊल उक नोळोर साटी तरसुस नगर इक होटोदुन.
याग आव आऊन से मिलुसदुन रा आऊक अन्ताकिया तंदुन; अदिक हिंग आत कि आंदुर ऊंद वर्ष ताका मंडली अन्द सांगुळ सिकोर अदिक हापाळ सा लॉकुरी उपदेश कोळतेला ईत्‍तुर; अदिक सब से पयले अन्ताकिया दा ईदा चेलागोळी मसीह अंदकु आत.
अवा दिनगोळ दा थ्वाळासा भविष्यवक्ता यरूशलेम टु अन्ताकिया बंदुर.
आंदुर दा टु अगबुस हेसुर इन ऊंद मंळसा निदुरकु आत्मा अन्द अगुवाई दा भविष्यवाणी माळदुन कि सप्पा दुनिया दा धोळ्द अकाल बिद्दीत. अद अकाल क्लौदियुस उन समय दा बित्‍त.
आग चेलागोळ निर्णय माळदुर कि हर ऊंद तान तान पूंजी इन अनुसार यहूदिया दा ईरावाळेर विश्वासी वार्टुर मदत अन्द साटी येनारा कळुल.
आंदुर हांगा माळदुर; अदिक बरनबास अदिक शाऊल उन कय मंडली अन्द स्याणागोळ हात्‍ती थ्वाळासा पैस्या कळुदुर.
आ समय हेरोदेस राजा मंडली अन्द थ्वाळासा सदस्यगोळी सतुसोद सुरूवात माळदुन.
आव यूहन्ना अन्द वार्ट याकूब उक तलवार देल कोन्सुस बुट्टुन.
याग आव नोळदुन कि यहूदी लॉकुर आऊन से खुश आगतार, रा आव पतरस उक भी हुडुकोंडुन. अव दिन अखमीरी रोट्टी इन हाब्ब ईनव दिन ईरव.
आव पतरस उक हुडुकु बंदीगृह दा हाकदुन, अदिक रखवाली माळोर साटी नाक नाक सिपाहीगोळ्द नाक समुह माळीदुन; ईद विचार देल कि फसह अन बाद्दा आऊक लॉकुर मुंद तरूल.
बंदीगृह दा पतरस बंद ईरोन; लेकीन मंडली आऊन साटी मन हचकु परमेश्वर से प्रार्थना माळोद.
याग हेरोदेस आऊक लॉकुर मुंद तरली ईरोन, अदा ईळ्लकी पतरस येढ्ढ शंकलीगोळ देल कटकु येढ्ढ सिपाहीगोळ्द बीच दा मिंगोन; अदिक पहरेदारगोळ दरवाजा मा बंदीगृह अन्द रखवाली माळोर.
रा नोळी, प्रभु उन ऊंद स्वर्गदूत बंदकु निदुरदुन अदिक आ कोठरी दा ज्योति चमकुस्त, अदिक आव पतरस उन पासळी मा कय बळकु आऊक येद्दुन अदिक अंदुन, “येळ, जल्दी माळ.” अदिक आऊन कयगोळ दा टु शंकलीगोळ बिटकु बिदोदव.
आग स्वर्गदूत आऊन से अंदुन, “नेळु कट, अदिक तान केरू हाक्‍क कोम.” आव हांगा माळदुन. बाक स्वर्गदूत आऊन से अंदुन, “तान कपळा हाक्‍कु नान हींद आगेग.”
पतरस होटकु आऊन हींद नळुत नळुत बंदीगृह टु व्हार्या बंदुन; लेकीन ईद ईला जानसोन कि जो येनारा स्वर्गदूत माळेत्यान अद सही आद, लेकीन ईद सम्सदुन कि ना दर्शन नोळेतीन.
आग आंदुर पयला अदिक दुसरा पहरा टु होटकु आ लोवा अन्द फाटक मा पोहचुसदुर, जो नगर दी हादी होगतद. अद फाटक आंदुर साटी तान ताना खुलसेत, अदिक आंदुर होटकु ऊंद अच गली टु आगकु ऊंद हादी मा बंदुर, अदिक तुरन्त अच स्वर्गदूत आऊक बिटकु होटोदुन.
आग पतरस सावधान आगकु अंदुन, “ईग ना जान्स कोंडीन कि प्रभु तान स्वर्गदूत कळुकु नानी हेरोदेस उन कय देल अदिक यहूदीगोळ्द सप्पा आशा टु बिळ्स बुट्टुन.”
ईद जान्सकु पतरस आ यूहन्ना अन्द मोय मरियम इन मान्या बंदुन, जो मरकुस कहलुसतान. अल हापाळ सा लॉकुर जमा आगकु प्रार्थना माळोर.
याग आव फाटक इन खिळकी ठोक्सदुन, रा रूदे हेसुर इन ऊंद दासी दरवाजा तेरोर साटी बंदुर.
पतरस उन शब्द केळकु आक खुशी अन मारा देल फाटक तेर्दिदील, लेकीन ओळकु बुळ्क होदुर अदिक हेळदुर कि पतरस दरवाजा मा निदुरकु आन.
आंदुर आकिन से अंदुर, “नी यर्र आय.” लेकीन आक हिम्मत माळकु अंदुर कि हिंग अच आद, “आग आंदुर अंदुर आऊन स्वर्गदूत आगीदान.”
लेकीन पतरस ठोक्सतेला अच ईत्‍तुन: आखरी दा आंदुर खिळकी खोल्सदुर, अदिक आऊक नोळकु चकित ईतोदुर.
आग आव आंदरी कय देल इशारा माळदुन कि चुप ईरूल; अदिक आंदरी हेळदुन कि प्रभु याता रीति देल आऊक बंदीगृह दा टु तेगुकु तंदान. बाक अंदुन, “याकूब अदिक बाकी विश्वासी वार्टुरी ईद मात हेळ बुळेतीर.” आग होटकु येल्यारा दुसरा जागा अक होटोदुन.
हुंजकुका अच सिपाहीगोळ दा बळा हलचल मचुसेत कि पतरस उन येन आत.
याग हेरोदेस सिपाहीगोळ से आऊन खोज माळोद आदेश कोट्टुन लेकीन पतरस सिक्‍कीदील, रा पहरेदारगोळ जाँच माळकु आग्या कोट्टुन कि आंदरी कोंदकु आगुल: अदिक आव यहूदिया अक बिटकु कैसरिया दा होगकु ईरली कुरतुन अदिक अल आव थ्वाळासा समय बितुसदुन.
हेरोदेस सूर अदिक सैदा अन्द लॉकुर से हापाळ सिट्ट दा ईरोन. इदुरसाटी आंदुर ऊंद समुह माळकु राजा से मिलुसली बंदुर, पयले आंदुर बलास्तुस उक जो राजा अन्द ऊंद सेवक ईरोन, समझुस्कु मेल माळोद चाहासदुर; यतिकी हेरोदेस राजा अन्द द्याश देल आंदुर्द द्याश इन पालन पोषण आगतोगोद.
ठहरूस्द दिशी हेरोदेस राजा अन कपळा हाक्‍कु सिंहासन मा कुरतुन, अदिक आंदरी भाषण कोळली कुरतुन.
आग लॉकुर चिल्ळास कुरतुर, “ईद रा मंळसा अन्द ईला परमेश्वर उन आवाज हुन.”
अदा घळी प्रभु उन ऊंद स्वर्गदूत तुरन्त आऊक बळदुन, यतिकी आव परमेश्वर उक महिमा कोटीदील; अदिक आव किळा हतकु सोतोदुन अदिक अव किळागोळ आऊक तिनली हतदव.
लेकीन परमेश्वर उन वचन लगातार वाळुस्त अदिक फैलुसतेला होत.
याग बरनबास अदिक शाऊल यरूशलेम दा तान क्याल्सा पुरा माळकु यूहन्ना अक जो मरकुस कहलुस्तान, सांगुळ हुडुकु अन्ताकिया वापस बंदुर.
अन्ताकिया अन्द मंडली दा कई भविष्यवक्ता अदिक गुरु ईरोर; जसा: बरनबास, शमौन जो (नीगर) करेव कहलुसतान; अदिक लूकियुस कुरेनी, अदिक मनाहेम जो हेरोदेस शासक उन सांगुळ दा धोड्डेर आदुन, अदिक शाऊल.
याग आंदुर उपास सहित प्रभु उन स्यावा माळोर, रा पवित्र आत्मा आंदुर से अन्त, “नान साटी बरनबास अदिक शाऊल उक आ क्याल्सा अन्द साटी अलग माळी यार साटी ना आंदरी कार्सीन.”
आग आंदुर उपास अदिक प्रार्थना माळकु अदिक आंदुर मा कय ईटकु आंदरी सार माळदुर.
इदुरसाटी बरनबास अदिक शाऊल पवित्र आत्मा अन कळुद सिलूकिया अक होदुर; अदिक अल टु जहाज मा कुर्तकु साइप्रस इक होदुर;
अदिक सलमीस दा पोहचुस्कु, परमेश्वर उन वचन यहूदीगोळ्द सभागृहगोळ दा केळ्सदुर. यूहन्ना जो मरकुस कहलुसोन, मदत माळावाळा अन रूप दा आंदुर सांगुळ ईरोन.
आंदुर आ सप्पा टापू दा आगतेला पाफुस ताका पोहचुसदुर. अल आंदरी बार-यीशु हेसुर इन ऊंद यहूदी जादूगर अदिक ख्वाटा भविष्यवक्ता सिकदुन.
आव शासक सिरगियुस पौलुस उन संगी ईरोन, जो बुद्धिमान मंळसा ईरोन. आव बरनबास अदिक शाऊल उक तान हात्‍ती कारूकु परमेश्वर उन वचन केळोद चाहासदुन.
लेकीन इलीमास जादूगर, यतिकी गैरयहूदीगोळ दा ईदा आऊन हेसुर इन मतलब आद, आंदुर विरोध माळकु शासक उक विश्वास माळोर से रोकसोद चाहासदुन.
आग शाऊल यार्द हेसुर पौलुस भी आद, पवित्र आत्मा देल परिपुर्ण आगकु इलीमास जादुगर उन दी टकटकी हचकु नोळदुन अदिक अंदुन,
“हे सप्पा कपट अदिक सप्पा चतुराई देल तुमकु शैतान उन औलाद, सप्पा न्यायीपन अन्द दुश्मन, येन नी प्रभु उन सरका हादीगोळी वाकळा माळोद बिळतीदील?
ईग नोळ, प्रभु उन कय नीन विरोध दा येदोग्याद; अदिक नी थ्वाळासा समय ताका कुढ्ढ ईत्या अदिक सुर्य अन्द उजुळ नोळतीदिल.” आग तुरन्त धुंधरापन अदिक अंधार आऊन कण्णगोळ मा छासेत, अदिक आव ईत्‍त आत्‍त ताळु कुरतुन ताकी यावारा आऊन कय हुडुकु आऊक संभाळसुल.
आग शासक जो येनारा अल आगीत अदरी नोळकु अदिक प्रभु उन उपदेश देल चकित आगकु विश्वास माळदुन.
पौलुस अदिक आऊन संगी पाफुस टु जहाज इन द्वारा पंफूलिया प्रदेश इन पिरगा नगर दा बंदुर; अदिक यूहन्ना आंदरी बिटकु यरूशलेम इक होटोदुन.
पिरगा नगर टु मुंद वाळुसकु आंदुर पिसिदिया अन्द अन्ताकिया दा पोहचुसदुर; अदिक आराम इन दिन यहूदी लॉकुर्द सभागृह दा होगकु कुरतोदुर.
मूसा अन्द व्यवस्था अदिक भविष्यवक्तागोळ किताब देल वाचुसदुर बाद्दा यहूदी लॉकुर्द सभागृह अन्द अधिकारीगोळ आंदुर हात्‍ती बातणी कळुदुर, “हे वार्टुरा अदिक आकतींगेरा, नाव चाहासतेव कि लॉकुरी प्रोत्साहित माळोर साटी नीम मन दा येनारा मात आद रा अनी.”
आग पौलुस निदुरकु अदिक कय देल इशारा माळकु अंदुन, “हे इस्त्राएलगोळा, अदिक सप्पा गैरयहूदीगोळा जो परमेश्वर उन आराधना माळतीर, केळी:
ई इस्त्राएली लॉकुर्द परमेश्वर नाम आप्प दादागोळी नीवळुस कोंडीदुन, अदिक याग ई लॉकुर मिस्त्र द्याश दा परदेशी आगकु ईरतोगोर, रा आंदुर्द उन्नती माळदुन; अदिक धोळ्द सामर्थ्य देल आंदरी इजिप्त टु तेगुकु तंदुन.
आव येनारा चालीस वर्ष ताका रेगिस्तान दा आंदुर्द सहन माळतेला ईत्‍तुन,
अदिक कनान द्याश दा येळ राष्ट्रगोळ्द नाश माळकु परमेश्वर अद पृथ्वी इस्त्राएल इन लॉकुरी अत्‍तरधिकारी इन रूप दा कोट बुट्टुन.
इदुर बाद्दा आव शमूएल भविष्यवक्ता ताका आंदुर दा न्यायी ठहरूसदुन.
अदुर बाद्दा आंदुर ऊंद राजा बेळदुर: आग परमेश्वर चालीस वर्ष इन साटी बिन्यामीन इन जाती दा टु ऊंद मंळसा; मतलब कीश उन पार शाऊल उक आंदुर मा राजा ठहरूसदुन.
बाक आऊक अलग माळकु दाऊद उक आंदुर राजा माळदुन; यार बारा दा आव गवाही कोट्टुन, ‘नानी ऊंद मंळसा, यिशै उन पार दाऊद, नान मन इन अनुसार सिक्‍केदुन; आवा नांद सप्पा इच्छा पुरा माळ्यान.’
दाऊद उन वंश दा टु परमेश्वर तान वादा अन्द अनुसार इस्त्राएल इन हात्‍ती ऊंद उद्धारकर्ता, मतलब यीशु उक कळुदुन.
यीशु तान कार्यगोळ्द सुरूवात माळोर से पयले यूहन्ना सप्पा इस्त्राएलगोळ दा मन तिर्गुसोद प्रचार माळदुन अदिक बपतिस्मा माळदुन.
याग बपतिस्मा कोळावाळा यूहन्ना तांद स्यावा पुरा माळदुर मा ईरोन, रा आव अंदुन, ‘नीव नानी येन सम्सतीर? ना आव आल्लच यार हादी नीव कायेतीर. उलटा नोळी, नान बाद्दा ऊंद बरावाळा आन, आऊन कालगोळ केरू उन बंध भी ना खोल्सा लायक हैलेच.’
“हे इस्त्राएली वार्टुरा, नीव जो अब्राहम उन औलाद हुईर; अदिक सप्पा गैरयहूदी जो परमेश्वर उन आराधना माळतार, नीम हात्‍ती ई उद्धार इन वचन कळुकु आग्याद.
यतिकी यरूशलेम इन ईरावाळेर अदिक आंदुर अधिकारीगोळ ना उद्धारकर्ता अक अरतुर अदिक ना भविष्यवक्तागोळ्द अव मातगोळ जो हर ऊंद आराम इन दिन वाचुसकु आगतद आऊक सम्सत. अदिक यीशु उक दोषी ठहरूसदुर द्वारा भविष्यवक्तागोळ्द मातगोळी सही साबित माळ्द.
आंदरी कोंद बुळोद लायक येनु दोष आऊन दा सिक्‍कीदील, तरी भी पिलातुस से विनती माळदुर कि आव कोंदकु आगुल.
याग शास्त्र दा आऊन बारा दा लिख्सद सप्पा मातगोळ आंदुर पुरा माळदुर, रा आऊक क्रूस मा टु ईळ्सकु कब्र दा ईटदुर.”
लेकीन परमेश्वर आऊक सोत्‍तुर दा टु जित्‍ता माळदुन,
अदिक आव आंदरी जो आऊन सांगुळ गलील टु यरूशलेम बंदीदुर, हापाळ दिनगोळ ताका कांळ्सतेला ईत्‍तुन; इस्त्राएल लॉकुर्द मुंद ईग आंदुर अच आऊन गवाह आर.
नाव नीमी आ वादा अन्द बारा दा जो नाम आप्प दादागोळ से माळकु आगीत, ईद खुशखबरी केळ्सतेव,
कि परमेश्वर यीशु उक जित्‍ता माळकु, अदा वादा नाम औलाद इन साटी पुरा माळदुन; ह्यांग भजन संहिता दा भी लिख्सकु आद, नी नान पार हुय; ईंद ना अच नीनी पैदा माळीन.
अदिक परमेश्वर आऊक सोत्‍तुर दा टु जित्‍ता माळकु येब्सदुन ताकी सळुसोर साटी कब्र दा बिदकु ईला ईरूल, इदुरसाटी आव ईद अंदुन, ना नीनी पवित्र अदिक अटल आशीष कोळाईन जो ना दाऊद उन सांगुळ वादा माळीन.
इदुरसाटी आव भजन संहिता दा भी अंदान, नी तान विश्वासयोग्य सेवक उक कब्र दा सळुस गोळतीदील.
यतिकी दाऊद रा परमेश्वर उन इच्छा अन्द अनुसार तान समय दा स्यावा माळकु सोतोदुन, अदिक तान आप्प दादागोळ सांगुळ दा नळ्सकु आदुन, अदिक आऊन मय कब्र दा सळुसेत.
लेकीन यारी परमेश्वर सोत्‍तुर दा टु जित्‍ता माळदुन, आव सळुसीदील.
इदुरसाटी, हे नान इस्त्राएली संगीगोळा, नीव जान्स कोमी कि यीशु उन द्वारा पापगोळ्द माफ अन्द बातणी नीमी कोटकु आगतद;
अदिक याता मातगोळ दा नीव मूसा अन्द व्यवस्था अन्द द्वारा पापगोळ देल मुक्त आग सकालीर, अवा सप्पा दा हर ऊंद यीशु मा विश्वास माळावाळा पापगोळ देल मुक्त आगतान.
इदुरसाटी सावधान ईरी, हिंग आगबाळुल कि जो भविष्यवक्तागोळ किताब दा बंदाद, नीम मा भी अद घटुस बाळुल:
हे अपमान माळावाळेरा, नोळी, चकित आगी, अदिक सोतोगी; यतिकी ना नीम दिनगोळ दा ऊंद क्याल्सा माळतीन, हिंग क्याल्सा कि अगर यावारा नीम से आऊन बारा दा मातचीत माळुल, रा नीव यागलु विश्वास माळतीदील.
पौलुस अदिक बरनबास उन यहूदी सभागृह टु व्हार्या होळा समय लॉकुर आंदुर से विनती माळली कुरतुर कि अगला आराम इन दिन नामी ई मातगोळी बाक केळ्सकु आगुल.
याग सभा येदोत रा यहूदीगोळ अदिक गैरयहूदी मत दा बरावाळेर भक्तगोळ दा टु हापाळ सा पौलुस अदिक बरनबास इन हिंद आगेदुर; अदिक प्रेरितगोळ आंदुर से मातगोळी हेळकु प्रोत्साहित माळदुर कि परमेश्वर उन अनुग्रह दा जीवन बन्सकु ईटी.
अगला आराम इन दिन नगर इन सप्पा लॉकुर परमेश्वर उन वचन केळोर साटी जमा आगेदुर.
लेकीन यहूदी भीळ इक नोळकु जलन देल तुम्मेदुर, अदिक अपमान माळतेला पौलुस उन मातगोळ्द विरोध दा अपशब्द अनली कुरतुर.
आग पौलुस अदिक बरनबास निडर आगकु अंदुर, जरूरी ईरोद कि परमेश्वर उन वचन पयले नीमी केळ्सकु आगाईत; लेकीन याग नीव अदरी ठुकरूस बुळतीर, अदिक खुद इक अनन्त जीवन इन योग्य ठहरूसालीर, रा नोळी, नाव नीमी बिटकु गैरयहूदी लॉकुर दी तिर्गतेव.
यतिकी प्रभु नामी ईद आग्या कोटान, ना नीनी गैरयहूदीगोळ साटी ज्योति ठहरूसीन, ताकी पुरा संसार ऊळ्सकु आगुल.
ईद केळकु गैरयहूदीगोळ खुश आदुर, अदिक परमेश्वर उन वचन इन बळाई माळली कुरतुर; अदिक यास अनन्त जीवन इन साटी ठहरूसकु आगीदुर, आंदुर विश्वास माळदुर.
आग प्रभु उन वचन आ सप्पा द्याश दा फैलुसली कुर्त.
लेकीन यहूदीगोळ परमेश्वर उन आराधना माळावाळेर अदिक प्रसिद्ध गैरयहूदी आर्तेर इक अदिक नगर इन प्रमुख लॉकुरी उकसुसदुर, अदिक पौलुस अदिक बरनबास इन विरूद्ध उपद्रव माळसुसकु आंदरी तान सीमा दा टु तेग्द बुटुर.
आग प्रेरित आंदुर मुंद आंदुर विरोध दा तान कालगोळ धुळा झाळ्सकु इकुनियुम नगर इक होटोदुर.
अदिक अन्ताकिया नोर विश्वासी पुरा खुशी देल अदिक पवित्र आत्मा देल परिपुर्ण आगतेला होदुर.
इकुनियुम दा हिंग आत कि पौलुस अदिक बरनबास यहूदीगोळ्द सभागृहगोळ दा सांगुळल्या होदुर, अदिक ई प्रकार देल मातगोळी हेळदुर कि यहूदीगोळ अदिक गैरयहूदीगोळ येढ्ढु दा टु हापाळ मुंदुर विश्वास माळदुर.
लेकीन विश्वास ईला माळावाळेर यहूदीगोळ गैरयहूदी लॉकुर्द मन दा विश्वासी वार्टुर विरोध दा उकसुसदुर अदिक आंदुर मन दा कळवाहटपन पैदा माळ कोंडुर.
पौलुस अदिक बरनबास हापाळ दिन ताका अल ईत्‍तुर, अदिक प्रभु उन बारा दा निर्भयता देल प्रचार माळ्त ईत्‍तुर आंदुर्द द्वारा प्रभु अदभुत चिन्ह अदिक आश्चर्यगोळी माळसुसतेला तान अनुग्रह अन्द बातणी ईद पुरा सच्चाई देल आद इदरी प्रगट माळतेला ईत्‍तुन.
लेकीन नगर इन लॉकुर दा फूट बिदोत, इदुर देल यास रा यहूदीगोळ दी अदिक यास प्रेरितगोळ्द दी आगेदुर.
आग थ्वाळासा गैरयहूदी अदिक यहूदी तान अधिकारीगोळ सांगुळ मिलुसकु आंदुर सांगुळ बुरा व्यवहार माळली अदिक आंदुर मा कल्लगोळ भिळोद चाल नळदुर.
आग पौलुस अदिक बरनबास उक ई मात इन पता नळुत आग आंदुर लुकाउनिया अन्द लुस्त्रा अदिक दिरबे घाई नगरगोळ दा अदिक अदुर्द आसपास इन क्षेत्रगोळ दा ओळदुर.
अदिक आंदुर अल खुशखबरी केळ्सली कुरतुर.
लुस्त्रा दा ऊंद मंळसा कुर्तकु ईरोन, जो कालगोळ देल अपंग ईरोन. आव जनम टु अच लंगळा ईरोन अदिक यागलु नळु ईला सकोन.
आव पौलुस उक मातगोळी माळ्त केळोन. पौलुस आऊंद दी तार हचकु नोळदुन कि आऊक वळ्लेव आगोद विश्वास आद,
अदिक धोळ शब्द देल अंदुन, “तान कालगोळ बल देल सीधा निदुर.” आग आव हारकु नळुली टेटाळली कुरतुन.
लॉकुर पौलुस उन ईद क्याल्सा नोळकु लुकाउनिया अन्द भाषा दा धोळ्द आवाज देल अंदुर, “द्यावगोळ मंळसागोळ्द रूप दा आगकु नाम हात्‍ती ईळुकु बंदार.”
आंदुर बरनबास उक ज्यूस, अदिक पौलुस उक हिरमेस अंदुर, यतिकी पौलुस मातगोळ हेळदुर दा मुख्य ईरोन.
ज्यूस द्याव उन आ मंदिर इन पुजारी जो आंदुर नगर इन मुंद ईरोन, वस्ता अदिक फूलगोळ हार फाटकगोळ मा तनकु लॉकुर सांगुळ बलिदान माळोद चाहासोन.
लेकीन बरनबास अदिक पौलुस प्रेरितगोळ याग ईद केळदुर, रा तान कपळा हरदुर अदिक भीळ दा होदुर, अदिक कारूकु अनली कुरतुर,
“हे लॉकुरा, नीव ईद येती माळेतीर? नाव भी रा नीम घाई मंळसा हुयेव, अदिक नीमी परमेश्वर उन खुशखबरी केळसोर साटी नाव ईल आयेव, कि नीव ई बेकार वस्तुगोळ देल अलग आगकु जित्‍ता परमेश्वर उन दी तिर्गी, याव स्वर्ग अदिक पृथ्वी अदिक समुद्र अदिक जो येनारा अऊर्दा आद माळदुन.
आव बितुस्द समयगोळ दा सप्पा लॉकुरी तान तान हादीगोळ दा नळु गोट्टुन.
लेकीन आव हमेशा भला क्याल्सा माळदुर द्वारा तान अस्तित्व अक प्रमाणित माळदुन: आव नीमी आकाश टु माळ कोट्टुन अदिक मौसम इन अनुसार फसल कोट्टुन; आवा नीमी तिनली कोळतान अदिक नीम दिलगोळी खुशी देल तुम्म बुळतान.”
ईद अनकु भी प्रेरितगोळ लॉकुरी धोळ्द परेशानी देल रोक्सदुर कि आंदुर साटी बलिदान माळबाळुल.
लेकीन येनारा यहूदीगोळ पिसिदिया अन्द अन्ताकिया अदिक इकुनियुम टु बंदकु लॉकुरी तान दी माळ कोंडुर, अदिक पौलुस मा कल्लगोळ देल बळदुर, अदिक सोतकु सम्सकु आऊक नगर इन व्हार्या जेडुकु ओतुर.
पर याग चेलागोळ आऊन नाकु दी बंदकु निदुरदुर, रा आव यदकु मात्‍त नगर दा होदुन अदिक दुसरा दिशी बरनबास उन सांगुळ दिरबे अक होटोदुन.
पौलुस अदिक बरनबास दिरबे नगर इन लॉकुरी खुशखबरी केळ्सकु, अदिक हापाळ सा चेलागोळी माळकु, लुस्त्रा अदिक इकुनियुम अदिक पिसिदिया अन्द अन्ताकिया अक वापस बंदुर,
अदिक चेलागोळ मन इक संची माळ्त ईत्‍तुर अदिक ईद प्रोत्साहन कोळोर कि विश्वास दा सच्चाई देल बन्सकु ईरी; अदिक ईद शिक्षा कोळतोगोर, “नामी बळा दुख नेगुकु परमेश्वर उन राज्य दा प्रवेश माळोद आद.”
अदिक आंदुर हर ऊंद मंडली दा आंदुर साटी स्याणा लॉकुरी नियुक्त माळदुर अदिक उपास सहित प्रार्थना माळकु आंदरी प्रभु उन कय दा सौप्सदुर यार मा आंदुर विश्वास माळतोगोर.
आग पिसिदिया टु आगतेला आंदुर पंफूलिया पोहचुसदुर;
बाक पिरगा दा वचन केळ्सकु अत्तलिया दा बंदुर,
अदिक अल टु आंदुर जहाज मा अन्ताकिया होदुर, यल आंदुर आ क्याल्सा अन्द साटी जो आंदुर पुरा माळीदुर परमेश्वर उन अनुग्रह दा कोटकु आगीदुर.
याग आंदुर अन्ताकिया बंदुर रा आंदुर मंडली अन लॉकुर जमा माळकु जो परमेश्वर आंदुर सांगुळ माळदुन अद केळ्सदुर अदिक हेळदुर कि ह्यांग परमेश्वर गैरयहूदीगोळ्द विश्वास माळोर साटी दरवाजा तेरदुन.
अदिक आंदुर विश्वासीगोळ सांगुळ हापाळ दिन ताका अल ईत्‍तुर.
बाक थ्वाळासा लॉकुर यहूदिया टु अन्ताकिया बंदकु विश्वासी वार्टुरी कल्सली हतदुर: “अगर मूसा अन्द व्यवस्था अन अनुसार नीम्द खतना ईला आगाईत रा नीमी उद्धार सिक सकाल.”
इदुर बारा दा पौलुस अदिक बरनबास आंदुर से सहमत ईला ईरोर ईदा कारण देल आंदुर सांगुळ आंदुर्द हापाळ धोळ्द झगळा आत रा ईद ठहरूस्कु आत कि पौलुस अदिक बरनबास अदिक आंदुर दा टु थ्वाळासा संगीगोळ ई मात इन समाधान माळोर साटी प्रेरितगोळ अदिक मंडली नोर स्याणा मंळसागोळ हात्‍ती यरूशलेम इक कळुकु आगुल.
इदुरसाटी मंडली आंदरी येनारा दुर ताका सफर माळोर साटी पोहचुसदुर; अदिक आंदुर फिनीकी अदिक सामरीया टु आगतेला गैरयहूदी लॉकुर ह्यांग परमेश्वर उन दी तिर्गदुर इदुर्द जानकारी केळ्सतेला होदुर, अदिक ई जानकारी देल विश्वासी वार्टुर हापाळ खुश आदुर.
याग आंदुर यरूशलेम पोहचुसदुर, रा मंडली अदिक प्रेरित अदिक मंडली नोर स्याणा लॉकुर आंदुर स्वागत माळदुर, अदिक आंदुर हेळदुर कि परमेश्वर आंदुर सांगुळ आगकु येन-येन क्याल्सा माळीदुन.
लेकीन फरीसीगोळ समुह दा टु थ्वाळासा लॉकुर जो यार विश्वास माळीदुर, आंदुर यदकु अंदुर, “गैरयहूदीगोळ्द खतना आग अच पायजे अदिक आंदुर मूसा अन्द व्यवस्था अन पालन माळ पायजे.”
आग प्रेरित अदिक मंडली अन स्याणा लॉकुर ई मात इन बारा दा विचार माळोर साटी जमा आदुर.
आग पतरस हापाळ झगळा आगदुर बाद्दा निदुरकु आंदुर से अंदुन, “हे वार्टुरा, नीव जान्सतीर कि हापाळ दिन पयले परमेश्वर नीम दा टु नानी नीवळुस कोंडुन कि नान बाय देल गैरयहूदीगोळी खुशखबरी इन वचन केळसुसुल ताकी आंदुर केळकु विश्वास माळुल.
सप्पा मुंदुर्द मन अरावाळा परमेश्वर आंदरी भी नाम घाई पवित्र आत्मा कोटकु आंदुर गवाही कोटकु आंदुर्द संबंध दा तान समर्थन दर्शुसिदुन;
अदिक विश्वास इन द्वारा आंदुर पापगोळी माफ माळदुन आंदुर्द अदिक नाम्द न्याड्या येनु भेदभाव ईटीदिल.
रा ईग नीव येती परमेश्वर उन परीक्षा माळतीर कि विश्वासीगोळ कुतक्या मा हिंग जुआळी ईटी, यारी ना नाम आप्प दादागोळ नेगु सकीदुर अदिक ना नाव नेगु सकतेव?
ईला, नाम्द ईद विश्वास आद कि जसा ह्यांग नाम प्रभु यीशु उन अनुग्रह देल उद्धार आग्याद; हांगा आंदुर्द भी आग्याद.”
आग सप्पा सभा चुपचाप बरनबास अदिक पौलुस उन केळली कुरतुर, कि परमेश्वर आंदुर द्वारा गैरयहूदीगोळ दा ह्यांग धोळ धोळ चमत्कार अदिक अदभुत क्याल्सा तोर्सदुन.
याग आंदुर चुप आदुर रा याकूब अनली कुरतुन, हे वार्टुरा, अदिक आकतींगेरा, नांद केळी.
शमौन ईगल्या हेळदुन कि परमेश्वर पयले गैरयहूदीगोळ मा ह्यांग कृपा दृष्टी माळदुन, कि आंदुर दा टु तान हेसुर इन साटी ऊंद लॉकुर माळ कोमुल.
इदुर देल भविष्यवक्तागोळ वचन भी समर्थन माळताव, जसा कि शास्त्र दा लिख्सकु आद,
इदुर बाद्दा ना मात्‍त बंदकु दाऊद उन बिदकु राज्य मात्‍त स्थापित माळाईन, अदिक आऊन खंडरगोळी मात्‍त मजबूत कटाईन,
इदुरसाटी कि मिग्द मंळसागोळ, मतलब सप्पा गैरयहूदी जो नान हेसुर इन कहलुस्तार, प्रभु अक ढुंढसुल,
ईद आवा प्रभु अनतान जो दुनिया अन उत्पत्ति देल ई मातगोळी प्रगट माळतेला बंदान.
“इदुरसाटी नान विचार ईद आद कि गैरयहूदीगोळ दा टु जो लॉकुर परमेश्वर उन दी तिर्गतार, नाव आंदरी दुख कोळतीदील;
बल्‍की नामी आंदुर हात्‍ती चिट्ठी लिख्सकु कळु पायजे: कि आंदुर भोजन तिनबाळुल जो प्रथा अन अनुसार अशुध्द आद यतिकी अद मूर्तीगोळ मा येर्सद हुन, व्यभिचार देल आंदुर दुर ईरूल अदिक कुतक्या ओतकु कोंद यातोदु पशु उन मास अदिक खुन तिनबाळुल.
यतिकी स्याणा लॉकुर काल टु नगर नगर मूसा अन्द व्यवस्था अन्द प्रचार माळावाळेर आग्त बंदार, अदिक अद हर आराम इन दिन सभागृह दा वाचुसकु आगतद.”
आग सप्पा मंडली सहित प्रेरितगोळ अदिक मंडली अन्द स्याणागोळ निश्चय माळदुर कि नाम दा टु येनारा येढ्ढ मंळसागोळी नीवळुसुल, मतलब यहूदा जो बरसब्बा कहलुस्तान, अदिक सीलास उक जो वार्टुर दा स्याणा ईरोन; अदिक आंदरी पौलुस अदिक बरनबास उन सांगुळ अन्ताकिया कळुल.
आंदुर आंदुर्द कय दा ईद चिट्ठी लिख्सकु कळुदुर: “अन्ताकिया अदिक सीरिया अदिक किलिकिया अन्द ईरावाळेर वार्टुर इक जो गैरयहूदीगोळ दा टु आर, प्रेरितगोळ अदिक स्याणा लॉकुर वार्टुर्द नमस्कार.
नाव ईद केळदेव कि नाम दा टु यावारा आदेश हासिल माळ्द बिना अच नाम दा टु थ्वाळासा लॉकुर होगकु, तान शब्दगोळ देल नीमी परेशानी अदिक दुख पोहुचुस्यान.
नाव सप्पा मुंदुर आपस दा सहमत आगकु ईद निश्चय माळदेव कि नाम दा टु निवळुस्द मंळसागोळी तान प्रिय बरनबास अदिक पौलुस उन सांगुळ नीम हात्‍ती कळेव.
ई हिंग मंळसा आर यार तान जीव नाम प्रभु यीशु मसीह अन्द क्याल्सागोळ साटी जोखिम दा हाक्यार.
इदुरसाटी नाव यहूदा अदिक सीलास उक कळेव, जो मातगोळ नाव लिख्सेतेव, आंदुर ऊंद आगकु नीमी ईवा मातगोळ हेळ्यार.
पवित्र आत्मा अक अदिक नामी उचित जान्सकु बित्‍त कि ई जरूरी मातगोळी बिटकु, नीम मा बोझ हाकबाळुल;
कि नीव मूर्तीगोळ मा बली माळावाळेर से अदिक खुन देल, अदिक कुतक्या वत्‍त पशुगोळ्द मास देल, अदिक व्यभिचार देल दुर ईरी. ईऊर से दुर ईरी रा नीम्द भला आदीत. नाम शुभकामनागोळ मुंद नीम सांगुळ ईरूल.”
बाक आंदुर सार आगकु अन्ताकिया पोहचुसदुर, अदिक विश्वासीगोळ्द सभा अक जमा माळकु अद चिट्ठी आंदरी कोट्ट बुटुर.
आ लॉकुर चिट्ठी जोर देल वाचुसकु अद प्रोत्साहन सिक्‍कावाळा बातणी इन द्वारा हापाळ खुश आगेदुर.
यहूदा अदिक सीलास जो खुद भी भविष्यवक्ता ईरोर, हापाळ मातगोळ देल वार्टुरी शिक्षा कोटकु प्रोत्साहित अदिक संची माळदुर.
आंदुर येनारा दिन ईतकु, विश्वासी वार्टुर आंदरी शांती देल आंदुर दा हात्‍ती वापस होगली विदा माळदुर जो आंदरी कळीदुर.
लेकीन सीलास उक अल ईरोद वळ्लीद हत.
लेकीन पौलुस अदिक बरनबास अन्ताकिया दा ईतोदुर: अदिक अन्य हापाळ सा लॉकुर्द सांगुळ प्रभु उन वचन केळ्सतेला ईत्‍तुर.
थ्वाळासा दिन बाद्दा पौलुस बरनबास से अंदुन, “या नगर दा नाव प्रभु उन वचन केळसीदेव, बरी, बाक आंदुर दा नळुकु तान वार्टुरी अदिक आकतींगेरी नोळाता कि आंदुर ह्यांग आर.”
आग बरनबास यूहन्ना अक जो मरकुस कहलुस्तान, सांगुळ हुडोद विचार माळदुन.
लेकीन पौलुस ईद वळ्लीद समसीदील कि आऊक तान सांगुळ हुळदेव, यतिकी यूहन्ना जो मरकुस कहलुसतान, पंफूलिया टु आंदुर हात्‍ती वापस हिंद तिर्गेगिदुन अदिक आंदुर स्यावा कार्य पुरा आगासताका आंदुर सांगुळ ईला ईरोन.
इदुर मा बरनबास अदिक पौलुस उन दा धोळ्द विरोध पैदा आगेत अदिक परिणाम ईद सिक्त कि आंदुर आपस दा आबुर दाबुर से अलग आगेदुर; बरनबास, मरकुस उक हुडुकु जहाज मा साइप्रस होटोदुन.
लेकीन पौलुस सीलास उक निवळुस कोंडुन, अदिक विश्वासी वार्टुर से परमेश्वर उन अनुग्रह दा कोटकु अल टु होटोदुन;
अदिक आव मंडलीगोळी संची माळतेला सीरिया अदिक किलिकिया टु आगतेला होट्टुन.
बाक पौलुस दिरबे अदिक लुस्त्रा दा भी होदुन. अल तीमुथियुस हेसुर इन ऊंद मसीह ईरोन, आऊन मोय यहूदी विश्वासी ईरोर, लेकीन आऊन आप्प गैरयहूदी ईरोन.
आव लुस्त्रा अदिक इकुनियुम उन वार्टुर दा वळ्लेव मंळसा ईरोन.
पौलुस उन इच्छा ईरोद कि तीमुथियुस आऊन सांगुळ बरूल; अदिक जो यहूदी लॉकुर आ जागागोळ दा ईरोर आंदुर कारण आव आऊंद खतना माळदुन, यतिकी आंदुर सप्पा जानसोर, कि आऊन आप्प गैरयहूदी ईरोन.
अदिक नगर नगर होगतेला आंदुर आ नियमगोळी जो यरूशलेम इन प्रेरितगोळ अदिक स्याणागोळ ठहरूसीदुर, मानसोर साटी आंदरी हेळकु आगोद.
ई प्रकार मंडलीगोळ विश्वास दा संची आगतेला होत अदिक संख्या दा रोज वाळुस्त होत.
आंदुर फ्रूगिया अदिक गलातिया प्रदेशगोळ दा टु आगकु होदुर, यतिकी पवित्र आत्मा आंदरी आसिया दा वचन केळसोर से मना माळ्त.
आंदुर मूसिया अन्द सीमा अन हात्‍ती पोहचुस्कु, बितूनिया क्षेत्र दा होगोद चाहासदुर; लेकीन यीशु उन आत्मा आंदरी इजाजत कोटीदील.
इदुरसाटी आंदुर मूसिया टु आगकु त्रोआस दा बंदुर.
अल पौलुस ईळ्लकी ऊंद दर्शन नोळदुन कि ऊंद मकिदुनी मंळसा निदुरकु आऊन से विनती माळकु अनेत्यान, “ईपाटी ईळुकु मकिदुनिया दा बा, अदिक नाम्द मदत माळ.”
आऊन ईद दर्शन नोळतेला अच नाव तुरन्त मकिदुनिया होगोद चाहासदेव, ईद सम्सकु कि परमेश्वर नामी आंदरी खुशखबरी केळसोर साटी कारस्यान.
इदुरसाटी त्रोआस टु जहाज कुर्तकु नाव सिधा सुमात्राके होदेव अदिक दुसरा दिशी नियापुलिस दा बंदेव.
अल टु नाव फिलिप्पी पोहचुसदेव, जो मकिदुनिया द्याश इन मुख्य नगर अदिक रोमीगोळ्द ऊर हुन; अदिक नाव आ नगर दा थ्वाळासा दिन ताका ईत्‍तेव.
आराम इन दिन नाव नगर इन फाटक इन व्हार्या गांगा अन्द किनारा ईद सम्सकु होदेव कि अल प्रार्थना माळोद जागा ईतीदाद, अदिक कुर्तकु आ आर्तेर से जो जमा आगीदुर, मातगोळी माळली कुरतेव.
लुदिया हेसुर इन थुआतीरा नगर इन जांभळा रंग इन कपळा मारावळ्त ऊंद भक्त आर्त केळोर. प्रभु आकिन मन खोल्सदुन कि आक पौलुस उन मातगोळ मा मन हचुल.
याग लुदिया तान घराना समेत बपतिस्मा ताकोंडुर, रा आक नाम से विनती माळदुर, “अगर नीव नानी प्रभु उन विश्वासिनी सम्सतीर, रा नळुकु नान मान्या ईरी,” अदिक आक नामी मान्सकु ओतुर.
ऊंद दिशी याग नाव प्रार्थना माळोद जागा मा होगेव, रा नाम मुलाकात ऊंद हारोद आर्त दासी से आत यारदा भविष्य हेळावाळा दुष्टआत्मा ईरोद; अदिक लॉकुर्द भविष्य हेळदुर देल स्वामीगोळ साटी हापाळ पैस्या कमुसकु तरतोगोद.
आक पौलुस उन दी नाम हींद बंदकु चिल्ळासली कुरतुर, “ई मंळसा परमप्रधान परमेश्वर उन दास हुय, जो नामी उद्धार इन हादी इन कात्‍ता केळ्सतार.”
आक हापाळ दिन ताका हिंग अच माळतेला ईत्‍तुर; लेकीन पौलुस परेशान आदुन, अदिक पलटुस्कु आ दुष्टआत्मा से अंदुन, “ना नीनी यीशु मसीह अन्द हेसुर देल आग्या कोळतीन कि आकिन दा टु होटबुळ.” अदिक अद आत्मा अदा घळी होट बुळ्त.
याग आ पोर इन स्वामीगोळ नोळदुर कि नाम्द कमाई इन आशा होग्त ईत्‍त, रा पौलुस अदिक सीलास उक हुळकु चौक दा प्रधानगोळ हात्‍ती जेडुकु ओतुर;
अदिक आंदरी रोमन अधिकारीगोळ हात्‍ती ओतुर अदिक अंदुर, “ई लॉकुर जो यहूदी आर, नाम नगर दा बळा अशांती फैलुसेत्यार;
अदिक हिंग रीति रिवाजगोळी कल्सेत्यार, यारी ग्रहण माळोद या मानसोद नाम रोमीगोळ साटी वळ्लीद हैलेच अदिक नाव ईदुर्द पालन भी माळ सकालेव अदिक मान्स भी सकालेव.”
आग भीळ इन लॉकुर आंदुर्द विरोध दा जमा आगकु पौलुस अदिक सीलास उन मा येरतेला बंदुर, अदिक शासकगोळ आंदुर कपळा हरदुर अदिक अदिक आंदरी कोळागोळ बडोद आग्या कोट्टुर.
हापाळ कोळा बळसुस्कु आंदुर आंदरी बंदीगृह दा हाक बुटुर अदिक दरोगा अक आग्या कोट्टुर कि आंदरी कळक बंदोबस्त दा ईटुल.
आऊक हिंग आग्या सिक्तेला अच आव आंदरी बुळ्क इन कोठरी दा ईटदुन अदिक आंदुर कालगोळ कोल इक ठोक्स बुटुन.
आर्धा ईळ्लक इन लगभग पौलुस अदिक सीलास प्रार्थना माळतेला परमेश्वर उन भजन हाळोर, अदिक कैदी आंदुर्द केळोर.
इटुर दा अचानक धोळ्द भूकम्प बत्‍त, ईल ताका कि बंदीगृह अन्द पायवा हालुसेदव अदिक तुरन्त सप्पा दरवाजा खुलसेदव; अदिक सप्पा कैदीगोळव बंधन खुलसेदव.
दरोगा जप दा टु येद्दुन, अदिक बंदीगृह अन्द दरवाजा खुला नोळकु सम्सदुन कि कैदी ओळेग्यार, इदुरसाटी आव तलवार तेगुकु तान तान इक कोंद बुळोद चाहासदुन.
लेकीन पौलुस धोळ शब्द दा कारूकु अंदुन, “तान तान इक येनु हानि पहचुसबाळ, यतिकी नाव सप्पा ईल्या आयेव.”
आग बंदीगृह अन्द दरोगा दिंग्या कार्सदुन अदिक राटनेरी बुळ्क होदुन, अदिक अंज्क देल नळ्गतेला पौलुस अदिक सीलास उन मुंद बिदोदुन;
अदिक आंदरी व्हार्या तनकु अंदुन, “हे सज्जनगोळा, उद्धार सिक्‍कोर साटी ना येन माळाईन?”
आंदुर अंदुर, “प्रभु यीशु मसीह मा विश्वास माळ, रा नीनी अदिक नीन घराना अक उद्धार सिक्‍कीत.”
अदिक आंदुर आऊक अदिक आऊंद सप्पा मान्ना अन्द लॉकुरी प्रभु उन वचन केळ्सदुर.
ईळ्लकी अदा घळी दरोगा आंदरी ओतकु आंदुर्द जखमगोळी तोळदुन, अदिक आव तान सप्पा घराना समेत तुरन्त बपतिस्मा ताकोंडुन.
आग आव पौलुस अदिक बरनबास उक तान मान्या ओतकु आंदुर्द मुंद भोजन ईटदुन, अदिक सप्पा घराना समेत परमेश्वर मा विश्वास माळकु खुशी माळदुन.
याग हागुल आत आग रोमन शासकगोळ तान सिपाहीगोळ अधिकारीगोळ्द कय देल बातणी कळुदुर कि आ मंळसागोळी बिट बुळी.
दरोगा ईद मातगोळी पौलुस से अंदुन, “शासकगोळ नीमी बिट बुळोद आग्या कळु बुटार. इदुरसाटी ईग होटकु शांती देल होटोगी.”
लेकीन पौलुस सिपाहीगोळ अधिकारीगोळ से अंदुन, “आंदुर नामी जो रोमी मंळसा आर, दोषी ठहरूस्द बिना लॉकुर मुंद बळदुर अदिक बंदीगृह दा हाकदुर. ईग येन नामी चुपचाप तेगेत्यार? हिंग ईला; लेकीन आंदुर खुद बंदकु नामी व्हार्या तेगुल.”
सिपाहीगोळ्द अधिकारीगोळ ई मातगोळ्द रोमी शासकगोळी जानकारी कोट्टुर, अदिक आंदुर ईद केळकु कि पौलुस अदिक सीलास रोमन नागरीत्वावाळेर लॉकुर उर, अंजेदुर,
आग रोमन अधिकारीगोळ बंदकु आंदुर से माफ विनती माळदुर, अदिक आंदरी बंदीगृह टु व्हार्या तनकु नगर बिटकु होगली हेळदुर.
पौलुस अदिक सीलास बंदीगृह टु होटकु लुदिया अन्द ईल होदुर, अदिक विश्वासी वार्टुर से भेंट माळकु आंदरी प्रोत्साहन कोटकु होटोदुर.
बाक पौलुस अदिक सीलास अम्फिपुलिस अदिक अपुल्लोनिया आगकु थिस्सलुनीके दा बंदुर, यल यहूदीगोळ्द ऊंद यहूदी लॉकुर्द सभागृह ईरोद.
पौलुस तान रीति इन अनुसार सभागृह दा होदुन, अदिक मुर आराम इन दिन नियम शास्त्रगोळ देल यहूदी लॉकुर सांगुळ झगळा माळदुन;
अदिक अऊर अर्थ आसान भाषा दा समझुस तोगोन कि मसीह अक दुख नेगोद, अदिक सोत्‍तुर दा टु जित्‍ता माळोद, जरूरी ईरोद; अदिक “ईवा यीशु यार्द बारा दा ना नीमी हेळतीन, मसीह हुन.”
आंदुर दा टु येनारा लॉकुर विश्वास माळदुर अदिक पौलुस अदिक सीलास उन सांगुळ मीलुसेदुर. परमेश्वर उन आराधना माळावाळेर हापाळ पुरा गैरयहूदीगोळ भी आंदुर दा मीलुसेदुर, ईंदुर दा मुख्य आर्तेर भी ईरोर,
लेकीन यहूदीगोळ जलन देल तुमकु बाजारू लॉकुर दा टु येनारा दुष्ट मंळसागोळी तान सांगुळ दा हुळदुर, अदिक भीळ जमा माळकु नगर दा हल्ला मचुसली कुरतुर, अदिक यासोन उन मान्ना मा चढ़ाई माळकु अदिक कोशिश माळली कुरतुर कि ह्यांगारा तरी पौलुस अदिक सीलास उक लॉकुर मुंद तंदेव.
आंदरी अल ईला नोळकु आंदुर ईद चिल्ळासतेला यासोन अदिक येनारा विश्वासी वार्टुरी नगर इन शासकगोळ मुंद जेडुतेला तंदुर अदिक अंदुर, “ई लॉकुर यार सप्पा दी मुसीबत पैदा माळ बुटार, आंदुर नाम नगर दा भी होट बंदार.
अदिक यासोन आंदरी तान मान्या ईट्यान. ई सप्पा च्या सप्पा ईद अनतार कि यीशु राजा आन, अदिक कैसर उन नियमगोळ्द विरोध माळतार.”
आंदुर लॉकुरी अदिक नगर इन शासकगोळी ईद केळ्सकु भळकुस बुटुर.
इदुरसाटी आंदुर यासोन अदिक बाकी लॉकुर से जमानत ताकोमकु आंदरी बिट बुटुर.
विश्वासी वार्टुर तुरन्त ईळ्लक इन ईळ्लक इच पौलुस अदिक सीलास उक बिरीया कळु बुटुर; अदिक आंदुर अल पोहचुस्कु यहूदीगोळ्द सभागृह दा होदुर.
आ लॉकुर रा थिस्सलुनीके अन्द लॉकुर से भला ईरोर, अदिक आंदुर धोळ लालसा देल वचन ग्रहण माळदुर, अदिक रोज शास्त्रगोळ दा अध्ययन माळ माळकु नोळोर कि जो ई मातगोळ पौलुस हेळदुन अव सही आव का ईला.
अदिक इदुर परिणाम स्वरूप हापाळ सा यहूदीगोळ अदिक मानवाईक यूनानी आर्तेर मंळसागोळ भी विश्वास ग्रहण माळदुर.
लेकीन याग थिस्सलुनीके अन्द यहूदी जान्स कोंडुर कि पौलुस बिरीया दा भी परमेश्वर उन वचन केळ्सतान, रा अल भी बंदकु लॉकुरी भळकुसली अदिक दंगा माळली कुरतुर.
आग विश्वासी वार्टुर तुरन्त पौलुस उक विदा माळदुर कि समुद्र अन्द किनारा होटोगुल; लेकीन सीलास अदिक तीमुथियुस अल्या ईतोदुर.
पौलुस उक विश्वासी वार्टुर एथेंस ताका ओतुर; अदिक सीलास अदिक तीमुथियुस उन साटी आंदुर पौलुस उन से ईद आग्या ताकोमकु विदा आदुर कि आंदरी नान हात्‍ती जल्दी से जल्दी कळुल.
याग पौलुस एथेंस दा तीमुथियुस अदिक सीलास उन हादी कायोन, अदिक एथेंस नगर इक मूर्तीगोळ देल तुमकु नोळकु आव हापाळ निराश आगेदुन.
इदुरसाटी आव यहूदी लॉकुर्द सभागृह दा यहूदीगोळ अदिक गैरयहूदीगोळ जो परमेश्वर उन आराधना माळतोगोर, अदिक चौक दा होगा बरावाळेर लॉकुर आऊन से सिकतोगोर आंदुर से हर रोज झगळा माळतोगोन.
आग इपिकूरी अदिक स्तोईकी गुरुगोळ दा टु थ्वाळासा गुरु आऊन से तर्क माळली कुरतुर, अदिक येनारा अंदुर, “ईव अग्यानी येन अनोद चाहासतान?” लेकीन दुसरा अंदुर, आव “अन्य देवतागोळ्द प्रचारक मालूम बिळतान.” यतिकी आव यीशु उन अदिक आऊन पुनरूत्थान इन खुशखबरी केळ्सतोगोन.
आग आंदुर पौलुस उक तान सांगुळ अरियुपगुस इन नगर दा ओतुर अदिक केळदुर, “येन नाव जान्स सकतेव कि ईद व्हाशोद शिक्षा जो नी हेळत्या, येन हुन?
यतिकी नी अनोखा मातगोळी नामी केळ्सत्या, इदुरसाटी नाव जानसोद चाहासतेव कि ईऊर्द अर्थ येन आद.”
इदुरसाटी कि सप्पा एथेंसवासी अदिक परदेशी जो अल ईरतोगोर, सप्पा आऊन व्हासा व्हासा मातगोळी केळली अदिक हेळदुर दा समय बितुसतोगोर.
आग पौलुस अरियुपगुस उन नगर इन सभा अन न्याड्या दा निदुरकु अंदुन, हे एथेंस इन लॉकुरा, ना नोळतीन कि नीव हर प्रकार देल धार्मिक आईर.
यतिकी ना नगर दा टेटाळतेला याग नीम्द आराधना माळोद जागागोळी नोळीन, रा ऊंद हिंग वेदी भी नोळदीन, यदुर मा लिख्सकु ईरोद, अनजाना परमेश्वर उन साटी. इदुरसाटी यार्द नीव बिना नोळ्द आराधना माळतीर, ना नीमी आऊंद बारा दा हेळतीन.
या परमेश्वर पृथ्वी अदिक अदुर सप्पा वस्तुगोळी माळदुन, आव स्वर्ग अदिक पृथ्वी इन स्वामी आन, अदिक आव कय इन माळ्द मंदिरगोळ दा ईरालुन;
ना यातोदु वस्तु उन जरवत इन कारण मंळसागोळ्द कयगोळ्द स्यावा ताकोमतान, यतिकी आव खुद अच सप्पा मुंदरी जीवन अदिक श्वास अदिक सप्पा येनारा कोळतान.
आव ऊंद अच मंळसा द्वारा पुरा मंळसागोळ्द पैदा माळदुन अदिक सप्पा पृथ्वी मा आव ईरसकुल इदुरसाटी आव माळदुन. अदिक आव पयले टुच लॉकुर्द समय निश्चित माळ कोंडान अदिक आंदुर निवास इन यल आंदुर ईरतार अदुर्द सीमागोळी कट बुट्टुन,
ईद इदुरसाटी माळदुन कि लॉकुर परमेश्वर उक ढुंढसुल, आग सकतद कि आंदुर आऊन ताका पोहचुस्कु हासिल माळ कोमुल, तरी भी आव नाम दा टु यारदु से दुर हैलेच.
जसा यावारा अंदान कि नाव आऊंदा जित्‍ता ईरतेव, अदिक नळुतेला वयाळतेला ईरतेव, अदिक आऊन दा अच नाम अस्तित्व आद. ईदा प्रकार खुद नीम्द अच थ्वाळासा कविगोळ भी अंदार, नाव रा आऊंदा औलाद हुयेव.
इदुरसाटी परमेश्वर उन औलाद आगकु नामी ईद समसोद उचित हैलेच कि परमेश्वर उन दिव्य रूप व्हान्ना या पैस्या या कल्ल इन घाई आद, जो मंळसा अन्द कारीगरी अदिक कल्पना देल माळकु आगीदाव.
“इदुरसाटी परमेश्वर याग लॉकुर परमेश्वर उक ईला जानसोर आ समयगोळ मा ध्यान कोटीदील, लेकीन ईग हर जागा सप्पा मंळसागोळी मन तिर्गुसोद आग्या कोळतान.
परमेश्वर ऊंद दिन निश्चित माळ्यान आ दिशी आव तान निवळुस्द ऊंद मंळसा अन द्वारा सच्चाई देल दुनिया अन न्याय माळ्यान अदिक ई मात इन प्रमाण आव आ मंळसा अक सोत्‍तुर दा टु जित्‍ता माळकु सप्पा मुंदुरी कोटान.”
सोत्‍तुर दा टु जित्‍ता आगोद इन मात केळकु थ्वाळासा लॉकुर पौलुस से मज्याक माळली कुरतुर, लेकीन दुसरा थ्वाळासा लॉकुर अंदुर, “नाव ईद मातगोळ नीन से केळोद चाहासतेव.”
ईदुर मा पौलुस आंदुर न्याड्या दा टु होटबुटुन.
लेकीन थ्वाळासा मंळसा आऊन सांगुळ मीलुसेदुर, अदिक विश्वास माळदुर; यारदा दियुनुसियुस जो नगर सभा अन सदस्य ईरोन, अदिक दमरिस हेसुर इन ऊंद आर्त ईरोर, अदिक आंदुर सांगुळ मात्‍त दुसरा लॉकुर ईरोर.
इदुर बाद्दा पौलुस एथेंस नगर इक बिटकु कुरिन्थुस नगर दा बंदुन.
अल आऊक अक्विला हेसुर इन ऊंद यहूदी सिकदुन, यार्द जनम पुन्तुस दा आगीत. आव तान हिंग्स प्रिसकिल्ला अन्द सांगुळ इटली टु ईग ईग अच बंदीदुन, यतिकी क्लौदियुस सप्पा यहूदीगोळी रोम टु होट्ट बुळोद आग्या कोटीदुन. इदुरसाटी आव आंदुर अल होदुन.
आंदुर ऊंदा ऊज्या ईरतोगोर अदिक आंदुर क्याल्सा ऊंदा ईरोद आंदुर तान कमाई इन साटी तम्बू माळोद क्याल्सा माळतोगोर.
आव हर ऊंद आराम इन दिन यहूदी लॉकुर्द सभागृह दा झगळा माळकु यहूदीगोळ अदिक गैरयहूदीगोळी भी समझुस तोगोन.
याग सीलास अदिक तीमुथियुस मकिदुनिया टु बंदुर, रा पौलुस वचन केळ्सदुर दा पुरा समय कोट्टुन अदिक यहूदीगोळी गवाही कोळली कुरतुन कि यीशु उच मसीह हुन.
लेकीन याग आंदुर विरोध अदिक अपमान माळली कुरतुर, रा आव तान कपळा झाळ्सकु आंदुर से अंदुन, “नीम सायोद कारण नीव खुद आईर! ना निर्दोष आईन. अदिक इदुर जिम्मेदार ना हैलेच, ईग टु ना गैरयहूदीगोळ्द हाती होगाईन.”
अल टु होटकु आव तीतुस यूस्तुस हेसुर इन परमेश्वर उन आराधना माळावाळा ऊंद मंळसा अन्द मान्या बंदुन; यार्द मान्ना यहूदी सभागृह टु हतकु ईरोद.
आग सभागृह अन सरदार क्रिसपुस तान सप्पा घराना समेत प्रभु मा विश्वास माळदुन; अदिक हापाळ सा कुरिन्थवासी ईद बातणी केळकु विश्वास माळदुर अदिक बपतिस्मा ताकोंडुर.
प्रभु ऊंद ईळ्लकी दर्शन इन द्वारा पौलुस से अंदुन, “अंजबाळ, उलटा अनतेला ईर अदिक सुंगा ईरबाळ;
यतिकी ना नीन सांगुळ आईन, अदिक याऊ नीन मा चढ़ाई माळकु अपमान हानि माळतीदील; यतिकी ई नगर दा नान हापाळ सा लॉकुर आर.”
इदुरसाटी आव आंदुर्दा परमेश्वर उन वचन कल्सतेला दिळ वर्ष ताका ईत्‍तुन.
याग गल्लियो अक अखाया द्याश इन शासक माळकु आत, आग यहूदी लॉकुर ऊंद आगकु पौलुस मा येरतेला बंदुर, अदिक आऊक न्याय आसन इन मुंद तंदुर,
अदिक अनली कुरतुर, “ईव लॉकुरी समझुस्तान कि परमेश्वर उन उपासना हिंग रीति देल माळी, जो नाम्द व्यवस्था अन्द विपरीत आद.”
याग पौलुस माताळदुर मा अच ईरोन, रा गल्लियो यहूदीगोळ से अंदुन, “हे यहूदीगोळा, अगर ईद येनारा अन्याय या दुष्टता अन्द मात आगाईत, रा उचित ईरोद कि ना नीम्द केळायदिन.
लेकीन अगर ईद झगळा शब्दगोळ, अदिक हेसुरगोळ, अदिक नीम खुद इन व्यवस्था अन्द बारा दा आद, रा नीव अच खुद सुलझुसी; यतिकी ना ई मातगोळ्द न्यायी बनसोद चाहासालीन.”
अदिक आव आंदरी न्याय आसन इन मुंद टु तेगसुसबुटुन.
आग सप्पा लॉकुर सभागृह अन अध्यक्ष सोस्थिनेस उक हुळकु न्याय आसन इन मुंद बळदुर. लेकीन गल्लियो ई मातगोळ मा ध्यान कोटीदील.
पौलुस हापाळ दिन ताका कुरिन्थुस दा ईत्‍तुन. बाक विश्वासी वार्टुर से विदा ताकोमकु जहाज देल सीरिया होदुन आग आऊन सांगुळ प्रिसकिल्ला अदिक अक्विला भी ईरोर. पौलुस किंख्रिया दा तान मुंडन माळदुन, यतिकी आव ऊंद मन्नत बेळीदुन.
आव इफिसुस पोहचुस्कु प्रिसकिल्ला अदिक अक्विला अक अल बिट्टुन, अदिक खुद सभागृह दा होगकु यहूदीगोळ से झगळा माळली कुरतुन.
याग अलेर लॉकुर आऊन से विनती माळदुर, “नाम सांगुळ अदिक थ्वाळासा दिन ईर.” रा आव स्वीकार माळीदील;
लेकीन ईद अनकु आंदुर से सार आदुन, “अगर परमेश्वर चाहास्यान रा ना नीम हात्‍ती मात्‍त बराईन.” आग आव इफिसुस टु जहाज मा कुर्तकु होटोदुन;
अदिक कैसरिया दा ईळुकु यरूशलेम इक होदुन अदिक मंडली अक मुलाकात माळकु अन्ताकिया दा बंदुन.
बाक येनारा दिन अन्ताकिया दा ईतकु गलातिया अदिक फ्रूगिया क्षेत्र टु आगतेला होट्टुन, अदिक सप्पा चेलागोळी विश्वास दा संची माळतेला तिर्गदुन.
अपुल्लोस हेसुर इन ऊंद यहूदी ईरोन, यार्द जनम सिकन्दरिया दा आगीत, जो अक्‍कलवाळा मंळसा ईरोन अदिक शास्त्र अक वळ्लीद तरीका देल जानसोन, इफिसुस दा बंदुन.
आव प्रभु उन हादी इन शिक्षा ताकोंडिदुन, अदिक मन हचकु अदिक पुरा उत्साह देल यीशु उन बारा दा वळ्लीद-वळ्लीद केळसोन अदिक कलसोन, लेकीन आव सिर्फ यूहन्ना अन्द बपतिस्मा अन्द मात जानसोन.
आव सभागृह दा निडर आगकु माताळली कुरतुन, लेकीन प्रिसकिल्ला अदिक अक्विला आऊंद मातगोळी केळकु आऊक तान मान्या ओतुर अदिक परमेश्वर उन हादी आऊक मात्‍त वळ्लीद-वळ्लीद हेळदुन.
याग अपुल्लोस निश्चय माळदुन कि आप्पारी ईळुकु अखाया अक होदेव इफिसुस उन विश्वासी वार्टुर आऊन हिम्मत वाळुसदुर अदिक अखाया अन अनुयायीगोळी आऊन स्वागत माळोर साटी ऊंद चिट्ठी कळुदुर; अदिक आव अल पोहचुस्कु आ लॉकुर्द बळा सहायता माळदुन जो परमेश्वर उन अनुग्रह अन कारण विश्वास दा बंदीदुर.
यतिकी आव शास्त्र देल प्रमाण कोट कोटकु कि यीशु उच मसीह हुन, धोळ प्रबलता देल यहूदीगोळ्द सप्पा मुंदुर मुंद बोलती बंद माळ्त ईत्‍तुन.
याग अपुल्लोस कुरिन्थुस दा ईरोन, रा पौलुस म्याकुच इन सप्पा प्रदेश टु यात्रा माळतेला इफिसुस दा बंदुन. अल आऊक थ्वाळासा चेलागोळ सिकदुर
आव आंदुर से केळदुन, “येन नीव विश्वास माळावती पवित्र आत्मा अक नोळदीर?” आंदुर आऊन से अंदुर, “नाव रा पवित्र आत्मा अन्द चर्चा भी केळीदील.”
आव आंदुर से अंदुन, “रा बाक नीव यार्द बपतिस्मा ताकोंडीर?” आंदुर अंदुर, “यूहन्ना अन्द बपतिस्मा.”
पौलुस अंदुन, यूहन्ना आंदरी बपतिस्मा कोट्टुन कि आंदुर तान पापगोळ देल तिरगुल, कि जो नान बाद्दा बरावाळा आन, आऊन मा मतलब यीशु मा विश्वास माळेतीर.
ईद केळकु आंदुर प्रभु यीशु उन हेसुर दा बपतिस्मा ताकोंडुर.
याग पौलुस आंदुर मा कय ईटदुन, रा पवित्र आत्मा आंदुर मा ईळुत, अदिक आंदुर अलग-अलग भाषा माताळली अदिक भविष्यवाणी माळली कुरतुर.
इंदुर सप्पा लगभग हन्नेळ मंळसा ईरोर.
आव यहूदी सभागृह दा होगकु मुर तिंगुळ ताका निडर आगकु माताळतेला ईत्‍तुन, अदिक परमेश्वर उन राज्य अन्द बारा दा झगळा माळतेला अदिक समझुसतेला ईत्‍तुन.
लेकीन याग येनारा लॉकुर कठोर आगकु आऊंद मान्सीदील उलटा लॉकुर मुंद ई हादी अक बेकार अनली कुरतुर, रा आव आंदरी बिट बुटुन अदिक चेलागोळी अलग माळ बुटुन, अदिक रोज तुरन्नुस उन शिक्षा अन मान्ना दा झगळा माळतोगोन.
येढ्ढ वर्ष ताका ईदा आगतेला ईत्‍त, ईल ताका कि आसिया नोर ईरावाळेर येन यहूदी येन गैरयहूदी सप्पा प्रभु उन वचन केळ कोंडुर.
परमेश्वर पौलुस उन कयगोळ देल सामर्थ्य अन्द अनोखा क्याल्सा तोर्सतोगोन.
ईल ताका कि रूमाल अदिक गमछा आऊन मय देल स्पर्श माळसुसकु बिमारगोळ मा हाकतोगोर, अदिक आंदुर बिमारीगोळ होग्त ईरतोगोव; अदिक दुष्टआत्मागोळ आंदुर दा टु होट बुळतोगव.
लेकीन येनारा यहूदी जो झाळ फुक माळ्त टेटाळोर, आंदुर प्रभु यीशु मसीह अन हेसुर इस्तेमाल माळली कुरतुर आंदुर दुष्टआत्मागोळी अनतोगोर, “या यीशु उन प्रचार पौलुस माळतान, ना नीमी आ यीशु उन हेसुर देल आग्या कोळतीन.”
अदिक स्क्किवा हेसुर इन ऊंद यहूदी प्रधान याजक उन येळ चिकोर ईरोर, जो हिंग माळतोगोर.
लेकीन दुष्टआत्मा आंदरी उत्‍तर कोळ्त, “यीशु उक ना अरूतीन, अदिक पौलुस उक भी अरूतीन, लेकीन नीव यार हुईर?”
अदिक आ मंळसा यारदा दुष्टआत्मा ईरोद आंदुर मा हावी आगकु अदिक आंदरी वश दा तनकु, आंदरी हिंग बडुत कि आंदुर ऊगळा अदिक घायल आगकु आ मान्या टु होटकु ओळदुर.
ईद मात इफिसुस इन ईरावाळेर सप्पा यहूदी अदिक गैरयहूदी भी जान्स कोंडुर, अदिक आ सप्पा मुंदुर दा अंज्क तुम्मेत; अदिक प्रभु यीशु उन हेसुर इन बळाई आत.
यार विश्वास माळीदुर, आंदुर दा टु हापाळ मुंदुर बंदकु तान तान बेकार क्याल्सागोळी मान्स कोंडुर अदिक अल बंदुर.
जादू माळावाळेर दा टु हापाळ मुंदुर तान तान पोथळीगोळी जमा माळकु सप्पा मुंदुर मुंद होताक बुटुर, अदिक याग अऊर्द दाम जोळ्सकु आत, रा पचास हजार बेळ्ली इन सिक्‍कागोळ बराबर होळ्त.
ई प्रकार प्रभु उन वचन बलपूर्वक फैलुस्त अदिक मजबूत आगतेला होत.
याग ई मातगोळ आगेदव रा पौलुस मन दा ठान्सदुन कि मकिदुनिया अदिक अखाया टु आगकु यरूशलेम इक होगाईन, अदिक अंदुन, “अल होगदुर बाद्दा नानी रोम इक भी नोळोद जरूरी आद.”
इदुरसाटी तान स्यावा माळावाळेर दा टु तीमुथियुस अदिक इरास्तुस उक मकिदुनिया कळुकु खुद थ्वाळासा दिन आसिया दा ईतोदुन.
आ समय इफिसुस दा प्रभु उन हादी इन बारा दा बळा हंगामा आत.
अल बेळ्ली इन क्याल्सा माळावाळा देमेत्रियुस हेसुर इनव ऊंद सोनार ईरतोगोन आव देवी अरतिमिस इन बेळ्ली इन मंदिर माळतोगोन, यदुर देल कारीगरगोळी हापाळ फायदा सिकतोगोद.
आव आंदरी अदिक हिंग अच वस्तुगोळ्द कारीगरगोळी जमा माळकु अंदुन, “हे मंळसागोळा, नीव जान्सतीर कि ई क्याल्सा देल नामी याट धन सिकतद.
नीव नोळतीर अदिक केळतीर कि सिर्फ इफिसुस अच दा ईला, उलटा सप्पा आसिया क्षेत्र दा ईद अन अनकु ई पौलुस हापाळ सा लॉकुरी समझुसदुन, कि जो कय इन कारीगरी आद, आंदुर परमेश्वर आल्लच.
इदुर देल ईग सिर्फ ईदा मात इन अच अंज्क हैलेच कि नाम ई धंदा अन्द महत्व होग्त ईत्‍तीत, उलटा ईद कि महान देवी अरतिमिस इन मंदिर तुच्छ सम्सकु आदीत, अदिक यारी सप्पा आसिया अदिक दुनिया पुजा माळतद आकिन महत्व भी होग्त ईत्‍तीत.”
आंदुर ईद केळकु सिट्ट देल तुम्मेदुर अदिक चिल्ळास चिळ्लासकु अनली कुरतुर, इफिसिगोळ अरतिमिस देवी, महान आर!
अदिक सप्पा नगर दा धोळ्द हंगामा मचुसेत, अदिक लॉकुर गयुस अदिक अरिस्तर्खुस उक जो पौलुस उन संगी यात्री ईरोर जो मकिदुनिया टु बंदीदुर, आंदरी हुळ्द बुटुर, अदिक नाटक घर दा ओतुर.
याग पौलुस लॉकुर्द हात्‍ती बुळ्क होगोद चाहासदुन रा चेलागोळ आऊक होग गोटीदील.
आसिया नोर शासकगोळ दा टु भी आऊन कई संगीगोळ आऊन हात्‍ती बातणी कळुदुर अदिक विनती माळदुर कि नाटक घर दा होगकु जोखिम नेगुबाळेत.
अल यावारा येनारा चिल्ळासोन रा यावारा येनारा, यतिकी सभा दा बळा गळबळी आगोद, अदिक हापाळ सा लॉकुर रा ईद जानसोर भी ईला कि नाव यदुर साटी जमा आगेव.
आग आंदुर सिकन्दर उक, यारी यहूदीगोळ निदरूसिदुर, भीळ दा टु मुंद वाळुसदुर. सिकन्दर कय देल इशारा माळकु लॉकुर मुंद खुद इन बचाव इन साटी भाषण कोळोद चाहासोन.
लेकीन याग आंदुर जान्स कोंडुर कि आव यहूदी हुन, रा सप्पा च्या सप्पा ऊंद आवाज देल कम से कम येढ्ढ तास ताका चिल्ळासतेला ईत्‍तुर, “इफिसिगोळ अरतिमिस, महान आर.”
आग नगर इन लेखा जोखा ईटावाळा लॉकुरी शांत माळकु अंदुन, “हे इफिसुस इन लॉकुरा, येन दुनिया दा हिंग यावारा मंळसा आन जो जान्सालुन कि इफिसिगोळ नगर इन महान देवी अरतिमिस, मंदिर इन अदिक स्वर्ग टु बिळावाळा पवित्र कल्ल इन रक्षा माळावळ्त उर.
इदुरसाटी जब कि ई मातगोळ्द खंडन अच आगसकाल, रा उचित आद कि नीव शांत ईरी अदिक बिना सोच्द सम्द येनु माळबाळी.
यतिकी नीव ई मंळसागोळी तंदीर जो ना मंदिर इन लुटसावाळेर आर ना नाम देवी इन अपमान माळावाळेर उर.
अगर देमेत्रियुस अदिक आऊन संगी कारीगरगोळी यारदारा से शिकायत आद रा कचेरी खुला आद अदिक शासक भी आन; अल होगकु आंदुर आबुर दाबुर मा आरोप हचुल.
लेकीन अगर नीव यातोदारा दुसरा मात इन बारा दा येनारा केळोद चाहास्तीर, रा कानूनी सभा दा फैसला माळकु आदीत.
यतिकी ईंद इन दंगा अन्द कारण नाम मा दोष हच्चोद अंज्क आद, इदुरसाटी कि इदुर येनु कारण हैलेच, अदिक नाव ई भीळ इन जमा आगोद येनु उत्‍तर कोळ सकालेव.” ईद अनकु नगर इन लेखा जोखा कोळावाळा सभा अक सार माळदुन.
याग दंगा थामसेत रा पौलुस चेलागोळी कारसुसकु हिम्मत वाळुसदुन, अदिक आंदुर से सार आगकु मकिदुनिया अन्द दी होटोदुन.
आ सप्पा प्रदेश दा टु आगकु अदिक चेलागोळी हापाळ उत्साहीत माळकु आव अखाया दा बंदुन.
याग मुर तिंगुळ ईतकु आव अल टु जहाज मा सीरिया अन दी होगोन, रा यहूदी आऊक कोनली ताक दा हतकु ईरोर, इदुरसाटी आव ईद निश्चय माळदुन कि मकिदुनिया आगकु वापस आगेगुल.
बिरीया अन्द पुर्रुस उन पार सोपत्रुस अदिक थिस्सलुनीके अन्द अरिस्तर्खुस अदिक सिकुन्दुस, अदिक दिरबे अन्द गयुस, अदिक तीमुथियुस, अदिक आसिया अन्द तुखिकुस अदिक त्रुफिमुस आसिया ताका आऊन सांगुळ ईरोर.
आंदुर मुंद होटोदुर अदिक त्रोआस दा नाम हादी कायतेला ईत्‍तुर.
अदिक नाव अखमीरी रोट्टी इन हाब्ब खतम आगदुर बाद्दा फिलिप्पी टु जहाज देल होटकु अईद दिन इन बाद्दा त्रोआस दा बंदकु आंदुर से मुलाकात माळदेव, अदिक ऊंद हप्ता अल्या ईत्‍तेव.
बाक नाव शण्यार इन द्यावगा याग ऊमोर साटी आपस दा जमा आदेव, रा पौलुस आंदुर से मातचीत हेळली कुरतुन, आऊक दुसरा दिशी इच होगोद ईरोद, इदुरसाटी आव आर्धा ईळ्लक ताका मातगोळी हेळतेला ईत्‍तुन.
या म्याकुच इन कमरा दा नाव जमा ईरेव, अदुर दा हापाळ दिंग्या होत्‍तव.
अदिक यूतुखुस हेसुर इन ऊंद हारोदव खिळकी मा कुर्तकु भर जप्प देल डोलसोन. याग पौलुस हापाळ होत ताका मातगोळी हेळतेला ईत्‍तुन रा आव जप्प इन झ्वाका देल तिसरा मंजील मा टु ल्यालमा बिद्दुन, अदिक याग आंदुर आऊक नेगदुर रा आव सोतोगीदुन.
लेकीन पौलुस ल्यालमा ईळदुन अदिक आऊन से लपटुसेदुन, अदिक कुतक्या हतकु अंदुन, “घबरूसबाळी; यतिकी आव जित्‍ता आन.”
अदिक पौलुस म्याकुच होगकु ऊंडुन अदिक ईट होत ताका आंदुर से मातगोळी हेळतेला ईत्‍तुन कि व्हातुर आगेत. बाक आव होटोदुन.
अदिक आंदुर आ हारोदव पार उक जित्‍ता तंदुर अदिक हापाळ शांती सिक्त.
नाव पयले अच जहाज मा कुर्तकु अस्सुस इक ईद विचार देल मुंद होदेव कि अल टु नाव पौलुस उक सांगुळ हुडुकोंडेव, यतिकी आव ईद इदुरसाटी ठहरूसीदुन कि खुद अच पैदल बरोद चाहासोन.
याग पौलुस अस्सुस दा नामी सिकदुन रा नाव आऊक जहाज दा कुर्सकु मितुलेने नगर दा वळेदेव.
अल टु जहाज दा कुर्तकु नाव दुसरा दिशी खियुस नगर इन मुंद पोहचुसदेव, अदिक दुसरा दिशी सामुस नगर दा बंदेव; बाक अदुर दुसरा दिशी नाव मिलेतुस नगर दा बंदेव.
यतिकी पौलुस इफिसुस उन हात्‍ती टु आगकु होगोद निश्चय माळीदुन कि येल्यारा हिंग आगबाळुल कि आऊक आसिया दा समय हतुल; यतिकी आव जल्दी दा ईरोन कि अगर आग सकुल रा आव पिन्तेकुस्त हाब्ब दिशी यरूशलेम दा ईरूल.
पौलुस मिलेतुस नगर टु इफिसुस नगर दा बातणी कळुदुन, अदिक मंडली अन्द स्याणागोळी कार्सुसदुन.
याग आंदुर आऊन हात्‍ती बंदुर, रा आव अंदुन: नीव जान्सतीर कि पयला अच दिशी टु याग ना आसिया दा पहुचुसदीन, ना हर समय नीम सांगुळ याता प्रकार देल ईत्‍तीन.
मतलब बळा नम्रता देल, अदिक वर्ल वर्लकु, अदिक आ परीक्षागोळ दा जो यहूदीगोळ्द साजीश इन कारण नान मा बंदकु बित्‍त, ना प्रभु उन स्यावा माळतेला अच ईत्‍तीन;
अदिक जो जो मातगोळ नीम फायदा नव ईरव, आंदरी हेळली अदिक लॉकुर्द मुंद अदिक मानोन मान्नी कलसोर से यागलु हिंद आगीदील,
उलटा यहूदीगोळ अदिक गैरयहूदीगोळ्द मुंद गवाही कोळ्त ईत्‍तुन कि परमेश्वर उन दी मन तिर्गुसोद अदिक नाम प्रभु यीशु मसीह मा विश्वास माळ पायजे.
ईग नोळी, ना पवित्र आत्मा अन आग्या अन अनुसार यरूशलेम इक होगतीन, अदिक जान्सालीन कि अल नान मा येन येन बितसीत;
ना रा बस ईट चाहासतीन कि हर ऊंद नगर दा पवित्र आत्मा नानी चेतावनी कोळतद कि बंदीगृह अदिक मुश्किल घळीगोळ नान हादी कायताव.
लेकीन ना तान जीव इक येनु समसालीन, सिर्फ ईट चाहासतीन कि प्रभु यीशु उन कोळ्द क्याल्सा अक पुरा माळाईन, जो क्याल्सा आव नानी कोटान, अदिक अद क्याल्सा ईद कि परमेश्वर उन अनुग्रह अन्द खुशखबरी इन घोषणा माळाईन.
ना परमेश्वर उन राज्य अन प्रचार नीम सप्पा मुंदुर दा माळ्त ओयाळदिन, अदिक ना जान्सतीन कि नीम दा टु नानी यावारा भी यागलु नोळ सकतीदिल.
इदुरसाटी ना ईंद इन दिशी पुरा रीति अदिक सफाई देल नीम से अनतीन, कि नीम नाश इन जिम्मेदार ना आल्लच ना निर्दोष आईन.
यतिकी ना परमेश्वर उन पुरा योजना जो नीम साटी आव, पुरा रीति देल हेळोर साटी हिंद आगीदील.
तान अदिक तान लॉकुर्द पुरा गुट इन देखभाल माळावाळेर बन्सी यतिकी पवित्र आत्मा आंदुर दा टु नीमी आंदुर्द चिंता माळावाळा माळ्यान, कि नीव परमेश्वर उन मंडली अन्द रखवाली माळी, यारी आव तान खुन देल कोंडीदुन.
ना जान्सतीन कि नान होगदुर बाद्दा भयंकर लांडग्यागोळ नीम लॉकुर न्याड्या होक्‍केव अदिक अव ई भोला भाला लॉकुर गुट इक बिळतीदील.
हिंग समय बंदीत कि नीम्द अच न्याड्या दा टु भी हिंग-हिंग लॉकुर येद्दार जो चेलागोळी तान हींद जेडुली उलटा सिधा मातगोळी हेळ्यार.
इदुरसाटी सावधान ईरी, अदिक याद ईटेतीर कि ना मुर वर्ष ताका ईळ्ल हागुल वर्ल वर्लकु हर ऊंद मंळसा अक कलसीन.
अदिक ईग ना नीमी परमेश्वर उक, अदिक आऊन अनुग्रह अन्द बातणी इन कय दा सोप्स बुळतीन; जो नीमी पवित्र माळ सकतान अदिक सप्पा लॉकुर दा सप्पा आशीष कोळ सकतान.
ना यारदारा बेळ्ली, व्हान्ना या कपळा अन लालच माळीदील.
नीव खुद अच जान्सतीर कि ईवा कयगोळ नान अदिक नान संगीगोळ्द जरवत पुरा माळदव.
ना नीमी सप्पा येनारा माळकु तोर्सदीन कि ईद रीति देल मेहनत माळतेला निर्बलगोळी संभालसोद अदिक प्रभु यीशु उन वचन याद ईटोद जरूरी आद, जो आव खुद अच अंदिदुन: ताकोमोर से कोळोद वळ्लीद आद.
ईद अनकु पौलुस आंदुर सांगुळ ट्वांगरा टेक्सदुन प्रार्थना माळदुन.
आग आंदुर सप्पा मुंदुर हापाळ वर्लदुर अदिक पौलुस उन कुतक्या हुडुकु आऊन चुम्मा ताकोमली कुरतुर अदिक सार माळदुर.
आंदुर खास माळकु ई मात देल शोक दा ईरोर जो आव अंदिदुन कि नीव नान मार्रा बाक नोळतीदिल. आग आंदुर आऊक जहाज ताका पोहचुसदुर.
याग नाव आंदुर से अलग आगकु जहाज खोल्सदेव, रा सरका हादी देल कोस नगर दा बंदेव, अदिक दुसरा दिशी रूदुस दा अदिक अल टु पतरा दा होदेव.
अल ऊंद जहाज फिनीकी अक होगतेला सिक्त, अदिक नाव अदुर मा येरकु अदुर मा कुर्तोदेव.
याग साइप्रस कांळ्सत, रा नाव अदरी डाक्या कय दी बिट्टेव, अदिक सीरिया अक नळुकु सूर दा ईळदेव; यतिकी अल जहाज इन माल ईळसोद ईरोद.
अल नामी थ्वाळासा विश्वासीगोळ सिकदुर अदिक नाव अल येळ दिन ताका ईत्‍तेव. आंदुर आत्मा अन्द सामर्थ्य अन द्वारा पौलुस से अंदुर कि यरूशलेम होगबाळेत.
बाक अल रूकसोद नाम समय पुरा आगेत, रा नाव आंदुर से विदा ताकोमकु अल टु सार आगेदेव; अदिक सप्पा मुंदुर आर्तेर अदिक चिकोर समेत नामी नगर इन व्हार्या ताका पोहचुसदुर; अदिक नाव किनारा मा ट्वांगरा टेक्सकु प्रार्थना माळदेव,
आग आबुर दाबुर से विदा आगकु, नाव रा जहाज मा येरदेव अदिक आंदुर तान तान मान्नी वापस होटोदुर.
आग नाव सूर टु जलयात्रा पुरा माळकु पतुलिमयिस दा पोहचुसदेव, अदिक विश्वासी वार्टुरी नमस्कार माळकु आंदुर सांगुळ ऊंद दिन ईत्‍तेव.
दुसरा दिशी नाव अल टु नळुकु कैसरिया दा बंदेव, अदिक फिलिप्पुस खुशखबरी प्रचारक उन मान्या जो निवळुस्द विशेष येळ सेवकगोळ दा टु ऊंद ईरोन; होगकु आऊन मान्या ईत्‍तेव.
आऊन नाक कुवारा पोरगोळ ईरोर, जो परमेश्वर उन दी टु बरावाळा बातणी कोळतोगोर.
याग नाव अल हापाळ दिन ईत कोंडेव, रा अगबुस हेसुर इन ऊंद भविष्यवक्ता यहूदिया टु बंदुन.
आव नाम हात्‍ती बंदकु पौलुस उन पट्टा ताकोंडुन, अदिक तान कय काल कटकु अंदुन, “पवित्र आत्मा ईद अनतद कि याता मंळसा अन्द ईद पट्टा हुन, आऊक यरूशलेम दा यहूदी ईदा रीति देल कट्यार, अदिक गैरयहूदीगोळ कय दा सोपस्यार.”
याग नाव ई मातगोळ केळदेव, रा नाव अदिक अलेर लॉकुर आऊन से विनती माळदुर कि यरूशलेम इक होगबाळुल.
लेकीन पौलुस उत्‍तर कोट्टुन, “नीव येन माळतीर, हिंग वर्ल वर्लकु नान मन मुरूतीर? ना रा प्रभु यीशु उन हेसुर इन साटी यरूशलेम दा सिर्फ कटकु आगोर साटी अच ईला उलटा सायोर साटी भी तयार आईन.”
याग आव मान्सीदील रा नाव ईद अनकु चुप आगेदेव, “प्रभु उन इच्छा पुरा आगुल.”
अल काईक दिन ईत्‍तुर बाद्दा नाव तयारी माळदेव अदिक यरूशलेम इक होटोदेव.
कैसरिया टु भी थ्वाळासा चेलागोळ नाम सांगुळ आगेदुर, अदिक नामी मनासोन हेसुर इन साइप्रस इन ऊंद हाळव चेला अन्द मान्या तंदुर, कि नाव आऊन मान्या इत्‍तेव.
याग नाव यरूशलेम दा पोहचुसदेव, रा विश्वासी वार्टुर बळा खुशी इन सांगुळ नाम स्वागत माळदुर.
दुसरा दिशी पौलुस नामी हुळकु याकूब उन हात्‍ती होदुन, यल सप्पा स्याणा लॉकुर जमा ईरोर.
आग पौलुस आंदरी नमस्कार माळकु, जो जो क्याल्सा परमेश्वर आऊन सेवकाई इन द्वारा गैरयहूदीगोळ दा माळीदुन, ऊंद ऊंद माळकु सप्पा हेळदुन.
आंदुर ईद केळकु परमेश्वर उन महिमा माळदुर, बाक आऊन से अंदुर, “हे वार्ट पौलुस, नी नोळत्या कि यहूदीगोळ दा टु कई हजार लॉकुर विश्वास माळदुर; अदिक सप्पा व्यवस्था अन साटी धुन हचकु आर.
आंदरी नीन बारा दा कल्सकु आग्याद कि नी गैरयहूदीगोळ दा ईरावाळेर यहूदीगोळी मूसा अन व्यवस्था अक बिट बुळोद कल्सत्या, अदिक अनत्या, कि ना तान चिकोर्द खतना माळसुसी अदिक ना रीतिगोळ मा नळी.
रा बाक येन माळ पायजे? लॉकुर जरूर केळ्यार कि नी बंद्या.
इदुरसाटी जो नाव नीन से अनतेव, अद माळ. नाम ईल नाक मंळसा आर यार मन्नत बेळ्यार.
आंदरी हुळकु आंदुर सांगुळ तान तान इक शुद्ध माळ; अदिक आंदुर साटी खर्चा माळ कि आंदुर मुंडन आगुल. आग सप्पा जान्स कोंडार कि जो मातगोळ आंदरी नीन बारा दा हेळकु आग्याद, अऊर्दा येनु सच्चाई हैलेच लेकीन नी खुद भी मूसा अन व्यवस्था अक मान्सकु अदुर अनुसार नळुत्या.
लेकीन आ गैरयहूदीगोळ्द बारा दा यार विश्वास माळ्यार, नाव ईद निर्णय माळकु आंदरी चिट्ठी लिख्सकु कळुदेव कि आंदरी येनारा ईत्‍ता भोजन ईला तिन पायजे जो मूर्तीगोळ मा बली येर्सकु आग्याद, अदिक खुन देल अदिक कुतक्या वत्‍त पशु उन मास देल, अदिक व्यभिचार देल ऊळ्दकु ईरूल.”
ई प्रकार पौलुस आ मंळसागोळी तान सांगुळ हुळदुन, अदिक दुसरा दिशी आंदुर सांगुळ शुद्धीकरण इन रीति इन अनुसार तान तान इक शुद्ध माळदुन अदिक मंदिर दा होदुन यल आव घोषणा माळदुन, कि शुद्धीकरण इन दिन याग पुरा आदव अदिक नाम दा टु हर ऊंद मंळसा अन साटी चढ़ावा याग येर्सकु आदीत.
याग अव येळ दिन पुरा आगदुर मा ईरव, रा आसिया अन यहूदीगोळ पौलुस उक मंदिर दा नोळकु सप्पा भीळ इक भळकुस बुटुर, अदिक पौलुस उक हुडुकोंडुर,
आंदुर चिळ्लासकु अनली कुरतुर, “हे इस्त्राएलगोळा, सहायता माळी; ईव आवा मंळसा हुन, जो इस्त्राएली लॉकुर्द, अदिक मूसा अन व्यवस्था अन, अदिक ई मंदिर इन विरोध दा हर जागा सप्पा लॉकुरी कल्सतान, ईल ताका कि गैरयहूदीगोळी भी मंदिर दा तनकु आव ई पवित्र जागा अक अपवित्र माळ्यान.”
आंदुर हिंग इदुरसाटी अंदुर, यतिकी आंदुर इदुर से पयले इफिसुसवासी त्रुफिमुस उक आऊन सांगुळ नगर दा नोळीदुर, अदिक समसीदुर कि पौलुस आऊक मंदिर दा हुळकु बंदान.
आग सप्पा नगर भळकुसेत, अदिक लॉकुर ओळकु जमा आदुर अदिक पौलुस उक हुळकु मंदिर इन व्हार्या जेडुकु तंदुर, अदिक तुरन्त दरवाजा बंद माळकु आदव.
याग भीळ इन लॉकुर आऊक कोंद बुळोद चाहासोर, रा रोमी तुकळी इन सेनानायक उक खबर सिक्त कि पुरा यरूशलेम दा खलबली मचुसेग्याद.
आग आव तुरन्त सैनिकगोळी अदिक सूबेदारगोळी हुळकु आंदुर हात्‍ती ल्यालमा ओळकु बंदुन; अदिक आंदुर पलटन इन सूबेदार उक अदिक सैनिकगोळी नोळकु पौलुस उक बडोद बिट बुटुर.
आग रोमी सेनानायक पौलुस उन हात्‍ती बंदुन अदिक आऊक बंदी माळ कोंडुन; अदिक आव आऊक येढ्ढ शंकलीगोळ देल कटोद आग्या कोटकु केळदुन, “ईव याव हुन अदिक ईव येन माळ्यान?”
लेकीन भीळ दा टु यावारा येनारा रा यावारा येनारा चिल्ळासतेला ईत्‍तुर. याग आव दंगा इन कारण निश्चित रूप देल सच्चाई जान्स सकिदील, रा आऊक किला दा ओयोद आग्या कोट्टुन.
याग आव सीळी मा पोहचुसदुन, रा हिंग आत कि भीळ इन दबाव इन कारण सैनिकगोळी आऊक नेगुकु ओयोद बित्‍त,
यतिकी लॉकुर्द भीळ ईद चिल्ळासतेला आऊन हिंद बिदकु ईरोद, “आऊक कोंद बुळी.”
याग सैनिक पौलुस उक किला दा ओयोर मा ईरोर, रा आव रोमी सेनानायक से अंदुन, “येन नानी आग्या आद कि ना नीन से येनारा अनाईन?” आग सेनानायक आव अंदुन, “येन नी ग्रीक भाषा माताळत्या?
येन नी आव मिस्त्री मंळसा रा आल्लच, याव थ्वाळासा समय पयले विद्रोह सुरू माळसुसिदुन, अदिक जो ईल रेगिस्तान दा नाक हजार कटारबन्द आतंकवादीगोळ्द अगुवाई माळोन?”
आग पौलुस अंदुन, “ना रा तरसुस इन यहूदी मंळसा हुईन! किलिकिया अन्द प्रसिद्ध नगर इन निवासी हुईन. ना नीन से विनती माळतीन कि नानी लॉकुर से मातगोळी हेळगोळ.”
याग आव आग्या कोट्टुन, रा पौलुस सीळी मा निदुरकु लॉकुरी कय देल इशारा माळदुन. याग आंदुर चुप आगेदुर रा आव इब्रानी भाषा दा माताळली कुरतुन:
“हे वार्टुरा अदिक आप्प उन घाई सज्जनगोळा, नान बचाव दा जो नानी माताळोद आद अदरी केळी, जो ना ईग नीम मुंद प्रस्तुत माळतीन.”
आंदुर ईद केळकु कि आव नाम से इब्रानी भाषा दा माताळतान, रा आंदुर मात्‍त यक्कुल चुप आगेदुर. आग आव अंदुन:
“ना रा ऊंद यहूदी मंळसा हुईन, किलिकिया अन तरसुस दा पैदा आदीन; लेकीन ईदा यरूशलेम नगर दा गमलीएल इन कालगोळ्द हात्‍ती कुर्तकु पुर्वजगोळ्द नियमगोळी कठिन निर्देशगोळी प्राप्त माळदीन, अदिक परमेश्वर उन साटी हिंग धुन हचकु ईरीन, ह्यांग नीव सप्पा ईंद हचकु आईर.
ना मंळसा अदिक आर्तेर येढ्ढु मुंदरी कैदी माळ माळकु बंदीगृह दा हाकदीन, ई हादी मा नळावाळेर इक ईल ताका सतुसदीन कि आंदरी कोन्सुस भी बुटीन.
ना सही माताळतीन ई मात इन साटी महायाजक अदिक सप्पा स्याणागोळ गवाह आर, ना दमिश्क दा यहूदी वार्टुर्द हेसुर देल ईंदुर से चिट्ठी भी ताकोंडीदिन, कि जो लॉकुर ई हादी मा नळुतार आंदरी बंदी माळकु यरूशलेम दा तराईन कि आंदरी ना दण्ड कोळसुस सकाईन.
“याग ना यात्रा माळतेला दमिश्क इन हात्‍ती पहुचुसदीन, रा हिंग आत कि लगभग मदणी इक अचानक ऊंद तेज उजुळ आकाश टु नान नाकु दी चमकुस्त.
अदिक ना जागा मा बिदोदीन अदिक ईद आवाज केळदीन, ‘हे शाऊल, हे शाऊल, नी नानी येती सतुसत्या?’
ना उत्‍तर कोटीन, ‘हे प्रभु, नी याव हुय?’ आव नान से अंदुन, ‘ना यीशु नासरी हुईन, यारी नी सतुसत्या.’
नान संगीगोळ ज्योति रा नोळदुर, लेकीन जो नान से माताळोन आऊन आवाज केळीदील.
आग ना अंदीन, ‘हे प्रभु, ना येन माळाईन?’ प्रभु नान से अंदुन, ‘यदकु दमिश्क दा होग, अदिक जो येनारा नीन माळोर साटी ठहरूस्कु आग्याद अल नीन से सप्पा हेळकु आगेदीत.’
आ तेज ऊजुळ इन कारण ना कुढ्ढ आगेगिदीन, रा नान संगीगोळ नान कय हुडुकु दमिश्क दा तंदुर.
“आग हनन्याह हेसुर इन व्यवस्था अन अनुसार नळावाळा ऊंद भक्त मंळसा, जो अल ईरावाळेर सप्पा यहूदीगोळ दा सुनाम ईरोन, नान हात्‍ती बंदुन,
अदिक निदुरकु नान से अंदुन, ‘हे वार्ट शाऊल, बाक नोळली हत.’ अदा घळी नान कण्णगोळ खुलसेदव अदिक ना आऊक नोळदीन.
आग आव अंदुन, ‘नाम आप्प दादागोळ परमेश्वर नीनी इदुरसाटी ठहरूसेव कि नी आऊन इच्छा अक जानस्या, अदिक आ न्यायी सेवक उक नोळ्या अदिक आऊन बाय देल मातगोळी केळ्या.
यतिकी नी आऊन दी टु सप्पा मंळसागोळ्द मुंद आ मातगोळ्द गवाह आद्या जो नी नोळ्या अदिक केळ्या.
ईग येती देर माळत्या? येळ, बपतिस्मा ताकोम, अदिक आऊन हेसुर ताकोमकु तान पापगोळी तोळ्द बुळ.’
“याग ना बाक यरूशलेम दा बंदकु मंदिर दा प्रार्थना माळीन, रा ऊंद दर्शन नोळदीन,
अदिक यदुर दा ना प्रभु उक नोळदीन कि आव नान से अनतान, ‘जल्दी माळकु यरूशलेम टु राटनेरी होटबुळ; यतिकी आ लॉकुर नान बारा दा नीन गवाही मान्सतीदील.’
ना अंदीन, ‘हे प्रभु, अद रा नीव जान्सतीर कि ना नीन मा विश्वास माळावाळेरी बंदीगृह दा हाक तोगीन अदिक जागा जागा सभागृह दा बळसुस तोगीन.
याग नीन गवाह स्तिफनुस उक कोन्सुसकु आत आग ना भी अल निदुरकु ईरीन अदिक ई मात दा सयमत ईरीन, अदिक आऊन कोन्नावाळेर्द कपळागोळ रखवाली माळ तोगीन.’
अदिक प्रभु नान से अंदुन, ‘होटोग: यतिकी ना नीनी गैरयहूदीगोळ हात्‍ती दुर दुर कळाईन.’”
आंदुर ईद मात ताका पौलुस उन केळतेला ईत्‍तुर, आग ऊँचा आवाज दा चिल्ळासदुर, “हिंग मंळसा अन अन्त माळी, आऊन ई संसार दा जित्‍ता ईरोद उचित हैलेच!”
याग आंदुर चिल्ळास तोगोर अदिक कपळा भीळतोगोर अदिक हवा दा धुळा हार्स तोगोर;
रा रोमी सेनानायक अंदुन, “इऊक किला दा ओयी, अदिक क्वाळा बळकु जाँच माळी, कि ना जान्साईन कि यहूदी लॉकुर याता कारण आऊन विरोध दा हिंग चिल्ळासेत्यार.”
याग आंदुर आऊक बडोर साटी कटदुर रा पौलुस आ सूबेदार से अंदुन जो हात्‍ती निदुरकु ईरोन, “येन ईद उचित आद कि नीव ऊंद रोमी मंळसा अक, अदिक आव भी बिना दोषी ठहरूस्द, क्वाळा बडी?”
सूबेदार ईद केळकु सेनानायक उन हात्‍ती होगकु अंदुन, “नी ईद येन माळत्या? ईव रा रोमी मंळसा हुन.”
आग रोमी सेनानायक आऊन हात्‍ती बंदकु अंदुन, “नानी हेळ, येन नी रोमी मंळसा हुय?” आव अंदुन, “हव.”
ईद केळकु सेनानायक अंदुन, “नानी रोमी नागरीक आगोद पद हापाळ पैस्या कोटकु सिक्याद.” पौलुस अंदुन, ना रा जनम टु रोमी मंळसा हुईन.
आग जो लॉकुर आऊक जाँच माळावाळेर ईरोर, आंदुर तुरन्त आऊन हात्‍ती टु हटसेदुर; अदिक रोमी सेनानायक भी ईद जान्सकु कि ईव रोमी हुन अदिक ना ईऊक कट्टीन, अंजेदुन.
दुसरा दिशी रोमी सेनानायक ठीक ठीक जानसोद इच्छा देल कि यहूदी आऊन मा येती दोष हचतार, आऊन बंधन खोल्स बुट्टुन; अदिक प्रधान याजकगोळ अदिक पुरा महासभा अक जमा आगोद आग्या कोट्टुन, अदिक पौलुस उक ल्यालमा ओतकु आंदुर्द मुंद निदरूस बुटुन.
पौलुस महासभा दी टकटकी हचकु नोळदुन अदिक अंदुन, “हे इस्त्राएल इन वार्टुरा, ना ईंद ताका परमेश्वर उन साटी बिलकुल वळ्लीद विवेक देल जीवन बितुसीन.”
इदुर मा हनन्याह महायाजक आंदरी जो आऊन हाती निदुरकु ईरोर, आऊन बाय मा क्याबरा बडोद आग्या कोट्टुन.
आग पौलुस आऊन से अंदुन, “हे चुना हच्द भीती, परमेश्वर नीनी बळदान. नी व्यवस्था अन अनुसार नान न्याय माळली कुरत्या, अदिक नी खुद व्यवस्था अन विरूद्ध नानी बडोद आग्या कोळत्या?”
जो पौलुस उन हात्‍ती निदुरकु ईरोर आंदुर अंदुर, “येन नी परमेश्वर उन महायाजक उक बुरा भला अनत्या?”
पौलुस अंदुन, “हे नान इस्त्राएल इन वार्टुरा, ना ईला जानसीन कि ईव महायाजक हुन; यतिकी शास्त्र दा लिख्सकु आद: ‘तान लॉकुर्द अधिकारी इक बुरा माताळबाळेत.’”
आग पौलुस ईद जान्सकु कि ऊंद दल सदूकीगोळ अदिक दुसरा फरीसीगोळ्द हुन, सभा दा कारूकु अंदुन, “हे इस्त्राएल इन वार्टुरा, ना फरीसी अदिक फरीसीगोळ्द वंश इन हुईन, सोत्‍तुर आंदुर आशा अदिक पुनरूत्थान इन बारा दा नान मुकदमा आगेत्याद.”
याग आव ईद मात अंदुन रा फरीसीगोळ अदिक सदूकीगोळ दा झगळा आगली कुर्त; अदिक सभा दा फूट बिदोत.
यतिकी सदूकी रा ईद अनतार, कि ना सोत्‍तुर दा टु जित्‍ता आगोद आद, ना स्वर्गदूत अदिक ना आत्मा आद; लेकीन फरीसी ईव सप्पा अक मान्सतार.
आग बळा हल्ला मचुस्त अदिक येनारा नियम इन गुरुगोळ जो फरीसीगोळ दल इन ईरोर, यदकु निदुरदुर अदिक ईद अनकु झगळुस्ली कुरतुर, “नाव ई मंळसा दा येनु बुराई नोळालेव, अदिक अगर यातोदारा आत्मा या स्वर्गदूत आऊन से माताळ्यान रा बाक येन?”
याग हापाळ झगळा आत, रा पलटन इन सरदार ईद अंज्क देल कि आंदुर पौलुस उन तुकळा तुकळा माळबाळुल, पलटन इक आग्या कोट्टुन कि ईळुकु आऊक आंदुर न्याड्या दा टु जबरदस्ती तेगुल, अदिक गढ़ दा ओयुल.
अदा ईळ्लकी प्रभु आऊन हात्‍ती निदुरकु अंदुन, “हे पौलुस, हिम्मत ईट; यतिकी ह्यांग नी यरूशलेम दा नान गवाही कोट्ट, हांग अच नीनी रोम दा भी गवाही कोळोद बिद्दीत.”
दुसरा दिशी थ्वाळासा यहूदीगोळ मिलुसकु साजीश रचदुर अदिक किर्‍या तिंदुर कि यागासताका नाव पौलुस उक कोंद बुळालेव, आगासताका नाव येनारा तिनदेव या कुळदेव.
यार आपस दा ईद साजीश रचुसीदुर, आंदुर चालीस मुंदुर से यक्कुल ईरोर.
आंदुर प्रधान याजकगोळ अदिक स्याणागोळ हात्‍ती होगकु अंदुर, “नाव ईद ठान्स कोंडेव कि यागासताका नाव पौलुस उक कोंद बुळालेव, आगासताका येनु तिनतीदील अदिक कुडुतीदील.
इदुरसाटी ईग महासभा समेत पलटन इन सरदार उक समझुसी कि आऊक नीम हात्‍ती तरूल, मान्सी कि नीव आऊन बारा दा यक्कुल अच वळ्लीसा जाँच माळोद चाहासतीर; अदिक नाव आऊन पोहचुसोर से पयले अच आऊक कोन्नोर साटी तयार ईत्‍तेव.”
पौलुस उन आकतींग इन पार केळदुन कि आंदुर आऊन घात दा आर, रा गढ़ दा होगकु पौलुस उक बातणी कोट्टुन.
पौलुस सूबेदारगोळ दा टु ऊंद मंळसा अक तान हात्‍ती कारूकु अंदुन, “ईव आऊन से येनारा अनोद चाहासतान.”
इदुरसाटी आव आऊक पलटन इन सरदार उन हात्‍ती ओतकु अंदुन, “बंदी पौलुस नानी कारूकु विनती माळदुन कि ईव जवान पलटन इन सरदार से येनारा अनोद चाहासतान; ईऊक आऊन हाती ओय.”
पलटन इन सरदार आऊन कय हुडुकु अदिक अलग ओतकु केळदुन, “नी नान से येन अनोद चाहासत्या?”
आव अंदुन, “यहूदीगोळ साजीश रचुस्यार कि नीन से विनती माळुल कि नाळ पौलुस उक महासभा दा तरूल, आंदुर हिंग दिखावा माळ्यार कि अदिक ठीक देल आऊंद जाँच माळोद चाहास्तार.
लेकीन आंदुर्द मान्सबाळेत, यतिकी आंदुर दा टु चालीस से म्याकुच मंळसा आऊन घात दा आर, यार ठान्स कोंडार कि यागासताका आंदुर पौलुस उक कोंद बुळालुर, आगासताका ना तिंदार अदिक ना कुळदार. अदिक ईग आंदुर तयार आर अदिक नीन फैसला अन हादी कायेत्यार.”
आग पलटन इन सरदार जवान उक ईद आग्या कोटकु सार माळदुन, “यारदु से अनबाळेत कि नी नान ईक ई मातगोळ हेळ्या.”
आग आव येढ्ढ सूबेदारगोळी तान हात्‍ती कारूकु अंदुन, “कैसरिया होगोर साटी ईळ्लकी ऊंम्बत मुरा ताका येढ्ढ सौ सैनिक, सत्‍तर घोळसवार, अदिक येढ्ढ सौ भालावाळेर इक तयार ईटी.”
अदिक पौलुस उन सवारी साटी घ्वाळागोळी तयार ईटी, कि आऊक फेलिक्स शासक उन हात्‍ती वळ्लीसा पोहचुस बुळुल.
आव ई प्रकार इन चिट्ठी भी लिख्सदुन:
“महामहिम फेलिक्स शासक उक क्लौदियुस लूसियास उन नमस्कार.
ई मंळसा अक यहूदीगोळ हुडुकु कोंद बुळोद चाहासदुर, लेकीन याग ना जान्सदीन कि रोमी हुन, रा पलटन हुळकु बिळ्सकु तंदीन.
ना जान्सोद चाहासीन कि आंदुर आऊन मा याता कारण दोष हचतार, इदुरसाटी आऊक आंदुर्द सभा दा वोतीन.
आग ना जान्स कोंडीन कि आंदुर तान व्यवस्था अन विवादगोळ बारा दा आऊन मा दोष हचतार, लेकीन कोंद बुळोद या शंकलीगोळ देल कटकु आगोद योग्य आऊन दा येनु दोष हैलेच.
याग नानी हेळकु आत कि आंदुर ई मंळसा अन घात दा हतकु आर रा ना तुरन्त आऊक नीन हात्‍ती कळु बुटीन; अदिक आऊन मा दोष हचावाळेर इक भी आग्या कोट्टीन कि आंदुर्द हच्द दोष आव नीन मुंद ईटुल.”
इदुरसाटी ह्यांग सैनिकगोळी आग्या कोटकु आगीत, हांग अच आंदुर पौलुस उक हुळकु ईळ्लकी इन ईळ्लकी अन्तिपत्रिस उन हात्‍ती तंदुर.
दुसरा दिशी घ्वाळा अन सवारगोळी पौलुस उन सांगुळ मुंद होगोर साटी पैदल नळावाळेर सिपाहीगोळ बिट बुटुर अदिक आंदुर वापस किला दा होट बंदुर.
आंदुर कैसरिया पोहचुस्कु शासक उक चिट्ठी कोट्टुर; अदिक पौलुस उक भी आऊन मुंद निदरूसदुर.
आव चिट्ठी वाचुसकु केळदुन, ईव याता द्याश इन हुन? अदिक याग जान्स कोंडुन कि किलिकिया अन हुन,
रा आव अंदुन, “याग नान दोष हचावाळेर बंदार, आग ना नीन केळाईन.” अदिक आव आग्या कोट्टुन कि आऊक हेरोदेस शासक उन किला दा सुरक्षा दा ईटकु आगुल.
अईद दिन इन बाद्दा हनन्याह महायाजक कई स्याणागोळ अदिक तिरतुल्लुस हेसुर इन वकील उक सांगुळ हुळकु बंदुन. आंदुर शासक फेलिक्स उन मुंद पौलुस मा आरोप हचदुर.
याग पौलुस उक कारूकु आत रा तिरतुल्लुस आऊन मा दोष हचकु अनली कुरतुन: “हे महामहिम फेलिक्स, नीन अगुवाई दा नाव हापाळ समय टु धोळ्द शांती इन सांगुळ ईरेतेव, अदिक नीन दुर दृष्टी देल द्याश दा हापाळ वळ्लेव सुधार आग्याव.
फेलिक्स शासक उक नाव हर जागा अदिक हर प्रकार देल इदुर्द स्वागत माळतेव अदिक नाव नीम प्रती हापाळ आभारी आयेव.
ना नीम्द हापाळ यक्कुल समय ताकोमोद चाहासालीन, रा ना नीन से विनती माळतीन कि कृपया नीव थ्वाळासा दा नाम्द केळकोम.
यतिकी नाव ई मंळसा अक उपद्रवी अदिक दुनिया दा सप्पा यहूदीगोळ दा फूट हाकावाळा, अदिक नासरीगोळी समुह दा स्याणा मान्सतेव.
आव मंदिरगोळी अपवित्र माळोद चाहासदुन, लेकीन नाव आऊक हुडुकोंडेव.
लेकीन पलटन इन सरदार लूसियास आऊक जबरदस्ती नाम कय दा टु कसु कोंडुन,
ई सप्पा मातगोळी यदुर्द बारा दा नाव आऊन दोष हचतेव, नी खुद अच आऊक जाँच माळकु जान्स कोंड्या.”
यहूदीगोळ भी इदुर दा शामिल आगकु हिम्मत देल सांगुळ कोटकु अंदुर, कि ई मातगोळ सप्पा सही आव.
याग शासक पौलुस उक माताळोद इशारा माळदुन, रा आव उत्‍तर कोट्टुन: “ना ईद जान्सकु कि नी हापाळ साल टु ई जाती इन न्याय माळेत्या, ईद जान्सकु ना खुशी देल तान बचाव साटी थ्वाळासा मातगोळी माताळोद चाहासतीन.
नी खुद जान्स सकत्या कि यागी टु ना यरूशलेम दा आराधना माळली बंदीन, नानी हन्नेळ दिन से यक्कुल आगीदील.
यहूदीगोळ नानी ना रा यहूदी सभागृह दा अदिक ना रा नगर दा लॉकुर भीळ दा दंगा माळ्त नोळदुर.
अदिक ना रा आंदुर आ मातगोळी, यार्द बारा दा नान मा दोष हचतार, नीन मुंद सच प्रमाणित माळ सकतार.
लेकीन ना नीन मुंद ईद मान्स कोमतीन कि याता हादी इक आंदुर ख्वाटा अनतार, अदुर्दा रीति मा ना तान आप्प दादागोळ परमेश्वर उन आराधना माळतीन. लेकीन ना ईद भी विश्वास माळतीन जो मातगोळ मूसा अन व्यवस्था अदिक भविष्यवक्ता अन किताब दा लिख्सकु आद.
अदिक परमेश्वर उन मा हांगा आशा ईटतीन ह्यांग आंदुर खुद भी ईटतार, कि वळ्लेर अदिक बेकार येढ्ढु लॉकुर्द भी पुनरूत्थान आदीत.
इदुर से ना खुद भी कोशिश माळतीन कि परमेश्वर उन, अदिक मंळसागोळ दी नान विवेक हमेशा निर्दोष ईरूल.
“हापाळ वर्ष इन बाद्दा ना तान गरीब लॉकुरी पैस्या कोळली, अदिक बलिदान येर्सली बंदिदीन.
याग आंदुर नानी हासिल माळदुर आग ना शुद्धीकरण इन रीति इक पुरा माळीन अदिक ना नान हात्‍ती यातोदारा भीळ ईरोद अदिक ना यातोदारा अव्यवस्था फैलुसिदीन.
लेकीन अल आसिया क्षेत्र अन थ्वाळासा यहूदी भी ईरोर. आंदरी जरूरी ईरोद, कि अगर नान विरोध दा आंदुर हात्‍ती येनारा मात आद रा ईल नीन मुंद बंदकु नान मा दोष हचायदुर.
या ईद खुद अच हेळुल कि याग ना महासभा अन मुंद निदुरकु ईरीन, रा आंदुर नान दा यातोद अपराध नोळदुर?
सिवाय ईदुर्द कि याग आंदुर न्याड्या दा ईरीन आग ना धोळ दण दा अंदिदीन ‘सोत्‍तुर दा टु जित्‍ता आगोद बारा दा नान विश्वास इन कारण नान न्याय माळकु आगेत्याद.’”
फेलिक्स, जो ई हादी इन बारा दा ठीक ठीक जानसोन, आंदरी ईद अनकु टाल्स बुटुन, “याग पलटन इन सरदार लूसियास बंदान, रा नीम मात इन निर्णय माळाईन.”
अदिक सूबेदार उक आग्या कोट्टुन कि पौलुस उक येनारा छुट कोटकु रखवाली माळेत, अदिक आऊन संगीगोळ दा टु यारीकु भी आऊन स्यावा माळोर से रोक्सबाळेत.
थ्वाळासा दिनगोळ बाद्दा फेलिक्स तान हिंग्स द्रुसिल्ला अक, जो यहूदीनी ईरोर, सांगुळ हुळकु बंदुन अदिक पौलुस उक कार्सुस्कु आ विश्वास इन बारा दा जो मसीह यीशु मा आद, आऊन से केळदुन.
याग आव वळ्लेव मातगोळ, अदिक संयम, अदिक बरावाळा न्याय इन दिन इन चर्चा माळोन, रा फेलिक्स अंजकु उत्‍तर कोट्टुन, “ईग नी होग; मवका नोळकु ना नीनी मात्‍त काराईन.”
आऊक पौलुस टु येनारा पैस्या सीकोव भी आशा ईरोद, इदुरसाटी घळी घळी कारूकु आऊन से मातगोळ हेळतोगोन.
लेकीन याग येढ्ढ वर्ष बीतसेदव रा पुरकियुस फेस्तुस, फेलिक्स इन जागा मा व्हासा शासक बन्सकु बंदुन; अदिक फेलिक्स यहूदीगोळी खुश माळोद इच्छा देल पौलुस उक बंदी इच बिटकु होदुन.
फेस्तुस आ द्याश दा पोहचुसोद मुर दिन बाद्दा कैसरिया टु यरूशलेम इक होदुन.
आग प्रधान याजकगोळ अदिक यहूदीगोळ्द प्रमुख लॉकुर आऊन मुंद पौलुस उन मा आरोप हचदुर; अदिक आऊन से विनती माळदुर.
कि आव पौलुस उक यरूशलेम दा कारसुल कि आंदुर आऊक हादी मा अच कोंदबुळुल.
फेस्तुस उत्‍तर कोट्टुन, “पौलुस कैसरिया अन्द कैद दा आन, अदिक ना खुद राटनेरी अल होगाईन.”
बाक अंदुन, “नीम दा जो अधिकार ईटतार आंदुर नान सांगुळ कैसरिया नळुल, अदिक अगर ई मंळसा येनारा अनुचित क्याल्सा माळ्यान रा आऊन मा दोष हचुल.”
आंदुर न्याड्या येनारा येठ्ठ हत्‍त दिन ईतकु फेस्तुस कैसरिया होटोदुन; अदिक दुसरा दिशी न्याय आसन मा कुर्तकु पौलुस उक तरोद आग्या कोट्टुन.
याग पौलुस बंदुन रा जो यहूदी यरूशलेम टु बंदीदुर, आंदुर आसपास निदुरकु आऊन मा हापाळ सा गंभीर आरोप हचदुर, यदरी आंदुर साबित ईला माळसकोर.
लेकीन पौलुस खुद इन बचाव दा उत्‍तर कोट्टुन, “ना रा ना यहूदीगोळ्द व्यवस्था अन अदिक ना मंदिर इन, अदिक ना रोमन शासक कैसर उन विरूद्ध येनारा पाप माळीन.”
आग फेस्तुस यहूदीगोळी खुश माळोद इच्छा देल पौलुस से अंदुन, “येन नी चाहासत्या कि यरूशलेम इक होद्या; अदिक अल नान मुंद नीन ईद मुकदमा तय माळकु आगुल?”
पौलुस अंदुन, “ना कैसर इन न्याय आसन इन मुंद निदुरकु आईन; नान मुकदमा अन्द ईल्या फैसला आग पायजे. ह्यांग नी वळ्लीद तरीका देल जान्सत्या, यहूदीगोळ्द ना येनु अपराध माळीदील.
अगर ना अपराधी आईन अदिक कोंद बुळोद लायक येनारा क्याल्सा माळीन, रा सायोर से मार्रा तिर्गुसालीन लेकीन याता मातगोळ्द ईंदुर नान मा दोष हचतार, अगर अऊर दा टु यातोदारा भी मात सही आगीदील, रा नानी याऊ आंदुर कय दा कोळ सकालुन. हिंग ना कैसर उन से विनती माळतीन.”
आग फेस्तुस सलाहकारगोळ से सलाह मसवरा माळकु उत्‍तर कोट्टुन, “नी कैसर उन से विनती माळ्या, इदुरसाटी नीनी कैसर उन हात्‍ती इच ओतकु आदीत.”
येनारा दिन बित्सदुर बाद्दा अग्रिप्पा राजा अदिक बिरनीके कैसरिया दा बंदकु फेस्तुस से भेंट माळदुर.
आंदुर हापाळ दिन अल ईत्‍तुर बाद्दा फेस्तुस पौलुस उन बारा दा राजा अक हेळदुन: “ऊंद मंळसा आन, यारी फेलिक्स बंदीगृह दा बिटकु होटोग्यान.
याग ना यरूशलेम होगीदीन, रा प्रधान याजक अदिक यहूदीगोळ्द स्याणागोळ आऊन मा आरोप हचदुर अदिक चाहासदुर कि ना आऊक दोषी साबित माळाईन.
लेकीन ना आंदरी उत्‍तर कोटीन कि रोमीगोळ्द ईद रीति हैलेच कि यावारा मंळसा अक दण्ड इन साटी यारदारा कय दा कोट्ट बुळुल, यागासताका आरोपी इक तान दोष हचावाळेर मुंद निदुरकु दोष इन उत्‍तर कोळोद मवका सिकाल.
इदुरसाटी याग आंदुर नान सांगुळ ईल बंदुर, रा ना येनु देर माळीदील, लेकीन दुसरा अच दिशी न्याय आसन मा कुर्तकु पौलुस उक तरोद आग्या कोटीन.
याग आऊन दोष हचावाळेर निदुरदुर, रा आंदुर हिंग अनुचित मातगोळ्द दोष हचीदिल, ह्यांग ना समसीन.
लेकीन यहूदी रीति इन अनुसार अदिक यीशु हेसुर इनव यावारा मंळसा अन बारा दा, जो सोतोगिदुन अदिक पौलुस आऊक जीवित हेळतोगोन, विवाद माळतोगोर.
ना उलझन दा ईरीन कि ई मातगोळ्द पता ह्यांग हचाईन? इदुरसाटी ना आऊन से केळदीन, ‘येन नी यरूशलेम होद्या कि अल ई मातगोळ्द फैसला आगुल?’
लेकीन याग पौलुस विनती माळदुन कि आऊंद मुकदमा अन फैसला कैसर उन अल आगुल, रा ना आग्या कोटीन कि यागासताका आऊक कैसर उन हात्‍ती कळालीन, आऊक कैद दा ईटकु आगुल.”
आग अग्रिप्पा फेस्तुस से अंदुन, “ना भी आ मंळसा अन केळोद चाहासतीन.” आव अंदुन, “नी नाळ केळ कोंड्या.”
इदुरसाटी दुसरा दिशी याग अग्रिप्पा अदिक बिरनीके बळा धूमधाम देल बंदुर अदिक पलटन इन सरदारगोळ अदिक नगर इन प्रमुख लॉकुर्द सांगुळ दरबार दा पोहचुसदुर. आग फेस्तुस आग्या कोट्टुन कि आंदुर पौलुस उक तरूल.
फेस्तुस अंदुन, “हे राजा अग्रिप्पा, अदिक हे सप्पा मंळसागोळा जो ईल नाम सांगुळ आईर, नीव ई मंळसा अक नोळतीर, यार्द बारा दा सप्पा यहूदीगोळ यरूशलेम दा अदिक ईल भी चिल्ळास चिळ्लासकु नान से विनती माळदुर कि ईऊंद जित्‍ता ईरोद उचित हैलेच.
लेकीन ना जान्स कोंडीन कि आव हिंग येनु माळीदील कि कोंदकु आगुल; अदिक जब कि आव खुद अच कैसर उन से नान न्याय आगुल हिंग विनती माळदुन, रा ना आऊक रोम दाकळोद निर्णय माळदीन.
लेकीन ना आऊन बचाव इन बारा दा यातोदु निश्चित मात नोळीदील कि कैसर उन हात्‍ती लिख्सकु कळाईन. इदुरसाटी ना आऊक नीम मुंद अदिक खास माळकु हे राजा अग्रिप्पा, नीन मुंद तंदीन कि जाँच्सदुर बाद्दा नानी येनारा रा आऊन बारा दा लिख्सली सिकुल.
यतिकी बंदी इक कळोद अदिक जो दोष आऊन मा हचकु आग्याव, अवरी स्पष्ट रीति देल ईला हेळोद, नानी बेकार जान्सकु बिळतद.”
अग्रिप्पा पौलुस से अंदुन, “नीनी तान बारा दा माताळोद आग्या आद.” आग पौलुस कय वाळुसकु उत्‍तर कोळली कुरतुन:
“हे राजा अग्रिप्पा, यास मातगोळ्द यहूदी नान मा दोष हचतार, ईंद नीन मुंद आंदुर्द उत्‍तर कोळोर दा ना तान इक धन्य सम्सतीन,
खास माळकु इदुरसाटी कि नी यहूदीगोळ्द सप्पा रीति रिवाजगोळी अदिक झगळागोळी जान्सत्या. इदुरसाटी ना विनती माळतीन, धीरज देल नांद केळ.”
“नान चाल चलन सुरूवात टु तान लॉकुर न्याड्या अदिक यरूशलेम दा ह्यांग ईरोद, अद सप्पा यहूदी जान्सतार.
आंदुर नानी हापाळ समय टु अरूतार अदिक अगर आंदुर चाहासतिदार रा ई मात इन गवाही कोळ सकतार कि ना तान रीति इन सब से कट्टर फरीसी समुह अन ऊंद सदस्य अन रूप दा जीवन जीऊसीन.
अदिक ईग आ वादा दा आशा अन कारण जो परमेश्वर नाम आप्प दादागोळ से माळीदुन, नान मा मुकदमा नळेत्याद.
अदा वादा अन पुरा आगोद आशा हचकु, नाम हन्नेळ गोत्र तान पुरा मन देल ईळ्लक-हागुल परमेश्वर उन स्यावा माळतेला बंदार. हे राजा, ईदा आशा अन बारा दा यहूदी नान मा दोष हचतार.
याग कि परमेश्वर सोत्‍तुरी जित्‍ता माळ्यान, रा नीम मान्या ईद मात येती विश्वास इन योग्य समसालुर?”
“ना भी खुद विचार माळ तोगीन कि यीशु नासरी इन हेसुर इन विरोध दा ना हापाळ येनारा माळाईन.
अदिक ना यरूशलेम दा हिंग अच माळदीन; अदिक प्रधान याजकगोळ से अधिकार ताकोमकु हापाळ सा पवित्र लॉकुरी बंदीगृह दा हाकदीन, अदिक याग आंदुर कोंदकु आगतोगोर रा ना भी आंदुर्द विरोध दा तान सम्मती कोळतोगीन.
हर यहूदी सभागृह दा ना आंदरी हापाळ अनली सजा कोळसुस्कु यीशु उन माकळोद विश्वास इक नकार माळली हेळ तोगीन, आंदुर प्रती नान सिट्ट यक्कुल ईरोद कि आंदरी सतुसोर साटी ईल ताका कि ना विदेशी नगरगोळ दा भी होदीन.
“ईदा उद्देश इक हुडुकु ना प्रधान याजकगोळ से अधिकार अदिक आग्या-चिट्ठी ताकोमकु दमिश्क इक होगीन;
रा हे राजा, हादी दा मदणी इन समय ना आकाश टु सुर्य अन तेज से भी वाळुसकु ऊंद ज्योति, तान अदिक तान सांगुळ नळावाळेर्द नाकु दी चमकुसतेला नोळदीन.
याग नाव सप्पा जागा मा बिद्देव, रा ना इब्रानी भाषा दा, नान से ईद अनतेला ऊंद शब्द केळदीन, ‘हे शाऊल, हे शाऊल, नी नानी येती सतुसत्या? नी हिंग माळकु तान तान इक का दुख कोळेत्या ह्यांग वस्ता तान ल्यात तुतारी इन आरू मा होडेत्याद.’
ना अंदीन, ‘हे प्रभु, नी याव हुय?’ प्रभु अंदुन, ‘ना यीशु हुईन, यारी नी सतुसत्या.
लेकीन नी येळ, तान कालगोळ मा निदुर; यतिकी ना नीनी इदुरसाटी दर्शन कोटीन कि नीनी आ मातगोळ्द भी सेवक अदिक गवाह ठहरूसाईन, जो नी ईंद नोळ्या, अदिक अदुर साटी भी जो ना नीनी भविष्य दा हेळाईन.
अदिक ना नीनी नीन लॉकुर यहूदीगोळ से अदिक गैरयहूदीगोळ से बिळसाईन, यार हात्‍ती ना ईग नीनी कळाईन
कि नी आंदुर्द कण्णगोळी तेरद्या कि आंदुर अंधकार देल ज्योति दी, अदिक शैतान इन अधिकार देल परमेश्वर उन दी तिर्गुल; कि आंदुर्द विश्वास इन द्वारा जो नान मा आद आंदुर आंदुर्द पापगोळ्द माफ अदिक परमेश्वर उन निवळुस्द लॉकुर सांगुळ पवित्र स्थान हासिल माळ्यार.’
“इदुरसाटी हे राजा अग्रिप्पा, ना आ स्वर्गीय दर्शन इन आग्या टालसीदील,
लेकीन पयले दमिश्क इन, बाक यरूशलेम इन, अदिक आग यहूदिया अन सप्पा द्याश इन ईरावाळेर इक, अदिक गैरयहूदीगोळी समझुसतेला ईत्‍तीन, कि पापगोळ से पश्चाताप माळी अदिक परमेश्वर उन दी तिर्गकु मन तिर्गुसोद लायक क्याल्सा माळी.
ई मातगोळ्द कारण यहूदी नानी मंदिर दा हुडुकु कैद दा हाकदुर अदिक कोंद बुळोद कोशिश माळतोगोर.
लेकीन परमेश्वर उन सहायता देल ना ईंद ताका बन्सकु आईन अदिक स्याणेर धोड्डेर सप्पा मुंदुर मुंद ईल निदुरकु गवाही कोळतीन, अदिक आ मातगोळी बिटकु येनु अनालीन जो भविष्यवक्तागोळ अदिक मूसा भी अंदुन कि आगावाळा आद,
कि मसीह अक दुख नेगोद बिद्दीत, अदिक आवा सब से पयले सोत्‍तुर दा टु जित्‍ता आगकु, नाम यहूदी लॉकुर दा अदिक गैरयहूदीगोळ दा मुक्ति इन ऊजुळ इन बातणी कोट्टान.”
याग पौलुस तान बचाव दा ई मातगोळी माताळोन, रा फेस्तुस धोळ्द शब्द देल चिळ्लासकु अंदुन, “हे पौलुस, नी यर्र आय. हापाळ अक्‍कल नीनी यर्र माळबुटाद.”
लेकीन पौलुस अंदुन, “हे ग्यानी फेस्तुस, ना यर्र हैलेच, लेकीन सही अदिक सम्सावाळा मातगोळी अनतीन.
खुद राजा अग्रिप्पा भी ई मातगोळी जान्सतान अदिक ना पुरा हिम्मत इन सांगुळ ई मातगोळ आऊन से हेळेतीन यतिकी ना पक्‍का जान्सतीन कि ईऊर दा टु यातोदु मात आंदरी पता हैलेच हिंग हैलेच ना हिंग इदुरसाटी अनेतीन कि ईव मात यातोदारा क्वाना दा होचकोमकु आगीदील.
हे राजा अग्रिप्पा, येन नी भविष्यवक्तागोळ्द विश्वास माळत्या? हव, ना जान्सतीन कि नी विश्वास माळत्या.”
आग अग्रिप्पा पौलुस से अंदुन, “येन नी ईद विचार माळत्या कि ईट सरलता देल अदिक कम समय दा नी नानी मसीह माळ सकत्या?”
पौलुस उत्‍तर कोट्टुन, थ्वाळा समय दा अन या यक्कुल समय दा, “परमेश्वर से नान प्रार्थना आद कि ना सिर्फ नी हांगा आगेग ह्यांग ना आईन लेकीन सिवाय ई शंकलीगोळ्द.”
आग राजा, शासक, बिरनीके अदिक आंदुर सांगुळ कुरावाळेर निदुरदुर;
अदिक ब्यार्र होगकु आपस दा अनली कुरतुर, “ईव मंळसा हिंग रा येनु माळालुन, जो मृत्यु दण्ड या बंदीगृह दा हाक्‍कु आगोद लायक ईरूल.”
अग्रिप्पा फेस्तुस से अंदुन, “अगर ईव मंळसा कैसर उक न्याय ईला बेळायदुन, रा बिळ सकोन.”
याग ईद तय आगेत कि नाव जहाज द्वारा इटली होदेव, रा आंदुर पौलुस अदिक थ्वाळासा दुसरा बंदीगोळी भी यूलियुस हेसुर ईनव औगुस्तुस उन पलटन इन ऊंद सुबेदार उन कय दा कोट्ट बुटुर.
याग ना आसिया क्षेत्र अन किनारा मा जो ऊंद बंदरगाह ईरोद अल टु होगावाळेर अद्रमुत्‍तियुम हेसुर इन नगर इन ऊंद जहाज मा कुर्तकु होट्टुर आग मकिदुनिया अन थिस्सलुनीके नगर इन ऊंद अरिस्तर्खुस हेसुर इन मंळसा नाम सांगुळ ईरोन.
दुसरा दिन नाव सैदा नगर दा जहाज टु ईळदेव, अदिक यूलियुस पौलुस मा कृपा माळकु आऊक संगीगोळ अल होग गोटुन कि आऊक जो वस्तुगोळ हतताव अदुर्द पुर्ती माळ सकुल.
अल टु नाव समुद्र अन हादी देल होट्टेव हवा नाम विरूद्ध दिशा दा ईरोद ई कारण नाव साइप्रस टापू उन बाजु दा टु आगकु होदेव;
अदिक किलिकिया अदिक पंफूलिया नगर इन हात्‍तीगोळ्द समुद्र दा टु आग्त लूसिया अन्द मूरा नगर दा ईळदेव.
अल सेनानायक उक सिकन्दरिया अन्द ऊंद जहाज इटली होगतेला सिक्त, अदिक आव नामी अदुर मा येर्स बुट्टुन.
याग नाव हापाळ दिन ताका धीरू-धीरू नळुतेला कठिनाई देल कनिदुस नगर इन मुंद पोहचुसदेव, रा इदुरसाटी कि हवा नामी मुंद वाळुस ईला गोळोद, नाव सलमोने नगर इन मुंदु टु आग्त क्रेते टापू उन आड्ड आगतेला नळदेव.
अदिक अदुर किनारा-किनारा कठिनाई देल नळुकु सुरक्षित बंदरगाह हेसुर इन ऊंद जागा दा पोहचुसदेव, यल टु लूसिया नगर हात्‍ती ईरोद.
याग नाव हापाळ समय अल बीतुसदेव अदिक जहाज इक मुंद वाळुसोर साटी इदुरसाटी तकलीफ आगोद यतिकी उपास इन दिन ईग खतम आगेगीदव. इदुरसाटी पौलुस आंदरी ईद अंदकु समजुसदुन,
“हे लॉकुरा, नानी हिंग हतेत्याद कि ईद समुद्र यात्रा हापाळ खतरनाक आदीत, ना सिर्फ माल मत्‍ता अदिक जहाज इन साटी अच उलटा नाम जीवन इन साटी भी.”
लेकीन सुबेदार पौलुस उन मातगोळ से यक्कुल जहाज नळसावाळा अदिक जहाज इन मालिक इन मातगोळी वाळुसकु मान्सदुन.
ईद बंदरगाह सोळ इन समय कडोद साटी वळ्लीद ईला ईरोद, इदुरसाटी हापाळ मुंदुर्द आग सकुल रा फीनिक्स पोहचुसोद कोशिश माळोद अच ठान्सदुर अदिक सोळ इन समय अल्या कडोद निश्चय माळदुर. ईद रा क्रेते अन्द ऊंद बंदरगाह आद जो दक्षिण-पश्चिम अदिक उत्‍तर पश्चिम येढ्ढु दिशा अन दी खुल्सतद.
याग थ्वाळा-थ्वाळा दक्षिणी टु हवा बरली हत, रा ईद सम्सकु कि नाम योजना पुरा माळ सक्‍केव, लंगर नेगदेव अदिक क्रेते अन किनारा टु नळुतेला जहाज इक मुंद वाळुसली हतदेव.
लेकीन घळी तिमुर दा जमीन दी टु ऊंद धोळ्द तुफान येळ्त, यदरी उत्‍तर पूर्व तुफान अंदकु आगतद.
याग तुफान जहाज से टकरूस्त रा आ जहाज अदुर कारण मुंद ईला वाळुस सकोद, अदिक नाव कोशिश माळोद बिट बुटेव अदिक जहाज इक हवा सांगुळ यात होगोद आत होग गोट्टेव.
आग कौदा हेसुर इन ऊंद स्यांळ्दतुसा टापू उन आळ दा वाहुस्त-वाहुस्त नाव कठिनाई देल जहाज इक वश दा माळदेव.
बाक जहाज नळसावाळेर अदरी नेगुकु अनेक उपाय माळकु जहाज इक ल्यालमा टु कटदुर, अदिक सुरतिस इन चोरबालु मा टिकसोद अंज्क देल पाल अदिक सामान ईळ्सकु जहाज इक नीर दा वाहुस गोट्टुर.
याग नाव तुफान देल हापाळ ऊफान अदिक धक्‍कागोळ तिनदेव, रा दुसरा दिन आंदुर जहाज इन माल भीळली हतदुर;
अदिक तिसरा दिन आंदुर तान कयगोळ देल जहाज इन साज-सामान भी भीट बुटुर.
याग हापाळ दिनगोळ ताका ना सुर्य अदिक तारागोळ कांळ्सीदील अदिक धोळ्द तुफान नळुतेला ईत्‍त, रा आखरी दा तान ऊळोद सप्पा आशा नाव बिट बुटेव.
याग आंदुर हापाळ दिनगोळ ताका उपासा ईतोदुर, रा पौलुस आंदुर न्याड्या निदुरकु अंदुन, “हे लॉकुरा, अगर क्रेते टु रवाना ईला आगोद नान सलाह नीव मान्स कोमायदीर रा ई विनाश अदिक नुकसान देल ऊळ्दोगायदीर.
लेकीन ईग ना नीम से विनती माळतीन कि तान हिम्मत कटकु ईटी, यतिकी नीम दा टु यारदु जीव इन हानि आगतीदील, पर सिर्फ ईद जहाज नष्ट आगेदीत.
यतिकी अंसी इन ईळ्लकी, याता परमेश्वर उन ना हुईन अदिक यार्द ना आराधना माळतीन आऊन ऊंद स्वर्गदूत नान हात्‍ती बंदुन,
अदिक अंदुन ‘हे पौलुस, अंजबाळ! नीनी कैसर उन मुंद निदरोद जरूरी आद. नोळ, परमेश्वर सप्पा मुंदुरी जो नीन सांगुळ यात्रा माळेत्यार, आंदुर भी जीवन नीन सांगुळ आद.’
इदुरसाटी, हे लॉकुरा, हिम्मत ईटी; यतिकी ना परमेश्वर उन विश्वास माळतीन, कि ह्यांग आव नान से अंदान, हांग अच आदीत.
लेकीन नामी यातोदारा टापू मा होगकु टिकसोद बिद्दीत.”
याग चौदावा ईळ्लक बत्‍त, अदिक नाव भूमध्य समुद्र दा भटकुसतेला टेटाळेव, रा आर्धा ईळ्लक इन हात्‍ती जहाज नळसावाळेर अनुमान हचकु जान्सदुर कि नाव यातोदारा जमीन इन हात्‍ती पोहचुसेतेव.
नीर इन गहराई अन अंदाज ताकोंडुर मा ऊंद सौ ईप्पत फूट इन गहराई ईरोद, अदिक थ्वाळा मुंद वाळुसकु बाक गहराई अन अंदाज ताकोंडुर रा नब्बे फूट गहराई ईरोद.
आग कल्ल इन जागागोळ देल टकरूसोद अंज्क देल आंदुर जहाज इन हिंदळोद भाग दा नाक लंगर हाकदुर, अदिक व्हातुर आगोद प्रार्थना माळोर.
लेकीन याग जहाज नळसावाळेर जहाज मा टु ओळोद कोशिश माळोर, अदिक गली टु लंगर हाक्‍कोद बहाना देल जहाज समुद्र दा ईळ्स बुटुर;
लेकीन पौलुस सूबेदार अदिक सैनिकगोळ से अंदुन, “अगर इंदुर जहाज मा ईतीदील, रा नीव भी ऊळु सकालीर.”
आग सैनिकगोळ जाळी कडुकु जहाज समुद्र दा होग गोट्टुर.
याग व्हातुर आगदुर मा ईरोद, आग पौलुस ईद अनकु, सप्पा मुंदरी ऊम्मोर साटी विनती माळदुन, “ईंद चौदा दिन आदव कि नीव हादी काईत काईत उपास ईतीर, अदिक येनु तंदिदील.
ना इदुरसाटी नीमी तिनोर साटी विनती माळेतीन कि नीम जित्‍ता ईरोरसाटी जरूरी आद; यतिकी नीम दा टु यारदु ताल्ला अन्द ऊंद चुट्टी भी बिळबाळुल.”
ईद अनकु आव रोट्टी हुडुकु सप्पा मुंदुर मुंद परमेश्वर उन धन्यवाद माळदुन अदिक मुरूकु तिनली कुरतुन.
आग आंदुर सप्पा मुंदुर भी हिम्मत कटकु ऊमली कुरतुर.
नाव सप्पा मिलुसकु जहाज मा येढ्ढ सौ छ्यात्‍तर मुंदुर ईरेव.
याग आंदुर ऊंडकु संतुष्ट आदुर, रा गोदी इक समुद्र दा भिटकु जहाज इक हल्‍का माळली कुरतुर.
याग व्हातुर आत रा आंदुर आ द्याश इक अरतीदिल, लेकीन ऊंद खाळी इन किनारा कांळ्सत, अदिक विचार माळदुर कि अगर आग सकुल रा इदुर मा जहाज इक टेकसेव.
आग आंदुर लंगरगोळी खोल्सकु समुद्र दा बिट बुटुर अदिक अदा समय जाळीगोळ्द बंधन खोल्स बुटुर, अदिक जहाज इन मुंद मुंदळोद पाल येर्सकु किनारा दी होटोदुर.
लेकीन येढ्ढ समुद्र अन संगम इन जागा हुडुकु आंदुर जहाज इक टेक्सदुर, अदिक जहाज इन मुंदळोद हिस्सा धक्‍का तिनकु नट्टोत अदिक आलगाळ सकिदील; लेकीन हिंदळोद लयरगोळ्द बल देल मुरूली हत.
आग सैनिकगोळ ईद विचार आत कि बंदीगोळी कोंद बुटेव, हिंग आगबाळुल कि यावारा तैरूस्कु ओळेगुल.
लेकीन सूबेदार पौलुस उक सुरक्षित माळोद इच्छा देल आंदरी ईद विचार देल रोक्सदुन अदिक उल्टा ईद आग्या कोट्टुन, कि जो तैरूस सकतार, पयले हारकु किनारा मा होट बुळुल;
अदिक बाकी यारारा पट्टीगोळ मा, अदिक यावारा जहाज इन मुर्द तुकळा गोळ्द सहारा देल होट बुळुल. ईद रीति देल सप्पा मुंदुर किनारा मा सुरक्षित ऊळ्दकु होट्टुर.
याग नाव किनारा मा सुरक्षित पोहचुसदेव, आग पता नळुत कि ईद टापू उक माल्टा अंदकु आगतद.
अलेर निवासीगोळ नाम मा अनोखा कृपा माळदुर; यतिकी माळ बरोद कारण सोळ इन ईरोद, इदुरसाटी आंदुर बेक्‍की होत्‍ताकु नाम सप्पा मुंदुर्द स्वागत माळदुर.
याग पौलुस वंळ्गेव हुळ्लीगोळ्द गट्टा सकलुसकु बेक्‍की मा ईटदुन, रा ऊंद हाव बेक्‍की इन आच देल होळ्त अदिक आऊन कय इक गुणसेत.
याग आ निवासीगोळ हाव इक आऊन कय इक गुंडस्कु नोळदुर, रा आपस दा अंदुर, “सचमुच ईव मंळसा हत्यारा आन लेकीन ईऊन किस्मत वळ्लेव आव जो समुद्र दा ऊळदोदुन, तरी भी न्याय जीवित ईर गोटीदील.”
आग आव हाव इक बेक्‍की दा झटकुस बुटुन, अदिक पौलुस उक येनु हानि भी पोहचुसीदील.
लेकीन आंदुर हादी कायतोगोर कि आव बातोदान या एकाएक बिदकु सोतोदान, लेकीन याग आंदुर हापाळ होत ताका नोळ्त ईत्‍तुर अदिक नोळकु आऊक असाधारण रूप दा भी येनु आगिदील, रा तान विचार बदलुस्कु अनली हतदुर, “ईव रा यावारा देवता हुन.”
आ जागा अन आसपास आ टापू उन प्रधान अधिकारी पुबलियुस उन जागा ईरोद. आव नामी तान मान्या ओतकु नाम स्वागत माळदुन मुर दिन संगीभाव देल पाऊनचार माळदुन.
पुबलियुस उन आप्प मय देल अदिक आव खुन देल रोगी बिदकु ईरोन. इदुरसाटी पौलुस आऊन हात्‍ती मान्या होगकु प्रार्थना माळदुन अदिक आऊन मा कय ईटकु आऊक चंगा माळदुन.
याग हिंग आत रा आ टापू उन बाकी बिमार बंदुर अदिक चंगा माळकु आदुर.
आंदुर नाम्द हर प्रकार देल आदर माळदुर, अदिक याग नाव होगली कुरतेव रा जो येनारा नाम साटी जरूरी ईरोद, जहाज मा ईट बुटुर.
मुर तिंगुळ इन बाद्दा नाव सिकन्दरिया अन्द ऊंद जहाज मा येरदेव, अदिक ई जहाज ईदा टापू दा सोळ इन दिनगोळ कारण ईल्या रूक्सकु ईरोद, आ जहाज इक जुळवा ईश्वर अंदकु आगोद.
नाव सुरकूसा दा पोहचुसदेव अदिक मुर दिन ताका अल्या ईत्‍तेव.
अल टु नाव रवाना आगकु रेगियुम नगर दा बंदेव; अदिक दुसरा दिशी दक्षिण टु हवा नळुत, अदिक नाव दुसरा दिशी पुतियुली नगर दा बंदेव.
अल नामी विश्वासी वार्टुर सिकदुर, अदिक आंदुर कहना देल नाव आंदुर अल येळ दिन ताका ईत्‍तेव; अदिक ई रीति देल नाव रोम इक होटोदेव.
याग रोम इन विश्वासी वार्टुर इक नाम सुचना सिक्त रा अप्पियुस इन सात्‍ता अदिक मुर-सराए ताका नाम से मुलाकात माळली बंदुर, यारी नोळकु पौलुस परमेश्वर उन धन्यवाद माळदुन अदिक प्रोत्साहित आदुन.
याग नाव रोम दा पोहचुसदेव, रा पौलुस उक ऊंद सैनिक उन सांगुळ जो आऊन रखवाली माळतोगोन, आबना ईरोद आग्या सिक्‍केत.
मुर दिन इन बाद्दा आव यहूदीगोळ्द प्रमुख लॉकुरी कारदुन, अदिक याग आंदुर जमा आदुर रा आंदुर से अंदुन, “हे वार्टुरा, ना तान लॉकुर्द या आप्प दादागोळ व्यवहारगोळ्द विरोध दा येनु अच माळीदील, तरी नानी बंदी माळकु यरूशलेम टु रोमीगोळ्द कय दा कोटकु आत.
आंदुर नान जाँच माळदुर अदिक नानी बिट बुळोद चाहासदुर, यतिकी नान दा मृत्यु उन योग्य येनु दोष ईला ईरोद.
लेकीन याग यहूदी ईदुर्द विरोध दा माताळली कुरतुर, रा नानी कैसर से न्याय बेळोद प्रार्थना माळोद बित्‍त: इदुरसाटी ईला कि नानी तान लॉकुर मा येनारा दोष हचोद ईरोद.
इदुरसाटी ना नीमी कारदिन कि नीम से मिलुसाईन अदिक मातचीत हेळाईन; यतिकी आ मंळसा अन साटी ना ई शंकली देल जकळुसकु आईन यार्द इस्त्राएल इन लॉकुर आशा माळतोगोर.”
आंदुर आऊन से अंदुर, “ना नामी नीन बारा दा यहूदीगोळ से चिट्ठी गोळ सिकदव, अदिक ना वार्टुर दा टु यावारा बंदकु नीन बारा दा येनारा हेळदुर अदिक ना बुरा अंदुर.
लेकीन नीन विचार येन आद? अदा नाव नीन से केळोद चाहासतेव, यतिकी नाव जान्सतेव कि नी याता समुह टु बरत्या अद समुह अन विरोध सप्पा दी लॉकुर माळतार.”
आग आंदुर आऊन साटी ऊंद दिन ठहरूसदुर, अदिक हापाळ सा लॉकुर जमा आदुर, अदिक आव परमेश्वर उन राज्य अन गवाही कोळतेला, अदिक मूसा अन व्यवस्था अदिक भविष्यवक्तागोळ्द किताबगोळ देल यीशु उन बारा दा समझुस समझुस्कु व्हातर्या टु द्यावगा ताका वर्णन माळतेला ईत्‍तुन.
आग थ्वाळासा लॉकुर आ मातगोळी मान्स कोंडुर, अदिक थ्वाळासा लॉकुर विश्वास माळीदील.
बाक आंदुर आपस दा आबुर दाबुर देल असयमत आगतेला आंदुर अल टु होग कुरतुर, आग पौलुस ईद ऊंद मात अंदुन अदिक यशायाह भविष्यवक्ता अन द्वारा पवित्र आत्मा नीम आप्प दादागोळ से याट सही अंदीत,
यतिकी आव अंदुन, होगकु ई लॉकुर से अन, कि नीव केळीर, लेकीन सम्सतिदील, अदिक नीव नोळतेला अच ईत्‍तीर, लेकीन नीमी कांळ्सतिदील;
यतिकी ई लॉकुर्द मन कठोर अदिक आंदुर तान किव बंद माळ बुटार, अदिक आंदुर कण्णगोळ बंद आगेग्याव, हिंग आगबाळुल कि आंदुर यागलु कण्णगोळ देल नोळुल अदिक किवगोळ देल केळुल अदिक मन देल समसुल अदिक नान दी तिर्गुल, अदिक ना आंदरी चंगा माळाईन.
अदिक पौलुस ई मात देल ईदुर्द समापन माळदुन कि “नीमी जान्स कोम पायजे कि परमेश्वर उन ई उद्धार इन बातणी गैरयहूदीगोळ हात्‍ती कळुकु आगेग्याद, आंदुर ईदरी केळ्यार.”
याग आव ईद अंदुन रा यहूदी आपस दा हापाळ झगळा माळली कुरतुर अदिक अल टु होटोदुर.
पौलुस पुरा येढ्ढ वर्ष तान किराया अन मान्या ईत्‍तुन, अदिक जो आऊन हात्‍ती आऊन से मुलाकात माळली बरतोगोर, आ सप्पा मुंदुर्द स्वागत माळ्त ईत्‍तुन.
अदिक पुरा स्वतंत्रता अदिक हिम्मत इन सांगुळ परमेश्वर उन राज्य अन्द प्रचार माळोन अदिक प्रभु यीशु मसीह अन बारा दा कल्सतेला ईत्‍तुन.
पौलुस उन दी टु जो यीशु मसीह अन दास आन, अदिक यारी परमेश्वर प्रेरित आगोर साटी कारस्यान, अदिक परमेश्वर उन आ खुशखबरी इन प्रचार इन साटी अलग माळकु आत.
यारी पयले अच संदेश कोळावाळेर्द द्वारा प्रतिग्या माळकु आत, ह्यांग पवित्रशास्त्र दा लिख्सकु आग्याद.
अद आऊन पार उन बारा दा हुन; आव मय इन भाव देल रा दाऊद उन वंश देल पैदा आदुन.
अदिक पवित्रता अन आत्मा अन भाव देल सोत्‍तुर दा टु जित्‍ता आगोद कारण सामर्थ्य अन सांगुळ परमेश्वर उन पार ठहरूस्कु आदुन; आव यीशु मसीह नाम प्रभु हुन.
आऊंदा द्वारा परमेश्वर नामी अनुग्रह कोट्टुन कि प्रेरिताई सिकुल, ताकी सप्पा गैरयहूदी लॉकुर आऊन हेसुर मा विश्वास माळुल अदिक आग्या अन पालन माळुल.
इदुर दा नीव भी शामिल आईर जो रोम दा ईरतीर, यारी परमेश्वर यीशु मसीह नोर आगोर साटी कारस्यान.
आ सप्पा मुंदुर हेसुर ना लिखसेतीन जो रोम दा परमेश्वर उन प्रिय आर, अदिक आंदरी परमेश्वर तान लॉकुर आगोर साटी कारस्यान. नाम आप्प परमेश्वर अदिक प्रभु यीशु मसीह अन दी टु नीमी अनुग्रह अदिक शांती सिकतेला ईरूल.
पयले ना नीम सप्पा मुंदुर साटी यीशु मसीह अन द्वारा तान परमेश्वर उन धन्यवाद माळतीन, यतिकी नीम विश्वास इन बारा दा पुरा दुनिया दा चर्चा आगेत्याद.
परमेश्वर यार्द स्यावा ना तान आत्मा देल आऊन पार उन खुशखबरी इन बारा दा माळतीन, आवा नान गवाह आन कि ना नीमी याता प्रकार लगातार याद माळ्त ईरतीन,
अदिक लगातार तान प्रार्थनागोळ दा ना हमेशा अच विनती माळतीन कि यातोदारा रीति देल ईग नीम हाती बरोद नान यात्रा परमेश्वर उन इच्छा देल सफल आगुल.
यतिकी ना नीम से मिलुसोद इच्छा हापाळ ईटतीन कि नीम सांगुळ आत्मिक आशीषगोळ वाट्स सकाईन यदुर देल नीमी सामर्थ्य सिकुल;
मतलब ईद कि याग ना नीम बीच दा आगाईन, रा नामी आ विश्वास इन द्वारा जो नान दा अदिक नीम दा आद, आबुर दाबुर से प्रोत्साहन सिकुल.
हे वार्टुरा अदिक आकतींगेरा, ना घळी घळी नीम हाती बरोद चाहासदीन, कि ह्यांग नानी गैरयहूदीगोळ दा व्हासा विश्वासीगोळ्द काय सिक्त, हांग अच नीम दा भी सिकुल, लेकीन ईगासताका रूकावटगोळ बंदव.
ना सप्पा लॉकुर्द कर्जदार आईन यूनानीगोळ्द अदिक गैर यूनानीगोळ्द, कल्तकु अदिक अशिक्षितगोळ्द.
इदुरसाटी ना नीमी भी जो रोम नगर दा ईरतीर, खुशखबरी केळसोर साटी हापाळ उत्साहीत आईन.
यतिकी ना खुशखबरी देल नाचालीन, इदुरसाटी कि अद हर ऊंद विश्वास माळावाळा अन साटी, पयले रा यहूदी बाक गैरयहूदी, यतिकी ईद उद्धार तरावाळा परमेश्वर उन सामर्थ्य हुन.
यतिकी खुशखबरी ईद प्रगट माळतद कि परमेश्वर मंळसागोळी तान प्रती सही ह्यांग माळतान ईद सुरूवात टु आखरी ताका विश्वास इन द्वारा अच आद. ह्यांग कि शास्त्र दा लिख्सकु आद, “जो मंळसा परमेश्वर उन सांगुळ न्यायी आन आव विश्वास इन द्वारा जित्‍ता ईत्‍तान.”
परमेश्वर उन सिट्ट रा आ लॉकुर्द पाप अदिक बुराई मा स्वर्ग टु प्रगट आगतद, जो सत्य अक बुराई देल वोतकु ईटतार.
इदुरसाटी कि परमेश्वर उन ग्यान आंदुर्द मनगोळ दा प्रगट आद, यतिकी परमेश्वर आंदुर मा प्रगट माळ्यान.
यागी टु परमेश्वर दुनिया अन्द रचना माळदुन आगी टु आऊन अदृश्य विशेषतागोळ, मतलब अनन्त ताकत अदिक आऊन दैविक स्वभाव आ वस्तुगोळ दा जो परमेश्वर रच्यान पुरा रीति देल साफ कांळ्सकु बिळतद. इदुरसाटी आ लॉकुर हात्‍ती येनु बहाना हैलेच.
यतिकी आंदुर परमेश्वर उक अरूतार लेकीन जो आऊन सम्मान आद अद आऊक कोळालुर अदिक ना धन्यवाद माळतार. लेकीन आऊन जागा आंदुर विचार पुरा रीति देल निरर्थक आग्याव अदिक आंदुरव खाली दिमाक अंधार देल तुम्मेग्याव.
आंदुर तान तान इक बुद्धिमान सम्सतार लेकीन मूर्ख आर,
अदिक अविनाशी परमेश्वर उन महिमा अक नाशवान मंळसागोळ, पक्षीगोळ, नाक कालवाळा जनावरगोळ, अदिक रेंगसावाळा किळागोळ मूर्ति इन समानता दा आंदुर बदलुस बुटुर.
ई कारण परमेश्वर आंदरी आंदुर मन इन अभिलाषागोळ अनुसार अशुध्दता अन साटी बिट्ट बुटुन कि आंदुर आपस दा तान शरीर इन अनादर माळुल.
यतिकी आंदुर परमेश्वर उन सच्चाई अक बदलुस्कु ख्वाटा माळ बुटुर, अदिक परमेश्वर उन बदला दुनिया अन उपासना अदिक स्यावा माळदुर यदरी आव घळुस्यान, ना कि आ माळावाळा अन्द जो हमेशा धन्य आन! आमीन.
इदुरसाटी परमेश्वर आंदरी नीच वासनागोळ कय दा सोप्स बुट्टुन; ईल ताका कि आंदुर आर्तेर स्वाभाविक यौन संबंधगोळ बदला अस्वभाविक यौन संबंध ईटली कुरतुर.
हांग अच गंळ्सुर भी आर्तेर सांगुळ स्वाभाविक व्यवहार बिटकु आपस दा कामातुर आगकु होतली हतदुर, अदिक गंळ्सुर दुसरा गंळ्सुर सांगुळ निर्लज क्याल्सा माळकु तान गलत कर्मगोळ्द सजा ताकोंडुर.
याग आंदुर परमेश्वर उक अरोद चाहासीदील, रा परमेश्वर भी आंदरी आंदुर्द भ्रष्ट मन मा बिट बुट्टुन कि आंदुर अनुचित क्याल्सा माळली हतुल जो ईला माळ पाहीजे होता.
इदुरसाटी आंदुर सप्पा प्रकार इन अन्याय, दुष्टता, लोभ, अदिक अनैतिकता देल तुम्मेग्यार; अदिक आंदुर जलन, हत्या, अदिक झगळा, छल कपट, अदिक बुराईगोळ देल तुम्मेदुर, अदिक चुगलीखोर आगेदुर,
अदिक आबुर दाबुर बुराई माळावाळेर, परमेश्वर उन अपमान माळावाळेर, अदिक अय्यासी माळावाळेर, घमण्डी अदिक अहंकारी, अदिक बुराई माळोर साटी अनेक हादी ढुंढ्सावाळेर, अदिक मोय आप्पुर्द आग्या ईला मान्सावाळेर बन्सतार,
आंदुर मन इन कमजोर, अदिक तान कोळ्द वचन मुरावाळेर, अदिक आबुर दाबुर्द प्रती निर्दयी आगेग्यार.
आंदुर जान्सतार कि परमेश्वर उन व्यवस्था येन अनतद जो लॉकुर ई हादी मा नळुतार आंदुर मृत्यु दण्ड इन लायक आर, तरी भी ई लॉकुर ना सिर्फ आ क्याल्सागोळी माळतार उलटा हांग माळावाळेर इक साथ भी कोळतार.
इदुरसाटी हे दोष हचावाळा, नी यावारा येती आगबाळुल, नी निरुत्तर आय; यतिकी याता मात दा नी दुसरा मा दोष हचत्या अदा मात दा तान तान इक भी दोषी ठहरूसत्या, इदुरसाटी कि नी जो दोष हचत्या खुद अच अद क्याल्सा माळत्या.
यतिकी नाव जान्सतेव कि जो लॉकुर हिंग क्याल्सा माळतार, परमेश्वर आदुर्द सच्चाई देल न्याय माळतान.
लेकीन हे मंळसा, नी जो हिंग-हिंग क्याल्सा माळावाळेर मा दोष हचत्या अदिक खुद अच अव क्याल्सा माळत्या; येन ईद सम्सत्या कि नी परमेश्वर उन न्याय देल ऊळदोद्या?
येन नी आऊन महान दया, अदिक शहनशीलता, अदिक धीरज इक तुच्छ जान्सत्या? येन नी सही दा ईद समसाल कि परमेश्वर उन दया नीनी मन फिराव दी ओयतद?
लेकीन नी तान कठोरता अदिक जीद्दी मन इन कारण आ दिन इन साटी, जो दिन परमेश्वर उन सिट्ट अदिक खरा न्याय प्रगट आदीत, नी तान साटी दण्ड तयार माळेत्या.
परमेश्वर नाम सप्पा मुंदुरी तान कर्मगोळ्द हिसाब देल प्रतिफल कोट्टान:
जो लॉकुर वळ्लीद क्याल्सा दा हतकु ईरतार परमेश्वर उन दी टु सीकतद महिमा, आदर, अदिक अमरता अन खोज दा आर, आंदरी परमेश्वर अनन्त जीवन कोट्टान;
लेकीन जो लॉकुर मतलबी आर अदिक जो सच्चाई इक स्वीकार माळतार. ताकी बुरा क्याल्सा माळ सकुल ईत्‍ता लॉकुर मा परमेश्वर तान सिट्ट अदिक प्रकोप पलटुस्यान.
दुख अदिक परेशानी हर ऊंद मंळसा मा जो बुराई माळतान बंदीत, पयले यहूदी मा बाक गैरयहूदीगोळ मा;
लेकीन परमेश्वर जो वळ्लेव क्याल्सा माळतार आंदरी महिमा, आदर अदिक शांती प्रदान माळ्यान, पयले यहूदीगोळ इक बाक गैरयहूदीगोळ इक.
यतिकी परमेश्वर बिना पक्षपात देल सप्पा मुंदुर्द न्याय माळतान.
गैरयहूदीगोळ हात्‍ती मूसा अन्द व्यवस्था हैलेच अदिक आंदुर्द न्याय भी बिना व्यवस्था देल आदीत, यहूदीगोळ हात्‍ती मूसा अन्द व्यवस्था आद अदिक आंदुरव माळदव पापगोळ न्याय व्यवस्था अन अनुसार अच आदीत.
यतिकी परमेश्वर उन मान्या व्यवस्था अक केळावाळेर न्यायी हैलेच, लेकीन व्यवस्था मा नळावाळेर न्यायी ठहरूस्कु आदार.
गैरयहूदी लॉकुर यार हात्‍ती व्यवस्था हैलेच, लेकीन आंदुर तान तान दा व्यवस्था मा नळुतार, इदुरसाटी आंदुर तान तान दा अच व्यवस्था आर, जब की आंदुर हात्‍ती मूसा अन्द व्यवस्था हैलेच.
आ लॉकुर्द चाल चलन तोर्सतद कि व्यवस्था आंदुर्द दिलगोळ दा लिख्सकु आग्याद. अदिक आंदुरव मन भी अनताव कि ईदा सत्य हुन, अदिक ईदरी हुडुकु आंदुरव विचार आंदरी यागलु निर्दोष या यागलु अपराधी ठहरूसताव;
आ दिशी परमेश्वर नान प्रचार माळ्द खुशखबरी इन अनुसार परमेश्वर यीशु मसीह अन द्वारा मंळसागोळ गुप्त विचारगोळ्द न्याय माळ्यान.
अगर नी तान तान इक यहूदी अनत्या, अदिक नीनी तान परमेश्वर मा अभिमान आद,
अदिक नीनी मालूम आद कि परमेश्वर नीन से येन माळसुसोद चाहासतान अदिक सही मातगोळ इक निवळुसोद नी व्यवस्था देल कलत्या;
अदिक तान तान मा भरोसा ईटतान कि ना कुढ्ढगोळव अगुवा, अदिक अंधकार दा बिदकु आर आंदुर ज्योति,
मुर्खगोळ इक निर्देश कोळावाळा, अदिक भोला मंळसा गोळोव शिक्षक आन. अदिक नी सही आय कि जो नियम शास्त्र नीन हात्‍ती आद, अदुर्दा पुरा सत्यता अदिक पुरा ग्यान इन समावेश आद.
इदुरसाटी येन नी जो दुसरागोळी कल्सत्या, तान तान मा येती लागु माळाल? येन नी जो काळ्लपन ईला माळोद शिक्षा कोळत्या, खुद अच काळ्लपन येती माळत्या?
नी जो अनत्या, “व्यभिचार ईला माळ पायजे,” रा खुद अच व्यभिचार येती माळत्या? नी जो मूर्तीगोळ से घृणा माळत्या, येन खुद अच मंदिरगोळी येती लुट्सत्या?
नी जो व्यवस्था अन बारा दा घमण्ड माळत्या, रा खुद परमेश्वर उन व्यवस्था ईला मान्सकु परमेश्वर उन अनादर माळत्या?
“यतिकी नीम कारण गैरयहूदीगोळ दा परमेश्वर उन हेसुर इन अपमान माळकु आगतद,” ह्यांग शास्त्र दा लिख्सकु आद.
अगर नी व्यवस्था अन्द पालन माळ्या रा खतना देल लाभ रा आद, लेकीन अगर नीव व्यवस्था अन उल्लंघन माळत्या रा नींद खतना बिना खतना अन्द दशा ठहरूस्त.
इदुरसाटी अगर गैरयहूदी यार्द खतना आगीदील तरी भी व्यवस्था अन्द पालन माळतान रा येन आऊन खतनारहित आगदुर मा भी खतना माळकु आत आळुकु आगतीदील?
अदिक खुद यहूदीगोळी गैरयहूदीगोळ द्वारा दोषी ठहरूस्कु आदीत जब की नीम हात्‍ती लिख्सद व्यवस्था अदिक खतना माळकु आगीर लेकीन गैरयहूदी व्यवस्था अन पालन माळतार जब की आंदुर्द शारीरिक रूप देल खतना आगीदील.
ऊंद खरा यहूदी यार्द सही दा खतना आग्याद, आव याव हुन? खरा यहूदी आव आलच जो सिर्फ बाहरी रूप देल यहूदी आन, यार्द खतना सिर्फ शारीरिक आद.
लेकीन खरा यहूदी आवा हुन जो बुळ्क टु यहूदी आन; यार्द दिल देल खतना आग्याद अदिक ईद परमेश्वर उन आत्मा अन्द क्याल्सा हुन, ना कि लिख्सद व्यवस्था अन्द. ईत्‍ता मंळसा परमेश्वर उन दी टु प्रशंसा पाऊस्यान ना कि मंळसा अन दी टु.
इदुरसाटी गैरयहूदीगोळ मुंद नीम्द यहूदी आगोद येन फायदा? अदिक नीम्द खतना अन्द येन लाभ?
सप्‍पा प्रकार देल हापाळ लाभ आद. पयले रा ईद कि परमेश्वर उन वचन यहूदीगोळी कोटकु आग्याव.
अगर येनारा यहूदी विश्वासघाती होट्टुर भी रा येन आत? येन आंदुर विश्वासघाती आगदुर देल परमेश्वर उन सच्चाई बेकार ठहरूसीत?
यागलु ईला! लेकीन परमेश्वर खरा आन अदिक हर ऊंद मंळसा ख्वाटा ठहरूस सकतान, ह्यांग शास्त्र दा लिख्सकु आद, “याग नी खुद इन बचाव दा माताळ्या आग नी सही ठहरूस्या अदिक न्याय माळावती नीनी जीत प्राप्त आदीत.”
इदुरसाटी अगर नाम गलत क्याल्सा परमेश्वर उक सही ठहरूस बुळतद, रा नाव येन अंदेव? येन ईद कि परमेश्वर जो दण्ड कोळतान गलत माळतान? ईद रा ना साधारण सवाल केळीतीन.
यागलु ईला! ईदारा परमेश्वर ह्यांग दुनिया अन न्याय माळ्यान?
अगर नान झुठ इन कारण परमेश्वर उन सच्चाई आऊन महिमा अन साटी, यक्कुल माळकु प्रगट आत रा बाक येती पापी अन घाई ना दण्ड इन साटी ठहरूस्कु आगतीन?
“नाव येती बुराई माळेव कि भलाई होळुल?” ह्यांग नाम मा ईदा दोष हचकु भी आगतद, अदिक येनारा अनतार कि इंदुर्द ईदा अनोद आद. लेकीन ईत्‍तोरी दोषी ठहरूसोद ठीक आद.
रा बाक येन आत? येन नाव यहूदी आ गैरयहूदीगोळ से वळ्लेर आयेव? यागलु ईला; यतिकी नाव यहूदीगोळ अदिक गैरयहूदीगोळ येढ्ढु मा ईद दोष हच कोंडेव कि आंदुर सप्पा च्या सप्पा पाप इन वश दा आर.
ह्यांग शास्त्र दा लिख्सकु आद: “याऊ न्यायी हैलेच, ऊंद भी हैलेच.
याऊ समझदार हैलेच; याऊ परमेश्वर उक ढुंडसावाळा हैलेच.
सप्पा परमेश्वर उन से भटकुसेग्यार, सप्पा च्या सप्पा निकम्मा बनसेग्यार; याऊ भलाई माळावाळा हैलेच, ऊंद भी हैलेच.
आंदुर्द कुतक्या खुल्सद कब्र हुन, आंदुर तान ल्यालग्यागोळ देल छल माळ्यार, आंदुर्द टुट्टीगोळ दा हावगोळ्द जहर आद.
आंदुर्द बाय श्राप अदिक कळवाहट देल तुमकु आद.
आंदुर काल खुन वाहुस्ली फुर्तीला आव,
आंदुर हादीगोळ मा नाश अदिक क्लेश आद,
आंदुर शांती इन हादी अरालुर.
आंदुर्द कण्णगोळ मुंद परमेश्वर उन अंज्क हैलेच.”
नाव जान्सतेव कि व्यवस्था जो येनारा अनतद आंदुर से अच अनतद, जो व्यवस्था अन हात्‍ती आर; इदुरसाटी कि हर ऊंद बाय बंद माळकु आगुल अदिक पुरा दुनिया परमेश्वर उन न्याय इन लायक ठहरूसुल;
यतिकी व्यवस्था अन क्याल्सागोळ देल यातोदु मंळसा परमेश्वर उन मुंद न्यायी ठहरूसतीदील, इदुरसाटी कि व्यवस्था अन द्वारा पाप इन पयचान आगतद.
लेकीन ईग व्यवस्था टु अलग परमेश्वर उन अद न्यायीपन प्रगट आग्याद, यदुर्द गवाही मूसा अन व्यवस्था अदिक भविष्यवक्ता कोळतार,
मतलब परमेश्वर उन अद न्यायीपन जो यीशु मसीह मा विश्वास माळदुर देल सप्पा विश्वास माळावाळेर साटी आद. यतिकी येनु फरक हैलेच;
इदुरसाटी कि सप्पा मुंदुर पाप माळ्यार अदिक परमेश्वर उन महिमा देल हापाळ दुर आर,
लेकीन आऊन अनुग्रह देल आ छुटकारा अन द्वारा जो मसीह यीशु दा आद, सप्पा च्या सप्पा न्यायी ठहरूस्कु आगतार.
यीशु उक परमेश्वर आऊन रक्ता अन द्वारा ऊंद हिंग प्रायश्चित बली ठहरूसदुन, जो विश्वास माळदुर देल कार्यकारी आगतद, कि जो पाप पयले माळकु आग्याव अदिक यऊर मा परमेश्वर तान सहनशीलता अन कारण ध्यान कोटीदील. यीशु उन रक्ता अन बारा दा आव तान न्यायीपन प्रगट माळुल.
लेकीन ईदा समय आऊन न्यायीपन प्रगट आगुल कि यदुर देल आव खुद अच न्यायी ठहरूसुल, अदिक जो यीशु मा विश्वास माळुल आऊन भी न्यायी ठहरूसावाळा ईरूल.
रा घमण्ड येल आद? अदिक घमण्ड इक व्हार्या माळकु आत? येन नाव व्यवस्था अन पालन माळतेव? ईला, लेकीन नाव विश्वास माळतेव इदुरसाटी.
इदुरसाटी नाव ईद परिणाम मा पोहचुसतेव कि मंळसा व्यवस्था अन क्याल्सागोळ से अलग आन, मंळसा परमेश्वर मा विश्वास इन द्वारा अच न्यायी ठहरूस्तान.
या परमेश्वर सिर्फ यहूदीगोळव अच हुन? येन गैर यहूदीगोळव परमेश्वर हैलेच? निश्चित अच आव गैर यहूदीगोळव भी परमेश्वर हुन.
यतिकी ऊंद अच परमेश्वर आन, जो यहूदीगोळी विश्वास देल अदिक गैरयहूदीगोळी भी विश्वास इन द्वारा न्यायी ठहरूस्यान.
रा येन नाव व्यवस्था अक विश्वास इन द्वारा बेकार ठहरूसतेव? यागलु ईला! लेकीन व्यवस्था अक कायम ईटतेव.
इदुरसाटी नाव येन अंदेव नाम शारीरिक आप्प अब्राहम उक येन हासिल आत?
यतिकी अगर अब्राहम क्याल्सागोळ देल न्यायी ठहरूस्कु आगायदुन, रा आऊक घमण्ड माळोद जागा ईराईत, लेकीन परमेश्वर उन नजर दा ईला.
पवित्रशास्त्र येन अनतद? ईद कि “अब्राहम परमेश्वर मा विश्वास माळदुन, अदिक आऊन विश्वास इन कारण परमेश्वर आऊक न्यायी ठहरूसदुन.”
क्याल्सा माळावाळा अन्द मजदूरी कोळोद दान आलच, लेकीन हक्‍क सम्सकु आगतद.
लेकीन जो विश्वास मा निर्भर ईरतान ना कि क्याल्सागोळ मा, अदिक परमेश्वर मा विश्वास माळतान जो परमेश्वर अभक्तिहिन उक भक्तिहीन माळतान, आऊन ईदा विश्वास देल परमेश्वर आऊक न्यायी ठहरूसतान.
यारी परमेश्वर बिना कर्मगोळ्द न्यायी ठहरूस्तान, आऊक दाऊद भी धन्य अनतान:
धन्य आर आंदुर यारव अन्याय माफ आदव, अदिक यारव पाप होतुर्सकु आदव.
धन्य आन आ मंळसा यारी परमेश्वर पापी ठहरूसतीदील.
“जो धन्य आगोद मात दाऊद अनेत्यान, येन खतना माळ्द यहूदीगोळ्द साटी अच हुन या बिना खतना माळ्द गैरयहूदीगोळ्द साटी भी हुन. अब्राहम परमेश्वर मा विश्वास माळदुन अदिक आऊन विश्वास इन कारण अच परमेश्वर आऊक न्यायी स्वीकार माळदुन.”
रा ईद याग आत? येन याग आऊन खतना आगेगीत या आव बिना खतना अन्द ईरोन. ईला, खतना अन बाद्दा ईला उलटा खतना आगा पयले हिंग आत.
अदिक आऊन खतना आगोद अद ऊंद चिन्ह बन्सत कि तोर्स सकुल कि परमेश्वर आऊक खतना आगा पयले अच आऊन विश्वास इन द्वारा न्यायी स्वीकार माळदुन. अदिक अब्राहम सप्पा विश्वासीगोळ्द आत्मिक आप्प बन्सदुन यतिकी आंदुर बिना खतना नोर आर लेकीन विश्वासी आर, इदुरसाटी आंदुर भी न्यायी ठहरूसकु आदार.
अदिक आव आंदुर भी आप्प हुन यार्द खतना आग्याद, आ लॉकुर सिर्फ खतना माळकु ना ईला ईरोर उलटा नाम आप्प अब्राहम उन विश्वास इन पद चिन्हगोळ मा नळावाळेर ईरोर आव अब्राहम जो खतना आगोर से पयले नळदुन.
याग परमेश्वर अब्राहम अदिक आऊन वंशजगोळ से प्रतिग्या माळदुन कि आंदुर दुनिया अन्द वारीस आदार, ईद प्रतिग्या अब्राहम उक व्यवस्था अन पालन माळदुर देल अच सकिदील लेकीन आव विश्वास माळदुन अदिक आव परमेश्वर उन द्वारा न्यायी स्वीकार माळकु आदुन ई कारण अच सिक्त.
अदिक इदुरसाटी अगर नीव मान्सतीर कि परमेश्वर उन कोळ्द प्रतिग्या ईद व्यवस्था अन पालन माळावाळेर कारण सिक्त रा नीम्‍द विश्वास बेकार अदिक परमेश्वर उन कोळ्द प्रतिग्या भी बेकार आद.
यतिकी व्यवस्था देल परमेश्वर उन सिट्ट पैदा आगतद, लेकीन यल व्यवस्था हैलेच, अल अदुर्द उल्लंघन भी हैलेच.
ईदा कारण प्रतिग्या विश्वास मा आधारित आद अदिक ईद प्रतिग्या ई सप्पा अब्राहम उन वंशजगोळ साटी परमेश्वर उन मुफ्त उपहार हुन, ईद सिर्फ व्यवस्था अन पालन माळावाळेर साटी इच ईला लेकीन आंदुर साटी भी आद जो विश्वास माळतार ह्यांग विश्वास अब्राहम माळदुन यतिकी अब्राहम नाम सप्पा मुंदुरव आत्मिक आप्प हुन.
ह्यांग शास्त्र दा लिख्सकु आद, “ना नीनी हापाळ सा द्याशगोळ्द आप्प ठहरूसीन” अदिक ईद प्रतिग्या परमेश्वर उन नजर दा वळ्लीद आद. ईव आव परमेश्वर हुन यार मा अब्राहम विश्वास माळदुन अदिक जो सोत्‍तुरी जित्‍ता माळतान, अदिक ईव आव परमेश्वर हुन जो मातगोळ अस्तित्व दा हैलेच आ मातगोळी अस्तित्व दा तरतान.
ह्यांग शास्त्र दा लिख्सकु आद, “नी हापाळ सा द्याशगोळ्द आत्मिक आप्प आद्या. अदिक नीन वंशजगोळ तारागोळ घाई आदार ई मात मा आशा ईटोद येनु कारण ईला ईरोद तरी भी अब्राहम विश्वास अदिक आशा ईटदुन,”
यतिकी आव लगभग सौ साल इनव आगेगिदुन लेकीन आऊन विश्वास आऊन शरीर इन घाई कमजोर ईला आगीत ह्यांग कि आऊन शरीर लगभग सायापरी आगेगीत अदिक सच्चाई रा ईद भी आद कि सारा अन क्वाता भी चिग्द उक हाळु ईला सकोद.
तरी भी आव तान विश्वास इक बिटीदिल अदिक ना आव परमेश्वर उन प्रतिग्या मा सक माळदुन आऊन विश्वास आऊक सामर्थ्य देल तुम्त अदिक आव परमेश्वर उन महिमा माळदुन;
अदिक आऊक पुरा भरोसा ईरोद कि परमेश्वर आऊक जो प्रतिग्या कोटीदुन, आव अदरी पुरा माळदुर दा भी समर्थ आन.
ई कारण परमेश्वर अब्राहम उक आऊन विश्वास इन द्वारा न्यायी स्वीकार माळदुन.
अदिक ईद वचन, “विश्वास इन द्वारा न्यायी स्वीकार माळोद” सिर्फ आऊन आबना अन साटी लिख्सकु ईला आगित.
ऊलटा ईद नाम साटी भी लिख्सकु आत जो नाव न्यायी ठहरूसकु आगेव अदिक जो यीशु नाम प्रभु जो सोत्‍तुर दा टु जित्‍ता आदुन आऊन मा विश्वास माळतार.
यतिकी आव नाम पापगोळ कारण मृत्यु उन साटी सौप्सकु आदुन अदिक नामी परमेश्वर उन सांगुळ न्यायी ठहरूसोर साटी सोत्‍तुर दा टु जित्‍ता आदुन.
ईग जो नाव तान विश्वास इन कारण परमेश्वर उन मुंद न्यायी ठहरूसेव, रा नाम प्रभु यीशु मसीह अन कारण परमेश्वर नामी शांती कोटान.
अदिक ईग आऊंदा द्वारा विश्वास इन कारण नाव परमेश्वर उन अनुग्रह दा जीवन व्यतीत माळतेव. अदिक नाव आ आशा मा घमण्ड माळतेव यदुर द्वारा नामी परमेश्वर उन महिमा अन सांगुळ भागीदारी सिक्याद.
सिर्फ ईटा ईला, यतिकी नाव तान आपदगोळ मा घमण्ड माळतेव यतिकी नामी मालूम आद नाम आपद धीरज इक उत्पन्न माळतद.
अदिक धीरज देल वळ्लीद चरित्र बन्सतद, अदिक वळ्लीद चरित्र देल आशा उत्पन्न आगतद;
अदिक ईद आशा नामी निराश माळाल, यतिकी परमेश्वर आऊन प्यार नाम मनगोळ दा हाक्यान, मतलब पवित्र आत्मा जो नाम साटी परमेश्वर उन उपहार हुन.
यतिकी याग नाव आशाहीन ईरेव, रा ठीक समय मा नाव भक्तिहीनगोळ साटी मसीह तान बलिदान माळदुन.
यावारा न्यायी जन इन साटी यावारा सायुल, ईद रा दुर्लब आद; लेकीन आग सकतद यावारा वळ्लेव मंळसा अन साटी यावारा सायोद भी हिम्मत माळुल.
लेकीन परमेश्वर नाम मा तान प्यार इन भलाई ई रीति देल प्रगट माळतान कि याग नाव पापी अच ईरेव आग भी मसीह नाम साटी सोत्‍तुन.
इदुरसाटी याग कि नाव ईग आऊन रक्ता अन कारण न्यायी ठहरूसदेव, रा आऊन द्वारा परमेश्वर उन सिट्ट देल येती ऊळ्सकु आगतीदील?
यतिकी याग नाव परमेश्वर उन दुश्मन ईरेव लेकीन परमेश्वर तान पार उन मृत्यु उन द्वारा नाम सांगुळ मेल मिलाप माळदुन, रा ईग नाव परमेश्वर उन संगी आयेव रा आ मसीह अन जीवन इन द्वारा नाम हापाळ यक्कुल उद्धार आदित.
सिर्फ ईदा ईला, लेकीन नाव तान प्रभु यीशु मसीह से, यार्द द्वारा नाम परमेश्वर उन सांगुळ मेल मिलाप आत, परमेश्वर दा खुश आगतार.
इदुरसाटी ह्यांग ऊंद मंळसा अन द्वारा पाप दुनिया दा बत्‍त, अदिक पाप इन द्वारा मृत्यु बत्‍त, अदिक ई रीति देल मृत्यु सप्पा मंळसागोळ दा फैलुसेत, यतिकी सप्पा मुंदुर पाप माळदुर.
व्यवस्था अन कोटकु आगोर से पयले ताका पाप दुनिया दा रा ईरोद, लेकीन येल व्यवस्था हैलेच अल पाप आळ्दकु आगाल्द.
लेकीन आग भी आदम टु मूसा ताका पुरा मृत्यु आ लॉकुर मा राज्य माळ्त याग कि आ लॉकुर आदम घाई आग्या मुरोद पाप माळीदिल तरी भी पापी ठहरूसीदील, जो आ बरावाळा अन चमत्कार हुन, आ अपराध घाई पाप माळीदिल.
लेकीन ह्यांग अपराध इन दशा आद, हांगा अनुग्रह अन वरदान इन हैलेच, यतिकी याग ऊंद आदम उन अपराध देल हापाळ लॉकुर सोत्‍तुर, रा परमेश्वर उन अनुग्रह अदिक आऊन जो दान ऊंद मंळसा अन, मतलब यीशु मसीह अन अनुग्रह देल हापाळ लॉकुरी कृपा सिक्त.
अदिक परमेश्वर उन भेंट अदिक ऊंद मंळसा अन पाप ई येढ्ढु दा फरक आद. तरी भी पाप इन कारण दोष इन न्याय बत्‍त, लेकीन हापाळ पुरा पापगोळ्द बाद्दा अदिक निर्दोष आगोद यदुर्द नाव लायक ईला ईरेव अद भेंट बत्‍त.
यतिकी याग ऊंद मंळसा अन अपराध इन कारण मृत्यु आ ऊंद मंळसा अन द्वारा अच राज्य माळ्त, रा जो लॉकुरी अनुग्रह अदिक न्यायरूपी वरदान बहुतायत देल सिकतद आंदुर ऊंद मंळसा अन, मतलब यीशु मसीह अन द्वारा जरूरी अच अनन्त जीवन दा राज्य माळ्यार.
इदुरसाटी ह्यांग ऊंद अपराध सप्पा मंळसागोळ साटी दण्ड इन आग्या अन कारण आत, हांग अच ऊंद न्यायीपन इन क्याल्सा भी सप्पा लॉकुरी मुक्त माळतद अदिक आंदरी जीवन कोळतद.
यतिकी ह्यांग ऊंद मंळसा अन आग्या ईला मान्सदुर देल हापाळ लॉकुर पापी ठहरूसदुर, हांग अच ऊंद मंळसा अन आग्या मानसोद कारण सप्पा लॉकुर परमेश्वर उन मुंद न्यायी ठहरूसकु आदार.
व्यवस्था अन पयचान इदुरसाटी आत कि अपराध वाळुसेगुल, लेकीन यल पाप वाळुस्त अल परमेश्वर अनुग्रह अदिक यक्कुल वाळुस्त,
कि ह्यांग पाप मृत्यु फैलुसतेला राज्य माळ्त, हांग अच नाम प्रभु यीशु मसीह अन द्वारा अनुग्रह भी अनन्त जीवन इन साटी न्यायीपन इन द्वारा राज्य माळीत.
रा नाव ईग येन अंदेव? येन नाव लगातार पाप माळतेला ईत्‍तेव कि परमेश्वर उन अनुग्रह आगुल?
निश्चित अच ईला! नाव याग पाप इन साटी सोतोदेव रा बाक ईदुर मुंद अदुर दा ह्यांग जीवन बितुसेव?
येन नीव जान्सालीर कि नाव सप्पा यार मसीह यीशु दा बपतिस्मा ताकोंडेव, आऊन मृत्यु उन भागीदारी दा बपतिस्मा ताकोंडेव.
इदुरसाटी आ मृत्यु उन बपतिस्मा ताकोंडुर देल नाव आऊन सांगुळ नळस्कु आदेव, ताकी ह्यांग मसीह आप्प उन महिमा अन द्वारा सोत्‍तुर दा टु जित्‍ता आदुन, हांग अच नाव भी व्हाशोद जीवन इन घाई चाल नळदेव.
यतिकी अगर नाव आऊन मृत्यु उन समानता दा आऊन सांगुळ जमा आगेगेव, रा निश्चय आऊन जित्‍ता आगोद समानता दा भी जमा आगेदेव.
नाव जान्सतेव कि नाम हाळोद मनुष्यत्व आऊन सांगुळ क्रूस मा येर्सकु आत ताकी पाप इन मय बेकार आगेगुल, अदिक नाव मुंद पाप इन दासत्व दा ईरतीदील.
यतिकी जो सोतोदुन, आव पाप इन बंधन देल न्यायी आगेदुन.
इदुरसाटी अगर नाव मसीह अन सांगुळ सोतोदेव, रा नाम विश्वास ईद आद कि आऊन सांगुळ जित्‍ता भी ईत्‍तेव.
यतिकी ईंदुर जान्सतार कि मसीह सोत्‍तुर दा टु जित्‍ता आगकु मात्‍त सायतीदील; आऊन मा मात्‍त मृत्यु उन प्रभुता आगतीदील.
अदिक आव सोतोदुन आऊन मा पाप इन बंधन हैलेच अदिक ईग आव परमेश्वर उन सांगुळ आऊन जीवन व्यतीत माळतान.
हिंग अच नीव भी तान बारा दा ईद समसी कि नीव भी पाप इन साटी सोतोगीर, लेकीन मसीह यीशु उन द्वारा परमेश्वर दा जित्‍ता समसी.
इदुरसाटी पाप नीम मरनहार शरीर दा राज्य माळबाळुल, कि नीव अदुर लालसागोळ हात्‍ती ईरी;
तान शरीर इन अंगगोळी अर्धम इन स्यावा अन साटी पाप इन हवाला माळबाळी, उलटा सोत्‍तुर दा टु जित्‍ता आगावाळेर घाई परमेश्वर उन हवाला माळबुळी, अदिक तान शरीर इन अंगगोळी न्यायीपन इन स्यावा अन साधन इन रूप दा परमेश्वर उन हवाला माळबुळी.
आग नीम मा पाप इन प्रभुता आगतीदील, यतिकी नीव व्यवस्था अन हात्‍ती ईला उलटा परमेश्वर उन अनुग्रह अन हात्‍ती आईर.
रा नाव येन माळेव? येन नाव पाप माळेव यतिकी नाव व्यवस्था अन हात्‍ती हैलेच उलटा परमेश्वर उन अनुग्रह अन हात्‍ती जीऊसतेव? निश्चित अच ईला!
येन नीव जान्सालीर कि यावारा ऊंद मंळसा अन आग्या मानसोर साटी नीव तान तान इक दासगोळ घाई सोप्स बुळतीर रा यार्द आग्या मान्सतीर आऊंदा दास बन्सेगतीर: चाहे बाक पाप इन, यदुर्द परिणाम मृत्यु आद, चाहे बाक आग्या मान्सावाळेर्द, यार्द अन्त न्यायीपन आद?
लेकीन परमेश्वर उन धन्यवाद आगुल कि नीव जो पाप इन दास ईरीर ईग मन देल आ सच्चाई इक ग्रहण माळदीर अदिक उपदेश मान्सावाळेर आगेदीर, यार्द साचा दा ढलस्कु आगेदीर,
अदिक नीव पाप देल बिटकु न्याय इन दास आगेदीर.
ना नीम शारीरिक कमजोरी अन कारण मंळसागोळ रीति मा अनतीन. ह्यांग नीव तान अंगगोळी कुकर्म अदिक अशुध्दता अन दास माळकु सौप्सदीर, हांग अच ईग तान अंगगोळी पवित्रता अन साटी न्यायीपन इन दास माळकु सोप्स बुळी.
याग नीव पाप इन दास ईरीर, रा न्याय इन दी टु स्वतंत्र ईरीर.
इदुरसाटी याता मातगोळ देल ईग नीव लज्जित आगतीर, अऊर से आ समय नीमी येन काय सिकतोगोद? यतिकी आ मातगोळ अन्त रा मृत्यु आद.
लेकीन ईग पाप देल स्वतंत्र आगकु परमेश्वर उन दास बन्सकु नीमी काय सिक्त यदुर देल पवित्रता हासिल आगतद, अदिक अदुर अन्त अनन्त जीवन आद.
यतिकी पाप इन मजदूरी रा मृत्यु आद, लेकीन नाम परमेश्वर उन अनुग्रह अन भेंट नाम प्रभु मसीह यीशु दा अनन्त जीवन आद.
हे वार्टुरा अदिक आकतींगेरा, येन नीव जान्सालीर, ना व्यवस्था अन जान्सावाळेर से अनतीन, कि यागासताका मंळसा जित्‍ता ईरतान, आगासताका आऊन मा व्यवस्था अन अधिकार ईरतद?
उदाहरण इन साटी ऊंद मदावळ्त आर्त तान मान्नावाळा अन व्यवस्था अन अनुसार आगासताका बंधन दा आर यागासताका आकिन मान्नावाळा जित्‍ता आन लेकीन अगर आकिन मान्नावाळा सोतोगतान रा आक मदा संबंधी व्यवस्था देल मुक्त आगेगतार.
इदुरसाटी अगर गांड्ड उन जीते जी आक यावारा दुसरा गंळ्स उन आगेगुल, रा व्यभिचारिणी अंदकु आदार, लेकीन अगर गांड्ड सोतोगुल, रा आक आ व्यवस्था देल बिट्टोदुर, ईल ताका कि अगर यावारा दुसरा गंळ्स उन आगेदुर तरी भी व्यभिचारिणी ठहरूसतीदील.
हांग अच हे नान वार्टुरा अदिक आकतींगेरा, नीव भी मसीह अन मय इन द्वारा व्यवस्था अन साटी सोतकु बनसेदीर, कि आ दुसरा अन आगेगी, जो सोत्‍तुर दा टु जित्‍ता आदुन: ताकी नाव परमेश्वर उन स्यावा दा उपयोगी ठहरुसुल.
यतिकी याग नाव शारीरिक स्वभाव इन हात्‍ती ईरेव, रा पापगोळ अभिलाषागोळ जो व्यवस्था अन द्वारा ईरोद, मृत्यु अन काय पैदा माळोर साटी नाम अंगगोळ दा क्याल्सा माळोद.
लेकीन यार्द बंधन दा नाव ईरेव आऊन साटी सोतकु, ईग व्यवस्था देल हिंग बिटोदेव, कि शास्त्र लेख इन हाळोद रीति मा ईला, उलटा आत्मा अन व्हाशोद रीति मा स्यावा माळतेव.
रा नाव येन अंदेव? येन व्यवस्था पाप आद? यागलु ईला! उलटा बिना व्यवस्था अन ना पाप इक अरालीन: व्यवस्था अगर ईला अनाईत, कि लालच माळबाळ रा ना लालच इन बारा दा ईला जान्स सकायदिन.
लेकीन पाप मौका नोळकु आग्या अन द्वारा नान दा सप्पा प्रकार इन लालच पैदा माळ्त, यतिकी बिना व्यवस्था अन पाप मुर्दा आद.
ना रा व्यवस्था अन बिना पयले जित्‍ता ईरीन, लेकीन याग आग्या बत्‍त, रा पाप जित्‍ता आगेत, अदिक ना सोतोदीन.
अदिक अदा आग्या जो जीवन तरोरसाटी ईरोद, नान साटी मृत्यु उन कारण ठहरूस्त.
यतिकी पाप मवका नोळकु आग्या अन द्वारा नानी बहकुस्त, अदिक अदुर्दा द्वारा नानी कोंद भी बुळ्त.
इदुरसाटी व्यवस्था पवित्र आद, अदिक आग्या भी सही अदिक वळ्लीद आद.
रा येन अद जो वळ्लीद ईरोद, नान साटी मृत्यु ठहरूस्त? यागलु ईला! लेकीन पाप आ वळ्लीद वस्तु उन द्वारा नान साटी मृत्यु उक पैदा माळावाळा आत कि अदुर पाप आगोद प्रगट आगुल, अदिक आग्या अन द्वारा पाप हापाळ अच पापमय ठहरूसुल.
नाव जान्सतेव कि व्यवस्था रा आत्मिक आद, लेकीन ना शारीरिक अदिक पाप इन कय देल मारकु आईन.
जो ना माळतीन अदरी अरालीन; यतिकी जो ना चाहासतीन अद माळालीन, लेकीन यदुर देल नानी घृणा बरतद अदा माळतीन.
अगर जो ना चाहासालीन अदा माळतीन, रा ना मान्स कोमतीन कि व्यवस्था भला आद.
रा हिंग दशा दा अदुर्द माळावाळा ना आल्लच, उलटा पाप हुन जो नान दा कुर्तकु आद.
यतिकी ना जान्सतीन कि नान दा मतलब नान मय दा यातोदु वळ्लीद वस्तु वास माळाल्द. इच्छा रा नान दा आद, लेकीन वळ्लीद क्याल्सा नान से आग सकालव.
यतिकी यातोद वळ्लीद क्याल्सा अन ना इच्छा माळतीन, अद रा माळालीन, लेकीन यातोद बुराई अन इच्छा माळालीन, अदा माळतीन.
इदुरसाटी अगर ना अदा माळतीन यदुर्द इच्छा माळालीन, रा अदुर्द माळावाळा ना ईतीदील, लेकीन पाप जो नान दा कुर्तकु आद.
ई प्रकार ना ईद अनुभव ताकोमतीन कि याग भलाई माळोद इच्छा माळतीन, रा बुराई नान से आगतद.
यतिकी ना अंतर आत्मा देल रा परमेश्वर उन नियम देल हापाळ खुश ईरतीन.
लेकीन नानी तान शरीर दा दुसरा प्रकार इन व्यवस्था कांळ्सकु बिळतद, जो नान दिमाक इन नियम देल लळाई माळतद अदिक नानी पाप इन नियम इन बंधन दा हाकतद जो नान शरीर दा आद.
ना ह्यांग दुखी मंळसा आईन! नानी ई मृत्यु उन मय देल याव बिळस्यान?
जो नानी पापगोळ देल छुटकारा कोळतान आ प्रभु यीशु मसीह अन द्वारा आ परमेश्वर उन धन्यवाद माळतीन. ईत्‍ता प्रकार बुद्धी देल परमेश्वर उन नियम इन पालन माळतीन.
इदुरसाटी ईग जो मसीह यीशु दा जीवन व्यतीत माळतार, आंदुर मा दण्ड इन आग्या हैलेच.
यतिकी जीवन इन आत्मा अन व्यवस्था मसीह यीशु दा नानी पाप इन अदिक मृत्यु अन व्यवस्था देल स्वतंत्र माळबुटाद.
यतिकी जो क्याल्सा व्यवस्था शरीर इन कारण दुर्बल आगकु माळ सकिदील, अदरी परमेश्वर माळदुन, मतलब तांद अच पार उक पापमय शरीर इन समानता दा अदिक पाप बली आगोर साटी कळुकु, शरीर दा पाप मा दण्ड इन आग्या कोट्टुन.
इदुरसाटी कि व्यवस्था अन आवश्यकतागोळ नाम दा शरीर इन अनुसार ईला उलटा आत्मा अन अनुसार नळुतार, पुरा माळकु आगुल.
यतिकी शारीरिक मंळसागोळ शरीर इन मातगोळ मा मन हचतार; लेकीन जो आत्मा अन मातगोळ मा मन हचतार.
शरीर मा मन हचोद रा मृत्यु हुन, लेकीन आत्मा मा मन हचोद जीवन अदिक शांती हुन;
यतिकी शरीर मा मन हचोद रा परमेश्वर उन से दुश्मनी ईटोद हुन, यतिकी ना रा परमेश्वर उन व्यवस्था अन हात्‍ती आद अदिक ना आग सकतद;
अदिक जो शरीर इन हात्‍ती आर, आंदुर परमेश्वर उक खुश माळ सकालुर.
लेकीन याग कि परमेश्वर उन आत्मा नीम दा वास माळतद, रा नीव शारीरिक दशा दा ईला लेकीन आत्मिक दशा दा आईर. अगर यारदारा दा मसीह अन आत्मा हैलेच रा आंदुर आऊन लॉकुर आल्लच.
अगर मसीह नीम दा आन, रा शरीर पाप इन कारण सोतकु आद; लेकीन आत्मा न्यायीपन इन कारण जित्‍ता आद.
अगर आऊंदा आत्मा याव यीशु उक सोत्‍तुर दा टु जित्‍ता माळदुन, नीम दा वास माळेत्याद; रा याव मसीह अक सोत्‍तुर दा टु जित्‍ता माळदुन आव नीम सोतकु शरीरगोळी भी तान आत्मा अन द्वारा जो नीम दा वास माळेत्याद, जित्‍ता माळ्यान.
इदुरसाटी हे वार्टुरा अदिक आकतींगेरा, नाम मा भौतिक शरीर इन कर्जा रा आद लेकीन ईदुर्द ईद मतलब हैलेच कि नाव ईदुर अनुसार जीत्‍ता ईत्‍तेव,
यतिकी नीव मय इन अनुसार दिन कळदीर रा सोत्‍तीर, अगर आत्मा देल मय इन क्याल्सागोळी कोंदीर रा जित्‍ता ईत्‍तीर.
इदुरसाटी कि यास लॉकुर परमेश्वर उन आत्मा अन अनुसार नळुतार, आंदुर अच परमेश्वर उन चिकोर उर.
यतिकी नीमी दासगोळ्द आत्मा सकिदील कि मात्‍त अंजबाळुल, लेकीन परमेश्वर उन सन्तान इन आत्मा सिक्याद, यदुर देल नाव हे अब्बा, हे आप्पा अनकु कारूतेव.
परमेश्वर उन आत्मा खुद अच नाम आत्मा अन सांगुळ गवाही कोळतद, कि नाव परमेश्वर उन सन्तान हुयेव;
अदिक अगर सन्तान आर रा वारीस भी आर, उलटा परमेश्वर उन वारीस अदिक मसीह अन सांगुळ वारीस आयेव, कि याग नाव आऊन सांगुळ दुख नेगदेव रा आऊन सांगुळ महिमा भी सिकुल.
यतिकी ना समझुसतीन कि ई समय इन दुख अदिक क्लेश आ महिमा अन मुंद, जो नाम मा प्रगट आगावाळा आद, येनु अच हैलेच.
यतिकी दुनिया हापाळ आशा तुम्द नजर देल परमेश्वर उन पारगोळ प्रगट आगोद हादी कायेत्याद.
यतिकी दुनिया तान इच्छा देल ईला लेकीन हात्‍ती माळावाळा अन दी टु, व्यर्थया अन हात्‍ती ई आशा देल माळकु आग्याद
कि दुनिया भी खुद अच विनाश इन दासत्व देल छुटकारा ताकोमकु, परमेश्वर उन चिकोर्द महिमा अन स्वतंत्रता प्राप्त माळीत.
यतिकी नाव जान्सतेव कि सप्पा दुनिया ईगासताका मिलुसकु कन्नासतेला अदिक दुखगोळ दा बिदकु तळपुसतद; ह्यांग कि चिग्द पैदा आगा समय मा तळपुसतान.
अदिक सिर्फ आवा ईला लेकीन नाव भी यार हाती आत्मा अन पयला काय आद, खुद अच तांदुर दा कन्नासतेव; अदिक लेपालक आगोद, मतलब तान मय इन छुटकारा अन हादी कायतेव.
ई आशा अन द्वारा नाम उद्धार आग्याद; लेकीन याता वस्तु अन आशा माळकु आगतद, याग अद नोळदुर दा बंदीत रा बाक आशा येल ईत्‍त? यतिकी याता वस्तु अक यावारा नोळत्यान अदुर आशा येन माळ्या?
लेकीन याता वस्तु अक नाव नोळ सकालेव, अगर अदुर्द आशा ईटतेव, रा धीरज देल अदुर्द हादी भी कायतेव.
ईदा रीति देल आत्मा भी नाम कमजोरी दा सहायता माळतद: यतिकी नाव जानसालेव कि प्रार्थना याता रीति देल माळ पायजे, लेकीन आत्मा खुद अच हिंग आहट तुम तुमकु, जो बयान देल व्हार्या आद, नाम साटी विनती माळतद;
अदिक परमेश्वर जान्सतान कि नाम मनगोळ दा येन आद, कि परमेश्वर आत्मा अन मनसा येन आद? यतिकी आव पवित्र लॉकुर साटी परमेश्वर उन इच्छा अन अनुसार विनती माळतान.
नाव जान्सतेव कि जो लॉकुर परमेश्वर से प्यार ईटतार, आंदुर साटी सप्पा मातगोळ मिलुसकु वळ्लीद इका पैदा माळतान; मतलब आंदुर्दा साटी जो आऊन इच्छा अन अनुसार कार्सकु आग्यार.
यतिकी यारी आव पयले टु जान्स कोंडान आंदरी पयले टु अच ठहरूस्यान कि आऊन पार उन स्वरूप दा आगुल, ताकी आव हापाळ वार्टुर दा पयला ठहरूसुल.
बाक यारी आव पयले टु ठहरूसदुन, आंदरी कार्सदुन भी; अदिक यारी कार्सदुन, आंदरी न्यायी भी ठहरूसदुन अदिक आंदरी महिमा भी कोट्टुन.
इदुरसाटी नाव ई मातगोळ बारा दा येन अंदेव? अगर परमेश्वर नाम दी आन, रा नाम खिलाप याव आग सकतान?
याव तान निज पार उक भी ईटीदील, लेकीन आऊक नाम सप्पा मुंदुर साटी कोट्ट बुटुन, आव आऊन सांगुळ नामी अदिक सप्पा येनारा मुफ्त दा येती कोळतीदील?
परमेश्वर उन निवळुस्द लॉकुर मा दोष याव हच्यान? परमेश्वर अच आन जो आंदरी न्यायी ठहरूसावाळा आन.
बाक याव आन जो दण्ड इन आग्या कोट्टान? यीशु मसीह अच आन जो सोतोदुन लेकीन मुर्दागोळ दा टु जित्‍ता भी आदुन, अदिक परमेश्वर उन ऊमा कय इन दी आन, अदिक नाम साटी समझौता भी माळतान.
याव नामी मसीह अन प्यार देल अलग माळ्यान? येन क्लेश, या कठिन समय, या सताव, या अकाल, या गरीबी, या जोखिम, या मृत्यु?
ह्यांग शास्त्र दा लिख्सकु आद, नीन साटी नाव हागुल तीम घात माळकु आगतेव; नाव वध आगावाळा म्यांडागोळ घाई आळुकु आगेव.
लेकीन ई सप्पा मातगोळ दा नाव आऊन द्वारा याव नाम से प्यार माळ्यान, पुरा तरीका देल विजय प्राप्त माळेतेव.
यतिकी ना निश्चय जान्सतीन कि याऊ नामी आऊन प्यार देल अलग माळ सकालुन ना मृत्यु, ना जीवन, ना स्वर्गदूत, ना दुष्ट शासन, ना वर्तमान, ना भविष्य, ना सामर्थ्य, ना ऊँचाई,
ना धरती इन गहराई, अदिक ना धरती इन ऊंचाई अदिक ना संसार इन यातोदु निर्मित वस्तु नामी परमेश्वर उन प्यार देल जो नाम प्रभु मसीह यीशु दा आद, अलग माळ सक्‍कीत.
ना मसीह दा सही अनतीन, ना ख्वाटा माताळालीन अदिक नान मन भी पवित्र आत्मा दा गवाही कोळतद
कि नानी बळा दुख आद, अदिक नान मन हमेशा दुखी ईरतद,
यतिकी ना ईल ताका चाहासीन कि तान वार्टुर साटी जो मय इन भाव देल नान कुटुम्बी आर, खुद अच परमेश्वर देल श्रापित अदिक मसीह से अलग आगेगतद.
आंदुर इस्त्राएली उर, अदिक परमेश्वर उन पार उन अधिकार अदिक महिमा अदिक वादागोळ अदिक व्यवस्था अन उपहार अदिक परमेश्वर उन उपासना अदिक प्रतिग्यागोळ आंदुरवा हुव.
पुर्वज भी आंदुर्दा उर, अदिक मसीह भी मय इन भाव देल आंदुर दा टु आदुन. परमेश्वर जो सप्पा मुंदुर म्याकुच राज्य माळतान आव हमेशा हमेशा धन्य ईरूल. आमीन.
लेकीन ईद ईला कि परमेश्वर उन वचन टलसेत, इदुरसाटी कि जो इस्त्राएल इन वंश आर, आंदुर सप्पा इस्त्राएली आल्लच;
अदिक ना अब्राहम उन वंश आगोद कारण सप्पा आऊन औलाद ठहरूसदुर, लेकीन शास्त्र दा लिख्सकु आद, “इसहाक टु अच नीन वंश कहलुस्यान.”
मतलब मय इन औलाद परमेश्वर उन औलाद आल्लच, लेकीन प्रतिग्या अन औलाद वंश आळुकु आगतद.
यतिकी प्रतिग्या अन वचन ईद हुन: “ना उचित समय इन अनुसार बराईन, अदिक सारा अक पार आदान.”
अदिक सिर्फ ईदा ईला, लेकीन याग रिबका भी ऊंद देल मतलब नाम आप्प इसहाक देल येढ्ढ पारगोळ आदुर,
लेकीन आकिन ऊंद चिग्द उक निवळुसोद ईद पुरा तरीका देल परमेश्वर उन खुद इन उपदेश इन परिणाम ईरोद, परमेश्वर आकिन से अंदुन, धोड्डेव स्याणेव उन स्यावा माळ्यान.
ई मातगोळ परमेश्वर आंदुर जनम इन पयले अदिक आंदुर येनारा बुरा भला माळ से पयले अंदुन रा परमेश्वर उन पसंद आऊन कारदुर मा निर्भर आद, ना अदुर मा कि आंदुर येन माळदुर.
ह्यांग शास्त्र दा लिख्सकु आद, “ना याकूब से प्यार माळदीन, लेकीन एसाव उक अप्रिय जान्सदीन.”
इदुरसाटी नाव येन अंदेव? येन परमेश्वर उन हाती अन्याय आद? यागलु ईला.
यतिकी आव मूसा से अनतान, “ना याता मंळसा मा दया माळोद चाहासाईन आऊन मा अच दया माळाईन, अदिक याता मंळसा मा कृपा माळोद चाहासाईन, आऊन मा का कृपा माळाईन.”
इदुरसाटी ईद ना रा चाहासावाळा अन, ना मयनत माळावाळा अन लेकीन दया माळावाळा परमेश्वर मा निर्भर आद.
यतिकी शास्त्र दा फिरौन से अंदकु आत, “ना नीनी इदुर्दा साटी निदरूसीन कि नीन दा तान सामर्थ्य तोरसाईन, अदिक नान हेसुर इन प्रचार पुरा पृथ्वी मा आगुल.”
इदुरसाटी आव यार मा चाहासतान आऊन मा दया माळतान, अदिक यारी चाहासतान आऊक कठोर माळ बुळतान.
इदुरसाटी नीम दा टु यावारा नानी ईद अंदान, “रा बाक परमेश्वर नामी दोषी येती ठहरूसतान? याव परमेश्वर उन इच्छा अन सामना माळ सकतान?”
हे मंळसा, नी याव हुय जो परमेश्वर उन विरोध दा माताळत्या? ऊंद घळुस्द वस्तु तान घळुसावाळा से केळ सकतद, “नी नानी हिंग येती माळ्या?”
येन कुंभार उक मुण्ण मा अधिकार हैलेच कि ऊंद अच ल्वांदा दा टु ऊंद बरतन आदर इन साटी अदिक दुसरा अक अनादर इन साटी माळ्यान?
परमेश्वर तान सिट्ट तोर्सली अदिक तान सामर्थ्य प्रगट माळोद इच्छा देल सिट्ट इन बरतनगोळ्द, जो विनाश इन साटी तयार माळकु आगीदव, बळा धीरज देल सहन माळदुन;
अदिक दया अन बरतनगोळ मा, यवरी आव महिमा अन साटी पयले टु तयार माळदुन, तान महिमा अन धन इक प्रगट माळोद इच्छा माळदुन?
मतलब नाम मा यारी आव ना सिर्फ यहूदीगोळ दा टु, उलटा गैरयहूदीगोळ दा टु भी कारदुन.
ह्यांग आव होशे अन किताब दा भी अनतान, “जो नान लॉकुर ईला ईरोर, आंदरी ना तान लॉकुर अनाईन; अदिक याता लॉकुर मा प्यार ईला ईरोद, आंदरी प्रिय अनाईन.
अदिक हिंग आदीत कि याता जागा दा आंदुर से ईद अनकु आगीत कि नीव नान लॉकुर आल्लच, अदा जागा आंदुर जित्‍ता परमेश्वर उन औलाद अंदकु आदार.”
अदिक यशायाह इस्त्राएल इन बारा दा कारूकु अनतान, “चाहे इस्त्राएल इन औलादगोळ गिनती समुद्र अन धुळा अन बराबर ईरूल, तरी भी आंदुर दा टु थ्वाळासा अच ऊळ्सकु आदार.
यतिकी प्रभु तान वचन पृथ्वी मा पुरा माळकु, राटनेरी अदरी सिद्ध माळ्यान.”
ह्यांग यशायाह पयले भी अंदिदुन, “अगर सेनागोळ प्रभु नाम साटी येनारा वंश बिळालुन, रा नाव सदोम उन घाई आगेगायदेव, अदिक गमोरा अन सदृश ठहरूसायदेव.”
इदुरसाटी नाव येन अंदेव? ईद कि गैरयहूदीगोळ जो न्यायीपन इन खोज ईला माळतोगोर, न्यायीपन हाशील माळदुर मतलब आ न्यायीपन इक विश्वास देल हाशील माळ्यार;
लेकीन इस्त्राएली, जो न्यायीपन इन व्यवस्था अन खोज माळतोगोर आ व्यवस्था ताका पोहचुसीदील.
यदुर साटी? इदुरसाटी कि आंदुर विश्वास देल ईला, लेकीन कर्मगोळ देल अदुर खोज माळतोगोर. आंदुर आ ठोकर इन कल्ल मा ठोकर तिंदुर,
ह्यांग पवित्रशास्त्र दा लिख्सकु आद, “नोळी, ना सिय्योन दा ऊंद चट्टान ईटतीन, अदिक जो परमेश्वर उन वचन मा विश्वास माळ्यान आव लज्जित आगतीदील.”
हे वार्टुरा अदिक आकतींगेरा, नान मन इन अभिलाषा अदिक आंदुर साटी परमेश्वर से नान प्रार्थना आद कि आंदरी उद्धार सिक्‍कुल.
यतिकी ना ई मात देल गवाही कोळतीन आंदुर परमेश्वर दा मगन ईरतार, लेकीन आंदुर भक्ति खरा ग्यान मा आधारित हैलेच.
यतिकी आंदुर परमेश्वर उन न्यायीपन देल अनजान आगकु, अदिक तान न्यायीपन स्थापित माळोद कोशिश माळकु, परमेश्वर उन न्यायीपन इन हात्‍ती आगीदील.
मसीह व्यवस्था अन अन्त माळदुन कि हर ऊंद जो विश्वास माळतान परमेश्वर उन साटी न्यायी आगुल.
यतिकी मूसा ईद लिखस्यान कि जो मंळसा आ न्यायीपन मा जो व्यवस्था देल आद, नळुतान, आव अदुर देला जित्‍ता ईत्‍तान.
लेकीन जो न्यायीपन विश्वास देल आद, अदुर बारा दा शास्त्र ईद अनतद, “नी तान मन दा ईद अनबाळेत कि, मसीह अक ईळ्सकु तरोरसाटी स्वर्ग मा याव येर्‍यान?” मतलब मसीह अक ल्यालमा तरोरसाटी,
या “मसीह अक सोत्‍तुर दा टु जित्‍ता माळकु म्याकुच तरोरसाटी अधोलोक दा याव ईळदान?” मतलब मसीह अक सोत्‍तुर बाद्दा म्याकुच ओयोर साटी.
लेकीन अद येन अनतद? ईद कि “वचन नीन हाती आद, नीन बाय दा अदिक नीन मन दा आद,” ईद अदा विश्वास इन वचन हुन, जो नाव प्रचार माळतेव,
कि अगर नी तान बाय देल यीशु उक प्रभु जान्सकु अंगीकार माळ्या, अदिक तान मन देल विश्वास माळ्या कि परमेश्वर आऊक सोत्‍तुर दा टु जित्‍ता माळदुन, रा नीन जरूर उद्धार आदित.
यतिकी विश्वास माळदुर देल नाव परमेश्वर उन सांगुळ सही संबंध दा बरतेव अदिक बाय देल कबुल माळदुर देल नामी मुक्ति सिकतद.
यतिकी पवित्रशास्त्र ईद अनतद, “जो यावारा आऊन मा विश्वास माळतान आव लज्जित आगतीदील.”
यहूदीगोळ अदिक गैरयहूदीगोळ दा येनु फरक हैलेच, इदुरसाटी कि आव परमेश्वर सप्पा मुंदुर प्रभु हुन अदिक आव सप्पा मुंदुरी बहूतायत देल आशिषीत माळतान जो आऊक कारूतार.
यतिकी शास्त्र दा लिख्सकु आद, “जो यावारा प्रभु उक मदत साटी कारूतान, आव ऊळ्सकु आदान.”
लेकीन यार मा आंदुर विश्वास माळीदील, आंदुर आऊक ह्यांग मदत साटी कारदान? अदिक यार संदेश केळीदील आऊन मा ह्यांग विश्वास माळ्यार? अदिक प्रचारक बिना ह्यांग केळ्यार?
अदिक अगर संदेश केळसावाळेर कळुकु आगतीदील, रा ह्यांग प्रचार माळ्यार? ह्यांग शास्त्र दा लिख्सकु आद, “आंदुर काल येन सुहावना आव, जो खुशखबरी हुडुकु बरतार!”
लेकीन सप्पा मुंदुर आ खुशखबरी मा किव हचीदिल: यशायाह अनतान, “हे प्रभु, याव नाम समाचार मा विश्वास माळ्यान?”
इदुरसाटी विश्वास संदेश इन केळदुर देल अदिक संदेश मसीह अन वचन देल आगतद.
लेकीन ना अनतीन, येन आंदुर केळीदील? केळोद रा जरूरी आद; यतिकी शास्त्र दा लिख्सकु आद, “आंदुर स्वर सप्पा पृथ्वी मा, अदिक आंदुर वचन दुनिया अन आखरी ताका पोहचुसेग्याव.”
ना मात्‍त अनतीन, येन इस्त्राएली ईला जानसोर? पयले रा मूसा अनतान, “ना आंदुर द्वारा जो लॉकुर ईला, नीम मन दा जलन उपजुसाईन; ना ऊंद मूळ लॉकुर द्वारा नीमी सिट्ट तोर्साईन.”
बाक यशायाह हापाळ हिम्मत इन सांगुळ अनतान, “जो नानी ईला ढुंढसोर, आंदरी ना सिक्‍केदीन; अदिक जो नानी केळतोगोर भी ईला, आंदुर मा ना प्रगट आगेदीन.”
लेकीन इस्त्राएल इन बारा दा आव ईद अनतान, “ना पुरा दिन तान कय ऊंद आग्या ईला मानसावाळेर अदिक झगळा माळावाळेर लॉकुर दी पसरूस्कु ईत्‍तीन.”
इदुरसाटी ना अनतीन, येन परमेश्वर तान लॉकुरी त्याग्स बुटुन? यागलु ईला! ना भी रा इस्त्राएली हुईन; अब्राहम उन वंश अदिक बिन्यामीन उन गोत्र दा टु आईन.
परमेश्वर तान लॉकुरी त्याग्सीदील, यारी आव पयले टु अच निवळुसदुन. येन नीव जान्सालीर कि शास्त्र एलिय्याह अन बारा दा येन अनतद, याग आव इस्त्राएल इन विरोध दा परमेश्वर से विनती माळतान?
“हे प्रभु, आंदुर नीन भविष्यवक्तागोळ्द घात माळदुर, अदिक नीन वेदीगोळी केळ्द बुटार; अदिक ना अच आबना ऊळदीन, अदिक आंदुर नानी भी कोन्नोर साटी खोज माळेत्यार.”
लेकीन परमेश्वर से आऊक येन उत्‍तर सिक्त? “ना तान साटी येळ हजार गंळ्सुरी ईटकु बिटीन, यार ख्वाटा बाअल भगवान उन उपासना माळीदिल.”
ठीक ईदा रीति देल ई समय भी, अनुग्रह देल निवळुस्द थ्वाळासा लॉकुर मिक्‍कु आर.
अगर ईद अनुग्रह देल आग्याद, रा बाक कर्मगोळ देल ईला; ईदारा अनुग्रह बाक अनुग्रह ईतीदील.
इदुरसाटी परिणाम येन आत? ईद कि इस्त्राएल यार्द खोज दा ईरोर, अद आंदरी सकिदील; लेकीन निवळुस्द लॉकुरी सिक्त, अदिक बाकी लॉकुर कठोर माळकु आदुर.
ह्यांग शास्त्र दा लिख्सकु आद, “परमेश्वर आंदुर मन अदिक दिलगोळी चेतना शुन्य माळ बुटान, अदिक हिंग कण्णगोळी कोट्टुन जो नोळबाळुल अदिक हिंग किव जो केळबाळुल.”
अदिक दाऊद अनतान, “आंदुर भोजन आंदुर साटी जाल अदिक फासा, ताकी आंदुर बिळुल अदिक आंदरी दण्ड सिकुल.
आंदुर कण्णगोळ मा अंधार छासेगुल ताकी नोळ ईला सकुल, अदिक नी हमेशा आंदुर बेन इक बांग्सकु ईट.”
इदुरसाटी ना अनतीन येन आंदुर इदुरसाटी ठोकर तिंदुर कि बिदोगुल? यागलु ईला! लेकीन आंदुर बिळोद कारण गैरयहूदीगोळी उद्धार सिक्त, कि आंदरी जलन आगुल.
इदुरसाटी अगर आंदुर्द बिळोद दुनिया अन साटी धन अदिक आंदुर घटी गैरयहूदीगोळ साटी सम्पत्ति इन कारण आत, रा आंदुर्द भरपुरी देल येन आगतीदील.
ईग ना नीव गैरयहूदीगोळ से ई मातगोळी अनतीन. यागासताका ना विशेष रूप देल गैरयहूदीगोळ साटी प्रेरित आईन, रा ना तान स्यावा अन प्रती बळाई माळतीन,
ताकी यातोदारा रीति देल ना तान कुटुम्बगोळ दा जलन पैदा माळसुसकु आंदुर दा टु थ्वाळासा लॉकुर्द उद्धार माळसुसाईन.
यतिकी अगर परमेश्वर उन द्वारा आंदुर नकार माळकु आगोद इदुर देल परमेश्वर उन सांगुळ मेल मिलाप आगतद रा बाक आंदुर अपनुसदुर देल येन सोत्‍तुर दा टु जित्‍ता आगोद आगतीदील?
याग भेंट इन पयला लोई पवित्र ठहरूस्त, रा पुरा काल्सद हीट भी पवित्र आद; अदिक याग मार्र इन जळ पवित्र ठहरूस्त, रा खांदीगोळ भी हिंग अच आव.
लेकीन अगर थ्वाळासा खांदीगोळ मुरूकु आदव, अदिक नी आळी दाकळोद जैतून आगकु अऊर्दा हचकु आद, अदिक जैतून इन जळ इन चिकनाई इन भागी आग्या,
रा खांदीगोळ मा घमण्ड माळबाळेत; अदिक अगर नी घमण्ड माळ्या रा जान्स कोम कि नी जळ इक ईला लेकीन जळ नीनी संभाल्सतद.
बाक नी अंद्या, “खांदीगोळ इदुरसाटी मुरूकु आदव कि ना अल हचकु आगाईन.”
ठीक आद, अव रा अविश्वास इन कारण मुरूकु आदव, लेकीन नी रा विश्वास देल बन्सकु ईरत्या इदुरसाटी अभिमानी आगबाळ, लेकीन अंज्क मान्स,
यतिकी परमेश्वर स्वाभाविक खांदीगोळी बिटीदिल रा नीनी भी बिळतीदील.
इदुरसाटी परमेश्वर उन कृपा अदिक कठोरता अक नोळ! जो बिदोदुर आंदुर मा कठोरता, लेकीन नीन मा कृपा, अगर नी आऊन दा बन्सकु ईत्या, रा ठीक आद ईदारा नी भी कळकु आद्या.
अगर यहूदी भी अविश्वास दा ईतीदील, रा हचकु मार्र से जोळ्सकु आदार; यतिकी परमेश्वर समर्थ आन अदिक आंदरी मात्‍त जोळ्स सकतान.
यतिकी अगर गैरयहूदी आ जैतून देल, जो स्वभाव देल आळी दाकळोद आद, कळकु आत अदिक स्वभाव इन विरूद्ध वळ्लीद जैतून दा जोळ्सकु आत, रा ईव जो यहूदी खांदीगोळ आव, तांद अच जैतून दा येती हचकु आगतीदील.
हे वार्टुरा अदिक आकतींगेरा, ईदारा हिंग आगबाळुल कि नीव तान तान इक बुद्धिमान सम्स कोमी; इदुरसाटी ना चाहासालीन कि नीव ई भेद देल अनजान ईरी कि यागासताका गैरयहूदीगोळ पुरा रीति देल प्रवेश माळ कोमालुर, आगासताका इस्त्राएल इन ऊंद भाग हिंग अच कठोर ईत्‍तीत.
अदिक ई रीति देल सप्पा इस्त्राएल इक उद्धार सिक्‍कीत. ह्यांग शास्त्र दा लिख्सकु आद, “बिळसावाळा सिय्योन टु बंदान, अदिक अभक्ति इक याकूब उन वंशगोळ से दुर माळ्यान;
अदिक आंदुर सांगुळ नान ईदा वादा आग आदित, याग ना आंदुर पापगोळी दुर माळ बुळाईन.”
यतिकी आंदुर खुशखबरी इक अस्वीकार माळदुर अदिक गैरयहूदीगोळ हेसुर इन कारण यहूदी परमेश्वर उन दुश्मन आगेदुर, लेकीन निवळुस्कु आगदुर देल आंदुर आंदुर्द आप्प दादागोळ्द कारण परमेश्वर उन प्रिय आर.
यतिकी परमेश्वर तान वरदानगोळ देल यागलु बदलुसालुन अदिक आशीषगोळ अटल आव.
यतिकी ह्यांग नीव गैरयहूदीगोळ पयले परमेश्वर उन आग्या मान्सीदील, लेकीन हांगा ईग यहूदीगोळ्द आग्या ईला मान्सदुर देल नीम मा दया आत;
नीम मा जो दया आत अदुर कारण यहूदी ईग परमेश्वर उन आग्या मान्सालुर, इदुरसाटी कि ईग नीम घाई दया आंदुर मा भी आगुल.
यतिकी परमेश्वर सप्पा मुंदरी आग्या उल्लंघन माळदुर कारण बंदी माळकु ईटदुन, ताकी आव सप्पा मुंदुर मा दया माळुल.
आहा! परमेश्वर उन धन अदिक दिमाक अदिक ग्यान येन महान आद! आऊन फैसलागोळी याव स्पष्ट माळ सकतान अदिक आऊन हादीगोळी याव सम्स सकतान!
ह्यांग शास्त्र दा लिख्सकु आद, “प्रभु उन मन इक याव जान्स सकतान? अदिक आऊक याव सलाह कोळ सकतान?
येन यावारा परमेश्वर उक येनारा कोटान यदरी आव मात्‍त आऊक वापस कोळुल?”
यतिकी आऊंदा दी टु, अदिक आऊंदा द्वारा, अदिक आऊंदा साटी सब कुछ माळकु आग्याद. आऊन महिमा हमेशा हमेशा आगतेला ईरूल: आमीन.
इदुरसाटी हे वार्टुरा अदिक आकतींगेरा, ना नीम से परमेश्वर उन दया याद तोर्सकु विनती माळतीन कि तान शरीर इक जित्‍ता, अदिक पवित्र, अदिक परमेश्वर उक संतोष कोळावाळा बलिदान माळकु येरसी. अगर नीम्द खरा उपासना आद.
ई दुनिया अन घाई आगबाळी; लेकीन नीम मन इन व्हाशोद आगदुर देल नीम चाल चलन भी बदलुसतेला ईरूल, यदुर देल नीव परमेश्वर उन भला, अदिक भावती, अदिक सिद्ध इच्छा अनुभव देल मालूम माळतेला ईत्‍तीर.
यतिकी ना आ अनुग्रह अन कारण जो नानी सिक्याद, नीम दा टु हर ऊंद मंळसा से अनतीन कि ह्यांग सम्स पायजे अदुर देल यक्कुल यावारा भी तान तान इक सम्सबाळुल; लेकीन ह्यांग परमेश्वर हर ऊंद मंळसा अक विश्वास परिणाम इन अनुसार वाट्स बुटान, हांग अच सुबुध्दि इन सांगुळ तान इक समसुल.
यतिकी ह्यांग नाम शरीर दा हापाळ सा अंग आव, अदिक सप्पा अंगगोळ्द ऊंदा घाई क्याल्सा हैलेच;
हांग अच नाव जो हापाळ अंग ईतकु भी मसीह दा आबुर दाबुर अंग आयेव.
याग कि आ अनुग्रह अन अनुसार जो नामी कोटकु आग्याद, नामी संदेश हेळोद वरदान सिक्याद, रा यारी भविष्यवाणी इन दान सिक्याद, आव विश्वास इन परिणाम इन अनुसार भविष्यवाणी माळुल;
अगर स्यावा माळोद दान सिकीदाद, रा स्यावा दा हतकु ईरूल; अगर यावारा कल्सावाळा आन, रा कल्सदुर दा हतकु ईरूल;
जो प्रोत्साहन कोळवाळा आन, आव प्रोत्साहन कोळुल; दान कोळावाळा उदारता देल कोळुल; अदिक जो अगुवाई माळावाळा आन, आव लगन इन सांगुळ अगुवाई माळुल; अदिक यारी दया तोरसोद दान आद, माळुल, आव खुशी देल दान माळुल.
नीम प्यार निष्कपट ईरूल; बुराई देल घृणा माळी; अदिक भलाई दा हतकु ईरी.
भाईचारा अन भाव देल आबुर दाबुर से प्यार ईटी; परस्पर आदर माळदुर दा आबुर दाबुर से वाळुसकु नळी.
कोशिश माळदुर दा आलसी ईरबाळुल; आत्मिक उत्सुक दा तुमकु ईरी; प्रभु उन स्यावा माळतेला ईरी.
आशा दा खुश ईरी; क्लेश दा स्थिर ईरी; हर समय प्रार्थना दा हतकु ईरी.
पवित्र लॉकुरी जो येनारा जरूरी आद, अदुर दा आंदुर्द मदत माळी; पाहुनचार माळदुर दा हतकु ईरी.
तान सतुसावाळेरी आशीष कोळी; आशीष अच कोळी श्राप कोळबाळी.
आनन्द माळावाळेर सांगुळ आनन्द माळी, अदिक वर्ला वाळेर सांगुळ वर्ली.
आपस दा ऊंद घाई मन ईटी; अभिमानी आगबाळी, लेकीन गरीबगोळ सांगुळ संगत ईटी; तान नजर दा तान तान इक बुद्धिमान सम्सबाळी.
बुराई इन बदला यारदु से बुराई माळबाळी; जो मातगोळ सप्पा लॉकुर नजर दा भला आव, अवरी माळोद कोशिश माळी.
येल ताका आग सकुल, नीव सप्पा मंळसागोळ सांगुळ शांती देल ईरी.
हे प्रियगोळा, बदला ताकोम बाळेतीर, लेकीन परमेश्वर उन सिट्ट इक मौका कोळी, यतिकी शास्त्र दा लिख्सकु आद, “बदला ताकोमोद नान क्याल्सा आद, प्रभु अनतान ना अच बदला ताकोमाईन.”
लेकीन “अगर नीन दुश्मन उपासा आन रा आऊक तिनली कोळ, अगर नीरअळ्क देल आन रा आऊक नीर कुळ्स; यतिकी हिंग माळदुर देल आव खुद अच नीन से शर्मिंदा आदान.”
बुराई देल हारूसबाळी, लेकीन भलाई देल बुराई इक जीतुस कोमी.
हर ऊंद मंळसा शासकीय अधिकारीगोळ हात्‍ती ईरूल, यतिकी यातोदु अधिकार हिंग हैलेच जो परमेश्वर उन दी टु ईला ईतीदाद; अदिक जो अधिकार आद, अद परमेश्वर उन दी टु ठहरूस्कु आव.
इदुरसाटी जो यावारा अधिकार इन विरोध माळतान, आव परमेश्वर उन विधी इन विरोध माळतान, अदिक विरोध माळावाळेरी दण्ड सिक्‍कीत.
यतिकी शासक वळ्लीद क्याल्सा नोर हैलेच, लेकीन बेकार क्याल्सा अन साटी अंज्क इन कारण आर; इदुरसाटी अगर नी शासक से निडर ईरोद चाहासत्या, रा वळ्लीद क्याल्सा माळ, अदिक आऊन दी टु नीन बळाई आदित;
यतिकी आव नीन भलाई इन साटी परमेश्वर उन सेवक आन. लेकीन अगर नी बुराई माळ्या, रा अंज, यतिकी आव तलवार बेकार हुळकु हैलेच; अदिक परमेश्वर उन सेवक हुन कि आऊन सिट्ट इन अनुसार बेकार क्याल्सा माळावाळा अक दण्ड कोळुल.
इदुरसाटी नीव अधिकारीगोळ्द आग्या मान्सी, सिर्फ परमेश्वर उन दण्ड इन कारण ईला, लेकीन नाम मन इन कारण देल.
इदुरसाटी कर भी कोळी यतिकी शासन माळावाळेर परमेश्वर उन सेवक उर अदिक हमेशा ईदा क्याल्सा दा हतकु ईरतार.
इदुरसाटी हर ऊंद मंळसा अन हक्‍क चुक्ता माळी; यारी कर पायजे, आऊक कर कोळी; यारी महसूल पायजे, आऊक महसूल कोळी; यारी मान पायजे, आऊक मान कोळी; यार्द आदर माळ पायजे, आऊन आदर माळी.
आपस इन प्यार इक बिटकु अदिक यातोदु मात दा यारदु कर्जदार आगबाळी; यतिकी जो दुसरा से प्यार ईटतान, आवा व्यवस्था अन पालन माळ्यान.
यतिकी ईद कि “व्यभिचार माळबाळेतीर, कोन्न बाळेतीर, चोरी माळबाळेतीर, लालच माळबाळेतीर,” अदिक इवरी बिटकु अदिक यातोद भी आग्या ईतीदाद रा सप्पा अन सारांश ई आग्या दा सिकतद, “तान मान्ना हात्‍तीवाळेर से तान घाई प्यार ईट.”
प्यार तान संगी इन यागलु बुरा माळाल्द, इदुरसाटी प्यार माळोद ईद व्यवस्था अन पालन माळोद हुन.
समय इक अरूकु हिंग अच माळी, इदुरसाटी कि ईग नीम साटी जप्प दा टु येळोद समय होट बंदाद; यतिकी याता समय नाव विश्वास माळीदेव, आ समय इन विचार देल ईग नाम उद्धार हात्‍ती आव.
ईळ्लक हापाळ आगेग्याद, अदिक व्हातुर आगदुर मा आद; इदुरसाटी नाव अंधकार इन क्याल्सागोळी त्यागस्कु ज्योति इन हथियार कट कोंडेव.
ह्यांग हागुल इक शोभा कोळतद, हांग अच नाव सीधा चाल ईट्टेव, ना कि कामवासना अदिक पियक्‍कळपन दा, ना व्यभिचार अदिक लुचपन दा, अदिक ना झगळा अदिक डाह दा.
लेकीन प्रभु यीशु मसीह अन हथियार हुडु कोमी, अदिक तान मानव स्वभाव इन शरीर इन अभिलाषागोळी पुरा माळदुर दा हतकु ईरबाळी.
जो विश्वास दा निर्बल आन, आऊक तान संगती दा ताकोमकोमी, लेकीन आऊन व्यक्तिगत विचारगोळ मा झगळा माळोर साटी ईला.
ऊंद मंळसा अक विश्वास आद कि सप्पा येनारा तिनोद उचित आद, लेकीन जो विश्वास दा निर्बल आन आव साग पात अच तिनतान.
तिनावाळा जो तिनालुन आऊक तुच्छ जान्स बाळुल, अदिक जो तिनालुन आव तिनावाळा मा दोष हचबाळुल; यतिकी परमेश्वर आऊक ग्रहण माळ्यान.
नी याव हुय जो दुसरा अन सेवक मा दोष हचत्या? आऊन स्थिर ईरोद या बिदोगोद आऊन स्वामी से अच संबंध ईटतद; बल्‍की आव स्थिर अच माळकु आदान, यतिकी प्रभु आऊक स्थिर ईट सकतान.
यावारा रा ऊंद दिन इक दुसरा दिन से यक्कुल महत्वपुर्ण मान्सतान, अदिक यावारा सप्पा दिनगोळी ऊंदा घाई मान्सतान. हर ऊंद तांद अच मन दा निश्चय माळ कोमुल.
जो यातोदारा दिन इक महत्वपुर्ण मान्सतान, रा आव प्रभु उक महत्वपुर्ण मान्सतान. अदिक जो सब कुछ तिनतान, आव प्रभु उन साटी तिनतान, यतिकी आव आंदुर भोजन इन द्वारा परमेश्वर उन धन्यवाद माळतान, अदिक जो मास बिटकु साग पात तिनतान, आव प्रभु उन साटी तिनालुन अदिक परमेश्वर उन धन्यवाद माळतान.
यतिकी नाम दा टु यावारा तान साटी जित्‍ता आन, अदिक ना यावारा तान साटी सायतान.
अगर नाव जित्‍ता आयेव, रा प्रभु उन साटी जित्‍ता आयेव; अदिक अगर सायतेव, रा प्रभु उन साटी सायतेव; इदुरसाटी नाव जित्‍ता ईत्‍तेव या सोत्‍तेव, नाव प्रभु नोर अच हुयेव.
यतिकी मसीह इदुर्दा साटी सोत्‍तुन अदिक जित्‍ता भी आग्यान कि आव सोत्‍तुरी अदिक जित्‍ता आग्यार येढ्ढु मुंदुर प्रभु आगुल.
नी तान वार्ट उन मा येती दोष हचत्या? या नी बाक येती तान वार्ट उक तुच्छ जान्सत्या? नाव सप्पा च्या सप्पा मुंदुर परमेश्वर उन न्याय सिंहासन इन मुंद निदरेव.
यतिकी शास्त्र दा लिख्सकु आद, “प्रभु अनतान, नान जीवन इन किर्‍या कि हर ऊंद ट्वांगरा नान मुंद टिकसीत, अदिक हर ऊंद ल्यालग्या ईद कबुल माळीत कि ना परमेश्वर हुईन.”
इदुरसाटी नाम दा टु हर ऊंद मंळसा परमेश्वर उक तान तान लेखा जोखा कोट्टान.
इदुरसाटी मुंद टु नाव आबुर दाबुर मा दोष हचतिदील, लेकीन नीव ईद ठान्स कोमी कि यावारा तान वार्ट उन मुंद ठोकर तिनकु पाप दा बिळोद कारण बन्सबाळुल.
प्रभु यीशु दा ऊंद आगदुर नाता देल ना निश्चित जान्सतीन यातोदारा वस्तु तांदुर देल अशुध्द हैलेच, लेकीन जो अदरी अशुध्द सम्सतान आऊन साटी अशुध्द आद.
अगर नीन वार्ट या आकतींग नीन भोजन इन कारण दुखी आगतार, रा बाक नी प्यार इन रीति देल नळाल; यदुर साटी मसीह सोत्‍तुन, आऊक नी तान भोजन इन द्वारा नाश माळबाळ.
यारी नीव भला मान्सतीर आऊक यारीकु बुरा माताळगोळ बाळेतीर.
यतिकी परमेश्वर उन राज्य तिनोद कुडोद ईला, लेकीन न्यायीपन, शांती अदिक आनन्द जो पवित्र आत्मा कोळतद.
जो यावारा ई रीति देल मसीह अन स्यावा माळतान, आव परमेश्वर उक भाऊस्तान अदिक मंळसागोळ दा ग्रहण माळा लायक ठहरूस्तान.
इदुरसाटी नाव आ मातगोळ दा हतकु ईत्‍तेव यऊर देल मेल मिलाप अदिक आबुर दाबुरी आत्मिक उन्नती दा मदत सिकतद.
भोजन इन साटी जो परमेश्वर माळ्यान अदरी नष्ट माळबाळी. सप्पा येनारा शुद्ध रा आद, लेकीन आ खाना देल यारीकारा ठोकर हततद रा अद बेकार आद.
भला रा ईद आद कि नी ना रा मास तिन अदिक ना रा सारा कुडू, अदिक ना रा हिंग येनारा माळेत यदुर देल नीन विश्वासी वार्ट या आकतींग ठोकर तिनुल.
नीन जो विश्वास ईरूल, अदरी परमेश्वर उन मुंद तांद अच मन दा ईट. धन्य आन आव जो आ मात दा, यदरी आव ठीक सम्सतान, तान तान इक दोषी ठहरूसालुन.
लेकीन जो लॉकुर संदेह माळकु तिनतार आंदरी परमेश्वर दोषी ठहरूसतान, यतिकी आंदुर कार्य विश्वास इन आधार मा हैलेच; अदिक जो येनारा विश्वास इन आधार मा हैलेच, अद पाप हुन.
इदुरसाटी नाव बलवानगोळी पायजे कि निर्बलगोळ्द निर्बलतागोळी सहन माळेव, ना कि तान तान इक संतुष्ट माळेव.
नाम दा टु हर ऊंद तान मान्ना अन आंदुर्द भलाई इन साटी खुश माळेव ताकी आंदुर्द विश्वास दा उन्नती आगुल.
यतिकी मसीह तान तान इक खुश माळीदील, लेकीन ह्यांग शास्त्र दा लिख्सकु आद: “नीन अपमान माळावाळेर्द अपमान नान मा बंदकु बिदाद.”
यास मातगोळ पयले टु लिख्सकु आग्याव, अव नाम्द अच शिक्षा अन साटी लिख्सकु आग्याव कि नाव धीरज अदिक शास्त्र अन प्रोत्साहन द्वारा आशा ईटुल.
धीरज अदिक शांती अन दाता परमेश्वर नीमी ईद वरदान कोळुल कि मसीह यीशु अन अनुसार आपस दा ऊंद मन ईरी.
ताकी नीव ऊंद मन अदिक ऊंद स्वर दा नाम प्रभु यीशु मसीह अन आप्प परमेश्वर उन स्तुति माळी.
इदुरसाटी, ह्यांग मसीह परमेश्वर उन महिमा अन साटी नीमी ग्रहण माळ्यान, हांग अच नीव भी आबुर दाबुर इक ग्रहण माळी.
इदुरसाटी ना अनतीन कि जो वादागोळ आप्प दादागोळी कोटकु आगीदव अवरी मजबूत माळोर साटी मसीह, परमेश्वर उन सच्चाई इन प्रणाम कोळोर साटी, यहूदी लॉकुर्द सेवक बन्सदुन;
अदिक गैरयहूदीगोळ भी दया अन कारण परमेश्वर उन स्तुति माळुल; ह्यांग शास्त्र दा लिख्सकु आद, “इदुरसाटी पुरा राष्ट्र दा नीन धन्यवाद माळाईन, अदिक नीन हेसुर इन भजन हाळाईन.”
बाक अंदान, “हे गैरयहूदीगोळ, परमेश्वर उन निवळुस्द लॉकुर सांगुळ आनन्द माळी.”
अदिक बाक, “हे गैरयहूदीगोळ सप्पा लॉकुर, प्रभु उन स्तुति माळी; अदिक हे राष्ट्र अन लॉकुरा, आऊक समसी.”
अदिक बाक यशायाह अनतान, “यिशै अन ऊंद वंशज प्रगट आदीत, अदिक आव गैरयहूदीगोळ मा शासन माळ्यान, अदिक आ लॉकुर आऊन मा आशा ईट्यार.”
परमेश्वर जो आशा अन दाता आन नीमी विश्वास माळदुर दा सप्पा प्रकार इन आनन्द अदिक शांती देल परिपुर्ण माळुल, कि पवित्र आत्मा अन सामर्थ्य देल नीम आशा वाळुसतेला होगुल.
हे नान वार्टुरा अदिक आकतींगेरा, ना खुद नीम बारा दा सही दा जान्सतीन कि नीव भी खुद अच भलाई देल तुमकु अदिक ईश्वरीय ग्यान देल भरपुर आईर, अदिक आबुर दाबुर इक कल्स सकी.
तरी भी ना येल्यारा-येल्यारा याद दिलुसोर साटी नीमी जो हापाळ हिम्मत माळकु चिट्ठी लिख्सदीन. ईद आ अनुग्रह अन कारण आत जो परमेश्वर नानी कोट्टान,
कि ना गैरयहूदीगोळ साटी मसीह यीशु उन सेवक आगकु परमेश्वर उन खुशखबरी इन स्यावा याजक उन घाई माळाईन, यदुर देल गैरयहूदीगोळ मान्सी चळुस्कु आगोद, पवित्र आत्मा देल पवित्र बन्सकु ग्रहण माळकु आगुल.
इदुरसाटी आ मातगोळ बारा दा जो परमेश्वर उन से संबंध ईटताव, ना मसीह यीशु दा बळाई माळ सकतीन.
यतिकी आ मातगोळी बिटकु नानी अदिक यातोदु मात इन बारा दा अनोद हिम्मत हैलेच, जो मसीह गैरयहूदीगोळ हात्‍ती ता अन साटी वचन, अदिक कर्म,
अदिक चमत्कारगोळ, अदिक अदभुत क्याल्सागोळ सामर्थ्य देल, अदिक पवित्र आत्मा अन सामर्थ्य देल नांद अच द्वारा माळकु आदव; ईल ताका कि ना यरूशलेम टु ताकोमकु नाकु दी इल्लुरिकुम ताका मसीह अन खुशखबरी इन पुरा पुरा प्रचार माळदीन.
लेकीन नान मन इन उमंग आद कि येल येल मसीह अन हेसुर ताकोमकु आगीदील, अदा खुशखबरी केळसाईन ताकी हिंग आगबाळुल कि दुसरा अन पायवा मा मान्ना माळाईन.
लेकीन ह्यांग शास्त्र दा लिख्सकु आद हांग अच आगुल, “यारी आऊन खुशखबरी पोहचुसीदील, आंदुर अच नोळ्यार अदिक यार केळीदील आंदुर अच समस्यार.”
इदुर्दा साटी ना नीम हाती बरोर से घळी घळी थाम्सकु ईत्‍तीन.
लेकीन ईग ई द्याशगोळ दा नान क्याल्सा अन साटी अदिक जागा ईतीदील, अदिक हापाळ साल टु नानी नीम हाती बरोद लालच आद.
इदुरसाटी याग ना स्पेन इक होगाईन रा नीम हाती टु आगतेला होगाईन, यतिकी नानी आशा आद कि आ यात्रा दा नीम से मुलाकात आदीत, अदिक याग नीम से सीकाईन रा नीव नानी येनारा दुर मुंद पोहचुस बुळेतीर.
लेकीन ईगल्या रा ना परमेश्वर उन लॉकुर्द स्यावा माळोर साटी यरूशलेम इक होगतीन.
यतिकी मकिदुनिया अदिक अखाया अन लॉकुरी ईद वळ्लीद हत्‍त कि यरूशलेम इन पवित्र लॉकुर दा निर्धनगोळ साटी येनारा चंदा माळुल.
आंदरी वळ्लीद रा हत्‍त, लेकीन आंदुर आंदुर्द कर्जदार भी आर, यतिकी अगर गैरयहूदीगोळ आंदुर्द आत्मिक मातगोळ दा भागी आदुर, रा आंदरी भी उचित आद कि शारीरिक मातगोळ दा आंदुर्द स्यावा माळुल.
इदुरसाटी ना ईद क्याल्सा पुरा माळकु अदिक आंदरी ईद भेंट कोटकु नीम हाती टु आगतेला स्पेन इक होगाईन.
अदिक ना जान्सतीन कि याग ना नीम हाती बराईन, रा मसीह अन पुरा आर्शिवादगोळ सांगुळ बराईन.
हे वार्टुरा अदिक आकतींगेरा, नाम प्रभु यीशु मसीह अन अदिक पवित्र आत्मा अन प्यार इन याद दिलुस्कु ना नीम से विनती माळतीन, कि नान साटी परमेश्वर से प्रार्थना माळदुर दा नान सांगुळ हतकु ईरी
कि ना यहूदिया अन अविश्वासी लॉकुर से ऊळ्दकु ईराइन, अदिक नान अद स्यावा जो यरूशलेम इन साटी आद, परमेश्वर उन लॉकुरी पंसद बरूल;
अदिक ना परमेश्वर उन इच्छा देल नीम हाती आनन्द इन सांगुळ बंदकु नीम सांगुळ आराम माळाईन.
शांती अन परमेश्वर नीम सप्पा मुंदुर सांगुळ ईरूल. आमीन.
ना नीम से फीबे अन साटी जो नाम आकतींग अदिक किंख्रिया अन मंडली नोर सेविका आर, विनती माळतीन
कि नीम, ह्यांग कि परमेश्वर उन लॉकुरी पायजे, आकी प्रभु दा ग्रहण माळी; अदिक यातोदारा मात दा आकी नाम जरवत आद, आकिन मदत माळी, यतिकी आक भी हापाळ मुंदुर्द बल्‍की नान भी मदत माळावळ्त ईतार.
प्रिस्का अदिक अक्विला अक जो मसीह यीशु दा नान सहकर्मी आर, नमस्कार.
आंदुर नान जीव इन साटी तांद अच जीवन जोखिम दा हाक बुटीदुर; अदिक सिर्फ ना अच ईला, बल्‍की गैरयहूदीगोळ्द सप्पा मंडलीगोळ भी आंदुर्द धन्यवाद माळतद.
आ मंडली अक भी नमस्कार जो आंदुर मान्या आद. नान प्रिय इपैनितुस उक, जो मसीह अन साटी आसिया प्रांत इन पयला फल आद, नमस्कार.
मरियम इक, याक नीम साटी हापाळ मयनत माळदुर, नमस्कार.
अन्द्रुनीकुस अदिक यूनियास उक जो नान घरजनी नोर आर, अदिक नान सांगुळ कैद आगीदुर अदिक प्रेरितगोळ दा हेसुर वाळेर आर, अदिक नान से पयले मसीह आगीदुर, नमस्कार.
अम्पलियातुस उक, जो प्रभु दा नान प्रिय संगी आन, नमस्कार.
उरबानुस उक, जो मसीह दा नाम सहकर्मी आन, अदिक नान प्रिय इस्तखुस उक नमस्कार.
अपुल्लोस उक जो मसीह दा सही होट्टुन, नमस्कार. अरिस्तुबुलुस उन घराना इक नमस्कार.
नान रिश्तेदार हेरोदियोन यहूदी संगी इक नमस्कार. नरकिस्सुस उन घराना इन जो लॉकुर प्रभु दा आर, आंदरी नमस्कार.
त्रूफेना अदिक त्रूफोसा अक जो प्रभु दा मेहनत माळतार, नमस्कार. प्रिय पिरसिस उक, याव प्रभु दा हापाळ मेहनत माळदुन नमस्कार.
रूफुस उक जो प्रभु दा निवळुस्कु आन अदिक आऊन मोय इक, जो नान भी मोय उर, येढ्ढु मुंदरी नमस्कार.
असुंक्रितुस, फिलगोन, हिर्मेस, पत्रुबास, हिर्मास अदिक आंदुर सांगुळ इन वार्टुर अदिक आकतींगेरी नमस्कार.
फिलुलुगुस, यूलिया, नेर्युस अदिक आकिन आकतींग, अदिक उलुम्पास अदिक आंदुर सांगुळ इन सप्पा परमेश्वर उन लॉकुरी नमस्कार.
आपस दा पवित्र चुम्बन देल नमस्कार माळी. नीमी मसीह अन सप्पा मंडलीगोळ दी टु नमस्कार.
ईग हे वार्टुरा अदिक आकतींगेरा, ना नीम से विनती माळतीन, कि जो लॉकुर आ शिक्षा अन विपरीत, जो नीमी सिक्याद, फूट हाक्‍कोद अदिक ठोकर तिनसोद कारण बन्सतार, आंदरी अर्त कोमी अदिक आंदुर से दुर ईरी.
यतिकी हिंग लॉकुर नाम प्रभु मसीह नोर आल्लच, लेकीन तान व्हाट्टा अन स्यावा माळतार; अदिक चिकना चुपळा मातगोळ देल सीधा साधा मन इन लॉकुरी बयकुस बुळतार.
नीम आग्या मानसोद चर्चा सप्पा लॉकुर दा फैलुसेत, इदुरसाटी ना नीम बारा दा आनन्द माळतीन, लेकीन ना ईद चाहासतीन कि नीव भलाई इन साटी बुद्धिमान लेकीन बुराई इन साटी भोला बन्सकु ईरी.
शांती इन परमेश्वर शैतान उक नीम कालगोळ देल राटनेरी मेटसुस बुट्टान. नाम प्रभु यीशु मसीह अन अनुग्रह नीम मा आगतेला ईरूल.
नान सहकर्मी तीमुथियुस उन, अदिक नान घराना इन लूकियुस, यासोन अदिक सोसिपत्रुस ई नान यहूदी संगीगोळ्द नीमी नमस्कार.
ना चिट्ठी लिखसावाळा तिरतियुस उन, प्रभु दा नीमी नमस्कार.
(२४) गयुस जो नान अदिक मंडली अन पाहुनचार माळावाळा आन, आऊन नीमी नमस्कार. इरास्तुस जो नगर इन भंडारी आन, अदिक वार्ट क्वारतुस उन नीमी नमस्कार.

आ परमेश्वर उन महिमा आगुल नीम विश्वास ईग जो नीमी नान खुशखबरी मतलब यीशु मसीह अन संदेश इन प्रचार इन अनुसार स्थिर माळ सकतद, परमेश्वर उन ई रहस्य पुर्ण सत्य युगयुग टु होचकु ईरोद,
लेकीन ईग प्रगट आगकु सनातन परमेश्वर उन आग्या देल भविष्यवक्तागोळ्द किताबगोळ द्वारा सप्पा जातीगोळी हेळकु आग्याद कि आंदुर विश्वास देल आग्या मानसावाळेर आगेगुल,
आवा सिर्फ ऊंद बुद्धिमान परमेश्वर उन यीशु मसीह अन द्वारा हमेशा हमेशा महिमा आगतेला ईरूल. आमीन.
पौलुस उन दी टु जो परमेश्वर उन इच्छा देल यीशु मसीह अन्द प्रेरित आगोर साटी कारूकु आत अदिक वार्ट सोस्थिनेस दी टु,
परमेश्वर उन आ मंडली अन्द हेसुर जो कुरिन्थुस दा आद, मतलब आंदुर हेसुर जो मसीह यीशु दा पवित्र माळकु आग्यार, अदिक पवित्र आगोर साटी कारूकु आग्यार; अदिक आ सप्पा मुंदुर हेसुर भी जो हर जागा दा आंदुर अदिक नाम प्रभु यीशु मसीह अन्द हेसुर देल प्रार्थना माळतार.
नाम आप्प परमेश्वर अदिक प्रभु यीशु मसीह अन्द दी टु नीमी अनुग्रह अदिक शांती सिकतेला ईरूल.
ना नीम्द बारा दा तान परमेश्वर उन धन्यवाद हमेशा माळतीन, इदुरसाटी कि परमेश्वर उन ईद अनुग्रह नीम मा यीशु मसीह दा आत.
कि नीव यीशु मसीह दा ऊंद आगदुर कारण नीव हर मात दा, मतलब सप्पा वचन अदिक सप्पा ग्यान दा धनी माळकु आदीर.
यीशु मसीह अन्द बारा दा बातणी नीम दा पक्‍का होळुल.
इदुरसाटी कि यातोदारा वरदान दा नीमी कमी ना आगुल, ह्यांग नीव नाम प्रभु यीशु मसीह अन्द बरोद हादी नोळतेला ईरतीर.
आव नीमी आखरी ताका पक्‍का भी माळ्यान कि नीव नाम्द प्रभु यीशु मसीह अन्द वापस बरोद दिन दा निर्दोष ठहरूसी.
परमेश्वर विश्वास इन लायक आन, याव नीमी तान पार नाम्द प्रभु यीशु मसीह इन संगत दा कारस्यान.
हे वार्टुरा, ना नीम से नाम प्रभु यीशु मसीह अन्द हेसुर देल विनती माळतीन कि नीव सप्पा मुंदुर ऊंद अच मात अनी, अदिक नीम दा फूट बिळबाळुल, लेकीन ऊंद अच मन अदिक ऊंद अच मत आगकु मिलुसकु ईरी.
हे नान वार्टुरा अदिक आकतींगेरा, खलोए अन्द घराना अन्द लॉकुर नानी नीम्द बारा दा हेळदुर कि नीम दा झगळा आगेत्याव.
नांद अनोद मतलब ईद आद कि नीम दा टु यावारा रा तान तान इक “पौलुस उन,” यावारा “अपुल्लोस उन,” यावारा “कैफा अन,” रा यावारा “मसीह अन्द” अनुयायी अनतार.
येन मसीह अन्द वाटा हिस्सा आगेत? येन पौलुस नीम साटी क्रूस मा येर्सुसकु आदुन? या नीमी पौलुस उन हेसुर मा बपतिस्मा सिक्त?
ना परमेश्वर उन धन्यवाद माळतीन कि क्रिसपुस अदिक गयुस उक बिटकु ना नीम दा टु याऊकु भी बपतिस्मा कोटीदील,
इदुरसाटी हिंग आगबाळुल कि यावारा अनुल कि नीमी नान हेसुर मा बपतिस्मा सिक्त.
अदिक हा, ना स्तिफनास इन घराना अक भी बपतिस्मा कोट्टीन; इंदरी बिटकु ना जान्सालीन कि ना अदिक यारीक बपतिस्मा कोट्टीन.
यतिकी मसीह नानी बपतिस्मा कोळली ईला, लेकीन खुशखबरी केळ्सली कळुदुन, अदिक ईद भी मंळसा अन्द ग्यान इन आवाजगोळ्द अनुसार ईला, हिंग आगबाळुल कि यीशु मसीह अन्द क्रूस बेकार ठहरूसुल.
यतिकी क्रूस इन कात्‍ता नाश आगावाळेर साटी मूर्खता आद, लेकीन नाव उद्धार ताकोमावाळेर साटी परमेश्वर उन सामर्थ्य आद.
यतिकी शास्त्र दा लिख्सकु आद, “ना ग्यानवंतगोळ ग्यान इक नाश माळाईन, अदिक समझदार गोळ्द समझ इक सब से बेकार माळ बुळाईन.”
येल आन ग्यानवान? येल आन नियम इन गुरु? येल आन ई दुनिया अन विवाद माळावाळा? येन परमेश्वर ई दुनिया अन ग्यान इक मूर्खता ठहरूसीदील?
यतिकी याग परमेश्वर उन ग्यान इन अनुसार ईद दुनिया तान ग्यान देल परमेश्वर उक जान्स सकिदील, रा परमेश्वर उक ईद वळ्लीद हत कि ई प्रचार इन “मूर्खता” अन्द द्वारा विश्वास माळावाळेर इक उद्धार कोळुल.
यहूदी रा चमत्कार इन चमत्कार चाहासतार, अदिक ग्रीक ग्यान इन खोज दा आर,
लेकीन नाव रा आ क्रूस मा येर्सकु आग्यान आ मसीह अन्द प्रचार माळतेव, जो यहूदीगोळ्द साटी ठोकर इन कारण अदिक गैरयहूदीगोळ साटी मूर्खता आद;
लेकीन जो कारूकु आग्यार, येन यहूदी येन गैरयहूदी, आंदुर हात्‍ती मसीह परमेश्वर उन सामर्थ्य अदिक परमेश्वर उन ग्यान आद.
यतिकी परमेश्वर उन मूर्खता मंळसागोळ्द ग्यान देल ग्यानवान आद, अदिक परमेश्वर उन कमजोरी मंळसागोळ्द ताकत देल हापाळ बलवान आद.
हे वार्टुरा अदिक आकतींगेरा, तान कारूकु आगोद मा रा सोची कि ना मय इन अनुसार हापाळ ग्यानवान, अदिक ना हापाळ सामर्थी, अदिक ना हापाळ वळ्लीद घराना टु कारूकु आग्यार.
लेकीन परमेश्वर दुनिया अन मूर्खगोळी नीवळुसदुन कि ग्यानवंतगोळी शर्मिंदा माळुल, अदिक परमेश्वर दुनिया अन कमजोर मंळसागोळी निवळुसदुन कि बलवानगोळी शर्मिंदा माळुल;
अदिक परमेश्वर दुनिया अन नीचगोळी अदिक तुच्छगोळी इक भी जो खुद ईला अन्द बराबर सम्सतार आंदरी भी नीवळुसदुन, ताकी महत्वपुर्ण मातगोळ आंदरी व्यर्थ ठहरूसुल.
परमेश्वर हिंग माळदुन ताकी यातोदु प्राणी आऊन मुंद घमण्ड माळबाळुल.
लेकीन परमेश्वर नामी यीशु मसीह दा ऊंद माळदुन, जो परमेश्वर उन दी टु नाम साटी ग्यान ठहरूस्त. आऊन द्वारा नाव परमेश्वर उन मुंद न्यायी ठहरूसुल, अदिक पवित्र अदिक स्वतंत्र माळकु आदेव;
ताकी ह्यांग शास्त्र दा लिख्सकु आद, हांग अच आगुल, “जो घमण्ड माळ्यान आव प्रभु दा घमण्ड माळुल.”
हे वार्टुरा अदिक आकतींगेरा, याग ना परमेश्वर उन रहस्यमय सच्चाई अदिक भेद केळ्सतेला नीम्द हात्‍ती बंदीन, रा आवाजगोळ या ग्यान इन उत्‍तमता अन्द सांगुळ बंदिदील.
यतिकी ना ईद ठान्स कोंडीदिन कि नीम्द न्याड्या यीशु मसीह बल्‍की क्रूस मा येर्सकु आदुन मसीह अदिक आऊन मृत्यु इक बिटकु यातोदु अदिक मात इक जान्सतीदील.
ना कमजोरी अदिक अंज्क इन सांगुळ, अदिक हापाळ नळ्गत-नळ्गत नीम हात्‍ती बंदीन;
अदिक नान वचन, अदिक नान प्रचार दा ग्यान इक लूभावना मातगोळ ईला, बल्‍की आत्मा अदिक सामर्थ्य इन प्रमाण ईरोद,
इदुरसाटी कि नीम्द विश्वास मंळसागोळ्द ग्यान मा ईला, लेकीन परमेश्वर उन सामर्थ्य मा निर्भर ईरूल.
तरी भी जानकार लॉकुर दा नाव ग्यान केळ्सतेव; लेकीन ई दुनिया अन अदिक ई दुनिया अन नाश आगावाळेर शासकगोळ्द ग्यान ईला;
लेकीन नाव परमेश्वर उन अद होचकु ग्यान, भेद इन रहस्य अन्द वर्णन माळतेव मतलब आ होचकु ग्यान इक यारी परमेश्वर दुनिया माळोद पयले टु ना नाम्द महिमा अन्द साटी ठहरूस्यान,
यारी ई दुनिया अन शासकगोळ दा टु यारू जान्सीदिल, यतिकी अगर आंदुर जान्सायदुर रा महिमा माळावाळा प्रभु उक क्रूस मा ईला येर्सायदुर.
लेकीन ह्यांग लिख्सकु आद, “जो मात कण्णगोळ नोळीदील अदिक किवगोळ केळीदील, अदिक जो मातगोळ मंळसा अन्द मगज दा तुमीदिल, आंदुर अच उर जो परमेश्वर तान प्यार ईटावाळेर साटी तयार माळ्यान.”
लेकीन परमेश्वर आंदरी तान आत्मा अन्द द्वारा नाम मा प्रगट माळदुन, यतिकी आत्मा सप्पा मातगोळ, उलटा परमेश्वर उन रहस्यमय मातगोळ भी जाँच तान.
मंळसागोळ दा टु याव यावारा मंळसा अन्द मातगोळी जान्सतान, सिर्फ मंळसा अन आत्मा जो आऊंदा आद? हांग अच परमेश्वर उन मातगोळ भी याऊ जान सकालुन, सिर्फ परमेश्वर उन आत्मा अच जान सकतद.
लेकीन नामी दुनिया अन आत्मा ईला, लेकीन अद आत्मा सिक्याद जो परमेश्वर उन दी टु आद कि नाव आ मातगोळी जान्सेव जो परमेश्वर नामी कोटान.
यारी नाव मंळसागोळ्द ग्यान इन कल्सद मातगोळ दा ईला, लेकीन परमेश्वर उन आत्मा अन्द कल्सद मातगोळ मा, यारी परमेश्वर उन आत्मा आद आंदरी आत्मिक मातगोळ केळ्सतेव.
जो मंळसा परमेश्वर उन आत्मा अन्द मातगोळी ग्रहण माळालुन, यतिकी अव आऊन नजर दा मूर्खता नव मातगोळ आव, अदिक ना आव आंदरी जान्स सकतान यतिकी आंदुर जाँच आत्मा अन्द रीति देल आगतद.
यारी परमेश्वर उन आत्मा आद आव मंळसा सप्पा येनारा जाँच तान, लेकीन आव खुद यारदु से जाँच कु आगालुन.
ह्यांग पवित्रशास्त्र दा लिख्सकु आद, “याव जान्स सकतान प्रभु उन मन इक? याव आऊक सलाह कोळ सकतान?” लेकीन नाम दा मसीह अन्द मन आद.
हे वार्टुरा अदिक आकतींगेरा, ना नीम से ई रीति देल मातगोळ माळ सकिदील ह्यांग कि आत्मिक लॉकुर से, लेकीन ह्यांग कि दुनिया अन लॉकुर से, अदिक आंदुर से जो मसीह दा चिकोर आर.
ना नीमी हाल कुळ्सदीन, अनाज तिनसिदील; यतिकी नीव अदरी पचुस ईला सकीर; सही दा नीव ईगास ताका अदरी पचुस सकालीर,
यतिकी नीव ईगास ताका दुनिया अन लॉकुर घाई आईर. यागासताका नीम दा मतभेद अदिक झगळा आद, रा येन नीव ई दुनिया नोर आल्लच? अदिक येन मंळसा अन्द रीति मा नळालीर?
यतिकी याग पयला अनतान, “ना पौलुस उन हुईन,” अदिक दुसरा अनतान, “ना अपुल्लोस उन हुईन,” रा येन नीव दुनिया अन मंळसागोळ्द घाई जीऊस सकालीर?
येन हुन अपुल्लोस? अदिक येन हुन पौलुस? सिर्फ सेवक, याऊन द्वारा नीव विश्वास माळदीर, ह्यांग हर ऊंद मंळसा अक प्रभु सौप्सदुन हांग आंदुर क्याल्सा माळ पायजे.
ना हचदीन, अपुल्लोस सिचुसदुन, लेकीन परमेश्वर वाळुसदुन.
इदुरसाटी ना हचावाळा येनारा आन अदिक अदरी सिचावाळा, लेकीन परमेश्वर अच सप्पा येनारा आन जो वाळुसावाळा आन.
हचावाळा अदिक सिचावाळा येढ्ढु ऊंद सारखा आर; लेकीन हर ऊंद मंळसा अक तान अच मेहनत इन अनुसार आऊक परमेश्वर आऊन क्याल्सा अन्द अनुसार आऊक मजदूरी कोट्टान.
यतिकी नाव परमेश्वर उन सहकर्मी आयेव; नीव परमेश्वर उन केई अदिक परमेश्वर उन रचना हुईर.
परमेश्वर उन आ अनुग्रह अन्द अनुसार जो नानी कोटकु आग्याद, ना बुद्धिमान राजमिस्त्री इन घाई पायवा हाकदिन, अदिक दुसरा अदुर मा रद्दा मंळ्सतान. लेकीन हर ऊंद मंळसा सावधान ईरूल कि आव आऊन मा ह्यांग रद्दा ईटतान.
यतिकी आ पायवा अक बिटकु जो बिदकु आद, अदिक अद यीशु मसीह हुन, याऊ दुसरा पायवा हाक सकालुन.
अगर यावारा मंळसा ई पायवा मा व्हान्ना, बेळ्ली, बार्र कल्ल, हुळ्ली या काड्डा देल रद्दा मंळस्यान,
रा हर ऊंद मंळसा अन्द क्याल्सा प्रगट आगेदीत; यतिकी न्याय इन अद दिन आऊक हेळीत, इदुरसाटी कि बेक्‍की इन सांगुळ प्रगट आदान अदिक अद बेक्‍की हर ऊंद मंळसा अन्द क्याल्सा परखुसीत कि ह्यांग आद.
याऊन क्याल्सा आ नीव मा माळकु स्थिर ईत्‍तीत, रा आऊक मजदूरी सिक्‍कीत.
अगर यावारा मंळसा अन्द क्याल्सा होतेदित, रा आव घाटा नेगदान; लेकीन आव खुद ऊळदोदान लेकीन व्हत्‍तेला-व्हत्‍तेला.
येन नीव जान्सालीर कि नीव परमेश्वर उन मंदिर हुईर, अदिक परमेश्वर उन आत्मा नीम दा वास माळतद?
अगर यावारा मंळसा परमेश्वर उन मंदिर इक नाश माळ्यान रा परमेश्वर आऊक नाश माळ्यान; यतिकी परमेश्वर उन मंदिर पवित्र आद, अदिक अद नीव हुईर.
याऊ तान तान इक ध्वाका कोळबाळुल. अगर नीम दा टु यावारा ई दुनिया दा तान तान इक ग्यानी सम्सतान, रा आव मूर्ख बनसुल कि ग्यानी आगेगुल.
यतिकी ई दुनिया अन ग्यान परमेश्वर उन हात्‍ती मूर्खता आद, ह्यांग शास्त्र दा लिख्सकु आद, “आव ग्यानीगोळी आंदुर्द चतुराई दा फसुस कोमतान,”
शास्त्र दा हिंग लिख्सकु आद कि, “प्रभु ग्यानीगोळ्द विचारगोळी इक जान्सतान कि अव व्यर्थ आव.”
इदुरसाटी मंळसागोळ बारा दा यारू घमण्ड माळबाळी, यतिकी सप्पा येनारा नीम दा हुन:
येन पौलुस, येन अपुल्लोस, येन कैफा, येन दुनिया, येन जीवन, येन सायोद, येन वर्तमान, येन भविष्य, सप्पा येनारा नीम्दा हुन:
नीव मसीह नव हुईर, अदिक मसीह परमेश्वर उन हुन.
मंळसा नामी मसीह अन सेवक अदिक परमेश्वर उन मातगोळ्द मुनीम समसुल.
बाक ईल भंडारी दा ईद मात जरूरी आद कि भंडारी देखरेख माळावाळा मुनीम विश्वासलायक ईरूल.
लेकीन नांद नजर दा ईद हापाळ स्यांळ्द मात आद कि नीव या मंळसागोळ्द यावारा न्यायालय नानी न्याय दिलुसुल, बल्‍की ना खुद तान तान इक न्याय दिलुस सकालीन.
यतिकी नांद मन नान न्याय माळाल्द, लेकीन इदुर देल ना निर्दोष ठहरूसालीन, यतिकी नांद जाँच माळावाळा प्रभु आन.
इदुरसाटी यागासताका प्रभु बरालुन, समय टु पयला यातोदु मात इन न्याय माळबाळी: आवा अंधकार इन होचकु मातगोळ ज्योति दा तोरस्यान, अदिक मनगोळ अभिप्रायगोळी इक प्रगट माळ्यान, आग परमेश्वर उन दी टु हर ऊंद मंळसा अन्द प्रशंसा आदीत.
हे वार्टुरा अदिक आकतींगेरा, ना ई मातगोळ दा नीम साटी तान अदिक अपुल्लोस उन मातगोळ उदाहरण इन रीति मा माळीन, इदुरसाटी कि नीव नाम द्वारा ईद कली कि जो शास्त्र दा लिख्सकु आद अदुर से मुंद आगबाळेतीर, अदिक ऊंद मंळसा अन्द विरोध दा अदिक दुसरा मंळसा अन्द विरोध दा गर्व माळबाळेतीर.
नीन दा अदिक दुसरा मंळसा दा याव भेद माळतान? अदिक नीन हात्‍ती येन आद जो नीनी परमेश्वर देल सिक्‍कीदील? अदिक याग कि नीनी परमेश्वर देल सिक्याद, रा हिंग घमण्ड येती माळत्या कि मान्सी नानी सिक्‍कीदील?
नीव रा संतुष्ट आगीदीर, नीव धनी आगीदीर, नीव नाम बिना राज्य माळदीर; लेकीन भला आगाईत कि नीव राज्य माळायदीर कि नाव भी नीम सांगुळ राज्य माळायदेव.
नान समझ दा परमेश्वर नाव प्रेरितगोळी सब मुंदुर्द बाद्दा आ लॉकुर घाई ठहरूस्यान, यार्द सायोद आग्या आगेग्याद; यतिकी नाव दुनिया अदिक स्वर्गदूतगोळ अदिक मंळसागोळ साटी ऊंद तमाशा ठहरूसकु आयेव.
नाव मसीह अन साटी मूर्ख आयेव, लेकीन नीव मसीह दा बुद्धिमान आईर! नाव कमजोर आयेव, लेकीन नीव बलवान आईर! नीमी आदर सिकतद, लेकीन नाम्द अपमान आगतद!
नाव ई घळी ताका हस्तकु नीरअळ्क अदिक हरकु कपळा हाकतेव, नाम सांगुळ बुरा तरीका देल व्यवहार माळतार अदिक नाव मारा मारा टेटतेव;
अदिक तान अच कयगोळ देल क्याल्सा माळकु मेहनत माळतेव. लॉकुर नामी बुरा अनतार, नाव आशीष कोळतेव; आंदुर सतुस्तार, नाव सहन माळतेव.
आंदुर बदनाम माळतार, नाव विनती माळतेव. नाव ईंद ताका दुनिया अन मईल अदिक सप्पा वस्तुगोळ्द खात कचरा अन घाई ठहरूसकु आयेव.
ना नीमी शर्मिंदा माळोर साटी ईव मातगोळ लिखसालीन, लेकीन नानव प्रिय चिकोर घाई सम्सकु नीमी चेतावनी कोळतीन.
यतिकी अगर मसीह दा नीमी कल्सावाळेर हत्‍त हजार भी ईरायदुर, तरी भी नीमव गुरुगोळ हापाळ सा हैलेच; इदुरसाटी कि मसीह यीशु दा खुशखबरी इन द्वारा ना नीमव आप्प आदीन.
इदुरसाटी ना नीम से विनती माळतीन कि नीव नान अनुकरण माळी.
ईदा कारण ना तीमुथियुस उक, जो प्रभु दा नानव प्रिय पार अदिक विश्वासयोग्य सेवक आन, नीम हात्‍ती कळुदीन. आव नीमी मसीह दा नान आचरण इन याद माळ्यान, ह्यांग कि ना हर जागा दा, हर ऊंद मंडली अक उपदेश कोळतीन.
येनारा लॉकुर घमण्ड देल हिंग बातोग्यार, मान्सी ईग ना नीम हात्‍ती बरातीदील.
लेकीन प्रभु चाहास्यान रा ना नीम हात्‍ती राटनेरी इच बराईन, अदिक आ बातकुगोळ्द मातगोळ इक ईला, लेकीन आंदुर सामर्थ्य इक जान्स कोमाईन.
यतिकी परमेश्वर उन राज्य मातगोळ दा ईला लेकीन सामर्थ्य दा आद.
नीव येन चाहासतीर? येन ना कोल हुळकु नीम हात्‍ती बराईन, या प्यार अदिक नम्रता अन सांगुळ?
ईद सही दा केळ सिक्याद कि नीम बीच दा व्यभिचार आगतद, अदिक हिंग व्यभिचार जो गैरयहूदीगोळ दा भी आगाल्द, मतलब ऊंद मंळसा तान आप्प उन हिंग्स उक ईटतान.
पर नीव घमण्ड देल बातोगीर, अदिक नीव इदुर बदला दुख माळालीर, यदुर देल कि हिंग क्याल्सा माळावाळा नीम बीच दा टु तेगुकु आगायदुन.
ना रा मय देल दुर ईरीन, लेकीन आत्मा देल नीम सांगुळ आगकु मान्सी उपस्थिती इन दशा दा हिंग क्याल्सा माळावाळेर्द बारा दा ईद आग्या कोटबुट्टीन कि याग नीव अदिक नांद आत्मा, नामव प्रभु यीशु उन सामर्थ्य इन सांगुळ जमा आगुल, रा हिंग मंळसा नामव प्रभु यीशु उन हेसुर देल
<range>
रा हिंग मंळसा मय इन विनाश इन साटी भूत इक सौप्सकु आगुल, कि आऊन आत्मा अक प्रभु यीशु उन दिन दा उद्धार सिक्‍कुल.
नीम्द घमण्ड माळोद वळ्लीद ईलच; येन नीव जान्सालीर कि थ्वाळासा खमीर पुरा कालस्कु हीट इक खमीर माळ बुळतद?
हाळोद खमीर तेगुकु तान तान इक शुद्ध माळी कि व्हाशोद कालस्कु हीट आगेगी; मतलब नीव अखमीरी हीट आगेगी ह्यांग नीव सही दा आईर. यतिकी नाम्द भी फसह, जो मसीह आन, आऊन बलिदान आग्याद.
इदुरसाटी बरी, नाव हाब्ब दा खुशी मानसाता, ईदारा हाळोद खमीर टु अदिक ना बुराई अदिक दुष्टता अन खमीर टु, लेकीन सीधाई अदिक सच्चाई इन अखमीरी रोट्टी देल.
ना तान चिट्ठी दा नीमी लिख्सीन कि व्यभिचारीगोळ्द संगती माळबाळेत.
ईद ईला कि नीव ई दुनिया अन व्यभिचारीगोळ, या लोभ माळावाळेर, या अंधार माळावाळेर, या मूर्ति इन पुजा माळावाळेर्द संगती माळबाळी; यतिकी ईद दशा दा टु होटबुळोद अच बिळाईत.
पर नान कहना ईद आद कि अगर यावारा वार्ट अंदकु, व्यभिचारी, या लोभ माळावाळा, या मूर्ति इन पुजा माळावाळा, या बोयावाळा, या सारा कुडावाळा, या अंधार माळावाळा हुन, रा आऊन संगती माळबाळेत; उलटा हिंग मंळसा अन्द सांगुळ ऊम भी बाळेतीर.
यतिकी नानी व्हार्यावाळेर्द न्याय माळदुर देल येन क्याल्सा? येन नीमी आंदुर्द न्याय माळोद ईलच जो मंडली दा आर?
लेकीन व्हार्यावाळेर्द न्याय परमेश्वर माळतान. इदुरसाटी आ कुकर्मी अक तान बीच दा टु तेगु बुळी.
याग नीम न्याड्या आपस दा झगळा आगतद रा येन नीम दा टु हिंग यावारा आन जो पवित्र लॉकुर हात्‍ती होगोद बदला अविश्वासीगोळ देल न्याय माळसुसोद दुस्साहस माळतान?
येन नीव जान्सालीर कि विश्वासी पवित्र लॉकुर दुनिया अन न्याय माळ्यार? इदुरसाटी याग नीमी दुनिया अन न्याय माळोद आद, रा येन नीव स्यांळ्द से स्यांळ्द झगळागोळ्द भी निर्णय माळोद लायक ईलच?
येन नीव जान्सालीर कि नाव स्वर्गदूतगोळ न्याय माळेव? रा येन सांसारिक मातगोळ्द निर्णय माळतीदील?
अगर नीमी सांसारिक मातगोळ्द निर्णय माळोद ईतीदाद, रा येन आंदरी अक अच कुरसेतीर यार्द मंडली दा येनु भी संबंध ईलच?
ना नीमी शर्मिंदा माळोर साटी ईद अनतीन. येन खराखुरा नीम दा ऊंद भी बुद्धिमान सिकालुन, जो तान वार्टुर निर्णय माळ सकुल?
नीम दा वार्टुर वार्टुर दा मुकदमा आगतद, अदिक अद भी अविश्वासीगोळ मुंद.
लेकीन सही दा नीम दा हापाळ दोष रा ईद आद कि आपस दा मुकदमा माळतीर. अन्याय येती सहन माळालीर? तान हानि येती सहन माळालीर?
लेकीन नीव रा खुद अच अन्याय माळतीर अदिक हानि पहुचुसतीर, अदिक अद भी वार्टुरी का.
येन नीव जान्सालीर कि अन्यायी लॉकुर परमेश्वर उन राज्य अन्द वारीस आगसकालुर? ध्वाका तिनबाळी; ना यौन संबंध, ना मूर्ति इन पुजा माळावाळा, ना परस्त्रीगामी, ना गंळ्सगामी,
ना काळ्ल, ना लोभी, ना सारा कुडावाळा, ना बोयावाळा, अदिक ठगुसावाळेर परमेश्वर उन राज्य अन्द वारीस आदार.
अदिक नीम दा टु यास हिंग अच ईरोर, लेकीन नीव प्रभु यीशु मसीह अन्द हेसुर देल अदिक नाम परमेश्वर उन आत्मा देल तोळुकु आदव अदिक पवित्र आदुर अदिक न्यायी ठहरूसदुर.
सप्पा वस्तुगोळ नान साटी उचित रा आद, लेकीन सप्पा वस्तुगोळ लाभ इन आलच; सप्पा वस्तुगोळ नान साटी उचित आद, लेकीन ना यार्दु मात इन हात्‍ती आगालीन.
आमली काण्णा व्हाट्टा अन्द साटी, अदिक व्हाट्टा आमली काण्णा अन्द साटी आद, लेकीन परमेश्वर इदरी अदिक अदरी येढ्ढु उक नाश माळ्यान. लेकीन शरीर व्यभिचार इन साटी ईला, बल्‍की प्रभु उन साटी हुन, अदिक प्रभु शरीर इन देखभाल माळोर साटी आन.
परमेश्वर तान सामर्थ्य देल प्रभु उक जित्‍ता माळदुन, अदिक नामी भी जित्‍ता माळ्यान.
येन नीव जान्सालीर कि नीम्द मय मसीह अन्द मय इन अंग हुन? रा येन ना मसीह अन्द मय इन अंग हुळकु आंदरी वेश्या अन्द अंग माळाईन? यागलु ईला.
येन नीव जान्सालीर कि जो यावारा वेश्या से संगती माळतान, आव आकिन सांगुळ ऊंद तन आगेगतान? यतिकी शास्त्र दा लिख्सकु आद: “आंदुर येढ्ढु मुंदुर ऊंद तन आदार.”
अदिक जो प्रभु उन संगती दा जोळ्सकु आग्यार, आव आऊन सांगुळ ऊंद आत्मा बनसेगुल.
व्यभिचार देल ऊळ्दकु ईरी. यास अन्य पाप मंळसा माळतान अव मय इन व्हार्या आद, लेकीन व्यभिचार माळावाळा तान अच मय इन विरूद्ध पाप माळतान.
येन नीव जान्सालीर कि नीम्द मय पवित्र आत्मा अन्द मंदिर आद, जो नीम दा कुर्तकु आद अदिक नीमी परमेश्वर उन दी टु सिक्याद; अदिक नीव तानव आलच?
यतिकी परमेश्वर नीमी दाम कोटकु कोंडुन, इदुरसाटी तान मय इन द्वारा परमेश्वर उन महिमा माळी.
आ मातगोळ बारा दा जो नीव लिख्सीर, ईद वळ्लीद आद कि गंळ्स आर्त इक मुठबाळुल.
लेकीन व्यभिचार इन अंज्क देल हर ऊंद गंळ्स उन हिंग्स, अदिक हर ऊंद आर्त इन गांड्ड ईरूल.
गांड्ड तान हिंग्स उन हक्‍क पुरा माळुल; अदिक हांग अच हिंग्स भी तान गांड्ड उन हक्‍क पुरा माळुल.
हिंग्स उक तान मय मा अधिकार हैलेच लेकीन आकिन गांड्ड उन अधिकार आद; हांग अच गांड्ड उक भी तान मय मा अधिकार हैलेच, लेकीन हिंग्स उन आद.
नीव आबुर दाबुरी ई अधिकार देल वंचित माळबाळी, लेकीन सिर्फ आपसी सहमती देल थ्वाळासा समय ताका अलग ईरी कि प्रार्थना अन्द साटी मवका सिक्‍कुल, अदिक बाक ऊंद सांगुळ आगेगी, ईदारा हिंग आगबाळुल कि नीम्द असंयम इन कारण भूत नीम्द परीक्षा ताकोमुल.
लेकीन ना इजाजत इन रूप दा ईद अनतीन, आदेश इन रूप दा ईला.
ना ईद चाहासतीन कि ह्यांग ना आईन, हांग अच सप्पा मंळसा ईरूल; लेकीन हर ऊंद मंळसा अक परमेश्वर उन दी टु विशेष विशेष वरदान सिक्याव; यारीकारा यातोदारा प्रकार इन, अदिक यारीकारा यातोदारा अलग प्रकार इन.
ईग ना कुवारा अदिक रांड्यागीतेर बारा दा अनतीन कि आंदुर साटी हिंग अच ईरोद वळ्लीद आद, ह्यांग ना आईन.
लेकीन अगर आंदुर संयम ईट सकालुर, रा मदा माळुल; यतिकी मन दा गलत बिचार माळदुर देल मदा माळोद भला आद.
यार्द मदा आगेग्याद, आंदरी ना ईला, बल्‍की प्रभु आग्या कोळतान कि हिंग्स तान गांड्डुन से अलग आगबाळुल.
अदिक अगर अलग भी आदार, रा दुसरा मदा माळबाळुल हांगा ईरूल; या तान गांड्ड उन से बाक मेल माळ कोमुल, अदिक ना गांड्ड तान हिंग्स उक बिळबाळुल.
दुसरा से प्रभु ईला लेकीन ना अच अनतीन, अगर यावारा वार्ट उन हिंग्स विश्वास ईला ईटतीदार अदिक आऊन सांगुळ ईत्‍तुर देल खुश ईतीदार, रा आव आक इक बिळबाळुल.
या आर्त इन गांड्ड अविश्वासी ईतीदान, अदिक आकिन सांगुळ ईत्‍तुर देल खुश ईरूल; रा आक तान गांड्ड उक बिळबाळुल.
यतिकी हिंग गांड्ड जो अविश्वासी ईतीदान, आव हिंग्स उन कारण पवित्र ठहरूस्तान; अदिक हिंग हिंग्स जो विश्वास ईला ईटतीदार, गांड्ड उन कारण पवित्र ठहरूस्तार; ईदारा नीमव चिकोर-चिंळ्गेर अशुध्द ईरायदुर, लेकीन ईग रा पवित्र आर.
लेकीन जो गंळ्स अविश्वास ईतीदान, अगर आव अलग आदान रा अलग आगगोळी, हिंग दशा दा याऊ वार्ट या आकतींग बंधन दा ईला. परमेश्वर नामी मेल मिलाप माळोर साटी कारस्यान.
यतिकी हे आर्त, नी येन जान्सत्या कि नी तान गांड्ड उन उद्धार माळसुस कोंड्या? अदिक हे गंळ्सा, नी येन जान्सत्या कि नी तान हिंग्स उन उद्धार माळसुस कोंड्या?
ह्यांग प्रभु हर ऊंद मंळसा अक जीवन कोट्टुन, अदिक ह्यांग परमेश्वर हर ऊंद मंळसा अक कारदुन, हांग अच आव नळुल. ना सप्पा मंडलीगोळ दा हिंग अच कल्सतीन.
येन यावारा खतना अन्द दशा दा कारूकु आग्यान, अदिक परमेश्वर ह्यांग यारी कारस्यान, आव खतनारहित बन्सबाळुल. जो खतनारहित दशा दा कारूकु आग्यान? आव खतना माळबाळुल?
ना खतना येनु आद अदिक ना खतनारहित, लेकीन परमेश्वर उन आग्यागोळ अनुसार नळोद सप्पा येनारा आद.
हर ऊंद मंळसा या दशा दा परमेश्वर कारदान, आव अदा दशा दा ईरूल.
अगर नी दास उन दशा दा कारूकु आगीद्या रा चिन्ता माळबाळ; लेकीन अगर नी आजाद आगोद चाहासत्या, रा हिंग अच क्याल्सा माळ.
यतिकी जो दास उन दशा दा प्रभु दा कारूकु आग्यान, आव प्रभु उन स्वतंत्र माळकु जन हुन. हांग अच जो स्वतंत्रता अन्द दशा दा कारूकु आग्यान, आव मसीह अन्द दास हुन.
नीमी परमेश्वर दाम कोटकु कोंडुन; मंळसागोळ्द दास बन्सबाळी.
हे वार्टुरा अदिक आकतींगेरा, जो यावारा या दशा दा कारूकु आग्यान, आव परमेश्वर उन मुंद ईरूल.
कुवारा पोरगोळ बारा दा प्रभु उन यातोदु आग्या नानी सिक्‍कीदील, लेकीन विश्वासयोग्य आगोर साटी ह्यांग दया प्रभु नान मा माळदुन, ना अदुर्दा अनुसार सम्मति कोळतीन.
नांद समझ दा ईद वळ्लीद आद कि ईंद नाळ क्लेश इन कारण, मंळसा ह्यांग आन हांग अच ईरूल.
अगर नीन हिंग्स आर, रा आकिन से अलग आगोद प्रयास माळबाळ; अदिक अगर नीन हिंग्स ईलच, रा हिंग्स उन खोज माळबाळ.
लेकीन अगर नी मदा भी माळ्या रा पाप माळाल. अदिक अगर कुवारा पोर मदा माळुल, रा आक पाप माळालुर. तरी भी मदा माळतार आंदरी ई जीवन दा शारीरिक दुख आदीत, अदिक ना नीमी ऊळसोद चाहासतीन.
हे वार्टुरा अदिक आकतींगेरा, ना ईद अनतीन कि समय कम माळकु आग्याद, इदुरसाटी ईग टु यार हिंग्स आर आंदुर हिंग ईरी मान्सी कि आंदुर्द हिंग्स ईलच;
अदिक वर्ला वाळेर हिंग ईरूल मान्सी वर्लालुर, अदिक खुशी माळावाळेर हिंग ईरूल मान्सी खुशी माळालुर. अदिक जो पैस्या कोटकु कोमावाळेर आर आंदुर हिंग ईरूल मान्सी आंदुर हात्‍ती येनु हईच ईलच.
अदिक ई दुनिया अन सांगुळ व्यवहार माळावाळेर हिंग ईरूल, मान्सी कि आंदुर आ व्यवहार होचकु हैलेच; यतिकी ई दुनिया अन रीति अदिक व्यवहार खतम आगेगताव.
लेकीन ना ईद चाहासतीन कि नीमी चिंता आगबाळुल. बिना मदावाळा गंळ्स प्रभु उन मातगोळ्द चिंता दा इरतान कि प्रभु उक ह्यांग खुश ईटुल.
लेकीन मदावाळा मंळसा दुनिया अन मातगोळ्द चिन्ता दा इरतान कि तान हिंग्स उक याता रीति देल खुश ईटुल.
मदावळ्त अदिक बिना मदावळ्त पोर दा भी भेद आद: बिना मदावळ्त पोर प्रभु उन चिन्ता दा ईरतार कि आक मय अदिक आत्मा येढ्ढु दा पवित्र ईरूल, लेकीन मदावळ्त दुनिया अन चिन्ता दा ईरतार कि तान गांड्ड उक खुश ईटुल.
ना ईद मात नीम्दा लाभ साटी अनतीन, ना कि नीम मा बंधन हच्चोर साटी, बल्‍की इदुरसाटी कि ह्यांग शोभा कोळतद हांग अच माळ पायजे, कि नीव ऊंद मगज आगकु प्रभु उन स्यावा दा हतकु ईरी.
या सगाई माळ्त ज्वाळा मदा ईला माळोद निर्णय ताकोंडाद, लेकीन अगर आ मंळसा अक हततद, कि आऊन व्यवहार आ कुवारा पोर इन प्रती वळ्लीद हैलेच, अदिक आऊन भावनागोळ हापाळ मजबूत आव अदिक आऊक हततद, कि आंदरी मदा माळकोम पायजे, रा आंदरी जरूर मदा माळ पायजे ह्यांग आव चाहासतान, ईदुर दा येनु पाप हैलेच.
लेकीन याव ईद मामला अक तान दिमाक दा तय माळदुन, जो यातोदारा भी मजबुरी अन हात्‍ती हैलेच, लेकीन तान इच्छा मा काबु ईटतान, अदिक याव कुवारा पोर इन से मदा ईला माळोद तान मन माळ कोंडान, आव मंळसा भी वळ्लीद माळतान.
जो मदा माळतान, आव वळ्लीद माळतान, अदिक जो मदा माळालुन, आव मात्‍त अदिक भी वळ्लीद माळतान.
यागासताका यातारा आर्त इन गांड्ड जित्‍ता इरतान, आगासताका आ आर्त आऊन बंधन दा ईरतार; लेकीन अगर आकिन गांड्ड सोतोदान रा यारी चाहस्यार आऊन से मदा माळ सकतार, लेकीन प्रभु दा विश्वासी ईर पायजे.
लेकीन अगर आक बिना मदा माळदुर देल ईरूल, रा नान विचार दा अदिक भी धन्य आर; अदिक ना सम्सतीन कि परमेश्वर उन आत्मा नान दा भी आद.
ईग मूर्तिगोळ्द मुंद बली माळ्द भोजन वस्तुगोळ्द बारा दा नाव जान्सतेव कि नाव सप्पा मुंदरी ग्यान आद. ग्यान घमण्ड पैदा माळतद, लेकीन प्यार देल उन्नती आगतद.
अगर यावारा समसुल कि ना येनारा जान्सतीन, रा ह्यांग जान्सोद पायजे हांगा ईग ताका जान्सालुन.
लेकीन अगर यावारा परमेश्वर से प्यार ईटतान, रा परमेश्वर आऊक अरूतान.
इदुरसाटी मूर्तीगोळ्द मुंद बली माळ्द वस्तुगोळ्द तिनोद बारा दा नाव जान्सतेव कि मूर्ति इन दुनिया दा येनु अस्तित्व ईलच, अदिक आऊक बिटकु याऊ परमेश्वर ईलच.
इदुरसाटी आकाश दा अदिक पृथ्वी मा हापाळ सा “द्याव” कहलुसतार. ह्यांग कि हापाळ सा द्याव अदिक हापाळ सा “प्रभु” आर.
तौभी नाम साटी रा ऊंद अच परमेश्वर आन: मतलब आप्प याऊन दी टु सप्पा वस्तुगोळ माळकु आग्याव, अदिक नाव आऊन साटी आयेव. अदिक आव ऊंद अच प्रभु आन, मतलब यीशु मसीह याऊन द्वारा सप्पा वस्तुगोळ माळकु आव, अदिक नाव भी आऊन द्वारा माळकु आगेव.
लेकीन सप्पा मंळसागोळी ईद ग्यान ईलच, लेकीन येनारा लॉकुर ईग ताका मूर्ति इन संपर्क दा ईत्‍तुर कारण ईग ताका बली कोळ्द वस्तु अक हिंग तिनतार मान्सी खराखुरा मूर्ति इन मुंद बली माळकु आग्याद, अदिक आऊन विवेक निर्बल आगोद कारण अशुध्द आगेगतान.
ऊमोद नामी परमेश्वर उन हात्‍ती पहुचुसाल्द. अगर नाव तिनतीदील रा नाम्द येनु हानि ईलच, अदिक अगर तिनदेव रा येनु लाभ ईलच.
लेकीन सावधान! हिंग आगबाळुल कि नीम्द ईद आजादी ईदारा निर्बलगोळ साटी ठोकर इन कारण आगेगुल.
अगर यावारा मंळसा नीन घाई ग्यानी इक मूर्ति इन मंदिर दा ऊमतेला नोळ्यान अदिक आव निर्बल जन आगुल रा येन इदुर देल आऊन विवेक इक मूर्ति इन मुंद बली माळ्द वस्तु तिनोद हिम्मत आगतीदील.
ई रीति देल अपमान ग्यान इन कारण आव निर्बल वार्ट यार्द साटी मसीह सोत्‍तुन, नाश आगेदान.
ई प्रकार वार्टगोळ विरूद्ध अपराध माळदुर देल अदिक आदुर्द निर्बल मन इक दुख पोहचुसदुर देल, नीव मसीह अन्द विरूद्ध अपराध माळतीर.
ई कारण अगर ऊमोद नान वार्ट उक ठोकर तिनसीत, रा ना यागलु यातारा रीति देल मॉदरा तिनतीदील, ना आगुल कि ना तान वार्ट उन साटी ठोकर इन कारण बनसाईन.
येन ना आजाद हैलेच? येन ना भी प्रेरित आल्लच? येन ना यीशु उक जो नामव प्रभु हुन, नोळीदील? येन नीव प्रभु दा नांद मेहनत इन प्रतिफल आल्लच.
अगर ना दुसरा अन्द साटी प्रेरित आल्लच, तरी भी नीम साटी रा हुईन; यतिकी ना परमेश्वर उन क्याल्सा माळदीन, नीम प्रभु दा एकता अच नान प्रेरित आगोद प्रमाण आद.
जो नानी जाँच तार, आंदुर साटी ईदा नांद उत्‍तर आद.
येन नामी कमाई माळकु तिनोद कुडोद अधिकार ईलच?
येन नामी ईद अधिकार ईलच, कि यातारा मसीह आकतींग इन सांगुळ मदा माळकु आक इक हुळकु टेटेव, ह्यांग दुसरा प्रेरित अदिक प्रभु उन वार्ट अदिक कैफा माळतार?
या सिर्फ नानी अदिक बरनबास उक अच कमाई माळकु तिनोद अधिकार ईलच.
हिंग याव आन जो तांद अच खर्च मा सेना दा स्यावा माळतान? याव आन जो अंगुर इन केई हचकु अदुर्द काय तिनालुन? हिंग याव आन जो म्यांडागोळ्द रखवाली माळकु अऊर्द हाल कुडालुन?
येन ना ईव मातगोळ मंळसागोळ्द अच रीति मा अनतीन? यतिकी व्यवस्था अन्द किताब दा ईदा मात लिख्सकु आद.
येन व्यवस्था ईद अनाल्द? यतिकी मूसा अन्द व्यवस्था दा लिख्सकु आद, “दावन दा नळुतेला वस्ता अन्द बाय कट बाळेतीर.” येन परमेश्वर वस्तागोळ्द अच चिन्ता माळतान?
या विशेष माळकु नाम साटी अनतान. हा नाम साटी अच लिख्सकु आग्याद, यतिकी उचित आद कि नांगर नळसावाळा आशा देल केई नळसुल, अदिक दावन कोळावाळा फसल सिक्‍कोद आशा देल दावनी माळुल.
याग नाव नीम्द साटी आत्मिक मातगोळ बोऊसदेव, अदिक अगर नाव आ शारीरिक वस्तुगोळ्द फसल कडुतेव, रा येन अद धोळ्द मात आद.
अगर नीम मा दुसरा लॉकुर अधिकार जतुसतार, रा येन नाम्द नीम मा यक्कुल अधिकार हैलेच? तरी भी नाव ई अधिकार इन इस्तेमाल माळीदिल, लेकीन नाव सब येनारा सहन माळतेव कि नाम्द द्वारा मसीह अन खुशखबरी दा अळचन बरबाळुल.
येन नीव जान्सालीर कि जो मंदिर दा स्यावा माळतार, आंदुर मंदिर दा टु तिनतार; अदिक जो वेदी इन स्यावा माळतार, आंदुर वेद इन भेंट इन सहभागी आगतार?
ईदा रीति देल प्रभु भी ठहरूसदुन कि जो लॉकुर खुशखबरी केळ्सतार, आंदुर जीविका खुशखबरी देल आगुल.
लेकीन ना इदुर दा टु यातोदारा भी मात इक क्याल्सा दा तंदिदील, अदिक ना ईव मातगोळ इदुरसाटी लिख्सीदिल कि नांद साटी हिंग माळुल, यतिकी इदुर देल रा नांद सायोद अच भला आद कि यावारा नांद घमण्ड इक बेकार ठहरूसुल.
अगर ना खुशखबरी केळसाईन, रा नांद साटी येनु घमण्ड इन मात आलच; यतिकी ईद रा नांद साटी जरूरी आद. अगर ना खुशखबरी ईला केळसाईन, रा नान मा हाय!
यतिकी अगर तान इच्छा देल ईद माळतीन रा मजदूरी नानी सिकतद, अदिक अगर तान इच्छा देल माळालीन तरी भी परमेश्वर नानी ईद सौप्सदुन अदिक ईदा नांद कर्तव्य हुन.
रा नांद मजदूरी येन हुन? ईद कि याग ना खुशखबरी प्रचार माळाईन रा अदरी फुकट दा माळाईन, अदिक खुशखबरी दा जो नान अधिकार आद अदरी पुरा रीति देल उपयोग दा ईला तराईन.
यतिकी ना मंळसागोळ से आजाद आईन तरी भी ना तान तान इक सप्पा मुंदुर्द दास माळ कोंडीन कि हापाळ लॉकुरी परमेश्वर उन राज्य दा तर सकुल.
ना यहूदीगोळ साटी यहूदी आदीन कि यहूदीगोळी परमेश्वर उन राज्य दा तर सकुल. जो लॉकुर मूसा अन्द व्यवस्था अन्द हात्‍ती आर आंदुर साटी ना व्यवस्था अन्द हात्‍ती ईला आगदुर मा भी व्यवस्था अन्द हात्‍ती आदीन कि आंदरी जो व्यवस्था अन्द हात्‍ती आर, आंदरी भी परमेश्वर उन राज्य दा तर सकुल.
जो व्यवस्थारहित आर आंदुर साटी ना यीशु मसीह जो परमेश्वर उन व्यवस्था देल रहित आईन, व्यवस्थारहित-सा आगेदीन कि जो व्यवस्थारहित आर आंदरी भी परमेश्वर उन राज्य दा तर सकुल.
ना निर्बलगोळ साटी निर्बल सा आगेदीन कि निर्बलगोळी जिक्सकु तराईन. ना सब मंळसागोळ साटी सब येनारा बन्सदीन कि यातोद ना यातोद रीति देल यावारा ऊंद मंळसा अन्द उद्धार माळसुसाईन.
ना ईद सब येनारा खुशखबरी इन साटी माळतीन कि दुसरा अन्द सांगुळ अदुर्द भागी आगेगाईन.
येन नीव जान्सालीर कि दवळ दा रा सप्पा अच वोळतार, लेकीन ईनाम ऊंदा मंळसा वोयतान? नीव भी ई प्रकार देल वोळी कि नीव जीत्स सकी.
आळोद प्रतियोगिता दा भाग ताकोमावाळा हर ऊंद खिलाळी सप्पा प्रकार इन संयम ईटतान. आव रा नाश आगोद हार इन प्राप्ती इन साटी ईद सप्पा येनारा माळतार, लेकीन नाव रा आ मुकुट साटी माळतेव जो मुरझुसाल.
इदुरसाटी ना रा ईदा रीति देल हरूतीन, लेकीन लक्ष्यहीन ईलच; ना भी ईदा रीति देल बुक्‍की देल आळतीन, लेकीन अदुर घाई ईला जो हवा पीट्सतेला आळतान.
लेकीन ना तान मय इक बडुतीन कुटतीन अदिक वश दा तरतीन, यागल्यारा हिंग ना आगबाळुल कि दुसरा अक प्रचार माळकु ना खुद अच यातोदारा रीति देल निकम्मा ठहरूसाईन.
हे वार्टुरा अदिक आकतींगेरा, ना चाहसालीन कि नीव ई मात देल अनजान ईरी कि नाम सप्पा आप्पुर मुतीगोळ बादल इन ल्यालमा ईरोर, अदिक सप्पा च्या सप्पा समुद्र अन्द न्याड्या टु आप्पाटी होटोदुर;
अदिक सप्पा मुंदुर बादल दा अदिक समुद्र दा, मूसा अन्द बपतिस्मा ताकोंडुर;
अदिक सप्पा मुंदुर ऊंद अच आत्मिक भोजन माळदुर;
अदिक सप्पा मुंदुर ऊंद अच आत्मिक नीर कुळदुर, यतिकी आंदुर आ आत्मिक चट्टान देल कुडोर जो आंदुर सांगुळ-सांगुळ नळोद, अदिक अद चट्टान मसीह ईरोन.
लेकीन परमेश्वर आंदुर दा टु हापाळ सा मंळसागोळ देल खुश आगीदील, इदुरसाटी आंदुर आळी दा सोतकु ढेर आगेदुर.
ई मातगोळ नाम साटी उदाहरण ठहरूसदव, कि ह्यांग आंदुर लालच माळदुर, हांग नाव बेकार वस्तुगोळ्द लालच माळतीदील;
अदिक मूर्ति इन पुजा माळावाळेर आगबाळी जसा कि आंदुर दा टु यास मुंदुर आगेगीदुर, ह्यांग शास्त्र दा लिख्सकु आद, “लॉकुर तिनली-कुडुली कुरतुर, अदिक बाद्दा आबुर दाबुर सांगुळ कुकर्म माळली कुरतुर.”
अदिक नाव व्यभिचार माळालेव, ह्यांग आंदुर दा टु यास मुंदुर माळदुर; अदिक ऊंद दिन दा तेवीस हजार मंळसागोळ सोतोदुर.
नामी प्रभु यीशु मसीह अक परीक्षा दा हाक्‍कोद हैलेच, ह्यांग आंदुर दा टु यास मुंदुर माळदुर, जसा कि आंदुर दा टु थ्वाळासा मुंदुर हिंग माळीदुर अदिक आंदुर हावगोळ द्वारा नाश माळकु आदुर.
अदिक नीव कुळकुळुस बाळेतीर, या रीति देल आंदुर दा टु यास कुळकुळुसदुर अदिक स्वर्गदूत उन द्वारा नाश माळकु आदुर.
लेकीन ई सप्पा मातगोळ, जो आंदुर मा घळुसदव, उदाहरण इन रीति मा ईरव; अदिक आंदुर नाम चेतावनी इन साटी जो दुनिया अन आखरी समय दा ईरतार लिख्सकु आगीदव.
इदुरसाटी जो सम्सतान, “ना स्थिर आईन,” आव सावधान ईरूल कि येल्यारा बिळबाळुल.
नीव यातोदारा हिंग परीक्षा दा बिळबाळी, जो मंळसागोळ्द सहन इन व्हार्या आद. परमेश्वर खरा आन अदिक आव नीमी सामर्थ्य देल व्हार्या परीक्षा दा बिळगोळालुन, बल्‍की परीक्षा अन्द सांगुळ ऊळसोद उपाय भी माळ्यान कि नीव अदरी सहन माळ सक्‍कीर.
ई कारण, हे प्रिय नान वार्टुरा अदिक आकतींगेरा, मूर्तिपूजा देल ऊळुकु ईरी.
ना नीमी बुद्धिमान जान्सकु नीम से अनतीन: जो ना अनतीन, अदरी नीव परखुसी.
जो प्याला प्रभु भोज दा उपयोग माळतार यदुर दा टु नाव कुडुतेव प्रभु उन धन्यवाद माळतेव; अद रोट्टी यदरी नाव मुरूतेव, येन अद मसीह अन्द मय इन सहभागी ईलच?
इदुरसाटी कि ऊंद अच रोट्टी आद रा नाव भी जो हापाळ आयेव, ऊंद शरीर आयेव: यतिकी नाव सब अदा ऊंद रोट्टी दा भागीदार आगतेव.
जो इस्त्राएली आर, आंदरी नोळी: येन बलिदान इन तिनावाळेर परमेश्वर उन वेदी इन सहभागी ईलच?
नांद अनोद मतलब येन आद? येन ईद कि मूर्तीगोळ्द मुंद बली येर्सद वस्तु येनारा दुसरा आद, या मूर्ति येनारा दुसरा आद?
ईला, पर ना ईद अनतीन कि प्रभु उक ईला जान्सावाळेर लॉकुर जो बलिदान माळतार; आंदुर परमेश्वर उन साटी ईला लेकीन दुष्टआत्मागोळ साटी बलिदान माळतार अदिक ना चाहसालीन कि नीव दुष्टआत्मागोळ्द सहभागी आगी.
नीव प्रभु उन प्याला अदिक दुष्टआत्मागोळ्द प्याला येढ्ढु दा टु कुडू सकालीर. नीव प्रभु उन मेज अदिक दुष्टआत्मागोळ्द मेज येढ्ढु मुंदुर सहभागी आग सकालीर.
येन नाव प्रभु उक सिट्ट तरसुसोद चाहसतेव? येन नाव आऊन से ताकतवर आयेव?
येनारा लॉकुर अनतार, सप्पा वस्तुगोळ्द उपयोग माळोद नान साटी उचित आद, लेकीन सप्पा फायदा अन्द ईलच: लेकीन दुसरा लॉकुर अनतार, “सप्पा वस्तुगोळ नांद साटी सही रा आव.” लेकीन सप्पा वस्तुगोळ देल उन्नती ईलच.
याऊ तान हित इन चिन्ता माळबाळुल लेकीन दुसरा अन्द हित इन चिन्ता माळुल.
जो मॉदरा कसाई सात्‍ता दा मारतान, अदरी तिनी, अदिक विवेक इन कारण येनु केळबाळी? कि नीम्द मन नीमी मन इन मन दा अच तिनबाळुल.
यतिकी पवित्रशास्त्र अनतद, पृथ्वी अदिक जो येनारा अदुर दा आद सप्पा प्रभु उन हुन.
अगर अविश्वासीगोळ दा टु यावारा नीमी बावस्या कोळुल, अदिक नीव होगोद चाहासीर, रा जो येनारा नीम्द मुंद ईटकु आगुल अदा तिनी; अदिक मन इन कारण येनु केळबाळी.
लेकीन अगर यावारा नीम से अनुल, “ईद रा मूर्ति इक बली माळ्द वस्तु हुन,” रा आवा हेळावाळा अन्द कारण अदिक मन इन कारण तिनबाळी.
नान मतलब नीन मन से हैलेच लेकीन आ दुसरा मंळसा अन्द मन देल आद. “भला नांद,” आजादी आ दुसरा अन्द मन देल येती परखुसकु आदीत.
अगर ना परमेश्वर उक धन्यवाद माळकु सहभागी आगतीन, रा यार मा ना धन्यवाद माळतीन आऊन कारण नान बदनामी येती आगतद?
इदुरसाटी नीव चाहे तिनी, चाहे कुडी, चाहे जो येनारा माळी, सप्पा येनारा परमेश्वर उन महिमा अन्द साटी माळी.
नीव ना यहूदीगोळ, ना गैरयहूदीगोळ, अदिक ना परमेश्वर उन मंडली अन्द साटी ठोकर इन कारण बन्सी.
ह्यांग ना भी सप्पा मातगोळ दा सप्पा मुंदुरी खुश ईटतीन, अदिक तान ईला लेकीन हापाळ मुंदुर्द फायदा ढुंढ्सतीन कि आंदरी उद्धार सिकुल.
ह्यांग ना मसीह अन्द अनुकरण माळतीन, हांग अच नीव भी नांद अनुकरण माळी.
हे वार्टुरा अदिक आकतींगेरा, ना नीम्द बळाई माळतीन कि सप्पा मातगोळ दा नीव नानी याद माळतीर; अदिक जो शिक्षागोळ इक ना नीमी सौप्सदीन, अदुर्द पालन माळतीर.
लेकीन ना चाहासतीन कि नीव ईद जान्स कोमी कि हर ऊंद गंळ्स उन ताल्ला मसीह हुन, अदिक आर्त इन ताल्ला गंळ्स हुन, अदिक मसीह अन्द ताल्ला परमेश्वर हुन.
जो गंळ्स ताल्ला होचकु प्रार्थना या परमेश्वर उन दी टु बातणी कोळतान, आव तान ताल्ला अन्द अपमान माळतान.
लेकीन जो आर्त ताल्ला तेरूकु प्रार्थना या परमेश्वर उन दी टु बातणी कोळतार, आक तान ताल्ला अन्द अपमान माळतार, यतिकी आक हिंग आर्त इन घाई आर आकिन ताल्ला मुंडन माळकु आग्याद.
अगर आर्त ओढ़नी देल शेरग्या हाकालुर रा चुट्टी भी कळ्द बुळुल; अगर आर्त इन साटी चुट्टी कळसुसोद या मुंडन माळसुसोद शरम इन मात आद, रा ओढ़नी देल शेरग्या हाकुल.
हा, गंळ्स उक तान ताल्ला होच्चोद बराबर ईलच, यतिकी आव परमेश्वर उन स्वरूप अदिक महिमा हुन; लेकीन आर्त रा गंळ्स उन महिमा हुळ.
यतिकी गंळ्स आर्तेर देल आगीदील, लेकीन आर्त गंळ्स देल आग्यार;
अदिक गंळ्स आर्त इन साटी माळकु आगीदील, लेकीन आर्त गंळ्स उन साटी माळकु आग्यार.
ई कारण अदिक स्वर्गदूतगोळ्द कारण आर्त इक जरूरी आद कि अधिकार इन चिन्ह सम्सकु तान ताल्ला मा ईटुल.
तरी भी, प्रभु दा एकता अन्द कारण, आर्त बिना गंळ्स उन अलग ईलच अदिक गंळ्स उन बिना आर्त अलग ईलच.
यतिकी ह्यांग आर्त गंळ्स देल आर, हांग अच गंळ्स आर्त इन द्वारा जनम ताकोमतान; लेकीन सप्पा वस्तुगोळ परमेश्वर उन द्वारा बंदाद.
नीव खुद अच बिचार माळी, येन आर्त इक बिना शेरग्या देल परमेश्वर से प्रार्थना माळोद शोभा कोळतद?
येन स्वाभाविक रीति देल भी नीव जान्सालीर कि अगर गंळ्स ऊद्द चुट्टी ईटुल, रा आऊन साटी अपमान आद.
लेकीन अगर आर्त ऊद्द चुट्टी ईरूल रा आक इक शोभा कोळतद यतिकी चुट्टी आक इक शेरग्या हाक्‍कोर साटी कोटकु आग्याव.
लेकीन अगर यावारा झगळा माळोद चाहस्यान, रा ईद जान्स कोमुल कि ना नाम्द अदिक ना परमेश्वर उन मंडलीगोळ्द हिंग रीति आद.
याग नीव परमेश्वर उन आराधना माळोर साटी जमा आगतीर. रा ईद आग्या कोळतेला ना नीम्द ईज्जत माळालीन, इदुरसाटी कि नीम जमा आगदुर देल भलाई आगाल्द, लेकीन नुसक्यान आगतद.
यतिकी पयला रा ना ईद केळतीन, कि याग नीव मंडली दा जमा आगतीर रा नीम दा फूट बिळतद, अदिक ना ईदुर मा थ्वाळा-थ्वाळा विश्वास भी माळतीन.
यतिकी गुटबन्दी भी नीम दा जरूरी ईतीदाद, इदुरसाटी कि जो लॉकुर नीम दा सही आर आंदुर प्रगट आगेगुल.
इदुरसाटी नीव जो ऊंद जागा दा जमा आगतीर रा ईदुर मतलब प्रभु-भोज तिनोर साटी आल्लच,
यतिकी तिनोद समय ऊंद मंळसा दुसरा मंळसा से पयला तान भोज तिन कोमतान, ई प्रकार यावारा रा हस्तकु ईरतान अदिक यावारा मस्त आगेगतान.
येन तिनोद-कुडोद साटी नीम्द मान्ना हैलेच? या परमेश्वर उन मंडली अक तुच्छ जान्सतीर, अदिक यार्द हात्‍ती हैलेच आंदरी शर्मिंदा माळतीर? ना नीम से येन अनाईन? येन ई मात दा नीम्द प्रशंसा माळाईन? ईला, ना प्रशंसा माळालीन.
यतिकी ईद शिक्षा नानी जो प्रभु दी टु सिक्त, अदिक ना नीम दी भी पहुचुस बुटीन कि प्रभु यीशु या ईळ्लक आव हुळसुस्कु आगीदुन, रोट्टी ताकोंडुन,
अदिक परमेश्वर उन धन्यवाद माळकु अदरी मुरदुन अदिक अंदुन, “ईद नान शरीर हुन, जो नीम साटी कोटकु आग्याद: नांद याद साटी ईदा माळतेला ईरी.”
ईदा रीति देल आव कटोरा भी हुळदुन अदिक अंदुन, “ईद कटोरा नांद खुन दा व्हाशोद वादा हुन: जब यागल्यारा कुडी, रा नांद याद साटी ईदा माळतेला ईरी.”
यतिकी जब यागलु नीव ईद रोट्टी तीनतीर अदिक ई कटोरा दा टु कुडुतीर, रा प्रभु उन मृत्यु इक यागासताका आव बरालुन, प्रचार माळतेला ईरी.
इदुरसाटी जो यावारा अनुचित रीति देल प्रभु उन रोट्टी तिनुल या आऊन कटोरा दा टु कुडुल, आव प्रभु उन मय अदिक खुन उन पापी ठहरूस्यान.
इदुरसाटी मंळसा तान तान इक जाँच कोमुल अदिक ईदा रीति देल ई रोट्टी दा टु तिनुल, अदिक ई कटोरा दा टु कुडुल.
यतिकी जो तिनोद-कुडोद समय प्रभु उन मय इक अरालुन, आव ई तिनोद अदिक कुडोर देल तान म्याकुच दण्ड तरतान.
ईदा कारण नीम दा हापाळ सा निर्बल अदिक रोगी आर, अदिक हापाळ सा सोतोग्यार.
अगर नाव तान तान इक जाँचायदेव रा दण्ड ईला सिकाईत.
लेकीन प्रभु नामी दण्ड कोटकु नाम्द न्याय माळतान, इदुरसाटी कि नाव दुनिया अन सांगुळ दोषी ईला ठहरूसुल.
इदुरसाटी, हे नांद वार्टुरा अदिक आकतींगेरा, याग नीव प्रभु भोज तिनोर साटी जमा आगतीर रा आबुर दाबुर साटी थाम्सी.
अगर यावारा हस्तकु ईरूल रा तान मान्या तिनुल, यदुर देल नीम्द जमा आगोद दण्ड इन कारण आगबाळुल. मिकदव मातगोळी ना बंदकु वळ्लीद माळाईन.
हे वार्टुरा अदिक आकतींगेरा, ना चाहसालीन कि नीव पवित्र आत्मा अन्द वरदानगोळ बारा दा अनजान ईरी.
नीव जान्सतीर कि याग नीव खरा परमेश्वर उक अरालीर, हापाळ मुक्‍का मूर्तीगोळ्द पुजा माळकु अदिक अवरी मान्सोर अदिक अऊर हिंद नळोर.
इदुरसाटी ना नीमी चेतावनी कोळतीन कि जो यावारा परमेश्वर उन आत्मा अन्द अगुवाई देल माताळतान, आव अनालुन कि यीशु स्रापित आन; अदिक ना यावारा पवित्र आत्मा अन बिना अन सकतान कि यीशु प्रभु आन.
वरदान रा हापाळ प्रकार इन आव, लेकीन पवित्र आत्मा ऊंद अच आद;
अदिक स्यावा भी हापाळ प्रकार इन आव, लेकीन प्रभु ऊंद अच आन;
अदिक प्रभावशाली क्याल्सा हापाळ प्रकार ईनव आव, लेकीन परमेश्वर ऊंद अच आन, जो सब दा हर प्रकार इन प्रभाव पैदा माळतान.
लेकीन सप्पा मुंदरी लाभ पहुचुसोर साटी हर ऊंद इक परमेश्वर उन पवित्र आत्मा अन प्रगट आगोद.
यतिकी ऊंद अक आत्मा अन्द द्वारा बुद्धी इन मातगोळ कोटकु आगतव, अदिक दुसरा अक अदा आत्मा अन्द अनुसार ग्यान इन मातगोळ.
यावारा अक अदा आत्मा देल विश्वास, अदिक यावारा अक अदा ऊंद आत्मा देल चंगा माळोद वरदान कोटकु आगतद.
बाक यावारा अक सामर्थ्य अन्द क्याल्सा माळोद शक्ति, अदिक यावारा अक परमेश्वर उन वचन कोळोद दान कोट्टुन, अदिक यावारा अक परमेश्वर उन आत्मा अन्द दान इक परखुशोर साटी, अदिक यावारा अक अनेक प्रकार इन भाषा माताळोर साटी, अदिक यारीकारा अग्यात भाषागोळ्द अर्थ हेळोर साटी.
लेकीन ईव सप्पा प्रभावशाली क्याल्सा अदा ऊंद अच परमेश्वर उन पवित्र आत्मा माळसुसतद, अदिक यारी जो चाहासतान अद वाट्स कोमतान.
यतिकी या प्रकार शरीर रा ऊंद आद अदिक अदुरव अंग हापाळ सा आव, अदिक आ ऊंद शरीर इन सप्पा अंग हापाळ आगदुर मा भी सप्पा मिलुसकु ऊंद अच शरीर आद, अदा प्रकार मसीह अन्द मय भी आद.
यतिकी नाव सप्पा मुंदुर येन यहूदी आगुल येन गैरयहूदी, येन दास आगुल येन स्वतंत्र, ऊंद अच आत्मा अन्द द्वारा ऊंद शरीर आगोर साटी बपतिस्मा ताकोंडेव, अदिक नाव सप्पा मुंदरी ऊंद अच परमेश्वर उन आत्मा कोटकु आग्याद.
इदुरसाटी कि शरीर दा ऊंद अच अंग ईला लेकीन हापाळ सा आव.
अगर काल अनुल, “ना कय आलच, इदुरसाटी शरीर इन आलच,” रा येन अद ई कारण शरीर इन आलच?
अदिक अगर किव अनुल, “ना कण्ण आलच, इदुरसाटी शरीर इन आलच,” रा येन अद ई कारण शरीर इन आलच?
अगर पुरा शरीर कण्ण अच आगाईत रा केळोद यल टु आगाईत? अगर पुरा शरीर किव अच आगाईत, रा सूँघसोद यल टु आगाईत?
लेकीन परमेश्वर अंगगोळी तान इच्छा अन्द अनुसार ऊंद ऊंद माळकु मय दा ईट्यान.
अगर आंदुर सप्पा ऊंद अच अंग ईरायदुर, रा मय यल ईराईत?
लेकीन ईग अंग रा हापाळ सा आव, लेकीन मय ऊंद अच आद.
कण्ण कय देल अन सकाल्द, “नानी नींद जरवत हैलेच,” अदिक ना ताल्ला कालगोळ देल अन सकतद, “नानी नीम्द जरवत हैलेच.”
लेकीन मय इन आ अंग जो दुसरागोळ देल निर्बल हतताव, हापाळ अच जरवत आद;
अदिक मय इन या अंगगोळी इक यदरी तोर्सोर देल नामी शरम बरतद हिंग अंगगोळी नाव वळ्लीद तरीका देल मुचतेव. अदरी नाव आदर इन योग्य समसालेव आंदरी अक अच नाव यक्कुल आदर कोळतेव; अदिक नामव जंग अंग अदिक भी हापाळ सुंदर आगेगताव.
तरी भी नाम्द सुंदर अंगगोळी इक इदुर जरवत हैलेच. लेकीन परमेश्वर मय इक हिंग माळ कोंडुन कि या अंग इक आदर इन कमी ईरोद अदरी का अदिक भी हापाळ आदर सिकतद.
ताकी मय दा फूट बिळ बाळुल, लेकीन अंग इन अवयव आबुर दाबुर बराबर चिन्ता माळुल.
इदुरसाटी अगर ऊंद अंग इन हिस्सा अक दुख सिकतद, रा सब अंगगोळ हिस्सा अक अदुर सांगुळ दुख सिकताव; अदिक अगर ऊंद अंग इनव हिस्सा अन बळाई आगतद, रा अदुर सांगुळ सब अंग आनन्द माळताव.
ई प्रकार नीव सब मिलुसकु मसीह इन मय हुईर, अदिक अलग अलग आऊनव अंग हुईर;
अदिक परमेश्वर मंडली दा अलग अलग मंळसागोळ्द निवळ माळदुन: पयला प्रेरित, दुसरा भविष्यवक्ता, तिसरा गुरु, बाक सामर्थ्य इन क्याल्सा माळावाळेर, बाक चंगा माळावाळेर, अदिक उपकार माळावाळेर, अदिक व्यवस्था अन वरदान माळावाळेर, अदिक अग्यात प्रकार इन भाषा माताळावाळेर.
येन सब प्रेरित आर? येन सब भविष्यवक्ता आर? येन सब शिक्षा कोळावाळा गुरु हुन? येन सब सामर्थ्य अन्द क्याल्सा माळावाळेर आर?
येन सप्पा मुंदरी चंगा माळोद वरदान सिक्याद? येन सप्पा मुंदुर अग्यात प्रकार इन भाषा माताळतार? येन सप्पा मुंदुर अग्यात भाषा अन्द अनुवाद माळ सकतार?
नीव धोळ से धोळ वरदानगोळ्द लालसा ईटतीर. लेकीन ना नीमी अदिक भी सब से वळ्लीद हादी हेळतीन.
अगर ना मंळसागोळ अदिक स्वर्गदूतगोळ्द भाषागोळ माताळाईन अदिक प्यार ईटालीन, रा ना ठनठनासकु पीतल इन धोळ घंटी अदिक झनझनासकु झाँझ हुईन.
अदिक अगर ना परमेश्वर उन दी टु बरावाळा बातणी इन प्रचार माळ सकाईन, अदिक सब भेदगोळ अदिक सब प्रकार इन ग्यान इक समसाईन, अदिक नानी ईल ताका पुरा विश्वास आगेदीत कि ना पहाळगोळी सरकुस बुळाईन, लेकीन प्यार ईटालीन, रा ना येनु अच हैलेच.
अगर ना तान पुरा धन संपत्‍ती कंगालगोळी तिन्स बुळाईन, या तान मय होताकोर साटी कोट बुळाईन, अदिक प्यार ईटालीन, रा नानी येनु अच लाभ हैलेच.
प्यार धीरजवन्त आद, अदिक कृपालु आद; प्यार जलन माळाल्द; प्यार तान बळाई माळाल्द, अदिक बायाल्द,
अद अनरीति नळाल्द, अद तान भलाई चाहसाल्द, चिळुसाल्द, प्यार दुसरा अन्द बुरा मातगोळ लेखा ईटाल्द.
अन्याय देल खुश आगाल्द, लेकीन सच्चाई देल खुश आगतद.
आव सप्पा मातगोळ सहन माळतान, सप्पा मातगोळ मा विश्वास माळतान, सप्पा मातगोळ्द आशा ईटतान, सप्पा मातगोळ दा धीरज ईटतान.
प्यार यागलु खतम आगाल्द; परमेश्वर उन दी टु बरावाळा बातणी खतम आगेदव; अग्यात भाषागोळ दा सिक्‍कावाळा दान आगुल रा होगतेला ईत्‍तव; ग्यान आगुल, रा मिटसेदाव.
यतिकी नाम्द ग्यान अधूरा आद, अदिक परमेश्वर उन दी टु बरावाळा बातणी अधूरा आद;
लेकीन याग परमेश्वर सप्पा पुरा माळ्यान, रा अधूरा पन मिटसेदित.
याग ना चिग्द ईरीन, रा ना चिगदुरगोळ घाई माताळीन, चिगदुरगोळ घाई मन ईरोद, चिगदुर घाई समझ ईरोद; लेकीन याग समझदार आगेदीन रा स्यानपनी नव मातगोळ बिट बुटीन.
ईग नामी आरसा दा धुँधला सा कांळ्सतद, लेकीन आ समय आमने सामने नोळेव; ई समय नांद ग्यान अधूरा आद, लेकीन आ समय हिंग पुरा रीति देल अराईन, ह्यांग नानी परमेश्वर अरतुन.
पर ईग विश्वास, आशा, प्यार ईव मुरू नाम सांगुळ आव, पर इऊर दा सब से धोळ्द प्यार आद.
प्यार इन अनुकरण माळोर साटी कोशिश माळी, अदिक आत्मिक वरदानगोळ्द भी धुन दा ईरी, खास माळकु परमेश्वर उन दी टु बरावाळा बातणी इन दान माळी.
यतिकी जो अग्यात भाषा दा मातगोळ माळतान आव मंळसागोळ से ईला लेकीन परमेश्वर से मातगोळ माळतान; इदुरसाटी कि आऊन मातगोळी याऊ समसालुन, यतिकी आव भेद इन मातगोळ पवित्र आत्मा अन्द सामर्थ्य दा आगकु माताळतान.
लेकीन जो परमेश्वर उन बातणी वाळस्तान, आव मंळसागोळ से उन्नती अदिक उपदेश अदिक दिलासा अन्द मातगोळ माताळतान.
जो अग्यात भाषा दा मातगोळ माळतान, आव तांद अच उन्नती माळतान; लेकीन जो भविष्यवाणी माळतान, आव मंडली अन्द उन्नती माळतान.
ना चाहासतीन कि नीव सप्पा मुंदुर अग्यात भाषागोळ दा मातगोळ माळी लेकीन इदुर से यक्कुल ईद चाहासतीन कि परमेश्वर उन दी टु बरावाळा बातणी इन मातगोळ माळी: यतिकी अगर अग्यात भाषा माताळावाळा मंडली अन्द उन्नती इन साटी अनुवाद माळबाळुल रा परमेश्वर उन दी टु बरावाळा बातणी अग्यात भाषा टु वाळुसकु आद.
इदुरसाटी हे वार्टुरा अदिक आकतींगेरा, अगर ना नीम हात्‍ती बंदकु अग्यात भाषागोळ दा मातगोळ माळाईन, रा नान से नीनी येन लाभ आदीत. अदिक ऊजुळ या ग्यान या परमेश्वर उन दी टु बरावाळा बातणी या उपदेश इन मातगोळ माळाईन, रा नीमी यक्कुल फायदा आदीत,
ईदा प्रकार अगर निर्जीव वस्तुगोळ भी यदुर देल आवाज होळतद, जसा कोळ्ल या बीन, अगर अऊर्द स्वरगोळ दा भेद ईरतीदील रा जो कोळ्ल ऊयकु या बिन मुर्सकु आगतद, आ हाळ इक ह्यांग अरूकु आदीत?
अदिक अगर तुरही इन आवाज साफ ईरतीदील, रा याव लळाई इन साटी तयारी माळ्यान?
हिंग अच नीव भी अगर ल्यालग्या देल साफ मातगोळ अनतीदिल, रा जो येनारा अंदकु आगतद अद ह्यांग सम्सकु आदीत? नीव रा हवा देल मातगोळ हेळावाळेर ठहरूसीर.
दुनिया दा यासारा अच प्रकार इन भाषागोळ येती ईला इतिदाव, लेकीन अऊर दा टु यातोदारा भी बिना मतलब इन ईला ईतीदाद.
इदुरसाटी अगर ना यातोदारा भाषा अन्द मतलब समसालीन, रा माताळावाळा अन्द नजर दा ना परदेशी ठहरूसाईन अदिक माताळावाळा नान नजर दा परदेशी ठहरूस्यान.
इदुरसाटी नीव भी याग आत्मिक वरदानगोळ्द धुन दा आईर, रा हिंग कोशिश माळी कि या वरदानगोळ देल मंडली अन्द उन्नती आगतद. आ वरदानगोळ्द कोशिश माळी.
ई कारण जो अग्यात भाषा माताळुल, आव दान सिक्‍कोद साटी प्रार्थना माळुल कि अदुर्द अनुवाद भी माळ सकुल.
इदुरसाटी अगर ना अग्यात भाषा दा प्रार्थना माळाईन, रा नान आत्मा प्रार्थना माळतद लेकीन नान दिमाक क्याल्सा कोळाल.
इदुरसाटी येन माळ पायजे? ना आत्मा देल भी प्रार्थना माळाईन, अदिक दिमाक देल भी प्रार्थना माळाईन; ना आत्मा देल भी हाळाईन, अदिक दिमाक देल भी हाळाईन.
ईलारा अगर नी आत्मा देल अच धन्यवाद माळ्या, रा बाक लॉकुर नीन धन्यवाद मा आमीन अनकु सहमत ह्यांग आदार? यतिकी आव रा अरालुन कि नी येन अनत्या?
नी रा सही देल धन्यवाद माळत्या, लेकीन दुसरा अन्द उन्नती आगाल.
ना तान परमेश्वर उन धन्यवाद माळतीन, कि ना नीम सप्पा मुंदुर से यक्कुल अग्यात भाषागोळ दा माताळतीन.
लेकीन मंडली दा अग्यात भाषा दा हत्‍त हजार मातगोळ माताळदुर देल नानी ईद वळ्लीद सम्सतद, कि दुसरा मंळसागोळी कलसोर साटी दिमाक देल अईद अच मातगोळ अनाईन.
हे वार्टुरा अदिक आकतींगेरा, नीव समझदारी दा चिकोर घाई आगबाळी: बुराई दा रा चिकोर घाई अनजान ईरी, लेकीन समझदारी दा स्याणा मंळसा घाई आगी.
व्यवस्था दा लिख्सकु आद कि प्रभु अनतान, “ना अपरिचित भाषा माताळावाळेर्द द्वारा, अदिक पराया बाय देल माताळावाळेर लॉकुर द्वारा ई लॉकुर से मातगोळ माळाईन तरी भी आंदुर नांद केळतीदिल.”
इदुरसाटी अग्यात भाषागोळ माताळोद वरदान विश्वासीगोळ साटी ईला, लेकीन अविश्वासीगोळ साटी चमत्कार इन चमत्कार हुन; लेकीन परमेश्वर उन दी टु बरावाळा बातणी अविश्वासीगोळ साटी ईला, लेकीन विश्वासीगोळ साटी चमत्कार इन चमत्कार हुन.
इदुरसाटी अगर मंडली ऊंद जागा दा जमा आगुल, अदिक सप्पा च्या सप्पा मुंदुर अग्यात भाषागोळ माताळुल, अदिक व्हार्यावाळेर या अविश्वासी लॉकुर बुळ्क होट बरूल रा येन आंदुर नीमी पागल अनतीदिल?
लेकीन अगर सप्पा मुंदुर परमेश्वर उन दी टु सिकावाळा बातणी कोळली हत्यार, अदिक यावारा अविश्वासी या व्हार्यावाळा मंळसा बुळ्क होट बरूल, रा सप्पा मुंदुर आऊक दोषी ठहरूस बुट्टार अदिक जाँच कोंडार कि आव पापी आन; अदिक आव जान्स कोंडान कि आऊक पश्चाताप इन जरवत आद.
अदिक आऊन मन इन भेद प्रगट आगेदव, अदिक आग आव बाय इन भार देल बिदकु परमेश्वर उक दण्डवत माळ्यान, अदिक कबुल माळ कोंडान कि खराखुरा परमेश्वर नाम न्याड्या आन.
इदुरसाटी हे वार्टुरा अदिक आकतींगेरा, येन माळ पायजे? याग नीव जमा आगतीर, रा हर ऊंद मंळसा अन्द मन दा हाळ या उपदेश या अग्यात भाषा या प्रकाशक या अग्यात भाषा अन्द अर्थ हेळोद ईरतद. सप्पा येनारा मंडली अन्द उन्नती इन साटी आग पायजे.
अगर अग्यात भाषा दा मातगोळ माळोद आद रा येढ्ढ या हापाळ मुंदुर ईरूल रा मुर मुंदुर पारी-पारी देल माताळुल, अदिक ऊंद मंळसा अनुवाद माळुल.
लेकीन अगर अनुवाद माळावाळा हैलेच, रा अग्यात भाषा माताळावाळा मंडली दा सुंगा ईरूल, अदिक तान मन देल परमेश्वर से मातगोळ माळुल.
परमेश्वर उन दी टु बरावाळा बातणी इक माताळावाळेर दा टु येढ्ढ या मुर मुंदुर माताळुल, अदिक बाकी लॉकुर आंदुर वचन इक परखुसुल.
लेकीन जो कुर्तकु आन अगर आऊन मा, येनारा मय उन दी टु बातणी प्रगट आत. रा आव पयला मंळसा सुंगा आगेगुल.
यतिकी नीव सप्पा मुंदुर ऊंद ऊंद माळकु परमेश्वर उन दी टु सिक्‍कावाळा बातणी इक कल्स सकतार, ताकी सप्पा मुंदुर कलुल अदिक सप्पा मुंदुरी शांती सिकुल.
यतिकी परमेश्वर उन दी टु बातणी कोळावाळा अन्द आत्मा बातणी कोळावाळा अन्द वश दा आद.
यतिकी परमेश्वर अव्यवस्था अन्द ईला, लेकीन शांती इन परमेश्वर हुन. ह्यांग पवित्र लॉकुर्द सप्पा मंडलीगोळ दा हिंग अच आगतद.
आर्तेर मंडली अन्द सभा दा सुंगा ईरूल, यतिकी आंदरी मातगोळ माळोद आग्या हैलेच, लेकीन आंदुर हात्‍ती ईरोद आग्या आद, ह्यांग व्यवस्था दा लिख्सकु आद.
अगर आंदुर येनारा कलोद चाहसतार, रा मान्या तान तान मान्नावाळा से केळुल, यतिकी आर्त इन मंडली अन्द सभा दा मातगोळ माळोद नाच्क इन मात आद.
येन परमेश्वर उन वचन नीम दा टु होटाद? या सिर्फ नीम ताका अच पोहचुस्याद?
अगर यावारा मंळसा तान तान इक परमेश्वर उन दी टु बरावाळा बातणी कोळावाळा सम्सुल या आऊन हात्‍ती पवित्र आत्मा अन्द वरदान आद, रा ईद अर्त कोमुल कि जो मातगोळ ना नीमी लिख्सतीन, अव प्रभु उन आग्यागोळ हु.
लेकीन अगर यावारा ईद स्वीकार माळालुर, रा आंदरी भी स्वीकार माळकु आगतीदील.
इदुरसाटी हे वार्टुरा अदिक आकतींगेरा, परमेश्वर उन दी टु बरावाळा बातणी इन धुन दा ईरी अदिक अग्यात भाषा माताळदुर देल मना माळबाळी;
पर सप्पा मातगोळ क्रम देल अदिक व्यवस्थित रूप देल माळकु आगुल.
हे वार्टुरा अदिक आकतींगेरा, ईग ना नीमी याद दिलुसोद चाहसतीन अदा खुशखबरी केळ्सतीन जो पयला केळ्स बुटीन, यारी नीव अंगीकार भी माळदीर अदिक यदुर दा नीव स्थिर भी आईर.
अदुर्दा द्वारा नीम्द उद्धार भी आगतद, अगर आ खुशखबरी इक जो ना नीमी केळ्सीदिन ध्यान दा ईटतीर; ईदारा नीम विश्वास माळोद बेकार आत.
ईदा कारण ना सब से पयले नीमी अदा मात पहुचुसदीन, जो नान हात्‍ती पहुचुसीत ईद पयला महत्वपुर्ण हुन कि पवित्रशास्त्र अन वचन इन अनुसार यीशु मसीह नाम पापगोळ साटी सोतोदुन,
अदिक नळ्सकु आदुन, अदिक पवित्रशास्त्र अन अनुसार तिसरा दिशी जित्‍ता भी आदुन,
आव कैफा अक अदिक हन्नेळ प्रेरितगोळी कांळ्सदुन.
बाक आव अईद सौ से यक्कुल विश्वासी वार्टुरी सांगुळल्या कांळ्सदुन, यारदा टु हापाळ सा ईगासताका जित्‍ता आर पर येनारा मंळसा सोतोग्यार.
बाक आव याकूब उक कांळ्सदुन आग सप्पा प्रेरितगोळी कांळ्सदुन.
सप्पा मुंदुर बाद्दा नानी भी कांळ्सदुन, जो मान्सी समय इन पयला पैदा आगीदान.
यतिकी ना प्रेरितगोळ दा सब से स्याणेव आईन, बल्‍की प्रेरित अनोद योग्य भी हैलेच, यतिकी ना परमेश्वर उन मंडली इक सतुसीदीन.
लेकीन ना जो येनारा भी आईन, परमेश्वर उन अनुग्रह देल आईन. आऊन अनुग्रह जो नान मा आत, अद बेकार आगीदील; लेकीन ना आ सप्पा मुंदुर से वाळुसकु मेहनत भी माळदीन: तरी भी ईद नान दी टु आगीदील लेकीन परमेश्वर उन अनुग्रह देल जो नान मा ईरोद.
इदुरसाटी चाहे बाक ना आगुल, चाहे बाक आंदुर आगुल, नाव सब ईदा प्रचार माळतेव, अदिक इदुर मा नीव भी विश्वास माळदीर.
इदुरसाटी याग भी यीशु मसीह अन्द ईद प्रचार माळकु आगतद कि आव सोत्‍तुर दा टु जित्‍ता आग्यान, रा नीम दा टु यास मुंदुर ह्यांग अनतार कि सोत्‍तकु मंळसा जित्‍ता आग अच सकालुन?
अगर सोत्‍तुर मंळसा अन्द जित्‍ता आगोद अच ईलच, रा मसीह भी जित्‍ता आगीदील;
अदिक अगर मसीह जित्‍ता आगीदील, रा नाम्द प्रचार माळोद भी बेकार आद, अदिक नीम्द विश्वास भी बेकार आद.
इदुर से भी वाळुसकु नाव परमेश्वर उन ख्वाटा गवाह ठहरूसेव; यतिकी नाव परमेश्वर उन बारा दा ईद गवाही कोट्टेव कि आव मसीह इक जित्‍ता माळदुन, लेकीन सोतकु मंळसा सही दा जित्‍ता माळ सकालुर रा आव मसीह अक भी जित्‍ता माळीदील.
अदिक अगर मुर्दा जित्‍ता आगालव, रा मसीह भी जित्‍ता आगीदील;
अदिक अगर मसीह जित्‍ता आगीदील, रा नीम्द विश्वास बेकार आद, अदिक नीव ईग ताका तान पापगोळ्द भागीदार आईर.
बल्‍की जो मसीह मा विश्वास माळतार आंदुर भी सोतोग्यार.
अगर नाव सिर्फ ईदा जीवन दा मसीह देल आशा ईटतेव रा नाव सब मंळसागोळ देल यक्कुल अभागा आयेव.
लेकीन सही दा मसीह सोत्‍तुर दा टु जित्‍ता आग्यान, अदिक जो सोतोग्यार आंदुर भी जित्‍ता आदार ईद पयला प्रमाण हुन.
यतिकी याग ऊंद मंळसा अन्द द्वारा मृत्यु बत्‍त, रा ऊंद मंळसा अन्द अच द्वारा सोत्‍तुर मंळसा अन्द पुनरूत्थान भी बत्‍त.
अदिक ह्यांग आदम सब मा मृत्यु तंदुन, हांग अच मसीह भी विश्वास ईटावाळेर इक जित्‍ता माळ्यान,
लेकीन हर ऊंद तान तान पारी देल: पयला मसीह जित्‍ता आदुन, बाक मसीह अन्द वापस बंदुर देल आऊन मा विश्वास माळावाळेर लॉकुर जित्‍ता आदार.
इदुर बाद्दा अन्त आदीत. आ समय सब प्रधान माळावाळा दुष्टआत्मा अदिक पुरा अधिकार. अदिक सामर्थ्य अन्द मसीह अन द्वारा अन्त माळकु आदीत अदिक राज्य अक परमेश्वर आप्प उन कय दा सौप्स कोंडान.
यतिकी यागासताका आव तान दुश्मनी ईटावाळेरी तान काल इन ल्यालमा तरतीदील, आगासताका मसीह अन्द राज्य माळोद जरूरी आद.
सब से आखरी दुश्मनी माळावाळा जो नाश माळकु आदान, अद मृत्यु हुन.
यतिकी पवित्र शास्त्र अनतद, “परमेश्वर सप्पा येनारा आऊन काल इन ल्यालमा माळ कोंडुन,” लेकीन याग आव अनतान कि सप्पा येनारा मसीह अन्द हात्‍ती माळकु आग्याद रा प्रत्यक्ष आद कि यार आऊन हात्‍ती माळ कोंडुन, परमेश्वर खुद अलग ईत्‍तुन.
अदिक याग सप्पा हात्‍ती आगेदार, रा पारा खुद अच परमेश्वर उन हात्‍ती आगेदान, याव सप्पा येनारा आऊन हात्‍ती माळ कोंडुन, यदुर देल कि परमेश्वर सब वस्तुगोळ मा पुरा तरीका देल राज्य माळ्यान.
ईदारा जो लॉकुर सोतकु मंळसा अन्द साटी बपतिस्मा ताकोमतार आंदुर येन माळ्यार? अगर सोतकु मंळसा जित्‍ता आगालुर रा बाक येती आंदुर साटी बपतिस्मा ताकोमतार?
अदिक नाव भी येती हर घळी जोखिम दा बिदकु ईरतार?
हे वार्टुरा अदिक आकतींगेरा, नानी आ घमण्ड इन किर्‍या जो नाम्द मसीह यीशु दा ना नीम्द बारा दा माळतीन कि ना हर दिन सायतीन.
अगर ना मंळसा अन्द रीति मा इफिसुस दा आळी अन पशुगोळ घाई लळाई आळदीन रा नानी येन लाभ आत? अगर मुर्दा जित्‍ता माळकु आगालव, “रा बरी, तिनी-कुडी, यतिकी नाळ रा सायोद अच आद.”
ध्वाका तिनबाळी, “बुरा संगत वळ्लीद चरित्र अक बिगळुस बुळतद.”
सही विचार माळोद सुरू माळी अदिक पाप इक बिट बुळी; यतिकी येनारा हिंग आर जो परमेश्वर उक जान्सालुर, ना नीमी शर्मिंदा माळोर साटी ईद अनतीन.
ईग यावारा ईद अंदान, “मुर्दा या रीति देल जित्‍ता आगताव, अदिक ह्यांग मय इन सांगुळ बरताव?”
हे निर्बुद्धी! जो येनारा नी बोऊसत्या, यागासताका आव सायालुन जित्‍ता माळकु आगालुन.
अदिक जो नी बोऊसत्या, ईद अद मार्र आलच जो वाळुसावाळा आद, लेकीन सिर्फ दाना हुन, चाहे गोदी इन चाहे यातोदु अदिक अनाज इन.
लेकीन परमेश्वर तान इच्छा अन्द अनुसार आऊक मय कोळतान, अदिक हर ऊंद बींजा अक अदुर्द विशेष मय.
सब मय ऊंद घाई ईलच: मंळसागोळ्द मय अलग आद, पशुगोळ्द मय अलग आद; पक्षीगोळ्द मय अलग आद; मेनगोळ्द मय अलग आद.
स्वर्गीय मय आद अदिक अलग पार्थिव मय भी आद लेकीन स्वर्गीय मयगोळ्द तेज अलग आद, अदिक पार्थिव इन अलग.
सुर्य अन्द तेज अलग आद, चंद्रमा अन्द तेज अलग आद, अदिक तारागनगोळ्द तेज अलग आद, यतिकी ऊंद तारा से दुसरा तारा अन्द तेज दा फरक आद.
मुर्दागोळ्द जित्‍ता आगोद भी हिंग अच आद. मय नाशवान दशा दा बोऊस्कु आगतद अदिक अविनाशी रूप दा जित्‍ता आगतद.
अद अपमान इन सांगुळ बोऊस्कु आगतद, अदिक तेज इन सांगुळ जित्‍ता आगतद; निर्बलता अन्द सांगुळ नळ्सकु आगतद. अदिक सामर्थ्य इन सांगुळ जित्‍ता आगतद.
स्वाभाविक मय नळ्सकु आगतद, अदिक आत्मिक मय जित्‍ता आगतद: जब कि स्वाभाविक मय आद, रा आत्मिक मय भी आद.
हिंग अच शास्त्र दा लिख्सकु आद, कि “पयला मंळसा मतलब आदम जित्‍ता प्राणी आदुन” अदिक आखरी आदम, जीवनदायक आत्मा आदुन.
लेकीन पयला आत्मिक मय ईला ईरोद पर स्वाभाविक ईरोद, इदुर बाद्दा आत्मिक आत.
पयला मंळसा आदम पृथ्वी टु मतलब मुण्ण इन ईरोन; दुसरा स्वर्गीय आन.
ह्यांग आव मुण्ण इनव ईरोन, हांग अच आंदुर भी आर जो मुण्ण इनोर आर; अदिक ह्यांग आव स्वर्गीय आन, हांग अच आंदुर भी आर जो स्वर्गीय आर.
अदिक ह्यांग नाव आऊन मय धारण माळदेव जो मुण्ण इन ईरोद हांग अच आ स्वर्गीय अन्द मय भी धारण माळेव.
हे वार्टुरा अदिक आकतींगेरा, ना ईद अनतीन कि मास अदिक खुन परमेश्वर उन राज्य दा प्रवेश माळ सकालव, अदिक ना नाशवान अविनाशी इन प्रवेश आग सकतद.
नोळी, ना नीम से भेद इन मात अनतीन: नाव सप्पा मुंदुर सायालेव, लेकीन सब बदलुसेव,
अदिक ईद क्षण भर दा, पतनी होडुतेला अच आखरी तुरही ऊएतेला अच ईतीदान. यतिकी तुरही ऊयकु आदीत अदिक मुर्दा अविनाशी दशा दा नेगुकु आदाव, अदिक नाव बदलुसेदव.
यतिकी जरूरी आद कि ईद नाशवान मय अविनाश इक हाक्‍क कोमुल, अदिक ईद मरनहार मय अमरता अक हाक्‍क कोमुल.
याग अद वचन जो शास्त्र दा लिख्सकु आद पुरा आगेदीत: अदिक याग ईद नाशवान अविनाश इक हाक्‍क कोंडीत, अदिक ईद मरनहार अमरता अक हाक्‍क कोंडीत, मृत्यु इन अन्त आत अदिक विजय प्राप्त आत.
हे मृत्यु, अपमान जय यल ईत्‍त? हे मृत्यु, अपमान डंक यल ईत्‍त?
मृत्यु इन डंक पाप आद, अदिक पाप इन बल मूसा अन्द नियम शास्त्र टु बरतद.
लेकीन परमेश्वर उन धन्यवाद आगुल, जो नाम्द प्रभु यीशु मसीह अन्द द्वारा नामी जयवन्त माळतान.
इदुरसाटी हे नान प्रिय वार्टुरा अदिक आकतींगेरा, मजबूत अदिक अटल ईरी, अदिक प्रभु उन क्याल्सा दा सदा वाळुसतेला होगी, यतिकी ईद जान्सतीर कि नीम्द मेहनत प्रभु दा बेकार हैलेच.
ईग आ चन्दा अन्द बारा दा जो परमेश्वर उन पवित्र यहूदा लॉकुर साटी माळकु आगोद, ह्यांग आग्या ना गलातिया अन्द मंडलीगोळ इक कोट्टीन, हांग अच नीव भी माळी.
हप्ता अन्द पयला दिन नीम दा टु हर ऊंद तान आमदनी अन्द अनुसार येनारा तान हात्‍ती ईटकु ईरूल कि नान बंदुर मा चन्दा माळोद बिळबाळुल.
अदिक याग ना बराईन, रा यारी नीव चाहासीर आंदरी ना चिट्ठी गोळ कोटकु कळु बुळाईन कि नीम्द दान यरूशलेम पहुचुस बुळुल.
अगर नांद भी होगोद उचित आत, रा आंदुर नांद सांगुळ होदार.
ना मकिदुनिया आगकु नीम्द हात्‍ती बराईन, यतिकी नानी मकिदुनिया आगकु होगोद अच आद.
लेकीन संभव आद कि ना नीम्द सांगुळ ठहरूसाईन अदिक सोळी इन मौसम दा भी नीम्द सांगुळ ईल कढाईन, आग या दिशा दी नांद होगोद आगुल आ दिशा दी नीव नानी पहुचुस बुळेतीर.
यतिकी ना ईग हादी दा नीम से भेंट माळोद चाहसालीन; लेकीन नानी आशा आद कि अगर प्रभु चाहस्यान रा येनारा समय ताका नीम्द सांगुळ ईराइन.
लेकीन ना पिन्तेकुस्त इन हाब्ब ताका इफिसुस दा ईराइन,
नान साटी अल ऊंद धोळ अदिक उपयोगी दरवाजा तेरकु आद, अदिक विरोधी हापाळ सा आर.
अगर तीमुथियुस होट बंदान, रा नोळेतीर कि आऊक नीम्द अल सम्मान सिकुल; यतिकी आव नान घाई प्रभु उन क्याल्सा माळतान.
इदुरसाटी याऊ आऊक बेकार सम्सबाळी, लेकीन अदरी खुशी देल ईपाटी पोहचुस बुळी कि नान हात्‍ती होट बरूल; यतिकी ना आऊंद हादी नोळेतीन कि आव वार्टुर सांगुळ बरूल.
वार्ट अपुल्लोस से ना हापाळ विनती माळदीन कि नीम्द हात्‍ती वार्टगोळ सांगुळ होगाता; लेकीन आव ई समय होगोद येनु भी इच्छा माळीदिल, लेकीन याग मवका सिक्‍कीत आग होट बंदान.
जागस्तेला ईरी, विश्वास दा स्थिर ईरी, हिम्मत ईटी, अदिक बलवन्त आगी.
जो येनारा माळतीर प्यार देल माळी.
हे वार्टुरा, नीव स्तिफनास उन घराना अक जान्सतीर कि आंदुर अखाया अन्द पयला विश्वासी उर, अदिक परमेश्वर उन पवित्र लॉकुर्द स्यावा अन्द साटी तयार ईरतार.
इदुरसाटी ना नीम से विनती माळतीन कि हिंग माळावाळेर्द हात्‍ती ईरी, अदिक हर ऊंद मंळसा अन्द जो ई क्याल्सा दा मेहनती अदिक सहकर्मी आन.
ना स्तिफनास अदिक फूरतूनातुस अदिक अखईकुस उन बंदुर देल खुश आईन, यतिकी आंदुर नीम्द घट इक पुरा माळदुर.
आंदुर नानी अदिक नीम्द आत्मागोळ इक चैन कोट्टुर, इदुरसाटी हिंग माळावाळेर इक मान्सी.
आसिया इन मंडलीगोळ्द दी टु नीमी नमस्कार; अक्विला अदिक प्रिस्का अन्द अदिक आंदुर्द मान्ना अन्द मंडली अन्द भी नीमी प्रभु दा हापाळ हापाळ नमस्कार!
सप्पा विश्वासी वार्टुर्द नीमी नमस्कार. पवित्र चुम्मा आबुर दाबुर इक कुतक्या अक हचकु आपस दा नमस्कार माळी.
ना पौलुस उन तान कय देल लिख्सकु ईरोद नमस्कार.
अगर यावारा प्रभु से प्यार ईला ईटुल रा आऊन मा हाय. हे नाम प्रभु, बर!
प्रभु यीशु उन अनुग्रह नीम मा आगतेला ईरूल.
नांद प्यार मसीह यीशु दा नीव सप्पा मुंदुर सांगुळ ईरूल. आमीन.
पौलुस उन दी टु जो परमेश्वर उन इच्छा देल मसीह यीशु उन प्रेरित हुन, अदिक वार्ट तीमुथियुस उन दी टु परमेश्वर उन आ मंडली इन हेसुर, जो कुरिन्थुस दा आद, अदिक सप्पा अखाया नगर इन सप्पा पवित्र लॉकुर हेसुर:
नाम आप्प परमेश्वर अदिक प्रभु यीशु मसीह अन्द दी टु नीमी अनुग्रह अदिक शांती सिकतेला ईरूल.
नामव प्रभु यीशु मसीह अन्द परमेश्वर अदिक आप्प उन धन्यवाद आगुल, जो दया अन्द आप्प अदिक सप्पा प्रकार इन शांती इन परमेश्वर हुन
आव नामव सप्पा क्लेशगोळ दा दिलासा कोळतान; ताकी नाव आ दिलासा अन्द कारण जो परमेश्वर नामी कोळतान, आंदरी भी दिलासा कोळ सकुल जो यातारा प्रकार इन क्लेश दा इतीदार.
यतिकी ह्यांग मसीह अन्द दुखगोळ दा नाव यक्कुल सहभागी आगतेव, हांग अच नाव शांती दा भी मसीह अन्द द्वारा यक्कुल सहभागी आगतेव.
अगर नामी क्लेश सिकतद, रा ईद नीम्द शांती अदिक उद्धार इन साटी हुन; अदिक अगर शांती सिकतद, रा ईद नीम्द शांती इन साटी हुन; यदुर प्रभाव देल नीव धीरज इन सांगुळ आ क्लेशगोळ इक सहन माळ कोमतीर, यवरी नाव भी सहन माळतेव.
नाम्द आशा नीम्द बारा दा मजबूत आद; यतिकी नाव अरूतेव कि नीव ह्यांग नाम दुखगोळ दा, हांग अच शांती दा भी सहभागी आईर.
हे वार्टुरा अदिक आकतींगेरा, नाव चाहसालेव कि नीव नाम आ क्लेश देल अनजान ईरी जो आसिया प्रदेश दा नाम मा बित्‍त; नाव ईत्‍ता भारी बोझ देल वत्‍तेगीदेव, जो नाम सामर्थ्य अन व्हार्या ईरोद, ईल ताका कि नाव जीवन देल भी कय तोळकु कुर्तीदेव.
अदिक नाव तान मन दा समसेगीदेव कि नाम मा मृत्यु उन आग्या आगेग्याद. ताकी नाव तान भरोसा ईटतीदिल बल्‍की आ परमेश्वर उन जो सोत्‍तुर इक जित्‍ता माळतान.
आवा नामी मृत्यु उन हिंग धोळ्द संकट देल ऊळ्सदुन, अदिक ऊळस्यान; अदिक आऊन मा नामी ईद आशा आद कि आव मुंद भी ऊळ्सतेला ईत्‍तान.
नीव भी ऊंद आगकु प्रार्थना अन्द द्वारा नाम सहायता माळीर कि जो वरदान नामी हापाळ मुंदुर द्वारा सिक्त, अदुर कारण हापाळ लॉकुर नाम दी टु धन्यवाद माळुल.
यतिकी नाव तान अंतर मन इन ई गवाही मा घमण्ड माळतेव, कि दुनिया दा अदिक विशेष माळकु नीम न्याड्या, नाम चरित्र परमेश्वर उन योग्य हिंग पवित्रता अदिक सच्चाई सहित ईरोद, जो शारीरिक ग्यान देल ईला लेकीन परमेश्वर उन अनुग्रह अन्द सांगुळ ईरोद.
नाव अदा लिख्सतेव जो नीव वाचुस या सम्स सकतीर. लेकीन बाक भी नीव नामी थ्वाळासा सम्सतीर.
अदिक नानी आशा आद कि या दिन प्रभु यीशु मसीह नीम हात्‍ती बंदान आ दिन नीव घमण्ड इन दिनगोळ दा अदिक अन्त ताका भी मान्सतेला ईत्‍तीर.
ईदा भरोसा देल ना चाहासीन कि पयले नीम हात्‍ती बराईन कि नीमी दुगना खुशी सिकुल;
ना सोचदिन कि नीम हात्‍ती टु आगकु मकिदुनिया नगर इक होगतेला, नीम से सीकाईन, अदिक बाक मकिदुनिया नगर टु नीम हात्‍ती बराहोती; मात्‍त सीकाईन; अदिक नीव नानी यहूदीगोळ दी थ्वाळासा दुर ताका सार माळी.
इदुरसाटी ना जो ईद इच्छा माळीदिन रा येन ना अनुचित ईरीन? या जो माळोद चाहासतीन येन मय इन अनुसार माळोद चाहासतीन कि ना मात दा “हव, हव” भी माळाईन अदिक थ्वाळासा समय दा “ईला ईला” भी माळाईन?
परमेश्वर खरा गवाह आन कि नाम आ बातणी दा जो नीम से अंदुन “हव” अदिक “ईला” येढ्ढु शब्द सिकालव.
यतिकी परमेश्वर उन पार यीशु मसीह यार्द नाम द्वारा मतलब नान अदिक सिलवानुस अदिक तीमुथियुस उन द्वारा नीम न्याड्या दा प्रचार आत, अदुर दा “हव” अदिक “ईला” येढ्ढु ईला ईरव, इदुरसाटी परमेश्वर नामव हव हुन.
यतिकी परमेश्वर उन यास भी वादा आव, अव सप्पा अदुर दा “हव” इन सांगुळ आव. इदुरसाटी आऊन द्वारा “आमीन” भी आत कि नाम द्वारा परमेश्वर उन महिमा आगुल.
अदिक जो नामी नीम सांगुळ मसीह दा ऊंद माळकु मजबूत माळतान, अदिक याव नामी अभिषेक माळ्यान आवा परमेश्वर हुन,
नाव आऊन नव हुयेव याव नाम मा आऊन आगोद छाप हच्यान अदिक बयाना दा आत्मा अक नाम मनगोळ दा कोटान. जो भविष्य दा सिकोद आद.
ना परमेश्वर उक गवाह माळकु अनतीन कि ना ईगासताका कुरिन्थुस दा इदुरसाटी बंदिदील, कि ना ईला चाहासीन कि नीमी बोयाईन.
ईद ईला कि नाव विश्वास इन बारा दा नीम मा प्रभुता जतुसोद चाहासतेव; लेकीन नीम खुशी दा सहायक आयेव यतिकी नीव विश्वास देल अच संची ईरतीर.
ना तान मन दा ईदा ठान्स कोंडीदिन कि बाक मात्‍त नीम हात्‍ती नीमी उदास माळली बरतीदील.
यतिकी ना अगर नीमी उदास माळाईन, रा नानी खुशी कोळावाळा याव ईत्‍तान, सिर्फ आवा यारी ना उदास माळदीन?
अदिक ना ईदा मात नीमी इदुरसाटी लिख्सदीन कि यागल्यारा हिंग आगबाळुल कि नान बंदुर मा, यार देल नानी खुशी सीक पायजे नानी आंदुर से उदासी सिकुल; यतिकी नानी नीम सप्पा मुंदुर मा ई मात इन भरोसा आद कि जो नान खुशी आद, अदा खुशी नीम सप्पा मुंदुर्द भी आद.
धोळ क्लेश अदिक मन इन दुख देल ना हापाळ सा नीर कण्णगोळ दा टु वाहुसकु नीमी लिख्सीदीन, अद इदुरसाटी ईला कि नीव उदास आगी लेकीन इदुरसाटी कि नीव नान आ धोळ प्यार इक अर्त कोमी, जो नानी नीम से आद.
अगर यावारा नीमी दुख कोटान, रा नानी का ईला बल्‍की ना आऊन सांगुळ यक्कुल दुख इन व्यवहार माळालीन थ्वाळा-थ्वाळा नीम सप्पा मुंदरी भी उदास माळ्यान.
ईत्‍ता मंळसा अन्द साटी ईद दण्ड जो वार्टुर दा टु हापाळ मुंदुर कोटार, हापाळ आद.
इदुरसाटी ईदुर से वळ्लीद ईद आद कि आऊन अपराध माफ माळी अदिक आऊक दिलासा कोळी, ईदारा हिंग आगबाळुल आ मंळसा हापाळ उदासी दा मुळकेगुल.
ई कारण ना नीम से विनती माळतीन कि आऊक तान प्यार इन एहसास तोरसी.
यतिकी ना इदुरसाटी भी लिख्सीदीन कि नीमी वळ्लीद देल परकुस कोमाईन कि नीव नान सप्पा मातगोळ मानसोर साटी तयार आईर का ईला.
अगर नीव यारीकारा माफ माळतीर रा आऊक ना भी माफ माळतीन, यतिकी ना भी जो येनारा माफ माळीन, अगर हिंग माळीन, रा नीम कारण मसीह अन्द जागा दा ईतकु माफ माळीन
कि नाम मा शैतान उन दावपेच नळु बाळुल, यतिकी नाव आऊन युक्तिगोळ देल अनजान हैलेच.
याग ना मसीह अन्द खुशखबरी केळ्सली त्रोआस नगर दा बंदीन, अदिक प्रभु नान क्याल्सा अक पुरा माळोर साटी ऊंद दरवाजा तेर्द बुट्टुन,
रा नान मन इक चैन सक्कीदील, यतिकी ना तान वार्ट तीतुस उक अल नोळीदील; इदुरसाटी आंदुर से विदा ताकोमकु ना मकिदुनिया नगर इक होटोदिन.
लेकीन परमेश्वर उन धन्यवाद आगुल जो मसीह दा हमेशा नामी जय इन हाब्ब दा हुळकु वयाळतान, अदिक मसीह अन्द ग्यान इन वास नाम द्वारा सप्पा जागा दा फैलुसतान.
यतिकी नाव परमेश्वर उन हात्‍ती उद्धार ताकोमावाळेर अदिक नाश आगावाळेर येढ्ढु मुंदुर साटी मसीह अन्द वास हुयेव.
थ्वाळासा लॉकुर साटी रा सोत्‍तुर घाई मृत्यु उन वास, अदिक हापाळ सा लॉकुर साटी जीवन इन घाई जीवन इन वास. ई मातगोळ्द लायक याव आन?
यतिकी नाव आ हापाळ मुंदुर घाई हैलेच जो तान फायदा साटी परमेश्वर उन वचन इस्तेमाल माळतार; परमेश्वर नामी कळ्यान. मन इन सच्चाई देल अदिक परमेश्वर उन सेवक आगोद नाता देल नाव परमेश्वर उक उपस्थित जान्सकु मसीह दा माताळतेव.
येन नाव मात्‍त तान बळाई माळली हत्‍तेव? या मात्‍त नामी दुसरा लॉकुर घाई सिफारीश इन चिट्ठी गोळ नीम हात्‍ती तरोद या नीम से ताकोमोद आद?
नाम चिट्ठी नीवा हुईर, जो नाम दिलगोळ मा लिख्सकु आद अदिक अदरी सप्पा मंळसा अरूतार अदिक वाचुसतार.
ईद प्रगट आद कि नाम नीम न्याड्या दा सेवकाई इन कारण देल नीव मसीह अन्द चिट्ठी हुईर. अदिक जो स्याही देल ईला लेकीन जित्‍ता परमेश्वर उन आत्मा देल, कल्ल इन पाटीगोळ मा ईला, लेकीन दिल इन मास रूपी पाटीगोळ मा जो मसीह लिखस्यान.
नामी मसीह अन्द द्वारा परमेश्वर मा भरोसा आद अदा कारण नाव हिंग अनतेव.
नाव ई लायक हैलेच कि तान दी टु यातारा क्याल्सा माळ सक्केव, लेकीन नाम लायकीयत परमेश्वर उन दी टु आद,
परमेश्वर नामी व्हाशोद वाचा अन्द सेवक आगोद लायक भी माळदुन, जो लिख्सद व्यवस्था अन्द नियम देल ईला पर आत्मा अन्द नियम देल आद; यतिकी नियम कोंतद, लेकीन आत्मा जित्‍ता माळतद.
मूसा अन्द व्यवस्था यऊर अक्षर कल्लगोळ मा अगुळकु आगीदव, ईल ताका चमकदार आदव कि मूसा अन्द मार्रा मा ऊजुळ इन कारण जो गोर्त भी आगतोगोद, इस्त्राएली लॉकुर आऊन मार्रा मा दृष्टी माळ ईला सकोर.
ईद गौरव मुरजुसेत रा पवित्र आत्मा अन्द स्यावा अदिक यक्कुल चमकदार येती आगतीदील?
याग मृत्यु दण्ड कोळोद क्याल्सा चमकदार आद, रा उद्धार कोळोद क्याल्सा याट चमकदार ईत्‍तीत?
अदिक जो चमकदार ईरोद, अद भी आ तेज इन कारण जो अदुर से यक्कुल चमकदार ईरोद, हाळोद तेज पचेत्याद अदिक व्हाशोद तेज यक्कुल चमकदार आगेत्याद.
यतिकी याग जो गोर्त आग्त होगोद अद चमकदार ईरोद, रा अद जो संची ईत्‍तीत मात्‍त यक्कुल चमकदार येती ईरतीदील?
इदुरसाटी हिंग आशा ईटकु नाव हिम्मत इन सांगुळ माताळतेव,
अदिक मूसा अन्द घाई ईला, याव तान बाय मा पळदा माळ बुटीदुन ताकी इस्त्राएली लॉकुर आ गोर्त आगावाळा तेज इन अन्त इक नोळ सकबाळुल.
लेकीन आंदुर मतिमन्द आगेदुर, यतिकी ईगासताका हाळोद नियम वाचुसाहोती आंदुर दिलगोळ मा अदा पळदा बिदकु ईरतोगोद, याग यावारा मंळसा मसीह दा होट बरतान आग अद पळदा येदोगतद.
ईगासताका यागल्यारा भी मूसा अन्द किताब वाचुसकु आगतद, रा आंदुर्द दिलगोळ मा पळदा बिदकु ईरतद.
लेकीन याग भी आंदुर्द दिल प्रभु उन दी तिर्गित, आग अद पळदा येदोदीत.
प्रभु रा आत्मा हुन: अदिक येल्यारा भी प्रभु उन आत्मा आद अल आजादी आद.
लेकीन याग नाव सप्पा मुंदुर्द खुला चेहरा देल प्रभु उन तेज इत्‍ता प्रकार प्रगट आगतद, ह्यांग आरसा दा, रा प्रभु उन द्वारा जो आत्मा आद, नाव अदा तेजस्वी रूप दा अंश अंश माळकु बदलुस्त होगतेव.
इदुरसाटी याग नाम मा हिंग दया आत कि नामी ईद स्यावा सिक्त, रा नाव हिम्मत बिळालेव.
लेकीन नाव शरम इन होचकु क्याल्सागोळ्द त्याग माळ बुटेव, अदिक ना चतुराई देल नळुतेव, अदिक ना परमेश्वर उन वचन दा मिलावट माळतेव; लेकीन सच्चाई इक प्रगट माळकु, परमेश्वर उन मुंद हर ऊंद मंळसा अन्द अंतर मन दा तान भलाई कुर्सतेव.
लेकीन ईद खुशखबरी जो नाव केळ्सतेव इदुर मा पळदा बिदकु आद, रा ईद नाश आगावाळेर दा साटी बिदकु आद.
अदिक आ अविश्वासीगोळ्द साटी, यार्द बुद्धी ई दुनिया अन मय कुढ्ढ माळ बुटान, ताकी मसीह जो परमेश्वर उन प्रतिरूप हुन, आऊन चमकदार खुशखबरी इन उजुळ आंदुर नोळ सकबाळुल.
यतिकी नाव तान तान इक ईला, लेकीन मसीह यीशु उक प्रचार माळतेव कि आव प्रभु हुन; अदिक तान बारा दा ईद अनतेव कि नाव खुद यीशु मसीह नव सेवक हुयेव.
इदुरसाटी कि परमेश्वर अच हुन, याव अंदुन, “अंधार दा टु ज्योति चमकुसुल,” अदिक अदा नाम दिलगोळ दा चमकुस्त कि परमेश्वर उन महिमा अन्द पयचान इन ज्योति यीशु मसीह अन्द मार्रा मा टु प्रकाशमान आगुल.
लेकीन नाव जो मुण्ण इन गळग्यागोळ घाई आयेव यदुर दा अद आत्मिक धन ईटकु आद कि ईद तोरसोर साटी कि ईद असीम सामर्थ्य नाम दी टु ईला, बल्‍की परमेश्वर उन दी टु अच हुन.
नाव नाकु दी टु क्लेश रा भोग्सतेव, लेकीन मुसीबत दा बिळालेव; नीर उपाय रा आयेव, पर निराश आगालेव;
सतुस्कु रा आगतेव, पर त्यागस्कु आगालेव; केडुकु रा आगतेव; लेकीन नाश आगालेव.
नाव यीशु उन मृत्यु उक तान मय मा हर समय हुडुकु वयाळतेव कि यीशु उन जीवन भी नाम मय दा प्रगट आगुल.
यतिकी नाव जित्‍ता जी हमेशा यीशु उन कारण मृत्यु उन कय दा सोपस्कु आगतेव कि यीशु उन जीवन भी नाम मरनहार मय दा प्रगट आगुल.
ई प्रकार सायोद कार्य नाम मा प्रभाव हाकतद अदिक जीवन नीम मा.
इदुरसाटी कि नाम दा अदा विश्वास इन आत्मा आद, यदुर बारा दा शास्त्र दा लिख्सकु आद, “ना विश्वास माळदीन, इदुरसाटी ना माताळदिन.” इदुरसाटी नाव भी विश्वास माळतेव, इदुरसाटी माताळतेव.
यतिकी नाव जान्सतेव कि याव प्रभु यीशु मसीह अक जित्‍ता माळदुन, आवा नामी भी मसीह दा भागी जान्सकु जित्‍ता माळ्यान, अदिक नीमी तान मुंद उपस्थित माळ्यान.
यतिकी सप्पा वस्तुगोळ नीम साटी हुव, ताकी अनुग्रह हापाळ मुंदुर द्वारा यक्कुल आगकु परमेश्वर उन महिमा साटी धन्यवाद कोळोद यक्कुल वाळुसित.
इदुरसाटी नाव हिम्मत बिळालेव; यतिकी नाम मय इन नाश आग्त ईरतद, तरी भी नाम बुळ्क इन मंळसातत्व दिन रोज व्हाशोद आग्त होगतद.
यतिकी नाम घळी तिमुर्द स्यांळ्दतुसा क्लेश नाम साटी हापाळ महत्वपुर्ण अदिक अनन्त महिमा उत्पन्न माळ्त होगतद;
अदिक नाव रा नोळ्द वस्तुगोळी ईला लेकीन अनदेखा वस्तुगोळी नोळ्त ईरतेव; यतिकी नोळ्द वस्तुगोळ थ्वाळासा अच दिन साटी आव, लेकीन अनदेखा वस्तुगोळ अनन्त काल ताका बन्सकु ईरताव.
यतिकी नाव जान्सतेव कि याग नाम पृथ्वी माकळोद ड्यारा घाई मान्ना केडुकु आदीत, रा नामी परमेश्वर उन दी टु स्वर्ग मा ऊंद हिंग भवन सिक्‍कीत जो मान्ना कय देल माळकु ईरतीदील, लेकीन अनन्तकालीन आद.
ईदुर दा रा नाव यक्कुल श्वास ताकोमकु माताळतेव अदिक हापाळ लालसा ईटतेव कि तान स्वर्गीय मान्ना अक हाक्‍क कोंडेव
कि ईदुर हाकदुर देल नाव दंगदंगा सीक बाळुल.
अदिक नाव ई ड्यारा दा ईरतेला बोझ देल वोतकु श्वास ताकोमतेला माताळ्त ईरतेव, यतिकी नाव ईळसोद ईला बल्‍की हाक्कोद चाहासतेव, ताकी अद जो मरनहार आद जीवन दा मुळकेगुल.
याव नामी ईदा मात इन साटी तयार माळ्यान आव परमेश्वर हुन, याव नामी बयाना दा आत्मा भी कोटान.
इदुरसाटी नाव हमेशा हिम्मत कटकु ईरतेव अदिक ईद जान्सतेव कि यागासताका नाव मय दा ईरतेव, आगासताका प्रभु से ब्यार्र आयेव.
यतिकी नाव रूप इक नोळकु ईला, लेकीन विश्वास देल नळुतेव.
इदुरसाटी नाव हिम्मत कटकु ईरतेव, अदिक मय टु ब्यार्र आगकु प्रभु उन सांगुळ ईरोद मात्‍त यक्कुल वळ्लीद सम्सतेव.
ईदुर कारण नाम मन इन उमंग ईद आद कि चाहे सांगुळ ईत्‍तेव चाहे ब्यार्र ईत्‍तेव, लेकीन नाव आऊक भाऊस्त ईत्‍तेव.
यतिकी जरूरी आद कि नाव सप्पा मुंदुर्द हाल मसीह अन्द न्याय आसन इन मुंद तेर्दोगुल, कि हर ऊंद मंळसा तान तान वळ्लीद बुरा क्याल्सागोळ्द बदला जो आव मय इन द्वारा माळ्यान सिकुल.
इदुरसाटी प्रभु उन अंज्क मान्सकु नाव लॉकुरी समझुसतेव; लेकीन परमेश्वर मा नाम हाल प्रगट आद, अदिक नान आशा ईद आद कि नीम विवेक मा भी प्रगट आगीदाद.
नाव तरी भी तान बळाई नीम मुंद माळालेव, बल्‍की नाव तान बारा दा नीमी घमण्ड माळोद मवका कोळतेव कि नीव आंदरी उत्‍तर कोळ सकी, जो मन मा ईला बल्‍की दिखावटी मातगोळ मा घमण्ड माळतार.
अगर नाव बेसुध आयेव रा परमेश्वर उन साटी, अदिक अगर चैतन्य आयेव रा नीम साटी आयेव.
यतिकी मसीह अन प्यार नामी मजबुर माळ बुळतद; इदुरसाटी कि नाव ईद सम्सतेव कि याग ऊंद सप्पा मुंदुर साटी सोत्‍तुन रा सप्पा सोत्‍तुर.
अदिक आव ई निमित्त सप्पा मुंदुर साटी सोत्‍तुन कि जो जित्‍ता आर, आंदुर मुंद इक तान साटी जित्‍ता ईरबाळुल लेकीन आऊन साटी जो आंदुर साटी सोत्‍तुन अदिक बाक जित्‍ता आदुन.
इदुरसाटी ईग टु नाव यारीकु मय इन अनुसार सम्सतीदील. यतिकी नाव मसीह अक भी मय इन अनुसार जान्सीदेव, तरी भी ईग टु आऊक हिंग जान्सतीदील.
इदुरसाटी अगर यावारा मसीह दा आन रा आव व्हाशोद दुनिया आन: हाळोद मातगोळ बितसेग्याव; नोळी, सप्पा मातगोळ व्हाशेव आगेग्याव.
ईव सप्पा मातगोळ परमेश्वर उन दी टु आव, याव मसीह अन द्वारा तान सांगुळ नाम मेल-मिलाप माळ कोंडुन, अदिक मेल-मिलाप इन स्यावा नामी सौप्सदुन.
मतलब परमेश्वर मसीह अन द्वारा तान सांगुळ दुनिया अन मेल-मिलाप माळ कोंडुन, अदिक आंदुर्द अपराधगोळ्द दोष आंदुर मा हचीदिल, अदिक आव मेल-मिलाप इन वचन नामी सौप्सदुन.
इदुरसाटी, नाव मसीह अन राजस्वर्गदूत हुयेव; मान्सी परमेश्वर नाम द्वारा विनती माळेत्यान. नाव मसीह अन दी टु निवेदन माळतेव कि परमेश्वर उन सांगुळ मेल-मिलाप माळकोमी.
जो पाप देल अग्यात ईरोन, आऊक अच आव नाम साटी पाप ठहरूसदुन कि नाव आऊन दा आगकु परमेश्वर उन मुंद नेक मंळसा बनसेगुल.
नाव जो परमेश्वर उन सहकर्मी आयेव ईद भी हेळतेव कि आऊन अनुग्रह जो नीम मा आत, अदरी वाया होगगोळबाळी.
यतिकी आव रा अनतान, “तान खुश आगोद समय दा ना नीन केळ कोंडीन, अदिक उद्धार इन दिन ना नीन सहायता माळदीन.” नोळी, ईग अद खुश इन समय आद; नोळी, ईग अद उद्धार इन दिन आद.
नाव यातोदु मात दा ठोकर तिनोद यातोद भी मवका कोळालेव ताकी नाम स्यावा मा यातोद भी दोष बरबाळुल.
लेकीन हर मात देल परमेश्वर उन सेवकगोळ्द घाई तान लायकत इक प्रगट माळतेव, बळा धीरज देल, क्लेशगोळ देल, दरिद्रगोळ देल, संकटगोळ देल,
क्वाळा तिनोद देल, कैद आगदुर देल, दंगा देल, मयनत देल, च्याता ईरोद देल, उपास माळदुर देल,
पवित्रता देल, आ ग्यान देल, धीरज देल, परमेश्वर उन प्यार अदिक कृपा देल, पवित्र आत्मा देल,
सही प्यार देल, सच्चाई इन वचन देल, परमेश्वर उन सामर्थ्य देल, न्यायीपन इन हथियारगोळ देल जो उजवा डाक्या कयगोळ दा आव,
आदर अदिक निरादर देल, बेकार कीर्ति अदिक वळ्लीद कीर्ति देल. अगर भरमुसावाळेर घाई मालूम आगतेव तरी भी सही आयेव;
अनजानगोळ्द घाई आयेव, तरी भी प्रसिद्ध आयेव; सोत्‍तुर घाई आयेव अदिक नोळी जित्‍ता आयेव; बळ्सकोमावाळेर्द घाई आयेव पर जीव देल कोनसुस्कु आगालेव;
शोक माळावाळेर्द घाई आयेव, पर हमेशा खुश ईरतेव; कंगालगोळ्द घाई आयेव, पर हापाळ मुंदुर इक धनवान माळ बुळतेव; हिंग आयेव जसा नाम हात्‍ती येनु हैलेच तरी भी सब येनारा ईटतेव.
हे कुरिन्थिगोळा, नाव तान मन तेरूकु नीम से मातगोळ हेळेव, नाम मन नीम दी तेरूकु आव
नीम साटी नाम मन दा यातोदु संकोच हैलेच, लेकीन नीम्द अच मनगोळ दा संकोच आद.
लेकीन तान चिकोर जान्सकु नीम से अनतीन कि नीव भी अदुर बदला दा तान मन तेर्द बुळी.
अविश्वासीगोळ्द सांगुळ संबंध माळकु जुआळी दा जुत्सबाळी, यतिकी न्यायीपन अदिक अन्याय इन येन मेल-जोल आद? या उजुळ अदिक अंधार इन येन संगती?
अदिक मसीह अन्द शैतान उन सांगुळ येन लगाव? या विश्वासी इन सांगुळ अविश्वासी इन येन नाता?
अदिक मूर्तीगोळ्द सांगुळ परमेश्वर उन मंदिर इन येन संबंध? यतिकी नाव रा जित्‍ता परमेश्वर उन मंदिर हुयेव; ह्यांग परमेश्वर अंदान, “ना आंदुर दा ईराइन अदिक आंदुर दा नळुतोगाईन; अदिक ना आंदुर परमेश्वर आगाईन, अदिक आंदुर नान लॉकुर आदार.”
इदुरसाटी प्रभु अनतान, “आंदुर न्याड्या दा टु होळी अदिक ब्यार्र ईरी; अदिक अशुध्द वस्तु उक मुट बाळी, रा ना नीमी ग्रहण माळाईन;
अदिक ना नीम आप्प आगाईन, अदिक नीव नान पार अदिक पोर आदीर. ईद सर्वशक्तिमान प्रभु परमेश्वर उन वचन हुन.”
इदुरसाटी हे प्रियगोळा, याग कि ई वादागोळ नामी सिक्याव, रा बरी, नाव तान तान इक मय अदिक आत्मा अन्द सप्पा मलिनता देल शुद्ध माळेव, अदिक परमेश्वर उन अंज्क ईटतेला पवित्रता अक सिद्ध माळेव.
नामी तान दिल दा जागा कोळी. नाव ना रा यारदु सांगुळ अन्याय माळेव, ना यारीकारा बिगळुसेव अदिक ना यारीकारा ठगुसेव.
ना नीनी दोषी ठहरूसोर साटी ईद अनालीन. यतिकी ना पयले अच अन बुटीन कि नी नाम दिल दा हिंग कुर्तोग्या कि नाव नीन सांगुळ सायोर अदिक ऊळोर साटी तयार आयेव.
ना नीम से हापाळ हिम्मत इन सांगुळ माताळेतिन, नानी नीम मा बळा घमण्ड आद; ना शांती देल तुम्मेगीन. तान सप्पा क्लेश दा ना खुशी देल हापाळ तुमकु ईरतीन.
यतिकी याग नाव मकिदुनिया नगर दा बंदेव, आग भी नाम मय इक चैन सिकीदील, लेकीन नामी नाकु दी टु क्लेश सिकतोगोद; व्हार्या लळाईगोळ ईरव, बुळ्क भयंकर मातगोळ ईरव.
फिर भी दिन गरीब मंळसागोळी शांती कोळावाळा परमेश्वर तीतुस उन बंदुर देल नामी शांती कोट्टुन;
अदिक ना सिर्फ आऊन बंदुर देल लेकीन आऊन आ शांती देल भी, जो आऊक नीम दी टु सिकीत. आव नीम लालसा, नीम दुख अदिक नान साटी नीम धुन इन बातणी नामी केळ्सदुन, यदुर देल नानी मात्‍त खुशी आत.
यतिकी कदाचित ना तान चिट्ठी देल नीनी दुखी माळदीन, लेकीन अदुर देल पछतासालिन ह्यांग कि पयले पछतासिन, यतिकी ना नोळतीन कि आ चिट्ठी देल नीनी दुख रा आत लेकीन अद घळी तिमुर्द साटी ईरोद.
ईग ना खुश आईन पर इदुरसाटी ईला कि नीनी दुख पोहचुस्त, उलटा इदुरसाटी कि नी आ दुख इन कारण मन तिर्गुस्द, यतिकी नीन दुख परमेश्वर उन इच्छा अन्द अनुसार ईरोद कि नाम दी टु नीनी यातोदु मात दा हानि पोहचुस बाळुल.
यतिकी परमेश्वर-भक्ति इन दुख हिंग पश्चाताप पैदा माळतान यदुर्द परिणाम उद्धार आद अदिक बाक अदुर देल पछतासोद बिळाल. लेकीन दुनिया अक दुख मृत्यु पैदा माळतद.
इदुरसाटी नोळी ईदा मात देल कि नीमी परमेश्वर उन दी टु बरोद दुख आत नीम दा याट उत्साह अदिक खुद इक उळसोद इच्छा अदिक हतास, अदिक अंज्क, अदिक लालसा, अदिक आस्था अदिक न्याय कोळोद विचार पैदा आत? नीव हर प्रकार देल ईद सिद्ध माळकु तोर्सदीर कि नीव ई मात दा निर्दोष आईर.
बाक ना जो नीम हात्‍ती लिखसीदिन, अद ना रा आऊन कारण लिख्सदीन याव अन्याय माळदुन अदिक ना आऊन कारण यार मा अन्याय माळकु आत, लेकीन इदुरसाटी कि नीम उत्साह जो नाम साटी आद, अद परमेश्वर उन मुंद नीम मा प्रगट आगेगुल.
इदुरसाटी नामी दिलासा सिक्त. नाम ई दिलासा अन्द सांगुळ तीतुस उन खुशी इन कारण मात्‍त यक्कुल खुशी आत यतिकी आऊन जीव नीम सप्पा मुंदुर कारण खुश आगेत.
यतिकी अगर ना आऊन मुंद नीम बारा दा येनारा घमण्ड तोर्सदीन, रा लज्जित आगीदील, लेकीन ह्यांग नाव नीम से सप्पा मातगोळ सही-सही अन बुटिदेव, हांग अच नाम घमण्ड तोरसोद तीतुस उन मुंद भी सही होळ्त.
याग आऊक नीम सप्पा मुंदुर्द आग्याकारी आगोद याद आगतद कि ह्यांग नीव अंज्क अदिक नळ्गतेला आऊन से मुलाकात माळदीर; रा आऊन प्यार नीम दी मात्‍त यक्कुल वाळुसेगतद.
ना खुश आईन यतिकी ना हर मात दा नीम मा पुरा भरोसा माळ सकतीन.
ईग हे वार्टुरा अदिक आकतींगेरा, नाव नीमी परमेश्वर उन अनुग्रह जो मकिदुनिया नगर इन मंडलीगोळ मा आत नाव चाहासतेव कि नीमी मालूम नळुल.
कि क्लेश इन धोळ्द परीक्षा दा आंदुर्द धोळ्द खुशी अदिक भारी कंगालपन दा आंदुर उदारता हापाळ वाळुसेत.
आंदुर बारा दा नान ईद गवाही आद कि आंदुर तान सामर्थ्य तुमकु उलटा सामर्थ्य से भी व्हार्या, मन देल कोटार.
अदिक ई दान दा अदिक यहूदीगोळ्द परमेश्वर उन पवित्र लॉकुर्द स्यावा दा सहभागी आगोद अनुग्रह अन्द बारा दा, नाम से घळी-घळी हापाळ विनती माळदुर,
अदिक ह्यांग नाव आशा माळीदेव, हांग अच ईला उलटा आंदुर प्रभु उक बाक परमेश्वर उन इच्छा देल नामी भी तान तान इक कोट बुट्टुर.
इदुरसाटी नाव तीतुस से विनती माळीदेव कि ह्यांग आव पयले सुरूवात माळीदुन, हांग अच नीम न्याड्या दा ई दान कोळोद कृपा अन्द क्याल्सा अक लगातार पुरा माळुल.
इदुरसाटी ह्यांग नीव सप्पा मात दा मतलब विश्वास, वचन, ग्यान अदिक सप्पा प्रकार इन कोशिश दा, अदिक आ प्यार दा जो नाम से ईटतीर, वाळुस्त होगतीर, हांग अच ई दान इन कृपा अन्द क्याल्सा दा भी वाळुस्त होगी.
ना आग्या अन्द रीति मा रा ईला, लेकीन दुसरा लॉकुर्द तोर्सद उत्साह देल नीम प्यार इन सच्चाई इक परखुसोर साटी अनतीन.
नीव नाम प्रभु यीशु मसीह अन अनुग्रह अरूतीर कि आव धनी ईतकु भी नीम साटी कंगाल आगेदुन, ताकी आऊन कंगाल आगदुर देल नीव धनी आगेगी.
ई मात दा नान सला ईदा आद: ईद नीम साटी वळ्लीद आद, जो ऊंद साल टु ना रा सिर्फ क्याल्सा अक माळदुर दा अच, लेकीन ई मात इन चाहासदुर दा भी पयला आगिदुर,
इदुरसाटी ईग ईद क्याल्सा पुरा माळी कि ह्यांग इच्छा माळदुर दा नीव तयार ईरीर, हांग अच तान तान पूंजी इन अनुसार पुरा भी माळी.
यतिकी अगर मन देल कोळोद तयारी आद रा अदुर अनुसार परमेश्वर आ दान इक ग्रहण भी माळ्यान जो आऊन हात्‍ती आद, ना कि आऊन अनुसार जो आऊन हात्‍ती हैलेच.
हिंग ईला कि दुसरा अक चैन अदिक नीमी क्लेश सिकुल,
लेकीन बराबरी इन विचार देल ई समय नीम बळती आंदुर घटी दा क्याल्सा बरूल, ताकी आंदुर बळती भी नीम घटी दा क्याल्सा बरूल कि बराबरी आगेगुल.
ह्यांग शास्त्र दा लिख्सकु आद, “याव हापाळ जेळदुन आऊन ज्यादा होटीदिल, अदिक याव थ्वाळासा जेळदुन आऊन गोर्त भी होटीदिल.”
परमेश्वर उन धन्यवाद आगुल, याव नीम साटी अदा उत्साह तीतुस उन दिल दा हाक्‍क बुटान!
कि आव नाम समजुसोद मान्स कोंडुन उलटा हापाळ उत्साही आगकु आव तान इच्छा देल नीम हात्‍ती होग्याद.
नाव आऊन सांगुळ आ वार्ट उक भी कळेव यार्द हेसुर खुशखबरी इन बारा दा सप्पा मंडली दा फैलुसकु आद;
अदिक ईट अच ईला, लेकीन आव मंडली द्वारा नियुक्त भी आदुन कि ई दान इन क्याल्सा अन्द साटी नाम सांगुळ होगुल. नाव ईद स्यावा इदुरसाटी माळतेव कि प्रभु उन महिमा अदिक नाम मन इन तयारी प्रगट आगेगुल.
नाव ई मात दा सावधान ईरतेव कि ई उदारता अन्द क्याल्सा अन्द बारा दा यार स्यावा नाव माळतेव, यावारा नाम मा दोष हच सकबाळुल.
यतिकी जो मातगोळ सिर्फ प्रभु उन हात्‍ती इच ईला, लेकीन मंळसागोळ्द हात्‍ती भी भला आव नाव अऊर्द चिन्ता माळतेव.
नाव आऊन सांगुळ तान वार्ट उक भी कळेव, यारी नाव घळी-घळी परखुस्कु हापाळ सा मातगोळ दा उत्साही आगतेला नोळेव; लेकीन ईग नीम मा आऊक हापाळ भरोसा आद, ई कारण आव मात्‍त यक्कुल उत्साही आन.
अगर यावारा तीतुस उन बारा दा केळुल, रा आव नान संगी अदिक नीम साटी नान सहकर्मी हुन; अदिक अगर नाम वार्टुर्द बारा दा केळुल, रा आंदुर मंडलीगोळ्द कळुकु अदिक मसीह अन्द महिमा उर.
इदुरसाटी तान प्यार अदिक नाम अद घमण्ड जो नीम बारा दा आद मंडलीगोळ्द मुंद सिद्ध माळकु आंदरी तोरसी.
ईग आ स्यावा अन्द बारा दा जो पवित्र लॉकुर्द साटी माळकु आगतद, नानी नीमी लिखसोद जरूरी हैलेच.
यतिकी ना नीम मन इन तयारी इक अरूतीन, यदुर कारण ना नीम बारा दा मकिदुनिया नगर इन ईरावाळेर्द मुंद घमण्ड तोर्सतिन कि अखाया नगर इन लॉकुर ऊंद साल टु तयार आग्यार, अदिक नीम उत्साह मात्‍त हापाळ मुंदुर इक भी तयार माळ्याद.
लेकीन ना वार्टुर इक इदुरसाटी कळीन कि नाव जो घमण्ड नीम बारा दा तोर्सदेव, अद ई मात दा व्यर्थ ईरबाळुल; लेकीन ह्यांग ना अंदीन हांग अच नीव तयार ईरी,
हिंग आगबाळुल कि अगर यावारा मकिदुनिया नोर ईरावाळेर नान सांगुळ बरूल अदिक नीमी तयार ईला नोळुल, रा आग सकतद कि ई भरोसा अन्द कारण नाव ईद अनालेव कि नीव लज्जित आदेव.
इदुरसाटी ना वार्टुर से ईद विनती माळोद जरूरी सम्सदीन कि आंदुर पयले टु नीम हात्‍ती होगुल, अदिक नीम उदारता अन्द काय यदुर बारा दा पयले टु वचन कोटकु आगीत, तयार माळकु ईटुल कि ई दबाव देल ईला लेकीन उदारता अन्द काय इन घाई तयार आगुल.
लेकीन मात ईद आद: जो थ्वाळासा बोऊसतान, आव थ्वाळा अच कळदान; अदिक जो हापाळ बोऊसतान, आव हापाळ कळदान.
हर ऊंद मंळसा ह्यांग मन दा ठानस्यान हांग अच दान माळुल; ना कुळकुळ्स तेला अदिक ना दबाव देल, यतिकी परमेश्वर खुशी देल जो कोळतान आऊन से अच प्यार ईटतान.
परमेश्वर सप्पा प्रकार इन अनुग्रह नीमी हापाळ तरीका देल कोळ सकतान यदुर देल हर मात दा अदिक हर समय, सप्पा येनारा, जो नीमी जरूरी आद, नीम हात्‍ती ईरूल; अदिक हर ऊंद वळ्लीद क्याल्सा अन्द साटी नीम हात्‍ती हापाळ येनारा ईरूल.
ह्यांग शास्त्र दा लिख्सकु आद, “आव सळग्यान माळदुन, आव कंगालगोळी दान कोट्टुन, आऊन न्याय हमेशा बन्सकु ईत्‍तीत.”
इदुरसाटी जो बोऊसावाळा अक बींजा अदिक ऊमोर साटी रोट्टी कोळतान, आव नीमी बींजा कोट्टान, अदिक आऊक फलवन्त माळ्यान; अदिक नीम न्याय इन कायगोळी वाळुस्यान.
नीव हर मात दा सप्पा प्रकार इन उदारता अन्द साटी जो नाम द्वारा परमेश्वर उन धन्यवाद माळसुसतद, धनवान माळकु आदीर.
यतिकी ई स्यावा अक पुरा माळदुर देल ना सिर्फ पवित्र लॉकुर्द जरवतगोळ पुरा आगताव, लेकीन लॉकुर दी टु परमेश्वर उन भी हापाळ धन्यवाद आगतद.
यतिकी ई स्यावा अक प्रमाण स्वीकार माळकु आंदुर परमेश्वर उन महिमा प्रगट माळतार कि नीव मसीह अन्द खुशखबरी इक मान्सकु आऊन हात्‍ती ईरतीर, अदिक आंदुर्द अदिक सप्पा मुंदुर्द सहायता माळदुर दा उदारता प्रगट माळतेला ईरतीर.
अदिक आंदुर नीम साटी प्रार्थना माळतार; अदिक इदुरसाटी कि नीम मा परमेश्वर उन हापाळ अच अनुग्रह आद, नीम लालसा माळतेला ईरतार.
परमेश्वर उन, आऊन आ दान इन साटी जो वर्णन टु व्हार्या आद, धन्यवाद आगुल.
ना आवा पौलुस हुईन जो नीम मुंद गरीब आईन लेकीन बेन हिंद नीम दी साहस माळतीन, नीमी मसीह अन्द नम्रता अदिक कोमलता अन्द कारण समझुसतीन.
ना ईद विनती माळतीन कि नीम मुंद नानी निर्भय आगकु साहस माळोद बिळबाळुल, ह्यांग ना थ्वाळासा लॉकुर मा जो नामी मय इन अनुसार नळावाळेर सम्सतार, आंदरी साहस तोरसोद विचार माळतीन.
यतिकी नाव मय इन अनुसार नळुतेव अदिक वयाळतेव, तरी भी नाव मय इन अनुसार लळाई माळालेव.
यतिकी नाम लळाई इन हथियार शारीरिक ईला, लेकीन किल्लागोळ्द नाश माळोर साटी परमेश्वर उन सामर्थ्य देल परिपुर्ण आद.
इदुरसाटी नाव कल्पनागोळ्द अदिक हर ऊंद धोळ्द मात इन, जो परमेश्वर उन पयचान इन विरोध दा येळतद, खंडन माळतेव; अदिक हर ऊंद भावना अक कैद माळकु मसीह अन्द आग्याकारी माळ बुळतेव,
अदिक तयार ईरतेव कि याग नीम आग्या पालन पुरा आगेगुल, रा हर ऊंद प्रकार इन आग्या अन्द उल्लंघन माळावाळेर इक दण्डित माळेव.
नीव अवा मातगोळी नोळी, जो कण्णगोळ्द मुंद आव. अगर यारीकारा तान मा ईद भरोसा आद कि ना मसीह नव हुईन, रा आव ईद भी जान्स कोमुल कि ह्यांग आव मसीह नव हुन हांग अच नाव भी हुयेव.
यतिकी अगर ना आ अधिकार इन बारा दा मात्‍त यक्कुल घमण्ड तोरसाईन, जो प्रभु नीम बीगळुसोर साटी ईला लेकीन सुधरूसोद साटी नामी कोटान, रा ना लज्जित ईला आगाईन.
ईद ना इदुरसाटी अनतीन कि चिट्ठी गोळ्द द्वारा नीमी अंजक्या तोरसावाळा ठहरूसतीदील.
यतिकी आंदुर अनतार, “आऊन चिट्ठी गोळ रा गंभीर अदिक प्रभावशाली आव; लेकीन याग आव मुंद इरतान, रा आव मय देल कमजोर अदिक माताळदुर दा हल्का अरूकु आगतान.”
जो हिंग अनतान, आव ईद ऊमसुल कि ह्यांग बेन हिंद चिट्ठी गोळ दा नामव वचन आव, हांग अच नीम मुंद नामव क्याल्सा भी ईत्‍ताव.
यतिकी नामी ईद साहस हैलेच कि नाव तान तान इक आंदुर दा टु येनारा सांगुळ आळुल या आंदुर से खुद इक मीलुसुल, जो तान प्रशंसा खुद माळतार, अदिक तान तान इक आपस दा आळ्‍दकु तौलुस्कु आबुर दाबुर से मिलान माळतार, आ लॉकुर खुद मूर्ख ठहरूस्तार.
नाव रा सीमा टु व्हार्या घमण्ड यागलु भी माळतीदील, लेकीन अदा सीमा ताका जो परमेश्वर नाम साटी ठहरूस्यान, अदिक अदुर्दा नीव भी होट बंदीर, अदिक आऊंदा अनुसार घमण्ड भी माळ्यार.
यतिकी नाव तान मर्यादा अन्द व्हार्या होगालेव, जसा कि नीम ताका पोहचुसोद दशा दा ईला ईराईत, उलटा मसीह अन्द खुशखबरी केळ्सतेला नीम ताका पोहचुसेग्याव.
नाव मर्यादा टु व्हार्या दुसरा अन मेहनत मा घमण्ड माळालेव; लेकीन नामी आशा आद कि याग-याग नीम विश्वास वाढुस्तेला होदीत आग-आग नाव तान मर्यादा अन्द अनुसार नीम कारण मात्‍त वाढ़ुस्त होदेव,
ताकी नाव नीम मर्यादा से मुंद वाढ़ुस्कु खुशखबरी केळसेव, अदिक ईद ईला कि नाव दुसरा अन मर्यादा अन्द बुळ्क माळदव क्याल्सा मा घमण्ड माळेव.
ह्यांग शास्त्र अनतद, घमण्ड माळोद आद, आव प्रभु मा घमण्ड माळुल.
यतिकी जो तान बळाई माळतान आव ईला, लेकीन यार्द बळाई प्रभु माळतान, आवा ग्रहण माळकु आगतान.
अगर नीव नान थ्वाळासा मूर्खता सहन माळ कोमायदीर रा येन ईद भला आगाईत; हव, नान सहन भी माळी.
ना नीम बारा दा ईर्ष्या ईटतीन ह्यांग परमेश्वर ईटतान, नीव ऊंद पवित्र कुवारा पोर इन घाई आईर, यारी ना सिर्फ ऊंद मंळसा अक, खुद मसीह अन्द सांगुळ मदा माळोद वादा माळीदिन.
लेकीन ना अंजतीन कि ह्यांग हाव तान चतुराई देल हवा अक बयकुस्त, हांग अच नीम सीधा साधा मन अदिक पवित्रता देल जो मसीह अन्द सांगुळ ईर पायजे, येल्यारा भ्रष्ट माळकु आगबाळुल.
अगर यावारा नीम हात्‍ती बंदकु यावारा दुसरा यीशु उन प्रचार माळुल, यार्द प्रचार नाव माळीदील; या यातारा दुसरा आत्मा नीमी सिकुल, जो पयले ईला सिकीदाद; या मात्‍त यावारा खुशखबरी केळसुल यदरी नीव पयले मान्सीदील, रा नीव अदरी स्वीकार माळ कोमतीर.
ना रा सम्सतीन कि ना यातारा मात दा धोळ से धोळ प्रेरितगोळ से गोर्त हैलेच.
अगर ना माताळदुर दा अनाळी आईन, तरी भी ग्यान दा गोर्त हैलेच. नाव इदरी हर मात दा सप्पा प्रकार देल नीम साटी प्रगट माळेव.
येन ईदुर दा ना येनारा पाप माळीन कि ना नीमी परमेश्वर उन खुशखबरी ह्यांगारा-मुंगारा केळ्सदीन; अदिक तान तान इक नम्र माळदीन कि नीव म्याकुच आगेगी?
ना दुसरा मंडलीगोळी लुट्सदिन, मतलब ना आंदुर से मजदूरी ताकोंडीन ताकी नीम स्यावा माळाईन.
अदिक याग ना नीम सांगुळ ईरीन अदिक नानी गोर्त आत, रा ना यारदु मा बोझ हाक्‍कीदिल, यतिकी वार्टुर मकिदुनिया नगर टु बंदकु नान जो गोर्त ईरोद अदरी पुरा माळदुर; अदिक ना हर मात दा तान तान इक नीम मा बोझ आगदुर देल रोक्सदिन, अदिक रोक्सकु ईटाईन.
अगर मसीह अन्द सच्चाई नान दा आद रा अखाया द्याश दा याऊ नानी ई घमण्ड देल रोक्सतिदिल.
येती? येन इदुरसाटी कि ना नीम से प्यार ईटालीन? परमेश्वर ईद अरूतान कि ना प्यार ईटतीन.
लेकीन जो ना माळतीन, अदा माळ्त ईराइन कि जो धोळ प्रेरित मवका ढुंढ्सतार ना आ धोळ सीक गोळालीन, ताकी याता मात दा आंदुर घमण्ड माळतार, अदुर्दा आंदुर नाम्द अच घाई ठहरूसुल.
यतिकी ईत्‍ता लॉकुर ख्वाटा प्रेरित, अदिक छल कपट देल क्याल्सा माळावाळेर, अदिक मसीह अन्द प्रेरितगोळ्द रूप ताकोमावाळेर उर.
ईद येनु अचम्भा अन्द मात आल्लच यतिकी शैतान खुद भी ज्योतिर्मय स्वर्गदूत उन रूप धारण माळतान.
इदुरसाटी अगर आऊन सेवक भी न्याय इन सेवकगोळ्द घाई रूप ताकोमुल, रा येनु धोळ्द मात हैलेच, लेकीन आंदुर न्याय आंदुर कर्मगोळ्द अनुसार आदीत.
ना मात्‍त अनतीन, याऊ नानी मूर्ख सम्सबाळुल; ईलारा मूर्ख अच सम्सकु नान सहन माळी, ताकी थ्वाळासा ना भी घमण्ड माळ सकाईन.
ई आत्मविश्वास इन घमण्ड दा जो येनारा ना अनतीन, अद प्रभु उन आग्या अन्द अनुसार ईला पर मान्सी मूर्खता देल अच अनतीन.
याग कि हापाळ सा लॉकुर मय इन अनुसार घमण्ड माळतार, रा ना भी घमण्ड माळाईन.
नीव रा समझदार ईतकु खुशी देल मूर्ख लॉकुर्द सहन माळ कोमतीर.
यतिकी याग यावारा नीमी दास माळ कोमतान, या फायदा नेगुतान, या फसुस कोमतान, या तान तान इक धोड्डेव माळतान, या नीम बाय मा क्याबरा बडुतान, रा नीव सहन माळ कोमतीर.
नान अनोद अनादर इन अच बारा दा आद, मान्सी नाव इदुरसाटी निर्बल घाई ईरेव. लेकीन याग यावारा यातोदारा मात दा हिम्मत माळतान-ना मूर्खता देल अनतीन-रा ना भी हिम्मत माळतीन.
येन आंदुर अच इब्रानी उर? ना भी हुईन. येन आंदुर अच इस्त्राएली उर? ना भी हुईन. येन आंदुर अच अब्राहम उन वंश उर? ना भी हुईन.
येन आंदुर अच मसीह अन्द सेवक उर ना यर्र इन घाई अनतीन ना आंदुर से यक्कुल आईन. यक्कुल मयनत माळदुर दा; घळी घळी कैद आगदुर दा; क्वाळागोळ तिंदुर दा; घळी घळी मृत्यु उन जोखीमगोळ दा.
अईद घन ना यहूदीगोळ्द कय देल उंच्यालीस क्वाळागोळ तिनदिन.
मुर घन ना बळ्सकोंड्डीन; ऊंद घन नान मा कल्लगोळ देल पथराव माळकु आत; मुर घन जहाज, यऊर मा ना येरीदिन, मुरदोदव; ऊंद ईळ्लक ऊंद हागुल ना समुद्र दा कळदिन.
ना घळी घळी यात्रागोळ दा; गांगागोळ जोखीमगोळ दा; डाकूगोळ जोखीमगोळ दा; तान जातीवाळेर देल जोखीमगोळ दा; गैरयहूदीगोळ देल जोखीमगोळ दा; नगरगोळ जोखीमगोळ दा; आळी इन जोखीमगोळ दा; समुद्र अन्द जोखीमगोळ दा; ख्वाटा वार्टुर्द न्याड्या जोखीमगोळ दा ईत्‍तीन.
मयनत अदिक कष्ट दा; घळी घळी च्याता ईरदुर दा; हसु-नीरअळ्क दा; घळी घळी उपास माळदुर दा; सोळ इन दिन दा; बिन फळक्या अन्द ईरदुर दा;
अदिक दुसरा मातगोळी बिटकु यऊर वर्णन ना माळालीन; सप्पा मंडलीगोळ्द चिन्ता हर दिन नानी वत्‍त बुळतद.
यार निर्बलता देल ना निर्बल आगालीन? यार्द ठोकर तिंदुर देल नान जीव नोयाल?
अगर घमण्ड माळोद जरूरी आद, रा ना तान निर्बलता अन्द मातगोळ मा घमण्ड माळाईन.
प्रभु यीशु उन परमेश्वर अदिक आप्प जो हमेशा धन्य आन, अरूतान कि ना ख्वाटा माताळालीन.
दमिश्क नगर दा अरितास राजा दी टु जो शासक ईरोन, आव नानी हुळसुसोर साटी दमिश्किगोळ्द नगर मा पयरा कुर्सकु ईटीदुन.
लेकीन नानी जाळी इन माळ्द फुट्टी दा कुर्सकु ऊंद दिवार इन खिळकी टु ईळ्सकु आत, ईत्‍ता प्रकार देल ना आऊन कय दा टु ऊळ्दकु होटोदिन.
यतिकी घमण्ड माळोद नान साटी ठीक हैलेच तरी भी माळोद बिळतद; इदुरसाटी ना प्रभु उन कोळ्द दर्शनगोळ अदिक प्रकाशगोळ्द चर्चा माळाईन.
ना मसीह दा ऊंद मंळसा अक अरूतीन; जो चौदा वर्ष आग्याव कि मालूम ईला शरीर सहित, मालूम ईला शरीर रहित, परमेश्वर अरूतान; हिंग मंळसा तिसरा स्वर्ग ताका नेगुकु आदुन.
ना हिंग मंळसा अक अरूतीन कि मालूम ईला शरीर सहित, या मालूम ईला शरीर रहित परमेश्वर अच अरूतान
कि स्वर्गलोक मा नेगुकु आदुन, अदिक हिंग मातगोळ केळदुन जो माताळकु आगालव; अदिक आ मातगोळी बाय मा तरोद बराबर हैलेच.
हिंग मंळसा मा रा ना घमण्ड माळाईन, लेकीन तान मा तान निर्बलतागोळी बिटकु, तान बारा दा घमण्ड माळतीदील.
यतिकी अगर ना घमण्ड माळोद चाहसाईन भी रा मूर्ख आगतीदील, यतिकी ना सही माताळाईन; तरी भी रूक्सेगतिन, हिंग आगबाळुल कि ह्यांग नानी यावारा नोळतान या नान से केळतान, नानी अदुर देल यक्कुल समसुल.
इदुरसाटी कि ना परमेश्वर उन प्रकाशन इन यक्‍कुलता अन कारण तुम्मेगाईन, नान मय दा ऊंद मुळ्ल नळ्सकु आत, मतलब शैतान उन ऊंद स्वर्गदूत नानी बुक्‍की बडुल अदिक घमण्ड माळदुर देल नानी रोक्सकु ईटुल.
ईदुर बारा दा ना प्रभु से मुर घन विनती माळीन कि ईद नान से दुर आगेगुल.
अदिक आव नान से अंदुन, “नान अनुग्रह नीन साटी हापाळ आद; यतिकी नान सामर्थ्य निर्बलता दा सिद्ध आगतद.” इदुरसाटी ना हापाळ खुशी देल तान निर्बलतागोळ मा घमण्ड माळाईन कि मसीह अन्द सामर्थ्य नान मा सावली माळतेला ईरूल.
ई कारण ना मसीह अन्द साटी निर्बलतागोळ दा, अपमान गोळ दा, अदिक गरीबी दा, अदिक उपद्रवगोळ दा, अदिक संकटगोळ दा खुश आईन; यतिकी याग ना निर्बल ईरतीन आग अच सामर्थी आगतीन.
ना मूर्ख रा बन्सदीन, लेकीन नीव अच नानी ईद माळोर साटी मजबुर माळदीर. नीव रा नान प्रशंसा माळायदीर, यतिकी अगर ना येनु हैलेच, तरी भी आ धोड्डेर से धोड्डेर प्रेरितगोळ से यातोदारा मात दा गोर्त हैलेच.
सही प्रेरितगोळ्द लक्षण भी नीम न्याड्या सप्पा प्रकार इन धीरज सांगुळ चमत्कारगोळ, अदिक अदभुत क्याल्सागोळ, अदिक सामर्थ्य अन्द क्याल्सागोळ देल तोर्सकु आदव.
नीव याता मात दा दुसरा मंडलीगोळ देल गोर्त ईरीर, सिर्फ इदुर दा कि ना नीम मा तान भार हाक्‍कीदिल. नान ईद अन्याय माफ माळी.
ना तिसरा घन नीम हात्‍ती बरली तयार आईन, अदिक ना नीम मा यातोदारा भार हाकतिदिल, यतिकी ना नीम धन दौलत ईला उलटा नीमी का चाहासतीन. यतिकी चिकोरगोळी मोय-आप्प उन साटी धन दौलत जमा माळोद बिळाल, पर मोय-आप्प उक चिकोरगोळ साटी धन जमा माळोद बिळतद.
ना नीम आत्मागोळ साटी हापाळ खुशी देल खर्च माळाईन, उलटा खुद भी खर्च आगेगाईन. येन याट यक्कुल ना नीम से प्यार ईटतीन, आट अच गोर्त नीव नान से प्यार ईट्टीर?
हिंग आग सकतद कि ना नीम मा भार हाकीदिल, लेकीन चतुराई देल नीमी ध्वाका कोटकु फसुस कोंडीन!
भला, यारी ना नीम हात्‍ती कळुदीन, येन आंदुर दा टु यारदारा द्वारा ना छल कपट माळकु नीम से येनारा ताकोम कोंडीन?
ना तीतुस उक विनती माळदीन अदिक आऊन सांगुळ ऊंद वार्ट उक कळुदीन, रा तीतुस छल कपट माळकु नीम से येनारा ताकोंडुन का? नाव ऊंद अच आत्मा देल सारखा अच हादी देल नळदिदील का?
नीव ईगासताका सम्सतिदीर कि नाव नीम मुंद खुद इन बचाव माळेतेव. नाव रा परमेश्वर उक उपस्थित जान्सकु मसीह दा माताळतेव, अदिक हे प्रियगोळा, सप्पा मातगोळ नीम उन्नती साटी अच अनतेव.
नानी अंज्क आद, ईदारा हिंग आगबाळुल कि ना बंदकु ह्यांग चाहासतीन, हांंग नीमी नोळतीदिल; अदिक नानी भी ह्यांग नीव चाहसालीर हांग अच नोळीर; अदिक नीम दा झगळा, जलन, सिट्ट, विरोध, ईर्ष्या, चुगली, अभिमान अदिक चेंगळ आगुल;
अदिक ईलारा हिंग आगबाळुल कि नान परमेश्वर नान मात्‍त नीम मान्या बंदुर मा नान मा दबाव हाकुल अदिक नानी हापाळ मुंदुर साटी मात्‍त शोक माळोद बिळुल, यार पयले पाप माळीदुर अदिक खराब क्याल्सा अदिक व्यभिचार अदिक वासना देल, जो आंदुर माळदुर, मन तिर्गुसिदील.
ईग तिसरा बार ना नीम हात्‍ती बरतीन: हर ऊंद मुकदमा सिद्ध माळोर साटी येढ्ढ या मुर गवाहगोळ्द जरवत ईरतद.
ह्यांग ना दुसरा बार नीम सांगुळ ईरीन, हांगा ईग दुर ईरतेला आ लॉकुर से यार पयले पाप माळ्यार, अदिक अन्य सप्पा लॉकुर से ईग पयले से अन बुळतीन कि अगर ना मात बराईन रा बिळतीदील,
यतिकी नीव रा इदुर्द सबुत चाहासतीर कि मसीह नान दा माताळतान, जो नीम साटी कमजोर ईला लेकीन नीम दा सामर्थी आद.
आव कमजोर इन कारण क्रूस मा येर्सकु रा आदुन, तरी भी परमेश्वर उन सामर्थ्य देल जित्‍ता आन. नाव भी अदुर्दा कमजोर आयेव, लेकीन परमेश्वर देल जो नीम साटी आन, आऊन सांगुळ ऊळदेव.
तान तान इक जाच विश्वास दा आईर का ईला. तान तान इक जाच. येन नीव तान बारा दा ईद जान्सालीर कि यीशु मसीह नीम दा आन? ईलारा नीव जाच दा निकम्मा होटीर.
लेकीन नान आशा आद कि नीव जान्स कोंडीर कि नाव निकम्मा हैलेच.
नाव तान परमेश्वर से ईद प्रार्थना माळतेव कि नीव येनु बुराई माळबाळी, इदुरसाटी ईला कि नाव सही कांळ्सीगेव, लेकीन इदुरसाटी कि नीव भलाई माळी, बाक नाव निकम्मा अच ठहरूसेगुल.
यतिकी नाव सच्चाई इन विरोध दा येनु माळ सकालेव, लेकीन सच्चाई इन साटी इच माळ सकतेव.
याग नाव कमजोर आयेव अदिक नीव ताकतवर आईर, रा नाव खुश आगतेव, अदिक ईद प्रार्थना भी माळतेव कि नीव सिद्ध आगेगी.
ईदुर कारण ना नीम बेन हींद ई मातगोळी लिख्सतीन, कि उपस्थित आगकु नानी आ अधिकार इन अनुसार यदरी प्रभु बीगळुसोर साटी ईला लेकीन नीम भलाई इन साटी कोटान, कटनाई देल येनु माळोद बिळबाळुल.
इदुरसाटी हे वार्टुरा अदिक आकतींगेरा, खुश ईरी; सिद्ध आगतेला होगी; हिम्मत ईटी; ऊंदा मन ईटी; मेल मिलाप देल ईरी. अदिक प्यार अदिक शांती इन दाता परमेश्वर नीम सांगुळ ईत्‍तान.
परमेश्वर उन शुद्ध प्यार दा आबुर दाबुरी पवित्र चुम्मा देल नमस्कार माळी.
सप्पा मसीह परमेश्वर उन लॉकुर नीमी प्यार अदिक नमस्कार अनतार.
पौलुस उन दी टु यारी प्रेरित निवळुस्कु आत जो ना मंळसागोळ दी टु अदिक ना मंळसा अन द्वारा, उलटा यीशु मसीह अदिक परमेश्वर आप्प उन द्वारा, याव आऊक सोत्‍तुर दा टु जित्‍ता माळदुन, प्रेरित हुन
अदिक सप्पा विश्वासी वार्टुर दी टु जो नान सांगुळ आर, गलातिया अन मंडलीगोळी शुभकामनागोळ कळदुर दा शामिल आर:
नाम परमेश्वर आप्प अदिक प्रभु यीशु मसीह अन दी टु नीमी अनुग्रह अदिक शांती कोळतेला ईरूल.
प्रभु यीशु मसीह तान तान इक नाम पापगोळ साटी कोट बुट्टुन, ताकी नाम परमेश्वर अदिक आप्प उन इच्छा अन अनुसार नामी ई वर्तमान बुरा युग देल बिळसुसुल.
परमेश्वर उन स्तुति अदिक महिमा हमेशा आगतेला ईरूल. आमीन.
नानी आश्चर्य आगतद कि याव नीमी मसीह अन अनुग्रह देल कार्सदुन आऊन से नीव ईट जल्दी तिर्गकु दुसरा अच प्रकार इन खुशखबरी इन दी झुक्सली हतदीर.
लेकीन अद दुसरा खुशखबरी इच हैलेच: लेकीन मात ईद आद कि यास हिंग आर जो नीमी उलझन दा हाक्‍क बुळतार, अदिक मसीह अन खुशखबरी इक बिगळुसोद चाहासतार.
लेकीन अगर नाव, या स्वर्ग टु यावारा स्वर्गदूत भी खुशखबरी इक बिटकु जो नाव नीमी प्रचार माळकु केळसेव, यावारा अलग खुशखबरी नीमी प्रचार माळकु केळसुल, जो आ खुशखबरी टु अलग आद, रा आंदुर शापित आदार.
ह्यांग नाव पयले अंद कोंडेव, हांग अच ना ईग मात्‍त अनतीन कि आ खुशखबरी इक बिटकु यदरी नीव ग्रहण माळीर, अगर यावारा मात्‍त खुशखबरी केळ्सतान, रा शापित आगुल.
ईग ना येन मंळसागोळी मान्सतीन या परमेश्वर उक? येन ना मंळसागोळी समझुसोद चाहासतीन? अगर ना ईगासताका मंळसागोळी इच समझुसतेला ईरायदीन रा मसीह अन दास ईला आगायदीन.
हे वार्टुरा अदिक आकतींगेरा, ना नीमी हेळ बुळतीन कि जो खुशखबरी ना केळ्सदीन, अद मंळसागोळ्द आल्लच.
यतिकी अद नानी मंळसा अन दी टु पोहचुसीदील, अदिक ना नानी केळ्सकु आत, लेकीन यीशु मसीह अन प्रकाशन देल सिक्त.
यहूदी मत दा जो पयले नांद चाल चलन ईरोद अदुर्द बारा दा नीव केळ कोंडीर कि ना परमेश्वर उन मंडली इक हापाळ अच सतुसीन अदिक नाश माळ तोगीन.
तान हापाळ सा जातीवाळेर से जो नान अवस्था अन ईरोर, यहूदी मत दा यक्कुल वाळुसतेला होगतोगोद अदिक तान आप्प दादागोळ परंपरागोळ साटी हापाळ अच उत्साही ईरीन.
लेकीन परमेश्वर उन, याव नान मोय इन गर्भ टु अच नानी ठहरूसदुन अदिक तान अनुग्रह देल कार्स बुट्टुन,
याग इच्छा आत कि नान दा तान पार उक प्रगट माळुल कि ना गैरयहूदीगोळ दा आऊन खुशखबरी केळसाईन, रा ना मास अदिक रक्ता देल सलाह ताकोंडीन,
अदिक ना यरूशलेम इक आंदुर हाती होदीन जो नान से पयले प्रेरित ईरोर, लेकीन अरब इक ओळेदीन अदिक बाक अल टु दमिश्क इक वापस बंदीन.
बाक मुर वर्ष इन बाद्दा ना कैफा टु मुलाकात माळोर साटी यरूशलेम होदीन, अदिक आऊन हाती पंदरा दिन ताका ईत्‍तीन.
लेकीन प्रभु उन वार्ट याकूब उक बिटकु अदिक प्रेरितगोळ दा टु यारूकु नोळीदील.
जो मातगोळ ना नीमी लिख्सतीन, नोळी, परमेश्वर उक उपस्थित जान्सकु अनतीन कि अव ख्वाटा हैलेच.
इदुर बाद्दा ना सीरिया अदिक किलिकिया अन ऊरगोळ दा बंदीन.
लेकीन यहूदिया अन मंडलीगोळ जो मसीह दा ईरोर, नान बाय यागलु ईला नोळीदुर;
लेकीन ईदा केळतोगोर कि जो नामी पयले सतुस तोगोन, आव ईग अदा विश्वास इन खुशखबरी केळ्सतान यारी पयले नाश माळतोगोन.
अदिक आंदुर नान बारा दा परमेश्वर उन महिमा माळतोगोर.
चौदा वर्ष इन बाद्दा ना बरनबास उन सांगुळ मात्‍त यरूशलेम इक होदीन, अदिक तीतुस उक भी सांगुळ ओतीन.
नान होगोद ईश्वरीय प्रकाशन इन अनुसार आत; अदिक जो खुशखबरी ना गैरयहूदीगोळ दा प्रचार माळतीन, अदरी ना आंदरी हेळ बुटीन, लेकीन आबना दा आंदरी जो धोड्डेर सम्सकु आगोर, ताकी हिंग आगबाळुल कि नान ई समय इन या पिछला दवळ धूप बेकार ठहरूसुल.
लेकीन तीतुस उक भी जो नान सांगुळ ईरोन अदिक गैरयहूदी आन, खतना माळसुसोर साटी मजबुर माळकु आगीदील.
ईद आ ख्वाटा वार्टुर कारण आत जो चोरी देल बंदीदुर, कि आ स्वतंत्रता अन जो मसीह यीशु दा नामी सिक्याद, भेद ताकोमकु नाम मा नियंत्रण हासिल माळुल.
ऊंद घळीतीम आंदुर्द हात्‍ती आगोद नाव मान्सीदील, इदुरसाटी कि खुशखबरी इन उपज नीम दा बन्सकु ईरूल.
बाक जो लॉकुर येनारा सम्सकु आगोर आंदुर चाहे ह्यांग भी ईतीदार नानी इदुर से येनु लेना-देना हैलेच; परमेश्वर यारदु पक्षपात माळालुन आंदुर से जो येनारा सम्सकु आगोर, नानी येनु भी प्राप्त आगीदील.
लेकीन इदुर विपरीत याग आंदुर विश्वास इक नोळदुर कि ह्यांग यहूदी लॉकुर साटी खुशखबरी इन क्याल्सा पतरस उक कोटकु आत, हांग अच गैरयहूदीगोळ साटी नानी खुशखबरी केळसोद कोटकु आत.
यतिकी याव पतरस से खतना माळ्द लॉकुर दा प्रेरिताई इन क्याल्सा बळा प्रभाव सहित माळसुसदुन, आवा नान से भी गैरयहूदीगोळ दा प्रभावशाली क्याल्सा माळसुसदुन,
अदिक याग आंदुर आ अनुग्रह अक जो नानी सिक्‍कीत जान्स कोंडुर, रा याकूब, अदिक कैफा, अदिक यूहन्ना जो मंडली इन खंबा सम्सकु आगोर, नानी अदिक बरनबास उक संगती इन ऊमा कय कोट्टुर कि नाव गैरयहूदीगोळ हात्‍ती होदेव अदिक आंदुर खतना माळ्द लॉकुर हात्‍ती;
सिर्फ ईद अंदुर कि नाव कंगालगोळ्द सुधी ताकोंडेव, अदिक ईदा क्याल्सा अक माळोद ना खुद भी कोशिश माळीन.
लेकीन याग कैफा अन्ताकिया दा बंदुन, रा ना आऊन बाय मा आऊन सामना माळदीन, यतिकी आव दोषी ठहरूसीदुन.
इदुरसाटी कि याकूब उन दी टु येनारा लॉकुर बरोर से पयले आव गैरयहूदीगोळ सांगुळ तिनतोगोन, लेकीन याग आंदुर बंदुर रा खतना माळ्द लॉकुर अंज्क इन कारण आव हिंद सरकुसेदुन अदिक किनारा माळली कुरतुन.
आऊन सांगुळ जमा यहूदीगोळ भी कपट माळदुर, ईल ताका कि बरनबास भी आंदुर कपट दा बिदोदुन.
लेकीन याग ना नोळदीन कि आंदुर खुशखबरी इन सच्चाई मा सीधा चाल नळालुर, रा ना सप्पा मुंदुर मुंद कैफा से अंदीन, “याग नी यहूदी आगकु गैरयहूदीगोळ घाई नळुत्या अदिक यहूदीगोळ घाई ईलारा नी गैरयहूदीगोळी यहूदीगोळ घाई नळुली येती अनत्या?”
नाव रा जनम टु यहूदी हुयेव, अदिक पापी गैरयहूदीगोळ दा टु हैलेच.
तरी ईद जान्सकु कि मंळसा व्यवस्था अन क्याल्सागोळ देल ईला, लेकीन सिर्फ यीशु मसीह मा विश्वास माळोद द्वारा न्यायी ठहरूसतान, नाव खुद भी मसीह यीशु मा विश्वास माळदेव कि नाव व्यवस्था अन क्याल्सागोळ देल ईला, लेकीन मसीह मा विश्वास माळदुर देल न्यायी ठहरूसदेव; इदुरसाटी कि व्यवस्था अन क्याल्सागोळ देल यातोदु प्राणी न्यायी ठहरूसतीदील.
नाव जो मसीह दा न्यायी ठहरूसोद चाहासतेव, अगर खुद अच पापी होट्टेव रा येन मसीह पाप इन सेवक आन? यागलु ईला!
यतिकी जो येनारा ना केळ्द बुटीन अगर अदरी मात्‍त माळतीन, रा तान तान इक अपराधी ठहरूसतीन.
ना रा व्यवस्था अन द्वारा व्यवस्था अन साटी सोतोदीन कि परमेश्वर मसीह अन्द साटी जित्‍ता ईराइन.
ना मसीह अन सांगुळ क्रूस मा येर्सकु आगीन, ईग ना जित्‍ता ईतीदील, लेकीन मसीह नान दा जित्‍ता आन; अदिक ना मय दा ईग जो जित्‍ता आईन रा सिर्फ आ विश्वास देल जित्‍ता आईन जो परमेश्वर उन पार उन मा आद, याव नान से प्यार माळदुन अदिक नान साटी तान तान इक कोट बुट्टुन.
ना परमेश्वर उन अनुग्रह अक बेकार ठहरूसालीन; यतिकी अगर व्यवस्था अन द्वारा न्यायीपन आगाईत, रा मसीह अन सायोद बेकार आगाईत.
हे निर्बुद्धी गलातिगोळा, याव नीमी मोहीत माळ कोंडान? नीम रा मान्सी कण्णगोळ मुंद यीशु मसीह क्रूस मा येर्सकु आदुन!
ना नीम से सिर्फ ईद जानसोद चाहासतीन कि नीमी आत्मा, येन व्यवस्था अन क्याल्सागोळ देल या विश्वास इन समाचार देल सिक्त?
येन नीव हिंग निर्बुद्धी आईर कि आत्मा अन रीति मा सुरूवात माळकु ईग मय इन रीति मा अन्त माळीर?
येन नीव ईट दुख बेकार अच नेगदीर? लेकीन यागलु बेकार हैलेच.
जो नीमी आत्मा दान माळतान अदिक नीम दा सामर्थ्य नव क्याल्सा माळतान, आव येन व्यवस्था अन क्याल्सागोळ देल या खुशखबरी मा विश्वास देल हिंग माळतान?
“अब्राहम रा परमेश्वर मा विश्वास माळदुन अदिक ईद आऊन साटी न्यायीपन आळुकु आत.”
इदुरसाटी ईद जान्स कोमी कि जो विश्वास माळावाळेर आर, आंदुर अच अब्राहम उन औलाद उर.
अदिक पवित्रशास्त्र पयले टु अच ईद जान्सकु कि परमेश्वर गैरयहूदीगोळी विश्वास देल न्यायी ठहरूस्यान, पयले टु अच अब्राहम उक ईद खुशखबरी केळ्स बुट्टुन कि “नीन दा सप्पा जातीगोळी आशीष सिक्‍कीत.”
इदुरसाटी जो विश्वास माळावाळेर आर, आंदरी अब्राहम उन सांगुळ आशीष सिक्‍कीत.
इदुरसाटी यास लॉकुर व्यवस्था अन क्याल्सागोळ मा भरोसा ईटतार, आंदुर सप्पा श्राप इन हात्‍ती आर, यतिकी शास्त्र दा लिख्सकु आद, “जो यावारा व्यवस्था अन किताब दा लिख्सकु सप्पा मातगोळ माळदुर दा स्थिर ईरालुन, आव श्रापित आन.”
लेकीन ईद मात प्रगट आद कि व्यवस्था अन द्वारा परमेश्वर उन ईल याऊ न्यायी ठहरूसालुन, यतिकी न्यायी जन विश्वास देल जित्‍ता ईत्‍तान.
लेकीन व्यवस्था अन विश्वास देल येनु संबंध हैलेच; यतिकी “जो अवरी मानस्यान, आव अऊर कारण जित्‍ता ईत्‍तान.”
मसीह जो नाम साटी श्रापित बन्सदुन, नामी कोंडकु व्यवस्था अन श्राप देल बिळ्सुसदुन, यतिकी शास्त्र दा लिख्सकु आद, “जो यावारा क्रूस मा लटकुसकु आगतान आव श्रापित आन.”
ईद इदुरसाटी आत कि अब्राहम उन आशीष मसीह यीशु दा गैरयहूदीगोळ ताका पोहचुसुल, अदिक नाव विश्वास इन द्वारा आ आत्मा अक प्राप्त माळेव यदुर्द वादा आग्याद.
हे वार्टुरा अदिक आकतींगेरा, ना मंळसा अन रीति मा अनतीन; मंळसा अन वाचा जो पक्‍का आगेगतद, रा ना यावारा अदरी टाल्सतान अदिक ना अदुर्दा येनारा वाळुस्तान.
इदुरसाटी वादागोळ अब्राहम उक अदिक आऊन वंश इक कोटकु आग्याव. आव ईद अनालुन, “वंशगोळी,” ह्यांग हापाळ मुंदुर बारा दा अंदुन; लेकीन ह्यांग ऊंद इन बारा दा कि “नीन वंश इक” अदिक आव मसीह हुन.
लेकीन ना ईद अनतीन: जो वाचा परमेश्वर पयले टु पक्‍का माळीदुन, अदरी व्यवस्था नाक सौ तीस वर्ष इन बाद्दा बंदकु टाल्स सकाल्द कि वादा बेकार ठहरूसुल.
यतिकी अगर मीरास व्यवस्था देल सिक्याद रा बाक वादा देल ईला, लेकीन परमेश्वर अब्राहम उक वादा अन द्वारा कोट बुटान.
आग बाक व्यवस्था येती कोटकु आत? अद रा अपराधगोळ कारण बाद्दा कोटकु आत कि आ वंश इन बरासताका ईरूल, यारी वादा कोटकु आगीत; अदिक आव स्वर्गदूतगोळ द्वारा ऊंद मध्यस्थ अन कय दा ठहरूसकु आत.
मध्यस्थ रा ऊंद इन आगाल्द, लेकीन परमेश्वर ऊंद अच आन.
रा येन व्यवस्था परमेश्वर उन वादागोळ विरोध दा आद? यागलु ईला! यतिकी अगर हिंग व्यवस्था कोटकु आगाईत जो जीवन कोळ सकाईत, रा खराखुरा न्यायीपन व्यवस्था देल ईराईत.
लेकीन पवित्रशास्त्र सप्पा मुंदरी पाप इन हात्‍ती माळ बुळ्त, ताकी अद वादा यदुर्द आधार यीशु मसीह मा विश्वास माळोद आद, विश्वास माळावाळेर साटी पुरा आगेगुल.
लेकीन विश्वास इन बरोर से पयले व्यवस्था अन हात्‍ती ता दा नाम रखवाली आगतोगोद, अदिक आ विश्वास इन बरासताका जो प्रगट आगावाळा ईरोद, नाव अदुर्दा बंधन दा ईत्‍तेव.
इदुरसाटी व्यवस्था मसीह ताका पोहचुसोर साटी नाम गुरु आग्याद कि नाव विश्वास देल न्यायी ठहरुसेव.
लेकीन याग विश्वास होट्ट बत्‍त, रा ईग नाव गुरु उन हात्‍ती ईतीदील.
यतिकी नीव सप्पा आ विश्वास इन द्वारा जो मसीह यीशु मा आद, परमेश्वर उन औलाद हुईर.
अदिक नीम दा टु यास मुंदुर मसीह दा बपतिस्मा ताकोंडार आंदुर मसीह अक हाक्‍क कोंडार.
ईग ना यावारा यहूदी ईत्‍तुन अदिक ना यावारा गैरयहूदी, ना यावारा दास ना यावारा स्वतंत्र, ना यावारा नर ना नारी, यतिकी नीव सप्पा यीशु मसीह दा ऊंद आईर.
अदिक अगर नीव मसीह अन आईर रा अब्राहम उन वंश अदिक वादा अन अनुसार वारीस भी हुईर.
ना ईद अनतीन कि वारीस यागासताका चिग्द आन, बल्‍की सप्पा वस्तुगोळ्द स्वामी आन, तरी आऊन दा अदिक दास दा यातोदु भेद हैलेच.
लेकीन आप्प उन ठहरूस्द समय ताका संरक्षकगोळ अदिक मुनीमगोळ वश दा ईरतान.
हांग अच नाव भी, याग चिकोर ईरव, रा दुनिया अन पयले टु शिक्षा अन वश दा आगकु दास बन्सकु ईरव.
लेकीन याग समय पुरा आत, रा परमेश्वर तान पार उक कळुदुन जो आर्त देल पैदा आदुन, अदिक व्यवस्था अन हात्‍ती पैदा आदुन,
ताकी व्यवस्था अन हात्‍ती गोळी कोंडकु बिळ्स कोमुल, अदिक नामी पार आगोद हक्क सिकुल.
अदिक नीव जो पार हुईर, इदुरसाटी परमेश्वर तान पार उन आत्मा अक, जो “हे अब्बा, हे आप्प” अनकु कारूतान, नाम दिलगोळ दा कळ्यान.
इदुरसाटी नी ईग दास हैलेच, लेकीन पार हुय; अदिक याग पार आद, रा परमेश्वर उन द्वारा वारीस भी आद.
पयले रा नीव परमेश्वर उक ईला जान्सकु आंदुर दास ईरोर जो स्वभाव देल परमेश्वर हैलेच,
लेकीन ईग जो नीव परमेश्वर उक अर्त कोंडीर बल्‍की परमेश्वर नीमी अरतुन, रा आ निर्बल अदिक निकम्मा पयले टु शिक्षा अन मातगोळ दी येती तिर्गतीर, यार्द नीव दुबारा दास आगोद चाहासतीर?
नीव दिनगोळ अदिक तिंगुळगोळ अदिक नियत समयगोळ अदिक वर्षगोळी मान्सतीर.
ना नीम बारा दा अंजतीन, येल्यारा हिंग आगबाळुल कि जो मेहनत ना नीम साटी माळदीन अद बेकार ठहरूसुल.
हे वार्टुरा अदिक आकतींगेरा, ना नीम से विनती माळतीन, नीव नान घाई आगेगी; यतिकी ना भी नीम घाई आगेगीन; नीव नांद येनु बिगळुसीदील.
लेकीन नीव जान्सतीर कि पयले पयले ना मय इन निर्बलता अन कारण नीमी खुशखबरी केळ्सदीन.
अदिक नीव नान शारीरिक दशा अक जो नीम परीक्षा अन कारण ईरोद, तुच्छ जान्सीदील; ना अदुर देल घृणा माळदीन; अदिक परमेश्वर उन स्वर्गदूत बल्‍की खुद यीशु मसीह अन घाई नानी ग्रहण माळदुन.
रा अद नीम खुशी मानसोद येल होत? ना नीम गवाह हुईन कि अगर आग सकाईत रा नीव तान कण्णगोळी भी तेगुकु नानी कोट्ट बुळायदीर.
रा येन नीम से सही माताळोद कारण ना नीम दुश्मन बनसेगीन?
आंदुर नीमी संगी माळोद रा चाहासतार, लेकीन भला उद्देश देल ईला; बल्‍की नीमी ब्यार्र माळोद चाहासतार कि नीव आंदरी का संगी माळकोमी.
लेकीन ईद भी वळ्लीद आद कि भला मात दा हर समय संगी माळोद कोशिश माळकु आगुल, ना सिर्फ अदा समय याग ना नीम सांगुळ ईरतीन.
हे नान चिकोरा, यागासताका नीम दा मसीह अन रूप बनसेगाल्द, आगासताका ना नीम साटी बाक चिग्द हाळाहोती जो दुख आगतद अद दुख नेगुतीन.
इच्छा रा ईद आगतद कि ईग नीम हाती बंदकु दुसरा अच प्रकार देल माताळाईन, यतिकी नीम बारा दा ना उलझन दा आईन.
नीव जो व्यवस्था अन हात्‍ती आगोद चाहासतीर, नानी हेळी, येन नीव व्यवस्था अन केळालीर?
शास्त्र दा ईद लिख्सकु आद कि अब्राहम उन येढ्ढ पारगोळ आदुर; ऊंद दासी देल अदिक ऊंद स्वतंत्र आर्त देल.
लेकीन जो दासी देल आदुन, आव शारीरिक रीति देल पैदा आदुन; अदिक जो स्वतंत्र आर्त देल आदुन, आव वादा अन अनुसार पैदा आदुन.
ई मातगोळ दा उदाहरण आद: ई आर्तेर मान्सी येढ्ढ वाचागोळ आर, ऊंद रा सीनै पहाळ इन यदुर देल दास अच पैदा आगतार; अदिक आक हाजिरा हुळ.
अदिक हाजिरा मान्सी अरब इन सीनै पहाळ हुळ, अदिक आधुनिक यरूशलेम आकिन बराबर आद, यतिकी आक तान चिकोर समेत दासत्व दा आर.
लेकीन म्याकुच इन यरूशलेम स्वतंत्र आद, अदिक अद नाम मोय हुन.
यतिकी शास्त्र दा लिख्सकु आद, “हे वांझला, नी जो पैदा माळाल खुशी माळ; नी यारी दुख नेगाल, कुतक्या खोल्सकु जय जयकार माळ; यतिकी त्याग्सद मंळसा अन्द औलाद सुहागीन इन औलाद देल भी यक्कुल आद.”
हे वार्टुरा अदिक आकतींगेरा, नाव इसहाक इन घाई वादा अन औलाद हुयेव.
अदिक ह्यांग आ समय मय इन अनुसार पैदा आग्द आत्मा अन अनुसार पैदा आग्द उक सतुसोद, हांग अच ईग भी आगतद.
लेकीन पवित्रशास्त्र येन अनतद? “दासी अदिक आकिन पार उक तेगु बुळ, यतिकी दासी अन पार स्वतंत्र आर्त इन पार उन सांगुळ उत्‍तराधिकारी आगतीदील.”
इदुरसाटी हे वार्टुरा अदिक आकतींगेरा, नाव दासी नोर ईला लेकीन स्वतंत्र आर्त इनोर औलाद हुयेव.
मसीह स्वतंत्रता अन साटी नामी स्वतंत्र माळ्यान; इदुरसाटी इदुर्दा अच स्थिर ईरी, अदिक दासत्व अन जुआ दा मात्‍त बिळबाळी.
नोळी, ना पौलुस नीम से अनतीन कि अगर खतना माळसुसीर, रा मसीह देल नीमी येनु लाभ आगतीदील.
तरी भी ना हर ऊंद खतना माळसुसावाळा अक विनती माळतीन कि आऊक सप्पा व्यवस्था मानसोद बिद्दीत.
नीव जो व्यवस्था अन द्वारा न्यायी ठहरूसोद चाहासतीर, मसीह देल अलग अदिक अनुग्रह देल बिदोगीर.
यतिकी आत्मा अन कारण नाव विश्वास देल, आशा माळ्द न्यायीपन इन हादी कायतेव.
मसीह यीशु दा ना खतना अदिक ना खतनारहित येनारा क्याल्सा अन आद, लेकीन सिर्फ विश्वास, जो प्यार इन द्वारा प्रभाव हाकत्या.
नीव रा भला भाति हरीर. ईग याव नीमी रोक्स बुटुन कि सच्चाई इन भरोसा माळबाळी.
हिंग सीख नीम कारावाळा अन दी टु हैलेच.
थ्वाळासा खमीर सप्पा काल्सद हीट इक खमीर माळ बुळतद.
ना प्रभु मा नीम बारा दा भरोसा ईटतीन कि नीम यातोदारा दुसरा विचार ईरतीदील; लेकीन जो नीमी घबरूस बुळतान, आव यावारा येती आगबाळुल फैसला आदीत.
लेकीन हे वार्टुरा अदिक आकतींगेरा, अगर ना ईगासताका खतना अन प्रचार माळतीन, रा येती ईगासताका सतुस्कु आगतीन? बाक रा क्रूस इन ठोकर होगतेला ईत्‍त.
भला आगाईत कि जो नीमी डावाडोल माळतार, आंदुर तान मय अच कोद बुळायदुर.
हे वार्टुरा अदिक आकतींगेरा, नीव स्वतंत्र आगोर साटी कार्सकु आगीर; लेकीन हिंग आगबाळुल कि ईद स्वतंत्रता शारीरिक क्याल्सागोळ साटी मवका बनसुल, बल्‍की प्यार देल आबुर दाबुर दास बन्सी.
यतिकी सप्पा व्यवस्था ई ऊंद अच मात दा पुरा आगेगतद, “नी तान हातळोर से तान घाई प्यार ईट.”
लेकीन अगर नीव आबुर दाबुर इक हल्ल देल कचतीर अदिक हरूकु तिनतीर, रा सावधान ईरी कि आबुर दाबुर सत्यानाश ना माळबुळी.
लेकीन ना अनतीन, आत्मा अन अनुसार नळदीर रा नीव मय इन लालसा यातोदारा रीति देल पुरा माळतीदील.
यतिकी मय आत्मा अन विरोध दा अदिक आत्मा मय इन विरोध दा लालसा माळतद, अदिक ईव आबुर दाबुर विरोधी आव, इदुरसाटी कि जो नीव माळोद चाहासतीर अद माळ सकबाळी.
अदिक अगर नीव आत्मा अन नळ्सदुर देल नळुतीर रा व्यवस्था अन हात्‍ती ईतीदील.
मय इन क्याल्सा रा प्रगट आव, मतलब व्यभिचार, खराब क्याल्सा, लुचपन,
मूर्तिपूजा, जादु टोना, दुश्मनी, झगळा, जलन, सिट्ट, विरोध, फूट, स्वार्थीपन,
जलन, मतवालापन, अवैध संबंध, अदिक ईऊर घाई मात्‍त दुसरा क्याल्सा आव, ईऊर बारा दा ना नीम से पयले टु अच अंद बुळतीन ह्यांग पयले अंद भी कोंडीन, कि ईत्‍ता क्याल्सा माळावाळेर परमेश्वर उन राज्य अन वारीस आगतीदील.
लेकीन आत्मा अन काय, प्यार, खुशी, शांती, धीरज, कृपा, भलाई, विश्वास,
नम्रता, अदिक संयम आद; हिंग-हिंग क्याल्सागोळ विरोध दा यातोदारा भी व्यवस्था हैलेच.
अदिक जो मसीह यीशु नोर आर, आंदुर मय इक आऊन लालसागोळ अदिक अभिलाषागोळ समेत क्रूस मा येर्स बुटार.
अगर नाव आत्मा अन द्वारा जित्‍ता आयेव, रा आत्मा अन अनुसार नळदेव भी.
नाव घमण्डी आगकु ना आबुर दाबुर इक छेळसेव, अदिक ना आबुर दाबुर से जलनखोरी माळेव.
हे वार्टुरा अदिक आकतींगेरा, अगर यावारा मंळसा यातोदारा अपराध दा हुळकु भी आगतान रा नीव जो आत्मिक आईर, नम्रता अन सांगुळ ईत्‍ता मंळसा अक संभाळसी, अदिक तांद भी सावधानी ईटी कि नीव भी परीक्षा दा बिळबाळी.
नीव आबुर दाबुर बोझ नेगी, अदिक ईत्‍ता प्रकार मसीह अन व्यवस्था अक पुरा माळी.
यतिकी अगर यावारा येनु ईला ईत्‍तुर मा भी तान तान इक येनारा सम्सतान, रा तान तान इक ध्वाका कोळतान.
लेकीन हर ऊंद तांद अच क्याल्सा अक जाच कोमुल, अदिक आग दुसरा अन बारा दा ईला लेकीन तांद अच बारा दा आऊक घमण्ड माळोद मवका सिक्‍कीत.
यतिकी हर ऊंद मंळसा तांद अच बोझ नेगदान.
यारी वचन इन शिक्षा सिकतद, आव सप्पा वळ्लेव वस्तुगोळ दा कलसावाळा अक भागी माळुल.
ध्वाका तिनबाळी; परमेश्वर मज्याक दा हार्सकु आगालुन, यतिकी मंळसा जो फसल हच्यान आव अदा कळदान.
यतिकी जो तान मय इन साटी हचतान, आव मय इन द्वारा विनाश इन कटनी कळदान; अदिक जो आत्मा अन साटी हचतान, आव आत्मा अन द्वारा अनन्त जीवन इन कटनी कळदान.
नीव भला क्याल्सा माळदुर दा साहस बिळबाळी, यतिकी अगर नाव ढिला ईरतीदील रा ठीक समय मा कटनी कळदेव.
इदुरसाटी येल ताका समय सिक्‍कीत नाव सप्पा घराना अन सांगुळ वळ्लीद माळेव, विशेष माळकु विश्वासी वार्टुर सांगुळ.
नोळी, ना ह्यांग धोळ धोळ अक्षरगोळ दा नीमी तान कय देल लिख्सीन.
जो लॉकुर शारीरिक दिखावा चाहासतार आंदुर अच नीम्द खतना माळसुसोर साटी दबाव हाकतार, सिर्फ इदुरसाटी कि आंदुर मसीह अन क्रूस इन कारण सतुस्कु आगबाळुल.
यतिकी खतना माळसुसावाळेर खुद रा व्यवस्था मा नळालुर, लेकीन नीम खतना इदुरसाटी माळसुसोद चाहासतार कि नीम शारीरिक दशा मा घमण्ड माळुल.
लेकीन हिंग आगबाळुल कि ना दुसरा यातोदारा मात मा घमण्ड माळाईन, सिर्फ नाम प्रभु यीशु मसीह अन क्रूस इन, यार्द द्वारा दुनिया नान नजर दा अदिक ना दुनिया अन नजर दा क्रूस मा येर्सकु आगीन.
यतिकी ना खतना अदिक ना खतनारहित येनारा आद, लेकीन व्हाशोद दुनिया.
यास ई नियम मा नळदार आंदुर मा, अदिक परमेश्वर उन इस्त्राएल मा शांती अदिक दया आगतेला ईरूल.
मुंद नानी याऊ दुख कोळबाळुल, यतिकी ना यीशु अन दागगोळी तान मय दा हुळकु टेटाळतीन.
हे वार्टुरा अदिक आकतींगेरा, नाम प्रभु यीशु मसीह अन अनुग्रह नीम आत्मा अन सांगुळ ईरूल. आमीन.
नान पौलुस उन दी टु जो परमेश्वर उन इच्छा देल यीशु मसीह अन प्रेरित आन, आ पवित्र अदिक मसीह यीशु दा विश्वासी लॉकुर्द हेसुर जो इफिसुस दा आद:
नाम्द आप्प परमेश्वर अदिक प्रभु यीशु मसीह अन्द दी टु नीमी अनुग्रह अदिक शांती सिकतेला ईरूल.
नाम्द प्रभु यीशु मसीह अन्द परमेश्वर अदिक आप्प उन धन्यवाद आगुल कि आव नामी मसीह दा स्वर्गीय जागागोळ दा सब प्रकार इन आत्मिक आशीष कोट्टुन.
ह्यांग आव नामी दुनिया अन उत्पत्ति टु पयला अदुर्दा नीवळुस कोंडान कि नाव आऊन हात्‍ती प्यार दा पवित्र अदिक निर्दोष आगुल.
अदिक तान इच्छा अन्द भला अभिप्राय इन अनुसार नामी तान साटी पयला टु ठहरूसदुन कि यीशु मसीह अन्द द्वारा नाव आऊन गोद पार आगुल,
कि आऊन आ अनुग्रह अन्द महिमा अन्द स्तुति आगुल, यारी आव नामी आ प्रिय दा सेंत-मेंत कोट्टुन.
नामी अदुर्दा आऊन रक्ता अन द्वारा छुटकारा, मतलब अपराधगोळ्द माफी, आऊन आ अनुग्रह अन्द धन इन अनुसार सिक्याद,
यारी आव पुरा ग्यान अदिक समझ सहित नाम मा बहुतायत देल माळदुन.
यतिकी आव तान इच्छा अन्द भेद आ भला अभिप्राय इन अनुसार नामी हेळदुन, यारी आव खुद तान दा ठान्स कोंडीदुन
कि समयगोळ्द पुरा आगोद हिंग प्रबन्ध आगुल कि जो येनारा स्वर्ग दा आद अदिक जो येनारा पृथ्वी मा आद, सप्पा येनारा अद मसीह दा जमा माळुल.
अदुर्दा यदुर्दा नाव भी आऊन मनसा देल जो तान इच्छा अन्द मत इन अनुसार सप्पा येनारा माळतान, पयला टु ठहरूसकु आगकु मीरास बनसुल
कि नाव, यार पयला टु मसीह मा आशा ईटीदेव, आऊन महिमा अन्द स्तुति इन कारण आगुल.
अदिक अदुर्दा नीम मा भी, याग नीव सच्चाई इन वचन केळदीर जो नीम्द उद्धार इन खुशखबरी आद अदिक यदुर मा नीव विश्वास माळदीर, वादा माळकु आत पवित्र आत्मा अन्द छाप हत्‍त.
परमेश्वर उन साटी पैस्या देल कोंडकु आग्यार आंदुर्द छुटकारा अन्द साटी नाम्द मीरास इन बयाना हुन, कि आऊन महिमा अन्द स्तुति आगुल.
ई कारण, ना भी आ विश्वास इन बातणी केळकु जो नीम लॉकुर दा प्रभु यीशु मा आन अदिक सप्पा पवित्र लॉकुर मा प्यार प्रगट आद,
नीम साटी धन्यवाद माळोद बिळालीन, अदिक तान प्रार्थनागोळ दा नीमी याद माळतेला ईरतीन
कि नाम्द प्रभु यीशु मसीह अन्द परमेश्वर जो महिमा अन्द आप्प हुन, नीमी तान पहचान दा ग्यान अदिक प्रकाश इन आत्मा कोळुल,
अदिक नीम्द मन इन कण्णगोळ ज्योतिर्मय आगुल कि नीव जान्स कोमी कि आऊन बुलाहट इन आशा येन आद, अदिक पवित्र लॉकुर दा आऊन मीरास इन महिमा अन्द धन ह्यांग आद,
अदिक आऊन सामर्थ्य नाम दा जो विश्वास माळतार, याट महान आद, आऊन शक्ति इन प्रभाव इन आ कार्य अन्द अनुसार
जो आव मसीह दा माळदुन कि आऊक सोत्‍तुर दा टु जित्‍ता माळकु स्वर्गीय जागागोळ दा तान ऊम्मा कय दी कुर्सदुन
ताकी सब प्रकार इन प्रधानता, अदिक अधिकार, अदिक सामर्थ्य, अदिक प्रभुता अन्द, अदिक हर ऊंद हेसुर इन म्याकुच, जो ना सिर्फ ई दुनिया दा पर बरावाळा दुनिया दा भी ताकोमकु आदीन, कुर्सदुन;
अदिक सप्पा येनारा आऊन कालगोळ ल्यालमा माळ बुट्टुन; अदिक आऊक सब वस्तुगोळ मा श्रेष्ट ठहरूसकु मंडली इक कोट बुट्टुन,
ईद आऊन मय हुन, अदिक आऊन परिपुर्णता आद जो सब दा सब येनारा पुरा माळतान.
आव नीमी भी जित्‍ता माळदुन, जो तान अपराधगोळ अदिक पापगोळ्द कारण सोतकु ईरोर
यदुर मा नीव पयला ई दुनिया अन रीति मा, अदिक आकाश इन अधिकार इन शासक मतलब आ आत्मा अन्द अनुसार नळीर, जो ईग भी आग्या ईला मान्सावाळेर्द कार्य माळतान.
इंदुर दा नाव भी सप्पा अच मुंदुर पयला तान मय इन लालसागोळ दा दिन बितुसेव, अदिक मय अदिक मन इन इच्छागोळी पुरा माळेव, अदिक अन्य लॉकुर घाई स्वभाव देल सिट्ट इन औलाद ईरेव.
लेकीन परमेश्वर जो दया अन्द धनी आन, तान आ धोळ प्यार इन कारण यार देल आव नाम से प्यार माळदुन,
याग नाव अपराधगोळ्द कारण सोतकु ईरेव रा नामी मसीह अन्द सांगुळ जित्‍ता माळदुन अनुग्रह देल अच नीम्द उद्धार आत,
अदिक मसीह यीशु दा आऊन सांगुळ नेगदुन, अदिक स्वर्गीय जागा दा आऊन सांगुळ कुर्सदुन
कि आव तान आ कृपा देल जो मसीह यीशु दा नाम मा आद, बरावाळा समय इन दुनिया दा तान अनुग्रह अन्द असीम धन तोर्सदुन.
यतिकी विश्वास इन भेंट इन द्वारा अनुग्रह देल अच नीम्द उद्धार आत, अदिक ईद नीम्द दी टु ईला, बल्‍की परमेश्वर उन दान हुन,
अदिक ना कर्मगोळ्द कारण, हिंग आगबाळुल कि यावारा घमण्ड माळुल.
यतिकी आव नामी माळ्यान, अदिक मसीह यीशु दा आ वळ्लीद क्याल्सागोळ्द साटी माळकु आगीर यारी परमेश्वर पयला टु नामी माळोर साटी तयार माळदुन.
ई कारण याद माळी कि नीव जो शारीरिक रीति देल गैरयहूदी आईर अदिक जो लॉकुर मय दा कय इन माळकु खतना देल खतनावाळेर कहलुस्तार, आंदुर नीम इक खतनारहित अनतार,
नीव लॉकुर आ समय मसीह टु अलग, अदिक इस्त्राएल इन प्रजा अन्द पद देल अलग माळकु आदीर, अदिक वादा अन्द वाचागोळ्द भागी ईला ईरोर, अदिक आशाहीन अदिक दुनिया दा मय रहित ईरोर.
लेकीन ईग मसीह यीशु दा नीव जो पयला दुर ईरीर, मसीह अन्द रक्ता अन द्वारा हात्‍ती आगेगीर.
यतिकी आवा नाम्द मेल हुन जो येढ्ढु मुंदरी ऊंद माळ कोंडुन अदिक अलग माळावाळा दिवार इक जो बीच दा ईरोद केडु बुट्टुन,
अदिक तान मय दा दुश्मनी मतलब अद व्यवस्था यदुर्द आग्यागोळ विधीगोळ्द रीति मा ईरव, मिटकुस बुट्टुन कि येढ्ढु देल तान दा ऊंद व्हाशोद मंळसा पैदा माळकु मेल माळसुस बुळुल,
अदिक क्रूस मा दुश्मनी इक नाश माळकु इदुर द्वारा येढ्ढु मुंदरी ऊंद मय माळकु परमेश्वर देल भेंट माळसुस्यान.
आव बंदकु नीमी जो दुर ईरीर अदिक आंदरी जो हात्‍ती ईरोर, येढ्ढु मुंदरी मेल मिलाप इन खुशखबरी केळ्सदुन.
यतिकी आऊन द्वारा नाव येढ्ढु मुंदुर्द ऊंद आत्मा दा आप्प उन हात्‍ती प्रवेश आगतद.
इदुरसाटी नीव ईग परदेशी अदिक मुसाफिर ईतीदील, लेकीन पवित्र लॉकुर्द संगी स्वदेशी अदिक परमेश्वर उन घराना दोर आगेदीर.
अदिक प्रेरितगोळ अदिक भविष्यवक्तागोळ्द पायवा मा, यार्द क्वाना अन्द कल्ल मसीह यीशु खुद अच आन, माळकु आगीर.
यदुर्दा पुरा रचना ऊंद सांगुळ मिलुसकु प्रभु दा ऊंद पवित्र मंदिर बन्सतेला होगतद,
यदुर्दा नीव भी आत्मा अन्द द्वारा परमेश्वर उन निवास स्थान आगोर साटी ऊंद सांगुळ माळकु आगतीर.
ईदा कारण ना पौलुस जो नीव गैरयहूदीगोळ्द साटी मसीह यीशु दा बंदीन.
अगर नीव परमेश्वर उन आ अनुग्रह अन्द प्रबन्ध इन समाचार केळीदीर, जो नीम्द साटी नानी कोटकु आग्याद,
मतलब ईद कि अद भेद नान मा प्रकाशन इन द्वारा प्रगट आत, ह्यांग ना पयला अच थ्वाळासा दा लिख्सदीन,
यारी नीव वाचुसकु जान्स सकतीर कि ना मसीह अन्द अद भेद यल ताका सम्सतीन.
जो अन्य समयगोळ दा मंळसागोळ्द औलादगोळ इक हिंग ईला हेळकु आगीत, ह्यांग कि आत्मा अन्द द्वारा ईग आऊन पवित्र प्रेरितगोळ अदिक भविष्यवक्तागोळ मा प्रगट माळकु आग्याद.
मतलब ईद कि मसीह यीशु दा खुशखबरी इन द्वारा गैरयहूदी लॉकुर मीरास दा हिस्सेदार, अदिक ऊंद अच मय इन अदिक वादा अन्द भागी आर.
ना परमेश्वर उन अनुग्रह अन्द आ दान इन अनुसार, जो आऊन सामर्थ्य अन्द प्रभाव इन अनुसार नानी कोटकु आग्याद, आ खुशखबरी इन सेवक बन्सदीन,
नान मा जो सप्पा पवित्र लॉकुर दा टु स्याणेर दा टु भी स्याणेव आईन, ईद अनुग्रह आत कि ना गैरयहूदीगोळ इक मसीह अन्द अगम्य धन इन खुशखबरी केळ्साईन,
अदिक सब मा ईद मात प्रकाशित माळुल कि आ भेद इन प्रबन्ध येन आद, जो सप्पा मुंदुर सृजनहार परमेश्वर दा सुरूवात टु गुप्त ईरोद.
ताकी ईग मंडली इन द्वारा, परमेश्वर उन अलग अलग प्रकार इन ग्यान आ प्रधानगोळी अदिक अधिकारीगोळ मा जो स्वर्गीय जागा दा आर, प्रगट माळकु आगुल.
आ अनन्त मंळसा अन्द अनुसार जो आव नाम प्रभु मसीह यीशु दा माळीदुन.
यदुर दा नामी आऊन मा विश्वास माळदुर देल साहस अदिक भरोसा अन्द सांगुळ परमेश्वर उन हात्‍ती बरोद अधिकार आद.
इदुरसाटी ना विनती माळतीन कि जो क्लेश नीम साटी नानी आगेत्याद, अदुर कारण साहस बिळबाळी, यतिकी अदुर दा नीम्द महिमा आद.
ना ईदा कारण आ पृथ्वी मा आप्प उन मुंद ट्वांगरा टेक्सतीन,
यदुर देल स्वर्ग अदिक पृथ्वी मा, हर ऊंद घराना अन्द हेसुर ईटकु आगतद,
कि आव तान महिमा अन्द धन इन अनुसार नीमी ईद दान कोळुल कि नीव आऊन आत्मा देल तान बुळ्क इन मंळसातत्व दा सामर्थ्य हासिल माळकु बलवन्त आगतेला होगी;
अदिक विश्वास इन द्वारा मसीह नीम्द दिल दा कुरूल कि नीव प्यार दा जळ हुळकु अदिक पायवा हाक्‍कु,
सप्पा पवित्र लॉकुर्द सांगुळ भला-भाति समसोद शक्ति सिकुल कि आऊन चौळाई, अदिक लंबाई, अदिक ऊँचाई, अदिक गहराई याट आद,
अदिक मसीह अन्द आ प्यार इक जान्स सकी जो ग्यान देल अनजान आर कि नीव परमेश्वर उन पुरा भरपुरी ताका परिपुर्ण आगेगी.
ईग जो हिंग सामर्थी आन कि नाम्द विनती अदिक समझ देल मात्‍त यक्कुल क्याल्सा माळ सकतान, आ सामर्थ्य अन्द अनुसार जो नाम दा कार्य माळतान,
मंडली दा अदिक मसीह यीशु दा आऊन महिमा पीढ़ी टु पीढ़ी ताका हमेशा हमेशा आगतेला ईरूल. आमीन.
इदुरसाटी ना जो प्रभु दा बंदीन नीम से विनती माळतीन कि या बुलाहट देल नीव कारूकु आगीदीर, अदुर लायक व्यवहार माळी,
मतलब पुरा दीनता अदिक नम्रता सहित, अदिक धीरज हुळकु प्यार देल आबुर दाबुर्द सहन माळी;
अदिक मेल इन बंधन दा आत्मा अन्द एकता ईटोद यत्न माळी.
ऊंद अच मय आद अदिक ऊंद अच आत्मा; ह्यांग नीमी जो कारूकु आगीदीर तान कारूकु आगोर देल ऊंद अच आशा आद.
ऊंद अच प्रभु आन, ऊंद अच विश्वास ऊंद अच बपतिस्मा,
अदिक सब मुंदुरव ऊंद अच परमेश्वर अदिक आप्प आन, जो सप्पा मुंदुर म्याकुच अदिक सप्पा मुंदुर बीच दा अदिक सब मुंदुर दा आन.
लेकीन नाम दा टु हर ऊंद मंळसा अक मसीह अन्द दान इन परिमाण इन अनुसार अनुग्रह सिक्याद.
इदुरसाटी आव अनतान: “आव ऊँचाई मा येरदुन अदिक बंदीगोळ इक कटकु ओतुन, अदिक मंळसागोळ इक दान कोट्टुन.”
आऊन येरदुर देल, अदिक येन सिकतद सिर्फ ईद कि अद पृथ्वी इन ल्यालमा जागागोळ्द दा ईळसी भी दुन.
अदिक जो ईळदुन ईव आवा हुन जो पुरा आकाश टु म्याकुच येरे भी दुन कि सब येनारा परिपुर्ण माळुल.
आव थ्वाळासा लॉकुरी प्रेरित नियुक्त माळकु, अदिक थ्वाळासा लॉकुरी भविष्यवक्ता नियुक्त माळकु, अदिक थ्वाळासा लॉकुरी खुशखबरी केळावाळेर नियुक्त माळकु, अदिक थ्वाळासा लॉकुरी रखवाला अदिक उपदेशक नियुक्त माळकु कोट बुट्टुन,
यदुर देल पवित्र लॉकुर सिद्ध आगेगुल अदिक स्यावा अन्द क्याल्सा माळकु आगुल अदिक मसीह अन्द मय इक उन्नती सिक्‍कुल,
यागासताका कि नाव सब इन सब विश्वास अदिक परमेश्वर उन पार उन पहचान दा ऊंद आगबाळुल, अदिक ऊंद सिद्ध मंळसा आगबाळुल अदिक मसीह अन्द पुरा डील-डौल ताका ना वाळुसुल.
ताकी नाव मुंदु टु चिकोर ईरतीदील जो मंळसागोळ्द ठग-विद्या अदिक चतुराई देल, आंदुर भ्रम इन युक्तिगोळ्द अदिक उपदेश इन हर ऊंद ध्वाका देल उछलस्कु अदिक ईल अल तिर्गुसकु आगताव.
बल्‍की प्यार दा सच्चाई देल माताळतेला सब मातगोळ दा अदुर्दा जो ताल्ला आद, मतलब मसीह दा वाळुसतेला होगुल,
यदुर देल पुरा मय, हर ऊंद जोळ इन सहायता देल ऊंद सांगुळ मिलुसकु अदिक ऊंद सामर्थ्य सांगुळ गठुस्कु, आ प्रभाव उन अनुसार जो हर ऊंद अंग इन ठीक-ठीक कार्य माळोर द्वारा आऊन दा आगतद, तान तान इक वाळुसतद कि आव प्यार दा उन्नती माळतेला होगुल.
इदुरसाटी ना ईद अनतीन अदिक प्रभु दा आग्रह माळतीन कि ह्यांग गैरयहूदी लॉकुर तान मन इन अनर्थ रीति मा नळुतार, नीव ईगी टु बाक हिंग व्यवहार माळबाळेतीर.
यतिकी आंदुर बुद्धी भ्रष्ट आगेग्याद, अदिक आ अग्यानता अन्द कारण जो आंदुर दा आद अदिक आंदुर मन इन कठोरता अन्द कारण आंदुर परमेश्वर उन जीवन टु अलग माळकु आदुर;
अदिक आंदुर सुन्न आगकु लुचपन दा हतेदुर कि सब प्रकार इन खराब क्याल्सा लालसा देल माळुल.
पर नीव मसीह अन्द हिंग शिक्षा ताकोंडीदील.
बल्‍की नीव खराखुरा आऊंदा केळदीर अदिक, ह्यांग यीशु दा सच्चाई आद, अदुर दा कल्सकु भी आग्यार
कि नीव पिछला चाल चलन इक हाळोद मंळसातत्व अक जो भरमुसावळ्त अभिलाषागोळ्द अनुसार भ्रष्ट आगेगतद, ईळु बुळी
अदिक तान मन इन आत्मिक स्वभाव दा व्हाशोद बन्सतेला होगी,
अदिक व्हाशोद मंळसातत्व अक हाक्‍क कोमी जो परमेश्वर उन अनुरूप सच्चाई इन न्यायीपन अदिक पवित्रता दा सजुस्कु आग्याद.
ई कारण ख्वाटा माताळोद बिटकु हर ऊंद मंळसा तान मान्ना हातळोर से सही माताळुल, यतिकी नाव आपस दा आबुर दाबुर अंग हुयेव.
सिट्ट रा माळी, पर पाप माळबाळी; सुर्य मुळका ताका नीम्द गुस्सा ईरबाळुल,
अदिक ना शैतान उक मवका कोळी.
काळताना माळावाळा बाक काळताना माळबाळुल, बल्‍की वळ्लीद क्याल्सा माळोर साटी तान कयगोळ देल मेहनत माळुल, इदुरसाटी कि यारी प्रयोजन आद आऊक कोळली आऊन हात्‍ती येनारा ईरूल.
यातोदु सही मात नीम्द बाय देल होळबाळुल, पर जरवत इन अनुसार अदा होळुल जो उन्नती इन साटी वळ्लीद ईरूल, ताकी आऊन से केळावाळेर मा अनुग्रह ईरूल.
परमेश्वर उन पवित्र आत्मा अक दुख माळबाळी, यदुर देल नीम मा छुटकारा अन्द दिन इन साटी छाप कोटकु आग्याद.
सब प्रकार इन कळवाहट, अदिक प्रकोप अदिक सिट्ट, अदिक कलह, अदिक अपमान, सप्पा बैरभाव समेत नीम से दुर माळकु आगुल.
आबुर दाबुर मा कृपा माळी अदिक मेहरबान आगी, अदिक ह्यांग परमेश्वर मसीह दा नीम्द अपराध माफ माळदुन, हांग अच नीव भी आबुर दाबुर्द अपराध माफ माळी.
इदुरसाटी प्रिय चिकोरगोळ घाई परमेश्वर उन अनुकरण माळी,
अदिक प्यार दा नळी ह्यांग मसीह भी नीम से प्यार माळदुन, अदिक नाम साटी तान तान इक सुखदायक सुगन्ध इन साटी परमेश्वर उन मुंद भेंट माळकु बलिदान माळ बुट्टुर.
ह्यांग पवित्र लॉकुर्द लायक आद. हांग नीम दा व्यभिचार अदिक यातोदु प्रकार इन अशुध्द क्याल्सा या लोभ इन मात भी आगबाळुल;
अदिक ना निर्लज्जता, ना मूढ़ता अन्द मातचीत माळदेव, ना मज्याक माळदेव; यतिकी ईव मातगोळ शोभा कोळालव, बल्‍की धन्यवाद अच केळकु आगुल.
यतिकी नीव ईद जान्सतीर कि यावारा व्यभिचारी, या अशुध्द जन, या लोभी मंळसा अन्द, जो मूर्ति इन पुजा माळावाळा अन बराबर आन, मसीह अदिक परमेश्वर उन राज्य दा मीरास ईल्लच.
यावारा नीमी व्यर्थ मातगोळ देल ध्वाका कोळबाळुल, यतिकी ईवा क्याल्सागोळ्द कारण परमेश्वर उन सिट्ट आग्या ईला मान्सावाळेर मा भळकुसतद.
इदुरसाटी नीव आंदुर सहभागी ईरबाळी.
यतिकी नीव रा पयला अंधकार ईरीर लेकीन ईग प्रभु दा ज्योति आईर, इदुरसाटी ज्योति इन औलाद इन घाई नळी
यतिकी ज्योति इन फल सब प्रकार इन भलाई, अदिक न्यायीपन, अदिक सच्चाई आद,
अदिक ईद परखुसी कि प्रभु उक येन भाऊसतद.
अंधकार इन निष्फल क्याल्सागोळ दा सहभागी ईरबाळी, बल्‍की अदुर मा उलाहना कोळी.
यतिकी आंदुर गुप्त क्याल्सागोळ्द चर्चा भी शरम इन मात आद.
पर यास क्याल्सागोळ मा उलाहना कोटकु आगतद अव सप्पा ज्योति टु प्रगट आगतद, यतिकी जो सप्पा येनारा अक प्रगट माळतद अद ज्योति हुन.
ई कारण आव अनतान, “हे मिंगावाळा, जाग्स अदिक मुर्दागोळ दा टु जित्‍ता येळ; रा मसीह अन्द ज्योति नीन मा चमकुसीत.”
इदुरसाटी ध्यान देल नोळी, कि ह्यांग चाल नळुतीर: निर्बुद्धीगोळ्द घाई ईला पर बुद्धिमानगोळ्द घाई नळी.
मवका अक बार्र सम्सी, यतिकी दिन बुरा आव.
ई कारण निर्बुद्धी ईरबाळी, पर ध्यान देल सम्सी कि प्रभु उन इच्छा येन आद.
अंगुर इन रास्सा टु मतवाला बन्सबाळी, यतिकी इदुर देल लुचपन आगतद, पर आत्मा देल परिपुर्ण आगतेला होगी,
अदिक आपस दा भजन अदिक स्तुति हाळ अदिक आत्मिक हाळगोळ हाळतोगी, अदिक तान तान मन दा प्रभु उन मुंद हाळतेला अदिक कीर्तन माळतेला ईरी.
अदिक हमेशा सब मातगोळ्द साटी नाम्द प्रभु यीशु मसीह अन्द हेसुर देल परमेश्वर आप्प उन धन्यवाद माळतेला ईरी.
मसीह अन्द अंज्क देल आबुर दाबुर्द हात्‍ती ईरी.
हे हिंग्सुरा, तान तान गांड्ड उन हिंग हात्‍ती ईरी जसा प्रभु उन.
यतिकी गांड्ड हिंग्स उन ताल्ला हुन ह्यांग कि मसीह मंडली इन ताल्ला आन अदिक खुद अच मय इन उद्धारकर्ता आन.
पर ह्यांग मंडली मसीह अन्द हात्‍ती आद, हांग अच हिंग्सुर भी हर मात दा तान तान गांड्ड उन हात्‍ती ईरूल.
हे गांड्डुरा, तान तान हिंग्सुर से प्यार ईटी ह्यांग मसीह भी मंडली से प्यार माळकु तान तान इक अदुर साटी कोट बुट्टुन
कि आऊक वचन इन द्वारा नीर इन मयतोळदुर देल शुद्ध माळकु पवित्र माळी,
अदिक आऊक ऊंद हिंग तेजस्वी मंडली माळकु तान हात्‍ती निदुर्सुल, यदुर दा ना कलंक, ना झुर्री, ना यातोदारा अदिक हिंग वस्तु ईरूल बल्‍की पवित्र अदिक निर्दोष ईरूल.
ईदा प्रकार उचित आद कि गांड्ड तान तान हिंग्सुर से तान मय इन घाई प्यार ईटली पायजे. जो तान हिंग्स उन से प्यार ईटतान, आव तान तान से प्यार ईटतान.
यतिकी याऊ यागलु तान मय देल दुश्मनी ईटीदिल बल्‍की अदुर्द पालन-पोषण माळतान, जसा मसीह भी मंडली इन सांगुळ माळतान.
इदुरसाटी कि नाव आऊन मय इन अंग हुयेव.
“ई कारण मंळसा तान मोय-आप्प उक बिटकु तान हिंग्स उन सांगुळ ईत्‍तान, अदिक आंदुर येढ्ढु ऊंद तन आदार.”
ईद भेद रा धोळ आद, पर ना ईल मसीह अदिक मंडली इन बारा दा अनतीन.
पर नीम दा टु हर ऊंद तान हिंग्स उन से तान घाई प्यार ईटुल, अदिक हिंग्स भी तान गांड्ड उन आदर माळुल.
हे चिकोरगोळा, प्रभु दा तान मोय-आप्प उन आग्याकारी बन्सी, यतिकी ईद उचित आद.
“तान मोय अदिक आप्प उन आदर माळ ईद पयला आग्या हुन यदुर सांगुळ वादा भी आद.
कि अपमान भला आगुल, अदिक नी पृथ्वी मा हापाळ दिन ताका जित्‍ता ईर.”
हे चिकोरवाळेरा, तान चिकोर इक गुस्सा तरगोळबाळी लेकीन प्रभु उन शिक्षा अदिक चेतावनी कोळतेला आंदुर्द पालन-पोषण माळी.
हे दासगोळा, जो लॉकुर ई दुनिया दा नीम स्वामी आर, तान मन इंद सही देल अंज्क अदिक नळ्गतेला, ह्यांग मसीह अन्द हांगा आंदुर्द भी आग्या मान्सी.
मंळसागोळी खुश माळावाळेर घाई तोरसोर साटी स्यावा माळबाळी, लेकीन मसीह अन्द दासगोळ घाई अंतर आत्मा देल परमेश्वर उन इच्छा मा नळी,
अदिक आ स्यावा अक मंळसागोळ्द ईला लेकीन प्रभु उन स्यावा जान्सकु खरा मन देल माळी.
यतिकी नीव जान्सतीर कि हर मंळसा ह्यांगारा वळ्लीद क्याल्सा माळ्यान, या रा दास ईरूल या रा स्वतंत्र, प्रभु से हांगा हासिल माळ्यान.
हे स्वामीगोळा, नीव भी धमकीगोळ कोळव बिटकु आंदुर सांगुळ हांग अच व्यवहार माळी; यतिकी नीव जान्सतीर कि आंदुर अदिक नीम येढ्ढु मुंदुरव स्वामी स्वर्ग दा आन, अदिक आव यारदु पक्षपात माळालुन.
इदुरसाटी प्रभु दा अदिक आऊन शक्ति इन प्रभाव दा ताकतवर बन्सी.
परमेश्वर उन सप्पा हथियार हाक्‍क बुळी कि नीव शैतान उन युक्तिगोळ मुंद निदुरकु ईर सकीर.
यतिकी नाम्द ईद मल्लयुद्ध रक्ता अदिक मास देल ईला लेकीन प्रधानगोळ देल, अदिक अधिकारीगोळ देल, अदिक ई दुनिया अन अंधकार इन शासकगोळ देल अदिक आ दुष्टता अन्द आत्मिक सेनागोळ देल आद जो आकाश दा आव.
इदुरसाटी परमेश्वर उन पुरा हथियार कट कोमी कि नीव बुरा दिन दा सामना माळ सकी, अदिक सप्पा येनारा पुरा माळकु संची ईर सकी.
इदुरसाटी सच्चाई देल तान नेळु कसुसकु, अदिक न्यायीपन इन कवच हाक्‍कु,
अदिक कालगोळ दा मेल इन खुशखबरी इन तयारी इन जुता हाक्‍कु;
अदिक ई सब मुंदुर सांगुळ विश्वास इन ढाल हुडुकु स्थिर ईरी यदुर देल नीव आ दुष्ट इन सब होततेला तीरगोळ इक नुनाक सकी.
अदिक उद्धार इन टोप, अदिक आत्मा अन्द तलवार, जो परमेश्वर उन वचन हुन, ग्रहण माळकोमी.
हर समय अदिक हर प्रकार देल आत्मा दा प्रार्थना, अदिक विनती माळतेला ईरी, अदिक इदुरसाटी जाग्सतेला ईरी कि सब पवित्र लॉकुर्द साटी लगातार विनती माळतेला ईरी,
अदिक नान साटी भी कि नानी माताळोद समय हिंग प्रबल वचन कोटकु आगुल कि ना साहस इन सांगुळ खुशखबरी इन भेद खोलसोद कार्य माळ सकाईन,
ई खुशखबरी इन खातिर ना शंकली देल जकळुसकु राजस्वर्गदूत हुईन; हालाकि ईग ना जयल दा आईन. प्रार्थना माळी कि ना खुशखबरी इन बारा दा माताळली साहसी आग सकतीन ईद जरूरी आद जसा कि ना आईन.
तुखिकुस, जो प्रिय वार्ट अदिक प्रभु दा विश्वासयोग्य सेवक आन, नीमी सब मातगोळ हेळ्यान कि नीव भी नान दशा जान्सी कि ना ह्यांग ईरतीन.
आऊक ना नीम्द हात्‍ती इदुरसाटी कळुदीन कि नीव नाम्द दशा अक जान्सी, अदिक आव नीम्द मनगोळ इक शांती कोळुल.
परमेश्वर आप्प अदिक प्रभु यीशु मसीह अन्द दी टु वार्टुरी शांती अदिक विश्वास सहित प्यार सिकुल.
जो नाम्द प्रभु यीशु मसीह टु खरा प्यार ईटतार, आ सब मा अनुग्रह आगतेला ईरूल.
मसीह यीशु उन दास पौलुस अदिक तीमुथियुस उन दी टु, सप्पा पवित्र लॉकुर हेसुर जो यीशु मसीह दा आगकु फिलिप्पी दा, अध्यक्षगोळ अदिक सेवकगोळ सांगुळ ईरतार.
नामव आप्प परमेश्वर अदिक प्रभु यीशु मसीह अन दी टु नीमी अनुग्रह अदिक शांती सिकतेला ईरूल.
ना याग याग नीमी याद माळतीन, आग आग तान परमेश्वर उन धन्यवाद माळतीन;
अदिक याग यागलु नीम सप्पा अन साटी विनती माळतीन, रा हमेशा खुशी इन सांगुळ विनती माळतीन.
इदुरसाटी कि नीव पयला दिन टु हुडुकु ईंद ताका खुशखबरी बगरूसदुर दा नान सहभागी ईतीर.
नानी ई मात इन भरोसा आद कि याव नीम दा वळ्लीद क्याल्सा सुरू माळ्यान, आवा अदरी यीशु मसीह अन्द दिन ताका पुरा माळ्यान.
उचित आद कि ना नीम सप्पा मुंदुर साटी हिंग अच विचार माळाईन, यतिकी नीव नान मन दा बंदकु बसुसेगीर, अदिक ना शंकलीगोळ देल कैद दा अदिक खुशखबरी इन साटी उत्‍तर अदिक प्रमाण कोळदुर दा नीव सप्पा मुंदुर नान सांगुळ अनुग्रह दा सहभागी आगी.
इदुर दा परमेश्वर नान गवाह आन कि ना मसीह यीशु उन घाई प्यार माळकु नीम सप्पा मुंदुर्द लालसा माळतीन.
ना तरी भी ईद प्रार्थना माळतीन कि नीम प्यार ग्यान अदिक हर प्रकार इन विवेक सांगुळ अदिक यक्कुल वाळुस्त होगुल,
ईल ताका कि नीव वळ्लीद से वळ्लीद मातगोळ्द जाच माळी, अदिक मसीह अन्द दिन ताका खरा बन्सकु ईरी, अदिक ठोकर तिनबाळी;
अदिक आ न्यायीपन इन काय देल जो यीशु मसीह अन्द द्वारा आगताव, यक्कुल आग्त होगी यदुर देल परमेश्वर उन महिमा अदिक स्तुति आग्त ईरूल.
हे वार्टुरा, ना चाहासतीन कि नीव ईद जान्स कोमी कि नान मा जो घळुस्याद, अदुर देल खुशखबरी वाळुसतेला होग्याद.
ईल ताका कि कैसर उन राजभवन इन सप्पा पलटन अदिक मिग्द सप्पा लॉकुर मा ईद प्रगट आगेग्याद कि ना मसीह अन्द साटी शंकलीगोळ देल कैद दा आईन;
अदिक प्रभु दा जो वार्टुर आर, आंदुर दा टु यक्कुल मुंदुर नान शंकलीगोळ देल कैद आगदुर कारण, भरोसा माळकु परमेश्वर उन वचन बेधळक केळसोद मात्‍त यक्कुल हिम्मत माळतार.
थ्वाळासा रा जलन अदिक झगळा अन्द कारण मसीह अन्द प्रचार माळतार अदिक थ्वाळासा भला इच्छा देल.
हापाळ पुरा रा ईद जान्सकु कि ना खुशखबरी इन साटी उत्‍तर कोळली ठहरूस्कु आगीन, प्यार देल प्रचार माळतार.
अदिक हापाळ मुंदुर रा सरका ईला लेकीन मतलब देल मसीह अन्द कात्‍ता केळ्सतार, ईद विचार माळकु कि ना शंकलीगोळ देल कैद दा आईन नान साटी क्लेश पैदा माळुल.
रा येन आत? सिर्फ ईद कि हर प्रकार देल, या बहाना देल या सच्चाई देल, मसीह अन्द कात्‍ता केळ्सकु आगतद, अदिक ना ईदुर देल खुश आईन अदिक खुश भी ईराइन.
यतिकी ना जान्सतीन कि नीम विनती इन द्वारा, अदिक यीशु मसीह अन्द आत्मा अन्द दान इन द्वारा, इदुर्द प्रतिफल नान उद्धार आदीत.
ना रा ईदा हापाळ लालसा अदिक आशा ईटतीन कि ना यातोदु मात दा लज्जित आगतीदील, लेकीन ह्यांग नान प्रबल हिम्मत इन कारण मसीह अन्द बळाई नान मय इन द्वारा हमेशा आग्त ईताद, हांग अच ईग भी आगुल, चाहे ना जित्‍ता ईराइन या सोतोगाईन.
यतिकी नान साटी जित्‍ता ईरोद मसीह हुन, अदिक सोतोगोद फायदा हुन.
लेकीन अगर मय दा जित्‍ता ईरोद अच नान क्याल्सा साटी फायदा मंद आद रा ना जान्सालीन कि यदुर्द चुनाव माळाईन.
यतिकी ना येढ्ढु चीज इन न्याड्या अधर दा हिलगुसकु आईन; जीव रा चाहासतद कि होगकु मसीह अन्द हात्‍ती ईराइन, यतिकी ईद रा हापाळ वळ्लीद आद,
लेकीन मय दा ईरोद नीम कारण मात्‍त यक्कुल जरूरी आद.
इदुरसाटी कि नानी इदुर्द भरोसा आद इदुरसाटी ना जान्सतीन कि ना जित्‍ता ईराइन, उलटा नीम सप्पा मुंदुर सांगुळ ईराइन यदुर देल नीव विश्वास दा मजबूत आग्त होगी अदिक अदुर दा खुश ईरी;
अदिक जो घमण्ड नीव नान बारा दा माळतीर, अद नांद मात्‍त नीम हात्‍ती बंदुर देल मसीह यीशु दा यक्कुल वाळुसेगुल.
सिर्फ ईट माळी कि नीम चाल-चलन मसीह अन्द खुशखबरी इन लायक ईरूल कि चाहे रा ना बंदकु नीमी नोळाईन, चाहे रा बर भी तिदिल, नीम बारा दा नानी ईदा केळ सिकुल कि नीव ऊंद अच अंतरात्मा दा जित्‍ता आईर, अदिक ऊंद मन आगकु खुशखबरी इन विश्वास इन साटी मयनत माळ्त ईरतीर.
अदिक यातोदारा मात दा विरोध माळावाळेर से अंज्क तुमालीर. ईद आंदुर साटी विनाश इन स्पष्ट चमत्कार हुन, लेकीन नीम साटी उद्धार इन अदिक ईद परमेश्वर उन दी टु आद.
यतिकी मसीह अन्द कारण नीम मा ईद अनुग्रह आत कि ना सिर्फ आऊन साटी भरोसा कोळी लेकीन आऊन साटी दुख भी नेगी;
अदिक नीमी हांग अच मयनत माळोद आद, ह्यांग नीव नानी माळतेला नोळीर, अदिक ईग भी केळतीर कि ना हांग अच माळतीन.
इदुरसाटी अगर मसीह दा थ्वाळासा शांती, अदिक प्यार देल हिम्मत, अदिक आत्मा अन्द प्रोत्साहन, अदिक थ्वाळासा करूणा अदिक संगती आद,
रा नान ईद खुशी पुरा माळी कि ऊंद मन आगकु ईरी, अदिक ऊंद अच प्यार, ऊंद अच चित्त, अदिक ऊंद अच मनसा ईटी.
मतलब देल या ख्वाटा बळाई साटी येनु माळबाळी, लेकीन दीनता देल आबुर दाबुर इक तान से वळ्लेर समसी.
हर ऊंद तान हित इन ईला, उलटा दुसरा अन्द हित इन भी चिन्ता माळुल.
ह्यांग मसीह यीशु उन विचार ईरव हांग अच नीम भी विचार ईरूल;
याव परमेश्वर उन स्वरूप दा ईतकु भी परमेश्वर उन तुल्य आगली तान वश दा ईटोद वस्तु समसीदील.
उलटा तान तान इक हिंग शुन्य माळ बुट्टुन, अदिक दास उन रूप धारण माळदुन, अदिक मंळसा अन्द समानता दा आगेदुन.
अदिक मंळसा अन्द रूप दा प्रगट आगकु तान तान इक दीन माळदुन, अदिक ईल ताका आग्याकारी ईत्‍तुन कि मृत्यु, हव, क्रूस इन मृत्यु भी सहन माळदुन.
ई कारण परमेश्वर आऊक हापाळ महान भी माळदुन, अदिक आऊक अद हेसुर कोट्टुन जो सप्पा हेसुरगोळ से श्रेष्ट आद,
कि जो स्वर्ग दा अदिक पृथ्वी मा अदिक पृथ्वी इन ल्यालमा आद, अव सप्पा यीशु उन हेसुर मा ट्वांगरा टेकसुल;
अदिक परमेश्वर आप्प उन महिमा साटी हर ऊंद ल्यालग्या अंगीकार माळ कोमुल कि यीशु मसीह अच प्रभु हुन.
इदुरसाटी हे नान प्रियगोळा, ह्यांग नीव हमेशा टु आग्या मान्सतेला बंदीर, हांग अच ईग भी ना सिर्फ नान सांगुळ ईरा होती लेकीन जरूर माळकु ईग नान दुर ईत्‍तुर मा भी अंज्क अदिक नळ्गतेला तान तान उद्धार इन क्याल्सा पुरा माळ्त होगी;
यतिकी परमेश्वर अच हुन याव तान खुद इन इच्छा अन्द कारण नीम मन दा इच्छा अदिक क्याल्सा, येढ्ढु मातगोळ्द माळोद प्रभाव हाक्यान.
सप्पा क्याल्सा बिना बळबळ अदिक बिन बाय कय मुर्सद माळतोगी,
कि नीव निर्दोष अदिक भोला आगकु वाकळा अदिक जिद्दी लॉकुर न्याड्या परमेश्वर उन निष्कलंक औलाद बन्सकु ईरी, यार न्याड्या दा नीव जीवन इन वचन हुडुकु दुनिया दा होतकु दिंग्यागोळ घाई कांळ्सतीर,
कि मसीह अन्द दिशी नान हात्‍ती कारण ईरूल कि ना नान जित्‍ता इरोद अदिक ना नांद घमण्ड माळोद बेकार आत.
अगर नानी नीम विश्वास रूपी बलिदान अदिक स्यावा अन्द सांगुळ तान रक्ता भी वाहुसोद बिळुल, तरी भी ना खुश आईन अदिक नीम सप्पा मुंदुर सांगुळ खुशी माळतीन.
हांग अच नीव भी खुश ईरी अदिक नान सांगुळ खुशी माळी.
नानी प्रभु यीशु दा आशा आद कि ना तीमुथियुस उक नीम हात्‍ती तुरन्त कळाईन, ताकी नीम दशा केळकु नानी खुशी सिकुल.
यतिकी नान हात्‍ती हिंग स्वभाव इनव याऊ हैलेच जो शुद्ध मन देल नीम चिन्ता माळुल.
यतिकी सप्पा मुंदुर तान स्वार्थ इन खोज दा ईरतार, ना कि यीशु मसीह अन्द.
लेकीन आऊक रा नीव परकुसदीर अदिक जान्स भी कोंडीर कि ह्यांग पार आप्प उन सांगुळ माळतान, हांग अच आव खुशखबरी इक फैलुसदुर दा नान सांगुळ स्यावा माळदुन.
इदुरसाटी नानी आशा आद कि ह्यांग नानी समझ दा बंदीत कि नान येन दशा आदीन, हांग अच ना आऊक तुरन्त कळु बुळाईन.
अदिक नानी प्रभु दा भरोसा आद कि ना खुद भी राटनेरी बराईन.
लेकीन ना इपफ्रुदीतुस उक जो नान वार्ट अदिक सहकर्मी अदिक संगी योद्धा अदिक नीम स्वर्गदूत, अदिक जरूरी मातगोळ दा नान स्यावा टहल माळावाळा हुन, नीम हात्‍ती कळोद जरूरी सम्सदीन.
यतिकी आऊन लालसा नीम सप्पा मुंदुर दा हतकु ईरोद, ई कारण आव व्याकुल ईरतोगोन यतिकी नीव आऊन बिमारी इन बारा दा केळीदीर.
निश्चय आव बिमार रा आगेगिदुन ईल ताका कि सायोर मा ईरोन, लेकीन परमेश्वर आऊन मा दया माळदुन, अदिक सिर्फ आऊन मा अच ईला लेकीन नान मा भी कि नानी शोक मा शोक सिकबाळुल.
इदुरसाटी ना आऊक कळोद मात्‍त यक्कुल कोशिश माळदीन कि नीव आऊक मात्‍त नोळकु खुश आगेगी अदिक नान भी दुख गोर्त आगेगुल.
इदुरसाटी नीव प्रभु दा आऊन से हापाळ खुशी इन सांगुळ मुलाकात माळेतीर, अदिक ईत्‍तोर्द आदर माळतोगेतीर.
यतिकी आव मसीह अन्द क्याल्सा साटी तान जीव इक जोखिम दा हाक्‍कु मृत्यु उन हात्‍ती होट बंदीदुन ताकी जो कमी नीम दी टु नान स्यावा दा आत अदरी पुरा माळुल.
इदुरसाटी हे नान वार्टुरा, प्रभु दा खुश ईरी. अव अच मातगोळ नीमी घळी घळी लिख्सली नानी रा येनु तकलीफ आगाल, अदिक ईदुर दा नीम कुशलता आद,
नायगोळ से सावधान ईरी, आ बेकार क्याल्सा माळावाळेर से सावधान ईरी, आ काट कूट माळावाळेर से सावधान ईरी.
यतिकी खतनावाळेर रा नाव अच हुयेव जो परमेश्वर उन आत्मा अन्द अगुवाई देल उपासना माळतेव, अदिक मसीह यीशु मा घमण्ड माळतेव, अदिक मय मा भरोसा ईटालेव.
लेकीन ना रा मय मा भी भरोसा ईट सकतीन. अगर यारारा दुसरा अक मय मा भरोसा ईटोद विचार आगुल, रा ना आऊन से यक्कुल ईट सकतीन.
आठवा दिशी नान खतना आत, इस्त्राएल इन वंश अदिक बिन्यामीन इन गोत्र नव हुईन; इब्रानिगोळव इब्रानी हुईन; व्यवस्था अन्द बारा दा अगर अंदीर रा फरीसी हुईन.
उत्साह अन्द बारा दा अगर अंदीर रा मंडली इन सतुसावाळा; अदिक व्यवस्था अन्द न्यायीपन इन बारा दा अगर अंदीर रा निर्दोष ईरीन.
लेकीन जो जो मातगोळ नान फायदा नव ईरव, अवरीका ना मसीह अन्द कारण नुकसान सम्स कोंडीन.
उलटा ना तान प्रभु यीशु मसीह अन्द पयचान इन उत्‍तमता अन्द कारण सप्पा मातगोळी नुकसान सम्सतीन. यदुर कारण ना सप्पा वस्तुगोळ्द नुकसान नेगदीन, अदिक अवरी काळी कचरा सम्सतीन, यदुर से ना मसीह अक हासिल माळाईन
अदिक अदुर दा ना सिक्कु आगुल; ना कि तान अद न्यायीपन इन सांगुळ, जो व्यवस्था देल आद, उलटा आ न्यायीपन इन सांगुळ जो मसीह मा विश्वास माळदुर कारण आद अदिक परमेश्वर दी टु विश्वास माळदुर मा सिकतद;
ताकी ना अदरी अदिक अदुर्द मृत्युंजय इन सामर्थ्य अक, अदिक अदुर सांगुळ दुखगोळ दा सहभागी आगोद मर्म इक जान्साईन, अदिक आऊन मृत्यु उन समानता अक हासिल माळाईन.
कि ना यातोदारा भी रीति देल सोत्‍तुर दा टु जित्‍ता आगोद पद ताका पोहचुसाईन.
ईद मतलब हैलेच कि ना ईग हासिल माळ कोंडीन, या सिद्ध आगेगिन; लेकीन आ पदार्थ अक हुडोर साटी ओळ्त होगतीन, यदुर साटी मसीह यीशु नानी हुळदिदुन.
हे वार्टुरा, नान ईद भावना हैलेच कि ना हासिल माळ कोंडीन; लेकीन सिर्फ ऊंद क्याल्सा माळतीन कि जो मातगोळ हिंद ईतोग्याव अवरी मारूकु, मुंदळव मातगोळ दी वाळुसतेला,
निशाना दी ओळ्त होगतीन, ताकी अद ईनाम हासिल माळाईन यदुर साटी परमेश्वर नानी मसीह यीशु दा म्याकुच कारदान.
नाम दा टु यास सिद्ध आर, ईदा विचार ईटुल, अदिक अगर यातोदारा मात दा नीम दुसरा अच विचार ईरूल रा परमेश्वर अदरी भी नीम मा प्रगट माळ बुट्टान.
इदुरसाटी यल ताका नाव पोहचुसेव, अदुर्दा अनुसार नळदेव.
हे वार्टुरा, नीव सप्पा मुंदुर मिलुसकु नान घाई व्यवहार माळी, अदिक आंदरी पयचान दा ईटी जो ई रीति मा नळुतार यदुर उदाहरण नीव नाम दा नोळतीर;
यतिकी हापाळ सा हिंग व्यवहार माळतार, यार्द चर्चा ना नीम से घळी घळी माळीन, अदिक ईग भी वर्ल वर्लकु अनतीन कि आंदुर तान चाल-चलन देल मसीह अन्द क्रूस देल दुश्मनी माळावाळेर उर.
आंदुर अन्त विनाश आद, आंदुर मय व्हाट्टा हुन, आंदुर तान शरम इन मातगोळ मा विचार माळतार अदिक पृथ्वी इन वस्तुगोळ मा महिमा हचकु ईरतार.
लेकीन नाम स्वदेश स्वर्ग मा आद; अदिक नाव ऊंद उद्धारकर्ता प्रभु यीशु मसीह अन्द अल टु बरोद हादी कायेतेव.
आव तान शक्ति इन आ प्रभाव इन अनुसार यदुर द्वारा आव सप्पा वस्तुगोळी तान वश दा माळ सकतान, नाम दीन-हीन मय इन रूप बदलुसकु, तान महिमा अन्द मय इन अनुकूल माळ बुट्टान.
इदुरसाटी हे नान प्रिय वार्टुरा, यदुर दा नान जीव हतकु ईरतद, जो नान खुशी अदिक मुकुट हुईर, हे प्रिय वार्टुरा, प्रभु दा हिंगा हादी कायतेला स्थिर ईरी.
ना यूओदिया अक भी विनती माळतीन अदिक सुन्तुखे अक भी, कि आंदुर प्रभु दा ऊंद विचार आगकु ईरूल.
हे खरा सहकर्मी, ना नीन से भी विनती माळतीन कि नी आ आर्तेर मदत माळ, यतिकी आंदुर नान सांगुळ खुशखबरी प्रचार माळदुर दा, क्लेमेंस अदिक नान दुसरा सहकर्मीगोळ सांगुळ मयनत माळदुर, यार्द हेसुर जीवन इन किताब दा लिख्सकु आव.
प्रभु दा हमेशा खुश ईरी; ना मात्‍त अनतीन, खुश ईरी.
नीम कोमलता सप्पा मंळसागोळ मा प्रगट आगुल. प्रभु हात्‍ती आन.
यातोदु मात इन चिन्ता माळबाळी; लेकीन हर ऊंद मात दा नीम निवेदन, प्रार्थना अदिक विनती इन द्वारा धन्यवाद इन सांगुळ परमेश्वर उन मुंद उपस्थित माळकु आगुल.
आग परमेश्वर उन शांती, जो सप्पा मुंदुर समझ इन व्हार्या आद, नीम मन अदिक नीम विचारगोळी मसीह यीशु दा सुरक्षित ईट्टीत.
इदुरसाटी हे वार्टुरा, जो जो मातगोळ सच्चाई आव, अदिक जो जो मातगोळ आदरणीय आव, अदिक जो जो मातगोळ उचित आव, अदिक जो जो मातगोळ पवित्र आव, अदिक जो जो मातगोळ सुहावनी आव, अदिक जो जो मातगोळ मनभावनी आव, मतलब जो भी सदगुण अदिक प्रशंसा अन्द मातगोळ आव अऊर मा ध्यान हचतोगी.
जो मातगोळ नीव नान हात्‍ती टु कलतीर, अदिक ग्रहण माळदीर, अदिक केळदीर, अदिक नांदुर्दा नोळदीर, अऊर्दा पालन माळतोगी, आग परमेश्वर जो शांती नव सोता आन नीम सांगुळ ईत्‍तान.
ना प्रभु दा हापाळ खुश आईन कि ईग ईस दिनगोळ बाद्दा नीम चिन्ता नान बारा दा मात्‍त जागृत आग्याद; निश्चय नीमी सुरूवात दा भी इदुर्द विचार ईरोद, लेकीन नीमी मवका सिकिदील.
ईद ईला कि ना तान कमी इन कारण ईद अनतीन यतिकी ना ईद कलतीन कि याता दशा दा आईन; अदा दशा दा संतुष्ट ईराइन.
ना दीन आगोद भी जान्सतीन अदिक वाळुसोद भी जान्सतीन; हर ऊंद मात अदिक सप्पा दशागोळ दा ना संतुष्ट आगोद, उपास ईरोद, अदिक वाळुसोद-घटुसोद कलतीन.
जो नानी सामर्थ्य कोळतद अदुर दा ना सप्पा येनारा माळ सकतीन.
तरी भी नीव वळ्लीद माळदीर कि नान क्लेश दा नान सहभागी आदीर.
हे फिलिप्पिगोळा, नीव खुद भी जान्सतीर कि खुशखबरी प्रचार इन सुरूवात दा, याग ना मकिदुनिया टु विदा आदीन, आग नीमी बिटकु मात्‍त यातोदु मंडली लेन देन इन बारा दा नान सहायता माळीदिल.
ईदा प्रकार याग ना थिस्सलुनीके दा ईरीन, आग भी नीव नान कमी पुरा माळोर साटी ऊंद घन येन उलटा येढ्ढ घन येनारा कळीदिर.
ईद ईला कि ना दान बेळोद चाहासतीन लेकीन ना हिंग काय चाहासतीन जो नीम फायदा साटी वाळुस्त होगुल.
नान हात्‍ती सप्पा येनारा आद, उलटा हापाळ पुरा भी आद; जो वस्तुगोळ नीव इपफ्रुदीतुस उन कय देल कळीदिर अवरी प्राप्त माळकु ना संतुष्ट आगेगिन, अद रा सुखदायक सुगन्ध, ग्रहण माळा लायक बलिदान आद, जो परमेश्वर उक वळ्लीद हततद.
नान परमेश्वर भी तान आ धन इन अनुसार जो महिमा सांगुळ मसीह यीशु दा आद, नीम हर ऊंद कमी इक पुरा माळीत.
नाम परमेश्वर अदिक आप्प उन महिमा हमेशा हमेशा आगतेला ईरूल. आमीन.
हर ऊंद पवित्र जन उक, जो यीशु मसीह दा आन नमस्कार अनी. जो वार्ट नान सांगुळ आन, नीमी नमस्कार अनतार.
सप्पा पवित्र लॉकुर, विशेष माळकु जो कैसर उन घराना नोर उर, नीमी नमस्कार अनतार.
नाम प्रभु यीशु मसीह अन्द अनुग्रह नीम आत्मा अन्द सांगुळ ईरूल.
पौलुस अदिक आऊन वार्ट तीमुथियुस उन दी टु, जो परमेश्वर उन इच्छा देल मसीह यीशु उन प्रेरित आन,
कुलुस्से दा ईरावाळेर परमेश्वर उन आ पवित्र विश्वासयोग्य वार्टुर इक जो मसीह दा ऊंद आर: नाम आप्प परमेश्वर उन दी टु नीमी अनुग्रह अदिक शांती सिकतेला ईरूल.
नाव नीम साटी हमेशा प्रार्थना माळतेव आग नाव तान प्रभु यीशु मसीह अन्द आप्प परमेश्वर उन धन्यवाद माळतेव.
यतिकी नाव मसीह यीशु दा नीम विश्वास अदिक सप्पा परमेश्वर उन पवित्र लॉकुर प्रती नीम प्यार इन बारा दा केळेव;
याग सही बातणी, खुशखबरी, पयला घन नीम हात्‍ती बत्‍त, रा नीव ई आशा अन्द बारा दा केळदीर कि ईद प्रदान माळतद. इदुरसाटी नीम विश्वास अदिक प्यार आ वस्तु मा आधारित आद, यदुर नीव उम्मीद माळतीर, जो नीम साटी स्वर्ग दा सुरक्षित ईटकु आद.
खुशखबरी आशिर्वाद तरेत्याद अदिक सप्पा दुनिया दा फैलुसेत्याद, ठीक हांग अच ह्यांग नीम न्याड्या दा आ दिशी टु आद या दिशी टु नीव पयला घन परमेश्वर उन कृपा अन बारा दा केळीदीर अदिक अदुर देल ईद पता नळुत कि ईद सही दा आद.
परमेश्वर उन अनुग्रह अक नीव नाम प्रिय सहकर्मी सेवक इपफ्रास उन से कलतीर, जो नाम दी टु मसीह नव विश्वासयोग्य कर्मचारी आन.
आवा नामी आ प्यार इन बारा दा हेळ्यान जो आत्मा नीमी कोटाद.
ई कारण यागी टु नाव नीम बारा दा केळेव आगी टु नाव नीम साटी हमेशा प्रार्थना माळेव, परमेश्वर उन से नाव प्रार्थना माळतेव कि अद पुरा बुद्धी अदिक समझ जो आऊन आत्मा कोळतद आऊन सांगुळ अदुर्द इच्छा अन्द ग्यान देल नीमी तुम बुळुल.
ताकी नीम्द चाल चलन प्रभु उन लायक ईरूल, अदिक आव सब प्रकार देल प्रसन्न ईरूल, अदिक नीम जीवन दा टु वळ्लेव क्याल्सा होळुल, अदिक नीव परमेश्वर उन ग्यान दा वाळुसतेला होगी.
आऊन महिमामय शक्ति देल जो सामर्थ्य प्राप्त आगतद अदुर दा शक्तिशाली आग्त ईरी, ताकी नीव धीरज इन सांगुळ सप्पा येनारा सहन माळा लायक बन्सी.
अदिक खुशी इन सांगुळ आप्प उक धन्यवाद माळी, याव नीमी ई लायक माळदुन कि परमेश्वर उन आ लॉकुर सांगुळ जो आव आंदुर साटी पयले टु ना सुरक्षित माळ्द प्रकाश इन राज्य दा नीव पवित्र लॉकुर सांगुळ उत्‍तराधिकार प्राप्त माळदुर दा सहभागी बन्सी.
आवा नामी अंधकार इन वश टु बचाव माळकु तान प्रिय पार उन राज्य दा प्रवेश माळसुसदुन,
अदिक आऊन द्वारा नाव स्वतंत्र माळकु आदेव, मतलब नामी नाम पापगोळ्द माफ सिक्त.
मसीह अदृश्य परमेश्वर उन समानता दा दृश्य रूप हुन अदिक आव सप्पा निर्मितीगोळ दा पयला पार हुन.
परमेश्वर तान द्वारा स्वर्ग अदिक पृथ्वी मा सुरूवात टु सप्पा येनारा माळदुन, आध्यात्मिक शक्तिगोळ, प्रभुगोळ, शासकगोळ अदिक अधिकारीगोळ सहित नोळ्द या बिननोळ्द वस्तुगोळ, परमेश्वर आऊन द्वारा पुरा ब्रम्हाण्ड इन निर्माण माळदुन.
सप्पा वस्तुगोळ से पयले मसीह अन्द अस्तित्व ईरोद अदिक आऊन दा सप्पा वस्तुगोळ तान सही जागा मा स्थिर ईरताव.
आव तान मय इन स्याणा हुन, मतलब मंडली इन ताल्ला हुन; आवा सुरूवात हुन, अदिक सोत्‍तुर दा टु जित्‍ता आगावाळा पयला जनम ताकोमावाळा पार हुन, ताकी सप्पा वस्तुगोळ दा पयला स्थान हासिल माळ सकुल.
यतिकी परमेश्वर उन खुद इन ईद फैसला ईरोद कि आऊन दा परमेश्वर उन सप्पा परिपुर्णता वास माळुल.
पार उन माध्यम देल परमेश्वर पुरा दुनिया अक तान ताना वापस तरोद फैसला माळदुन परमेश्वर क्रूस मा तान पार उन रक्ता अन माध्यम देल शांती माळदुन अदिक इदुरसाटी पृथ्वी अदिक स्वर्ग दा सप्पा वस्तुगोळी वापस तंदुन.
ऊंद समय ईरोद याग नीव परमेश्वर उन से हापाळ दुर ईरीर अदिक तान विचारगोळ अदिक बेकार कर्मगोळ कारण परमेश्वर उन दुश्मन ईरीर;
लेकीन ईग, आव तान पार उन शारीरिक मय इन मृत्यु उन द्वारा नीमी तान संगी माळ कोंडान, ताकी नीमी तान हात्‍ती पवित्र अदिक शुद्ध, अदिक निर्दोष माळकु उपस्थित माळुल.
अगर नीव विश्वास इन पायवा मा मजबूत बन्सकु ईत्‍तीर अदिक आ खुशखबरी इन आशा अक यदरी नीव केळीर बिळबाळी, यदुर्द प्रचार आकाश इन ल्यालमा अन्द पुरा दुनिया दा माळकु आत, अदिक यदुर्द ना, पौलुस, सेवक बन्सदीन.
ईग ना आ दुखगोळ्द कारण खुशी माळतीन, जो नीम्द साटी नेगेतीन अदिक मसीह अन्द क्लेशगोळ्द कमी आऊन मय इन साटी, मतलब मंडली इन साटी, तान मय दा पुरा माळतीन;
अदिक नानी परमेश्वर उन द्वारा मंडली इन सेवक माळकु आत अदिक याव नानी नीम भलाई इन क्याल्सा अन्द साटी कोट्टुन, अदिक ई क्याल्सा पुरा तरीका देल आऊन बातणीगोळ्द घोषणा माळतद.
ईद बातणी रहस्य पुर्ण सच्चाई आद जो सुरूवात काल टु सप्पा मंळसागोळ से गुप्त ईटसुसकु आग्याद, लेकीन ईग आऊन पवित्र लॉकुर मा प्रगट माळकु आग्याद.
परमेश्वर उन ईद योजना ईरोद कि तान लॉकुर मा ईद रहस्य प्रगट माळुल कि ईद रहस्य याट महिमामय किमती आ जो तान लॉकुर साटी आद. अदिक अद रहस्य ईद हुन कि मसीह नीम दा आन, मतलब नीव परमेश्वर उन महिमा अन्द सहभागी आग सकतीर.
इदुरसाटी नाव मसीह अन्द प्रचार सप्पा मुंदुरी माळतेव. अदिक जो बुद्धी नामी प्राप्त आग्याद आ सप्पा बुद्धी इन इस्तेमाल माळतेला नाव सप्पा मुंदुरी निर्देश अदिक शिक्षा प्रदान माळतेव ताकी नाव आंदरी मसीह दा ऊंद व्यक्तिगत परिपुर्ण मंळसा माळकु परमेश्वर उन मुंद उपस्थित माळ सक्केव.
अदिक इदरी पुरा माळोर साटी मसीह अन्द महान सामर्थ्य जो नानी सिकतेला ईरतद अदिक नान दा कार्य माळतद, अदुर्द इस्तेमाल माळतेला ना कठिन मयनत अदिक संघर्ष माळेतीन.
ना चाहासतीन नीमी ई मात इन पता नळ्दोगुल कि ना नीम साटी, लौदीकिया दा ईरावाळेर लॉकुर साटी अदिक आ सप्पा मुंदुर साटी जो व्यक्तिगत रूप देल नानी यागलु सिकिदील, ना याट कठिन मयनत माळेतीन.
ताकी आंदुर मनगोळी प्रोत्साहित सिकुल अदिक परस्पर प्यार दा एकजुट आगेगुल, अदिक अद पुरा विश्वास इन धन जो खरा समझ देल प्राप्त आगतद आंदरी सिक्केगुल. ई प्रकार देल आंदरी परमेश्वर उन भेद पता नळदोदित, जो मसीह खुश आन.
याऊन दा परमेश्वर उन बुद्धी इन भंडार अदिक ग्यान होचकु आद.
ईद ना इदुरसाटी अनतीन कि यावारा मंळसा नीमी ख्वाटा वाद विवाद देल ध्वाका कोळबाळुल. बाक चाहे आंदुर याटारा भी वळ्लेर येती हतबाळुल.
ना मय इन भाव देल नीम से दुर आईन, तरी भी आत्मिक भाव देल नीम्द हात्‍ती आईन, अदिक नीम्द व्यवस्थित जीवन इक अदिक नीम्द विश्वास इन, जो मसीह दा आर, मजबूती नोळकु प्रसन्न आगतीन.
इदुरसाटी ह्यांग नीव मसीह यीशु उक प्रभु मान्सकु ग्रहण माळ कोंडीर, हांगा आऊन दा बन्सकु ईरी.
अदिक अदुर्दा जळ हुळकु अदिक वाळुसतेला ईरी; अदिक ह्यांग नीव कल्सकु आगीर हांग अच विश्वास दा मजबूत आगतेला होगी, अदिक यक्कुल से यक्कुल धन्यवाद माळतेला ईरी.
सावधान ईरी कि यावारा नीमी आ मंळसा अन्द बुद्धी इन व्यर्थ ध्वाका देल गुलाम माळसुस बुळुल, जो मंळसागोळ्द परंपरागोळ देल प्राप्त आगतेला बंदाद अदिक ब्रम्हाण्ड इक शासन माळावाळा आत्मागोळ्द देन हुन, ना कि मसीह अन्द.
यतिकी आऊन दा ईश्वरत्व स्वभाव हमेशा मसीह अन्द मय दा वास माळतद.
अदिक नीमी आऊन एकता दा पुरा जीवन कोटकु आग्याद. आव सुरूवात टु सप्पा आध्यात्मिक शासकगोळ अदिक अधिकार इन स्याणा हुन.
मसीह अन्द सांगुळ दा नीम्द खतना माळकु आग्याद, ना कि आ खतना अन्द सांगुळ जो मंळसागोळ कय देल माळकु आग्याद, लेकीन मसीह अन्द द्वारा माळ्द खतना अन्द सांगुळ, नीम पापगोळ्द सामर्थ्य देल मुक्त माळकु आगताव.
याग नीव बपतिस्मा ताकोंडीदिर रा नीमी मसीह अन्द सांगुळ दफनुसकु आगीत अदिक बपतिस्मा दा नीम परमेश्वर उन सक्रिय शक्ति दा विश्वास इन माध्यम देल मसीह अन्द सांगुळ भी नेगुकु आगीत, आऊन सांगुळ जित्‍ता भी आदुर.
ऊंद समय नीव भी आत्मिकता दा सोतकु ईरीर यतिकी नीव पापी, अदिक गैरयहूदी बिना व्यवस्था नोर ईरोर. लेकीन ईग परमेश्वर नीमी मसीह अन्द सांगुळ जीवन दा तंदान. परमेश्वर नाम सप्पा अपराधगोळ इक माफ माळ्यान.
परमेश्वर नाम बेकार क्याल्सागोळ्द लेखा जोखा अक नाम न्याड्या दा टु हटुस बुट्टुन यदुर दा आ विधीगोळ्द उल्लेख माळकु आगीत जो नाम प्रतिकुल अदिक नाम विरूद्ध ईरोद आव अदरी क्रूस मा खिल्लागोळ देल ठोक्सकु मिटुस बुटान.
अदिक मसीह क्रूस इन द्वारा आध्यात्मिक शासकगोळ्द सुरूवात टु सामर्थ्य अक अदिक अधिकारीगोळी शासन हीन माळ बुट्टुन अदिक तान विजय अभियान दा बंदी माळकु लॉकुर मुंद आंदुर तमाशा माळदुन.
इदुरसाटी यावारा भी मंळसा नीम तिनोद-कुडोद या हाब्ब या व्हाशोद चांद इन हाब्ब, या विश्राम इन दिन इन बारा दा नीम्द याऊ न्याय माळबाळुल.
यतिकी ईव सब बरावाळा मातगोळ्द छाया हुव, लेकीन वास्तविकता अच मसीह हुन.
यातोवारा भी मंळसा अन्द द्वारा तान अपमान माळसुसोद इजाजत कोळबाळी जो विशेष दर्शन इन कारण श्रेष्ट आगोद दावा माळतद अदिक जो ख्वाटा विनम्रता अदिक स्वर्गदूतगोळ्द पुजा मा जोर कोळतद. बिना यातोदारा कारण इन ईत्‍ता मंळसा तान मानवीय सोच देल व्यर्थ बायतान.
अदिक मसीह अक हुळकु ईटोद बंद माळ बुटार, आव मसीह जो मय इन ताल्ला हुन. मसीह अन्द हात्‍ती ता दा सप्पा मय आद जो जोळगोळ अदिक नशगोळ से ऊंदा सांगुळ जोळ्सकु आव, अदिक परमेश्वर जसा वाळुसोद चाहासतान हांग वाळुस्त होगतद.
यतिकी नीव मसीह अन्द सांगुळ सोतोगीर अदिक ब्रम्हाण्ड इन शासन माळावाळा आत्मागोळ से मुक्त माळकु आगीर. रा बाक येती आंदुर घाई जो दुनिया नोर आर जीवन जीऊसतीर? नीव ईत्‍ता विधीगोळ वश दा येती ईरतीर.
कि “इदरी मुठबाळेतीर, अदरी नेकबाळेतीर, अदिक अदरी कय हचबाळेतीर?”
ईव सप्पा वस्तुगोळ क्याल्सा दा तरास ताका नष्ट आगेदव यतिकी ईव मंळसागोळ नियम अदिक आग्यागोळ अदिक शिक्षागोळ्द अनुसार आव.
निश्चित अच ईत्‍ता प्रकार इन सप्पा नियम स्वर्गदूतगोळ्द जबरदस्ती देल पुजा अदिक ख्वाटा विनम्रता, अदिक मय इन गंभीर उपचारगोळ ग्यान मा आधारित आद लेकीन शारीरिक लालसागोळी रोक्सदुर दा ईऊर देल येनु उच फायदा आगाल्द.
याग नीव मसीह अन्द सांगुळ जित्‍ता माळकु आगीर, इदुरसाटी तान दिल इक स्वर्गीय मातगोळ मा हची, यल मसीह तान ऊम्मा कय दी विराजमान आन अदिक परमेश्वर उन ऊम्मा कय दी कुर्तकु आन.
पृथ्वी माकळव वस्तुगोळ ईला लेकीन स्वर्गीय वस्तुगोळ मा ध्यान हची,
यतिकी नीव रा सोतोगीर अदिक नीम्द जीवन मसीह अन्द सांगुळ परमेश्वर दा होचकु आद.
नीम खरा जीवन मसीह हुन याग मसीह प्रगट आदान, आग नीव भी आऊन सांगुळ महिमा सहित प्रगट माळकु आदीर.
इदुरसाटी पृथ्वी माकळव तान आ संसारिक इच्छागोळी कोंद बुळी जो नीम दा कार्य माळतद, मतलब व्यभिचार, अशुध्दता, दुष्कामना, बेकार लालसा अदिक लोभ इक जो मूर्तिपूजा अन्द बराबर आद.
यतिकी ईवा मातगोळ कारण जो आऊन आग्या मान्सालुर आंदुर मा परमेश्वर उन सिट्ट प्रगट आगली होगेत्याद.
अदिक ऊंद समय ईरोद याग नीव भी ईत्‍तव इच्छागोळ अनुसार तान जीवन जीऊसतोगीर, अदिक नीम जीवन आऊंदा प्रभुत्व दा का ईरोद.
लेकीन ईग नीव भी ईव सप्पा मातगोळी, मतलब सिट्ट, उत्‍तेजना, बैरभाव, अपमान अदिक बाय देल बोयोद ईव सप्पा मातगोळ बिट बुळी.
आबुर दाबुर से ख्वाटा माताळबाळी, यतिकी नीव हाळोद स्वभाव इक आऊन आदतगोळ सांगुळ ईळ्स कोंडीर.
अदिक व्हाशोद व्यक्तित्व अक धारण माळ कोंडीर, जो तान सृजनहार इन स्वरूप दा पुरा ग्यान प्राप्त माळोर साटी लगातार व्हाशोद बन्सतेला ईरतद.
अदिक ईदुर परिणाम ईद आद कि अल यहूदी अदिक गैरयहूदी दा येनु फरक ईराल, अदिक ना रा यातोदारा खतना माळ्द अदिक खतनारहित दा, अदिक ना यातोदारा सभ्य अदिक ना असभ्य दा, ना दास अदिक ना स्वतंत्र मंळसा दा, लेकीन मसीह अच सब येनारा हुन अदिक सप्पा विश्वासीगोळ दा मसीह अन्द वास आद.
अदिक नीव परमेश्वर उन लॉकुर हुईर आव नीम से प्यार माळतान अदिक आव तान पवित्र आगोर साटी नीम चुनाव माळ्यान. रा बाक सहानुभुती, दया, नम्रता, कोमलता अदिक धीरज इक धारण माळी.
अदिक अगर यारीकारा यारदारा मा दोष हचोद यातारा कारण ईरूल, रा आबुर दाबुर सहन माळी अदिक आबुर दाबुर्द अपराध माफ माळी; ह्यांग प्रभु नीम्द अपराध माफ माळदुन, हांग अच नीव भी माळी.
अदिक ई सप्पा मातगोळ अलावा प्यार इक धारण माळी, प्यार अच सप्पा मुंदुरी आपस दा कटकु ईटतद अदिक परिपुर्ण माळतद.
नीम साटी होगावाळा निर्णयगोळ मा अद शांती इन जो मसीह देल प्राप्त आगतद मार्गदर्शन ईरूल, इदुरसाटी परमेश्वर नीमी ऊंदा सांगुळ आ शांती दा ऊंद मय आगोर साटी कारस्यान. अदिक हमेशा धन्यवाद माळ्त ईरी.
तान सप्पा संपन्नता अन्द सांगुळ मसीह अन्द बातणी नीम दिलगोळ दा वास माळुल. अदिक तान सप्पा बुद्धी देल आबुर दाबुर इक शिक्षा अदिक निर्देश कोळ्त ईरी. भजनगोळ स्तुति अदिक आत्मिक हाळगोळी हाळतेला तान दिलगोळ दा परमेश्वर उक धन्यवाद कोळ्त ईरी.
जो येनारा भी नीव माळी या अनी अद सप्पा प्रभु यीशु उन हेसुर मा आग पायजे, अदिक आऊन द्वारा परमेश्वर आप्प उन धन्यवाद माळी.
हे हिंग्सुरा, तान तान गांड्डुर्द हात्‍ती ईरी, ह्यांग मसीह अन्द अनुयायीगोळी शोभा कोळतद.
हे गांड्डुरा, तान तान हिंग्सुर से प्यार ईटी, अदिक आंदुर से कठोर व्यवहार माळबाळी.
हे चिकोरा, सप्पा मातगोळ दा तान तान मोय-आप्प उन आग्या अन्द पालन माळी, यतिकी मसीह अनुयायी इन ईत्‍ता व्यवहार देल परमेश्वर प्रसन्न आगतान.
हे मोय आप्पुरा, तान चिकोर इक तंग माळबाळी, हिंग आगबाळुल कि आंदुर्द साहस मुरदोगुल.
हे सेवकगोळा, जो मय इन अनुसार नीम्द स्वामी आन, सप्पा मातगोळ दा आंदुर्द आग्या अन्द पालन माळी, सिर्फ लॉकुरी खुश माळोर साटी अदा समय ईला याग आंदुर नोळतेला आर, बल्‍की खरा मन देल आंदुर्द मान्सी यतिकी नीव प्रभु उन आदर माळतीर.
जो येनारा क्याल्सा नीव माळतीर, तान पुरा मन देल माळी, ईद सम्सकु कि मंळसागोळ्द साटी ईला लेकीन प्रभु उन साटी माळतेव;
याद ईटी कि प्रभु ईदुर प्रतिफल नीमी कोट्टान जो आव तान लॉकुर साटी ईट्यान, यतिकी मसीह खरा स्वामी हुन यार्द नीव स्यावा माळतीर.
जो अपराध माळतान आव तान अपराध इंद फल ताकोंडान, यतिकी परमेश्वर यारदारा सांगुळ पक्षपात माळालुन.
हे स्वामीगोळा, नीव तान तान सेवकगोळी आंदुर क्याल्सागोळ अनुसार जो सही बदला आद आंदरी कोळी. याद ईटी कि स्वर्ग दा नीमव भी यावारा स्वामी आन.
प्रार्थना दा लगातार हतकु ईरी, अदिक परमेश्वर उक धन्यवाद कोळतेला अदुर दा जागृत ईरी;
अदिक इदुर सांगुळ सांगुळ अच नाम साटी भी प्रार्थना माळतेला ईरी, कि परमेश्वर नाम साटी मसीह अन्द आ भेद इन बातणी प्रचार माळोर साटी वळ्लीद मवका प्रदान माळुल, यतिकी इदुर दा कारण ना कैद दा आईन.
प्रार्थना माळी कि ना इदरी हिंग स्पष्टता अन्द सांगुळ हेळ सकाईन ह्यांग नानी हेळोद जरूरी आद.
समय इन पुरा पुरा इस्तेमाल माळी अदिक अविश्वासीगोळ सांगुळ बुद्धिमानी देल व्यवहार माळी.
नीम मातगोळ पुरा अनुग्रह देल तुमकु अदिक लॉकुरी पसंद बरा लायक ईरूल ताकी नीव जान्स कोमी कि हर मंळसा अक ह्यांग उत्‍तर कोळोद जरूरी आद.
नाम प्रिय वार्ट अदिक विश्वासयोग्य सेवक, तुखिकुस, जो प्रभु दा नान सहकर्मी आन, नान सप्पा समाचार नीमी हेळ बुट्टान.
आऊक ना इदुरसाटी नीम्द हात्‍ती कळुदीन कि नीमी नाम्द दशा मालूम आगेगुल अदिक आव नीम्द दिलगोळ इक प्रोत्साहित माळुल.
आऊन सांगुळ ना उनेसिमुस उक भी कळुदीन जो विश्वासलायक अदिक प्रिय वार्ट अदिक नीम दा टु ना ऊंद हुन; ईंदुर नीमी ईलेव सप्पा मातगोळ हेळ बुट्टार.
अरिस्तर्खुस, जो नान सांगुळ बंदीगृह दा सांगुळ ईतान, अदिक बरनबास उन वार्ट मरकुस उन नीमी नमस्कार, मरकुस उन बारा दा नीमी निर्देश सिक्‍केग्याद अच अगर आव नीम हात्‍ती बंदान रा आऊन स्वागत माळकु आऊक ग्रहण माळेतीर.
यूस्तुस अंदकु आगावाळा यीशु उन भी नीमी नमस्कार सिकुल. सिर्फ ई मुरा मुंदुरा यहूदी विश्वासी परमेश्वर उन राज्य अन्द साटी नान सांगुळ क्याल्सा माळेत्यार, अदिक ईंदुर्द नानी हापाळ सहायता सिक्याद.
इपफ्रास, जो नीम दा टु ऊंद आन अदिक मसीह यीशु उन दास आन, नीमी नमस्कार अनतान अदिक सदा नीम साटी प्रार्थनागोळ दा प्रयत्न माळतान, ताकी नीव सिद्ध आगकु पुरा विश्वास इन सांगुळ परमेश्वर उन इच्छा मा स्थिर ईरी.
ना व्यक्तिगत रीति देल आऊन गवाह आईन कि आव नीम साटी अदिक लौदीकिया अदिक हियरापुलिसवाळेर्द साटी कठिन मेहनत माळतेला ईरतान.
नाम प्रिय वैद्य लूका अदिक देमास नीमी नमस्कार कळुतार.
लौदीकिया अन्द विश्वासी वार्टुर, अदिक आकतींग नुमफास अदिक आकिन मान्ना अन्द मंडली इक नाम दी टु नमस्कार अनेत.
याग ईद चिट्ठी नीम अल वाचुसकु आदीत रा हिंग माळेतीर कि लौदीकिया अन्द मंडली दा भी वाचुसकु आगुल, अदिक अदा समय अद चिट्ठी जो लौदीकिया नोर विश्वासी नीमी कळ्यार अदरी नीव भी वाचुसेतीर.
अदिक अरखिप्पुस से अनेतीर कि “जो स्यावा प्रभु दा आऊक सौप्सकु आग्याद आव अदरी निश्चय इन सांगुळ पुरा माळुल.
“ना पौलुस खुद तान कय देल नीमी नमस्कार लिखसेतीन. याद ईटी कि ना शंकलीगोळ देल कटकु बंदीगृह दा आईन,” परमेश्वर उन अनुग्रह नीम सांगुळ बन्सकु ईरूल.
पौलुस अदिक सिलवानुस अदिक तीमुथियुस उन दी टु थिस्सलुनीकेगोळ मंडली नव हेसुर जो परमेश्वर आप्प अदिक प्रभु यीशु मसीह अन लॉकुर आर अनुग्रह अदिक शांती नीमी सिकतेला ईरूल.
नाव तान प्रार्थनागोळ दा नीमी हमेशा याद माळतेव अदिक हमेशा नीम सप्पा अन बारा दा परमेश्वर उन धन्यवाद माळतेव.
अदिक तान परमेश्वर अदिक आप्प उन मुंद नीमव विश्वास इन क्याल्सा अदिक प्यार इन मेहनत अदिक नाम प्रभु यीशु मसीह दा धीरज देल हुळकु आशा अक लगातार याद माळतेव.
नामोर वार्टुरा अदिक आकतींगेरा, नाव जान्सतेव कि परमेश्वर नीम से प्यार माळतान आव नीमी नीवळुस्यान.
यतिकी नाव नीम हात्‍ती नाम्द खुशखबरी सिर्फ शब्दगोळ देल अच ईला लेकीन सामर्थ्य देल, अदिक पवित्र आत्मा अन्द पुरा सच्चाई इन निश्चिता देल तंदान; ह्यांग नीव जान्सतीर कि नाव नीम सांगुळ ईरेव, रा नाव ह्यांग ईत्‍तेव ईद नीम भलाई इन साटी ईरोद.
नीव धोळ्द क्लेशगोळ बावजुद. पवित्र आत्मा देल सिक्द खुशी इन सांगुळ, वचन इक ग्रहण माळदुर अदिक नाम्द अदिक प्रभु उन अनुकरण माळली हतदुर.
इदुरसाटी हिंग माळदुर देल मकिदुनिया अदिक अखाया द्याश इन सप्पा विश्वासीगोळ साटी नीव आदर्श बन्सेदिर.
यतिकी नीम हात्‍ती टु प्रभु उन वचन सिर्फ मकिदुनिया अदिक अखाया दा अच केळ्सकु आत हिंग अच ईला, लेकीन नीम विश्वास इन जो परमेश्वर मा आद, हर जागा दा अदुर चर्चा फैलुसेत कि ईदुर बारा दा नामी येनु अनोद जरवत अच हैलेच.
यतिकी आ लॉकुर नाम बारा दा हेळतार कि नीम्द हात्‍ती नाम्द स्वागत ह्यांग आत; अदिक नीव ह्यांग मूर्तीगोळ देल परमेश्वर उन दी तिर्गदिर ताकी जित्‍ता अदिक खरा परमेश्वर उन स्यावा माळी,
अदिक आऊन पार उन स्वर्ग मा टु बरोद हादी कायतेला ईरी यारी आव सोत्‍तुर दा टु जित्‍ता माळ्यान, अर्थात यीशु उन, जो नामी परमेश्वर उन बरोद आद प्रकोप देल उळस्तान.
हे वार्टुरा अदिक आकतींगेरा, नीव खुद अच जान्सतीर कि नाम नीम हात्‍ती बरोद बेकार आगीदील
लेकीन नीव खुद अच जान्सतीर नीम हात्‍ती बरोर से पयले फिलिप्पी दा दुख नेगुली अदिक अपमान सहन माळदुर मा भी नाम परमेश्वर नामी ईत्‍ता साहस कोट्टुन, कि नाव परमेश्वर उन खुशखबरी भारी विरोधगोळ ईरतेला भी नीमी केळसेव.
यतिकी नाम्द उपदेश गलतीगोळ से हैलेच अदिक अशुध्द विचार देल, अदिक चालाकी इन सांगुळ हैलेच;
लेकीन ह्यांग परमेश्वर नामी योग्य ठहरूस्कु खुशखबरी सौप्सदुन, नाव हांग अच हेळतेव, अदिक इदुर दा मंळसागोळी इक ईला, लेकीन परमेश्वर उक, जो नाम मन इन उद्देशगोळी जाच तान, प्रसन्न माळतेव.
यतिकी नीव जान्सतीर, नाव ना रा यागलु चापलुसी माळेव अदिक ना पैस्या अन लालच इन साटी येनारा बहाना माळेव परमेश्वर नाम गवाह आन
अदिक नाव ना मंळसागोळ देल, ना दुसरा से, अदिक ना खुद देल प्रशंसा चाहसदेव.
यीशु मसीह अन प्रेरित आगा नाता देल नाम नीम मा बोझ हाक सकेव. लेकीन याता प्रकार मोय तान चिकोर्द पालन पोषण माळतार हांग अच नाव भी नीम न्याड्या दा ईतकु धोळ्द कोमलता तोर्सदेव;
अदिक हांग अच नाव नीमी हापाळ प्यार माळतेला, नाव खुशी इन सांगुळ परमेश्वर उन खुशखबरी दा नाम जीवन इन द्वारा पुरा तरीका देल सामर्थ्य देल नीम्द मदत माळली तयार ईरेव, इदुरसाटी कि नीव नाम प्रिय आगेगीदीर.
यतिकी, हे वार्टुरा अदिक आकतींगेरा, निश्चित अच नीव नाम मेहनत अदिक कष्ट इक याद ईटतीर; नाव इदुरसाटी ईळ्लक हागुल क्याल्सा धंदा माळतेला नीम दा परमेश्वर उन खुशखबरी प्रचार माळदेव कि नीम दा टु यारदु मा भार आगबाळुल.
नीव ई मात इन गवाह हुईर, अदिक हांग अच परमेश्वर भी आन, कि नाव नीम विश्वासीगोळ सांगुळ पवित्रता, लायकत अदिक निर्दोषता अन व्यवहार माळेव.
नीव जान्सतीर कि नाव नीम सांगुळ हांग अच व्यवहार माळतेव ह्यांग आप्प तान चिकोरगोळ सांगुळ व्यवहार माळतान.
कि नाव नीमी प्रोत्साहित माळदेव दिलासा कोट्टेव नाव नीमी विनती माळतेला ईत्‍तेव कि तान जीवन हिंग बितुसी कि परमेश्वर खुश आगुल, याव नीमी तान महिमा अदिक राज्य दा सहभागी आगोर साटी कारदान.
इदुरसाटी नाव भी परमेश्वर उन धन्यवाद लगातार माळतेव कि याग नाम द्वारा परमेश्वर उन खुशखबरी इन वचन नीम हात्‍ती पोहचुस्त, रा नीव अदरी मंळसागोळ्द ईला लेकीन परमेश्वर उन वचन सम्सकु ग्रहण माळदीर; अदिक सही दा ईद हिंग अच आद; अदिक अद नीम विश्वासीगोळ दा जो विश्वास ईटतीर, प्रभावशाली आद.
इदुरसाटी हे वार्टुरा अदिक आकतींगेरा, नीम सांगुळ भी अदा मात आगतद ह्यांग मसीह यीशु दा परमेश्वर उन आ मंडलीगोळ्द यहूदिया दा आद, यतिकी नीव तान लॉकुर से हांग अच छल सहन माळतीर, ह्यांग आंदुर भी यहूदीगोळ द्वारा सहन माळीदुर,
यार प्रभु यीशु उक अदिक भविष्यवक्तागोळी भी कोंद कोंडुर अदिक नाम सांगुळ छल माळदुर, अदिक परमेश्वर आंदुर से प्रसन्न हैलेच, अदिक आंदुर सप्पा मंळसागोळ्द विरोध माळतार,
अदिक आंदुर गैरयहूदीगोळी आंदुर उद्धार इन साटी परमेश्वर उन खुशखबरी हेळोर साटी नामी रोक्सतार कि हमेशा तान पाप इन घळा तुमतेला ईरूल; लेकीन आंदुर मा परमेश्वर उन भयानक प्रकोप होट बंदाद.
हे वार्टुरा अदिक आकतींगेरा, याग नाव थ्वाळासा समय इन साटी, मन दा ईला लेकीन मय देल, नीम से अलग आगेगीदेव, रा नाव हापाळ कोशिशगोळ सांगुळ नीमी नोळोर साटी हापाळ कोशिश माळदेव.
इदुरसाटी नाव ऊंद धन ईला लेकीन घळी-घळी नीम हात्‍ती बरोद चाहसदेव, लेकीन शैतान नामी रोक्सकु ईटदुन.
भला नाम आशा या आनन्द या बळाई इन मुकुट येन आद? येन नाम प्रभु यीशु उन मुंद आऊन बरोद समय नीम अच ईरतीदील?
नाम बळाई अदिक खुशी नीव अच हुईर.
इदुरसाटी याग नाम से अदिक ईतकु आगीदील, रा नाव ईद ठहरूसदेव कि एथेंस नगर दा आबना ईतोगुल,
अदिक नाव तीमुथियुस उक, जो मसीह अन खुशखबरी दा नामव वार्ट अदिक परमेश्वर उन भी सेवक आन, इदुरसाटी कळ्यान कि आव नीमी संची माळुल अदिक नीम विश्वास इन बारा दा नीमी समझुसुल.
कि नीम दा टु यावारा भी इव क्लेशगोळ कारण डगमगुस बाळुल. यतिकी नीव खुद अच जान्सतीर कि ईद सताप नाम साटी परमेश्वर उन इच्छा अन भाग हुन.
यतिकी पयला अच, याग नाव नीम सांगुळ ईर तोगेव रा नीम से अन तोगेव कि नामी क्लेश नेगव बिद्दव, अदिक हिंग अच आग्याद, ह्यांग कि नीव जान्सतीर भी.
ईद कारण याग नान से अदिक ईतकु आगीदील, रा नीम्द विश्वास इन बारा दा जानसोर साटी कळुदीन, कि यागलु हिंग आगबाळुल कि परीक्षा माळावाळेर शैतान नीम परीक्षा माळीदार, अदिक नाम मेहनत बेकार आगीदाद.
लेकीन ईगल्या तीमुथियुस, जो नीम हात्‍ती टु नाम हात्‍ती बंदान, नीम्द वळ्लीद विश्वास अदिक प्यार इन बातणी केळ्सदुन अदिक ईद मात इक भी केळ्सदुन कि नीव हमेशा प्यार इन सांगुळ नामी याद माळतीर, अदिक ह्यांग नाव नीमी नोळोर साटी लालच ईटतेव हांगा नीव भी ईटतीर.
इदुरसाटी हे वार्टुरा अदिक आकतींगेरा, तान सप्पा दुख अदिक क्लेश दा नीम विश्वास इन कारण नामी नीम बारा दा प्रोत्साहन सिक्त.
यतिकी ईग अगर नीव प्रभु दा संची ईरी रा नाव जित्‍ता आयेव.
यतिकी नाव नीम साटी परमेश्वर उन धन्यवाद माळ सकतेव. जो खुशी नामी परमेश्वर उन उपस्थिती दा सिकतद, इदुरसाटी परमेश्वर उन धन्यवाद माळतेव.
नाव ईळ्लक हागुल हापाळ अच प्रार्थना माळतेला ईरतेव कि नीमी मुंद नोळेव, अदिक नीम विश्वास इन कमी पुरा माळेव.
ईग नामव परमेश्वर अदिक आप्प खुद अच अदिक नाम प्रभु यीशु, नीम हात्‍ती बरोर साटी नाम हादी तेरूल;
अदिक प्रभु हिंग माळुल कि ह्यांग नाव नीम से प्यार ईटतेव, हांग अच नीम प्यार भी आपस दा अदिक सप्पा मंळसागोळ सांगुळ वाळुसुल, अदिक उन्नती माळतेला होगुल,
ताकी आव नीम मनगोळी हिंग संची माळुल कि याग नामव प्रभु यीशु तान सप्पा पवित्र लॉकुर सांगुळ बरूल, रा खुद नाम परमेश्वर आप्प उन उपस्थिती निर्दोष ठहरूसुल.
इदुरसाटी हे वार्टुरा अदिक आकतींगेरा, नाव नीम से विनती माळतेव अदिक नीमी प्रभु यीशु मसीह दा समझुसतेव कि ह्यांग नीव नाम से योग्य चाल नळोद अदिक परमेश्वर उक खुश माळोद कलतीर, अदिक ह्यांग नीव नळुतीर भी, हांग अच अदिक भी वाळुस्तेला होगी.
यतिकी नीव जान्सतीर कि नाव प्रभु यीशु उन अधिकार देल नीमी याता-याता शिक्षागोळ कोटेव.
परमेश्वर उन इच्छा ईद आद कि नीव पवित्र बन्सी: अर्थात व्यभिचार देल उळ्दकु ईरी,
अदिक नीम दा टु हर ऊंद मंळसा अक ईद जान्स पायजे कि तान-तान हिंग्स उन सांगुळ पवित्रता अदिक आदर इन सांगुळ व्यवहार माळोद आद ईद नीमी कलु पायजे,
अदिक ईद क्याल्सा अभिलाषा देल ईला, अदिक ना आ गैरयहूदीगोळ घाई जो परमेश्वर उक जान्सालुर,
कि ईद मात दा याऊ तान सहकर्मी वार्ट उक ठगुसबाळुल, अदिक आऊन फायदा नेगुबाळी, यतिकी प्रभु ईव सप्पा मातगोळ बदला ताकोमावाळा आन; ह्यांग कि नाव पयले अच नीम से अंदेव अदिक चितुस देव भी.
यतिकी परमेश्वर नामी अशुध्द दा ईरोरसाटी ईला, लेकीन पवित्र आगोर साटी कारदान.
ईद कारण जो ईद शिक्षा अक नकार्सतान, आव मंळसा अक ईला लेकीन परमेश्वर उक नकार्सतान, जो तान पवित्र आत्मा नीमी कोळतान.
लेकीन भाईचारा अन प्यार इन बारा दा ईद जरूरी हैलेच कि ना नीम हात्‍ती येनारा लिख्साईन, यतिकी आपस दा प्यार ईटोद नीव खुद अच परमेश्वर देल कलतीर;
अदिक पुरा मकिदुनिया नोर सप्पा वार्टुर आकतींगेर सांगुळ हिंग प्यार माळतीर. लेकीन हे वार्टुरा अदिक आकतींगेरा, नाव नीमी समझुसतेव कि यक्कुल अच वाळुस्तेला होगी,
अदिक ह्यांग नाव नीमी आग्या कोटेव, हांग अच शांती देल जीवन जीऊसोद अदिक तान-तान क्याल्सा माळली अदिक तान-तान कय देल कमुसोद कोशिश माळी;
ताकी व्हार्यावाळेर से आदर प्राप्त माळी, अदिक नीमी यातोदु वस्तु उन कमी आगबाळुल.
हे वार्टुरा अदिक आकतींगेरा, नाव चाहसालेव कि नीव आंदुर बारा दा जो सोतकु आर, अग्यानी ईरी; हिंग आगबाळुल कि नीव दुसरा अन घाई शोक माळी यारी आशा हैलेच.
यतिकी अगर नाव विश्वास माळतेव कि यीशु सोत्‍तुन अदिक जित्‍ता भी आदुन, रा हांग अच परमेश्वर आंदरी भी जो यीशु मा विश्वास माळतेला सोत्‍तुर, यीशु उन सांगुळ जित्‍ता माळ्यान.
यतिकी जो प्रभु नामी कलस्यान नाव प्रभु उन वचन इन अनुसार नीम से ईद अनतेव कि नाव जो जित्‍ता आयेव अदिक प्रभु उन बरासताका ताका उळ्दकु ईत्‍तेव, सोत्तुर देल मुंद वाळुसतीदिल.
यतिकी प्रभु खुद अच स्वर्ग टु ईळदान; आ समय ललकार, अदिक प्रधान स्वर्गदूत उन शब्द केळ बंदीत, अदिक परमेश्वर उन तुरही उदकु आदीत; अदिक जो मसीह दा विश्वास माळतेला सोतार, आंदुर पयले जित्‍ता माळकु आदार.
आग नाव जो जित्‍ता अदिक उळ्दकु ईत्‍तेव आंदुर सांगुळ बादलगोळ मा नेगुकु आदेव कि हवा दा प्रभु उन सांगुळ सिकुल; अदिक ईद रीति देल नाव हमेशा प्रभु उन सांगुळ ईत्‍तेव.
ईद प्रकार इव मातगोळ देल आबुर दाबुरी प्रोत्साहित माळतोगी.
लेकीन हे वार्टुरा अदिक आकतींगेरा, समय अदिक कालगोळ बारा दा नीमी येनु लिखसोद जरवत हैलेच.
यतिकी नीव खुद अच जान्सतीर कि ह्यांग ईळ्लक इक काळ्ल बरतान, हांग अच प्रभु उन दिन बरोद आद.
याग लॉकुर अनतेला ईत्‍तार, “कुशल आद, अदिक येनु अंज्क हैलेच,” रा आंदुर मा अचानक विनाश बंदीत, याता प्रकार व्हाट्या दी आर्त इक दुख; अदिक आंदुर यातोदु रीति देल ऊळुतीदील.
लेकीन हे वार्टुरा अदिक आकतींगेरा, नीव रा अंधकार दा हैलेच कि अद दिन नीम मा काळ्ल उन घाई बंदकु बिळुल.
यतिकी नीव सब ज्योति अदिक हागुल इन चिकोर हुईर; नाव ना ईळ्लक इन आयेव, ना अंधकार इन आयेव.
इदुरसाटी नाव दुसरा अन घाई मिंगकु ईरतीदील, लेकीन जागस्तेला अदिक सावधान ईत्‍तेव.
यतिकी जो मींगतार आंदुर ईळ्लकी इच मींगतार, अदिक जो मतवाला ईरतार आंदुर ईळ्लकी इच मतवाला ईरतार.
लेकीन नाव जो हागुल इनोर हुयेव, विश्वास अदिक प्यार इन कवच हाक्‍कु अदिक उद्धार इन आशा अन टोप हाक्‍कु सावधान ईत्तेव.
यतिकी परमेश्वर नामी सिट्ट इन साटी ईला, लेकीन इदुरसाटी ठहरूस्यान कि नाव तान प्रभु यीशु मसीह अन द्वारा उद्धार प्राप्त माळेव.
यीशु नाम साटी ईद कारण सोत्‍तुन कि नाव जित्‍ता ईरूल या सोतकु ईरूल, याग आव बंदान आग सप्पा मीलुस्कु आऊंदा सांगुळ जीऊसेव.
ईद कारण आबुर दाबुरी दिलासा कोळी अदिक आबुर दाबुर इन मदत इन कारण बन्सी, ह्यांग कि नीव माळतीर भी.
हे वार्टुरा अदिक आकतींगेरा, नाव नीम से विनती माळतेव कि जो नीम दा मेहनत माळतार, अदिक नीम मसीह जीवन दा नीमोर अगुवे आर, अदिक नीमी शिक्षा कोळतार, आंदुर्द सम्मान माळी.
अदिक आंदुर क्याल्सा अन कारण प्यार इन सांगुळ आंदरी हापाळ अच आदर इन योग्य समसी. आपस दा मेल मिलाप देल ईरी.
हे वार्टुरा अदिक आकतींगेरा, नाव नीमी समझुसतेव कि जो ठीक चाल नळालुर आंदरी समझुसी, कायरगोळी हिम्मत कोळी, निर्बलगोळी सभांळसी, सप्पा दी सहनशीलता तोर्सी.
सावधान. याऊ यारदु से बुराई इन बदला बुराई माळबाळुल; लेकीन हमेशा वळ्लीद माळदुर मा तत्पर ईरी, आपस दा अदिक सप्पा मुंदुर से भी भलाई माळी.
हमेशा खुश ईरी.
हमेशा प्रार्थना दा हतकु ईरी.
हर मात दा धन्यवाद माळी; यतिकी नीम मसीह यीशु दा परमेश्वर उन ईदा इच्छा आद.
आत्मा अक नुनाक बाळी.
परमेश्वर उन दी टु बरावाळा बातणी इन धिक्कार माळबाळी.
सप्पा मातगोळी परखुसी; जो वळ्लेव आव अवरी हुळकु ईटी.
सप्पा प्रकार इन बुराई देल उळ्दकु ईरी.
शांती नव परमेश्वर खुद अच नीमी पुरा रीति देल पवित्र माळुल; अदिक नीम्द आत्मा अदिक जीव अदिक शरीर नाम प्रभु यीशु मसीह अन बरोद ताका पुरा-पुरा अदिक निर्दोष सुरक्षित ईरूल.
नीमव कारावाळा विश्वासलायक आन, अदिक आव हिंग अच माळ्यान.
हे वार्टुरा अदिक आकतींगेरा, नाम साटी प्रार्थना माळी.
सप्पा विश्वासी वार्टुरी परमेश्वर उन पवित्र प्यार दा नमस्कार.
ना नीमी प्रभु उन अधिकार देल नीमी विनती माळतीन कि ईद चिट्ठी सप्पा विश्वासी वार्टुरी वाचुसकु केळ्सकु आगुल.
नाम प्रभु यीशु मसीह अन्द अनुग्रह नीम मा आगतेला ईरूल.
पौलुस अदिक सिलवानुस अदिक तीमुथियुस इन सांगुळ नाम आप्प परमेश्वर अदिक प्रभु यीशु मसीह अन लॉकुरी चिट्ठी लिख्सतीन, थिस्सलुनीकेगोळ मंडली दा आद:
नाम आप्प परमेश्वर अदिक प्रभु यीशु मसीह अन दी टु नीमी अनुग्रह अदिक शांती सिकतेला ईरूल.
हे वार्टुरा अदिक आकतींगेरा, नीम बारा दा नामी हर समय परमेश्वर उन धन्यवाद माळ पायजे, अदिक ईद उचित भी आद, इदुरसाटी कि नीम विश्वास हापाळ वाळुसीग्याद, अदिक नीम सप्पा मुंदुर्द प्यार आपस दा हापाळ अच वाळुसतेला होगेत्याद.
ईल ताका कि नाव खुद परमेश्वर उन मंडली दा नीम बारा दा घमण्ड माळतेव कि यास उपद्रव अदिक क्लेश नीव सहन माळतीर, आ सब दा नीम धीरज अदिक विश्वास प्रगट आगतद.
ईद परमेश्वर उन खरा न्याय इन स्पष्ट प्रमाण हुन कि नीव परमेश्वर उन राज्य अन योग्य ठहरूसी, यदुर साटी नीव दुख भी नेगुतीर.
यतिकी परमेश्वर उन हात्‍ती ईद न्याय आद कि जो नीमी क्लेश कोळतार, आंदरी बदला दा क्लेश कोळुल
अदिक नीमी, जो क्लेश पाऊसतीर, नाम सांगुळ चैन कोळुल; आ समय याग कि प्रभु यीशु तान सामर्थी स्वर्गदूतगोळ सांगुळ, धधकुसतेला बेक्‍की दा स्वर्ग टु प्रगट आदान,
अदिक जो परमेश्वर उक अरालुर अदिक नाम प्रभु यीशु उन खुशखबरी इक मानसालुर आंदुर से बदला ताकोंडान.
आंदुर प्रभु उन मुंदु टु अदिक आऊन ताकत इन तेज देल दुर आगकु अनन्त विनाश इन दण्ड ताकोंडार.
ईद आ दिशी आदीत, याग आव तान पवित्र लॉकुर दा महिमा ताकोमोर अदिक सब विश्वास माळावाळेर दा आश्चर्य अन कारण आगोर साटी बंदान; ईंदुर दा नीव भी सहभागी आईर यतिकी नीव नाम गवाही मा विश्वास माळदीर.
इदुरसाटी नाव हमेशा नीम साटी प्रार्थना भी माळतेव कि नाम परमेश्वर नीमी आ जीवन इन योग्य समसुल, अदिक भलाई इन हर ऊंद इच्छा अदिक विश्वास इन हर ऊंद क्याल्सा अक सामर्थ्य सहित पुरा माळुल,
ताकी नाम परमेश्वर अदिक प्रभु यीशु मसीह इन अनुग्रह अन अनुसार नाम प्रभु यीशु उन हेसुर इक महिमा सिकुल, अदिक नीमी भी.
हे वार्टुरा अदिक आकतींगेरा, ईग नाव तान प्रभु यीशु मसीह अन बरोद, अदिक आऊन हात्‍ती तान जमा आगोद बारा दा नीम से विनती माळतेव.
कि परमेश्वर उन दी टु बरावाळा बातणी, या वचन, या चिट्ठी इन द्वारा, जो कि नाम चिट्ठी इन द्वारा नीमी ईतीदाद, ईद सम्सकु कि प्रभु उन दिन होट बंदाद, नीम मन अचानक असंची आगबाळुल अदिक नीव दुखी आगबाळी.
यातारा रीति देल यारदारा ध्वाका दा बरबाळेतीर, यतिकी प्रभु उन दिन आगासताका बरतीदील यागासताका परमेश्वर उन खिलाप आखरी विद्रोह सुरू आगतीदील, अदिक आव पाप इन मंळसा मतलब दुष्ट मंळसा प्रगट आगतीदील जो नरक दा नष्ट माळकु आदान.
आव दुष्ट मंळसा विरोध माळतान, अदिक हर ऊंद से जो ईश्वर उन या पुजा अन वस्तुगोळ्द विरोध माळतान, तान तान इक अदुर से धोळ्द ठहरूस्तान, ईल ताका कि आव परमेश्वर उन मंदिर दा कुर्तकु तान तान इक ईश्वर कहलुस्तान.
येन नीमी याद हैलेच कि याग ना नीम सांगुळ ईरीन, रा नीम से ईव मातगोळ अनतोगिन?
नीव आ मात इक जान्सतीर, जो आऊक ईग प्रगट आगली रोक्सेत्याद. अदिक आव दुष्ट मंळसा सही समय मा बंदान.
यतिकी होच्द दुष्ट शक्तिगोळ ईग भी क्याल्सा माळ्त होगताव, लेकीन ईगल्या ऊंद रोकसावाळा आन, अदिक यागासताका अद दुर आगेगाल आव रोक्सकु ईत्‍तान.
आग आव दुष्ट मंळसा प्रगट आदान, लेकीन याग प्रभु यीशु मसीह बंदान अदिक आ दुष्ट मंळसा अक तान बाय इन फुक देल कोंद बुट्टान, अदिक तान आगमन इन तेज देल भसम माळ्यान.
आ दुष्ट मंळसा अन बरोद शैतान उन सामर्थ्य देल आदीत सब प्रकार इन ख्वाटा सामर्थ्य, अदिक चमत्कार, अदिक अदभुत क्याल्सागोळ सांगुळ आदीत,
अदिक नाश आगावाळेर साटी सप्पा प्रकार इन दुष्टता देल फसुस्यान. यतिकी आ लॉकुर्द नाश आदीत यार आ सत्य से प्यार ईटीदिल.
ईदा कारण परमेश्वर आंदुर्दा ऊंद जो भटकुसतद आ सामर्थ्य अक कळ्यान कि आंदुर ख्वाटा अन विश्वास माळुल,
ताकी यास लॉकुर सत्य अन विश्वास माळालुर, उलटा अन्याय देल प्रसन्न आगतार, आंदरी सप्पा मुंदुरी दण्ड सिकुल.
हे वार्टुरा अदिक आकतींगेरा, अदिक प्रभु उन प्रिय लॉकुरा, आगली होना कि नाव नीम बारा दा हमेशा परमेश्वर उन धन्यवाद माळतेला ईत्‍तेव, यतिकी परमेश्वर पयले टु नीमी नीवळुस्यान कि पवित्र आत्मा अन सामर्थ्य अन्द द्वारा पवित्र आगकु, अदिक सत्य अन विश्वास माळकु उद्धार ताकोमी,
यदुर साटी नाव जो खुशखबरी नीमी केळ्सदेव, कि नीव नाम प्रभु यीशु मसीह अन महिमा दा सहभागी आगी.
इदुरसाटी हे वार्टुरा अदिक आकतींगेरा, संची ईरी; अदिक जो जो मातगोळ नीव उपदेश या चिट्ठी इन द्वारा नीमी कोटेव, अवरी हुळकु ईटी.
नाम प्रभु यीशु मसीह खुद अच, अदिक नाम आप्प परमेश्वर, याव नाम से प्यार ईटदुन अदिक अनुग्रह देल प्रोत्साहन शांती अदिक वळ्लीद आशा नामी कोटान,
नीम मनगोळ दा प्रोत्साहन कोळुल अदिक नीमी हर ऊंद वळ्लीद क्याल्सा अदिक वचन दा मजबूत माळुल.
अन्त दा, हे वार्टुरा अदिक आकतींगेरा, नाम साटी प्रार्थना माळतोगी कि प्रभु उन वचन हिंग राटनेरी फैलुसुल अदिक महिमा आगुल, ह्यांग नीम दा आत,
अदिक नाव तेळा अदिक दुष्ट मंळसागोळ देल उळ्दकु ईरूल यतिकी हर मंळसा वचन मा विश्वास माळालुन.
प्रभु विश्वासयोग्य आन; आव नीमी मजबूती देल संची माळ्यान अदिक आ शैतान उन से सुरक्षित ईट्यान.
नामी प्रभु नीम बारा दा भरोसा कोळतान कि जो-जो आग्या नाव नीमी कोळतेव, अवरी नीव मान्सतिर, अदिक मान्सतेला भी ईत्‍तीर.
परमेश्वर उन प्यार अदिक मसीह दा हिम्मत ईला बिळोद अदिक प्रभु नीम मन इन अगुवाई माळुल.
हे वार्टुरा अदिक आकतींगेरा, नाव नीमी तान प्रभु यीशु मसीह अन हेसुर देल आग्या कोळतेव कि नीव हर ऊंद ईत्‍ता विश्वासी से ब्यार्र ईरी जो अनुचित चाल नळुतान अदिक जो शिक्षा आव नाम से ताकोंडान अदुर अनुसार माळालुन.
यतिकी नीव खुद अच जान्सतीर कि याता रीति देल नाम घाई चाल नळु पायजे, यतिकी नाव नीम न्याड्या दा ईरेव आग आलसी ईला ईरेव,
अदिक यारदु रोट्टी फुकट दा तंदिदील; लेकीन मयनत अदिक कष्ट देल ईळ्लक हागुल क्याल्सा धंदा माळतोगेव कि नीम दा टु यारदु मा भार बरबाळुल.
हिंग ईला कि नामी नीम से मदत बेळोद अधिकार हैलेच, लेकीन इदुरसाटी कि तान तान इक नीम साटी आदर्श ठहरूसदेव कि नीव नाम घाई चाल नळी.
यतिकी याग नाव नीम मान्या ईरेव, आग भी ईद आग्या नीमी कोळ तोगेव कि “अगर यावारा क्याल्सा ईला माळोद चाहसतिदान रा ऊम भी बाळुल.
नाव केळतेव कि थ्वाळासा लॉकुर नीम न्याड्या दा आलसी आर अदिक येनु क्याल्सा धंदा माळालुर, लेकीन दुसरा अन क्याल्सा दा कय हाकतोगतार.
ईत्‍ता मंळसागोळी नाव प्रभु यीशु मसीह दा आग्या कोळतेव अदिक समझुसतेव कि वळ्लीद रीति देल क्याल्सा माळकु तांद अच रोट्टी तिनुल.
“नीव, हे वार्टुरा अदिक आकतींगेरा, भलाई माळदुर दा हिम्मत बिळबाळी.
अगर यावारा नाम ई चिट्ठी इन मात इक मान्सालुन रा आऊन मा नजर ईटी, अदिक आऊन संगत माळबाळी, यदुर देल आव लज्जित आगुल.
तरी भी आऊक दुश्मन सम्सबाळी, लेकीन सप्पा मुंदुरी विश्वासी जान्सकु समझुसी.”
ईग प्रभु जो शांती नव सोता हुन खुद अच नीमी हमेशा अदिक हर प्रकार देल शांती कोळुल. प्रभु नीम सप्पा मुंदुर सांगुळ हमेशा ईरूल.
ना, पौलुस, तान कय देल नमस्कार लिख्सतीन. हर चिट्ठी इक ना हिंग खतम माळतीन; ना ईदा प्रकार देल लिख्सतीन अदिक हर ऊंद चिट्ठी दा ना हिंगा हस्ताक्षर माळतीन.
नाम प्रभु यीशु मसीह अन्द अनुग्रह नीम सब मा आगतेला ईरूल.
नामव उद्धारकर्ता परमेश्वर अदिक नाम्द आशा अन आधार मसीह यीशु उन आग्या देल मसीह यीशु उन प्रेरित पौलुस उन दी टु,
तीमुथियुस उन हेसुर जो विश्वास दा नानव खरा पार आन. आप्प परमेश्वर, अदिक नामव प्रभु यीशु मसीह अन दी टु नीनी अनुग्रह, अदिक दया अदिक शांती सिकतेला ईरूल.
ह्यांग ना मकिदुनिया अक होगतेला नीनी समझुसीदीन, कि इफिसुस दा ईतकु थ्वाळासा लॉकुरी आग्या कोळुल कि ख्वाटा सिद्धांतगोळ शिक्षा कोळबाळुल,
आंदरी अन पुरातन काल्पनिक कात्‍तागोळ अदिक अनन्त वंशावलीगोळ मा मन हचबाळी, यदुर देल विवाद आगताव, इव परमेश्वर उन कार्य ईला, जो विश्वास इन द्वारा आव आन.
आग्या अन उद्देश ईद आद कि शुद्ध मन अदिक वळ्लीद विवेक, प्यार अदिक कपट रहित विश्वास इन द्वारा बरतद.
इवरी बिटकु थ्वाळासा लॉकुर बेकार मातगोळ दी भटकुसेग्यार.
अदिक आंदुर व्यवस्था अन गुरु रा आगोद चाहसतार, लेकीन जो मातगोळ अनतार अदिक यवरी मजबूती देल माताळतार, आंदरी सम्सालेव भी.
लेकीन नाव जान्सतेव कि अगर यावारा व्यवस्था अक उचित रीति देल क्याल्सा दा तंदान रा अद भला आद.
नाव ईद भी जान्सतेव कि व्यवस्था लॉकुर साटी ईला लेकीन व्यवस्था अक ईला मान्सावाळेर, विद्रोह, परमेश्वर उन अनादर माळावाळेर, पापीगोळ, अपवित्र अदिक न्यायी मंळसागोळ, मोय आप्प उन घात माळावाळेर, हत्या माळावाळेर,
व्यभिचारीगोळ, गंळ्स गामिगोळ, गुलाम उक मारावाळेर, ख्वाटा माताळावाळेर, अदिक ख्वाटा गवाही तीनावाळेर, अदिक इंदुर्द अतिरिक्त खरा सिद्धांतगोळ शिक्षा अन विरोधीगोळ साटी ठहरूसकु आग्याद.
ईद खुशखबरी महिमामय परमेश्वर यार हात्‍ती सप्पा आशीषगोळ आव अदिक आऊन द्वारा नानी सौप्सकु आग्याद.
ना तान प्रभु यीशु मसीह अन्द याव नानी सामर्थ्य कोटान, धन्यवाद माळतीन कि आव नानी विश्वासलायक सम्सकु तान स्यावा अन्द साटी ठहरूसदुन.
ना रा पयले अपमान माळावाळा, अदिक सतुसावाळा, अदिक हिंसा माळावाळा ईरीन; तरी भी नान मा दया आत, यतिकी ना अविश्वास इन दशा दा बिना सोच समझुस्कु ई क्याल्सागोळ माळीदीन.
अदिक नाम प्रभु उन अनुग्रह आ विश्वास अदिक प्यार इन सांगुळ जो मसीह यीशु दा आद, हापाळ इदुर देल आत.
ईद मात खरा अदिक हर प्रकार देल मानसोद लायक आद कि मसीह यीशु पापीगोळ उद्धार माळोर साटी दुनिया दा बंदुन, यारदा सब से बेकार पापी ना आईन.
लेकीन नान मा इदुरसाटी दया आत कि ना सब से बेकार पापी नान दा यीशु मसीह तान पुरा सहनशीलता तोरसुल, कि जो लॉकुर आऊन मा अनन्त जीवन साटी विश्वास माळ्यार आंदुर साटी ना ऊंद आदर्श बनसाईन.
ईग अनन्त राजा मतलब अविनाशी, अदृश्य, ऊंद मात्र परमेश्वर उन आदर अदिक महिमा हमेशा हमेशा आगतेला ईरूल. आमीन.
हे नान पारा तीमुथियुस, आ भविष्यवाणीगोळ अनुसार जो पयले नीन बारा दा माळकु आगीदव, ना ईद आग्या कोळतीन कि नी अऊर्द अनुसार वळ्लीद लळाई माळतेला ईर,
अदिक विश्वास अदिक आ वळ्लीद विवेक इक हुडुकु ईट, यदुर्द इनकार माळदुर कारण यास मुंदुर्द विश्वास रूपी जहाज मुळकेत.
आंदुर दा टु उच हुमिनयुस अदिक सिकन्दर हुन, यारी ना शैतान उक कोट्ट बुटीन कि आंदुर परमेश्वर उन अपमान माळोद कलु बाळुल.
ईग ना सब से पयले ईद आग्रह माळतीन कि विनती, प्रार्थना, निवेदन, अदिक धन्यवाद सप्पा मंळसागोळ साटी माळकु आगुल.
राजागोळ अदिक सप्पा धोळ अधिकारीगोळ्द निमित्त इदुरसाटी कि नाव शांती अदिक चैन इन सांगुळ परमेश्वर उक आदर कोळतेला अदिक पवित्रता देल जीवन बीतुसेव
ईद नाम उद्धारकर्ता परमेश्वर उक वळ्लीसा हततद अदिक प्रसन्न भी माळतद,
जो ईद चाहासतान कि सप्पा मंळसागोळ ऊळ्सकु आगुल, अदिक आंदुर सच्चाई इन ग्यान इक जान्स कोमुल.
यतिकी परमेश्वर ऊंद अच आन, अदिक परमेश्वर अदिक मंळसागोळ न्याड्या दा भी ऊंद अच मध्यस्थ भी आन, मतलब मसीह यीशु जो मंळसा हुन.
यीशु नाम सप्पा मुंदरी छुटकारा कोळोर साटी तान बलिदान कोटकु आजादी कोंडुन, अदिक आऊन गवाही सही समय मा कोटकु आत.
ना सही अनतीन, ख्वाटा माताळालीन, कि ना ईदा उद्देश देल प्रचारक अदिक प्रेरित अदिक गैरयहूदीगोळ साटी खरा विश्वास इन उपदेशक ठहरूस्कु आदीन.
इदुरसाटी मंडली दा आराधना हाळाहोती ना चाहसतीन कि हर जागा मंळसा, बिना सिट्ट अदिक विवाद इन पवित्र कयगोळी नेगुकु प्रार्थना माळतोगुल.
हांग अच आर्तेर भी नम्रता अदिक खुद: नियंत्रण इन सांगुळ साधासुधा कपळागोळ देल तान तान इक सवारसुल; ना कि चुट्टी सवारसकु अदिक ना व्हान्ना अदिक मोती अदिक किमती कपळा देल,
लेकीन भला क्याल्सा देल, यतिकी परमेश्वर उन भक्ति माळावळतेर आर्तेरी भी ईदा वळ्लीद आद.
आर्त इक शांतता देल अदिक पुरा हात्‍ती ता देल कलु पायजे.
ना आर्तेरी ईजाजत कोळालीन कि आर्त ना शिक्षा कोळुल अदिक ना मंळसा मा अधिकार जतुसुल, लेकीन सुंगा मुंगा ईरूल.
यतिकी आदम पयले, आऊन बाद्दा हवा माळकु आदुर;
अदिक आदम ईला जो बहकुसकु आगीदुन, लेकीन आ आर्त हुळ जो बहकुसकु आगिदुर अदिक पापी ठहरूसदुर.
तरी भी आर्त इक चिकोर पैदा माळोर द्वारा उद्धार सिक्‍कीत, अगर आक संयम सांगुळ विश्वास, प्यार, अदिक पवित्रता दा संची ईरूल.
ईद मात सही आद अगर यावारा तान मन दा सोचतान कि स्याण्णा आगोद चाहासतान, आव भला क्याल्सा अन इच्छा माळतान.
ईद जरूरी आद कि स्याण्णा निर्दोष, अदिक ऊंदा हिंग्स उन गंळ्स, शालीन, आत्मसंयमी, आदरणीय, अतिथी-सत्कार माळावाळा, अदिक कलसोर दा निपुण ईरूल.
कुडावाळा या बडाबडी माळावाळा ईला ईरूल; बल्‍की मुलायम ईरूल, अदिक ना झगळेलु, अदिक ना धन इन लालची ईरूल.
तान मान्ना अन वळ्लीद व्यवस्था माळुल, अदिक तान चिकोर चिंळ्गेर अनुशासन दा ईटकु आंदुर से आदर ताकोमावाळा ईरूल.
अगर यावारा तान मान्ना अन्द अच व्यवस्था माळोद ईला जान्सतीदान, रा परमेश्वर उन मंडली इन रखवाली ह्यांग माळ्यान?
बाक ईद कि आव विश्वास दा परीपक्व ईरूल, ईदारा हिंग आगबाळुल कि अभिमान माळकु शैतान उन घाई दण्ड पाऊसुल.
अदिक मंडली इन व्हार्या दा भी आऊन हेसुर आगुल, हिंग आगबाळुल कि अपमानीत आगकु शैतान उन फासा दा फसुसेगुल.
हांग अच मंडली अन्द सेवकगोळी भी गंभीर आग पायजे, येढ्ढ रंगवाळेर, कुडावाळेर अदिक नीच कमाई इन लोभ माळावाळेर ईला ईरूल;
लेकीन विश्वास इन भेद इन शुद्ध विवेक इक गहराई देल हुडुकु ईटुल.
अदिक आंदुर पयले परख आगुल, आग अगर निर्दोष होट्टुर रा बाक मंडली इन सेवक उन क्याल्सा माळुल.
ईदा प्रकार देल आंदुर हिंग्सुर भी आदर ताकोमा लायक आर्तेर ईरूल; अदिक अपमान इन मातगोळी माळावळतेर ईला ईरूल, लेकीन शालीन अदिक सप्पा मातगोळ दा विश्वास इन लायक ईरूल.
मंडली इन सेवक ऊंदा हिंग्स उन गंळ्स ईरूल अदिक चिकोर चिण्ग अदिक तान मान्ना अन्द वळ्लीद व्यवस्था माळोद जानसुल.
यतिकी जो मंडली इन सेवक वळ्लीद क्याल्सा माळतार, आंदुर तान साटी वळ्लीद पद अदिक मसीह यीशु दा जो आंदुर्द विश्वास आद, अदुर्दा महान साहस हासिल माळतार.
ना नीन हात्‍ती राटनेरी बरोद आशा ईटदुर मा भी ई चिट्ठी नीनी इदुरसाटी लिख्सतीन,
कि अगर नान बंदुर दा समय आगुल, रा नी जान्स कोम कि परमेश्वर उन घराना दा जो जित्‍ता परमेश्वर उन मंडली आद अदिक जो सच्चाई इन खंबा अदिक पायवा आद, लॉकुर आपस दा ह्यांग बर्ताव माळ पायजे.
ईदुर दा संदेह हैलेच कि भक्ति इन भेद गंभीर आद, मतलब अद जो मय दा प्रगट आत, आत्मा दा न्यायी ठहरूस्त, स्वर्गदूतगोळ इक कांळ्सदुन, गैरयहूदीगोळ दा आऊन प्रचार आत, दुनिया दा आऊन मा विश्वास माळकु आत, अदिक महिमा दा म्याकुच नेगुकु आदुन.
पवित्र आत्मा स्पष्टता देल अनतद कि बरावाळा समयगोळ दा हापाळ सप्पा लॉकुर तान विश्वास इक त्याग्स बुट्टार अदिक भटकुसावाळा आत्मागोळ अदिक शैतान उन द्वारा कल्सद मातगोळ हींद आगेदार.
ईद आ ख्वाटा पाखंडी मंळसागोळ्द कारण आदीन, यार्द विवेक मान्सी होततेला लोवा देल दाग्सकु आग्याद,
जो मदा माळोर से रोकस्यार, अदिक ऊमोद येनारा वस्तुगोळ देल अलग ईरोद आग्या कोट्टार, यवरी परमेश्वर इदुरसाटी घळुस्यान कि विश्वासी अदिक सच्चाई इक अरावाळेर अवरी धन्यवाद इन सांगुळ तिनुल.
यतिकी परमेश्वर उन माळ्द हर ऊंद वस्तु वळ्लीद आद, अदिक यातोदु वस्तु अस्वीकार माळोद लायक हैलेच; लेकीन ईद कि धन्यवाद इन सांगुळ तिनकु आगुल,
यतिकी परमेश्वर उन वचन अदिक प्रार्थना अन द्वारा शुद्ध आगेगतद.
अगर नी वार्टुर इक ई मातगोळ्द याद कोळतेला ईत्या, अदिक विश्वास इन सच्चाई अदिक आ वळ्लीद शिक्षा अन मातगोळ से, जो नी मान्सतेला बंद्या; रा मसीह यीशु उन वळ्लेव सेवक ठहरूस्या.
परमेश्वर रहित कात्‍ता-कात्‍तागोळ देल जो सिर्फ हाळामुंडगोळ द्वारा केळ्सकु अशुध्द कात्‍तागोळ आव येनु संबंध ईटबाळ, लेकीन भक्ति इन साधना माळ.
यतिकी मय इन साधना देल फायदा गोर्त आगतद, लेकीन भक्ति सप्पा मातगोळ साटी लाभदायक आद, यतिकी ई समय इन जीवन अदिक बरावाळा जीवन इन भी वादा इदुर्दा साटी आद.
हिंग ऊंद विश्वास ईटा लायक कहावत आद, जो पुरा रीति देल स्वीकार माळा लायक आद.
यतिकी नाव मयनत अदिक कोशिश इदुरसाटी माळतेव कि नाम आशा आ जित्‍ता परमेश्वर मा आद, जो सप्पा मंळसागोळ्द अदिक खास माळकु विश्वासीगोळव उद्धारकर्ता आन.
इव मातगोळ्द आग्या कोळ अदिक कल्सतेला ईर.
याऊ नीन जवानी इक तुच्छ सम्सबाळुल; लेकीन वचन, माताळदुर दा, चाल-चलन, अदिक प्यार, अदिक विश्वास, अदिक पवित्रता दा विश्वासीगोळ साटी आदर्श बनसेग.
यागासताका ना बरालीन, आगासताका लॉकुर न्याड्या प्रभु उन वचन वाचुसदुर दा अदिक उपदेश कोळदुर दा अदिक कल्सदुर दा तान इक मग्न ईट.
आ वरदान इन प्रती जो नीन दा आद, अदिक भविष्यवाणी इन द्वारा स्याणागोळ्द कय दा ईटा होती नीनी सीकीत, अदरी अनदेखा माळबाळ.
ई मातगोळ्द विचार माळ्त ईर अदिक ईऊर दा तान ध्यान हचकु ईट, ताकी नीन उन्नती सप्पा मुंदुर मा प्रगट आगुल.
तान जीवन इन दी अदिक तान शिक्षागोळ सावधानी ईट. ई मातगोळ मा संची ईर, यतिकी अगर हिंग माळतेला ईत्या रा नी तान अदिक तान केळावाळेर साटी भी उद्धार इन कारण आद्या.
यातारा बाट्ट उक कठोरता देल दनकुस बाळेत, लेकीन आऊक आप्प सम्सकु समझुसबुळ, अदिक हारोदोर मंळसागोळी वार्ट सम्सकु;
हाळामुंड आर्तेर इक मोय सम्सकु; अदिक हारोदोर आर्तेर इक आकतींग सम्सकु पुरा पवित्रता देल समझुसबुळ.
आ रांड्यागोळ्द ध्यान ईट, जो सही दा जरवतमंद आर.
अगर यातारा रांड्या अन चिकोर या नातु-नतरागोळ ईतीदार, रा आंदुर तान मोय-आप्प अदिक आजा-आजी इन पालन पोषण इन बदला चुकुसली अदिक तान परिवार इन चिन्ता माळोर द्वारा तान न्यायी मातगोळी जीवन कार्य दा तरोद पयले कलु पायजे, यतिकी ईद परमेश्वर उक पंसद आद.
जो रांड्या सही दा जरवतमंद आर, अदिक आकिन यारू हैलेच, अदिक आक तान पुरा आशा परमेश्वर मा ईट्यार, अदिक ईळ्लक हागुल विनती अदिक प्रार्थना माळतेला परमेश्वर से मदत बेळतार;
लेकीन जो रांड्या भोग विलास दा जीऊसतार, आक जित्‍ता हैलेच लेकीन जित्‍ता दा का सोतोग्यार.
इव मातगोळ्द भी लॉकुरी निर्देश कोळतोग ताकी आंदुर निर्दोष ईरूल.
लेकीन अगर यावारा तान रिश्तेदारगोळ दी, विशेष तान परिवार इन सदस्यगोळ्द मदत माळालुन, रा आव विश्वास देल तिरगेग्यान अदिक अविश्वासी देल भी हापाळ बुरा बनसेग्यान.
आ रांड्यागोळ्द विशेष सुची दा जो आर्थिक सहायता ताकोमेत्यार आका रांड्या अन हेसुर लिख्सकु आगुल जो साठ वर्ष से कमीनोर ईला ईतीदार, अदिक तान गंळ्स उन विश्वासलायक ईतीदार,
अदिक भला क्याल्सा दा सुनाम ईतीदार, याक चिकोर्द पालन-पोषण माळीदार; पाऊनागोळ्द स्यावा माळीदार, पवित्र लॉकुर्द काल तोळदिदार, दुखीगोळ्द सहायता माळीदार, अदिक हर ऊंद भला क्याल्सा दा मन हचीदार.
लेकीन हारोदोर रांड्यागितेर्द ईद सुची सम्मिलीत माळबाळी यतिकी मसीह अन प्रती आंदुर्द समरपन मा याग आंदुर्द बारा दा वासना पुरा इच्छागोळ हावी आगताव रा आंदुर मात मदा माळोद चाहसतार,
अदिक दोषी ठहरूस्तार, यतिकी आंदुर तान पयला वचन इक मुर्द बुट्टुर.
ईदुर अलावा आंदुर बेकार आगतार अदिक मानोन-मान्नी वयाळकु आलसी आगोद कलुतार, अदिक सिर्फ आलसी ईला लेकीन ईत्‍त आत्‍त माळतार अदिक बिना मतलब इन अनुचित मातगोळ माताळतार.
इदुरसाटी ना ईद चाहासतीन कि हारोदोर रांड्यागितेर मदा माळुल, अदिक चिकोर हाळुल अदिक मान्न मकान संभाळसुल, अदिक यातारा विरोध इक बदनाम माळोद मवका कोळबाळुल.
यतिकी हापाळ रा बयकुस्कु शैतान उन हिंद आगेग्यार.
अगर यातारा विश्वासीगीत इन मान्या रांड्यागोळ आर, रा आका आंदुर्द सहायता माळुल कि मंडली मा बोझ ईला आगुल, ताकी आंदुर आंदुर्द सहायता माळ सकुल जो रांड्यागोळ खराखुरा जरवतमंद आर.
जो हाळाबाट्टुर मंडली इन वळ्लीद स्यावा माळतार, खास माळकु आंदुर जो वचन केळसोर अदिक कल्सदुर दा मयनत माळतार, आंदुर येढ्ढ गुणा आदर इन लायक सम्सकु आगुल.
यतिकी शास्त्र अनतद, “जो वस्ता दावन इन आद अदुर बाय कट बाळेतीर,” यतिकी “मजदूर तान मजदूरी इन हकदार आन.”
यातारा दोष यातारा मंडली इन हाळाबाट्टुर मा हचकु आगुल रा येढ्ढ या मुर गवाहगोळ्द बिना अदरी केळबाळ.
पाप माळावाळेर इक सप्पा मुंदुर मुंद दनकुस, ताकी दुसरा लॉकुर भी अंजुल.
परमेश्वर, अदिक मसीह यीशु अदिक निवळुस्द स्वर्गदूतगोळ इक उपस्थित जान्सकु ना नीनी चेतावनी कोळतीन कि ई निर्देशगोळी बिना मतभेद इन अदिक यावारा ऊंद इन पक्षपात ताकोमकु यातोदु क्याल्सा माळबाळ.
मंडली इन स्यावा अन्द नियुक्ती इन साटी बिना सोच सम्सकु यारदारा मा तान कय राटनेरी ईट बाळेत, अदिक दुसरा अन पापगोळ दा भागी आगबाळेत; तान-तान इक पवित्र माळकु ईटेत.
सिर्फ नीर इक अच कुडावाळा ईरबाळ, लेकीन तान व्हाट्टा अन्द घळी-घळी बिमार आगोद कारण थ्वाळा-थ्वाळा अंगुर इन रास्सा भी क्याल्सा दा तरतोग.
थ्वाळासा मंळसागोळव पाप स्पष्ट रूप देल प्रगट आगेगताव, अदिक न्याय इन साटी प्रस्तुत माळकु आगेगताव, लेकीन दुसरा मंळसागोळव पाप बाद्दा प्रगट आगताव.
ईदा प्रकार भला क्याल्सा भी स्पष्ट रूप देल प्रगट आगेगताव; लेकीन जो भला क्याल्सा प्रगट आगालव अव भी होचकु ईर सकालव.
यास दासगोळ जुआळी इन ल्यालमा आर, आंदुर तान-तान स्वामी इक धोळ्द आदर इन लायक जानसुल, ताकी परमेश्वर उन हेसुर अदिक शिक्षा अन्द अपमान आगबाळुल.
यार स्वामी विश्वासी आर आंदरी आंदुर कम आदर कोळबाळुल यतिकी आंदुर वार्टुर उर, बल्‍की आंदुर्द मात्‍त यक्कुल स्यावा माळी, यतिकी यारी स्यावा अन लाभ सीकतद आंदुर विश्वासी अदिक आंदुर प्रिय आर. ई मातगोळ शिक्षा कोळी अदिक हांग अच माळोर साटी प्रोत्साहित माळतेला ईरी.
अगर यावारा दुसरा अच प्रकार इन शिक्षा कोळतान अदिक सही मातगोळी, मतलब नाम प्रभु यीशु मसीह अन्द निर्देशगोळ इक अदिक आ शिक्षा इक मान्सालुन, जो देवी शिक्षा अन अनुसार आद,
रा आव अभिमानी आगेदुन, अदिक येनु जान्सालुन; बल्‍की आऊक विवाद अदिक शब्दगोळ मा तर्क हचोद बिमारी आद, यदुर देल ह्यावा, अदिक झगळा, अदिक अपमान नव मातगोळ, अदिक बेकार-बेकार संक्या,
अदिक आ मंळसागोळ दा फालतु लळाई-झगळा पैदा आगताव यार्द दिमाक भ्रष्ट आगेग्याद, अदिक आंदुर सच्चाई इन हादी देल अलग आगेग्यार, जो सम्सतार कि भक्ति कमाई इंद जरया हुन.
लेकीन सन्तोष इन सांगुळ भक्ति माळोद धोळ्द कमाई आद.
यतिकी नाव रा ना दुनिया दा येनारा हुडुकु बंदेव अदिक ना येनारा वय सकतेव.
अगर नाम हात्‍ती तिनली अदिक हाकली आद, रा ईऊर्दा का सन्तोष ईर पायजे.
लेकीन जो धनी आगोद चाहासतार, आंदुर ईत्‍ता परीक्षा अदिक फासा अदिक हापाळ सा मूर्खतापुर्ण अदिक हानिकारक लालसागोळ दा फसुसतार, जो मंळसागोळी बिगळुस बुळतद अदिक विनाश इन खाई दा ढकलुस बुळतद.
यतिकी पैस्या अन्द लोभ हर प्रकार इन बुराईगोळ्द जळ हुन, यदरी हासिल माळोद कोशिश माळतेला हापाळ मुंदुर विश्वास देल भटकुसकु तान-तान इक कई प्रकार इन दुखगोळ देल छल्ली माळ कोंडार.
लेकीन हे परमेश्वर उन विश्वासी जन, नी ई मातगोळ हात्‍ती टु ओळ, अदिक न्याय, भक्ति, विश्वास, प्यार, धीरज अदिक नम्रता अन्द हिंद हत.
विश्वास इन वळ्लीद कुस्ती आळ; अदिक तान साटी आ अनन्त जीवन इक हासिल माळकोम, यदुर साटी नी कारूकु आग्या अदिक हापाळ सा गवाहगोळ मुंद वळ्लीद अंगीकार माळीद.
ना नीनी ईद आग्या परमेश्वर उन मुंद जो सप्पा मुंदुरी जीवन कोळतान, अदिक मसीह यीशु उक गवाह माळकु याव पुन्तियुस पिलातुस उन मुंद वळ्लीद गवाही कोट्टुन. कोळतीन,
कि नी नाम प्रभु यीशु मसीह अन्द प्रगट आगासताका ई आग्या अक निष्कलंक अदिक निर्दोष ईट,
परमेश्वर जो परमधन्य अदिक ऊंद मात्र शासक अदिक राजागोळ राजा अदिक प्रभुगोळ प्रभु हुन, आऊन द्वारा यारी आव ठीक समय मा प्रगट माळ्यान.
अदिक अमरता सिर्फ आऊंदा हुन, अदिक आव ज्योति दा ईरतान, येल ताका याऊ पोहचुस सकालुन, अदिक ना आऊक यावारा मंळसा नोळ्यान अदिक ना नोळ सकतान. आऊन प्रतिष्ठा अदिक सामर्थ्य हमेशा हमेशा ईत्‍तीत. आमीन.
ई दुनिया अन धनवानगोळी आग्या कोळ कि आंदुर अभिमानी आगबाळुल अदिक चंचल धन मा आशा ईट बाळुल, लेकीन परमेश्वर मा जो नाम सुख इन साटी सप्पा येनारा बहुतायत देल कोळतान.
आंदरी आग्या कोळ कि आंदुर भलाई माळुल, अदिक भला क्याल्सागोळ दा धनी आगुल. अदिक उदारता देल सहायता कोळदुर दा तयार ईरूल,
अदिक मुंदळोद साटी ऊंद वळ्लीद पायवा हाक्‍कु ईटुल कि खरा जीवन इक वश दा माळ कोमुल.
हे तीमुथियुस, ई धरोवर इन रखवाली माळ; अदिक यदरी येनारा लॉकुर गलती देल ग्यान अनतार, अदुर्द बेकार मातगोळ अदिक विरोध इन मातगोळ देल अलग ईर.
यास मुंदुर ई ग्यान इक मान्सकु विश्वास देल भटकुसेग्यार. नीम मा अनुग्रह आग्त ईरूल.
पौलुस इन दी टु जो परमेश्वर उन इच्छा देल मसीह यीशु उन प्रेरित आन, अदिक यारी यीशु मसीह दा ऊंद आगोर साटी वादा अन प्रचार माळोर साटी कळ्यान,
प्रिय पार तीमुथियुस उन हेसुर: परमेश्वर आप्प अदिक नामव प्रभु मसीह यीशु उन दी टु नीनी अनुग्रह अदिक दया अदिक शांती सिकतेला ईरूल.
याता परमेश्वर उन स्यावा ना तान आप्प दादागोळ रीति मा शुद्ध विवेक देल माळतीन, आऊन धन्यवाद आगुल अदिक ईळ्लक हागुल याग ना प्रार्थनागोळ दा नीमी हमेशा याद माळतीन, अदिक आऊक धन्यवाद माळतीन.
अदिक नीन कण्ण दाकळव नीर इन याद माळ माळकु दिल देल नीनी भेंट माळोद लालच ईटतीन कि खुशी देल तुमेगाईन.
ना नींद आ खरा विश्वास इक याद माळतीन, जो पयले नीन आजी लोईस अदिक नीन मोय यूनीके दा ईरोद, अदिक नानी पुरा यकीन आद कि अदा विश्वास नीन दा भी आद.
ईदा कारण ना नीनी याद कोळतीन कि नी आ वरदान इक जित्‍ता ईट जो नीन म्याकुच नांद कय ईटदुर द्वारा परमेश्वर नीनी कोटान.
यतिकी परमेश्वर नामी अंज्क इन ईला लेकीन सामर्थ्य अदिक प्यार अदिक संयम इन आत्मा कोटान.
इदुरसाटी नामव प्रभु उन गवाही देल, अदिक नान देल जो मसीह अन कैदी आईन, लज्जित आगबाळ, लेकीन आ सामर्थ्य जो परमेश्वर नीनी कोटान अदुर अनुसार खुशखबरी साटी नान सांगुळ दुख नेगु
याव नामी ऊळस्यान अदिक पवित्र जीवन जीऊसोर साटी नामी कारदुन, अदिक ईद नाम क्याल्सा अन अनुसार ईला लेकीन आऊन उद्देश अदिक अनुग्रह अन अनुसार आद. आव ईद अनुग्रह नाम मा माळ्यान मतलब प्रभु यीशु मसीह अन द्वारा काल इन सुरूवात देल नाम मा आग्याद,
लेकीन ईग नाम उद्धार माळावाळा मसीह यीशु उन प्रगट आगोद द्वारा प्रगटीत आत, याव मृत्यु उन सामर्थ्य अन नाश माळदुन अदिक जीवन इक खुशखबरी इन द्वारा प्रगट माळदुन.
यार साटी परमेश्वर नानी प्रेरित, अदिक शिक्षा कोळावाळा नियुक्त माळदुन, ताकी ना खुशखबरी इन प्रचार माळाईन.
ई कारण ना ई दुखगोळी भी नेगुतीन, लेकीन नाचालीन, यतिकी ना आऊक यार मा ना विश्वास माळदीन, अरूतीन; अदिक नानी विश्वास आद कि आव नांद धरोवर इंद आ दिन ताका रखवाली माळ सकतान.
जो सही मातगोळ नी नान बाय देल केळ्या अवरी आ विश्वास अदिक प्यार इन सांगुळ, जो मसीह यीशु दा आद, तान आदर्श माळकु ईट,
अदिक पवित्र आत्मा अन द्वारा जो नाम दा समुस्कु आद, ई वळ्लीद मातगोळ रखवाली माळ.
नी जान्सत्या कि आसिया नगर वाळेर सप्पा मुंदुर नान से तिर्गेग्यार, यारदा फूगिलुस अदिक हिरमुगिनेस आर.
उनेसिफुरूस उन घराना मा प्रभु दया माळुल, यतिकी आव हापाळ अनली नानी सुख पोहचुस्यान, अदिक आव नान शंकलीगोळ दा ईत्‍तुर देल नाचीदिल.
लेकीन याग आव रोम दा बंदुन, रा यागासताका ना सिकिदील आगासताका आव नानी ढुंढ्सतेला ईत्‍तुन, अदिक नान से मुलाकात माळदुन
प्रभु माळुल कि आ दिशी आऊन मा प्रभु उन दया आगुल अदिक जो जो स्यावा आव इफिसुस दा माळ्यान अवरी भी नी वळ्लीद देल जान्सत्या.
इदुरसाटी हे नान पारा, नी आ अनुग्रह देल जो मसीह यीशु दा आद, बलवन्त आगेग,
अदिक जो शिक्षागोळ नी हापाळ सा गवाहगोळ मुंद नान से केळ्या, अवरी विश्वासी मंळसागोळी सौप्स बुळ; जो दुसरा अक भी कलसोद लायक ईरूल.
मसीह यीशु उन वळ्लीद योद्धा अन घाई नान सांगुळ दुख नेगु.
याग यावारा योद्धा लळाई मा होगतान, रा इदुरसाटी कि आऊक जो भरती माळ्यार आंदरी खुश माळुल, आव तान तान इक दुनिया अन क्याल्सागोळ दा फसुसालुन.
बाक अखाळा दा लळुसावाळा अगर नियम इन अनुसार लळुसालुन रा ईनाम सीक सकाल.
जो मयनती किसान मयनत माळतान, रा काय इन अंश पयले आऊक सीक पायजे.
जो ना अनतीन ई सप्पा मातगोळ मा ध्यान कोळ, अदिक प्रभु नीनी सप्पा मातगोळ्द समझ कोळुल.
यीशु मसीह अक याद ईट, जो दाऊद उन वंश देल आग्यान अदिक सोत्‍तुर दा टु जित्‍ता आदुन, अदिक ईद नान खुशखबरी इन अनुसार आद.
यार साटी ना कुकर्मी इन घाई दुख नेगुतीन, ईल ताका कि बंधन भी आईन; लेकीन परमेश्वर उन वचन कैद हैलेच.
ई कारण ना निवळुस्द लॉकुर साटी सप्पा येनारा सहन माळतीन, कि आंदरी भी आ उद्धार जो मसीह यीशु दा आद अनन्त महिमा अन्द सांगुळ सिकुल.
ईद मात खरा आद, कि अगर नाव आऊन सांगुळ सोतोगेव, रा आऊन सांगुळ जित्‍ता भी आदेव;
अगर नाव धीरज देल सहन माळ्त ईत्‍तेव, रा आऊन सांगुळ राज्य भी माळेव; अगर नाव आऊन इनकार माळेव, रा आव भी नाम इनकार माळ्यान;
अगर नाव अविश्वासी भी आयेव, तरी भी आव विश्वासयोग्य बन्सकु ईरतान, यतिकी आव खुद तान इनकार माळ सकालुन.
ई मातगोळ्द याद आंदरी तोर्स अदिक प्रभु उन मुंद विश्वास देल हेळ कि शब्दगोळ मा तर्क-वितर्क माळतोग बाळुल, यऊर देल येनु फायदा आगाल उलटा केळावाळेर्द नाश आगेगतद.
तान तान इक परमेश्वर उन ग्रहण माळा लायक अदिक हिंग क्याल्सा माळावाळा ठहरूसोद कोशिश माळ, जो नाच्क ईला पायजे, अदिक जो सच्चाई इन वचन इक बराबर रीति देल क्याल्सा दा तरतोगुल.
लेकीन बेकार मातगोळ देल ऊळ्दकु ईर, यतिकी हिंग लॉकुर मात्‍त यक्कुल अभक्ति दा वाळुस्त ईत्‍तार,
अदिक आंदुर वचन हुळ्तकु दुख घाई फैलुस्त होदित. हुमिनयुस अदिक फिलेतुस आंदुर दा टु आर,
जो ईद अंदकु कि पुनरूत्थान आगेग्याद सच्चाई इन हादी टु काळदोग्यार, अदिक यास मुंदुर्द विश्वास इक नाश माळ बुळतार.
तरी भी परमेश्वर उन पक्‍का पायवा बन्सकु ईरतद, अदिक आऊन मा ईद छाप हतकु आद: “प्रभु तान लॉकुरी अरूतान,” अदिक “जो यावारा प्रभु उन हेसुर ताकोमतान, आव अन्याय देल ऊळ्दकु ईरूल.”
धोळ मान्या सिर्फ व्हान्ना-बेळ्ली इंद अच ईला, लेकीन हुळ्ली अदिक मुण्ण इन भी गळग्या ईरताव; यातारा-यातारा आदर, अदिक यातारा-यातारा अनादर इन साटी.
अगर यावारा तान तान इक ईऊर देल शुद्ध माळ्यान, रा अद आदर इन गळग्या मात्‍त पवित्र ठहरूसीत; अदिक स्वामी इन क्याल्सी बंदीत, अदिक सप्पा वळ्लीद क्याल्सा साटी तयार आदीत.
हारोदपन इन मोहमाया देल ओळ, अदिक जो शुद्ध मन देल प्रभु उन हेसुर ताकोमतार आंदुर सांगुळ न्याय, अदिक विश्वास, अदिक प्यार, अदिक मेल मिलाप इन हिंद हत.
लेकीन मूर्खपन अदिक अविद्या अन्द विवादगोळ देल अलग ईर, यतिकी नी जान्सत्या कि ईऊर देल झगळा निर्माण आगताव.
प्रभु उन दास उक झगळेलु ईला ईर पायजे, लेकीन आव सप्पा मुंदुर सांगुळ मुलायम अदिक शिक्षा दा निपुण अदिक सहन माळावाळा ईरूल.
आव विरोध माळावाळेर इक नम्रता देल समझुसुल, येन मालूम परमेश्वर आंदरी मन तिर्गुसोद मन कोळुल कि आंदुर भी सच्चाई इक अरूल,
अदिक आंदुर सचेत आगकु शैतान उन फासा दा टु बिट्टोगुल. याव आंदरी आंदुर्द इच्छा पुरा माळोर साटी बंदी माळदुन.
लेकीन ईद याद ईट कि आखरी दिनगोळ दा कठिन समय बंदव.
यतिकी मंळसा मतलबी, धन इन लालची, घमण्ड माळावाळेर, अभिमानी, अपमान माळावाळेर, मोय-आप्पुर्द आग्या कडावाळेर, एहसान मारावाळेर, अपवित्र,
प्यार ईला माळावाळेर, माफ ईला माळावाळेर, अपमान माळावाळेर, असंयमी, कठोर, भलाई इन दुश्मन,
विश्वासघात माळावाळेर, लापरवाह, घमण्ड माळावाळेर, अदिक परमेश्वर उन ईला उलटा सुखविलास इक चाहासावाळेर ईत्‍तार.
आंदुर भक्ति इन भेष रा माळ्यार, लेकीन अदुर्द ताकत इक मान्सतिदिल; हिंग लॉकुर से दुर ईरेत.
ईंदुर दा टु अच आ लॉकुर आर जो मान्नागोळ दा वत्‍त काल देल होक्‍कोमतार, अदिक आ दुर्बल आर्तेर इक वश दा माळ कोमतार जो पापगोळ देल वोतकु अदिक सप्पा प्रकार इंद अभिलाषागोळ्द वश दा आर,
अदिक ईत्‍ता आर्तेर हमेशा कलुतेला रा ईरतार लेकीन सच्चाई इक जान्स सकालुर.
ह्यांग यन्नेस अदिक यम्ब्रेस मूसा अन्द विरोध माळीदुर, हांग अच ईंदुर भी सच्चाई इन विरोध माळतार; ईंदुर हिंग मंळसा आर, यार्द दिमाक भ्रष्ट आगेग्याद अदिक ईंदुर विश्वास दा असफल आर.
लेकीन ई लॉकुर ईदुर से मुंद वाळुस सकालुर, यतिकी सप्पा लॉकुर नोळ्यार कि आंदुर याट मूर्ख आर. हांग अच ह्यांग यन्नेस अदिक यम्ब्रेस उन सांगुळ आत.
लेकीन नी नान शिक्षा, नान जीवन इन आचरण, उद्देश विश्वास, धीरज, प्यार, सहनशीलता ई सप्पा मातगोळी वळ्लीद रीति देल जान्सत्या;
नांद सताव अदिक नानव दुख, अदिक अन्ताकिया अदिक इकुनियुम अदिक लुस्त्रा दा जो भयंकर यातनागोळ नानी कोटकु आगीदव अदिक यदरी ना सहन माळदीन, ईद नी जान्सत्या, तरी भी प्रभु नानी ईव सप्पा दुखगोळ से बीळ्सदुन.
लेकीन यास मसीह यीशु दा भक्ति इन सांगुळ जिन्दगी बितुसोद चाहासतार आंदुर सप्पा मुंदुर सतुस्कु आदार;
लेकीन दुष्ट अदिक बयकुसावाळेर ध्वाका कोळतेला अदिक ध्वाका तिनतेला, बिगळुस्त होटोदार.
लेकीन नी आ सच्चाई इन मातगोळ मा जो नी कलत्या अदिक विश्वास माळ्या, ईद जान्सकु मजबूत बन्सकु ईर कि नी अवरी याता लॉकुर से कलत्या,
अदिक स्याणपन टु पवित्रशास्त्र अपमान अर्तकु आद, जो नीनी यीशु मसीह मा विश्वास माळदुर देल उद्धार हासिल माळोर साटी हुश्यार माळ सकतद.
सम्पुर्ण पवित्रशास्त्र परमेश्वर उन प्रेरणा देल रचुसकु आग्याद अदिक उपदेश, अदिक समजुसोद, अदिक सुधारन माळोद, अदिक न्यायीपन इन शिक्षा साटी फायदेमंद आद,
ताकी परमेश्वर उन जन सिद्ध आगुल, अदिक हर ऊंद वळ्लीद क्याल्सा साटी तयार आगेगुल.
ना परमेश्वर अदिक मसीह यीशु उन मुंद जो जित्‍ता अदिक सोतकु मंळसागोळ्द न्याय माळ्यान, अदिक राजा आगकु शासन माळोर साटी बंदान, आंदरी गवाह मान्सकु ना विनती माळतीन,
कि नी वचन इन प्रचार माळ, समय बेसमय तयार ईर, सप्पा प्रकार इन सहनशीलता अदिक शिक्षा अन्द सांगुळ निर्देश कोळ, दनकुस अदिक समजुस.
यतिकी हिंग समय बंदीत याग लॉकुर सच्चाई इन शिक्षा केळतीदिल, लेकीन आंदुर खुद इक समाधान सीकुल ईत्‍ता मातगोळ केळोर साटी तान अभिलाषागोळ्द अनुसार तान साटी हापाळ सा शिक्षा कोळावाळेर जमा माळ कोंडार,
अदिक तान किव सच्चाई इन हादी दी टु तिर्गुसकु काल्पनिक कात्‍तागोळ मा हच्यार.
लेकीन नी सप्पा मातगोळ दा नियंत्रण ईट, दुख नेगु, खुशखबरी प्रचार इन क्याल्सा माळ, अदिक तान स्यावा अक पुरा माळ.
यतिकी ईग नांद अर्पण इन घळी होट बंदाद, अदिक नान ईद जीवन इक त्यागसोद समय होट बंदाद.
ना वळ्लीद कुस्ती आळ कोंडीन, ना तान दवळ पुरा माळ कोंडीन, ना विश्वास इन रखवाली माळीन.
भविष्य दा नान साटी विजयी ईनाम इन मुकुट ईटकु आद, यदरी प्रभु, जो आसान हादी देल नळसावाळा हुन, नानी आ दिशी कोट्टान, अदिक नानी इच ईला उलटा आ सप्पा मुंदुर इक भी जो आऊन प्रगट आगोद प्रिय जान्सतार
नान हात्‍ती राटनेरी बरोद कोशिश माळ.
यतिकी देमास ई दुनिया अक प्रिय जान्सकु नानी बिट बुटान अदिक थिस्सलुनीके अक होटोग्यान. क्रेसकेंस गलातिया अक अदिक तीतुस दलमतिया अक होटोग्यान.
सिर्फ लूका नान सांगुळ आन. मरकुस उक हुडुकु होटबर; यतिकी स्यावा अन्द साटी आव हापाळ उपयोगी आन.
तुखिकुस उक ना इफिसुस कळीन.
याग नी बंद्या रा झागा अक यदरी ना त्रोआस दा करपुस उन मान्या बिटकु बंदिदीन तरेत; अदिक नानव किताबगोळ विशेष माळकु तोगुल इन चिट्ठी गोळी हुडुत बरेत.
धातु उन क्याल्सा माळावाळा सिकन्दर नानी हापाळ नुकसान पोहचुस्यान; प्रभु आऊक आऊन क्याल्सागोळ अनुसार बदला कोट्टान.
नी भी आऊन से सावधान ईर, यतिकी आव नाम उपदेशगोळ्द हापाळ अच विरोध माळ्यान.
नान पयले पक्ष इन समय याऊ भी नान साथ कोटीदील, उलटा सप्पा मुंदुर नानी बिट बुटीदुर.
लेकीन प्रभु नान सांगुळ नीदुरकु ईत्‍तुन अदिक नानी सामर्थ्य कोट्टुन, ताकी नान द्वारा पुरा पुरा प्रचार आगुल अदिक सप्पा गैरयहूदी लॉकुर केळ कोमुल. ना हुल्ल इन बाय देल बिळ्सकु आगीन.
अदिक प्रभु नानी हर ऊंद बुरा क्याल्सा देल बिळस्यान, अदिक तान स्वर्गीय राज्य दा उद्धार माळकु पोहचुस्यान. आऊन महिमा हमेशा हमेशा आगतेला ईरूल. आमीन.
प्रिस्का अदिक अक्विला अक अदिक उनेसिफुरूस इन घराना अक नमस्कार.
इरास्तुस कुरिन्थुस दा ईतोदुन, अदिक त्रुफिमुस उक ना मिलेतुस दा बिमार आगा कारण बिटीन.
सोळीन दिन से पयले बरोद कोशिश माळ. यूबूलुस, अदिक पूदेस, अदिक लीनुस अदिक क्लौदिया, अदिक सप्पा विश्वासी वार्टुर्द नीनी नमस्कार.
प्रभु नीन आत्मा अन सांगुळ ईरूल. नीम मा अनुग्रह आगतेला ईरूल.
पौलुस उन दी टु जो परमेश्वर उन दास अदिक यीशु मसीह अन्द प्रेरित हुन. नाम मंडली इन खरा ग्यान इन अगुवाई माळोर साटी कळकु आग्याद अदिक सच्चाई इन पयचान जो भक्ति इन अनुसार आद,
आ अनन्त जीवन इन आशा मा यदुर्द वादा परमेश्वर, जो ख्वाटा माताळालुन सनातन देल माळ्यान,
लेकीन सही समय मा तान वचन इक आ प्रचार इन द्वारा प्रगट माळदुन, जो नाम उद्धारकर्ता परमेश्वर उन आग्या अन अनुसार नानी सौप्सकु आग्याद.
तीतुस उन हेसुर, जो विश्वास इन सहभागीता अन्द विचार देल नान खरा पार हुन: परमेश्वर आप्प अदिक नाम उद्धारकर्ता मसीह यीशु उन दी टु नीनी अनुग्रह अदिक शांती सिकतेला ईरूल.
ना इदुरसाटी नीनी क्रेते दा बिटकु बंदिदीन कि नी मिग्द मातगोळ्द सुधारन माळ्या, अदिक नान आग्या अन अनुसार नगर नगर स्याणागोळी नियुक्त माळ्या.
जो निर्दोष अदिक ऊंदा हिंग्स उन गंळ्स ईरूल, यारोर चिकोर विश्वासी ईरूल, अदिक अनुशासन इन हिनता अन्द दोष आंदुर मा हचकु ईला आग सकुल तथा आंदुर निरंकुश भी ईरबाळुल.
यतिकी मंडली इन अध्यक्ष उक परमेश्वर उन कार्य अन निरीक्षक आगा कारण आव निर्दोष ईर पायजे; आऊक ना हटीला, ना सिट्ट, या कुडावाळा, या झगळेलु, या पैस्या अन लालची ईला ईर पायजे,
लेकीन पाऊनागोळ्द आदर माळावाळा, भलाई इक चाहसावाळा, संयमवाळा, न्याय माळावाळा, पवित्र अदिक सभ्यताशील ईरूल;
आऊक आ विश्वास माळा योग्य अदिक सिद्धांतगोळ मा सयमत आगावाळा बातणी इक मजबूती देल हुडुकु ईर पायजे ई प्रकार आव लॉकुरी सही शिक्षा कोटकु आंदरी प्रोत्साहित माळुल अदिक ईदुर दा सांगुळ जो ईदुर विरोधी आर आंदुर्द खंडन माळ सकुल.
यतिकी हापाळ सा लॉकुर निरंकुश, व्यर्थ माताळावाळेर अदिक ध्वाका कोळावाळेर आर; यक्कुल माळकु यहूदी दा टु बंदार.
ईद जरूरी आद कि ईंदुर बाय बंद माळ पायजे. यतिकी ई लॉकुर नीच कमाई साटी अनुचित मातगोळी कल्सकु मान्ना अन्द मान्ना बिगळुस बुळतार.
आंदुर दा टु ऊंद क्रेते नोर अच भविष्यवक्ता, तान लॉकुर बारा दा खुद अंदान, “क्रेते अन निवासी हमेशा ख्वाटा माताळतार आंदुर आळी दाकळोद जनावर आर अदिक आलसी व्हाट्टा तुमावाळेर आर.”
ईद गवाही सत्य आद, इदुरसाटी आंदरी कळकता देल चेतावनी कोळतोग कि आंदुर विश्वास दा पक्‍का आगेगुल,
अदिक यहूदीगोळ्द कहानी कात्‍तागोळ अदिक आ मंळसागोळ्द आग्यागोळ मा मन हचबाळुल, जो सच्चाई इन हादी देल काळदोगतार.
शुद्ध लॉकुर साटी सप्पा वस्तुगोळ शुद्ध आव, लेकीन अशुध्द अदिक अविश्वासीगोळ साटी येनु भी शुद्ध हैलेच, उलटा आंदुर्द बुद्धी अदिक विवेक येढ्ढु अशुध्द आव.
आंदुर अनतार कि नाव परमेश्वर उक अरूतेव, लेकीन तान क्याल्सा देल आऊन इनकार माळतार; यतिकी आंदुर बेकार अदिक आग्या ईला मानसावाळेर उर, अदिक यातोदु वळ्लीद क्याल्सा अन लायक हैलेच.
लेकीन नी ईत्‍ता मातगोळ अनतोग जो सही सिद्धांतगोळ लायक आव.
मतलब हाळाबाट मंळसा शालीन, सचेत अदिक खुद नियंत्रित ईरूल, अदिक विश्वास दा मजबूत, प्यार अदिक धैर्य पुर्ण सहनशील ईरूल.
हांगा हाळामुंड आर्तेर्द चाल-चलन पवित्र लॉकुर घाई ईरूल; आंदुर निंदक आगबाळुल तथा अंगुर शयद या याल्ला अन्द लत आंदरी ईरबाळुल लेकीन वळ्लीद मातगोळ कल्सावळ्तेर ईरूल.
ताकी आंदुर हारोदोर आर्तेर इक चेतावनी कोळ्त ईरूल कि तान गांडुर से अदिक चिकोर से प्यार ईटुल;
अदिक खुद नियंत्रित, पवित्र, अदिक मान्ना अन्द वळ्लीद व्यवस्था माळावळ्त, अदिक तान गांड्ड उन हात्‍ती ईरावळ्त ईरूल, ताकी यावारा भी परमेश्वर उन दी टु बरावाळा वचन इन अपमान ईला माळुल.
हिंग अच हारोदोर मंळसागोळी भी समझुसतोग कि खुद नियंत्रित आगुल.
सप्पा मातगोळ दा तान तान इक वळ्लीद आचरण इन नमुना माळ. नीन शिक्षा दा सफाई, गंभीरता,
अदिक हिंग सच्चाई सिकुल कि यावारा अदुर्द आलोचना माळ सकबाळुल, ताकी नीन विरोधी लज्जित आगुल यतिकी आंदुर हात्‍ती नीन विरोध दा अनली येनु ईरतीदील.
दासगोळी समजुस कि तान-तान स्वामी इन सांगुळ ईरूल, अदिक सप्पा मातगोळ दा आंदरी खुश ईटुल, अदिक तिर्गकु जवाब कोळबाळुल;
काळ्लपनी अदिक चालाकी माळबाळुल, लेकीन हर प्रकार देल पुरा विश्वासी होळुल कि आंदुर सप्पा मातगोळ दा नाम उद्धारकर्ता परमेश्वर उन बारा दा शिक्षा अन शोभा वाळुसुल.
यतिकी परमेश्वर उन अद अनुग्रह प्रगट आद, जो सप्पा मंळसागोळ्द उद्धार इन कारण आद,
अदिक अद अनुग्रह नामी कल्सतद कि नाव अभक्ति इन जीवन अदिक सांसारिक अभिलाषागोळी त्याग्स बुटेव अदिक खुद नियंत्रित, अदिक पवित्र अदिक भक्तिमय जीवन ईद दुनिया दा माळेव.
अदिक धन्य आर आ आशा अन्द मतलब तान महान परमेश्वर अदिक उद्धारकर्ता यीशु मसीह अन्द महिमा अन्द प्रगट आगोद हादी काईत ईरूल.
याव तान तान इक नाम साटी कोट बुट्टुन कि नामी सप्पा प्रकार इन अन्याय देल बीळसुस बुळुल, अदिक नामी आऊंदा पवित्र लॉकुर माळुल अदिक वळ्लेव-वळ्लेव क्याल्सागोळ दा ईरूल.
तान पुरा अधिकार इन सांगुळ ई मातगोळ कल्स, ह्यांग नी तान विरोधीगोळी दनकुसत्या अदिक प्रोत्साहित माळत्या. ताकी याऊ नीनी तुच्छ सम्सबाळुल.
लॉकुरी याद तोर्स कि शासक अदिक अधिकारीगोळ हात्‍ती ईरूल, अदिक आंदुर्द आग्या मानसुल, अदिक हर ऊंद वळ्लीद क्याल्सा साटी तयार ईरूल,
आंदरी हेळ कि यारदु बारा दा बुरा अनबाळुल, लेकीन शांती प्रिय अदिक संगीभाव देल ईरूल, अदिक सप्पा मुंदुर सांगुळ हमेशा शालीन व्यवहार ईटुल.
यतिकी नाव भी पयले निर्बुद्धी, अदिक आग्या ईला मान्सावाळेर, अदिक गलत ईरेव. अदिक अलग अलग प्रकार इन अभिलाषागोळ अदिक सुखविलास इन गुलामी दा ईरेव, अदिक दुश्मनी भाव, अदिक जलनखोरी माळदुर दा जीवन व्यतीत माळतोगेव, अदिक बेकार ईरेव, अदिक आबुर दाबुर से दुश्मनी ईटतोगेव.
लेकीन याग नाम उद्धारकर्ता परमेश्वर उन करूणा अदिक प्यार प्रगट आत,
रा आव नाम उद्धार माळदुन; अदिक ईद वळ्लेव कर्मगोळ वजह देल ईला, जो नाव खुद माळेव, लेकीन आऊन दया देल नामी उळ्सदुन पवित्र आत्मा अन द्वारा, जो नामी व्हाशोद जनम कोळतान अदिक शुद्ध माळकु व्हाशोद जीवन कोळतान.
परमेश्वर नाम मा पवित्र आत्मा अक उद्धारकर्ता यीशु मसीह अन द्वारा भरपुरी देल कोटान.
इदुरसाटी परमेश्वर नामी तान अनुग्रह अन द्वारा आऊन सांगुळ न्यायी ठहरूस्यान ताकी यार्द आशा नाव माळेव आ अनन्त जीवन इन उत्‍तराधिकारी इक हासिल माळ सक्केव.
ईद सही अनकु आग्याद, अदिक ना चाहासतीन कि नी ई मातगोळ्द बारा दा हिम्मत देल माताळ इदुरसाटी कि यार परमेश्वर मा विश्वास माळ्यार, आंदुर वळ्लीद-वळ्लीद क्याल्सागोळ दा हतकु ईरोद ध्यान ईटुल. ई मातगोळ वळ्लेव अदिक मंळसागोळ्द फायदा नव आव.
लेकीन मूर्खपन इंद विवादगोळ अदिक वंशावलीगोळ, अदिक विरोध अदिक झगळागोळ देल जो व्यवस्था अन्द बारा दा आद, रा ऊळ्दकु ईर; यतिकी अव निष्फल अदिक व्यर्थ आव.
यावारा फूट हाकावाळा मंळसा अक कम से कम येढ्ढ घन चेतावनी कोळ, अदिक बाक आऊन सांगुळ ज्यादा येनु माळबाळ.
यतिकी नीव जान्सतीर कि ईत्‍ता लॉकुर भ्रष्ट आगेग्यार अदिक आंदुर पाप आंदुर्द गलत आगोद प्रमाण कोळताव.
याग ना नीन हात्‍ती अरतिमास या तुखिकुस उक कळाईन रा नान हात्‍ती निकुपुलिस नगर दा बरोद कोशिश माळेत, यतिकी ना अल्या सोळ कडोद तय माळीन.
जेनास व्यवस्थापक अदिक अपुल्लोस उक कोशिश माळकु मुंद पोहचुस बुळ, अदिक नोळ कि आंदरी यातोदु चिज इन कमी आगबाळुल.
नाम लॉकुर भी वळ्लेव क्याल्सा माळोर साटी समय तेगोद कलु पायजे ताकी जो जरूरी आद अदुर्द पुर्ती आग सकुल ताकी आंदुर बेकार इन जीवन जीऊस बाळुल.
नान सप्पा साथीगोळ्द नीनी नमस्कार. जो विश्वास इन कारण नाम से प्यार ईटतार, आंदरी नमस्कार. नीम सप्पा मुंदुर मा परमेश्वर उन अनुग्रह आग्त ईरूल.
पौलुस उन दी टु जो मसीह यीशु उन कैदी आन, अदिक वार्ट तीमुथियुस उन दी टु नाम प्रिय सहकर्मी फिलेमोन,
अदिक आकतींग अफफिया, अदिक नाम संगी योद्धा अरखिप्पुस अदिक फिलेमोन उन मान्ना अन्द मंडली नव हेसुर:
नाम आप्प परमेश्वर अदिक प्रभु यीशु मसीह अन्द दी टु अनुग्रह अदिक शांती नीमी सिक्त ईरूल.
वार्ट फिलेमोन, ना हमेशा परमेश्वर उन धन्यवाद माळतीन, अदिक तान प्रार्थनागोळ दा भी नीनी याद माळतीन,
यतिकी ना नीन आ प्यार अदिक विश्वास इन चर्चा केळतीन, जो सप्पा परमेश्वर उन पवित्र लॉकुर सांगुळ अदिक प्रभु यीशु मा आद.
ना प्रार्थना माळतीन कि खुद विश्वास दा नीन सहभागी आगोद, नीम सप्पा भलाई इन पयचान दा, मसीह अन्द साटी प्रभावशाली ईरूल.
यतिकी हे वार्ट, नानी नीन प्यार देल हापाळ खुशी अदिक शांती सिक्याद, इदुरसाटी कि नीन द्वारा परमेश्वर उन पवित्र लॉकुर्द मन वळ्लेव आगेग्याव.
इदुरसाटी अगर नानी मसीह दा हापाळ साहस आद कि जो मात ठीक आद, अदुर आग्या नीनी कोळाईन.
तरी भी ना बाट्ट पौलुस उक जो ईग मसीह यीशु उन साटी कैदी आईन, ईद मात्‍त वळ्लीद जान्सकु आत कि प्यार देल विनती माळाईन.
ना तान चिग्द उनेसिमुस उन साटी, जो नान देल नान बंधन दा पैदा आग्यान, नीन से विनती माळतीन.
आव रा पयले नीन येनु क्याल्सा नव ईला ईरोन, लेकीन ईग नीन अदिक नान येढ्ढु मुंदुर्द हापाळ क्याल्सा नव आन.
आऊका मतलब जो नान दिल इन तुकळा हुन, ना नीन हात्‍ती वापस माळ बुटीन.
आऊक ना तान हात्‍ती इच ईटोद चाहासीन कि आव नीन दी टु ई बंधन दा जो खुशखबरी इन कारण आन, नान स्यावा माळुल.
लेकीन ना नीन इच्छा अन्द बगेर येनु भी माळोद चाहासीदिल, कि नीन ईद कृपा दबाव देल ईला लेकीन इच्छा देल आगुल
यतिकी शायद आव नीन से थ्वाळासा दिन साटी ईदा कारण अलग आदुन कि हमेशा नीन हात्‍ती ईरूल.
लेकीन ईगी टु दास उन घाई ईला उलटा दास से भी वळ्लेव प्रिय वार्ट उन घाई, मतलब ना रा आऊन से प्यार माळतीन, लेकीन नीव आऊक मंळसा अन नाता देल अदिक प्रभु उन नाता देल नान से यक्कुल प्यार माळी.
इदुरसाटी अगर नी नानी तान सहभागी सम्सत्या, रा आऊक ईत्‍ता प्रकार देल ग्रहण माळ ह्यांग नानी माळत्या.
अगर आव नीन येनारा नुकसान माळ्यान, या आऊन मा नांद येनारा कर्ज बरतद, रा नान हेसुर मा लिख्स कोम.
ना पौलुस तान कय देल लिख्सतीन कि ना खुद तुम कोळाईन; अदिक ईद अनोद येनु जरवत हैलेच कि नान कर्जा जो नीन मा आद आव नी अच हुय.
हे वार्ट, ईद खुशी नानी प्रभु दा नीन दी टु सिक्याद. मसीह दा नान जीव इक हिरवा-गार माळ बुळ.
ना नीन आग्याकारी आगोद भरोसा ईटकु नीनी लिख्सतीन, अदिक ईद जान्सतीन कि जो येनारा ना अनतीन, नी नान से यक्कुल माळ्या.
अदिक ईद भी कि नान साटी ठहरूसोद जागा तयार ईट. नानी आशा आद कि नीम प्रार्थनागोळ द्वारा ना नीमी कोटकु आगेगाईन.
इपफ्रास, जो मसीह यीशु दा नान सांगुळ कैदी आन,
अदिक मरकुस अदिक अरिस्तर्खुस अदिक देमास अदिक लूका जो नान सहकर्मी आर, ईंदुर्द नीनी नमस्कार.
नाम प्रभु यीशु मसीह अन्द अनुग्रह नीम आत्मा मा आगतेला ईरूल. आमीन.
पयला अन्द युग दा परमेश्वर आप्प दादागोळ से थ्वाळा-थ्वाळा माळकु अदिक अलग-अलग देल भविष्यवक्तागोळ द्वारा मातगोळ हेळदुन,
ई आखरी दिनगोळ दा आव नाम से पार उन द्वारा मातगोळी हेळदुन, यारी आव सप्पा वस्तुगोळ्द वारीस ठहरूसदुन अदिक आऊंदा द्वारा परमेश्वर सप्पा दुनिया अन्द रचना माळ्यान.
आव परमेश्वर उन महिमा अन्द ऊजुळ अदिक आऊन स्वरूप इन छाप हुन, अदिक सप्पा वस्तुगोळी तान सामर्थ्य अन्द वचन देल संभाळ्सतान. आव मंळसा जाती इन पापगोळी माफ माळकु स्वर्ग दा होगकु महामहिम परमेश्वर उन ऊमा कय दी होगकु कुरतुन;
ई प्रकार पार स्वर्गदूतगोळ से महान माळकु आदुन, अदा प्रकार ह्यांग परमेश्वर आऊक स्वर्गदूतगोळ से वळ्लीद हेसुर कोट्टुन.
यतिकी परमेश्वर यातोदु भी स्वर्गदूतगोळ से हिंग अंदिदील, “नी नान पार हुय, ईंद ना नीन आप्प बनसीन.” अदिक ना यातोदु स्वर्गदूत से परमेश्वर ईद अंदुन, “ना नीन आप्प बनसाईन, अदिक नी नान पार बनस्या.”
अदिक याग परमेश्वर तान पयला पैदा आग्द पार उक दुनिया दा कळुतान, रा आव अनतान, “परमेश्वर उन सप्पा स्वर्गदूत आऊंद उपासना माळुल.”
लेकीन स्वर्गदूतगोळ्द बारा दा परमेश्वर ईद अनतान, “आव तान दूतगोळी पवन, अदिक तान सेवकगोळी भळकुस्द बेक्‍की माळतान.”
लेकीन परमेश्वर पार उन बारा दा अनतान, “हे परमेश्वर, नीन सिंहासन हमेशा हमेशा ईत्‍तीत: अदिक नीन शासन नीन लॉकुर मा न्याय इन सांगुळ आगतद.
नी सच्चाई से प्यार अदिक अन्याय से दुश्मनी ईट्द; ईद कारण परमेश्वर, नीन परमेश्वर, आनन्द इन याण्णा देल अभिषेक माळदुर द्वारा नीन संगीगोळ से वाळुसकु निवळुसदुन.”
वचन ईद भी अनतद, “हे प्रभु, सुरूवात दा नी पृथ्वी इन पायवा हाक्द, अदिक स्वर्ग नीन कय इंद कारीगरी हुन.
अव रा नाश आगेदव, लेकीन नी हांगा ईत्या; अदिक अव सप्पा फळक्यागोळ घाई कंदुसेदाव,
अदिक नी अवरी चादर इन घाई गुंडस्या, अदिक अव फळक्यागोळ घाई बदलुसेदव: पर नी हांग अच बन्सकु ईत्या अदिक नीन जीवन इन अन्त आगतीदील.”
अदिक स्वर्गदूतगोळ दा टु परमेश्वर यार से याग अंदुन, “नी नान ऊम्मा कय दी कुर, यागासताका कि ना नीन दुश्मनगोळी नीन कालगोळ्द ल्यालमा अन्द पांळ्सी माळ कोमालीन?”
येन स्वर्गदूत अव आल्लच, जो आत्मागोळ परमेश्वर उन स्यावा अदिक आऊन द्वारा उद्धार ताकोमावाळेर इक मदत माळोर साटी कळुकु आग्याव.
ई कारण पायजे कि जो सत्य मातगोळी नाव केळेव, अदिक यक्कुल अच सावधानी देल अऊर मा मन हची, हिंग आगबाळुल कि वाहुसकु अऊर से दुर होटोगुल.
यतिकी जो बातणी स्वर्गदूतगोळ द्वारा नाम पुर्वजगोळी कोटकु आत अद खरा ठहरूस्त, यार आंदुर्द उल्लंघन माळदुर आंदरी दण्ड प्राप्त आत यदुर आंदुर लायक ईरोर.
अगर नाव ईद महान उद्धार मा ध्यान कोटीदील रा नाव ह्यांग उळु सकतेव? यदुर चर्चा पयले पहल प्रभु उन द्वारा आत, अदिक यार केळदुर आंदुर नामी ईद साबित माळदुर कि अद उद्धार खरा आद.
अदिक सांगुळ अच परमेश्वर भी तान इच्छा अन्द अनुसार चमत्कारगोळ, अदिक अदभुत क्याल्सागोळ, अदिक अलग प्रकार इन सामर्थ्य इन क्याल्सागोळ, अदिक पवित्र आत्मा अन्द वरदानगोळी वाट्सदुर द्वारा इदुर्द गवाही कोळतेला ईत्‍तुन.
परमेश्वर आ बरावाळा दुनिया अक यदुर चर्चा नाव माळतेव, स्वर्गदूतगोळ हात्‍ती माळीदिल.
बल्‍की यावारा शास्त्र दा ईद गवाही कोटान, “मंळसा येन हुन कि नी आऊक याद माळत्या? या मंळसा येन हुन कि नी आऊंद चिंता माळत्या?
नी आऊक स्वर्गदूतगोळ से थ्वाळासा अच गोर्त माळ्द; नी आऊन मा महिमा अदिक आदर इन मुकुट ईट्द,
अदिक आऊक तान कयगोळ्द क्याल्सागोळ मा अधिकार कोट्ट नी सप्पा आऊन कालगोळ ल्यालमा माळ्द.” इदुरसाटी याग आव सप्पा येनारा आऊन हात्‍ती माळ कोंडुन, रा आव येनु भी बिटीदिल जो आऊन हात्‍ती ईला ईरोद. लेकीन ईग नाव सप्पा येनारा वस्तु आऊन हात्‍ती नोळालेव.
लेकीन नाव यीशु उक जो स्वर्गदूतगोळ से थ्वाळासा कम माळकु आगीदुन, मृत्यु उन दुख नेगदुर कारण महिमा अदिक आदर इन मुकुट हाक्‍कु नोळतेव, ताकी परमेश्वर उन अनुग्रह देल आव हर ऊंद मंळसा अन्द साटी सायुल.
ईद परमेश्वर उन साटी वळ्लीद हत्‍त याव सप्पा मातगोळी माळदुन अदिक संभाळ्सकु ईटदुन, यीशु उक भी यातनागोळ द्वारा परिपुर्ण माळ पायजे ताकी हापाळ सा चिकोर आऊन महिमा दा भागी आगुल. यतिकी यीशु अच आव ऊंद हुन जो आंदरी उद्धार इन दी ओयतान.
यतिकी लॉकुरी आंदुर पापगोळ से पवित्र माळतान अदिक आंदुर येढ्ढु पवित्र माळकु आग्यार, सप्पा मुंदुरव आप्प ऊंद अच आन, इदुरसाटी यीशु आंदरी तान वार्टुर अनोर से नाचालुन.
आव परमेश्वर से अनतान, “ना तान वार्टुर अदिक आकतींगेर न्याड्या दा नींद हेसुर इन प्रचार माळाईन; सभा अन्द न्याड्या दा ना नींद प्रशंसा माळाईन.”
अदिक आव ईद भी अनतान, “ना तान भरोसा परमेश्वर मा ईटाईन. अदिक अनतान, ना ईल परमेश्वर उन कोळ्द चिकोर सांगुळ आईन,”
इदुरसाटी याग कि पारगोळ मास अदिक रक्ता अन्द भागी आर, रा यीशु खुद भी आंदुर घाई आंदुर सहभागी आगेदुन, ताकी मृत्यु उन द्वारा शैतान उक नाश माळ सकुल मतलब यार हाती मृत्यु उन शक्ति आद;
ईदा रीति देल आ मंळसागोळी मुक्त माळकोमी यार्द जीवन मृत्यु उन अंज्क इन मारा गुलामी या दासत्व दा ईरोर.
यतिकी ईद स्पष्ट आद कि आव रा स्वर्गदूतगोळ इक ईला बल्‍की अब्राहम उन वंश इन सहायता माळतान.
ई कारण आऊक चाहसोद ईरोद, कि सप्पा मातगोळ दा तान वार्टुरगोळ घाई बनसुल; यदुर देल आव आ मातगोळ दा जो परमेश्वर देल संबंध ईटतद, ऊंद दयालु अदिक विश्वासलायक महायाजक बनसुल ताकी लॉकुर्द पापगोळ साटी प्रायश्चित माळुल.
यतिकी याग आव परीक्षा अन्द दशा दा दुख नेगदुन, रा आव आंदुर्द भी मदत माळ सकतान यार्द परीक्षा आगतद.
इदुरसाटी हे मसीह वार्टुरा अदिक आकतींगेरा, नीव जो परमेश्वर उन द्वारा कारूकु आगिर नीव तान ध्यान यीशु मा हचकु ईटी यारी परमेश्वर प्रमुख याजक माळोर साटी कळुकु आगीदुन, आ अदुर मा नाव तान कबुली कोळतेव.
आव याव आऊक निवळुस्यान आ परमेश्वर उन प्रती विश्वासलायक ईरोन, ठीक हांगा ह्यांग मूसा तान क्याल्सा अन प्रती परमेश्वर उन घराना दा विश्वासलायक ईरोन.
ह्यांग भवन इन निर्माण माळावाळा अक खुद भवन से यक्कुल आदर सिकतद, हांग अच यीशु मूसा से यक्कुल आदर इन पात्र मान्सकु आदुन.
यतिकी हर ऊंद मान्ना अन्द यावारा ना यावारा माळावाळा ईरतान, लेकीन परमेश्वर रा सप्पा वस्तु उन माळावाळा हुन.
मूसा रा परमेश्वर उन मान्या सेवक घाई विश्वासलायक ईरोन, अदिक आव अव मातगोळी अंदुन जो भविष्य दा परमेश्वर उन द्वारा अंदकु आगोव ईरव.
लेकीन मसीह पार आगा नाता देल परमेश्वर उन मान्या विश्वासलायक आन. अदिक आऊन मान्ना नाव हुयेव, अगर नाव नाम साहस अदिक यदुर मा नाव घमण्ड माळतेव आ आशा मा मजबूती देल स्थिर ईरूल.
इदुरसाटी ह्यांग पवित्र आत्मा अनतद, “अगर ईंद परमेश्वर उन आवाज केळी,
रा तान मन इक कठोर माळबाळेतीर, ह्यांग कि निमोर पुर्वजगोळ याग आंदुर्द मरूस्थल दा परीक्षा आगोद परमेश्वर उन खिलाप बगावत माळीदुर.
परमेश्वर अनतान कि अल आंदुर नांद परीक्षा माळदुर अदिक परखुसदुर, अदिक नान क्याल्सागोळी नोळदुर यवरी ना चालीस साल टु माळतेला बरेतीन.”
ईद कारण ना आ समय इन लॉकुर से सिट्ट दा ईत्‍तीन, अदिक अंदीन, “इंदुर मन हमेशा टु अच अप्रामाणिक आव अदिक नान आग्या अक ठुकरूसतार.”
इदुरसाटी ना सिट्ट दा बंदकु किर्‍या तिंदीन, “इदुरसाटी येल ना आंदरी आराम कोळाईन आ जागा दा आंदुर यागलु होग सकतीदिल.”
हे वार्टुरा अदिक आकतींगेरा, सावधान ईरी कि नीम दा ईत्‍ता बेकार अदिक अविश्वासी मन आगबाळुल, जो नीमी जित्‍ता परमेश्वर से दुर ओयुल.
लेकीन ईदुर बदला यागासताका ईद “ईंद इन दिन” अनकु आगतद, नीव हर दिशी आबुर दाबुर इक धीरज कोळतेला ईरी, ताकी नीम दा टु यावारा भी पाप दा भरमुसकु ईला आगुल, अदिक ना कठोर आगेगुल.
अगर नाव आखरी ताका मजबूती इन सांगुळ तान सुरूवात इन आत्मविश्वास इक हुडुकु ईरतेव रा नाव मसीह अन भागीदार बनसेगतेव.
ह्यांग शास्त्र अनतद, “अगर ईंद नीव परमेश्वर उन आवाज केळीर, रा तान मन इक कठोर माळबाळेतीर, ह्यांग कि बगावत इन दिनगोळ दा नीम पुर्वजगोळ माळीदुर.”
भला आंदुर या लॉकुर ईरोर यार परमेश्वर उन आवाज केळदुर अदिक आऊन खिलाप बगावत माळदुर? येन आंदुर आ लॉकुर ईला ईरोर, यारी मूसा मिस्त्र दा टु उळ्सकु तेगदीदुन?
अदिक परमेश्वर चालीस वर्ष ताका याता लॉकुर से सिट्ट दा ईत्‍तुन? येन आंदुर से अच ईला यार पाप माळदुर, अदिक आंदुर लाश मरूस्थल दा बिदकु ईत्‍तव?
अदिक परमेश्वर याता लॉकुर साटी किर्‍या तिंदुन कि नीव नान आराम इन जागा दा प्रवेश माळ सकतीदिल? येन आंदुर ई लॉकुर आल्लच यार आऊन आग्या मान्सीदील?
इदुरसाटी नाव नोळतेव कि आंदुर अविश्वास इन कारण अच आ जागा दा प्रवेश माळ सकिदील.
इदुरसाटी याग कि परमेश्वर उन आराम इन जागा दा प्रवेश माळोद प्रतिग्या ईगासताका ताका आद, रा नामी ध्यान ईट पायजे हिंग आगबाळुल कि नीम दा टु यावारा जन आऊन से वंचित ईतोगुल.
यतिकी नाव खुशखबरी केळदेव ह्यांग आंदुर केळीदुर, लेकीन जो बातणी आंदुर केळीदुर आंदुर साटी येनु किमत ईला ईरोद, यतिकी याग आंदुर अदरी केळदुर रा ईदरी विश्वास इन सांगुळ स्वीकार माळीदिल.
नाव जो विश्वासी आयेव, आ आराम इक यदुर्द परमेश्वर प्रतिग्या माळीदुन अदरी नाव प्राप्त माळतेव. ह्यांग कि परमेश्वर अंदान, “ना सिट्ट दा ईदुर मा किर्‍या तिनकु अंदिदीन आंदुर यागलु नान आराम इन जागा दा शामिल आग सकतीदिल.” आव ईद अंदिदुन, याग कि दुनिया अन्द रचना माळदुर बाद्दा आऊन क्याल्सा पुरा आगेगीत.
यतिकी सातवा दिन इन बारा दा येल्यारा तरी शास्त्र दा आद, “अदिक बाक सातवा दिशी तान सप्पा क्याल्सागोळ माळकु परमेश्वर आराम माळदुन.”
अदिक ई संदर्भ दा आव मात्‍त अनतान, “आंदुर नान आराम इन जागा दा यागलु प्रवेश माळ सकतीदिल.”
यार पयले खुशखबरी केळदुर आंदुर आ आराम इक प्राप्त माळ सकिदील यतिकी आंदुर विश्वास ईला माळीदुर. लेकीन दुसरा अन साटी आराम इन दरवाजा ईगलु तेरकु आव.
इदुरसाटी परमेश्वर बाक ऊंद विशेष दिन निश्चित माळदुन अदिक अदरी अनकु आत “ईंद इन दिन.” थ्वाळासा साल इन बाद्दा दाऊद उन द्वारा परमेश्वर आ दिन इन बारा दा शास्त्रगोळ दा हेळीदुन यदुर्द उल्लेख शास्त्र पयले टु अच माळतद, “अगर ईंद नीव परमेश्वर उन आवाज केळीर, ह्यांग पयले अंदकु आग्याद, रा तान मन इक कठोर माळबाळी.”
अगर यहोशू आंदरी आ आराम इन जागा दा ओयायदुन यदुर्द परमेश्वर प्रतिग्या माळीदुन, रा परमेश्वर बाद्दा यातोदु दुसरा दिन इन बारा दा ईला अनायदुन.
रा जो भी आगुल, ह्यांग परमेश्वर सातवा दिन दा आराम माळतान हांग अच परमेश्वर उन लॉकुर साटी अल ऊंद आराम मिक्‍कु आद.
यतिकी जो यावारा भी परमेश्वर उन प्रतिग्या माळ्द आराम दा प्रवेश माळतार, आंदरी तान कर्म इन अनुसार अदुर दा आराम सिक्‍कीत हांग अच ह्यांग परमेश्वर उक तान क्याल्सागोळ से आराम सिक्याद.
इदुरसाटी बरी ईग नाव भी आ आराम इक हासिल माळोर साटी पुरा रीति देल कोशिश माळाता, ताकी हिंग आगबाळुल कि नाम न्याड्या दा टु यावारा भी अदरी हासिल माळदुर दा असफल आगबाळुल ह्यांग आंदुर तान विश्वास इन कमी इन द्वारा आगीदुर.
यतिकी परमेश्वर उन वचन जित्‍ता, क्रियाशील, अदिक हर ऊंद दोधारी तलवार से भी हापाळ तेज आद; अदिक हर जीव आत्मा अक, अदिक जोळ-जोळ इक ब्यार्र माळकु आर-पार गड्डा माळतद अदिक मन इन इच्छागोळ अदिक विचारगोळ्द न्याय माळतद.
अदिक दुनिया अन्द यातोदारा भी वस्तु परमेश्वर उन नजर देल होचकोमकु हैलेच, आऊन कण्णगोळ मुंद यारी नामी लेखा जोखा कोळोद आद हर वस्तु बीना यातोदु आवरण इन तेरकु आद अदिक येनु अच ओझल हैलेच.
इदुरसाटी याग नामव ईत्‍ता धोड्डेव महायाजक आन, जो स्वर्ग दा टु आगकु होग्यान, मतलब परमेश्वर उन पार यीशु, रा बरी, तान विश्वास इक जो नाव प्राप्त माळेव मजबूती देल हुडुकु ईत्‍तेव.
यतिकी नामव जो महायाजक आन आव हिंग हैलेच कि जो नाम कमजोरीगोळ सांगुळ सहानुभुती ईट सक्यान, आऊक हर प्रकार देल हांगा परखुसकु आत ह्यांग नामी लेकीन आव हमेशा पाप रहित ईत्‍तुन.
रा बाक बरी, नाव आत्मविश्वास इन सांगुळ अनुग्रह ताकोमोर साटी परमेश्वर उन सिंहासन दी वाळुसेव ताकी जरवत बीळदुर मा नाम सहायता अन साटी नाव दया अदिक अनुग्रह अक हासिल माळ सक्केव.
हर ऊंद महायाजक मंळसागोळ दा टु अच निवळुस्कु आगतान, अदिक लॉकुर्द प्रतिनिधीत्व माळोर साटी परमेश्वर इन स्यावा साटी नियुक्ती माळकु आगतद ताकी आव पापगोळ साटी भेंट अदिक बलिदान येर्सुल.
यतिकी खुद भी हापाळ रीति देल कमजोरी इन हात्‍ती आन इदुरसाटी आव अग्यानीगोळ अदिक भुला भटका लॉकुर सांगुळ कोमलता देल व्यवहार माळ सकतान.
इदुरसाटी आऊक पायजे कि ह्यांग लॉकुर साटी हांग अच तान साटी भी पाप-बली येरसुल.
ईद मुख्य याजक आदर इन पद याऊ तान तान इक निवळुस्कु ताकोमालुन, याग कि हारून उन घाई परमेश्वर उन दी टु ठहरूसकु आगालुन.
हांग अच मसीह भी महायाजक आगोद आदर तांदुर देल ग्रहण माळीदील, बल्‍की परमेश्वर आऊन से अंदुन “नी नान पार हुय, अदिक ईंद ना नीन आप्प बनसीन.”
ईदा प्रकार आव दुसरा जागा दा भी अनतान, “नी मलिकिसिदक इन रीति मा हमेशा साटी याजक आय.”
यीशु तान शरीर दा ईरोद दिनगोळ दा धोळ्द शब्द दा वर्ल-वर्लकु अदिक कण्ण इन नीर वाहुसकु आऊन से जो आऊक मृत्यु देल ऊळ्स सकोन, प्रार्थना अदिक विनती माळदुन, भक्ति अदिक नम्रता अन कारण परमेश्वर आऊन केळदुन.
लेकीन अगर आव परमेश्वर उन ईरोन तरी भी दुखगोळ झेल्सतेला आव आग्या अन पालन माळोद कलतुन.
अदिक सिद्ध बन्सदुर मा, तान सप्पा आग्या मानसावाळेर साटी अनन्त काल इन उद्धार इन स्त्रोत बन्सेदुन,
अदिक आ परमेश्वर उन दी टु मलिकिसिदक इन रीति मा महायाजक बनस्कु आदुन.
इदुर बारा दा नामी हापाळ सा मातगोळ माताळोव आव, लेकीन यऊर्द वर्णन माळोद कठिन आद, यतिकी नीव सम्सदुर दा हापाळ धीरा आईर.
वास्तव दा ई समय ताका रा नीमी शिक्षक आगेगोद हुन, तरी भी ईद जरूरी आगेग्याद कि यावारा नीमी परमेश्वर उन वचनगोळ्द शिक्षा सुरूवात टु मात्‍त कलसुल. नीव रा हिंग आगेदीर कि नीमी ठोस भोजन इन बदला ईग भी हाल अच पायजे.
यतिकी जो हाल कुडुतान आव चिग्द अच आन अदिक आऊक सही गलत इन येनु अनुभव ईराल.
लेकीन ठोस भोजन स्याणागोळ साटी आद, आव याव तान अनुभव देल वळ्लीद अदिक बुरा अन्द ग्यान माळोद कलतोग्यान.
इदुरसाटी बरी मसीह अन सुरूवात इन स्तर शिक्षा अक सुरूवात इन मातगोळी बिटकु नाव सिद्धता दी मुंद वाळुस्तेला होगाता, मृत्यु उन अगुवाई माळोर द्वारा प्रायश्चित इन पायवा मात हाकबाळुल, अदिक परमेश्वर मा विश्वास माळोद,
बपतिस्मा अन्द शिक्षा अदिक म्याकुच कयगोळी ईटोद, अदिक सोत्‍तुर दा टु जित्‍ता आगोद, अदिक अनन्त न्याय ताका.
अगर परमेश्वर चाहास्यान रा नाव ईदा माळेव.
जो लॉकुर तान विश्वास इक त्याग्स बुळतार आंदरी मात पश्चाताप माळोर साटी ह्यांग तनकु आग सकतद, आंदुर ऊंद घन परमेश्वर उन प्रकाश दा ईरोर, आंदुर स्वर्ग इन उपहार नेकदुर अदिक पवित्र आत्मा अन्द तान हिस्सा हासिल माळदुर,
अदिक परमेश्वर उन वळ्लीद वचन इन अदिक बरावाळा दुनिया अन सामर्थ्य अन अदिक आंदुर परमेश्वर उन वचन याट वळ्लीद आद ईदुर्द अनुभव माळ्यार.
अगर आंदुर आंदुर्द विश्वास देल भटकुसेदार रा आंदरी मन तिर्गुसोर साटी मात्‍त वापस तरोद असंभव आद; यतिकी आंदुर परमेश्वर उन पार उक मात्‍त क्रूस मा येर्सतार, तथा आऊक सार्वजनिक रूप देल अपमान इन विषय बन्सतार.
आ धरती जो हमेशा बिळावाळा बरसात इन नीर इक सोक्स बुळतद, जो जोतसावाळेर अदिक बोऊसावाळेर साटी उपयोगी फसल प्रदान माळतद, अद मुण्ण परमेश्वर से आशीष ताकोमतद.
लेकीन आ धरती मुळ्ल अदिक घासपुस पैदा माळतद, रा अद बेकार इन आद अदिक अद परमेश्वर उन दी टु श्रापित आगदुर मा आद अदिक अदुर्द अन्त होताक्‍कु आगोद हुन.
हे प्रिय संगीगोळा, नाव भला ईत्‍ता प्रकार इन मातगोळ चाहसतेव लेकीन नीम बारा दा नामी ईदुर से भी वळ्लीद मातगोळ्द आत्मविश्वास आद अव मातगोळ जो नीम विश्वास से जुळ्सकु आव.
नीव परमेश्वर उन लॉकुर्द लगातार मदत माळतेला जो प्यार तोर्सीर, अदरी अदिक नीम दुसरा क्याल्सागोळी परमेश्वर यागलु मारूतीदिल, आव अन्यायी हैलेच.
नाव चाहसतेव की नीम दा टु हर ऊंद आखरी ताका हिंग अच मेहनत माळतेला ईरूल, ताकी नीव निश्चय अदरी हासिल माळ सकीर यदुर्द नीव आशा माळतेला ईतीर.
नाव चाहसालेव कि नीव आलसी आगेगी, बल्‍की आंदुर्द अनुकरण माळी जो विश्वास अदिक धीरज इन सांगुळ आ वस्तुगोळी हासिल माळेत्यार यऊर्द परमेश्वर प्रतिग्या माळ्यान.
परमेश्वर अब्राहम से प्रतिग्या हाळाहोती याग किर्‍या तीनोर साटी यारीकु तान से धोड्डेव नोळीदील, रा तांद अच किर्‍या तिंदुन,
अदिक अंदुन “ना सही दा नीनी हापाळ आशीष कोळाईन, अदिक नीनी अनेक वंशज कोळाईन.”
अदिक ईत्‍ता रीति देल अब्राहम धीरज हुडुकु परमेश्वर उन माळ्द प्रतिग्यागोळी हासिल माळदुन.
मंळसा रा तान से यातारा धोड्डेव मंळसा अन किर्‍या तीनतार, अदिक अद किर्‍या सप्पा तर्क विर्तकगोळ्द अन्त माळकु जो येनारा अंदकु आगतद, अदरी पक्‍का माळ बुळतद.
परमेश्वर उन माळ्द प्रतिग्या अक हासिल माळावाळेर इक परमेश्वर स्पष्ट माळकोमोद चाहासतान कि आव तान उद्देश इक यागलु बदलुसालुन इदुरसाटी आव तान प्रतिग्या अन सांगुळ तान किर्‍या अक जोळ्स बुट्टुन.
ईल येढ्ढ मातगोळ आव आऊन प्रतिग्या अदिक आऊन किर्‍या जो यागलु बदलुस सकालव, अदिक यऊर बारा दा परमेश्वर यागलु ख्वाटा माताळ सकालुन. इदुरसाटी नाव जो परमेश्वर उन हात्‍ती सुरक्षा ताकोमोर साटी बंदेव, अदिक जो आशा आव नामी कोटान अदरी हुडुकु हापाळ उत्साहीत आयेव.
अद आशा नाम जीव इन साटी ईत्‍ता लंगर आद जो स्थिर अदिक मजबूत आद, अदिक परदा अन बुळ्क इन पवित्र जागा ताका पहुचुसतद,
यल यीशु नाम दी टु नाम से पयले प्रवेश माळदुन, अदिक मलिकिसिदक इन परंपरा दा हमेशा हमेशा साटी प्रमुख याजक बनसेदुन.
ईव मलिकिसिदक शालेम इन राजा ईरोन, अदिक परमप्रधान परमेश्वर उन याजक ईरोन. याग अब्राहम नाक राजागोळी युद्ध दा पराजीत माळकु वापस आगोन आग मलिकिसिदक अब्राहम उक सिकदुन अदिक आऊक आशीष कोट्टुन.
अदिक अब्राहम आ सप्पा दा टु जो आव युद्ध दा जीकसीदुन अदुर्द दसवा हिस्सा कोट्टुन. मलिकिसिदक उन हेसुर इन पयला मतलब आद न्यायीपन इन राजा, अदिक अदुर्द ईद भी मतलब आद, “शालेम उन राजा” मतलब “शांती इन राजा.”
यार आप्प, मोय, अदिक पुर्वजगोळ्द यातोदु इतिहास सिकाल, आऊन जनम या मृत्यु उन भी यातोदु उल्लेख हैलेच; लेकीन परमेश्वर उन पार उन घाई इच हमेशा अन साटी याजक बन्सकु ईरतान.
थ्वाळासा विचार माळी कि आव याट महान ईरोन यारी कुलपती अब्राहम युद्ध दा हासिल माळ्द माल इन दसवा हिस्सा कोट्टुन.
अदिक लेवी इन वंशज दा टु जो याजक इन पद हासिल माळतार, आंदरी व्यवस्था अन अनुसार आग्या सिक्याद कि इस्राएल इन लॉकुर से मतलब तान खुद इन लॉकुर से, दसवा हिस्सा ताकोम बाक आंदुर अब्राहम उन वंशजगोळ्द भी वंशज येती आगबाळुल.
लेकीन मलिकिसिदक, जो लेवी वंशज दाकळव भी ईला ईरोन, अब्राहम से दसवा हिस्सा ताकोंडुन, अदिक आ अब्राहम उक आशीषगोळ कोट्टुन यार हात्‍ती परमेश्वर उन प्रतिग्यागोळ ईरव.
इदुर्दा येनु शक हैलेच कि जो आशिर्वाद कोळतान आव आर्शिवाद ताकोमावाळा से धोड्डेव ईरायदुन.
यल ताका लेवीगोळ सवाल आद आंदुर दा दसवा हिस्सा आ मंळसागोळ द्वारा संघरूसकु आगतद जो मंळसागोळ सायतार लेकीन मलिकिसिदक उन यल ताका सवाल आद दसवा हिस्सा आऊन द्वारा संघरूसकु आगाईत जो शास्त्र अन अनुसार ईग भी जित्‍ता आन.
रा नाव ईद भी अन सकतेव कि लेवी भी, जो दसवा हिस्सा ताकोमतान, अब्राहम उन द्वारा दसवा हिस्सा कोट्टुन.
यतिकी याता समय मलिकिसिदक अब्राहम से भेंट माळीदुन, आग रा लेवी इन जनम भी ईला आगित आव रा तान पुर्वजगोळ्द शरीर दा ईरोन.
अगर लेवी याजकता अन परंपरा अन द्वारा संपुर्णता हासिल माळकु आग सकोद रा यावारा दुसरा याजक उन बरोद अच येन जरवत ईरोद? यतिकी ईदुर दा आधार मा लॉकुरी व्यवस्था भी कोटकु आगित, ऊंद हिंग याजक उन येन जरवत ईरोद जो मलिकिसिदक उन परंपरा नव ईरूल ना कि हारून उन परंपरा नव.
यतिकी याग याजक उन पद बदलुसेगतद, रा व्यवस्था अन भी बदलुसोद जरूरी आद.
यतिकी नाम प्रभु उन बारा दा ईव मातगोळ अनकु आगताव कि आव दुसरा गोत्र इनव हुन, यार गोत्र दा टु याऊ याजक उन रूप दा वेदी इन स्यावा माळीदिल,
रा प्रगट आद कि नाम प्रभु यहूदा अन गोत्र दा टु पैदा आग्यान, अदिक ई गोत्र अन बारा दा मूसा याजक पद इन येनु चर्चा माळीदिल.
नाम दावा मात्‍त स्पष्टता देल प्रगट आगेगतद, याग मलिकिसिदक उन घाई दुसरा याजक पैदा आगतान,
जो शारीरिक आग्यागोळ अन नियमगोळ अनुसार ईला, लेकीन अविनाशी जीवन इन सामर्थ्य अन अनुसार याजक बनस्यान.
यतिकी शास्त्र अनतद, “नी मलिकिसिदक उन रीति मा युगानुयुग याजक आय.”
पयला नियम इदुरसाटी रद्द माळकु आत, यतिकी अद कमजोर अदिक व्यर्थ ईरोद.
इदुरसाटी कि मूसा अन्द व्यवस्था यारीकु पुरा सिद्ध माळ सकिदील. अदिक ईग आऊन जागा मा ऊंद हिंग वळ्लीद आशा ईटकु आग्याद यदुर द्वारा नाव परमेश्वर उन हात्‍ती होग सकतेव.
मसीह अन नियुक्ती परमेश्वर उन किर्‍या अन्द द्वारा आत लेकीन दुसरा अक बिना किर्‍या अन्द अच याजक माळकु आगीत.
लेकीन यीशु आग ऊंद किर्‍या देल याजक बन्सीदुन, याग परमेश्वर आऊन से अंदिदुन, “प्रभु किर्‍या तिंदान अदिक आव तान मन यागलु बदलुसतिदील, ‘नी हमेशा साटी याजक बन्सकु ईत्या.’”
ई किर्‍या अन कारण यीशु मात्‍त ऊंद वळ्लीद वाचा अन्द हमी बनसेदुन.
ईग नोळी, हिंग हापाळ सा याजक ईरतोगोर लेकीन आंदरी मृत्यु आंदुर पदगोळ मा कायम ईर गोटीदील,
लेकीन यीशु अमर आन, अदिक आऊन याजक इन क्याल्सा हमेशा हमेशा साटी बन्सकु ईरोदाद.
इदुरसाटी जो आऊन द्वारा परमेश्वर उन हात्‍ती बरतार, आव आंदुर पुरा रीति देल उद्धार माळदुर दा समर्थ आन यतिकी आव परमेश्वर से आंदुर साटी विनती माळली हमेशा जित्‍ता आन.
हिंगा महायाजक नाम जरवतगोळी पुरा माळ सकतान. आव पवित्र आन, आव निर्दोष आन अदिक आऊन दा यातोदु पाप हैलेच, आव पापीगोळ से भी ब्यार्र माळकु आग्यान, अदिक स्वर्ग से भी आऊक म्याकुच नेगुकु आग्याद.
आ दुसरा महायाजकगोळ घाई आऊक जरूरी हैलेच कि हर रोज पयले तान पापगोळी अदिक बाक लॉकुर पापगोळ साटी बलिदान येर्सुल; यतिकी आव तान तान इक बलिदान येर्सकु अदरी ऊंद अच घन दा पुरा माळ कोंडुन.
मूसा अन्द व्यवस्था मंळसागोळी जो पुरा हैलेच आंदरी महायाजक नियुक्त माळतद, लेकीन परमेश्वर उन प्रतिग्या आऊन किर्‍या अन सांगुळ बन्सकु आग्याद ईद प्रतिग्या व्यवस्था अन्द बाद्दा बंदाद अदिक ई प्रतिग्या प्रमुख याजक उन रूप दा पार उक नियुक्त माळ्याद जो हमेशा हमेशा साटी आद अदिक परिपुर्ण बन्सकु ईरतद.
ईग जो मातगोळ नाव अनतेव आंदुर दा टु अदुर्दा सब से धोळ्द मात ईद आद कि नाम ईत्‍ता महायाजक आन, जो स्वर्ग मा महा महिमा अन्द सिंहासन इन ऊमा कय दी होगकु कुरतान,
अदिक पवित्र जागा दा मतलब खरा तम्बू दा यदरी परमेश्वर स्थापित माळ्यान ना कि मंळसा, आ जागा दा आव महायाजक क्याल्सा माळतान.
यतिकी हर ऊंद महायाजक भेंट अदिक बलिदान येरसोर साटी ठहरूस्कु आगतान, ईद कारण जरूरी आद कि ई याजक उन हात्‍ती भी येनारा येर्सली ईरूल.
अगर आव पृथ्वी मा ईरायदुन रा यागलु याजक ईला आगायदुन, यतिकी अल पयले टु अच हिंग याजक आर जो यहूदी व्यवस्था अन्द अनुसार भेंट येर्सतार.
जो याजकपन इन क्याल्सा आंदुर माळतार, अद स्वर्ग दा जो आद अदुर्द ऊंद सावली अदिक प्रतीकृती आद. ईद हांगा प्रकार आद याग मूसा पवित्र तम्बू उन निर्माण माळावाळा अच ईरोन आग परमेश्वर आऊन से अंदिदुन, “ध्यान दा ईरूल कि नी हर चीज बराबर अदा प्रतिरूप इन अनुसार माळ जो नीनी पहाळी मा तोर्सकु आगीत.”
लेकीन आ याजकगोळ से वाळुसकु स्यावा यीशु उक सिक्त यतिकी आव मात्त वळ्लीद-वळ्लीद वाचा अन मध्यस्थ ठहरूसदुन, जो मात्त वळ्लीद प्रतिग्यागोळ आसरा देल कटकु आग्याद.
यतिकी अगर अद पयला वाचा निर्दोष ईराईत, रा दुसरा वाचा साटी येनु जरवत ईला ईराईत.
लेकीन परमेश्वर उक आ लॉकुर दा दोष सिक्त अदिक आव अनतान, “प्रभु अनतान, नोळी, अव दिन बरताव कि ना इस्त्राएल इन लॉकुर सांगुळ, अदिक यहूदा अन्द लॉकुर सांगुळ व्हाशोद वाचा कटाईन.
ईद आ वाचा अन घाई ईरतीदील, जो ना आंदुर आप्प-दादागोळ सांगुळ आ समय कटकु आगीत, याग ना आंदुर्द कय हुळकु आंदरी मिस्त्र द्याश टु तेगुकु तंदीन; यतिकी आंदुर नान वाचा मा विश्वासयोग्य ईतीदील यदरी ना आंदुर सांगुळ कटीदिन, अदिक इदुरसाटी ना आंदुर मा ध्यान हचीदिल.
बाक प्रभु अनतान, कि जो वाचा ना आ दिनगोळ बाद्दा इस्त्राएल इन घराना अन सांगुळ कटाईन, अद ईद हुन कि ना तान व्यवस्था अक आंदुर मनगोळ दा हाकाईन, अदिक अदरी आंदुर दिलगोळ मा लिख्साईन, अदिक ना आंदुरव परमेश्वर ठहरूसाईन अदिक आंदुर नान लॉकुर ठहरूस्यार.
अदिक यावारा भी तान संगीगोळी अदिक मान्ना हात्‍तीवाळेर वार्टुर इक ईद शिक्षा कोळतीदील, कि नी प्रभु उक अरू, यतिकी स्याण हाती टु धोड्डेर ताका सप्पा नानी अर्त कोंडार.
ना आंदुर पापगोळी माफ माळाईन अदिक यागलु आंदुर पाप याद ईटतिदिल.”
ई वाचा अक व्हाशोद अंदकु आव पयला वाचा अक हाळोद माळ बुट्टुन अदिक जो हाळोद अदिक जीर्ण आगेगतद अद रा बाक राटनेरी गायब आगेदीत.
ईग नोळी आ पयला वाचा दा भी उपासना माळोद नियम ईरव, अदिक ऊंद उपासना अन्द जागा ईरोद जो मंळसा अन द्वारा माळकु आगीत.
ऊंद तम्बू माळकु ईरोद, यदुर्द पयला कमरा दा दिंग्या ईटोद जागा, अदिक मेज अदिक परमेश्वर उक भेंट माळव रोट्टीगोळ ईरव; अदिक आ जागा अक पवित्र जागा अंदकु आगतोगोद.
दुसरा परदा अन हिंद मात्‍त ऊंद कमरा ईरोद, यदरी परम पवित्र जागा अंदकु आगतोगोद.
ईऊर दा सुगन्धित धूपदानी इन साटी व्हान्ना अन वेदी, अदिक व्हान्ना देल मळुस्द वाचा अन्द संदुक ईरोद ई संदुक दा व्हान्ना अन्द माळ्द मन्ना अन्द ऊंद जार इरोद, अदिक हारून उन आ छळी ईरोद यदुर मा अंकुर बेळ्दीदव अदिक येढ्ढ कल्ल यदुर मा आग्यागोळ लिख्सकु ईरव.
संदुक इन म्याकुच परमेश्वर उन उपस्थिती इन प्रतिक मतलब करूब बन्सकु ईरव जो तान पिक्‍कागोळी फैलुसकु माफ अन जागा मा सावली माळतोगव. लेकीन ई समय नाव ईव मातगोळ्द विस्तार देल चर्चा माळ सकालेव.
सप्पा येनारा संची आगदुर बाद्दा याजक पयला कमरा दा हर रोज प्रवेश माळकु तान स्यावा अन्द कार्य पुरा माळोर साटी होगतोगोर.
लेकीन परदा अन बुळ्क इन दुसरा कमरा दा सिर्फ प्रधान याजक अच साल दा ऊंद अनली प्रवेश माळतोगोन, आव बिना आ रक्ता अन यागलु प्रवेश ईला माळतोगोन यदरी आव तान द्वारा अदिक तान लॉकुर द्वारा अनजाना दा माळ्द पापगोळ साटी परमेश्वर उक भेंट येर्सतोगोन.
ईदुर द्वारा पवित्र आत्मा स्पष्ट रीति देल ईद कल्सतद कि यागासताका ताका पयला तम्बू निदुरकु आद आगासताका ताका परम पवित्र जागा अन्द हादी ईगासताका तेरकु ईला ईरोद.
ईद ऊंद तम्बू हुन जो वर्तमान समय इन साटी ऊंद उदाहरण आद; मतलब यदुर्दा उन ईत्‍ता भेंट अदिक बलिदान येर्सदुर बाद्दा भी आराधना माळावाळेर मन सिद्ध आग सकालव.
ईद रा सिर्फ तिनोद कुडोद अदिक अलग-अलग प्रकार इन सुद्धिकरणगोळ्द विधीगोळ हुव. अद तम्बु यदुर दा आव स्यावा माळतान अद यक्कुल वळ्लीद परिपुर्ण तम्बु हुन अद मंळसागोळ्द कय इन माळ्द तम्बु आल्लच अदिक अद ई संसार इन निर्मिती इन भाग आल्लच.
लेकीन जो मातगोळ पयले टु अच ईल आव हिंग वळ्लीद वस्तुगोळ्द याग मसीह पयले टु प्रधान याजक बन्सकु बंदान. रा आव मात्‍त यक्कुल धोळ्द अदिक सिद्ध तम्बू टु आगकु, जो मंळसा अन कय इंद बन्सकु ईला मतलब ई सृष्टी इन ईला,
अदिक व्हातगोळ अदिक वस्तागोळ रक्ता अन द्वारा ईला लेकीन तांद अच रक्ता अन द्वारा, मसीह ऊंद अच घन तम्बु दा टु आगतेला महापवित्र जागा दा प्रवेश माळदुन अदिक नाम साटी पापगोळ देल अनन्त छुटकारा प्राप्त माळदुन.
यतिकी याग व्हातगोळ अदिक वस्तागोळ्द रक्ता अदिक होद्द पाड्डगोळ्द राकळ इक विधी इन अनुसार अशुध्द लॉकुर मा छिळकुसदुर देल आंदुर शुद्ध आगेगतार अदिक विधी इन अनुसार आंदुर अशुध्दता व्हार्यागोळ्द रीति देल होटोगतद.
याग ईद सही आद रा मसीह अन रक्ता याट प्रभावशाली ईतीदाद, आव अनन्त आत्मा अन द्वारा तान तान इक ऊंद संपुर्ण बली इन रूप दा परमेश्वर उक समर्पित माळ बुट्टुन. रा आऊन रक्ता नाम चेतना अक आ कर्मगोळ देल कोळसुसित जो मृत्यु दी ओयतार कि नाव जित्‍ता परमेश्वर उन स्यावा माळ सक्‍केव.
ईदा कारण मसीह ऊंद व्हाशोद वाचा अन्द मध्यस्थ आदुन, ताकी यारी परमेश्वर उन द्वारा कारूकु आग्याद आंदुर परमेश्वर उन प्रतिग्या माळ्द अनन्त आशिषगोळ्द वारीस आग सकुल. ईग नोळी पयला वाचा अन हात्‍ती ता दा माळ्द पापगोळ से मुक्त माळोर साटी फिरोती इन रूप दा आव तान जीव कोट बुटान.
यल ताका वसीयत नामा अन सवाल आद रा अदुर साटी याव आऊक माळ्यान आऊन मृत्यु उक प्रमाणित माळोद जरूरी आद.
यतिकी यातोदारा भी वसीयत नामा सिर्फ आगा प्रभावित आगतद याग अदुर्द लिखसावाळा अन मृत्यु आगेगतद, यागासताका अदुर्द लिखसावाळा जित्‍ता ईरतान रा अदुर्द यागलु प्रभावित बिळाल.
इदुरसाटी पयला वाचा भी रक्ता अन्द इस्तेमाल द्वारा प्रभावित आत.
पयले मूसा याग व्यवस्था अन विधान इन सप्पा आदेशगोळी सप्पा लॉकुरी घोषणा माळ कोंडान रा आव नीर इन सांगुळ व्हातगोळ अदिक पाड्डगोळ्द रक्ता अक क्याचांद इन अदिक हिस्सप इन डगालगोळ देल व्यवस्था अन किताब अदिक सप्पा लॉकुर मा छिळकुस बुटीदुन.
अदिक आव अंदिदुन, “ईद आ वाचा अन रक्ता हुन, यदरी पालसोद आग्या परमेश्वर नीमी कोटान.”
अदिक ईदा रीति देल आव तम्बू अदिक उपासना माळोद सप्पा वस्तुगोळ मा रक्ता छिळकुसदुन.
वास्तव दा व्यवस्था अन अनुसार लगभग रक्ता द्वारा अच सप्पा वस्तुगोळ शुद्ध आगताव, अदिक बिना रक्ता वाहुस्द पापगोळी माफ हैलेच.
रा बाक ईद जरूरी आद कि अव वस्तुगोळ जो स्वर्ग इन प्रतिकृती आव अवरी जनावरगोळ्द बलिदानगोळ से शुद्ध माळकु आगुल लेकीन स्वर्ग टु वस्तुगोळ रा ईऊर से भी वळ्लीद बलिदानगोळ देल शुद्ध माळकु आगोद अपेक्षा माळतद.
यतिकी मसीह मंळसागोळ्द कय इन माळ्द पवित्र जागा दा, जो खरा पवित्र जागा अन नमुना आद, प्रवेश माळीदिल लेकीन स्वर्ग दा अच प्रवेश माळदुन, ताकी नाम दी टु परमेश्वर उन मुंद प्रगट आगुल.
ईद ईला कि आव तान तान इक घळी-घळी बली येर्सुल, ह्यांग कि महायाजक हर साल पशुगोळ रक्ता हुडुकु पवित्र जागा दा प्रवेश माळतान,
ईलारा दुनिया अन उत्पत्ति टु हुडुकु मसीह अक घळी-घळी दुख नेगोद बिळाईत; लेकीन ईग युग इन अन्त दा आव ऊंद अच घन सप्पा मुंदुर साटी प्रगट आग्यान, ताकी तांद अच बलिदान इन द्वारा पाप इक दुर माळ बुळुल.
अदिक ह्यांग मंळसागोळ साटी ऊंद घन सायोद अदिक अदुर बाद्दा परमेश्वर उन द्वारा न्याय इन आगोद तय आद,
हांग अच मसीह भी हापाळ मंळसागोळ्द पापगोळी नेगोर साटी ऊंद घन बलिदान आदुन; अदिक जो लॉकुर आऊन हादी कायतार आंदुर उद्धार इन साटी ईग आव दुसरा घन प्रगट आदान रा पापगोळी दुर माळोर साटी ईला बल्‍की जो आऊन हादी कायेतार आंदरी उद्धार कोळोर साटी.
व्यवस्था रा बरावाळा वळ्लीद मातगोळ्द सिर्फ सावली हुन, लेकीन अद आ वास्तविक मातगोळ्द सप्पा अदिक वास्तविक मातगोळ्द दाखला ईला. इदुरसाटी अवा बलिगोळ द्वारा यवरी लगातार हर साल अनन्त रूप देल येर्सकु आगतद, आराधना अन साटी हात्‍ती बरावाळेर इक हमेशा साटी सम्पुर्ण सिद्ध माळकु आगसकाल.
अगर हिंग आग सकाईत रा येन अऊर्द येर्सकु आगोद बंद ईला आगेगाईत? यतिकी बाक रा उपासना माळावाळेर ऊंदा घन दा हमेशा साटी पवित्र आगेगायदुर अदिक तान पापगोळ साटी बाक यागलु तान इक दोषी ईला समसायदुर.
लेकीन हर साल येर्सद बलिगोळ मंळसागोळी आंदुर पाप याद तोर्सतद.
यतिकी वस्तागोळ अदिक व्हातगोळ्द रक्ता पापगोळी दुर माळुल, ईद संभव हैलेच.
इदुरसाटी याग मसीह दुनिया दा बंदीदुन रा आव अंदिदुन, “नीनी याऊ बलिदान अदिक भेंट चाहासीदिल, लेकीन नी नान साटी ऊंद शरीर तयार माळ्द.”
अग्नि-बलिगोळ्द अदिक पाप-बलिगोळ देल नी खुश आगीदील.
आग बाक ना अंदिदीन, अदिक ह्यांग व्यवस्था अन किताब दा भी लिख्सकु आद, “ना ईल आईन, हे परमेश्वर, नीन इच्छा पुरा माळोर साटी बंदीन.”
आव पयले अंदिदुन, “बलिगोळ अदिक भेंट, अग्नि-बलिगोळ्द अदिक पापबलीगोळ नी चाहसाल अदिक ना रा नी अऊर से खुश आगीद.” तरी भी व्यवस्था ईद चाहासतद कि अव येर्सकु आगुल.
बाक आव अंदिदुन, ना ईल आईन, नान नीन इच्छा पुरा माळोर साटी बंदीन, रा आव दुसरा व्यवस्था अक स्थापित माळोर साटी पयला रद्द माळ बुळतान.
परमेश्वर उन इच्छा देल नाव यीशु मसीह अन शरीर इन पयला अच घन बलिदान येर्सकु आगदुर द्वारा पवित्र माळकु आदेव.
हर ऊंद याजक हर रोज नीदुरकु तान न्याय इन कर्तव्यगोळी पुरा माळतान, अदिक ऊंद अच प्रकार इन बलिदान इक जो पापगोळी यागलु दुर माळ सकालव घळी-घळी येर्सतान.
लेकीन मसीह रा याजक उन रूप दा पापगोळ साटी, हमेशा साटी ऊंदा बलिदान येर्सकु परमेश्वर उन ऊम्मा कय दी होगकु कुरतुन,
अदिक अदा समय टु तान विरोधीगोळी परमेश्वर उन द्वारा कालगोळ्द पांळसी माळकु आगोद हादी कायेत्यान.
यतिकी आव ऊंद अच चढ़ावा अन द्वारा आंदरी जो पवित्र माळकु आगतार, हमेशा साटी पुरा सिद्ध माळ कोंडान.
अदिक पवित्र आत्मा भी नामी ईदा गवाही कोळतद; यतिकी अद पयले अनतद.
“प्रभु अनतान कि जो वाचा ना आ दिनगोळ बाद्दा आंदुर से कटाईन अद ईद हुन कि ना तान नियमगोळी आंदुर दिलगोळ मा मंळसाईन अदिक ना आंदुर मनगोळ मा लिख्साईन.”
बाक आव ईद अनतान, “ना आंदुर पापगोळी अदिक आंदुर अन्याय इन क्याल्सागोळी बाक यागलु याद माळतीदील.”
अगर ईंदुर्द पापगोळ्द माफ आगेग्याद, रा यातोदु बली इन येनु जरवत अच हैलेच.
इदुरसाटी हे वार्टुरा अदिक आकतींगेरा, यतिकी यीशु उन रक्ता अन द्वारा आ परम पवित्र जागा दा प्रवेश माळोद निडर आत्मविश्वास आद,
यारी आव परदा अन द्वारा, मतलब आऊन खुद इन शरीर इन द्वारा ऊंद व्हाशोद अदिक जित्‍ता हादी इन माध्यम नाम साटी तेर्द बुटान.
अदिक नाम हात्‍ती हिंग महान याजक आन, जो परमेश्वर उन मान्ना अन अधिकारी आन,
रा बरी, नाव खरा मन अदिक पुरा विश्वास इन सांगुळ, अदिक नामी मन इन दोष इन भावनागोळी शुद्ध माळोर साटी अदिक दिल मा रक्ता छिळकुसकु, अदिक शरीर इक शुद्ध नीर देल तोळकु परमेश्वर उन हात्‍ती होदेव.
बरी नाव तान आशा अन अंगीकार इक मजबूती देल हुडुकु ईत्‍तेव, यतिकी याव प्रतिग्या माळ्यान, आव विश्वासयोग्य आन;
अदिक बरी नाव ध्यान ईटाता कि नाव प्यार अदिक वळ्लीद क्याल्सागोळ्द प्रती आबुर दाबुर इक ह्यांग मदत माळ सकतेव,
अदिक ऊंद सांगुळ सभागोळ दा बरोद तान ई आदतगोळी बिळबाळी, ह्यांग कि थ्वाळासा लॉकुरी अल ईला बरोद आदत बिदोग्याद, लेकीन आबुर दाबुरी मात्‍त यक्कुल प्रोत्साहित माळतेला ईरी; ह्यांग कि नीव नोळेतीर प्रभु उन दिन हात्‍ती बरेत्याद.
यतिकी सत्य अन पयचान हासिल माळदुर बाद्दा अगर नाव जान बुझुस्कु पाप माळतेला ईत्‍तेव, रा पापगोळ साटी बाक यातोदु दुसरा बलिदान मिक्‍कु हैलेच.
उलटा बाक रा बरावाळा न्याय अदिक भीषण बेक्‍की इन अंज्क इन सांगुळ हादी कायोद अच सिर्फ मिक्‍कु ईरतद जो परमेश्वर उन विरोधीगोळी भसम माळ कोंडीत.
जो यावारा मूसा अन व्यवस्था अन पालन माळालुन, आऊन मा बिना दया माळ्द येढ्ढ या मुर मुंदुर गवाहगोळ्द गवाही मान्सकु कोंदकु आगतद,
रा विचार माळकोमी कि आव याट मात्त भारी दण्ड इन लायक ठहरूस्यान, याव परमेश्वर उन पार उक काल देल मेटदुन अदिक वाचा अन रक्ता अक, यदुर द्वारा आव पवित्र ठहरूस्कु आगीदुन, अपवित्र जान्सदुन, अदिक अनुग्रह अन आत्मा अन अपमान माळदुन.
यतिकी नाव आऊक अरूतेव, याव अंदिदुन, “बदला ताकोमोद नान क्याल्सा आद, ना अच बदला ताकोमाईन.” अदिक बाक आव ईद भी अनतान, कि “प्रभु तान लॉकुर्द न्याय माळ्यान.”
जित्‍ता परमेश्वर उन कय दा बिळोद भयानक मात आद.
लेकीन आ हिंदळोव दिनगोळी याद माळी, यदुर दा नीव परमेश्वर उन ऊजुळ हासिल माळकु, अदिक अदुर बाद्दा याग नीव मयनतगोळ्द सामना माळतेला कठोर संघर्ष दा मजबूती इन सांगुळ बन्सकु ईत्‍तीर.
आग यागल्यारा रा सप्पा लॉकुर मुंद नीमी अपमानीत अदिक सतुसकु आत अदिक यागल्यारा यार सांगुळ हिंग बर्ताव माळकु आगतोगोद, नीव आंदुर साथ कोट्टीर.
यतिकी नीव कैदीगोळ दुख दा भी सहभागी आदीर, अदिक तान संपत्‍ती भी खुशी देल लुटुस गोट्टीर; ईद जान्सकु कि नीम हात्‍ती ऊंद मात्‍त वळ्लीद अदिक हमेशा ठहरूसावाळा संपत्‍ती आद. जो हमेशा साटी बन्सकु ईरतद.
इदुरसाटी तान निडर आत्मविश्वास बिळबाळी यतिकी अदुर्द प्रतिफल धोळ्द आद.
यतिकी नीमी धीरज ताकोमोद जरूरी आद, ताकी परमेश्वर उन इच्छा अक पुरा माळ सकीर अदिक जो प्रतिग्या माळकु आग्याद अदरी हासिल माळीर.
“यतिकी ह्यांग शास्त्र अनतद, हापाळ जल्दी जो बरावाळा आन आव बंदान आव बिलकुल समय हचतिदील.
नान सच्चाई देल नळावाळेर लॉकुर विश्वास देल जित्‍ता ईत्‍तार; अदिक अगर आंदुर दा टु यावारा हिंद हटस्यान रा ना आऊन से खुश ईरतीदील.”
लेकीन नाव आंदुर दा टु हैलेच जो हिंद हट्सतार अदिक नाश आगेगतार उलटा आंदुर दा टु आयेव जो विश्वास माळतार अदिक ऊळ्सकु आगतार.
विश्वास इन मतलब आद यार्द आशा हचकु ईटतेव आऊन साटी निश्चित आगोद, अदिक यातोदारा वस्तु उक नाव चाहे नोळालेव अदुर अस्तित्व अन बारा दा निश्चित आगोद अच विश्वास हुन.
ईदा कारण स्याणा लॉकुर काल इन लॉकुरी आंदुर विश्वास इन द्वारा परमेश्वर उन सहमती हासिल आगित.
विश्वास देल अच नाव जान्स कोमतेव कि पुरा दुनिया अन्द रचना परमेश्वर उन शब्द अन द्वारा आग्याद. इदुरसाटी जो माळ्द मातगोळ दृश्य आव, अव दृश्य देल अच बनसीदील.
विश्वास इन द्वारा अच हाबील परमेश्वर उक कैन से वळ्लीद बलिदान येर्सीदुन, अदिक आऊन विश्वास इन द्वारा अच सच्चाई देल नळावाळा मंळसा आगोद सहमती परमेश्वर से हासिल माळदुन; यतिकी परमेश्वर खुद अच आऊन दानगोळी सहमती कोट्टुन. ईदुर मतलब हाबिल विश्वास इन कारण अच ईंद भी माताळतान, याग कि आव सोतोग्यान.
विश्वास देल अच हनोक नेगुकु आदुन कि मृत्यु उक नोळबाळुल, अदिक आऊक याऊ ढुंढ्स सकिदील यतिकी परमेश्वर आऊक म्याकुच नेगु कोंडीदुन, शास्त्र अनतद कि हनोक उन म्याकुच नेगा से पयले आव परमेश्वर उक प्रसन्न माळीदुन.
अदिक विश्वास बिना परमेश्वर उक खुश माळोद असंभव आद; यतिकी जो परमेश्वर उन हात्‍ती बरतान आऊक विश्वास माळ पाहीजे यतिकी परमेश्वर उन अस्तित्व आद अदिक आंदरी प्रतिफल कोळतान जो आऊक ढुंढ्सतार.
विश्वास इन कारण देल अच नूह अक याग परमेश्वर उन द्वारा अव भविष्य अन मातगोळ्द बारा दा चेतावनी कोटकु आगित जो आव नोळीदुन भी ईला, रा आव पवित्र अंज्क पुर्वक तान परिवार इक ऊळसोर साटी ऊंद ड्वांगा अन निर्माण माळीदुन. परिणाम स्वरूप आऊन विश्वास इन द्वारा अच आव दुनिया अक दोषी ठहरूसदुन; अदिक विश्वास इन द्वारा परमेश्वर से बरावाळा न्यायीपन इक हासिल माळदुन.
विश्वास देल अच अब्राहम उक याग परमेश्वर कारदुन रा आग्या मान्सकु ईत्‍ता जागा दा होटोदुन यदुर्द परमेश्वर प्रतिग्या माळीदुन; अदिक आव ईला जानसोन कि आव यल होगेत्यान, तरी भी तान द्याश बिट बुट्टुन.
विश्वास इन कारण अच प्रतिग्या माळ्द धरती मा आव ऊंद अनजाना परदेशी घाई तान मान्ना माळकु निवास माळदुन. आव तम्बूगोळ दा हांगा ईत्‍तुन ह्यांग इसहाक अदिक याकूब ईतिदुर जो आऊन सांगुळ परमेश्वर उन अदा प्रतिग्या अन उत्‍तराधिकारी ईरोर.
अब्राहम आ नगर इन हादी कायोन, यदरी परमेश्वर आकार कोटकु माळदुन अदिक हमेशा मजबूत ईरावाळा पायवा हाकदुन.
विश्वास इन कारण अच अब्राहम जो हापाळ बाट्ट आगेगिदुन अदिक सारा जो खुद वांझला ईरोर, लेकीन आक परमेश्वर मा विश्वास माळदुर कि आव आकिन प्रतिग्या पुरा माळतान अदिक अब्राहम आप्प बन्सेदुन.
ईद कारण अब्राहम देल अच, जो सोत्‍तुर घाई ईरोन, आकाश ईनव तारागोळ अदिक समुद्र अन धुळा घाई अनगिनत वंशज पैदा आदुर.
विश्वास इक तान मन दा हुडुकु ई सप्पा लॉकुर सोतोदुर; याता वस्तुगोळ्द परमेश्वर प्रतिग्या माळीदुन आंदुर ई वस्तुगोळ हासिल माळीदिल, आंदुर बस अवरी दुर टु ना नोळदुर अदिक अऊर्द स्वागत माळदुर अदिक आंदुर ईद खुला हिसाब देल मान्स कोंडुर कि आंदुर ई धरती मा परदेशी अदिक अनजाना आर.
आ लॉकुर जो ईत्‍ता मातगोळ अनतार, आंदुर ईद तोर्सतार कि आंदुर ऊंद ईत्‍ता द्याश इन खोज दा आर जो आंदुर्द खुद इन आद.
जो द्याश आंदुर बिटार अदुर बारा दा आ लॉकुर विचार माळतेला ईरालुर, अगर विचार माळतेला ईरायदुर रा आंदरी मात्‍त वापस बरोद मौका ईराइत.
लेकीन आंदुर ऊंद वळ्लीद मतलब स्वर्गीय द्याश इन अभिलाषी आर; इदुरसाटी परमेश्वर आंदुर परमेश्वर कहलुसली सरमुसालुन, यतिकी आव आंदुर साटी ऊंद नगर तयार माळ्यान.
विश्वास इन कारण अच अब्राहम, याग परमेश्वर आऊन परीक्षा ताकोमोन, तान पार इसहाक उक बलिदान इन रूप दा भेंट कोट्टुन; अब्राहम आव ईरोन यार से परमेश्वर प्रतिग्या माळीदुन तरी भी आव तान ऊंद ठैसा पार उक बली येरसोर साटी तयार ईरोन.
रा इदुरसाटी परमेश्वर आऊन से अंदिदुन, “इसहाक उन द्वारा अच नीन वंश वाळुसित.”
अब्राहम विचार माळीदुन परमेश्वर इसहाक उक सोत्‍तुर दा टु भी जित्‍ता माळ सकतान, अदिक हांग नोळकु आगुल रा ऊंद प्रकार देल अब्राहम इसहाक उक मृत्यु दा टु मात्‍त वापस नोळदुन.
विश्वास देल अच इसहाक याकूब अदिक एसाव उक आंदुर भविष्य अन बारा दा आशीष कोट्टुन.
विश्वास देल अच याकूब साया होती यूसुफ उन येढ्ढु पारगोळ दा टु ऊंद ऊंद पार उक आशीष कोट्टुन, अदिक तान कोल इन सहारा ताकोमकु परमेश्वर उन आराधना माळदुन.
विश्वास देल अच यूसुफ, याग आव सायदुर मा ईरोन, रा इस्त्राएलगोळी मिस्त्र टु होटकु होगोद बारा दा माताळीदुन, अदिक तान अस्थीगोळ सांगुळ येन माळ पाहीजे अदुर निर्देश हेळीदुन.
विश्वास देल अच मूसा अन मोय आप्प आऊक पैदा आगदुर बाद्दा मुर तिंगुळ ताका होचकोमकु ईटदुर; यतिकी आंदुर नोळदुर, कि चिग्द सुंदर आद, अदिक आंदुर राजा अन्द आग्या मुरदुर देल अंजीदिल.
विश्वास देल अच मूसा धोड्डेव आगकु फिरौन उन पोर इन पार अंदकु आगली इनकार आदुन.
इदुरसाटी कि आऊक पाप दा थ्वाळासा दिन इन सुख भोगस्दुर देल परमेश्वर उन लॉकुर सांगुळ दुख भोगसोद यक्कुल वळ्लीद हत्‍त.
अदिक मसीह अन कारण निन्दीत आगली मिस्त्र अन भंडार देल धोळ्द धन सम्सदुन: यतिकी आऊन कण्ण भविष्य अन प्रतिफल हासिल माळदुर दी हतकु ईरव.
विश्वास देल अच राजा अन सिट्ट देल बिना अंजकु मूसा मिस्त्र अक बिट बुट्टुन, यतिकी मान्सी कि आऊक अदृश्य परमेश्वर कांळसोन.
विश्वास देल अच आव फसह अन हाब्बा अदिक कवाळ मा रक्ता छिळकुसोद पालन माळदुन, कि मृत्यु उन दूत इस्त्राएलीगोळ्द पैदा आग्द पयला औलादगोळी कोंद सकबाळुल.
विश्वास देल अच इस्त्राएली लॉकुर क्याचांद समुद्र अन आप्पाटी हिंग ईळदुर, ह्यांग कि वंळगींद जागा मा टु; अदिक याग मिस्त्रीगोळ हांग अच माळोद चाहासदुर, रा सप्पा नीर दा मुळकेदुर.
विश्वास देल अच यरीहो अन दिवार, याग येळ दिन ताका अदुर्द परिक्रमा इस्त्राएलीगोळ माळदुर रा अद बिदोत.
विश्वास देल अच राहाब वेश्या आग्या ईला मान्सावाळेर सांगुळ कोन्सुसकु आगीदील; यतिकी आक इस्त्राएली गुप्तचरगोळ संगीपना पुर्ण स्वागत माळीदुर.
ईग ना मात्‍त येन अनाईन? यतिकी समय ईतीदील, कि गिदोन, बाराक अदिक शिमशोन, यिफताह, दाऊद शमूएल अदिक भविष्यवक्तागोळ्द वर्णन माळाईन.
इंदुर विश्वास इन द्वारा अच राज्य जीक्स कोंडुर; जो सही अवा क्याल्सा माळदुर; अदिक परमेश्वर प्रतिग्यागोळ कोट्टुन अवरी हासिल माळदुर, आंदुर हुल्लीगोळव बाय बंद माळ बुट्टुर.
बेक्‍की इन लपटागोळी शांत माळदुर; तलवार इन धार देल उळ्दकु होट्टुर, निर्बलता दा ताकतवर आदुर; लळाई दा वीर होट्टुर; परदेशीगोळ फौजगोळ मा विजय हासिल माळदुर.
विश्वास इन द्वारा आर्तेर तान सोतकु रिश्तेदारगोळी मात्‍त जित्‍ता नोळदुर; यास रा सतुसतेला कोन्सुसकु आदुर; अदिक छुटकारा चाहासीदिल; इदुरसाटी आंदुर कि वळ्लीद जीवन इन पुनरूत्थान हासिल माळ सकुल.
हापाळ मुंदुर मज्याक हार्सकु आत; अदिक क्वाळागोळ्द सामना माळकु आत याग कि थ्वाळासा मुंदुरी संकलीगोळ देल कटकु बंदीगृह दा हाक्‍कु आत.
आंदुर मा पथराव माळकु आदव, आंदरी आरी देल सिळकु येढ्ढ भाग माळकु आदव, आंदरी तलवार देल मौत इन घाट ईळ्सकु आत. आंदुर गरीब ईरोर आंदरी यातनागोळ कोटकु आदव अदिक आंदुर सांगुळ बुरा व्यवहार माळकु आत. मर्री म्यांडागोळ तोगुल हाक्‍कु ईत्‍त आत्‍त भटकुसतेला ईत्‍तुर.
अदिक मरूस्थल, पहाळीगोळ, गुफागोळ दा अदिक धरती इन फुटगोळ दा वयाळदुर, ई दुनिया आंदुर लायक ईला ईरोद.
विश्वास देल अच आंदुर्द वळ्लीद लेखा जोखा ईटकु आत, तरी भी परमेश्वर उन प्रतिग्या माळ्द मातगोळ आंदरी सकिदील.
यतिकी परमेश्वर नाम साटी पयले टु ऊंद वळ्लीद योजना ठहरूसीदुन, आऊन उद्देश ईद ईरोद कि आंदरी भी नाम सांगुळ अच संपुर्ण सिद्ध माळकु आगुल.
यल ताका नाव गवाहगोळ्द हिंग धोळ्द बादल देल घेरस्कु आयेव, रा बाक बरी, हर ऊंद बादा हाकावाळा वस्तु उक अदिक आ पाप इक जो आसानी देल नामी ऊलझुस बुळतद अदरी भीट बुटेव, अदिक बरी, अद दवळ जो नामी ओळोद आद अदरी धिरज इन सांगुळ ओळेव,
अदिक नाम विश्वास इन कर्ता अदिक सिद्ध माळावाळा यीशु उन दी तान कण्णगोळी हचकु ईत्‍तेव. याव तान मुंद उपस्थित खुशी इन साटी क्रूस इन यातनागोळ झेल्सदुन, अदुर शरम इन येनु चिन्ता माळीदिल अदिक परमेश्वर उन सिंहासन इन ऊमा कय दी विराजमान आगेदुन.
इदुरसाटी आऊन मा ध्यान माळी, याव तान विरोध दा पापीगोळ्द ईट विरोध सहन माळदुन कि नीव निराश आगकु साहस बिट बुळतिदिल.
नीव लॉकुरी पाप इन विरोध दा संघर्ष माळतेला ईट सहन माळोद बिदिदील कि नीम रक्ता वाहुसिदाद;
येन नीव आ प्रोत्साहन इन शब्दगोळी, यारी परमेश्वर तान चिकोर सम्सकु नीम से अंदुन, येन नीव मारतोगीर? “हे नान पारा, याग परमेश्वर नीनी सुधरूस्यान आग ध्यान हच, अदिक याग आव नीन ताळना माळ्यान रा हताश आगबाळ.
यतिकी प्रभु यार से प्यार माळतान, आऊक सुधरूस्तान भी, अदिक यारी पार माळ कोमतान, आऊक दण्ड भी कोळतान.”
नीव दुख इक ताळना सम्सकु सहन माळकोमी; परमेश्वर नीमी पार जान्सकु नीम सांगुळ बर्ताव माळतान. हिंग याता पार हुन जो आप्प उन द्वारा सजा भोगसालुन?
अगर अद ताळना यदुर भागी सप्पा आगतार, नीम्द आगीदील रा नीव आऊन चिकोर आल्लच, लेकीन नीव घटिया मंळसा आईर.
बाक याग कि नाम शारीरिक आप्प भी नाम ताळना माळतोगोर अदिक नाव आंदुर्द आदर माळदेव, रा येन नाव आत्मिक आप्प उन यक्कुल हात्‍ती आगकु जीवन ईला बीतुसेव.
नाम शारीरिक आप्पगोळ थ्वाळासा समय इन साटी ह्यांग आंदुर वळ्लीद सम्सदुर नामी ताळना माळदुर, लेकीन परमेश्वर नाम भलाई इन साटी ताळना माळतान यदुर देल नाव आऊन पवित्रता अन सहभागी आग सक्केव.
वर्तमान दा हर ऊंद प्रकार इन ताळना आनन्द इन ईला, लेकीन अद दुखद हततद; तरी भी जो अदरी सहन माळ-माळकु पक्‍का आगेग्यार, बाद्दा आंदरी न्यायीपन इन जीवन अदिक शांती इन प्रतिफल हासिल आगतद.
इदुरसाटी थक्स कयगोळी नेगी अदिक निर्बल ट्वांगरागोळी मजबूत माळी,
अदिक तान कालगोळ साटी सीधा हादी माळी कि लंगळा भटकुस बाळुल लेकीन भला चंगा आगेगुल.
सप्पा मुंदुर सांगुळ शांती इन सांगुळ ईरली अदिक पवित्र जीवन जीऊसोर साटी हर प्रकार देल प्रयत्नशील ईरी, यतिकी इदुर बिना यावारा भी प्रभु उक नोळ सकतीदिल.
तान तान इन सावधानी माळी, ताकी यावारा परमेश्वर उन अनुग्रह देल हींद होगबाळुल. अदिक यावारा भी केय खांदी घाई वाळुस बाळुल, यतिकी आदुर जहर देल यातोदारा झगळा उत्पन्न आग ईला पाहीजे.
यावारा भी अनैतिक अदिक अन्यायी या एसाव उन घाई आगबाळुल याव ऊंद घन इन भोजन इन बदला तान धोळ पार आगोद अधिकार मार बुट्टुन.
अदुर बाद्दा नीव जान्सतीर कि याग आव तान आप्प उन से आशीष ताकोमोद चाहासदुन रा अयोग्य आळुकु आदुन, अदिक वर्ल-वर्लकु आव आशीष ताकोमोद कोशिश माळदुन तरी भी आऊक आऊन पाप इन मन तिर्गुसोद मौका सिकिदील.
नीव बेक्‍की देल होद्द आ सिनाय पहाळी इन हात्‍ती बंदीदिल, यदरी महसुस माळकु आग सकोद अदिक ना रा अंधार अदिक ना रा उदासीनता अदिक बवंडर इन हात्‍ती बंदीर ह्यांग इस्त्राएली लॉकुर बंदीदुर.
अदिक तुरही इन आवाज, अदिक माताळावाळेर्द ईत्‍ता शब्द अन हात्‍ती बंदीदिल, यार केळावाळेर विनती माळदुर कि ईग नाम से मात्‍त मातगोळ माळकु आगबाळुल.
यतिकी आंदुर आ आग्या अक सहन माळ सकिदील: “अगर यातोदारा प्राणी भी पहाळ इक मुट्टीत रा अदुर मा कल्लगोळ भिटकु आगुल.”
अदिक अद नजारा हिंग भयानक ईरोद कि मूसा अंदुन, “ना हापाळ अंजक्या देल अदिक नळ्गेतीन.”
लेकीन नीव सिय्योन इन पहाळी, जित्‍ता परमेश्वर उन नगर, अदिक स्वर्गीय यरूशलेम अदिक हजार स्वर्गदूतगोळ आनन्द पुर्ण सभा दा होट बंदीर.
नीव परमेश्वर से पयले पैदा आग्द यार हेसुर स्वर्ग दा लिख्सकु आव आंदुर सभा दा पोहचुसेगीर. नीव आ परमेश्वर उन हात्‍ती बंदीर जो सप्पा लॉकुर न्याय माळतान कि न्यायी लॉकुर्द आत्मागोळ सिद्ध आगुल.
अदिक ऊंद व्हाशोद वाचा अन मध्यस्थ यीशु अदिक छिळकाव इन आ रक्ता अन हात्‍ती होट बंदीर, जो हाबील उन रक्ता अन अपेक्षा वळ्लीद वस्तुगोळ्द प्रतिग्या माळतान.
सावधान ईरी, अदिक आ अनावाळा से बाय तिर्गुसबाळी, यतिकी आ लॉकुर याग पृथ्वी माकळव चेतावनी कोळावाळा से नकार माळकु ऊळु सकिदील, रा नाव स्वर्ग मा टु चेतावनी कोळावाळा से बाय वाकळा माळकु ह्यांग ऊळु सक्केव?
आ समय रा आऊन शब्द पृथ्वी इक आलगाळ्स कोम्त, लेकीन ईग आव ईद प्रतिग्या माळ्यान, “ऊंद घन बाक ना सिर्फ पृथ्वी इक बल्‍की आकाश इक भी आलगाळ्सकु ईट बुळाईन.”
ईव शब्द “ऊंद घन मात्‍त” आ हर वस्तु दी प्रगट माळतद कि जो मातगोळ निर्मित माळकु आग्याव अव आलगाळ्सकु आदव अदिक अस्थिर ईत्‍ताव कि जो मातगोळ आलगाळ्सकु आगालव अव स्थिर ईरूल.
इदुरसाटी बाक याग नामी हिंग राज्य सिकेत्याद यदरी आलगाळ्सकु आगाल रा बरी धन्यवादी बनसाती अदिक आदर मिलुस्कु अंज्क इन सांगुळ परमेश्वर उन उपासना माळेव कि परमेश्वर अदुर देल प्रसन्न आगुल;
यतिकी नाम परमेश्वर भसम माळावाळा बेक्‍की हुन.
आबुर दाबुर दा विश्वासी वार्टुर्द प्यार बन्सकु ईरूल.
अनजाना लॉकुर्द तान मान्या सत्कार माळोद मारूबाळी, यतिकी हिंग माळतेला अच थ्वाळासा लॉकुर अनजाना दा स्वर्गदूतगोळ्द स्वागत माळदुर.
कैदीगोळ्द इत्‍ता सुधी ताकोमी, कि मान्सी आंदुर सांगुळ नीव भी कैद आईर; अदिक यार सांगुळ बुरा बर्ताव माळकु आगतद, आंदुर्द ईत्‍ता प्रकार सुधी ताकोमी, मान्सी नीव भी पिळीत आगेतीर.
मदा सब दा आदर इन मात सम्सकु आगुल, अदिक गांड-हिंग्स आबुर दाबुर सांगुळ विश्वासयोग्य ईरूल, यतिकी परमेश्वर अनैतिक अदिक व्यभिचारीगोळ्द न्याय माळ्यान.
नीम स्वभाव धन से प्यार माळोद ईरबाळुल, अदिक जो नीम हात्‍ती आद, अदुर दा संतुष्ट ईरी यतिकी परमेश्वर अंदान ना नीनी यागलु बिळतीदील, अदिक यागलु मारूतीदिल.
इदुरसाटी नाव बेधळक आगकु अनतेव, कि प्रभु, नान सहायक आन; ना अंजालीन; मंळसा नान येन माळ सकतान.
जो नीमोर अगुवागोळ ईरोर, अदिक यार नीमी परमेश्वर उन वचन केळस्यार, आंदरी याद ईटी; अदिक ध्यान देल आंदुर्द चाल चलन इन अन्त नोळकु आंदुर्द विश्वास इन अनुकरण माळी.
यीशु मसीह नीन अदिक ईंद अदिक युगानुयुग ऊंदा घाई आन.
हर प्रकार इन अपरिचित शिक्षागोळ देल भरमुसकु आगबाळी. नाम मन इन साटी ईद वळ्लीद आद कि आंदुर अनुग्रह अन द्वारा मजबूत बनसुल ना कि तिनोद कुडोद संबंध दा नियमगोळी मान्सदुर देल, यदुर देल आंदुर यागलु भला आगीदील यार अवरी मान्सदुर.
नाम्द ऊंद हिंग वेदी आद यदुर मा टु तिनोद अधिकार आ याजकगोळी हैलेच, जो तम्बू दा स्यावा माळतार.
यतिकी याता पशुगोळ रक्ता महायाजक पाप-बली इन साटी महापवित्र जागा दा ओयतान, अदिक आ जनावरगोळ शरीर आ तम्बूगोळ्द छावनी इन व्हार्या होताक्कु आगताव.
ईदा कारण, यीशु भी नगर इन व्हार्या सोत्‍तुन ताकी लॉकुर पापगोळ देल आऊन रक्ता अन द्वारा शुद्ध आग सकुल.
रा बाक बरी, आऊन हात्‍ती छावनी इन व्हार्या होगाता, अदिक आऊन अपमान दा सहभागी आगाता.
यतिकी ईल पृथ्वी मा नाम येनु स्थाई नगर हैलेच, बल्‍की नाव ऊंद बरावाळा नगर इन हादी कायेतेव.
नळी नाव यीशु उन द्वारा परमेश्वर उक स्तुतिरूपी बलिदान अर्पण माळाता जो आ टुटगोळ्द काय हुन यार आऊन हेसुर इक अरतार.
भलाई माळोद अदिक आबुर दाबुर सहायता माळोद मारूबाळी, यतिकी परमेश्वर हिंगा बलिदानगोळ देल खुश आगतान.
तान अगुवागोळ्द आग्या मान्सी अदिक आंदुर आदेशगोळ मा नळी. आंदुर नीम मा बिना आराम माळ्द हिंग सावधानी ईटतार ह्यांग मान्सी आंदरी तान क्याल्सागोळ्द लेखा जोखा परमेश्वर उक कोळोद आद; अगर नीव आंदुर आग्या मानसीर रा आनन्द इन सांगुळ तान क्याल्सा माळ्यार, अगर मान्सतीदील रा आंदुर दुख इन सांगुळ तान क्याल्सा माळ्यार अदिक अद नीम साटी मदतगार साबित आगतीदील.
नाम साटी प्रार्थना माळतेला ईरी, यतिकी नामी भरोसा आद कि नाम विवेक शुद्ध आद: अदिक नाव सप्पा मातगोळ दा वळ्लीद चाल नळोद चाहसतेव.
ना नीम से आग्रह माळतीन कि नीव प्रार्थना माळतोगी ताकी राटनेरी ना नीम हाती बर सकाईन.
याव म्यांडागोळ घाई आ महान चरवाहा नाम प्रभु यीशु उन रक्ता अन द्वारा आ सनातन वाचा मा मोहर हचकु सोत्‍तुर दा टु जित्‍ता माळदुन आव शांती इन दाता परमेश्वर,
नीमी सप्पा वळ्लीद साधनगोळ देल संपन्न माळुल, यदुर देल नीव आऊन इच्छा पुरा माळ सकीर, अदिक यीशु मसीह अन द्वारा आव नाम बुळ्क आ सप्पा मातगोळी सक्रिय माळुल जो आऊक वळ्लीद हततद. मसीह अन महिमा युगानुयुग आगतेला ईरूल. आमीन.
हे वार्टुरा अदिक आकतींगेरा, ना नीम से आग्रह माळतीन कि ईद प्रोत्साहन इन संदेश इक धीरज इन सांगुळ केळी, यतिकी ई चिट्टी जो ना नीमी लिख्सीन यक्कुल धोळ्द हैलेच.
ना चाहासतीन कि नीमी ईद पता नळुल नाम वार्ट तीमुथियुस कैद दा टु बिटकु आग्यान. अदिक अगर आव राटनेरी बंदुन रा ना आऊन सांगुळ नीम से मुलाकात माळली बराईन.
तान सप्पा अगुवागोळी अदिक सप्पा परमेश्वर उन लॉकुरी नमस्कार अनेतीर. इटलीवाळेर विश्वासी लॉकुर नीमी नमस्कार अनतार.
नीम सप्पा मुंदुर मा परमेश्वर उन अनुग्रह आगतेला ईरूल. आमीन.
परमेश्वर उन अदिक प्रभु यीशु मसीह नव दास याकूब उन दी टु आ हन्नेळ गोत्रगोळी जो तितर-बितर आगकु ईरतार नमस्कार पोहचुसुल.
हे नान वार्टुरा अदिक आकतींगेरा, याग नीव अलग प्रकार इन परीक्षागोळ दा बिळी, रा इदरी पुरा खुशी इन मात समसी,
ईद जान्सकु कि नीम विश्वास इन परख आगदुर देल धीरज पैदा आगतद.
लेकीन धीरज इक तान सप्पा क्याल्सा माळगोळी कि नीव पुरा अदिक सिद्ध आगेगी, अदिक नीम दा यातोदु मात इन कमी ईरबाळुल.
लेकीन नीम दा टु यारीकारा दिमाक इन कमी ईरूल रा परमेश्वर से बेळुल, जो सप्पा मुंदुरी बिना दोष हचकु अनुग्रहपुर्वक कोळतान, अदिक आऊक कोटकु आदीत.
लेकीन विश्वास देल बेळुल, अदिक येनु सक माळबाळुल, यतिकी सक माळावाळा समुद्र अन्द लयर इन घाई आन जो हवा देल वाहुसतद अदिक हारतद.
हिंग मंळसा ईद सम्सबाळुल कि नानी प्रभु उन हाती टु येनारा सिक्‍कीत,
आ मंळसा येढ्ढ चित्‍तवाळा हुन अदिक तान सप्पा मातगोळ दा संची हैलेच.
गरीब वार्टुरा याग परमेश्वर नीमी धोळ्द पद कोळतान रा खुशी माळी,
अदिक अमीर तान नीच दशा मा; यतिकी आव काड्डा अन्द फूल इन घाई ओळेदान.
यतिकी सुर्य अन होळतेला अच हापाळ बिसुल बिळतद अदिक काड्डा अक वंळ्गास बुळतद, अदिक अदुर्द फूल झळसेगतद अदिक अदुर शोभा नाश आगेगतद. ईदा प्रकार अमीर भी तान हादी मा नळुत-नळुत नाश आगेदान.
धन्य आन आ मंळसा जो परीक्षा दा स्थिर ईरतान, यतिकी आव सही होटकु जीवन इंद अद मुकुट हासिल माळ्यान यदुर्द वादा प्रभु तान प्यार माळावाळेर से माळ्यान.
याग यारदारा परीक्षा आगुल, रा आव ईद अनबाळुल कि नान परीक्षा परमेश्वर उन दी टु आगतद; यतिकी ना रा बेकार मातगोळ से परमेश्वर उन परीक्षा आग सकतद, अदिक ना आव यारदारा परीक्षा खुद माळतान.
लेकीन हर ऊंद मंळसा तांद अच बेकार अभिलाषागोळ देल जेडुकु अदिक फसुसकु परीक्षा दा बिळतान.
बाक बेकार अभिलाषा व्हाट्टा दी ईतकु खुद इन निर्माण माळतद अदिक पाप याग पुरा रीति देल वाळुसेगतद रा मृत्यु उक तयार माळतद.
हे नान प्रिय वार्टुरा अदिक आकतींगेरा, ध्वाका तिनबाळी.
यतिकी हर ऊंद वळ्लीद दान अदिक हर ऊंद परिपुर्ण उपहार स्वर्ग टु अच आद, अदिक अद आ परमेश्वर उन द्वारा ज्योति याव स्वर्गीय प्रकाश इक माळ्यान ल्यालमा तनकु आगताव, आव हमेशा बदलुस्त सावली घाई बदलुसालुन.
आव तांद अच इच्छा देल नामी सच्चाई अन्द वचन इन द्वारा तयार माळदुन, कि नाव आऊन दुनिया दा जो वस्तुगोळ आव अऊर दा टु ऊंद प्रकार इन पयला काय आदेव.
हे नान प्रिय वार्टुरा अदिक आकतींगेरा, ईद मात नीव जान्स कोमी: हर ऊंद मंळसा केळोर साटी तत्पर अदिक माताळदुर दा धीर अदिक सिट्ट दा धीरा ईरूल,
यतिकी मंळसा अन्द सिट्ट परमेश्वर उन न्यायी उद्देश इक प्राप्त माळ सकाल्द.
इदुरसाटी सप्पा मईलपन अदिक दुश्मनी भाव इन बळती इक दुर माळकु, आ वचन इक नम्रता देल ग्रहण माळकोमी जो मन दा बोऊस्कु आत अदिक जो नीम उद्धार माळ सकतद.
सिर्फ केळावाळेर अच ईला जो तान तान इक ध्वाका कोळतार, लेकीन वचन मा नळावाळेर बन्सी.
यतिकी जो यावारा वचन इन केळावाळा ईरूल अदिक अदुर मा नळावाळा ईला आगुल, रा आव आ मंळसा अन्द घाई आन जो तान स्वाभाविक मार्रा आरसा दा नोळतान.
आव तान तान इक नोळकु होटोगतान अदिक तुरन्त मारतोगतान कि ना ह्यांग ईरीन.
लेकीन जो मंळसा स्वतंत्रता अन्द सिद्ध व्यवस्था मा ध्यान माळतान, आऊक परमेश्वर आऊन क्याल्सा दा इदुरसाटी आशीष कोट्टान कि केळकु मारालुन लेकीन हांग अच क्याल्सा माळतान.
येन नीम दा टु यावारा तान तान इक न्यायी सम्सतान? अगर नीव तान ल्यालग्या अक वश दा माळ सकालीर रा नीव तान तान इक ध्वाका कोळतीर अदिक नीम न्यायीपन बेकार आद.
नाम परमेश्वर अदिक आप्प उन हात्‍ती शुद्ध अदिक निर्मल भक्ति ईद आद कि अनाथगोळ अदिक रांड्यागोळ्द क्लेश दा आऊन सुधी ताकोमुल, अदिक तान तान इक दुनिया से निष्कलंक ईटुल.
हे नान वार्टुरा अदिक आकतींगेरा, नाम महिमायुक्त प्रभु यीशु मसीह मा नीम विश्वास पक्षपात इन सांगुळ आगबाळुल.
समसी अगर ऊंद धनवान मंळसा व्हान्ना अन्द छल्ला अदिक सुंदर फळक्या हाक्‍कु नीम सभा दा बरूल, अदिक ऊंद गरीब मंळसा भी रेंदुसदव फळक्या हाक्‍कु बरूल,
अदिक नीव आ सुंदर फळक्यावाळा अन्द चेहरा नोळकु अंदीर, “नी अल वळ्लीद जागा दा कुर,” अदिक आ गरीब मंळसा से अंदीर, “नी ईल निदुरकु ईर,” या “नान कालगोळ हात्‍ती कुर.”
रा येन नीव आपस दा भेद-भाव माळीदिल अदिक बेकार उद्देश देल न्याय माळावाळेर ठहरूसीदील?
हे नान प्रिय वार्टुरा अदिक आकतींगेरा, केळी. येन परमेश्वर ई दुनिया अन्द गरीबगोळ्द चुनाव माळीदिल कि विश्वास दा धनी अदिक आ राज्य अन्द अधिकारी आगुल, यदुर्द वादा आव आंदुर से माळ्यान जो आऊन से प्यार ईटतार?
लेकीन नीव गरीब उन अपमान माळदीर. अदिक आंदुर यार उर जो नीम मा अत्याचार माळतार अदिक नीमी कचेरीगोळ दा जेडु जेडुकु ओयतार?
येन आंदुर ईंदुर आल्लच जो मसीह अन वळ्लीद हेसुर इंद अपमान माळतार? जो नीमी कोटकु आग्याद.
तरी भी अगर नीव पवित्रशास्त्र अन्द ई वचन इन अनुसार कि “नी तान मान्ना हातळोर वाळेर से तान घाई प्यार ईट” खराखुरा आ राज व्यवस्था अक पुरा माळतीर, रा वळ्लीद अच माळतीर.
लेकीन अगर नीव लॉकुर्द बाहरी पहराव नोळकु व्यवहार माळतीर, रा नीव पापी आईर, अदिक व्यवस्था नीमी नियम मुरावाळा ठहरूसतद.
यतिकी जो यावारा सप्पा व्यवस्था अन्द पालन माळतान लेकीन ऊंद अच मात दा चुकसेगुल रा आव सप्पा मातगोळ दा दोषी ठहरूसकु आग्यान.
याव ईद अंदुन, “नी व्यभिचार माळबाळेत,” आवा ईद भी अंदिदुन, “नी हत्या माळबाळेत,” इदुरसाटी अगर नी व्यभिचार रा माळीदिल लेकीन हत्या माळ्द तरी भी नी व्यवस्था अन्द उल्लंघन माळावाळा ठहरूस्द.
नीव आ लॉकुर घाई वचन माताळी अदिक क्याल्सा भी माळी, यार्द न्याय आ व्यवस्था अन्द अनुसार आदीत जो नामी स्वतंत्र माळतद.
इदुरसाटी जो दयालु हैलेच आऊन साटी परमेश्वर उन न्याय भी बिना दया अन्द अच आदीत लेकीन दया न्याय मा विजयी आद.
हे नान वार्टुरा अदिक आकतींगेरा, अगर यावारा अनुल कि नानी विश्वास आद लेकीन आव कर्म माळालुन, रा इदुर से येन फायदा? येन ईत्‍ता विश्वास यागल्यारा आऊन उद्धार माळ सकतद?
अगर यावारा वार्टुरा या आकतींग इन हाती जंग कपळा ईरूल अदिक आंदरी हर रोज भोजन इंद कमी ईरूल,
अदिक नीम दा टु यावारा आंदुर से अनुल, “शांती देल होगी, नीमी पर्याप्त कपळा सिकुल अदिक नीव वळ्लीद खाना तीनकु संतुष्ट ईरी,” लेकीन जो वस्तुगोळ मय इन साटी जरूरी आव अव आंदरी ईला कोळुल रा येन फायदा?
हांग अच, अगर विश्वास भी कर्म सहित हैलेच रा तान स्वभाव दा सोतकु आद.
अगर यावारा अनतान, “नीनी विश्वास आद अदिक कर्म ना माळतीन.” नी तान विश्वास नानी कर्म इन बिना रा तोर्स; अदिक ना तान विश्वास तान कर्मगोळ्द द्वारा तोरसाईन.
येन नीनी विश्वास आद कि ऊंद अच परमेश्वर आन? नी वळ्लीद माळत्या. दुष्टआत्मा भी विश्वास ईटताव, अदिक नळ्गताव.
लेकीन हे निकम्मा मंळसा, येन नी ईद भी अरू सकाल कि कर्म इन बिना विश्वास व्यर्थ आद?
याग नाम पुर्वज अब्राहम तान पार इसहाक उक वेदी मा यर्सदुन, रा येन आव कर्मगोळ देल न्यायी ईला ठहरूसीदुन?
इदुरसाटी नी नोळ कोंड कि विश्वास आऊन क्याल्सागोळ सांगुळ मिलुसकु प्रभाव हाक्याद, अदिक कर्मगोळ देल विश्वास सिद्ध आत,
अदिक पवित्रशास्त्र अन्द ईद वचन पुरा आत: “अब्राहम परमेश्वर उन विश्वास माळदुन, अदिक ईद आऊन साटी न्यायी आळुकु आदुन,” अदिक आऊक परमेश्वर उन संगी अंदकु आत.
ई प्रकार नीव नोळ कोंडीर कि मंळसा सिर्फ विश्वास देल अच ईला, उलटा कर्मगोळ देल भी न्यायी ठहरूसकु आगतान.
हांगा राहाब वेश्या भी, याग आक स्वर्गदूतगोळी तान मान्या ईळ्सदुर अदिक दुसरा हादी देल विदा माळदुर, रा येन आक कर्मगोळ देल न्यायी ठहरूसदुर?
हांगा ह्यांग मय आत्मा अन्द बिना सोतकु आद, हांग अच विश्वास भी कर्म इन बिना सोतकु आद.
हे नान वार्टुरा अदिक आकतींगेरा, नीम दा टु हापाळ सा लॉकुर शिक्षा कोळावाळेर बन्सबाळुल, यतिकी जान्सतीर कि नाव शिक्षा कोळावार्ळेद यक्कुल गंभीरता देल न्याय माळकु आदीत.
इदुरसाटी कि नाव सप्पा मुंदुर हापाळ घन चुकसेगतेव; लेकीन अगर यावारा माताळदुर दा यातोदारा भी गलती माळतीदील रा आव ऊंद सिद्ध मंळसा आन अदिक सप्पा मय मा भी नियंत्रण ईट सकतान.
याग नाव तान आग्या मानसुसोर साटी घ्वाळा अन्द बाय दा लगाम हचतेव, रा नाव अदरी बाक यल चाहे अल तिर्गुस सकतेव.
जहाज भी, हिंग धोड्डेव ईरताव अदिक प्रचंड हवा देल नळ्सकु आगताव, तरी भी ऊंद स्यांळ्दतुसा सा पतवार इन द्वारा माँझी इन इच्छा अन्द अनुसार तिर्गुसकु आगताव.
हांग अच ल्यालग्या भी ऊंद स्यांळ्दतुसा सा हिस्सा आद अदिक अद धोळ्द-धोळ्द डींग होडुतद. जरासा सोची, थ्वाळासा बेक्‍की देल याट धोळ्द आळी दा बेक्‍की हत्‍तेगतद.
ल्यालग्या भी ऊंद बेक्‍की हुन; ल्यालग्या नाम मय इन हिस्सा दा अन्याय इन दुनिया हुन, अदिक सप्पा मय मा कलंक हचतद, अदिक जीवन-गति मा बेक्‍की हच बुळतद, अदिक नरक कुण्ड इन बेक्‍की देल होत्‍त ईरतद.
यतिकी सप्पा प्रकार इन आळी, पशु, पक्षी, अदिक रेंगसावाळा जन्तु, अदिक नीर इन जीव जन्तु रा मंळसा जाती इन वश दा आग सकताव अदिक आगेग्याव भी,
लेकीन ल्यालग्या अक मंळसागोळ दा टु याऊ वश दा माळ सकालुन; अद ऊंद हिंग बला आद जो यागलु अच रूकसाल, अद जीव नाशक जयर देल तुमकु आद.
इदुर देल अच नाव प्रभु अदिक आप्प उन स्तुती माळतेव, अदिक इदुर देल अच मंळसागोळी जो परमेश्वर उन स्वरूप दा पैदा आग्यार शराप कोळतेव.
ऊंद अच बाय देल धन्यवाद अदिक शराप येढ्ढु होळताव. हे नान वार्टुरा अदिक आकतींगेरा, हिंग ईला आग पायजे.
येन नीर इन सोता अन्द ऊंद अच बाय देल सय अदिक डवला नीर येढ्ढु होळताव?
हे नान वार्टुरा, येन अंजीर इन मार्र मा जैतून, या अंगुर इन केई मा अंजीर हत सकताव? हांग अच डवला नीर इन सोता टु सय नीर होळ सकाल.
नीम दा बुद्धिमान अदिक समझदार याव आन? जो हिंग आन आव तान क्याल्सागोळी वळ्लीद चाल चलन देल आ नम्रता सहित प्रगट माळुल जो ग्यान देल पैदा आगतद.
लेकीन नीव तान-तान मन दा जलन, कळवाहट अदिक स्वार्थीपन ईटतीर, रा बुद्धी मा घमण्ड माळकु सच्चाई इन विरोध दा पाप माळबाळी.
ईद ग्यान अद आल्लच जो स्वर्ग टु ईळुतद, उलटा सांसारिक, अदिक शारीरिक, अदिक शैतानी आद.
यतिकी यल जलन अदिक स्वार्थीपन ईरतद, अल अव्यवस्थापन अदिक सप्पा प्रकार इन बेकार मातगोळ आगताव.
लेकीन जो ग्यान स्वर्ग टु बरतद अद पयले रा पवित्र ईरतद बाक मिलनसार, मुलायम अदिक शांतीमय अदिक दया अदिक वळ्लीद काय देल लटालोम अदिक पक्षपात अदिक कपट रहित ईरतद.
शांती प्रस्थापित माळावाळेर लॉकुरी अच न्यायी जीवन इन काय प्राप्त आदीत अगर अदरी शांतीपूर्ण वातावरण दा बोऊस्कु आग्याद.
नीम दा लळाई झगळागोळ यल टु होटबंदव? येन ईद नीम इच्छागोळ देल आगाल्द जो नीम मय दा लळाई-झगळा माळताव?
नीव चाहासतीर, लेकीन नीमी सिकाल; इदुरसाटी नीव हत्या माळतीर. नीव पुरा रीति देल इच्छा ईटतीर, अदिक येनु हासिल माळ सकालीर; इदुरसाटी नीव लळाई अदिक झगळा माळतीर. जो नीव चाहासतीर नीमी सिकाल यतिकी नीव परमेश्वर से बेळालीर.
नीव बेळतीर लेकीन नीमी सिकाल, इदुरसाटी कि बेकार इच्छा माळकु बेळतीर, कि तान भोग-विलास दा हार्स बुळी.
हे विश्वासहीन लॉकुरा, येन नीव जान्सालीर कि दुनिया से संगीपना माळोद परमेश्वर से दुश्मनी माळोद हुन? जो यावारा दुनिया अन्द संगी आगोद चाहासतान, आव तान तान इक परमेश्वर उन दुश्मन माळतान.
येन नीव ईद सम्सतीर कि पवित्रशास्त्र बेकार अनतद, “याता आत्मा अक आव नाम बुळ्क घळुस्यान, येन अद हिंग लालसा माळतद यदुर्द प्रतिफल इर्ष्या आगुल?”
आव रा मात्त यक्कुल अनुग्रह कोळतान; ई कारण ईद शास्त्र दा लिख्सकु आद, “परमेश्वर अभिमानीगोळ्द विरोध माळतान लेकीन गरीबगोळ मा अनुग्रह माळतान.”
इदुरसाटी परमेश्वर उन हात्‍ती आगेगी; अदिक शैतान उन सामना माळी, रा अद नीम्द हात्‍ती टु ओळकु होदित.
परमेश्वर उन हात्‍ती बरी रा आव भी नीम्द हात्‍ती बंदान. हे पापीगोळा, तान कय तोळ कोमी; अदिक हे पाखंडी लॉकुरा, तान मन इक शुद्ध माळी.
दुखी आगी, अदिक शोक माळी, अदिक वर्ली. नीम्द नेग्गोद शोक दा, अदिक नीम्द खुशी उदासी दा बदलुसुल.
प्रभु उन मुंद नम्र बन्सी रा आव नीमी म्याकुच नेगदान.
हे वार्टुरा अदिक आकतींगेरा, आबुर दाबुर अपमान माळबाळी. जो तान मसीह वार्ट उन अपमान माळतान या मसीह वार्टुन मा दोष हचतान, आव व्यवस्था अन्द अपमान माळतान अदिक व्यवस्था मा दोष हचतान; अदिक अगर नी व्यवस्था मा दोष हचत्या, रा नी व्यवस्था मा नळावाळा ईला पर अदुर मा न्याय माळावाळा ठहरुस्द.
व्यवस्था कोळावाळा अदिक न्याय माळावाळा रा ऊंद अच परमेश्वर आन, आव आबना अच ऊळ्स सकतान या नाश माळ सकतान. नीव याव आगतीर तान मान्ना हातळोर न्याय माळावाळेर?
केळी, नीव जो ईद अनतीर, “ईंद या नाळ नाव यातोदारा अदिक नगर दा होगकु अल ऊंद वर्ष बितुसेव, अदिक व्यापार माळकु पैस्या कमुसेव.”
अदिक ईद जान्सालेव कि नाळ येन आदीत. केळ रा कोमी, नीम्द जीवन आद अच येन? नीव रा भाप इन घाई आईर, जो घळीतीम कांळ्सतद बाक गायब आगेगतद.
इदुर उलटा नीमी ईद अनली पायजे, “अगर प्रभु चाहास्यान रा नाव जित्‍ता ईत्‍तेव, अदिक ईद क्याल्सा या अद क्याल्सा भी माळेव.”
लेकीन ईग नीव तान डींग होडुतीर अदिक घमण्ड माळतीर; हिंग सप्पा घमण्ड बेकार आगतद.
इदुरसाटी जो यावारा भलाई माळोद जान्सतान लेकीन माळालुन, आव पाप इन दोषी आन.
हे अमीरगोळा, केळ रा कोमी, नीव तान बरावाळा विपत्‍तीगोळ मा वर्ली अदिक ऊँचा स्वर देल विलाप माळी.
नीम धन हुळतोग्याद अदिक नीम फळक्यागोळी उदई हत्‍तेग्याद.
नीम व्हान्ना-बेळ्ली दा जंग हत्‍तेग्याद; अदिक अद जंग नीम मा गवाही कोट्टीत, अदिक बेक्‍की घाई नीम मास तिंद बुट्टीत. नीव आखरी दुनिया दा धन जमा माळीर.
नोळी, याता क्याल्सावाळेर नीम केई दा मजदूरी माळदुर, आंदुर्द अद मजदूरी जो नीव ध्वाका कोटकु ईट बुट्टीर किटरेत्याद, अदिक कडावाळेर्द आक्रोश सर्वशक्तिमान प्रभु उन किव ताका ओळेग्याद.
नीव पृथ्वी मा भोग-विलास दा हतकु ईत्‍तीर अदिक हापाळ सुख भोग्सदिर; नीव ई वध इन दिन इन साटी तान मन इंद पालन-पोषण माळकु खुद इक मोटा-तरोताजा माळदीर.
नीव न्यायी मंळसा अक दोषी ठहरूसकु कोंद बुट्टीर, आव नीम सामना ईला माळायदुन.
इदुरसाटी हे वार्टुरा अदिक आकतींगेरा, प्रभु उन आगमन ताका धीरज ईटी. नोळी, किसान पृथ्वी इन किमती फसल इन आशा ईटतेला पयला अदिक आखरी माळ बिळास ताका धीरज ईटतान.
नीव भी धीरज ईटी; अदिक तान आशा अक माळकु ईटी, यतिकी प्रभु उन आगमन हात्‍ती होट बंदाद.
हे वार्टुरा अदिक आकतींगेरा, आबुर दाबुर प्रती सिकायत माळबाळी ताकी परमेश्वर नीम न्याय माळबाळुल; नोळी, न्यायाधीश प्रगट आगदुर मा आन.
हे वार्टुरा अदिक आकतींगेरा, याता भविष्यवक्तागोळ प्रभु उन हेसुर देल मात माळदुर, आंदरी दुख नेगोद समय आंदुर धैर्य अक ऊंद आदर्श समसी.
नोळी, नाव आ भविष्यवक्तागोळी यार धीरज ईटदुर धन्य अनतेव. नीव अय्यूब उन धीरज इन बारा दा रा केळदीर अच, अदिक प्रभु उन दी टु जो अदुर्द प्रतिफल आत अदरी भी अर्त कोंडीर, यदुर देल प्रभु उन यक्कुल करूणा अदिक दया प्रगट आगतद.
लेकीन हे नान वार्टुरा अदिक आकतींगेरा, सब से धोळ मात ईद आद कि किर्‍या ईला तिनोद, ना आकाश इन, ना धरती इन, ना यातोवारा दुसरा चिज इन; लेकीन नीम मातकात हव इन हव, अदिक ईला अन्द ईला ईरूल, कि परमेश्वर उन न्याय नीम मा बरबाळुल.
अगर नीम दा यावारा विपत्‍ती दा बिदान? रा आंदरी प्रार्थना माळ पायजे. येन नीम दा यावारा खुश आन? रा आंदरी स्तुति अन्द भजन हाळ पायजे.
येन नीम दा यावारा रोगी आन? रा आंदरी पायजे कि मंडली इन स्याणा गवाहगोळी कारूल, कि आंदुर आंदुर साटी प्रार्थना माळुल अदिक आंदुर मा प्रभु उन हेसुर देल जैतून इन याण्णा हचुल.
अदिक विश्वास इन प्रार्थना अन्द द्वारा रोगी ऊळस्यान अदिक प्रभु आऊक मात्‍त स्वस्थ मय प्रदान माळ्यान; अदिक अगर आव पाप भी माळीदान, रा अव भी माफ आगेदव.
इदुरसाटी नीव आपस दा आबुर दाबुर मुंद तान-तान पापगोळी मान्स कोमी, अदिक आबुर दाबुर साटी प्रार्थना माळी, यदुर देल चंगा आगेगी: न्यायी जन इन प्रार्थना प्रभावशाली अदिक परिणाम कारक आगतद.
एलिय्याह भी रा नाम घाई दुख-सुख भोगसावाळा मंळसा ईरोन; अदिक आव गिळगिळास्कु प्रार्थना माळदुन कि माळ बरबाळुल; अदिक साढ़े मुर वर्ष ताका पृथ्वी मा माळ बंदिदील.
बाक आव प्रार्थना माळदुन, रा आकाश टु माळ बत्‍त, अदिक पृथ्वी फलवन्त आत्‍त.
हे नान वार्टुरा, अगर नीम दा टु यावारा सत्य अन हादी टु भटकुस्यान अदिक यावारा आऊक हादी मा तरूल,
रा आव ईद जान्स कोमुल कि जो यावारा यातोदारा भटकुस्त पापी इक हादी मा तंदान, आव ऊंद जीव इक सोत्‍तुर देल ऊळस्यान अदिक अनेक पापगोळ मा परदा हाक्यान.
पतरस उन दी टु जो यीशु मसीह अन प्रेरित आन, आ निवळुस्कु आदुर परमेश्वर उन लॉकुर्द हेसुर जो तितर बितर आगकु पुन्तुस, गलातिया, कप्पदूकिया, आसिया अदिक बितूनिया दा ईरतार,
नीव परमेश्वर आप्प उन पूर्व उद्देश इन अनुसार निवळुस्कु आगीर अदिक आऊन आत्मा अन्द क्याल्सा द्वारा पवित्र लॉकुर ठहरूस्कु आगीर, इदुरसाटी कि यीशु मसीह अन आग्या मानसुल अदिक आऊन रक्ता अन द्वारा शुद्ध आगेगुल. नीमी अनुग्रह अदिक शांती बहुतायत देल सिकतेला ईरूल.
नाम प्रभु यीशु मसीह अन परमेश्वर अदिक आप्प उन धन्यवाद आगुल, याव यीशु मसीह अन सोत्‍तुर दा टु जित्‍ता आगोर द्वारा, तान हापाळ प्यार देल नामी जित्‍ता आशा कोळोर साटी व्हाशोद जनम कोट्टुन,
मतलब ऊंद अविनाशी, अदिक निर्मल, अदिक अजर विरासत इन साटी जो नीम साटी स्वर्ग दा ईटकु आद;
जो विश्वास इन द्वारा सुरक्षित आर, परमेश्वर उन सामर्थ्य अन द्वारा आ उद्धार इन साटी जो आखरी समय दा प्रगट आगोर साटी तयार आद.
ई कारण नीव हापाळ खुश ईरी, लेकीन येनारा थ्वाळासा समय इन साटी अलग अलग परीक्षागोळ दा बिदकु दुख नेगोद बिद्दीत;
अदिक ईद इदुरसाटी आद कि नीम्द विश्वास परखुसकु आगुल, शुद्ध होळी अदिक स्थिर ईरी, जो नाशवान व्हान्ना आद यदरी बेक्‍की दा परखुस्कु आगतद अदुर देल भी हापाळ यक्कुल बार्र आद, आ दिन याग यीशु मसीह प्रगट आदान आग नीमी प्रशंसा अदिक महिमा अदिक आदर प्राप्त आदीत.
नीव आऊन से प्यार माळतीर जब कि नीव आऊक नोळीदील, अदिक नीव आऊन मा विश्वास माळतीर जब कि नीव आऊक ईगल्या नोळीदील. रा नीव हापाळ महिमामय खुशी देल खुश आईर जो शब्दगोळ देल बयान माळकु आगसकाल;
नीम्द आत्मागोळ उद्धार ईद जो नीम्द विश्वास इन उद्देश नीव अदुर्दा प्राप्त माळतीर.
ईदा उद्धार इन बारा दा आ भविष्यवक्तागोळ ध्यान देल खोजबीन अदिक जाँच पळताल माळदुर, यार आ अनुग्रह अन बारा दा जो नीम मा आगली ईरोद, भविष्यवाणी माळीदुर.
आ भविष्यवक्तागोळ मसीह मा बरावाळा दुखगोळ्द समय अदिक अद महिमा जो ई दुखगोळ्द बाद्दा प्रगट आदव इदुर्द खोज मसीह अन्द आत्मा अन द्वारा माळदुन जो आंदुर दा ईरोद.
परमेश्वर आ भविष्यवक्तागोळ मा प्रगट माळदुन कि आंदुर तान ईला बल्‍की नीम्द स्यावा अन साटी ईव मातगोळ अनतोगोर, यार्द जानकारी ईग नीमी आंदुर्द द्वारा सिक्त यार पवित्र आत्मा अन द्वारा, जो स्वर्ग टु कळुकु आग्याद, नीमी खुशखबरी केळ्सदुन; अदिक ई मातगोळ इक स्वर्गदूत भी ध्यान देल नोळोद लालसा ईटतार.
ई कारण तान तान नेळु कटकु सावधान ईरी, खुद नियंत्रित ईरी, याग यीशु मसीह प्रगट आदान आग जो आशीष नीमी सिकोद आद, अदुर मा तान आशा पुरा रीति देल हचकु ईटी.
आग्या मानसावाळेर चिकोरगोळ घाई, आ समय इन बेकार इच्छागोळ्द अनुसार तान तान इक ढाल्सबाळी जो नीम दा पयले ईरोद, याग नीव अग्यानी ईरीर.
लेकीन ह्यांग नीम कारावाळा पवित्र आन, हांग अच नीव भी तान सप्पा चाल चलन दा पवित्र बन्सी.
यतिकी शास्त्र दा लिख्सकु आद, “पवित्र बन्सी, यतिकी ना पवित्र आईन.”
अदिक याग कि नीव “हे आप्प” अनकु आऊन से प्रार्थना माळतीर, जो बिना पक्षपात हर ऊंद उन क्याल्सा अन आचरण इन अनुसार न्याय माळतान, इदुरसाटी तान परदेशी आगोद समय अंज्क देल बितुसी.
यतिकी नीव जान्सतीर कि नीम्द निकम्मा चाल चलन तरीका जो आप्प दादागोळ हाती टु नळुतेला बरेत्याद, अदुर देल नीम्द छुटकारा व्हान्ना बेळ्ली मतलब नाशवान चिजगोळ द्वारा आगीदील;
बल्‍की किमती मसीह अन्द अर्पण इन द्वारा जो ऊंद निर्दोष अदिक कलंक रहित म्यांडा अन पाड्डा अन रक्ता अन घाई ईरोन.
दुनिया अन निर्माण इन पयले परमेश्वर उन द्वारा मसीह अक चुनुस्कु आगीत, लेकीन नीम साटी ईव आखरी दिनगोळ दा आऊक प्रगट माळकु आत.
आ मसीह अन द्वारा नीव आ परमेश्वर मा विश्वास माळतीर, यारी परमेश्वर आऊक सोत्‍तुर दा टु जित्‍ता माळदुन अदिक महिमा कोट्टुन ताकी नीम्द विश्वास अदिक आशा परमेश्वर मा पक्‍का आगुल.
ईग याग नीव सच्चाई इन पालन माळतेला खरा भाईचारा अन प्यार इक प्रदर्शित माळोर साटी तान आत्मागोळ इक शुद्ध माळ कोंडीर, रा पुरा मन इन सांगुळ आबुर दाबुर से प्यार माळी.
यतिकी नीमी नाशवान ईला लेकीन अविनाशी बींजा देल, परमेश्वर उन जित्‍ता अदिक हमेशा ठहरूसावाळा वचन इन द्वारा व्हाशोद जनम सिक्याद.
यतिकी पवित्रशास्त्र दा लिख्सकु आद: “हर ऊंद मंळसा प्राणी काड्डा अन घाई आन, अदिक आऊंद सप्पा शोभा आळी दाकळोद फूला अन घाई आव. अदिक काड्डा वंळ्गेगतद, अदिक फूला झळसेगताव,
लेकीन प्रभु उन वचन हमेशा हमेशा संची ईरतद.” अदिक ईदा खुशखबरी इन वचन आद जो नीमी घोषित माळकु आगीत.
इदुरसाटी सप्पा प्रकार इन बुराईगोळ अदिक पाखंड अदिक पुरा ख्वाटा मातगोळ या होत्‍तोद या अपमानीत माळोर भाषा देल तान तान इक ऊळस्कु ईटी.
व्हासा पैदा आगा चिकोर इन घाई हमेशा निर्मल आत्मिक हाल इन लालच ईटी, इदुरसाटी इदरी कुडोद द्वारा नीम्द विकास अदिक उद्धार आगुल.
जसा कि पवित्रशास्त्र दा लिख्सकु आद, “नीव तान तान इन साटी जान्स कोंडीर कि प्रभु याट भला आन.”
प्रभु उन हात्‍ती बरी, अद सजीव कल्ल जो लॉकुर द्वारा बेकार सम्सकु नकार्सकु आगीदुन लेकीन आव परमेश्वर साटी किमती आन जो परमेश्वर उन द्वारा निवळुस्कु आगीदुन.
नीव भी खुद जित्‍ता कल्लगोळ घाई ऊंद आध्यात्मिक मंदिर इन रूप दा माळकु आगेतीर, ताकी ऊंद हिंग पवित्र याजक मंडल इन रूप दा स्यावा माळ सकी यदुर्द कर्तव्य हिंग आत्मिक बलिदान समर्पित माळोद आद जो यीशु मसीह अन द्वारा परमेश्वर उक ग्रहण लायक आगुल.
ईद कारण पवित्रशास्त्र दा भी लिख्सकु आद: “ना ऊंद किमती कल्ल निवळुस्कु यारी ना सिय्योन इन क्वाना अन्द कल्ल माळकु ईटेतीन: अदिक जो यावारा आऊन मा विश्वास माळ्यान, आव यातोदारा रीति देल निराश आगतीदील.”
नीव विश्वासीगोळ साटी ईद कल्ल हापाळ किमती आद; लेकीन जो विश्वास माळालुर आंदुर साटी “अद कल्ल यारी राजमिस्त्रीगोळ बेकार सम्सकु इनकार माळीदुर, अदा कल्ल सप्पा मुंदुर साटी महत्वपुर्ण क्वाना अन कल्ल बनसेत,”
अदिक शास्त्र दा ईद भी लिख्सकु आद, “ईद अद कल्ल हुन जो अपराधी लॉकुरी ठेस पहुचुसोद कारण बनसीत, ईद चट्टान लॉकुरी ठोकर हचकु केळदित.” आंदुर ठोकर तिंदार यतिकी आंदुर परमेश्वर उन वचन मा विश्वास माळालुर अदिक ईदा आंदुर साटी परमेश्वर उन इच्छा ईरोद.
लेकीन नीव ऊंद निवळुस्कु वंश, राज-पदधारी याजकगोळ्द समाज, पवित्र जाती, अदिक परमेश्वर उन खुद इन लॉकुर आईर, इदुरसाटी कि याव नीमी अंधकार दा टु तान अदभुत ज्योति दा कार्सदुन, आऊन महान कार्य अन्द घोषणा माळी.
ऊंद समय दा नीव परमेश्वर उन लॉकुर ईला ईरीर, लेकीन ईग नीव आऊन लॉकुर हुईर; ऊंद समय ईरोद याग नीम मा परमेश्वर उन दया ईला आगीत, लेकीन ईग नीम मा आऊन दया आग्याद.
हे प्रिय संगीगोळा, ना नीम से, जो ई दुनिया दा अजनबीगोळ रूप दा आईर, निवेदन माळतीन कि आ शारीरिक इच्छागोळ देल दुर ईरी जो नीम्द आत्मा से लळुस्तेला ईरतद.
दुसरा जातीगोळ न्याड्या तान चाल चलन हिंग वळ्लीद माळकु ईटी कि चाहे आंदुर अपराधीगोळ्द रूप दा नीम्द आलोचना माळ्यार लेकीन नीम्द वळ्लीद कर्मगोळ्द परिणाम स्वरूप आऊन बरव दिन आंदुर परमेश्वर उक महिमा प्रदान माळुल.
प्रभु उन साटी तान तान इक हर मानव अधिकार इन हात्‍ती ईरी: राजा अन हात्‍ती इदुरसाटी कि आव सब मा शासन माळतान,
अदिक शासकगोळ्द, यतिकी आंदुर बुरा लॉकुरी दण्ड कोळोद अदिक वळ्लेव लॉकुर्द प्रशंसा अन साटी आऊन द्वारा कळुकु आग्यार.
यतिकी परमेश्वर उन नीम से ईद इच्छा आद कि नीव तान भलाई इन क्याल्सागोळ देल मूर्ख लॉकुर्द अग्यान देल तुमकु मातगोळ इक सुंगा माळबुळी.
स्वतंत्र मंळसा अन घाई जीवन बीतुसी, लेकीन तान स्वतंत्रता अन्द इस्तेमाल बुरा मातगोळ इक होच्चोर साटी माळबाळी; लेकीन परमेश्वर उन सेवकगोळ्द घाई जित्‍ता ईरी.
सप्पा मुंदुर्द आदर माळी, तान दुसरा विश्वासी वार्टुर से प्यार ईटी, परमेश्वर उन आदर इन सांगुळ अंज्क मान्सी, राजा अन सम्मान माळी.
हे सेवकगोळा, तान तान इक तान स्वामीगोळ्द हात्‍ती ईटी, अदिक आंदरी पुरा रीति देल आदर कोळी, ना सिर्फ आंदरी जो वळ्लेर आर अदिक दुसरा अन भलाई माळतार बल्‍की आंदरी भी जो कठोर आर.
यतिकी अगर यावारा परमेश्वर उन विचार माळकु अन्याय देल दुख नेगुतेला क्लेश सहन माळतान रा ईद वळ्लीद आद.
यतिकी अगर नीव अपराध माळकु बुक्‍की तिंदीर अदिक धीरज हुळदीर, रा ईदुर दा येन बळाई इन मात आद? लेकीन अगर भलाई इन क्याल्सा माळकु दुख नेगुतीर अदिक धीरज हुडुतीर, रा ईद परमेश्वर उक भाऊसतद.
लेकीन नीमी परमेश्वर इदुरसाटी कारदुन, यतिकी मसीह नीम साटी दुख नेगदुन अदिक हिंग माळकु नाम्द साटी ऊंद उदाहरण बिट्टुन ताकी नीव भी आऊन पद-चमत्कारगोळ मा नळु सकीर.
आव येनु पापगोळ माळीदिल अदिक यावारा यागल्यारा भी आऊन बाय देल ख्वाटा मातगोळ केळीदील.
याग आव अपमानीत आदुन आग आव याऊकु अपमानीत माळकु प्रती उत्‍तर माळीदील, याग आव दुख झेल्सदुन आग आव यारूकु धमकी कोटीदील, बल्‍की आ खरा न्याय माळावाळा न्यायी परमेश्वर दा तान आशा अक ईटदुन.
मसीह खुद अच नामव पापगोळ तान मय मा ताकोमकु क्रूस मा येरेदुन, ताकी नाव तान पापगोळ्द प्रती नाम मृत्यु आगेगुल अदिक न्यायीपन इन साटी जीवन बितुसेव: ईद आऊन आ बलिदान इन कारण अच आत यऊर देल नीव चंगा माळकु आगीर.
यतिकी नीव पयले भटकुसकु म्यांडा अन घाई ईरीर, लेकीन ईग तान जीवगोळ रखवाला अदिक अध्यक्ष अन हात्‍ती बंदीर.
ईदा रीति देल हे हिंग्सुरा, नीव भी तान गांड्ड उन हात्‍ती ईरी, ताकी याव परमेश्वर उन वचन मा विश्वास माळालुर रा तान चाल चलन देल अच नीव आऊक विश्वास देल जीत सकतीर. इदुरसाटी नीमी आऊन से मातचीत माळोद भी जरवत हैलेच.
यतिकी आंदुर नोळ्यार नीम्द चाल चलन ह्यांग पवित्र अदिक भक्तिपुर्ण आद.
तान तान इक सुंदर माळोर साटी व्हार्या अन साझ श्रृंगार इन इस्तेमाल माळबाळी, जसा कि चुट्टी गुथसोर साटी, या बाक व्हान्ना अन बांगळागोळ, या वळ्लेव-वळ्लेव कपळा हाक्‍कोर साटी,
बल्‍की नीमी सुंदर नीम्द भितरी व्यक्तित्व माळतद, मुलायम मन अदिक शांत आत्मा अन्द अविनाशी सुंदरता देल युक्त आगी, परमेश्वर उन नजर दा जो किमती आईर.
पूर्वकाल दा भक्ति माळावाळेर आर्तेर भी, जो परमेश्वर मा पवित्र आशा ईटतोगोर, तान तान इक ईदा रीति देल सवार्सतोगोर अदिक तान तान गांड्ड उन हात्‍ती ईरतोगोर.
जसा सारा तान गांड्ड अब्राहम उन आग्या मान्सोर अदिक आऊक तान स्वामी अनतोगोर. ईदा प्रकार नीव भी अगर भलाई माळीर अदिक यातोदारा प्रकार इन अंज्क देल अंजतीदील, रा प्रभु पोरगोळ ठहरूसीर.
हांग अच हे गांड्ड उरा, नीव तान हिंग्सुर सांगुळ समझदारी देल ईरी, अदिक आंदरी कमजोर आर्त जान्सकु आंदुर्द आदर माळी, परमेश्वर उन जीवन इन वरदान दा आंदरी तान सह उत्‍तराधिकारी मान्सी, ताकी नीम्द प्रार्थनागोळ दा बाधा बिळबाळुल.
अन्त दा नीव सप्पा मुंदरी समान विचार, सहानुभुती, तान वार्टुरगोळ से प्यार माळावाळा, दयालु अदिक नम्र आगली पायजे.
बुराई इन बदला बुराई माळबाळी अदिक श्राप इन बदला श्राप कोळबाळी; बल्‍की प्रत्युत्‍तर दा आशीष अच कोळी, यतिकी आशीष अच आद जो परमेश्वर नीमी कोळोद वचन कोटीदुन याग नीमी कार्सीदुन.
जसा शास्त्र दा लिख्सकु आद, “अगर आव जीवन इन प्यार ताकोमोद चाहासतान, अदिक वळ्लेव दिन नोळोद चाहासतान, आव तान ल्यालग्या अक बुरा मातगोळ देल, अदिक तान टुट्टीगोळ इक ख्वाटा माताळदुर देल रोक्सकु ईटी इदुर्दा अच भलाई आद.
आव बुराई इन सांगुळ बिळुल, अदिक भलाई इच माळुल; आव पुरा मन देल शांती इन साटी प्रयास माळुल.
यतिकी प्रभु उन कण्णगोळ न्याय मा हतकु ईरताव, अदिक आऊन किव आंदुर्द विनती दा हतकु ईरताव; लेकीन प्रभु बुराई माळावाळेर्द विंमुख ईरतान.”
अगर नीव भलाई माळोर साटी तयार ईत्‍तीर रा नीम्द बुराई माळावाळा बाक याव आन?
अगर नीव सच्चाई इन कारण दुख भी नेगदीर, रा धन्य आईर; लेकीन लॉकुर्द अंजुसदुर देल अंजबाळी, अदिक घबरूसबाळी,
लेकीन तान मन दा मसीह अन साटी सम्मान ईटी, आऊक प्रभु जान्सकु आदर कोळी. अदिक अगर यावारा नीम इक नीम्द शुद्ध आशा अन बारा दा जो नीम दा आद समझुस्ली अनुल; रा आऊक उत्‍तर कोळोर साटी हमेशा तयार ईरी.
लेकीन ईद विनम्रता अदिक भलाई इन सांगुळ अच माळी. अदिक तान विवेक इक भी शुद्ध ईटी, ताकी यीशु मसीह दा नीम्द वळ्लीद चाल चलन देल नीम सम्मान आगुल अदिक निंदा माळावाळेर लॉकुर नीम्द अपमान माळाहोती लज्जित आगुल.
यतिकी अगर परमेश्वर उन ईदा इच्छा आद कि नीव भलाई माळोद कारण दुख नेगी, रा बुराई माळोद बदला दुख नेगोद वळ्लीद आद.
इदुरसाटी मसीह भी पुरा पापगोळ न्याय माळोर साटी ऊंद अच घन सोत्‍तुन, मतलब आव जो निर्दोष ईरोन नाव पापीगोळ साटी सोतोदुन कि नामी परमेश्वर उन हाती ओयुल. मय इन भाव देल रा आव कोंदकु आदुन, लेकीन आत्मा अन भाव देल जित्‍ता माळकु आदुन.
अदिक आऊन आत्मा अन्द स्थिती दा अच आव होगकु आ कैदी आत्मागोळ इक प्रचार माळदुन,
ईव अव आत्मागोळ हुव जो आ समय परमेश्वर उन आग्यागोळ मा विश्वास ईला माळतोगोर याग नूह अन्द ड्वांगा माळकु आगोद अदिक परमेश्वर धीरज इन सांगुळ हादी कायोन आग आ ड्वांगा दा थ्वाळासा मतलब सिर्फ येठ्ठ मंळसागोळ अच नीर दा टु ऊळदीदुर.
ईद नीर आ बपतिस्मा अन्द घाई आद यदुर देल नीम्द भलाई आगतद इदुर दा मय इन मईल तोळोद ईला बल्‍की ऊंद शुद्ध विवेक इन साटी परमेश्वर से विनती आद ईग रा बपतिस्मा नीमी यीशु मसीह अन्द पुनरूत्थान इन द्वारा ऊळस्तद.
आव स्वर्ग मा होगकु परमेश्वर उन ऊमा कय दी कुरतोदुन; अदिक स्वर्गदूत अदिक स्वर्गीय अधिकारी अदिक सामर्थ्य आऊन हात्‍ती माळकु आदुर.
इदुरसाटी याग कि मसीह मय दा आगकु दुख नेगदुन रा नीव भी अदा मनसा अक हथियार इन घाई धारण माळी, यतिकी याव मय दा दुख नेगदुन आव पापगोळ देल बिटोदुन,
ईग टु मुंद नीम्द वाचुस्त समय पृथ्वी इन जीवन मानवीय इच्छागोळ्द अनुसार ईला बल्‍की परमेश्वर उन इच्छा अन अनुसार जीवन व्यतीत माळुल.
यतिकी मूर्ति पुजा माळावाळेर्द इच्छा अन्द अनुसार क्याल्सा माळोद, अदिक असभ्यता, वासना, पियक्‍कळपन अवैध संबंध, रंगरेली, अदिक बेकार मूर्तिपूजा दा यल ताका नाव पयले समय गऊसदेव, अदा हापाळ आत.
इदुर देल आंदुर अचम्भा माळतार कि नीव हिंग बोयोद जंगलीपन अदिक लापरवाह अन्द जीवन जगुसोर दा आंदुर साथ कोळालीर, अदिक इदुरसाटी आंदुर नीम्द अपमान माळतार;
लेकीन जो सोतकु आर अदिक जित्‍तागोळ्द न्याय माळोर साटी तयार आन आ परमेश्वर उक नामी तान व्यवहार इन लेखा जोखा कोळोद बिद्दीत.
इदुरसाटी आ विश्वासीगोळ इक जो सोतोग्यार खुशखबरी इन उपदेश कोटकु आगीत कि शारीरिक रूप देल चाहे आंदुर्द न्याय मानवीय स्थल मा आगुल लेकीन आत्मिक रूप देल आंदुर परमेश्वर उन अनुसार जित्‍ता ईरूल.
सप्पा मातगोळ्द अन्त तुरन्त आगावाळा आद; इदुरसाटी संयमी आगकु प्रार्थना माळोर साटी सचेत ईरी.
सब से धोळ मात ईद आद कि आबुर दाबुर से प्यार ईटी, यतिकी प्यार अनेक पापगोळ इक मुच्च बुळतद.
बिना कुळकुळ्सकु आबुर दाबुर अतिथी-सत्कार माळी.
यारी जो वरदान सिक्याद, आव अदरी परमेश्वर उन अलग-अलग प्रकार इन अनुग्रह अन भला भंडारीगोळ घाई आबुर दाबुर स्यावा दा हची.
जो यावारा प्रचार माळुल, आव परमेश्वर उन वचन इन प्रचार माळुल; जो यावारा स्यावा माळुल, रा आ शक्ति इन सांगुळ माळुल जो परमेश्वर कोळतान; इदुरसाटी ई सप्पा मातगोळ दा यीशु मसीह अन द्वारा, परमेश्वर उन स्तुति आगुल. महिमा अदिक साम्राज्य हमेशा हमेशा आऊन आद. आमीन.
हे प्रिय संगीगोळा, याग नीम्द अग्नि परीक्षा आगतद आग हिंग असामान्य मातगोळ आगतेला नोळकु नीव आश्चर्य चकित आगबाळी.
लेकीन ह्यांग-ह्यांग मसीह अन दुख दा सहभागी आगतीर, खुश ईरी, यदुर देल याग आऊन महिमा प्रगट आदीत आ घन भी नीव पुरा रीति देल आनन्दित आगेगी.
बाक अगर मसीह अन हेसुर इन साटी नीव अपमानीत आगतीर रा नीव धन्य माळी, यतिकी आव महिमामय परमेश्वर उन आत्मा नीम मा आगतद.
नीम दा टु यावारा मंळसा हत्यारा या काळ्ल या कुकर्मी आगदुर मा, या पराया क्याल्सा दा कय हाका कारण दुख ईला सिकुल.
लेकीन ई मात साटी परमेश्वर उन धन्यवाद माळी, यतिकी नीव मसीह हेसुर ग्रहण माळदीर.
यतिकी न्याय माळोद समय इन सुरूवात आगेग्याद कि पयले परमेश्वर उन लॉकुर्द न्याय माळकु आगुल; अदिक याग कि न्याय इन सुरूवात नाम देल अच आदीत रा आंदुर्द येन अन्त आदीत जो परमेश्वर उन खुशखबरी मा विश्वास माळालुर?
हिंग शास्त्र दा लिख्सकु आद, “अगर वळ्लेव न्याय माळावाळा मंळसा अक अच कठिनाई देल उद्धार सिक्‍कीत, रा भक्तिहीन बयमान अदिक पापी इन येन आदीत?”
इदुरसाटी जो परमेश्वर उन इच्छा अन अनुसार दुख नेगुतार, आंदुर भलाई माळतेला तान-तान जीव विश्वासलायक सृजनहार इन कय दा सौप्स बुळुल.
नीम दा जो स्याणा आन, ना आंदुर घाई स्याणा अदिक मसीह अन दुखगोळ्द गवाह अदिक प्रगट आगावाळा महिमा दा सहभागी आगकु आंदरी ईद समझुसतीन.
कि परमेश्वर उन आ झुण्ड इन, जो नीम्द न्याड्या दा आद रखवाली माळी; अदिक दबाव देल ईला लेकीन परमेश्वर उन इच्छा अन अनुसार खुशी देल, अदिक कमाई इन लालच साटी ईला लेकीन मन हचकु.
जो लॉकुर नीम्द देखरेख इन साटी सौप्सकु आग्यार, नीव आंदुर मा अधिकार जतुसबाळी, बल्‍की झुण्ड इन साटी ऊंद आदर्श बन्सी.
याग प्रधान रखवाला प्रगट आदान, रा नीमी महिमा अन मुकुट कोटकु आदीत यदुर्द चमक यागलु खतम आगाल.
ईदा प्रकार हे नवयुवकगोळा, नीव भी तान स्याणागोळ्द हात्‍ती ईरी, अदिक नीव सप्पा च्या सप्पा आबुर दाबुर स्यावा माळोर साटी विनम्रता धारण माळी, यतिकी शास्त्र दा लिख्सकु आद, “परमेश्वर अभिमानीगोळ्द विरोध माळतान, लेकीन नम्र लॉकुर मा अनुग्रह माळतान.”
इदुरसाटी परमेश्वर उन बलवन्त कय इन ल्यालमा दीनता देल ईरी, यदुर देल आव नीमी उचित समय मा वाळुसुल.
तान सप्पा चिन्ता आऊन मा हाक बुळी, यतिकी आऊक नीम्द ध्यान आद.
सचेत आगी, अदिक जाग्सतेला ईरी; यतिकी नीम्द दुश्मन शैतान गरजुसतेला हुल्ल इन घाई ईल अल ओयाळतेला ई ताक दा ईरतान कि यारीक हरकु तिनुल.
विश्वास दा मजबूत आगकु, अदिक ईद जान्सकु आऊन सामना माळी कि नीम वार्टुर जो दुनिया दा आर हिंग अच दुख झेलसेत्यार.
ईग परमेश्वर जो सप्पा अनुग्रह अन दाता आन, याव नीमी मसीह दा तान अनन्त महिमा अन साटी कारदुन, नीम्द थ्वाळासा समय ताका दुख नेगदुर बाद्दा खुद अच नीमी सिद्ध अदिक संची अदिक बलवन्त माळ्यान.
आऊंदा साम्राज्य हमेशा हमेशा ईरूल. आमीन.
ना नीमी ऊंद संक्षिप्त चिट्ठी सिलवानुस उन सहयोग देल लिख्सदीन, यारी ना विश्वासलायक मसीह वार्ट मान्सतीन. ना नीमी प्रोत्साहित माळोद चाहसतीन अदिक नांद गवाही कोळतीन जो परमेश्वर उन सही अनुग्रह हुन, ईदुर दा संची ईरी.
जो बेबीलोन दा नीम्द घाई निवळुस्द मंडली इन लॉकुर, आंदुर नीमी नमस्कार अनतार अदिक मसीह दा नान पार मरकुस उन भी नीमी नमस्कार.
मसीह दा प्यार पुर्ण भाव देल आबुर दाबुर इक कुतक्या हुडुकु नमस्कार माळी. नीमी सप्पा मुंदरी, जो मसीह दा आईर, शांती सिकतेला ईरूल.
शमौन पतरस उन दी टु, जो यीशु मसीह अन्द दास अदिक प्रेरित आर, आ लॉकुर हेसुर यार नामव परमेश्वर अदिक उद्धारकर्ता यीशु मसीह अन्द न्याय इन द्वारा नाम घाई किमती विश्वास प्राप्त माळ्यार.
परमेश्वर उन अदिक नाम प्रभु यीशु उन पयचान इन द्वारा अनुग्रह अदिक शांती नीम दा बहुतायत देल वाळुस्त होगुल.
यतिकी परमेश्वर उन ईश्वरीय सामर्थ्य सप्पा येनारा जो भक्तिमय जीवन हततद, नामी अदुर्दा पयचान इन द्वारा कोटान, याव नामी तान अच महिमा अदिक सदगुण इन अनुसार कारदान.
यऊर द्वारा आव नामी किमती अदिक हापाळ अच धोळ्द वादा कोटुन: कि इऊर द्वारा नीव आ भ्रष्टता देल बीळस्कु, जो दुनिया दा बेकार अभिलाषागोळ देल आगतद, ईश्वरीय स्वभाव इन सहभागी आगेगी.
ईदा कारण सप्पा प्रकार इन कोशिश माळकु तान विश्वास दा भक्तिभाव इक जोळसी; अदिक भक्तिभाव दा ग्यान इक,
अदिक तान ग्यान दा आत्मसंयम इक जोळ्स, अदिक आत्मसंयम दा धीरज इक जोळसी, अदिक धीरज दा परमेश्वर उन भक्ति इक,
अदिक नीम्द परमेश्वर उन भक्ति दा मसीह भाईचारा अक; अदिक मसीह भाईचारा दा प्यार इक जोळ्सी.
यतिकी ईव पुरा गुणगोळ्द जरवत आद, अदिक अगर ईव मातगोळ नीम दा बहुतायत देल आव रा ईद नीमी नाम्द प्रभु यीशु मसीह अन ग्यान दा क्रियाशील अदिक प्रभावशाली माळ्याव.
लेकीन अगर नीम दा ईव मातगोळ ईलच, रा नीम इक दुर दृष्टी ईला नीव कुढ्ढ आईर तथा मारतोगीर कि नीम्द पयला अन पाप तोळकु आगेग्याव.
ईदा कारण हे वार्टुरा, तान कारूकु आगोद, अदिक निवळुस्द आगोद इक सिद्ध माळोर साटी वळ्लीद रीति देल कोशिश माळतोगी, यतिकी अगर हिंग माळीर रा यागलु ठोकर तिनतीदील;
बल्‍की ई रीति देल नीव नाम्द प्रभु अदिक उद्धारकर्ता यीशु मसीह अन्द अनन्त राज्य दा धोळ्द आदर इन सांगुळ प्रवेश माळ सकीर.
इदुरसाटी अगर नीव ईव मातगोळी जान्सतीर, अदिक जो सच्चाई इन वचन नीमी सिक्याद अदुर दा बन्सकु ईरतीर, तरी ना नीमी ईव मातगोळ्द याद तोरसोर साटी हमेशा तयार ईराइन.
ना ईद तान साटी सही सम्सतीन कि यागासताका ना ईद मय दा जित्‍ता आईन, आगासताका ना नीमी याद तोर्सतेला ईराइन.
यतिकी ना जान्सतीन कि ना तान नाशवन्त मय बिळावाळा आईन, ह्यांग कि नामव प्रभु यीशु मसीह नानी ईद हेळीदुन.
इदुरसाटी ना तान दी टु पुरा कोशिश माळाईन कि नान सोत्‍तुर बाद्दा भी नीव लॉकुर ईव सप्पा मातगोळ इक हमेशा याद माळ सकीर.
यतिकी याग नाव नीमी तान प्रभु यीशु मसीह अन सामर्थ्य इन अदिक आगमन इन समाचार कोटीदेव, रा अद चतुराई देल नटकु कात्‍तागोळ्द अनुकरण ईला ईरोद बल्‍की नाव खुद अच आऊन महानता अक नोळीदेव.
यतिकी याग आऊक परमेश्वर आप्प से आदर अदिक प्रशंसा सिक्त अदिक आ प्रतापमय महिमा दा टु ईद वाणी बत्‍त, “ईव नान प्रिय पार हुन, यार देल ना खुश आईन.”
याग नाव आऊन सांगुळ पवित्र पहाळी मा ईरेव अदिक आकाश टु ईद वाणी बर्त केळदेव.
नाम हात्‍ती जो भविष्यवक्तागोळ वचन आद, अद ई घटना देल मजबूत ठहरूस्त. नीव ईद वळ्लीद माळतीर जो ईद सम्सकु आऊन मा ध्यान माळतीर कि आव ऊंद दिंग्या हुन, जो अंधार जागा दा आ समय ताका उजुळ कोळतेला ईरतद यागासताका कि व्हातुर आगाल अदिक व्हातुर इन तारा नीम्द मन दा चमकुसाल्द.
सब से धोळ मात ईद आद कि नीमी ईद जान्स कोम पायजे कि शास्त्र अन यातोदारा भी भविष्यवाणी यातोदु भविष्यवक्ता अन नीजी विचारगोळ्द आधार मा कोळ्द स्पष्टीकरण आल्लच.
यतिकी यातोदारा भी भविष्यवाणी मंळसा अन इच्छा देल यागलु आगीदील, लेकीन भक्त जन प्रभावित आगकु पवित्र आत्मा अन द्वारा परमेश्वर उन दी टु माताळतोगोर.
ह्यांग पूर्वकाल दा लॉकुर्द न्याड्या दा ख्वाटा भविष्यवक्ता प्रगट आगीदुर, अदा प्रकार नीम्द न्याड्या दा भी ख्वाटा गुरु प्रगट आदार. आंदुर भटकुसावाळा सच्चाई सिद्धांतगोळ इक तंदार, अदिक आ स्वामी इन इनकार माळ्यार याव आंदरी कोंड कोंडान, अदिक हिंग माळकु आंदुर तान जल्दी विनाश इक निमंत्रण कोट्टार.
तरी भी हापाळ पुरा लॉकुर आंदुर्द अनैतिक हादीगोळ मा नळदार; यतिकी जो आंदुर माळतार, आदुर वजह देल दुसरा मुंदुर अपमान सच्चाई अन्द बदला माळ्यार.
आंदुर लोभ दा बंदकु ख्वाटा मातगोळी माळ्यार अदिक नीम से अनुचित लाभ नेगदार. दण्ड इन आग्या रा आंदुर मा पयले टु अच आगेग्याद, अदिक आंदुर्द विनाश इन निर्णय आगेग्याद.
यतिकी याग परमेश्वर आ स्वर्गदूतगोळ इक यार पाप माळदुर आंदरी बिटीदिल, लेकीन नरक दा कळुकु अंधार दा हाक्‍क बुट्टुर ताकी न्याय इन दिन ताका शंकलीगोळ दा दुख सहन माळुल;
अदिक स्याणा लॉकुर युग इन दुनिया अक भी बिटीदिल बल्‍की भक्तिहीन दुनिया मा महा जल प्रलय कळुदुन, लेकीन न्याय इन प्रचार माळावाळा नूह अदिक येळ मंळसागोळी ऊळ्स बुट्टुन;
अदिक सदोम अदिक गमोरा अन नगरगोळ इक दोषी ठहरूस्कु दण्ड कोट्टुन अदिक आंदरी बेक्‍की देल भसम माळदुन ताकी आंदुर बरावाळेर भक्तिहीन लॉकुर्द शिक्षा अन साटी उदाहरण बनसुल,
अदिक न्यायी लूत इक जो अन्यायीगोळ्द अनैतिक चाल चलन देल हापाळ दुखी ईरोन छुटकारा कोट्टुन.
यतिकी आव न्यायी आंदुर बीच दा ईरतेला अदिक आंदुर अन्याय इन क्याल्सागोळ इक नोळ नोळकु अदिक केळ केळकु, हर दिन दुख देल तळपुस तोगोन.
रा प्रभु भक्तगोळ इक परीक्षा दा टु तेगोद अदिक अन्यायीगोळ इक न्याय इन दिन ताका दण्ड इन दशा दा ईटोद भी जानस्तान,
विशेष माळकु आंदरी जो कलंकीत अभिलाषागोळ हिंद मय इन अनुसार नळुतार अदिक प्रभु अक तुच्छ जानस्तार. आंदुर ढीठ, अदिक जिद्दी आर, अदिक धोळ पदवाळेर इक भला बुरा माताळली अंजालुर,
तरी भी स्वर्गदूतगोळ जो न्याय अदिक सामर्थ्य दा ख्वाटा गुरुगोळ देल धोड्डेर आर, प्रभु उन मुंद आंदरी बुरा भला अनकु दोष हचालुर.
लेकीन ई लॉकुर निर्बुद्धी पशुगोळ्द अच तुल्य आर, जो हुळकु आगोर साटी अदिक नाश आगोर साटी पैदा आग्यार; अदिक या मातगोळ इक जानसालुर अच अदुर बारा दा दुसरा अक भला बुरा अनतार, आंदुर आळी दाकळोद पशुगोळ्द घाई नाश माळकु आदार.
दुसरा अन बुरा माळोद बदला आंदुर दा बुरा आदीत. आंदरी ईळ्लक हागुल भोग विलास माळोद भला हततद. हिंग लॉकुर कलंकीत अदिक दोषी आर; याग आंदुर नीम सांगुळ तिनतार अदिक कुडुतार, रा आंदुर ध्वाका धळी देल भोज माळकु भोग विलास माळतार.
आंदुर कण्णगोळ दा व्यभिचार कुर्तकु आद, अदिक आंदुर पाप माळदुर बिना रूक्स सकालुर. आंदुर कमजोर लॉकुरी जाल दा फसुस कोमतार. आंदुर मन इक लोभ माळोद अभ्यास आगेग्याद; परमेश्वर उन शराप आंदुर मा आद.
आंदुर सीदा हादी अक बिटकु भटकुसेग्यार, अदिक बओर उन पार बिलाम उन हादी मा आगेग्यार, याव अन्याय इन मजदूरी इक प्रिय जान्सदुर;
अदिक आऊक आऊन पाप इन बारा दा फटकार सिक्त, ईल ताका कि अबोल गधा मंळसा अन बोली देल आ भविष्यवक्ता अक आऊन बावलापन देल रोक्सत.
ई लॉकुर वंळगींद भायगोळ, अदिक आंधी इन हार्स्द बादल उर; परमेश्वर आंदुर साटी अनन्त खोल अंधकार ठहरूस्यान.
आंदुर बेकार घमण्ड इन मातगोळी माळ माळकु अनैतिक क्याल्सागोळ द्वारा, आ लॉकुरी शारीरिक अभिलाषागोळ दा फसुस बुळतार जो भटकुसकु दा टु होळोद सुरूवात ईगल्या अच माळेत्यार.
आंदुर आंदरी स्वतंत्र माळोद प्रतिग्या रा माळतार, लेकीन खुद अच भ्रष्टता अन दास आर; यतिकी जो मंळसा यार देल हारूसेग्यान, आव आऊन दास बनसेगतान.
याग आंदुर प्रभु अदिक उद्धारकर्ता यीशु मसीह अन पयचान इन द्वारा दुनिया अन नाना प्रकार इन कलंक देल उळ्दकु होट्टुर, अदिक मात्‍त आंदुर दा फसुसकु हारूसेदूर, रा आंदुर्द पिछला दशा पयले टु भी बेकार आगेग्याद.
यतिकी न्याय इन हादी इन ईला जानसोद अच आऊन साटी इदुर से भला आगाईत कि अदरी जान्सकु, आ पवित्र आग्या देल बदलुसेगायदुर जो आंदरी कोटकु आगीत.
आंदुर मा ईद कहावत सही कुरतद, कि नाय तान माळ्स इन दी अदिक मय कय तोळ्द हंदी केसुर दा गळबळ्या होडोर साटी मात्‍त ओळेगतद.
हे प्रिय संगीगोळा, ईग ना नीमी ईद दुसरा चिट्ठी लिख्सतीन, अदिक येढ्ढु दा याद कोळसुस्कु नीम्द शुद्ध मन इक जागृत माळोद विचार माळतीन,
कि नीव आ मातगोळ इक जो पवित्र भविष्यवक्ता पयले टु अंदार, अदिक प्रभु अदिक उद्धारकर्ता अन आ आग्या अक याद माळी जो नीम्द प्रेरितगोळ उन द्वारा कोटकु आगीत.
सब से पयले ईद जान्स कोमी कि आखरी दिनगोळ दा नीम्द मज्याक हार्सावाळेर बंदार जो तान अच अभिलाषागोळ्द अनुसार नळदार
अदिक केळ्यार, “आव बरोद प्रतिग्या माळीदुन, येन आव माळीदिल? आव येल आन? नाम पुर्वज रा पयला टु अच सोतोग्यार लेकीन यागी टु दुनिया बनस्याद सप्पा मातगोळ हांग अच नळुतेला बरेत्याव.”
आंदुर रा जान बुझुस्कु ईद मारतोदुर कि परमेश्वर उन कोळ्द आग्या देल आकाश अदिक पृथ्वी माळकु आग्याद अदिक पृथ्वी नीर दा टु बन्सत अदिक नीर दा संची आद,
इदुर्दा कारण आ दुनिया अन दुनिया नीर दा मुळ्ककु नाश आगेत.
लेकीन ईद आकाश अदिक पृथ्वी ईंद अस्तित्व दा आद, आऊंदा आदेश इन द्वारा बेक्‍की देल नाश आगोर साटी सुरक्षित आद; इंदरी आ दिन इन साटी ईटकु आगेत्याद याग अन्यायी लॉकुर्द न्याय आदीन अदिक आंदुर नाश माळकु आदार.
हे प्रिय संगीगोळा, ईद ऊंद मात इक मारूबाळी कि प्रभु उन नजर दा ऊंद दिन अदिक ऊंद हजार साल दा येनु फरक हैलेच; आऊन साटी ईव येढ्ढु बराबर आव.
प्रभु तान प्रतिग्या अन बारा दा समय माळालुन, ह्यांग समय थ्वाळासा लॉकुर सम्सतार; लेकीन नीम्द बारा दा संयम हुडुतान, अदिक चाहासालुन कि यावारा नाश आगुल, बल्‍की ईद कि सप्पा मुंदरी मन फिराव इन मवका सिकुल.
लेकीन प्रभु उन दिन काळ्ल उन घाई होट बंदीत, आ दिशी आकाश हापाळ गर्जना अन सांगुळ अदृश्य आगेदीत, अदिक आकाश इन पुरा चिजगोळ होतकु नाश आगेदव अदिक पृथ्वी अदिक अदुर दाकळव सप्पा मातगोळ गायब आगेदव.
जब कि ईव सप्पा वस्तुगोळ ई रीति देल नाश आगावाळा आव, रा नीमी याता प्रकार इन लॉकुर आग पायजे? नीम्द जीवन पवित्र अदिक परमेश्वर उन दी समर्पित आगली पायजे,
अदिक परमेश्वर उन आ दिशी इन हादी याता रीति देल काय पायजे अदिक आऊन जल्दी बरोद साटी ह्यांग कोशिश माळ पायजे, यदुर कारण आकाश बेक्‍की देल नाश माळकु आदीत, अदिक आकाश इन पुरा वस्तुगोळ गरमी देल पिघलुसेव.
लेकीन आऊन वादा अन अनुसार नाव ऊंद व्हाशोद आकाश अदिक व्हाशोद पृथ्वी इन आस नोळतेव यदुर दा न्याय वास माळीत.
इदुरसाटी, हे प्रिय संगीगोळा, ह्यांग नीव आ दिन इन हादी कायेतीर, रा तान दी टु पुरा कोशिश माळी कि नीव शांती देल परमेश्वर उन नजर दा आलोचना रहित अदिक निष्कलंक ठहरूसी,
नाम्द प्रभु उन धीरज इक जो आव नामी कोटान उद्धार इन संधी सम्सी, ह्यांग नाम प्रिय संगी पौलुस भी आ ग्यान देल जो परमेश्वर वार्ट उक कोटीदुन अदुर्द इस्तेमाल माळकु लिख्सदुन.
हांग अच आव तान सप्पा चिट्ठी गोळ दा भी ईव मातगोळ इक लिख्सदुन, यारदा येनारा मातगोळ हिंग आव यवरी समसोद कठिन आद, अदिक अनपढ़ अदिक चंचल लॉकुर अदुर अर्थगोळी इक भी शास्त्र अन अन्य मातगोळ घाई जेडुकु तांद अच नाश इन कारण माळतार.
इदुरसाटी हे प्रिय संगीगोळा, नीव लॉकुर पयला टु उच ईव मातगोळी जान्सकु सावधान ईरी, ताकी न्यायविरूद्ध लॉकुर्द गलतीगोळ्द द्वारा तान स्थिरता अक येल्यारा कय देल काळुकोमी.
लेकीन नामव प्रभु अदिक उद्धारकर्ता यीशु मसीह अन अनुग्रह अदिक ग्यान दा वाळुसतेला होगी. आऊन दा प्रशंसा सही मायना दा आगुल, अदिक हमेशा आगतेला ईरूल. आमीन.
आ जीवन इन वचन इन बारा दा जो पयले टु ईरोद. यदरी नाव केळेव, अदिक यदरी तान कण्णगोळ देल नोळदेव, उलटा यदरी नाव ध्यान देल नोळदेव अदिक कयगोळ देल मुटदेव.
ईद जीवन प्रगट आत्‍त, अदिक नाव आऊक नोळदेव, अदिक आऊन गवाही कोळतेव, अदिक नीमी आ अनन्त जीवन इन समाचार कोळतेव जो आप्प उन सांगुळ ईरोन अदिक नाम मा प्रगट आदुन.
जो येनारा नाव नोळेव अदिक केळेव अदुर्द समाचार नीमी भी कोळतेव, इदुरसाटी कि नीव भी नाम सांगुळ सहभागी आगी; अदिक नाम्द ईद सहभागीता आप्प उन सांगुळ अदिक आऊन पार यीशु मसीह अन सांगुळ आद.
अदिक ई मातगोळ नाव इदुरसाटी लिख्सतेव कि नाम्द खुशी पुरा आगेगुल.
जो समाचार नाव आऊन से केळेव अदिक नीमी केळ्सतेव, अद ईद हुन कि परमेश्वर प्रकाश हुन अदिक आऊन दा येनु उच अंधकार हैलेच.
अगर नाव अंदेव कि आऊन सांगुळ नाम्द सहभागीता आद अदिक मात्‍त पाप दा नळदेव, रा नाव ख्वाटा आयेव अदिक सच्चाई मा नळालेव;
लेकीन अगर ह्यांग आव प्रकाश दा आन, हांग अच नाव भी प्रकाश दा नळदेव, रा आबुर दाबुर से सहभागीता ईटतेव, अदिक आऊन पार यीशु उन रक्ता नामी सप्पा पापगोळ देल शुद्ध माळतद.
अगर नाव अंदेव कि नाम दा येनु भी पाप ईल्लच, रा तान तान इक ध्वाका कोळतेव, अदिक नाम दा सच्चाई ईल्लच.
अगर नाव तान पापगोळी मान्स कोंडेव, रा परमेश्वर नामव पापगोळ इक माफ माळोद अदिक नामी सप्पा पापगोळ देल शुद्ध माळदुर दा विश्वासलायक अदिक न्यायी आन.
अगर नाव अंदेव कि नाव येनु पाप माळीदिल, रा परमेश्वर उक ख्वाटा ठहरूसतेव, अदिक आऊन वचन नाम दा हैलेच.
हे नान चिकोरगोळा, ना ईव मातगोळ नीमी इदुरसाटी लिख्सतीन कि नीव पाप माळबाळी; अदिक अगर यावारा पाप माळतान, रा आप्प उन हात्‍ती नामव ऊंद सहायक आन, मतलब न्यायी यीशु मसीह;
अदिक आवा नामव पापगोळ इक माफ माळतान, अदिक उलटा नाम्द अच ईला बल्‍की पुरा दुनिया अन पापगोळ्द भी.
अगर नाव परमेश्वर उन आग्यागोळ इक मान्सतेव, रा इदुर देल नाव जान्स कोंडेव कि नाव आऊक जान्सेगेव.
जो यावारा ईद अनतान, “कि नाव आऊक जान्स कोंडीन,” लेकीन आऊन आग्यागोळ इक मान्सालुन, रा आव ख्वाटा आन अदिक आऊन दा सच्चाई ईल्लच;
पर जो यावारा आऊन आग्यागोळ मा नळुतान, आऊन दा खराखुरा परमेश्वर उन प्यार सिद्ध आग्याद. इदुर देल नाव जान्सतेव कि नाव परमेश्वर उन संगती दा ऊंद आयेव:
जो यावारा ईद अनतान कि ना आऊन दा बन्सकु ईरतीन, आऊक पायजे कि खुद भी हांग अच नळुल ह्यांग आव नळुतोगोन.
हे प्रिय, ना नीमी यातोदु व्हाशोद आग्यागोळ लिखसालीन, पर अदा हाळोद आग्या जो पयले टु नीमी सिक्याद; ईद हाळोद आग्या अद वचन हुन यदरी नीव केळीर.
तरी भी ना नीमी व्हाशोद आग्यागोळ लिख्सतीन, अदिक ईद अदुर दा अदिक नीम दा सही ठहरूसतद; यतिकी अंधकार खतम आगेगतद अदिक सच्चाई इन प्रकाश ईग चमकुस्ली हत्याद.
जो यावारा ईद अनतान कि ना प्रकाश दा आईन अदिक आव तान मसीह वार्ट से दुश्मनी ईटतान, आव ईगासताका अंधकार दा अच आन.
जो यावारा तान मसीह वार्ट से प्यार ईटतान आव प्रकाश दा ईरतान, अदिक आव यारदु ठोकर इन कारण बन्स सकालुन.
पर जो यावारा तान मसीह वार्ट से दुश्मनी ईटतान आव अंधकार दा आन अदिक अंधकार दा नळुतान, अदिक जानसालुन कि याता जागा दा होगेत्यान, यतिकी अंधकार आऊन कण्णगोळी कुढ्ढ माळबुटाद.
हे चिकोरगोळा, ना नीमी इदुरसाटी लिख्सतीन कि आऊन हेसुर देल नीम पाप माफ आग्याव.
हे आप्पगोळा, ना नीमी इदुरसाटी लिख्सतीन कि जो पयले टु आद नीव अदरी अरूतीर. हे हारोदोरा, ना नीमी इदुरसाटी लिख्सतीन कि नीव आ दुष्ट मा जय हासिल माळीर. हे पारगोळा, ना नीमी इदुरसाटी लिख्सदीन कि नीव आप्प उक जान्स कोंडीर.
हे चिकोरगोळा, ना नीमी इदुरसाटी लिख्सतीन कि जो पयले टु आद नीव अदरी जान्स कोंडीर. हे हारोदोरा, ना नीमी इदुरसाटी लिख्सतीन कि नीव ताकतवर आईर, अदिक परमेश्वर उन वचन नीम दा बन्सकु ईरतद, अदिक नीव आ दुष्ट मा जय हासिल माळीर.
नीव ना रा दुनिया से अदिक ना दुनिया अन्द वस्तुगोळ से प्यार ईटी. अगर यावारा दुनिया से प्यार ईटतान, रा आऊन दा आप्प उन प्यार हैलेच.
यतिकी जो येनारा संपत्‍ती दुनिया दा आद, मतलब मय इन अभिलाषा अदिक कण्णगोळ्द इच्छा अदिक जीव इन घमण्ड, अद आप्प उन दी टु ईला लेकीन दुनिया दी टु उच आद.
पुरा दुनिया अदिक अदुर्द अभिलाषागोळ येढ्ढु मिटुसेगताव, लेकीन जो परमेश्वर उन इच्छा मा नळुतान आव हमेशा बन्सकु ईत्‍तान.
हे पारगोळा, ईद आखरी समय आद; अदिक ह्यांग नीव केळीर कि मसीह अन्द विरोधी बरावाळा आन, अदुर अनुसार ईग भी हापाळ सा मसीह-विरोधी यदकु निदर्‍यार; इदुरसाटी नाव जान्सतेव कि ईद आखरी समय हुन.
आंदुर होटार भी रा नाम दा टु उच, लेकीन नाम दा टु ईला ईरोर; यतिकी अगर आंदुर नाम दा टु ईरायदुर रा नाम सांगुळ ईरायदुर; लेकीन होटकु इदुरसाटी होदुर कि ईद प्रगट आगुल कि आंदुर सप्पा मुंदुर नाम दा टु आल्लच.
लेकीन नीम्द रा आ पवित्र आत्मा देल अभिषेक आग्याद, अदिक नीव सप्पा येनारा जान्सतीर.
ना नीमी इदुरसाटी लिखसिदिल कि नीव सच्चाई इक जान्सालीर, लेकीन इदुरसाटी कि आऊक जान्सतीर, अदिक इदुरसाटी कि यातोदु भी ख्वाटा वस्तु, सच्चाई दी टु हैलेच.
ख्वाटा याव आन? सिर्फ आव जो यीशु उन मसीह ईरोद से इनकार माळतान; अदिक मसीह अन्द विरोधी आवा हुन, जो आप्प उन अदिक पार उन इनकार माळतान.
जो यावारा पार उन इनकार माळतान आऊन हात्‍ती आप्प भी हैलेच: जो पार उक मान्स कोमतान, आऊन हात्‍ती आप्प भी आन.
जो येनारा नीव पयले टु केळीर, अदा नीम दा बन्सकु ईरूल; जो नीव सुरू टु केळीर, अगर अद नीम दा बन्सकु ईरूल रा नीव भी पार दा अदिक आप्प उन दा बन्सकु ईत्‍तीर.
अदिक यदुर्द आव नाम से वादा माळदुन अद अनन्त जीवन हुन.
ना ई मातगोळ नीमी आ लॉकुर बारा दा लिख्सतीन, जो नीमी बैकुसतार;
लेकीन नीम्द अद अभिषेक जो आऊन दी टु माळकु आत्‍त, नीम दा बन्सकु ईरतद, अदिक नीमी इदुर्द जरवत ईला कि यावारा नीमी कलसुल, उलटा ह्यांग अद अभिषेक जो आऊन दी टु माळकु आत नीमी सप्पा मातगोळ कल्सतद, अदिक ईद सही आद अदिक ख्वाटा हैलेच; अदिक ह्यांग आव नीमी कलस्यान हांग अच नीव अदुर्दा बन्सकु ईरतीर.
इदुरसाटी हे चिकोरा, अदुर्दा बन्सकु ईरी कि याग आव प्रगट आदान रा नाम दा हिम्मत ईरूल, अदिक नाव आऊन बंदुर मा आऊन मुंद नाच्कतिदिल.
अगर नीव जान्सतीर, कि आव न्यायी आन, रा ईद भी जान्सतीर कि जो यावारा न्याय इन क्याल्सा माळतान आव आऊन से पैदा आग्यान.
नोळी, आप्प नाम से ह्यांग प्यार माळकु कारदुन कि नाव परमेश्वर उन औलाद अंदकु आदेव; अदिक नाव आयेव भी. ईद कारण दुनिया नामी अराल, यतिकी आव आंदरी भी अरतीदिल.
हे प्रिय संगीगोळा, ईग नाव परमेश्वर उन औलाद आयेव, अदिक ईगासताका ईद प्रगट आगीदील कि नाव अदिक येन आदेव! ईट जान्सतेव कि याग प्रगट आदीत रा नाव आऊन घाई आदेव, यतिकी आऊक हांग अच नोळेव ह्यांग आव आन.
अदिक जो यावारा मसीह मा ईद आशा ईटतान, आव तान तान इक हांगा शुद्ध माळतान ह्यांग मसीह शुद्ध आन
जो यावारा पाप माळतान, आव व्यवस्था अन्द विरोध माळतान; अदिक पाप रा व्यवस्था अन्द विरोध हुन.
नीव जान्सतीर कि आव इदुरसाटी प्रगट आदुन कि पापगोळी तेग्द बुळुल; अदिक आऊन स्वभाव दा पाप हैलेच.
जो यावारा आऊन एकता दा बन्सकु ईरतान, आव पाप माळालुन: जो यावारा पाप माळतान, आव ना रा आऊक नोळ्यान अदिक ना आऊक जानस्यान.
हे चिकोरा, यारदारा बैकावा दा बरबाळेतीर. जो न्याय इन क्याल्सा माळतान, आव अच आऊन घाई आन.
जो यावारा पाप माळतान आव शैतान दी टु आन, यतिकी शैतान पयले टु उच पाप माळ्त बंदान. परमेश्वर उन पार इदुरसाटी प्रगट आदुन कि शैतान उन क्याल्सागोळ्द नाश माळकु छुटकारा कोळुल.
जो यावारा परमेश्वर उन से पैदा आग्यान आव पाप माळालुन; यतिकी आऊन स्वभाव दा बन्सकु ईरतान, अदिक आव पाप माळ अच सकालुन यतिकी आव परमेश्वर देल पैदा आग्यान.
इदुर देल अच परमेश्वर उन औलाद अदिक शैतान उन औलाद अरूकु आगतद; जो यावारा न्याय इन क्याल्सा माळालुन आव परमेश्वर देल पैदा आगीदील, अदिक ना आव जो तान मसीह वार्ट से प्यार ईटालुन.
यतिकी जो समाचार नीव पयले टु केळीर, अद ईद आग्या हुन कि नाव आबुर दाबुर से प्यार ईट्टेव;
अदिक कैन उन घाई बन्सबाळी जो आ दुष्टगोळ दा टु ईरोन, अदिक याव तान मसीह वार्ट उक कोंद बुट्टुन. अदिक आऊक याता कारण देल कोंद बुट्टुन? ई कारण कि ईऊन क्याल्सा बुरा ईरव, अदिक आऊन क्याल्सा न्याय इनव ईरव.
हे मसीह वार्ट अदिक आकतींगेरा, अगर दुनिया नीम से दुश्मनी माळतद रा अचम्भा माळबाळी.
नाव जान्सतेव कि नाव मृत्यु टु पार आगकु जीवन दा प्रवेश माळेव; यतिकी नाव मसीह वार्टुर से प्यार ईटतेव. जो प्यार ईटालुन आव मृत्यु उन दशा दा ईरतान.
जो यावारा तान मसीह वार्ट से दुश्मनी ईटतान, आव हत्यारा हुन; अदिक नीव जान्सतीर कि यावारा हत्यारा दा अनन्त जीवन ईराल्द.
नाव प्यार ईदुर देल अच जान्सदेव कि आव नाम साटी तान जीव कोट बुट्टुन; अदिक नामी भी खुद मसीह वार्ट अदिक आकतींगेर साटी जीव कोळ पायजे.
लेकीन जो यारदारा हात्‍ती दुनिया अन्द संपत्‍ती ईरूल अदिक आव तान मसीह वार्ट उक कंगाल नोळकु आऊन जरवत मा तरस तिनोद चाहासालुन, रा आऊन दा परमेश्वर उन प्यार ह्यांग बन्सकु ईर सकतद?
हे चिकोरा, नाव वचन अदिक ल्यालग्या देल अच ईला, लेकीन क्याल्सा अदिक सच्चाई अन्द द्वारा भी प्यार ईट्टेव.
इदुर देल अच नाव जान्सेव कि नाव सच्चाई नव हुयेव; अदिक याता मात दा नाम मन नामी दोष कोट्टीत, अदुर बारा दा नाव परमेश्वर उन मुंद आत्मविश्वास देल ईत्‍तेव;
यतिकी परमेश्वर नाम मन देल हापाळ धोड्डेव आन, अदिक सप्पा येनारा जान्सतान.
हे प्रिय संगीगोळा, अगर नाम मन नामी दोष कोळाल, रा नामी परमेश्वर उन मुंद हिम्मत ईरतद;
नाव आऊन से जो येनारा बेळतेव, अद नामी आऊन हात्‍ती टु सिकतद, यतिकी नाव आऊन आग्यागोळ इक मान्सतेव अदिक जो आऊक वळ्लीद हततद अदा माळतेव.
आऊन आग्या ईद आद कि नाव आऊन पार यीशु मसीह अन्द हेसुर मा विश्वास माळेव, अदिक ह्यांग आव नामी आग्या कोटान आऊंदा अनुसार आबुर दाबुर दा प्यार ईट्टेव.
जो परमेश्वर उन आग्यागोळ इक मान्सतान, आव परमेश्वर दा अदिक परमेश्वर आंदुर दा बन्सकु ईरतान: अदिक इदुर देल अच, मतलब आ आत्मा देल जो परमेश्वर नामी कोटान, नाव जान्सतेव कि परमेश्वर नाम दा बन्सकु ईरतान.
हे प्रिय संगीगोळा, हर ऊंद आत्मा अन्द विश्वास माळबाळी, उलटा आत्मागोळ्द परख माळी कि अव परमेश्वर दी टु हुव का आल्लच; यतिकी हापाळ सा ख्वाटा भविष्यवक्तागोळ दुनिया दा होटकु निदुरकु आर.
परमेश्वर उन आत्मा नीव ईदा रीति देल जान्स सकतीर: जो आत्मा मान्स कोमतद कि यीशु मसीह मय दा टु आगकु बंदान आव परमेश्वर उन दी टु हुन,
अदिक जो आत्मा यीशु मसीह इक मानसाल, अद परमेश्वर उन दी टु आल्लच; अदिक अदा रा मसीह अन विरोधी इन आत्मा हुन, यदुर्द चर्चा नीव केळ कोंडीर कि आव बरावाळा आन, अदिक ईग भी दुनिया दा आन.
हे चिकोरा, नीव परमेश्वर नोर हुईर, अदिक नीव आ आत्मागोळ मा जय हासिल माळीर; यतिकी जो नीम दा आद अद आऊन से जो दुनिया दा आन, महान आन.
आंदुर दुनिया नोर आर, ई कारण आंदुर दुनिया अन मातगोळ माताळतार, अदिक दुनिया आंदुर्द केळतद.
नाव परमेश्वर उन हुयेव. जो परमेश्वर उक जान्सतान, आव नाम्द केळतान; जो परमेश्वर उक जान्सालुन आव नाम्द केळालुन. ई प्रकार नाव सच्चाई इन आत्मा अदिक भरम इंद आत्मा अक अर्त कोमतेव.
हे प्रिय, नाव आबुर दाबुर दा प्यार ईट्टेव, यतिकी प्यार परमेश्वर से आद, जो यावारा प्यार माळतान, आव परमेश्वर से पैदा आग्यान अदिक परमेश्वर उक जान्सतान.
जो प्यार ईटालुन आव परमेश्वर उक जान्सालुन, यतिकी परमेश्वर प्यार हुन.
जो प्यार परमेश्वर नाम से ईटतान, अद ईदुर देल प्रगट आग्याद कि परमेश्वर तान ऊंद ठैसा पार उक दुनिया दा कळ्यान कि नाव आऊन द्वारा जीवन प्राप्त माळेव.
प्यार इदुर दा हैलेच कि नाव परमेश्वर से प्यार माळदेव, लेकीन इदुर दा आद कि आव नाम से प्यार माळदुन अदिक नाम पापगोळ्द माफ अन साटी तान पार उक कळुदुन.
हे प्रिय, याग परमेश्वर नाम से हिंग प्यार माळदुन, रा नामी भी आबुर दाबुर दा प्यार ईट पायजे.
परमेश्वर उक याऊ यागलु नोळीदील; अगर नाव आबुर दाबुर दा प्यार ईट्टेव, रा परमेश्वर नाम दा बन्सकु ईरतान अदिक आऊन प्यार नाम दा सिद्ध आग्याद.
इदुर देल अच नाव जान्सतेव कि नाव आऊन दा बन्सकु ईरतेव, अदिक आव नाम दा; यतिकी आव तान आत्मा नामी कोटान.
नाव नोळ भी कोण्डेव अदिक गवाही कोळतेव कि आप्प पार उक दुनिया दा उद्धारकर्ता माळकु कळ्यान.
जो यावारा ईद मान्स कोमतान कि यीशु परमेश्वर उन पार हुन, परमेश्वर आऊन दा बन्सकु ईरतान, अदिक आव परमेश्वर दा
जो प्यार परमेश्वर नाम से ईटतान, अदरी नाव जान्स कोंडेव अदिक नामी आऊन विश्वास आद. परमेश्वर प्यार हुन, अदिक जो प्यार दा बन्सकु ईरतान आव परमेश्वर दा बन्सकु ईरतान, अदिक परमेश्वर आऊन दा बन्सकु ईरतान.
इदुर देल अच प्यार नाम दा सिद्ध आग्याद कि नामी न्याय इन दिशी हिम्मत ईरूल; यतिकी ह्यांग मसीह आन हांग अच दुनिया दा नाव भी आयेव.
प्यार दा अंज्क ईराल, उलटा सिद्ध प्यार अंज्क इक दुर माळ बुळतद; यतिकी अंज्क इन संबंध दण्ड देल ईरतद, अदिक जो अंज्क ईटतान आव प्यार दा सिद्ध आगीदील.
नाव इदुरसाटी प्यार माळतेव, कि पयले आव नाम से प्यार माळदुन.
अगर यावारा अंदान, “ना परमेश्वर से प्यार ईटतीन,” अदिक तान मसीह वार्ट से दुश्मनी ईटुल रा आव ख्वाटा आन; यतिकी जो तान वार्ट से यारी आव नोळ्यान प्यार ईटालुन, रा आव परमेश्वर से भी यारी आव नोळीदील प्यार माळालुन.
आऊन से नामी ईद आग्या सिक्याद, कि जो यावारा परमेश्वर से प्यार ईटतान आव तान मसीह वार्ट से भी प्यार ईटुल.
यार्द ईद विश्वास आद कि यीशु अच मसीह हुन, आव परमेश्वर से पैदा आग्यान; अदिक जो यावारा पैदा माळावाळा से प्यार ईटतान, आव आऊन से भी प्यार ईटतान जो आऊन से पैदा आग्यान.
याग नाव परमेश्वर से प्यार ईटतेव अदिक आऊन आग्यागोळ इक मान्सतेव, रा इदुर देल अच नाव जान्सतेव कि नाव परमेश्वर उन औलादगोळ से प्यार ईटतेव.
यतिकी परमेश्वर से प्यार ईटोद ईद हुन कि नाव आऊन आग्या अक मान्सेव; अदिक आऊन आग्यागोळ कठिन हैलेच.
यतिकी जो येनारा परमेश्वर देल पैदा आग्याद, अद दुनिया मा जय हासिल माळतद; अदिक अद विजय यदुर देल दुनिया मा जय हासिल आगतद अदा नाम विश्वास हुन.
दुनिया मा जय हासिल माळावाळा याव हुन? सिर्फ आव यार्द ईद विश्वास आद कि यीशु, परमेश्वर उन पार हुन.
ईवा हुन आव जो नीर अदिक खुन अन द्वारा बंदीदुन, मतलब यीशु मसीह: आव सिर्फ नीर इन द्वारा ईला लेकीन नीर अदिक रक्ता येढ्ढु चिज इन द्वारा बंदीदुन ईद गवाही सच्चाई हुन.
अदिक जो गवाही कोळतद, अद आत्मा हुन; यतिकी आत्मा सच्चाई आद.
गवाही कोळावाळा मुर आव, आत्मा, अदिक नीर, अदिक रक्ता; अदिक मुरू ऊंदा मात मा सयमत आव.
याग नाव मंळसागोळ्द गवाही मान्स कोमतेव, रा परमेश्वर उन गवाही रा अऊर से वाळुसकु आद; अदिक परमेश्वर उन गवाही ईद आद कि जो आव तान पार उन बारा दा कोटान.
जो परमेश्वर उन पार मा विश्वास माळतान आव तान मन दा अच गवाही ईटतान. याव परमेश्वर मा विश्वास माळीदिल आव आऊक ख्वाटा ठहरूसदुन, यतिकी आव आ गवाही मा विश्वास माळीदिल जो परमेश्वर तान पार उन बारा दा कोटान.
अदिक अद गवाही ईद हुन कि परमेश्वर नामी अनन्त जीवन कोटान, अदिक ईद जीवन आऊन पार उन दा आद.
यार हात्‍ती पार आन, आऊन हात्‍ती जीवन आद, अदिक यार हात्‍ती परमेश्वर उन पार हैलेच, आऊन हात्‍ती जीवन भी हैलेच.
ना नीमी, जो परमेश्वर उन पार उन हेसुर मा विश्वास माळतीर, इदुरसाटी लिख्सतीन कि नीव अर्त कोमी कि अनन्त जीवन नीम्द आद.
अदिक नामी आऊन मुंद जो हिम्मत सिकतद, अद ईद हुन; कि अगर नाव आऊन इच्छा अन्द अनुसार येनारा बेळतेव, रा आव नाम केळतान.
याग नाव जो येनारा आऊन से बेळतेव आव नाम केळतान, रा ईद भी जान्सतेव कि जो येनारा नाव आऊन से बेळदेव, आव कोळतान.
अगर यावारा तान मसीह वार्ट उक हिंग पाप माळतेला नोळुल यदुर्द अंजाम मृत्यु आगाल, रा विनती माळकु बेळुल, अदिक परमेश्वर आऊक आंदुर साटी, यार हिंग पाप माळ्यार यदुर्द अंजाम मृत्यु आगाल, जीवन कोटान. पाप हिंग भी आगतद यदुर्द अंजाम मृत्यु आगतद; इदुर बारा दा ना विनती माळोर साटी हेळालीन.
सप्पा प्रकार इन अन्याय रा पाप हुन, लेकीन हिंग पाप भी आद यदुर्द अंजाम मृत्यु आल्लच.
नाव जान्सतेव, कि जो यावारा परमेश्वर उन से पैदा आग्यान, आव पाप माळालुन; लेकीन जो परमेश्वर से पैदा आग्यान, आऊक आव ऊळ्सकु ईटतान, अदिक आ दुष्ट आऊक मुट सकाल.
नाव जान्सतेव कि नाव परमेश्वर से आयेव, अदिक सप्पा दुनिया आ दुष्ट उन वश दा बिदकु आद.
नाव ईद भी जान्सतेव कि परमेश्वर उन पार होट बंदान अदिक आव नामी समझ कोटान कि नाव आ सही परमेश्वर उक अरतेव; अदिक नाव अदुर दा जो सच्चाई आद, मतलब आऊन पार यीशु मसीह दा ईरतेव. खरा परमेश्वर अदिक अनन्त जीवन ईदा हुन.
हे चिकोरा, तान तान इक मूर्तीगोळ देल ऊळ्सकु ईटी.
नानी स्याणा दी टु आ निवळुस्द आर्तेर अदिक आंदुर्द चिकोरगोळव हेसुर, यार से ना खरा प्यार ईटतीन, अदिक सिर्फ ना अच ईला उलटा आंदुर सप्पा मुंदुर भी प्यार ईटतार जो सच्चाई इक अरूतार;
अद सच्चाई जो नाम दा स्थिर ईरतद, अदिक हमेशा नाम सांगुळ अटल ईत्‍तीत;
परमेश्वर आप्प, अदिक आप्प उन पार यीशु मसीह दी टु अनुग्रह अदिक दया अदिक शांती, सच्चाई अदिक प्यार इन सांगुळ नाम सांगुळ ईत्‍ताव.
ना हापाळ खुश आदीन कि ना नीन थ्वाळासा चिकोर इक आ आग्या अन्द अनुसार, जो नामी आप्प उन दी टु सिकीत, सच्चाई मा नळुतेला सिक्त.
ईग हे आर्त, ना नीनी ईग यातोदु व्हाशोद आग्या ईला, लेकीन अदा जो पयले टु नाम हात्‍ती आद, लिख्सतीन; अदिक नीन से विनती माळतीन कि नाव आबुर दाबुर से प्यार ईट्टेव.
अदिक प्यार ईद हुन कि नाव आऊन आग्या अन्द अनुसार नळदेव; ईद अदा आग्या हुन जो नीव पयले टु केळीर, अदिक नीमी इदुर मा नळुली भी पायजे.
यतिकी हापाळ सा हिंग बैकुसावाळेर दुनिया दा होटकु बंदार, जो ईद मान्सालुर कि यीशु मसीह मय दा टु होटकु बंदान; बैकुसावाळा अदिक मसीह-विरोध माळावाळा ईवा हुन.
तान बारा दा सावधान ईरी, कि जो मयनत नाव माळेव अद नीम से काळुबाळुल, उलटा अदुर सप्पा प्रतिफल नीव ताकोमी.
जो यावारा मसीह अन्द शिक्षा देल मुंद वाळुसेगतान अदिक अदुर दा बन्सकु ईरालुन, आऊन हात्‍ती परमेश्वर हैलेच; जो यावारा आऊन शिक्षा दा स्थिर ईरतान, आऊन हात्‍ती आप्प भी आन अदिक पार भी.
अगर यावारा नीम हात्‍ती बरतान अदिक ईदा शिक्षा कोळालुन, आऊक ना रा मान्या बरगोळी अदिक ना नमस्कार माळी.
यतिकी जो यावारा ईत्‍ता मंळसा अक नमस्कार माळतान, आव आऊन बुरा क्याल्सागोळ दा सहभागी आगतान.
नानी हापाळ सा मातगोळ नीमी लिख्सव आव, लेकीन कागद अदिक स्याही देल लिखसोद चाहासालीन, लेकीन आशा आद कि ना नीम हात्‍ती बराईन अदिक आमने-सामने मातकात हेळाईन, यदुर देल नीम खुशी पुरा आगुल.
नीन निवळुस्द आकतींग इन चिकोर नीनी नमस्कार अनतार.
नान स्याणा अन दी टु प्रिय गयुस उन हेसुर, यार से ना सही प्यार ईटतीन.
हे प्रिय, नान ईद प्रार्थना आद कि ह्यांग नी आत्मिक उन्नती माळेत्या, हांग अच नी सप्पा मातगोळ दा उन्नती माळ अदिक भला चंगा ईर.
यतिकी याग वार्टुर बंदकु नीन आ सच्चाई इन गवाही कोट्टुर, यदुर मा खराखुरा नळुत्या, रा ना हापाळ खुश आदीन.
नानी इदुर से यक्कुल मात्‍त यातोदु खुशी इन जरवत हैलेच यदरी ना केळाईन, कि नान चिकोर सच्चाई मा नळुतार.
हे प्रिय, जो येनारा नी आ वार्टुर सांगुळ माळत्या, जो परदेशी आद, अदरी सच्चाई देल माळत्या.
आंदुर मंडली इन मुंद नीन प्यार इन गवाही कोटार. अगर नी आंदरी आ प्रकार देल विदा माळ्या यात्‍ता प्रकार देल परमेश्वर उन लॉकुर साटी उचित आद रा वळ्लीद माळ्या.
यतिकी आंदुर आ हेसुर साटी होटार, अदिक दुसरा जाती नोर लॉकुर से येनु ताकोमालुर.
इदुरसाटी नाव मसीह लॉकुरी हिंग लॉकुर्द स्वागत माळ पायजे, यदुर देल नाव भी सच्चाई अन्द पक्ष दा आंदुर सहकर्मी आदेव.
ना मंडली इक येनारा लिखसीदिन, लेकीन दियुत्रिफेस जो आंदुर दा धोड्डेव आगोद चाहासतान, नामी ग्रहण माळालुन.
इदुरसाटी याग ना बराईन रा आऊन क्याल्सागोळ्द जो आव माळेत्यान, सुधी तोरसाईन, कि आव नाम बारा दा बेकार-बेकार मातगोळ माताळतान; अदिक इदुर मा भी संतोष ईला आगकु खुद अच वार्टुर इक ग्रहण माळालुन, अदिक आंदरी जो ग्रहण माळोद चाहासतार मना माळतान अदिक मंडली दा टु तेग्द बुळतान.
हे प्रिय, बुराई इन ईला लेकीन भलाई इन अनुयायी आगी. जो भलाई माळतान, आव परमेश्वर उन दी टु हुन; लेकीन जो बुराई माळतान, आव परमेश्वर उक नोळीदील.
देमेत्रियुस उन बारा दा सप्पा मुंदुर, उलटा सच्चाई भी खुद अच गवाही कोळ्त; अदिक नाव भी गवाही कोळतेव, अदिक नी जान्सत्या कि नाम गवाही सही आद.
नानी नीनी हापाळ येनारा लिखसोद रा ईरोद, लेकीन स्याही अदिक कलम देल लिखसोद चाहासालीन.
लेकीन नानी आशा आद कि नीन से राटनेरी मुलाकात माळाईन, आग नाव आमने-सामने मातकात हेळाता.
नीनी शांती सिक्त ईरूल. ईलेर संगी नीनी नमस्कार माळतार. अलेर संगीगोळ हेसुर ताकोम ताकोमकु नमस्कार माळ कोमेत.
यहूदा अन दी टु जो यीशु मसीह अन दास अदिक याकूब उन वार्ट हुन, जो कार्सकु आग्यार आंदुर हेसुर जो परमेश्वर आप्प दा प्रिय अदिक यीशु मसीह अन साटी सुरक्षित आन.
दया अदिक शांती अदिक प्यार नीमी हापाळ सा प्राप्त आगतेला ईरूल.
हे प्रिय संगीगोळा, याग ना नीमी आ उद्धार इन बारा दा लिख्सदुर दा हापाळ मेहनत देल कोशिश माळीन यदुर दा नाव सप्पा सहभागी आयेव, रा ना नीमी ईद समझुसोद जरूरी सम्सदीन कि नीमी प्रोत्साहित माळाईन आ विश्वास इन साटी पुरा कोशिश माळी जो पवित्र लॉकुरी ऊंद अच घन सौप्सकु आगीत.
यतिकी यास ईत्‍ता मंळसा चुपचाप नाम दा बंदकु सिकदुर, यार्द ई दण्ड इन वर्णन हाळोद समय दा पयले टु अच भविष्यवाणी माळकु आगीत: हिंग लॉकुर परमेश्वर उन बिना, अदिक हिंग लॉकुर परमेश्वर उन अनुग्रह अक लुचपन दा बदलुस बुळतार, अदिक नाम ऊंद मात्र स्वामी अदिक प्रभु यीशु मसीह अन इनकार माळतार.
लेकीन नीव सप्पा मात ऊंद घन जान्स कोंडीर, तरी ना नीमी ई मात इन सुधी कोळोद चाहासतीन कि प्रभु ऊंद कुल इक मिस्त्र द्याश टु बीळ्सदुर बाद्दा विश्वास ईला तरावाळेर इक नाश माळ बुट्टुन.
बाक जो स्वर्गदूतगोळ तान धोळ्द पद इक संची ईटीदील उलटा तान निज निवास इक बिट बुट्टुर, आव आंदरी भी आ भीषण दिन इन न्याय इन साटी अंधकार दा, जो सदा काल इन साटी आद बंधनगोळ दा ईटकु आद.
याता रीति देल सदोम अदिक गमोरा अदिक आंदुर आसपास इन नगर, जो स्वर्गदूतगोळ घाई व्यभिचारी आगेगीदुर अदिक पराया मय इन हिंद हत्‍तेगीदुर बेक्‍की इन अनन्त दण्ड दा बिदकु उदाहरण ठहरूस्यार.
अदा रीति देल ई स्वप्नदर्शी भी तान तान मय इक अशुध्द माळतार, अदिक परमेश्वर उक तुच्छ जान्सतार, अदिक दिव्य स्वर्गदूतगोळ इक बुरा भला अनतार.
लेकीन प्रधान स्वर्गदूत मीकाईल, याग शैतान से मूसा अन लाश इन बारा दा वाद विवाद माळदुन, रा आऊक बुरा भला अनकु दोष हचोद साहस माळीदील लेकीन ईद अंदुन, “प्रभु नींद न्याय माळुल.”
लेकीन ई लॉकुर याता मातगोळी जान्सालुर आंदरी बुरा भला अनतार, अदिक याता मातगोळी अचेतन पशुगोळ घाई स्वभाव देल अच जान्सतार, आंदुर दा तान तान इक नाश माळतार.
आंदुर मा हाय! यतिकी आंदुर कैन इन चाल नळदुर, अदिक पैस्या अन लोभ इन साटी बिलाम इन घाई भ्रष्ट आगेग्यार, अदिक कोरह अन घाई विरोध माळकु नाश आग्यार.
ईद नीम प्यार भोज दा आ होचकु चट्टानगोळ घाई आद जो घातक आद. जो सिर्फ तान स्वार्थ इंद अच चिंता माळतार. अदिक बिना नीर इन बादल इन घाई आर, आंदुर पतझळ इन ईत्‍ता मार्र उर यदुर मा काय ईराल्द आंदुर येढ्ढ घन सोतकु आर अदिक आंदरी जळ देल कीतकु आग्याद.
इंदुर समुद्र अन प्रचंड लयर उर, जो तान शरम इन फेस भिळतार; इंदुर डावाडोल तारा उर, यार साटी परमेश्वर सनातन काल ताका घोर अंधकार ईट्यान.
हनोक भी जो आदम टु सातवा पीढ़ी दा ईरोन, इंदुर बारा दा ईद भविष्यवाणी माळदुन, “नोळी, प्रभु तान हजारो पवित्र स्वर्गदूतगोळ सांगुळ बंदान.”
कि सप्पा मुंदुर न्याय माळुल, अदिक सप्पा भक्तिहीनगोळी आंदुर अभक्ति इन सप्पा क्याल्सागोळ बारा दा जो आंदुर भक्तिहीन आगकु माळ्यार, अदिक आ सप्पा कठोर मातगोळ बारा दा जो भक्तिहीन पापीगोळ आऊन विरोध दा अंदार, दोषी ठहरूसुल.
इंदुर रा असंतुष्ट, कुळकुळुसावाळेर, अदिक तान बेकार लालसागोळ्द अनुसार नळावाळेर उर, अदिक तान बाय देल घमण्ड इन मातगोळ माताळतार, अदिक आंदुर लाभ इन साटी बाय नोळकु बळाई माळतार.
लेकीन हे प्रियगोळा, नीव आ मातगोळी याद ईटी जो नाम प्रभु यीशु मसीह अन प्रेरित पयले अच अन कोंडार.
इदुरसाटी आंदुर नीम से अनतोगोर, “आखरी दिनगोळ दा हिंग मज्याक माळावाळेर ईत्‍तार जो तान भक्तिहीन लालसा अन अनुसार नळदार.”
इंदुर आंदुर उर जो फूट हाकतार; इंदुर जो शारीरिक इच्छागोळ्द निमंत्रण दा आर, यारदा परमेश्वर उन आत्मा हैलेच.
लेकीन हे प्रिय संगीगोळा, नीव तान अति पवित्र विश्वास दा उन्नती माळतेला अदिक पवित्र आत्मा दा प्रार्थना माळतेला,
तान तान इक परमेश्वर उन प्यार दा माळकु ईटी; अदिक अनन्त जीवन इन साटी नाम प्रभु यीशु मसीह अन दया अन हादी कायतेला ईरी.
आंदुर मा जो शंका दा आर दया माळी;
अदिक हापाळ मुंदरी बेक्‍की दा टु झपटुसकु तेगी; अदिक हापाळ मुंदुर मा अंज्क इन सांगुळ दया माळी, लेकीन आंदुर्द कपळागोळ से भी सिट्ट माळी जो मय इन द्वारा कलंकीत आगेग्याद.
ईग जो नीमी आऊन प्रती बिळदुर देल ऊळ्स सकतान, अदिक तान महिमा अन भरपुरी इन मुंद निर्दोष निदरूस सकतान,
आ ऊंद मात्र परमेश्वर नामव उद्धारकर्ता अन महिमा अदिक गौरव अदिक पराक्रम अदिक अधिकार, नामव प्रभु यीशु मसीह अन द्वारा ह्यांग अनन्त काल टु आद, ईग भी आगुल अदिक हमेशा हमेशा ईरूल. आमीन.
यीशु मसीह अन्द प्रकाशितवाक्य, जो आऊक परमेश्वर इदुरसाटी कोटान कि तान दासगोळी आ मातगोळ, यऊर्द राटनेरी आगोद जरूरी आद, तोरसुल; अदिक आव तान स्वर्गदूतगोळ इक कळुकु आऊन द्वारा तान दास यूहन्ना अक हेळदुन,
यूहन्ना परमेश्वर उन वचन अदिक यीशु मसीह अन्द गवाही, मतलब जो येनारा आव नोळीदुन अदुर्द गवाही कोट्टुन.
धन्य आन आव जो ई भविष्यवाणी इन वचन इक वाचुसतान, अदिक आंदुर जो केळतार अदिक इदुर दा लिख्सद मातगोळी मान्सतार; यतिकी समय हात्‍ती आद.
यूहन्ना अन्द दी टु आसिया अन्द येळ मंडलीगोळ्द हेसुर: आऊन दी टु जो आन अदिक जो ईरोन अदिक जो बरावाळा आन; अदिक आ येळ आत्मागोळ दी टु जो आऊन सिंहासन इन मुंद आन,
अदिक यीशु मसीह दी टु जो विश्वासयोग्य गवाह अदिक सोत्‍तुर दा टु जीत्‍ता आगावाळेर दा पयला अदिक पृथ्वी इन राजागोळव न्यायाधीश हुन, नीमी अनुग्रह अदिक शांती सिकतेला ईरूल. आव नाम से प्यार ईटतान, अदिक आव तान रक्ता अन द्वारा नामी पापगोळ देल बिळसुस्यान,
अदिक नामी ऊंद राज्य अदिक तान आप्प परमेश्वर उन साटी याजक भी माळ बुट्टुन; आऊंदा महिमा अदिक पराक्रम हमेशा ईरूल. आमीन.
नोळी, आव बादलगोळ सांगुळ बरावाळा आन, अदिक हर ऊंद कण्ण आऊक नोळीत, उलटा यार आऊक छेद केळदीदुर आंदुर भी आऊक नोळ्यार, अदिक पृथ्वी इन सप्पा जाती आऊन कारण याद्दा बळदार. हव. आमीन.
प्रभु परमेश्वर, जो आन अदिक जो ईरोन अदिक जो बरावाळा आन, जो सर्वशक्तिमान आन, ईद अनतान, “ना अच पयला अदिक आखरी हुईन.”
ना यूहन्ना, जो नीम वार्ट अदिक यीशु उन क्लेश अदिक राज्य अदिक धीरज दा नीम सहभागी आईन, परमेश्वर उन वचन अदिक यीशु उन गवाही इन कारण पतमुस हेसुर इन टापू दा ईरीन.
ना प्रभु उन दिन आत्मा दा होटबंदीन, अदिक तान हिंद तुरही घाई धोळ्द शब्द ईद अनतेला केळदीन,
“जो येनारा नी नोळत्या अदरी किताब दा लिख्सकु येळु मंडलीगोळ्द हात्‍ती कळुबुळ, मतलब इफिसुस, स्मुरना, पिरगमुन, थुआतीरा, सरदीस, फिलदिलफिया, अदिक लौदीकिया अक.”
आग ना आऊक, जो नान से माताळोन, नोळोर साटी तान मार्रा तिर्गुसदीन; अदिक हिंद तिर्गकु ना व्हान्ना अन्द येळ दिंग्या ईटोद जागा ऊंद जागा नोळदीन,
अदिक आ दिंग्या ईटोद जागा अन्द न्याड्या दा मंळसा अन पार उन घाई ऊंद आरी इक नोळदीन, जो काल ताका फळक्या हाक्‍कु, अदिक याद्दा मा व्हान्ना अन्द पट्टा कटकु ईरोन.
आऊन ताल्ला अदिक चुट्टी बिळेव ऊन बल्‍की पाला अन घाई चमकदार ईरव, अदिक आऊन कण्णगोळ बेक्‍की इन ज्वाला अन्द घाई ईरव.
आऊन कालगोळ वळ्लीद पीतळा अन घाई ईरव जसा हिंग हतव कि भट्टी दा सेक्सकु आग्याव, अदिक आऊन शब्द हापाळ नीर इन आवाज इन घाई ईरोद.
आव तान ऊम्मा कय दा येळ तारा हुळकु ईरोन, अदिक आऊन बाय देल तेज येढ्ढ धार इन तलवार होळतोगोद. आऊन मार्रा हिंग प्रज्वलित ईरोद, ह्यांग सुर्य भर बिसुल इन समय चमकुसतद.
याग ना आऊक नोळदीन रा आऊन कालगोळ मा मुर्दा घाई बिदोदीन. आव नान मा तान ऊम्मा कय ईटकु अंदुन, “अंजबाळ; ना पयला अदिक आखरी अदिक जीवता हुईन;
ना सोतोगीदीन, अदिक ईग नोळ ना हमेशा हमेशा जित्‍ता आईन; अदिक मृत्यु अदिक अधोलोक इन चाबीगोळ नान दा हात्‍ती आव.
इदुरसाटी जो मातगोळ नी नोळ्या अदिक जो मातगोळ आगेत्याव अदिक जो मातगोळ ईदुर बाद्दा आगव आव, अव सप्पा मातगोळी लिख्स कोम.
मतलब आ येळ तारागोळ्द भेद नी अवरी नान ऊम्मा कय दा नोळीद, अदिक आ येळ व्हान्ना अन्द दिंग्या ईटोद जागा अन्द भेद: अव येळ तारा येळु मंडलीगोळव स्वर्गदूत हुव, अदिक अव येळ दिंग्या ईटव जागा येळ मंडलीगोळ हुव.
“इफिसुस उन मंडली इन स्वर्गदूत उक ईद लिख्स: “जो येळु तारा तान ऊम्मा कय दा हुळकु आन, अदिक व्हान्ना अन्द येळु दिंग्या ईटोद जागा अन्द न्याड्या दा टेटतद, अद ईद अनतद कि
ना नीन क्याल्सा, नीन मयनत, अदिक नीन धीरज इक जान्सतीन; अदिक ईद भी कि नी बेकार लॉकुरी नोळ सकाल, अदिक जो तान तान इक प्रेरित अनतार, अदिक आल्लच, आंदरी नी परखुस्कु ख्वाटा माळ्द.
नी धीरज हुडुत्या, अदिक नान हेसुर इन साटी दुख नेगुत नेगुत थक्सीदील.
लेकीन नानी नीन खिलाप ईद अनोद आद कि नी तान पयला अन्द घाई प्यार बिटबुट्या.
इदुरसाटी याद माळ कि नी यल टु बिद्या, अदिक मन तिर्गुस अदिक पयला अन्द घाई क्याल्सा माळ. अगर नी मन तिर्गुसतिदिल, रा ना नीन हात्‍ती बंदकु नीन दिंग्या ईटोद जागा अक अदुर जागा दा टु सरकुस बुळाईन.
लेकीन हव, नीन दा ईद मात रा आद कि नी नीकुलइयोगोळ्द क्याल्सागोळ देल घृणा माळत्या, आंदुर देल ना भी नफरत माळतीन.
“यार किव ईतीदाव आव केळ कोमुल कि आत्मा मंडलीगोळ से येन अनतद. जो विजय हासिल माळतान, ना आऊक आ जीवन इन मार्र दा टु जो परमेश्वर उन स्वर्गलोक दा आद, काय तिनली कोळाईन.”
“स्मुरना अन्द मंडली इन स्वर्गदूत उक ईद लिख्स: “जो पयला अदिक आखरी आन, जो सोतोगीदुन अदिक ईग जित्‍ता आगेग्यान, आव ईद अनतान कि
ना नीन क्लेश अदिक गरीबी इक जान्सतीन लेकीन नी धनी आय, अदिक जो लॉकुर तान तान इक यहूदी अनतार अदिक आल्लच, लेकीन शैतान उन सभा उर, आंदुर अपमान इक भी जान्सतीन.
जो दुख नीनी झेलसोद बिद्दीत, अऊर देल अंजबाळ. यतिकी नोळी, शैतान नीम दा टु काईक मुंदुरी जेलखाना दा हाकावाळा आन ताकी नीम परख आग सकुल; अदिक नीमी हत्‍त दिन ताका क्लेश नेगोद बिद्दीत. जीव कोळासताका विश्वासी ईर, रा ना नीनी जीवन इन मुकुट कोळाईन.
“यार किव ईतीदाव आव केळ कोमुल कि आत्मा मंडलीगोळ से येन अनतद. जो विजय हासिल माळतान, आऊक दुसरा मृत्यु देल नुकसान आगतीदील.”
“पिरगमुन उन मंडली इन स्वर्गदूत उक ईद लिख्स: “यार हात्‍ती येढ्ढ धार इंद अदिक तेज तलवार आद, आव ईद अनतान कि
ना ईद जान्सतीन कि नी अल ईरत्या यल शैतान उन सिंहासन आद; नी नान हेसुर मा स्थिर ईरत्या, अदिक नान मा विश्वास माळदुर देल आ दिनगोळ दा भी हिंद हटसीदिल यदुर दा नान विश्वासयोग्य गवाह अन्तिपास, नीम न्याड्या आ जागा मा घात माळकु आदुन यल शैतान ईरतद.
लेकीन नानी नीन खिलाप येनारा मातगोळ माताळोव आव, यतिकी नीन अल काईक मुंदुर हिंग आर, जो बिलाम इन शिक्षा अक मान्सतार, याव बालाक उक इस्त्राएलीगोळ्द मुंद ठोकर इन कारण ईटोद कल्सदुन कि आंदुर मूर्तीगोळ मा येर्सद चीजगोळ तिनुल अदिक व्यभिचार माळुल.
हांगा नीन अल काईक हिंग आर, जो नीकुलइयो अन्द शिक्षा अक मान्सतार.
इदुरसाटी मन तिर्गुस, ईलारा ना नीन हात्‍ती राटनेरी बंदकु तान बाय इन तलवार देल आंदुर सांगुळ लळाई माळाईन.
“यार किव ईतीदाव आव केळ कोमुल कि आत्मा मंडलीगोळ से येन अनतद. जो विजय हासिल माळतान, आऊक ना गुप्त मन्ना दा टु कोळाईन, अदिक आऊक ऊंद बिळीद कल्ल भी कोळाईन; अदिक आ कल्ल मा ऊंद हेसुर लिख्सकु ईत्‍तीत, अदरी हासिल माळावाळेर्द अलावा अदिक याऊ अदरी अरूतीदील.”
“थुआतीरा अन्द मंडली इन स्वर्गदूत उक ईद लिख्स: “परमेश्वर उन पार यारव कण्णगोळ बेक्‍की इन ज्वाला घाई, अदिक यारव कालगोळ वळ्लीद पीतळा अन्द घाई आव, आव ईद अनतान कि
ना नीन क्याल्सागोळ, नीन प्यार अदिक विश्वास अदिक स्यावा अदिक धीरज, इक जान्सतीन अदिक ईद भी कि नीनव हिंदळोव क्याल्सा पयले से वळ्लेव आव.
लेकीन नानी नीन खिलाप ईद अनोद आद कि नी आ आर्त इजेबेल इक ईरगोळत्या जो तान तान इक भविष्यवक्ता अनतार, अदिक नान दासगोळी व्यभिचार माळली अदिक मूर्तीगोळ मा येर्सद चीजगोळी तिनोद कल्सकु भरमुसतार.
ना आकिक मन तिर्गुसोर साटी मवका कोट्टीन, लेकीन आक तान व्यभिचार देल मन तिर्गुसोद चाहासालुर.
नोळ, ना आकिक व्हर्स मा हाकतीन यल आक रोगशैय्या मा ईरोर; अदिक जो आकिन सांगुळ व्यभिचार माळतार अगर आंदुर भी आकिन घाई क्याल्सागोळ देल मन तिर्गुसतिदिल रा ना आंदरी धोळ्द क्लेश दा हाकाईन.
ना आकिन चिकोर इक कोंद बुळाईन; आग सप्पा मंडली जान्स कोंडीत कि दिल अदिक मन इक अरावाळा ना अच हुईन, अदिक ना नीम दा टु हर ऊंद मंळसा अक आऊन क्याल्सा अन्द अनुसार बदला कोळाईन.
लेकीन नीव थुआतीरा अन्द बाकी लॉकुर से, यास ई शिक्षा अक मान्सालुर अदिक आ मातगोळी यवरी शैतान उन गयरा मातगोळ अनतार जान्सालीर, ईद अनतीन कि ना नीम मा मात्‍त ओझा हाकतिदिल.
लेकीन हव, जो नीम हात्‍ती आद अदरी नान बरासताका ताका रोक्सकु ईटी.
“जो विजय हासिल माळुल अदिक नान क्याल्सागोळ्द अनुसार आखरी ताका माळ्त ईरूल, ना आऊक गैर यहूदी लॉकुर मा अधिकार कोळाईन,
अदिक आव लोवा अन्द छळी हुडुकु आंदुर मा राज्य माळ्यान, याता प्रकार गळग्या माळावाळा नव मुण्ण इन बर्तन चकनाचुर आगेगताव: नानी भी हिंगा अधिकार तान आप्प उन हात्‍ती टु सिक्याद;
अदिक ना आऊक व्हातुर इंद तारा कोळाईन.
यार किव ईतीदाव आव केळ कोमुल कि आत्मा मंडलीगोळ से येन अनतद.”
सरदीस उन मंडली इन स्वर्गदूत उक ईद लिख्स: “यार हात्‍ती परमेश्वर उन येळ आत्मागोळ अदिक येळ तारा आव, आव ईद अनतान कि ना नीन क्याल्सागोळी जान्सतीन: नीनी जित्‍ता रा अंदकु आगतद, लेकीन आय नी सोतकु
जागृत आग, अदिक आ चीजगोळी जो मिक्‍केग्याव अदिक अऊर नाश आगली आद, अवरी मजबूत माळ; यतिकी ना नीन यातोदु क्याल्सा अक तान परमेश्वर उन हात्‍ती पुरा आग्त नोळीदील.
इदुरसाटी याद माळ कि नी ह्यांग शिक्षा प्राप्त माळीद अदिक केळीद, अदिक अदुर दा बन्सकु ईर अदिक मन तिर्गुस. अगर नी जागृत ईरतीदील रा नी यागलु जान्स सकतीदिल कि ना याता समय नीन मा बंदकु बिळाईन.
लेकीन हव, सरदीस दा नीन अल काईक हिंग लॉकुर आर यार तान तान फळक्यागोळ अशुध्द माळीदिल, आंदुर बिळेव फळक्या हाक्‍कु नान सांगुळ टेट्यार, यतिकी आंदुर ईदुर लायक आर.”
जो विजय हासिल माळ्यान आऊक हिंगा बिळेव फळक्या हाकसुसकु आदीत, अदिक ना आऊन हेसुर जीवन इन किताब दा टु यातोदु रीति देल कडुतिदिल; लेकीन आऊन हेसुर तान आप्प अदिक आऊन स्वर्गदूतगोळ मुंद मान्स कोमाईन.
यार किव ईतीदाव आव केळ कोमुल कि आत्मा मंडलीगोळ से येन अनतद.
“फिलदिलफिया अन्द मंडली इन स्वर्गदूत उक ईद लिख्स: “जो पवित्र अदिक सही आन, अदिक जो दाऊद उन चाबी ईटतान, यार्द तेरदुर बाद्दा याऊ बंद माळ सकालुन अदिक बंद माळदुर बाद्दा याऊ तेरू सकालुन, आव अनतान कि
ना नीन क्याल्सागोळी जान्सतीन; नोळ, ना नीन मुंद ऊंद दरवाजा तेरूकु ईटीन, यदरी याऊ बंद माळ सकालुन; नीन सामर्थ्य थ्वाळासा रा आद, तरी भी नी नान वचन इन पालन माळ्द अदिक नान हेसुर इन इनकार माळीदिल.
नोळ, ना शैतान उन आ सभावाळेर इक नीन वश दा माळ बुळाईन जो यहूदी बन्सकु कुरतोग्यार, लेकीन आल्लच उलटा ख्वाटा माताळतार-नोळ, ना हिंग माळाईन कि आंदुर बंदकु नीनी प्रणाम माळ्यार, अदिक ईद जान्स कोंडार कि ना नीन से प्यार ईटीन.
नी नांद धीरज इन वचन इक हुळद्या, इदुरसाटी ना भी नीनी परीक्षा अन्द आ समय ऊळ्सकु ईटाईन जो पृथ्वी मा ईरावाळेर्द परख माळोर साटी दुनिया मा बरावाळा आद.
ना राटनेरी इच बरावाळा आईन; जो येनारा नीन हात्‍ती आद अदरी हुडुकु ईर कि याऊ नीन मुकुट कसुबाळुल.
जो विजय हासिल माळ्यान आऊक ना तान परमेश्वर उन मंदिर दा ऊंद खंबा माळाईन, अदिक आव बाक यागलु व्हार्या होळतीदिल; अदिक ना तान परमेश्वर उन हेसुर अदिक तान परमेश्वर उन नगर मतलब व्हाशोद यरूशलेम इन हेसुर, जो नान परमेश्वर उन हात्‍ती टु स्वर्ग मा टु ईळोद आद, अदिक तान व्हाशोद हेसुर अदुर मा लिख्साईन.
यार किव ईतीदाव आव केळ कोमुल कि आत्मा मंडलीगोळ से येन अनतद.
“लौदीकिया अन्द मंडली इन स्वर्गदूत उक ईद लिख्स: “जो आमीन अदिक विश्वासयोग्य अदिक खरा गवाह आन, अदिक परमेश्वर उन दुनिया अन मुल कारण हुन, आव अनतान कि
ना नीन क्याल्सागोळी जान्सतीन कि नी रा ना ठंडा आय अदिक ना बिसक्यांड: वळ्लीद आगाईत कि नी ठंडा या बिसक्यांड ईराईद.
इदुरसाटी कि नी क्वामा-क्वामा आय, अदिक ना ठंडा आय ना बिसक्यांड, अनकु ना नीनी तान बाय दा टु तेगदुर मा आईन.
नी अनत्या कि ना धनी आईन अदिक धनवान आगेगिन अदिक नानी यातोदु चीज इन कमी हैलेच; अदिक ईद जान्साल कि नी अभागा अदिक तुच्छ अदिक भिखारी अदिक कुढ्ढ अदिक ऊगळा आय.
इदुरसाटी ना नीनी सम्मती कोळतीन कि बेक्‍की देल शुद्ध माळ्द व्हान्ना नान से कोम कि नी धनी आगेग, अदिक बिळेव फळक्या कोंड कोम कि हाक्‍कु नीनी तान ऊगळापन इंद शरम हतबाळुल, अदिक तान कण्णगोळी हचोर साटी सुरमा कोंडकु रगळुस कि नी नोळली हत्‍तेग.
ना यार यार से प्यार माळतीन, आ सप्पा मुंदुरी उलाहना अदिक शिक्षा कोळतीन; इदुरसाटी आस्था ईट अदिक मन तिर्गुस.
नोळ, ना दरवाजा मा निदुरकु ठोक्सतिन; अगर यावारा नान शब्द केळकु दरवाजा तेरदान, रा ना आऊन हात्‍ती बुळ्क बंदकु आऊन सांगुळ ऊमाईन अदिक आव नान सांगुळ.
“जो विजय हासिल माळ्यान ना आऊक तान सांगुळ तान सिंहासन मा कुरसाईन, ह्यांग ना भी विजय हासिल माळकु तान आप्प उन सांगुळ आऊन सिंहासन मा कुर्तोदिन.
यार किव ईतीदाव आव केळ कोमुल कि आत्मा मंडलीगोळ से येन अनतद.”
ई मातगोळ बाद्दा जो ना दृष्टी माळदीन रा येन नोळतीन कि स्वर्ग दा ऊंद दरवाजा तेरकु आद, अदिक यारी ना पयले तुरही इन घाई शब्द देल तान सांगुळ माताळ्त केळीदीन, आवा अनतान, “ईल म्याकुच होटबर; अदिक ना आ मातगोळ नीनी तोरसाईन, यऊर्द ई मातगोळ बाद्दा पुरा आगोद जरूरी आद.”
तुरन्त ना आत्मा दा होटबंदीन; अदिक येन नोळतीन कि ऊंद सिंहासन स्वर्ग दा ईटकु आद, अदिक आ सिंहासन मा यावारा कुर्तकु आन.
जो अदुर मा कुर्तकु आन आव यशब अदिक माणिक्य घाई कांळ्सदुर दा बरतान, अदिक आ सिंहासन इन नाकु दी मरकत घाई ऊंद मेघधनुष कांळ्सतद.
आ सिंहासन इन नाकु दी ईप्पतनाक सिंहासन आव; अदिक ई सिंहासनगोळ मा ईप्पतनाक स्याणा लॉकुर बिळी फळक्या हाक्‍कु कुर्तकु आर, अदिक आंदुर ताल्लागोळ मा व्हान्ना नव मुकुट आव.
आ सिंहासन दा टु बिजली अदिक गर्जन गुमरान होळतद अदिक सिंहासन इन मुंद बेक्‍की इन येळ दिंग्या होतेत्याव, अव परमेश्वर उन येळ आत्मागोळ हुव,
अदिक आ सिंहासन इन मुंद मान्सी जसा बिल्लौर घाई काँच इन समुद्र आद. सिंहासन इन न्याड्या दा अदिक सिंहासन इन नाकु दी नाक प्राणी आव, यऊर्द हिंद मुंद कण्ण अच कण्ण आव.
पयला प्राणी हुल्ल इन घाई आद, अदिक दुसरा प्राणी गोसी इन पाड्डा घाई आद, तिसरा प्राणी इन बाय मंळसा अन्द घाई आद, अदिक चौथा प्राणी ऊळुसतेला गीधाळ इन घाई आद.
नाकु प्राणीगोळव आर: पिक्का आव, अदिक नाकु दी अदिक बुळ्क कण्ण अच कण्ण आव; अदिक अव ईळ्लक हागुल बिना आराम ताकोम्त ईद अनतेला ईरताव, “पवित्र, पवित्र, पवित्र प्रभु परमेश्वर, सर्वशक्तिमान, जो ईरोन अदिक जो आन अदिक जो बरावाळा आन.”
याग अव प्राणी आऊन जो सिंहासन मा कुर्तकु आन, अदिक जो हमेशा हमेशा जित्‍ता आन, महिमा अदिक आदर अदिक धन्यवाद माळ्याव;
आग ईप्पतनाक इन ईप्पतनाक स्याणा लॉकुर सिंहासन मा कुरावाळेर मुंद बिदोदार; अदिक अदुर्द पुजा माळतार, जो हमेशा हमेशा जीविता आर प्रणाम माळ्यार. अदिक आंदुर तान-तान मुकुट सिंहासन इन मुंद ईद अनतेला हाक्‍क बुट्टार,
“हे नाम प्रभु अदिक परमेश्वर, नी अच महिमा अदिक आदर अदिक सामर्थ्य अन्द लायक आय; यतिकी नी अच सप्पा चीजगोळी निर्माण माळ्या अदिक अव अपमान अच इच्छा देल ईरव अदिक अस्तित्व दा बंदव.”
जो सिंहासन मा कुर्तकु ईरोन, ना आऊन ऊम्मा कय दा ऊंद किताब नोळदीन जो बुळ्क अदिक व्हार्या टु लिख्सकु ईरोद, अदिक अद येळ मोहर हचकु बंद माळकु आगीत.
बाक ना ऊंद ताकतवर स्वर्गदूत उक नोळदीन जो धोळ शब्द देल ईद प्रचार माळतोगोन, “ई किताब इक तेरोद अदिक अदुर्द मोहर मुरोद लायक याव आन?”
लेकीन ना स्वर्ग दा, ना पृथ्वी मा, ना पृथ्वी इन ल्यालमा यावारा आ किताब इक तेरोद या अदुर मा दृष्टी हाक्कोद लायक होट्टुन.
आग ना हुदक्या कोट कोटकु वर्ली हतदीन, यतिकी आ किताब इक तेरोद या अदुर मा दृष्टी हाक्‍कोद लायक याऊ सिकिदील.
ईदुर मा आ स्याणागोळ दा टु ऊंद नान से अंदुन, “वर्लबाळ; नोळ, यहूदा अन्द गोत्र नव अद हुल्ल जो दाऊद उन मुल आद, आ किताब इक तेरोद अदिक अदुर्द येळु मोहरगोळ मुरोद साटी जयवन्त आग्याद.”
आग ना आ सिंहासन अदिक नाकु प्राणीगोळ अदिक आ स्याणागोळ्द न्याड्या दा, मतलब ऊंद बली कोळ्द म्यांडा अन्द पाड्डा नीदुरकु नोळदीन. अदुर येळ गॉट्टा अदिक येळ कण्णगोळ ईरव; ईव परमेश्वर उन येळु आत्मागोळ हुव, जो सप्पा धरती मा कळुकु आग्याव.
आव बंदकु आऊन ऊम्मा कय देल जो सिंहासन मा कुर्तकु ईरोन, आ किताब हुळ्द कोंडुन.
याग आव किताब हुळ्द कोंडुन, रा अव नाकु प्राणी अदिक ईप्पतनाक इन ईप्पतनाक स्याणा लॉकुर आ म्यांडा अन्द पाड्डा अन्द मुंद बिदोदुर. आंदुर दा टु हर ऊंद जन उन कय दा वीणा अदिक ऊदबत्‍ती, जो पवित्र लॉकुर्द प्रार्थनागोळ हुव, देल तुमकु व्हान्ना नव कटोरा ईरव.
आंदुर ईद व्हाशोद हाळ हाळली कुरतुर, “नी ई किताब इक हुडोद, अदिक ईदुर्द मोहरगोळ तेरोद लायक आय; यतिकी नी बली आगकु तान रक्ता देल हर ऊंद कुल अदिक भाषा अदिक लॉकुर अदिक जाती दा टु परमेश्वर उन साटी लॉकुरी कोंड्या,
अदिक आंदरी नाम परमेश्वर उन साटी ऊंद राज्य अदिक याजक माळ्द; अदिक आंदुर धरती मा राज्य माळतार.”
याग ना नोळदीन, रा आ सिंहासन अदिक आ प्राणीगोळ अदिक आ स्याणागोळ नाकु दी हापाळ सा स्वर्गदूतगोळ्द शब्द केळदीन, यार गिनती लाखों अदिक करोळो अन्द ईरोद,
अदिक आंदुर धोळ शब्द देल अनतोगोर, “बली कोळ्द म्यांडा अन्द पाड्डा अच सामर्थ्य अदिक धन अदिक ग्यान अदिक ताकत अदिक आदर अदिक महिमा अदिक धन्यवाद इन लायक आद!”
बाक ना स्वर्ग दा अदिक धरती मा अदिक धरती इन ल्यालमा अदिक समुद्र अन्द सप्पा माळ्द वस्तुगोळी, अदिक सप्पा येनारा जो अऊर दा आव, ईद अनतेला केळदीन, “जो सिंहासन मा कुर्तकु आन आऊन अदिक म्यांडा अन्द पाड्डा अन्द धन्यवाद अदिक आदर अदिक महिमा अदिक राज्य हमेशा ईरूल!”
अदिक नाकु प्राणीगोळ आमीन अंदव, अदिक स्याणागोळ बांगकु दण्डवत माळदुर.
बाक ना नोळदीन कि म्यांडा अन्द पाड्डा आ येळ मोहरगोळ दा टु ऊंद मोहर इक तेरूत; अदिक आ नाकु प्राणीगोळ दा टु ऊंद प्राणी इंद गर्जन घाई शब्द केळदीन, “बर!”
ना दृष्टी माळदीन, अदिक नोळी, ऊंद बिळी घ्वाळा आद, अदिक अदुर सवारी माळावाळा बाण हुडुकु आन; अदिक आऊक ऊंद मुकुट कोटकु आत, अदिक आव जय जयकार माळ्त होट्टुन कि मात्‍त यक्कुल जय हासिल माळुल.
याग अद दुसरा मोहर तेरूत, रा ना दुसरा प्राणी इक ईद अनतेला केळदीन, “बर!”
बाक मात्‍त ऊंद घ्वाळा होळ्त जो क्याचांद रंग इन ईरोद; अदुर सवारी माळावाळा अक ईद अधिकार कोटकु आत कि धरती मा टु मेल मिलाप नेग्द बुळ, ताकी लॉकुर आबुर दाबुर इक कोनुल; अदिक आऊक ऊंद धोळ्द तलवार कोटकु आत.
याग अद तिसरा मोहर तेरूत, रा ना तिसरा प्राणी इक ईद अनतेला केळदीन, “बर!” ना दृष्टी माळदीन, अदिक नोळी, ऊंद करीद घ्वाळा आद, अदिक अदुर सवारी माळावाळा अन्द कय दा ऊंद तराजू आद;
अदिक ना आ नाकु प्राणीगोळ न्याड्या दा टु ऊंद शब्द ईद अनतेला केळदीन, “दीनार इन सेर तीम गोदी, अदिक दीनार इन मुर सेर जऊस, लेकीन याण्णा अदिक अंगुर इन रास्सा अन्द नुकसान माळबाळेतीर.”
याग अद चौथा मोहर तेरूत, रा ना चौथा प्राणी इन शब्द ईद अनतेला केळदीन, “बर!”
ना दृष्टी माळदीन, अदिक नोळी, ऊंद पिवळा रंग घाई घ्वाळा आद; अदिक अदुर मा सवारी माळावाळा अन्द हेसुर मृत्यु आद, अदिक अधोलोक आऊन हिंद हिंद आद; अदिक आंदरी धरती इन ऊंद चौथाई भाग मा ईद अधिकार कोटकु आत कि तलवार, अदिक अकाल, अदिक मरी, अदिक धरती इन आळी दाकळव पशुगोळ द्वारा लॉकुरी कोंदबुळुल.
याग अद पाचवा मोहर तेरूत, रा ना वेदी इन ल्यालमा आंदुर जीवगोळी नोळदीन जो परमेश्वर उन वचन इन कारण अदिक आ गवाही इन कारण जो आंदुर कोटीदुर बली येर्सकु आगीदव.
आंदुर धोळ शब्द दा कारूकु अंदुर, “हे स्वामी, हे पवित्र अदिक सत्य; नी यागासताका न्याय माळ्या? अदिक धरती मा ईरावाळेर से नाम रक्ता अन बदला यागासताका ताकोंड्या?”
आंदुर दा टु हर ऊंद जन उक बिळी फळक्या कोटकु आत, अदिक आंदुर से अंदकु आत कि मात्‍त घळी तिम आराम माळी, यागासताका कि नीम संगी दास अदिक वार्टुर जो नीम घाई बली येर्सकु आगावाळेर आर आंदुर भी गिनती पुरा आगेगाल.
याग अद सहावा मोहर तेरूत, रा ना नोळदीन कि ऊंद धोळ्द भूकम्प आत, अदिक सुर्य धुसा घाई करीद अदिक पुरा बेळदिंग रक्ता अन घाई आगेत.
आकाश इन तारागोळ धरती मा हिंग बिद्दव जसा धोळ्द आंधी देल आळगाळकु अंजीर इन मार्र मा टु कच्चा काय झळ्सताव.
आकाश हिंग सरकुसेत जसा चिट्टी गुंळ्सदुर देल सरकुसेगतद; अदिक हर ऊंद पहाळी, अदिक टापू तान तान जागा मा टु सरकुसेदव.
आग धरती इन राजा, अदिक प्रधान, अदिक सरदार, अदिक धनवान अदिक सामर्थी लॉकुर, अदिक हर ऊंद दास अदिक हर ऊंद स्वतंत्र पहाळीगोळ्द गुफागोळ दा अदिक चट्टानगोळ दा होगकु होचकोंडव,
अदिक पहाळीगोळ अदिक चट्टानगोळ देल अनली हतदव, “नाम मा बिळी; अदिक नामी आऊन बाय देल जो सिंहासन मा कुर्तकु आन, अदिक म्यांडा अन्द पाड्डा अन्द प्रकोप देल होच्सकोम बुळी.
यतिकी आंदुर प्रकोप इन भयानक दिन होट बंदाव, ईग याव ऊंजेर सकतान?”
इदुर बाद्दा ना पृथ्वी इन नाकु क्वाना मा नाक स्वर्गदूत नीदुरकु नोळदीन. आंदुर पृथ्वी इन नाकु हवा अक रोक्सकु ईरोर ताकी पृथ्वी या समुद्र या यातोदु मार्र मा हवा नळु बाळुल.
बाक ना मात्‍त ऊंद स्वर्गदूत उक जित्‍ता परमेश्वर उन मोहर हुडुकु पूर्व टु म्याकुच बर्त नोळदीन; आव आ नाकु स्वर्गदूतगोळ देल यवरी पृथ्वी अदिक समुद्र अन्द नुकसान माळोद अधिकार कोटकु आगीत, धोळ शब्द देल कारूकु अंदुन,
“यागासताका नाव तान परमेश्वर उन दासगोळ ह्याणा मा मोहर हच कोमालेव, आगासताका पृथ्वी अदिक समुद्र अदिक मार्रगोळी नुकसान पोहचुस बाळेतीर.”
यार मा मोहर कोटकु आत ना आंदुर गिनती केळदीन, मतलब इस्त्राएल इन औलादगोळ्द सप्पा गोत्र दा टु ऊंद लाख चौवालीस हजार मा मोहर कोटकु आत:
यहूदा अन्द गोत्र दा टु हन्नेळ हजार मा मोहर कोटकु आत; रूबेने अन्द गोत्र दा टु हन्नेळ हजार मा, गाद इन गोत्र दा टु हन्नेळ हजार मा.
आशेर इन गोत्र दा टु हन्नेळ हजार मा, नप्ताली इन गोत्र दा टु हन्नेळ हजार मा, मनश्शिह अन्द गोत्र दा टु हन्नेळ हजार मा,
शमौन उन गोत्र दा टु हन्नेळ हजार मा, लेवी इन गोत्र दा टु हन्नेळ हजार मा, इस्साकार इन गोत्र दा टु हन्नेळ हजार मा,
जबूलून उन गोत्र दा टु हन्नेळ हजार मा, यूसुफ उन गोत्र दा टु हन्नेळ हजार मा, अदिक बिन्यामीन उन गोत्र दा टु हन्नेळ हजार मा मोहर कोटकु आत.
इदुर बाद्दा ना नजर तिर्गुसदिन, अदिक नोळी, हर ऊंद जाती अदिक कुल अदिक लॉकुर अदिक भाषा दा टु ऊंद हिंग धोळ्द भीळ, यदरी याऊ आळु ईला सकोन, बिळी फळक्या हाक्‍कु अदिक तान कयगोळ दा खजुर इन डगालगोळ हुडुकु सिंहासन इन मुंद अदिक म्यांडा अन्द पाड्डा अन्द मुंद निदुरकु आद,
अदिक धोळ्द शब्द देल कारूकु अनतद, “उद्धार इन साटी नाम परमेश्वर उन, जो सिंहासन मा कुर्तकु आन, अदिक म्यांडा अन्द पाड्डा अन्द जय-जयकार आगुल!”
अदिक सप्पा स्वर्गदूत आ सिंहासन अदिक स्याणागोळ अदिक नाकु प्राणीगोळ नाकु दी निदुरकु आर; बाक आंदुर सिंहासन इन मुंद बाय इन भार देल बिदोदुर अदिक परमेश्वर उक दण्डवत माळकु अंदुर,
“आमीन! नाम परमेश्वर उन स्तुति अदिक महिमा अदिक ग्यान अदिक धन्यवाद अदिक आदर अदिक सामर्थ्य अदिक ताकत हमेशा हमेशा बन्सकु ईरूल. आमीन!”
इदुर मा स्याणागोळ दा टु ऊंद नान से अंदुन, “ई बिळी फळक्यागोळ हाक्‍कु यार उर? अदिक यल टु बंदार?”
ना आंदुर से अंदीन, “हे स्वामी, नी अच जान्सत्या.” आव नान से अंदुन, “ईंदुर आंदुर उर, जो आ महाक्लेश दा टु होटकु बंदार; इंदुर तान-तान फळक्या म्यांडा अन्द पाड्डा अन्द रक्ता दा तोळकु बिळेव माळ्यार.
ईदा कारण आंदुर परमेश्वर उन सिंहासन इन मुंद आर, अदिक आऊन मंदिर दा ईळ्लक-हागुल आऊन स्यावा माळतार, अदिक जो सिंहासन मा कुर्तकु आन, आव आंदुर म्याकुच तान तम्बू तानस्यान.
आंदुर बाक उपासा अदिक नीरअळ्क देल ईरतीदील; अदिक ना आंदुर मा यागल्यारा बिसुल बिद्दीत.
यतिकी म्यांडा अन्द पाड्डा जो सिंहासन इन न्याड्या दा आद आंदुर जागनी माळीत, अदिक आंदरी जीवन रूपी नीर इन डोबन इन हात्‍ती ओतीत; अदिक परमेश्वर आंदुर कण्णगोळी बाक यागलु वर्लगोळतिदिल.
“याग आव सातवा मोहर तेरदुन, रा स्वर्ग दा आर्धा घंटा ताका सन्नाटा आगेत.
आग ना आ येळु स्वर्गदूतगोळ इक नोळदीन जो परमेश्वर उन मुंद निदुरकु ईरतार, अदिक आंदरी येळ तुरहीगोळ कोटकु आत.”
बाक मात्‍त ऊंद स्वर्गदूत व्हान्नोद ऊदबत्‍ती दान हुडुकु बंदुन, अदिक वेदी इन हात्‍ती निदुरदुन; अदिक आऊक हापाळ ऊदबत्‍ती कोटकु आत कि सप्पा पवित्र लॉकुर्द प्रार्थनागोळ सांगुळ व्हान्ना अन्द आ वेदी मा, जो सिंहासन इन मुंद आद येर्सुल.
आ ऊदबत्‍ती इन धुंगा पवित्र लॉकुर्द प्रार्थना सहित स्वर्गदूत उन कय दा टु परमेश्वर उन मुंद पोहचुसेत.
आग स्वर्गदूत ऊदबत्‍ती दान हुडुकु अदुर दा वेदी इन बेक्‍की तुमदुन अदिक धरती मा हाक बुट्टुन; अदिक गर्जन अदिक शब्द अदिक बिजलीगोळ अदिक भूकम्प आगली कुरतव.
आग आ येळु स्वर्गदूत यार हात्‍ती येळ तुरहीगोळ ईरव अवरी ऊरूली तयार आदुर.
पयला स्वर्गदूत तुरही ऊरूदुन, अदिक रक्ता देल मिलुसकु क्यांडागोळ अदिक बेक्‍की तयार आत, अदिक धरती मा हाक्‍कु आत; अदिक धरती इन ऊंद तिहाई भाग होत्‍तेत, अदिक मार्रगोळ्द ऊंद तिहाई भाग होत्‍तेत, अदिक सप्पा हिवरा काड्डा भी होत्‍तेत.
दुसरा स्वर्गदूत तुरही ऊरदुन, रा बेक्‍की घाई होत्‍ततेला ऊंद धोळ्द पहाळी समुद्र दा हाक्‍कु आत; अदिक समुद्र अन्द ऊंद तिहाई भाग रक्ता आगेत,
अदिक समुद्र अन्द ऊंद तिहाई जीव सोतोदव, अदिक ऊंद तिहाई जहाज नाश आगेदव.
तिसरा स्वर्गदूत तुरही ऊरदुन, अदिक ऊंद धोळ तारा जो मशाल घाई होत्‍तोगोद स्वर्ग दा टु मुरूत, अदिक गांगागोळ्द ऊंद तिहाई मा अदिक नीर इन डोबनगोळ मा बंदकु बित्‍त.
आ तारा अन्द हेसुर नागदौना आद; अदिक ऊंद तिहाई नीर नागदौना घाई केय आगेत, अदिक हापाळ सा मंळसागोळ आ नीर इन केय आगदुर देल सोतोदुर.
चौथा स्वर्गदूत तुरही ऊरदुन, अदिक सुर्य अन्द ऊंद तिहाई भाग, अदिक बेळदिंग्या अन्द ऊंद तिहाई अदिक तारागोळ्द ऊंद तिहाई भाग मा आपत्ति बत्‍त, ईल ताका कि अऊर्द ऊंद तिहाई भाग अंधार आगेत अदिक दिन इन ऊंद तिहाई भाग दा ऊजुळ ईतीदील, अदिक हांगा ईळ्लक दा भी.
याग ना मात्‍त नोळदीन, रा आकाश इन न्याड्या दा गीधाळ इक ऊळुसतेला अदिक धोळ शब्द दा ईद अनतेला केळदीन, “आ मुर स्वर्गदूतगोळ्द तुरही इन शब्दगोळ कारण, यार्द ऊरोद ईगल्या मिक्‍कु आद, धरती नोर ईरावाळेर मा हाय, हाय, हाय!”
याग पाचवा स्वर्गदूत तुरही ऊरदुन, रा ना स्वर्ग टु पृथ्वी मा ऊंद तारा बिळतेला नोळदीन, अदिक अदरी अथाह अधोलोक इंद चाबी कोटकु आत.
अद अथाह अधोलोक इक तेरूत, अदिक कुंड दा टु धोळ्द भट्टी घाई धुंगा येळ्त, अदिक कुंड इन धुंगा देल सुर्य अदिक वायु अंधारकाय आगेदव.
आ धुंगा दा टु पृथ्वी मा हत्‍तीफाफा होट्टव, अदिक अवरी पृथ्वी इन चेळगोळ घाई शक्ति कोटकु आत.
अऊर से अंदकु आत कि ना पृथ्वी इन काड्डा अक, ना यातोदारा हरयाली इक, ना यातोदारा मार्र इक नुकसान पोहचुसेत, सिर्फ आ मंळसागोळी नुकसान पोहचुसेत यार ह्याणा मा परमेश्वर उन मोहर हैलेच.
अवरी लॉकुरी कोंद बुळोद रा ईला लेकीन अईद तिंगुळ ताका पीळा कोळोद अधिकार कोटकु आत: अदिक आंदुर पीळा हिंग ईरोद ह्यांग चेळ उन डंक होळदुर देल मंळसा अक आगतद.
आ दिनगोळ दा मंळसागोळ मृत्यु उक ढुंढस्यार अदिक आंदरी मृत्यु सिकतीदील; अदिक सायोद लालसा माळ्यार, अदिक मृत्यु आंदुर से दुर ओळीत.
आ हत्‍तीफाफागोळ्द आकार लळाई इन साटी तयार माळ्द घ्वाळागोळ घाई ईरव, अदिक अऊर ताल्लागोळ मा व्हान्ना अन्द मुकुट ईरव; अदिक अऊर मार्रगोळ मंळसागोळ घाई ईरव.
अऊर चुटगोळ आर्तेर चुटगोळ घाई अदिक हल्ल हुल्ल इन हल्लगोळ घाई ईरव.
अव लोवा घाई झिलम हाक्‍कु ईरव; अदिक अऊर पिक्‍कागोळ्द शब्द हिंग ईरोद जसा रथ अदिक हापाळ सा घ्वाळागोळ्द जो लळाई दा ओळताव.
अऊर्द पुसटी चेळगोळ घाई ईरव अदिक अऊर दा डंक ईरव, अदिक अवरी अईद तिंगुळ ताका मंळसागोळी दुख पोहचुसोद जो शक्ति सिकीत, अद अऊर्द पुसटीगोळ दा ईरोद.
अथाह अधोलोक इन स्वर्गदूत अऊर मा राजा ईरोन; आऊन हेसुर इब्रानी दा अबद्दोन, अदिक यूनानी दा अपुल्लयोन आद.
पयला विपत्‍ती नष्ट आगेत, नोळी, ईग इदुर बाद्दा येढ्ढ परेशानीगोळ मात्‍त बरव आव.
याग सहावा स्वर्गदूत तुरही ऊरूदुन रा व्हान्ना अन्द वेदी जो परमेश्वर उन मुंद आद अदुर गॉट्टागोळ दा टु ना हिंग शब्द केळदीन,
मतलब यावारा सहावा स्वर्गदूत से, यार हात्‍ती तुरही ईरोद, अनेत्यान, “आ नाकु स्वर्गदूतगोळ इक जो धोळ गांगा फुरात इन हात्‍ती कटकु आर, खोल्स बुळ.”
आ नाकु स्वर्गदूत खोल्सकु आदुर जो आ समय, अदिक दिन, अदिक तिंगुळ, अदिक साल इन साटी मंळसागोळ्द ऊंद तिहाई भाग इक कोंद बुळली तयार माळकु आगिदुर.
अऊर्द फौज इन सवारगोळ्द गिनती ईप्पत करोळ ईरोद; ना अऊर्द गिनती केळदीन.
नानी ई दर्शन दा घ्वाळागोळ अदिक अऊर्द हिंग सवार कांळ्सदुर यार झिलमगोळ बेक्‍की, अदिक धूम्रकान्त, अदिक गन्धक घाई ईरोद, अदिक आ घ्वाळागोळ्द ताल्ला हुल्ल इन ताल्ला घाई ईरव; अदिक अऊर बाय दा टु बेक्‍की, धुंगा अदिक गन्धक होळतोगोद.
ई मुरू महामारीगोळ्द मतलब बेक्‍की अदिक धुंगा अदिक गन्धक देल, जो अऊर बाय दा टु होळतोगोद मंळसागोळ्द ऊंद तिहाई कोंदकु आत.
यतिकी आ घ्वाळागोळ्द सामर्थ्य अऊर बाय अदिक पुसटीगोळ दा ईरोद; इदुरसाटी कि अऊर पुसटीगोळ हावगोळ घाई ईरव, अदिक आ पुसटीगोळ्द ताल्ला भी ईरव अदिक ईऊर देला अव दुख पोहचुसतोगव.
मिग्द मंळसागोळ जो आ मरी देल सायली ईरोर, तान कयगोळ्द क्याल्सा देल, मन तिर्गुसदुर, कि दुष्टआत्मागोळ्द, अदिक व्हान्ना अदिक बेळ्ली अदिक पीतळा अदिक कल्ल अदिक हुळ्ली इन मूर्तीगोळ्द पुजा माळबाळुल जो ना नोळ सकताव, ना केळ सकताव, ना नळु सकताव;
अदिक जो रक्ता, अदिक जादू टोना, अदिक व्यभिचार, अदिक काळ्लपनी आंदुर माळीदुर, अदुर देल मन तिर्गुसिदिल.
बाक ना मात्‍त ऊंद ताकतवर स्वर्गदूत उक आकाश होच्त स्वर्ग टु ईळुत नोळदीन. आऊन ताल्ला मा मेघधनुष ईरोद. आऊन बाय सुर्य अन्द घाई अदिक आऊन कालगोळ बेक्‍की इन खंबा घाई ईरव.
आऊन कय दा ऊंद स्यांळ्दतुसा किताब तेरूकु ईरोद. आव तान ऊम्मा काल समुद्र मा अदिक डाक्या काल पृथ्वी मा ईटदुन,
अदिक हिंग धोळ्द शब्द देल चिल्ळासदुन, ह्यांग हुल्ल गरजुसतद; अदिक याग आव चिल्ळासदुन रा गर्जन इन सांगुळ शब्द केळ बंदव.
याग येळु गर्जन इनव शब्द केळकु आगेदव, रा ना लिख्सदुर मा ईरीन, लेकीन ना स्वर्ग टु ईद शब्द केळदीन, “जो मातगोळ गर्जन इन आ येळ शब्दगोळ से केळ्या अवरी गुप्त ईट, अदिक लिख्सबाळ.”
याता स्वर्गदूत उक ना समुद्र अदिक पृथ्वी मा निदुर्त नोळीदिन, आव तान ऊम्मा कय स्वर्ग दी नेगदुन,
अदिक जो हमेशा हमेशा जित्‍ता आन, अदिक याव स्वर्ग इक अदिक जो येनारा अदुर दा आद, अदिक पृथ्वी इक अदिक जो येनारा अदुर दा आद, अदिक समुद्र अक अदिक जो येनारा अदुर दा आद सजुस्कु, अऊर्दा किर्‍या तिनकु अंदुन, “ईग रा मात्‍त समय आगतीदील.
बल्‍की सातवा स्वर्गदूत उन तुरही ऊरदुर मा जो आगव आव शब्द इन दिनगोळ दा परमेश्वर उन गुप्त मनोरथ आ खुशखबरी इन अनुसार जो आव तान दास भविष्यवक्तागोळी कोट्टुन, पुरा आदीत.”
याता शब्द अक ना स्वर्ग टु माताळ्त केळीदीन, अद मात्‍त नान सांगुळ मात हेळली कुर्त, “होग, जो स्वर्गदूत समुद्र अदिक पृथ्वी मा निदुरकु आन, आऊन कय दाकळोद अद किताब हुडु कोम जो तेरकु आद.”
ना स्वर्गदूत उन हात्‍ती होगकु अंदीन, “ईद स्यांळ्द किताब नानी कोळ.” आव नान से अंदुन, “हुडु, इदरी तिन कोम; ईद नीन व्हाट्टा केय रा माळीत, लेकीन नीन बाय दा सयद घाई सय हत्‍तीत.”
अत: ना अद स्यांळ्द किताब आ स्वर्गदूत उन कय दा टु हुडुकु तिंद बुटीन. अद नान बाय दा सयद घाई सय रा हत, लेकीन याग ना अदरी नुंग बुट्टीन, रा नान व्हाट्टा केयजोर आगेत.
आग नान से ईद अंदकु आत, “नीनी हापाळ सा लॉकुर, अदिक जातीगोळ, अदिक भाषागोळ अदिक राजागोळ्द बारा दा मात्‍त भविष्यवाणी माळोद बिद्दीत.”
बाक नानी आळोर साटी ऊंद सरकंडा कोटकु आत, अदिक यारारा अंदुर, “येळ, परमेश्वर उन मंदिर अदिक वेदी, अदिक अदुर दा उपासना माळावाळेर इक आळ्द कोम.
लेकीन मंदिर इन व्हार्या अन्द आंगुळ बिट बुळ; अदरी आळुबाळ यतिकी अद गैरयहूदी इक कोटकु आग्याद, अदिक आंदुर पवित्र नगर इक ब्यालीस दिन ताका काल दिशी मेट्ट्यार.
ना तान येढ्ढ गवाहगोळी ईद अधिकार कोळाईन कि टाट होदुकु ऊंद हजार येढ्ढ सौ साठ दिन ताका भविष्यवाणी माळुल.
“ईव अवा जैतुन इन येढ्ढ मार्र अदिक येढ्ढ दिंग्या ईटव जागा हुव, जो पृथ्वी इन प्रभु उन मुंद निदुरकु ईतार.
अगर यावारा आंदरी नुकसान पोहचुसोद चाहासतान, रा आंदुर बाय दा टु बेक्‍की होटकु आंदुर दुश्मनगोळी भसम माळतद; अदिक अगर यावारा आंदरी नुकसान पोहचुसोद चाहास्यान, रा जरूर ईत्‍ता रीति देल कोन्सुसकु आदान.
आंदरी अधिकार आद कि आकाश इक बंद माळुल, कि आंदुर्द भविष्यवाणी इन दिनगोळ दा सयद बरसुसबाळुल; अदिक आंदरी सप्पा नीरनळी मा अधिकार आद कि अदरी रक्ता माळुल, अदिक याग याग चाहास्यार आग आग पृथ्वी मा हर प्रकार इंद विपत्‍ती तरूल.”
याग आंदुर्द गवाही कोटकु आगेदीत, रा अद पशु जो अथाह अधोलोक दा टु होट्टीत, आंदुर से लळाई माळकु अवरी जीतुसित अदिक आंदरी कोंद बुट्टीत.
आंदुर लाश आ धोळ्द नगर इन चौक दा बिदकु ईत्‍ताव, यदरी आत्मिक रूप देल सदोम अदिक मिस्त्र अंदकु आगतद, यल आंदुर प्रभु भी क्रूस मा येर्सकु आगिदुन.
सप्पा लॉकुर अदिक कुलगोळ अदिक भाषागोळ अदिक जातीगोळ्द लॉकुर आंदुर मुर्दागोळी इक साढ़े मुर दिन ताका नोळतेला ईत्‍तार, अदिक आंदुर मुर्दागोळ इक कब्र दा ईट कोळतीदील.
धरती मा ईरावाळेर आंदुर सोत्‍तुर देल खुश अदिक मग्न आदार, अदिक आबुर दाबुर हात्‍ती भेंट कळ्यार, यतिकी ई दिनगोळ दा भविष्यवक्तागोळ धरती मा ईरावाळेर इक सतुस्यार.
लेकीन साढ़े मुर दिन इन बाद्दा परमेश्वर उन दी टु जीवन इन श्वास आंदुर दा होक्त, अदिक आंदुर तान कालगोळ ताकत देल निदरेदुर, अदिक आंदुर नोळावाळेर मा धोळ्द अंज्क तुम्मेत.
आग आंदरी स्वर्ग टु ऊंद धोळ्द शब्द केळ बत्‍त, “ईल म्याकुच बरी!” ईद केळकु आंदुर बादल मा सवार आगकु तान दुश्मनगोळ नोळतेला अच स्वर्ग मा येरेदुर.
बाक आ घळी ऊंद धोळ्द भूकम्प आत, अदिक नगर इन दहावा भाग बिदोत; अदिक आ भूकम्प देल येळ हजार मंळसागोळ सोतोदुर, अदिक बाकी नोर जो ऊळ्दकु ईरोर आंदुर अंजेदुर अदिक स्वर्ग इन परमेश्वर उन महिमा माळली कुरतुर.
दुसरा परेशानी बितसेत; नोळी, तिसरा परेशानी जल्दी बरावाळा आद.
याग सातवा स्वर्गदूत तुरही ऊरदुन, रा स्वर्ग दा ई बारा दा धोड्डेव-धोड्डेव शब्द आगली कुरतव: “दुनिया अन राज्य नामव प्रभु उन अदिक आऊन मसीह अन्द आगेत, अदिक आव हमेशा हमेशा राज्य माळ्यान.”
आग चौबीसा स्याणा लॉकुर जो परमेश्वर उन मुंद तान तान सिंहासन मा कुर्तकु ईरोर, बाय इन भार देल बिदकु परमेश्वर उक प्रणाम माळकु
ईद अनली कुरतुर, “हे सर्वशक्तिमान प्रभु परमेश्वर, जो आन अदिक जो ईरोन, नाव नीन धन्यवाद माळतेव कि नी तान धोळ्द सामर्थ्य इक क्याल्सा दा तनकु राज्य माळ्या.
अन्य जातीगोळ सिट्ट दा तुमकु ईरोर, लेकीन नींद प्रकोप बंदकु बित्‍त, अदिक अद समय बंदाद कि जो सोत्‍तुर आंदुर्द न्याय माळकु आगुल, अदिक नीनोर दास परमेश्वर उन बातणी केळसावाळेर अदिक पवित्र लॉकुरी अदिक आ स्याण धोड्डेर इक जो नींद हेसुर देल अंजतार बदलुस्कु आगुल, अदिक पृथ्वी इक बिगळुसा वाळेर इक नष्ट माळकु आगुल.”
आग परमेश्वर उन जो मंदिर स्वर्ग दा आद अद तेरकु आत, अदिक आऊन मंदिर दा आऊंदा वाचा अन्द संदुक कांळ्सत; अदिक बिजलीगोळ अदिक शब्द अदिक गर्जन अदिक भूकम्प आदव अदिक धोड्डेव ओला बिद्दव.
बाक स्वर्ग दा ऊंद धोळ्द चिन्ह कांळ्सत, मतलब ऊंद आर्त जो सुर्य होदुकु ईरोर, अदिक बेळदिंग आकिन काल दिशी ईरोद, अदिक आकिन ताल्ला मा हन्नेळ तारागोळ्द मुकुट ईरोद.
आक व्हाट्या दी आदुर, अदिक किटरोर, यतिकी आक प्रसव इन दुख दा ईरोर.
ऊंद अदिक चिन्ह स्वर्ग दा कांळ्सत; अदिक नोळी, ऊंद धोळ्द क्याचांद अजगर ईरोद, अदरी येळ ताल्ला अदिक हत्‍त गॉट्टा ईरव, अदिक अदुर्द ताल्ला मा येळ राजमुकुट ईरव.
अदुर पुसटी आकाश इन तारा अन्द ऊंद तिहाई इक जेडुकु पृथ्वी मा हाक कोम्त. अद अजगर येनारा ईरोर आ आर्त इन मुंद ईरोद, निदुर्त कि याग आक चिग्द हाळदार रा आ चिग्द उक नुंग कोमुल.
आक पार हाळदुर जो लोवा अन्द छळी इक ताकोमकु सप्पा जातीगोळ मा राज्य अन्द साटी बंदीदुन, अदिक आव पार एकाएक परमेश्वर उन हात्‍ती अदिक आऊन सिंहासन इन हात्‍ती नेगुकु पोहचुस्कु आदुन;
अदिक आ आर्त आ आळी दा ओळतेला होदुर यल परमेश्वर उन दी टु आकिन साटी ऊंद जागा तयार माळकु आगीत कि अल आक ऊंद हजार येढ्ढ सौ साठ दिन ताका सालकु आगुल.
बाक स्वर्ग दा लळाई आत, मीकाईल अदिक आऊन स्वर्गदूत अजगर इन सांगुळ लळाई माळली होट्टुर; अदिक अजगर अदिक अदुर दूत आऊन सांगुळ लळुसदव.
लेकीन प्रबल आगीदील, अदिक स्वर्ग दा आंदुर साटी बाक जागा ईतीदील.
आग अद धोळ्द अजगर, मतलब अदा हाळोद हाव जो इब्लीस अदिक शैतान कहलुसतद अदिक पुरा दुनिया अक भरमुसावाळा हुन, पृथ्वी मा केळसुस्कु आत, अदिक अदुर दूत अदुर सांगुळ केळसुस्कु आदव.
बाक ना स्वर्ग टु ईद धोळ्द शब्द बरतेला केळदीन, “ईग नाम परमेश्वर उन उद्धार अदिक सामर्थ्य अदिक राज्य अदिक आऊन मसीह अन्द अधिकार प्रगट आग्याद, यतिकी नाम वार्टुर मा दोष हचावाळा, जो ईळ्लक हागुल नाम परमेश्वर उन मुंद आंदुर मा दोष हचतोगोन केळसुस्कु आदुन.”
“आंदुर म्यांडा अन्द पाड्डा अन कारण अदिक तान गवाही इन वचन इन कारण आऊन मा जयवन्त आदुर, अदिक आंदुर तान जीव इक प्रिय जानसीदिल, ईल ताका कि मृत्यु भी सहन माळ कोंडुर.”
“ई कारण हे स्वर्गगोळा अदिक अदुर्दा ईरावाळेरा, मग्न ईरी; हे पृथ्वी, अदिक समुद्र, नीम मा हाय! यतिकी शैतान बळा सिट्ट इन सांगुळ नीम हात्‍ती ईळुकु बंदुन, यतिकी जान्सत्या कि थ्वाळासा अच समय अदिक बाकी आद.”
याग अजगर नोळ्त कि ना पृथ्वी मा केडुकु आगेदीन, रा आ आर्त इक जो पार हाळीदुर, सतुस्त.
लेकीन आ आर्त इक धोळ गीधाळ इन येढ्ढ पिक्‍का कोटकु आगीदव कि हाव उन मुंद टु ऊळुसकु आळी दा आ जागा दा होटोगुल, यल अद ऊंद समय अदिक समयगोळ, अदिक आर्धा समय ताका पालस्कु आगुल.
अदिक हाव आ आर्त इन हिंद तान बाय देल गांगा अन्द घाई नीर वाहुस्त कि आकी ई गांगा देल वाहुस बुळुल.
लेकीन पृथ्वी आ आर्त इन सहायता माळ्त, अदिक तान बाय खोल्सकु आ गांगा अक जो अजगर तान बाय देल वाहुसीदुन कळुत.
आग अजगर आर्त मा गुस्सा आत्त, अदिक आकिन बाकी नव चिकोर देल, जो परमेश्वर उन आग्यागोळ इक मानसोर अदिक यीशु उन गवाही कोळदुर मा स्थिर आर, लळाई माळली होत्त.
अदिक अद समुद्र अन्द धुळा मा होगकु नीदुरकु ईत्त.
आग ना ऊंद पशु उक समुद्र दा टु होळ्त नोळदीन, यदुर्द हत्‍त गॉट्टा अदिक येळ ताल्ला ईरव. अदुर गॉट्टागोळ मा हत्‍त राजमुकुट अदिक अदुर ताल्लागोळ मा परमेश्वर उन निन्दा नव हेसुर लिख्सकु ईरव.
जो पशु ना नोळदीन अद चिता अन्द घाई ईरोद; अदिक अदुर कालगोळ भालू घाई, अदिक बाय हुल्ली इन घाई ईरोद. अद अजगर तान सामर्थ्य अदिक तान सिंहासन अदिक धोळ्द अधिकार अदरी कोट बुळ्त.
ना अऊर्द ताल्लागोळ दा टु ऊंद मा हिंग भयंकर घाव हतकु नोळदीन कि हिंग हतुल कि अद सायदुर मा आद, बाक अदुर्द प्राणघातक घाव वळ्लीद आगेत, अदिक सप्पा धरती इन लॉकुर आ पशु उन हिंद-हिंद अचम्भा माळतेला नळदुर.
लॉकुर अजगर इन पुजा माळदुर, यतिकी अद पशु उक तान अधिकार कोट बुटीत, अदिक ईद अनकु पशु उन पुजा माळदुर, “ई पशु उन घाई याव आन? याव ईदुर से लळाई माळ सकतान?”
बळा बोल माताळली अदिक अपमान माळोर साटी अदरी ऊंद बाय कोटकु आग्याद, अदिक अदरी ब्यालीस तिंगुळ ताका क्याल्सा माळोद अधिकार कोटकु आग्याद.
आव परमेश्वर उन अपमान माळोर साटी बाय तेरदुन कि आऊन हेसुर अदिक आऊन तम्बू मतलब स्वर्ग इन ईरावाळेर इन अपमान माळुल.
आऊक ईद भी अधिकार कोटकु आग्याद कि पवित्र लॉकुर सांगुळ लळाई माळुल अदिक आंदुर मा जय सिकुल, अदिक आऊक हर ऊंद कुल अदिक लॉकुर अदिक भाषा अदिक जाती मा अधिकार कोटकु आग्याद.
धरती मा ईरावाळेर आंदुर सप्पा, यार हेसुर आ म्यांडा अन्द पाड्डा अन्द जीवन इन किताब दा लिख्सकु आगीदील जो दुनिया अन उत्पत्ति इन समय टु घात आग्याद, आ पशु उन पुजा माळ्यार.
यार किव आव आव केळुल.
यारी कैद दा बिळोद आद, आव कैद दा बिद्दान; जो तलवार देल कोंदान, जरूरी आद कि आव तलवार देल कोंदकु आदान. पवित्र लॉकुर्द धीरज अदिक विश्वास ईदुर दा आद.
बाक ना ऊंद अदिक पशु उक पृथ्वी दा टु होळतेला नोळदिन, अदुर्द म्यांडा अन्द पाड्डा अन्द घाई येढ्ढ गॉट्टा ईरव, अदिक अद अजगर इन घाई माताळोद.
अद आ पयला पशु उन पुरा अधिकार अदुर मुंद क्याल्सा दा तरोद; अदिक पृथ्वी अदिक अदुर्द ईरावाळेर देल आ पयला पशु उन, यदुर्द जीव घातक घाव वळ्लीद आगेगीत, पुजा माळसुसोद.
अद धोळ-धोळ चिन्ह तोर्सोन, ईल ताका कि मंळसागोळ्द मुंद स्वर्ग टु पृथ्वी मा बेक्‍की बरसुस बुळोन.
आ चिन्हगोळ्द कारण, यारी आ पशु उन मुंद तोरसोद अधिकार अदरी कोटकु आगीत, अद पृथ्वी इन ईरावाळेर इक भरमुसोद अदिक पृथ्वी इन ईरावाळेर देल अनोद कि या पशु उक तलवार हतीत अद जित्‍ता आग्याद, अदुर्द मूर्ति माळी.
अदरी आ पशु उन मूर्ति दा जीव हाक्कोद अधिकार कोटकु आग्याद कि पशु उन मूर्ति माताळली हतुल, अदिक यास लॉकुर आ पशु उन मूर्ति इन पुजा माळतीदील, आंदरी कोन्सुस बुळुल.
आव स्यांळ्द-धोळ, धनी-कंगाल, स्वतंत्र-दास सप्पा मुंदुर ऊम्मा कय दी या आंदुर मस्तक मा ऊंद ऊंद छाप माळ बुट्टुन,
कि अदरी बिटकु याऊन मा छाप मतलब आ पशु उन हेसुर या अदुर हेसुर इन अंक ईरूल, दुसरा यावारा लेन-देन माळ ईला सकुल.
ग्यान ईदुर दा आद: यारी बुद्धी आद आव ई पशु उन अंक जोळ्स कोमुल, यतिकी अद मंळसा अन्द अंक हुन, अदिक अदुर अंक आर सौ छैसठ आद.
बाक ना नजर माळदीन, अदिक नोळी, आ म्यांडा अन्द पाड्डा सिय्योन पहाळ मा नीदुरकु आद, अदिक अदुर सांगुळ ऊंद लाख चौवालीस हजार मुंदुर आर, यार ह्याणा मा आऊन अदिक आऊन आप्प उन हेसुर लिख्सकु आद.
अदिक स्वर्ग टु नानी ऊंद हिंग शब्द केळ बत्‍त जो नीर इन हापाळ धारागोळ अदिक बळा गर्जन इन शब्द ईरोद, अदिक जो शब्द ना केळदीन अद हिंग ईरोद मान्सी वीणा मुरसावाळेर वीणा मुरसेत्यार.
आंदुर सिंहासन इन मुंद अदिक नाकु प्राणीगोळ अदिक स्याणागोळ्द मुंद ऊंद व्हाशोद हाळ हाळोर. आ ऊंद लाख चौवालीस हजार लॉकुरी बिटकु, जो पृथ्वी मा टु कोंडकु आगीदुर, यारू आ हाळ इक कलु ईला सकोर.
इंदुर आंदुर उर जो आर्तेर सांगुळ अशुध्द आगीदील, पर कुवारा आर; इंदुर आंदुरा उर कि येल्यारा म्यांडा अन्द पाड्डा होगतद, अऊर आऊन हिंद आगेगतार; इंदुर रा परमेश्वर उन निमित्त पयला फल आगोर साटी मंळसागोळ दा टु कोंडकु आग्यार.
आंदुर बाय दा टु यागलु ख्वाटा मात होटीदिल, आंदुर निर्दोष आर.
बाक ना ऊंद अदिक स्वर्गदूत उक आकाश इन न्याड्या दा उळुसतेला नोळदीन, यार हात्‍ती पृथ्वी माकळोर ईरावाळेर्द हर ऊंद जाती, अदिक कुल, अदिक भाषा, अदिक लॉकुरी केळसोर साटी अनन्त खुशखबरी ईरव.
स्वर्गदूत धोळ शब्द देल अंदुन, “परमेश्वर से अंजी, अदिक आऊन महिमा माळी, यतिकी आऊन न्याय माळोद समय होट बंदाद; अदिक आऊन भजन माळी, याव स्वर्ग अदिक पृथ्वी अदिक समुद्र अदिक नीर इन झरना माळ्यान.”
बाक इदुर बाद्दा ऊंद मात्‍त, दुसरा, स्वर्गदूत ईद अनतेला बंदुन, “बित्त, आ धोळ बेबीलोन बित्त, यार तान व्यभिचार इन कोपमय सारा पुरा जातीगोळी इक कुळस्याद.”
बाक इंदुर बाद्दा ऊंद मात्‍त, तीसरा, स्वर्गदूत धोळ शब्द देल ईद अनतेला बंदुन, “जो यावारा आ पशु अदिक अदुर्द मूर्ति इन पुजा माळुल, अदिक तान ह्याणा या तान कय मा अदुर्द छाप ताकोमुल
अद परमेश्वर उन प्रकोप इन निरी सारा, जो आऊन सिट्ट इन कटोरा दा हाक्‍कु आग्याद, कुळदान अदिक पवित्र स्वर्गदूतगोळ्द मुंद अदिक म्यांडा अन्द पाड्डा अन्द मुंद बेक्‍की अदिक गन्धक इन पीळा दा बिद्दान.
आदुर्द पीळा अन्द धुंगा हमेशा हमेशा येळतेला ईत्‍तीत, अदिक जो आ पशु अदिक अदुर्द मूर्ति इन पुजा माळतार, अदिक जो अदुर हेसुर इन छाप ताकोमतार, आंदरी ईळ्लक हागुल चैन सिकतीदील.”
पवित्र लॉकुर्द धीरज इदुर दा आद, जो परमेश्वर उन आग्यागोळ इक मान्सतार अदिक यीशु मा विश्वास ईटतार.
बाक ना स्वर्ग टु ईद शब्द केळदीन, “कि लिख्स: जो मुर्दा प्रभु दा सायतान, आंदुर ईग टु धन्य आर.” आत्मा अनतद, “हव, यतिकी आंदुर तान पुरा मेहनत देल आराम ताकोंडार, अदिक आंदुर कार्य आंदुर सांगुळ ईत्‍ताव.”
ना दृष्टी माळदीन, अदिक नोळी, नान मुंद ऊंद बिळीद ढग आद, अदिक आ ढग मा मंळसा अन पार उन घाई यावारा कुर्तकु आन, आऊन ताल्ला मा व्हान्ना अन्द मुकुट अदिक कय दा पन्यार कुळगुल आद.
बाक ऊंद अदिक स्वर्गदूत मंदिर दा टु होटकु आऊन से, जो ढग मा कुर्तकु ईरोन, धोळ शब्द देल कारूकु अंदुन, “तान कुळगुल हचकु कटाई माळ, यतिकी कटाई इन समय होट बंदान, इदुरसाटी कि पृथ्वी इन केई इन फसल हण्ण आगेग्याद.”
इदुरसाटी जो ढग मा कुर्तकु ईरोन आव पृथ्वी मा तान कुळगुल हचदुन, अदिक पृथ्वी इन केई इन कटाई माळदुन.
बाक ऊंद अदिक स्वर्गदूत आ मंदिर दा टु होट्टुन जो स्वर्ग दा आन, अदिक आऊन हात्‍ती भी पन्यार कुळगुल ईरोद.
बाक ऊंद अदिक स्वर्गदूत, यारी बेक्‍की मा अधिकार ईरोद, वेदी दा टु होट्टुन, अदिक यार हात्‍ती पन्यार कुळगुल ईरोद आऊन से धोळ शब्द देल अंदुन, “तान पन्यार कुळगुल हचकु पृथ्वी इन अंगुर इन केई इन काय इन गुच्छा कडुकोम, यतिकी अद अंगुर इन काय हण्ण आगेग्याद.”
आग आ स्वर्गदूत पृथ्वी मा तान कुळगुल हचदुन अदिक पृथ्वी इन अंगुर इन गुच्छा अन्द काय कडुकु तान परमेश्वर उन प्रकोप इन धोळ रसकुण्ड दा हाक्‍क बुट्टुन;
अदिक नगर इन व्हार्या आ रसकुण्ड दा अंगुर मेटकु आदव, अदिक रसकुण्ड दा टु ईट रक्ता होळ्त कि घ्वाळा अन्द लगामगोळ ताका पहुचुस्त, अदिक मुर सौ किलोमीटर ताका वाहुसेत.
बाक ना स्वर्ग दा ऊंद अदिक धोळ अदिक अदभुत चिन्ह नोळदीन, मतलब येळ स्वर्गदूत यार हात्‍ती येळु आखरी परेशानीगोळ ईरव, यतिकी अदुर खतम आगदुर मा परमेश्वर उन प्रकोप इन अन्त आद.
आग ना बेक्‍की दा मिलुसकु काँच इन घाई ऊंद समुद्र नोळदीन; अदिक जो लॉकुर आ पशु मा अदिक अदुर्द मूर्ति मा अदिक अदुर हेसुर इन अंक मा जयवन्त आगीदुर, आंदरी आ काँच इन समुद्र अन्द हात्‍ती परमेश्वर उन वीणागोळ इक हुळकु नीदुरकु नोळदुर.
आंदुर परमेश्वर उन दास मूसा अन्द हाळ, अदिक म्यांडा अन्द पाड्डा अन्द हाळ, हाळ हाळकु अनतोगोर, “हे सर्वशक्तिमान प्रभु परमेश्वर, नीन कार्य महान अदिक अदभुत आव; हे युगयुग इन राजा, नीन चाल वळ्लीद अदिक खरा आद.”
“हे प्रभु, याव नीन से अंजतीदील अदिक नीन हेसुर इन महिमा माळतीदील? यतिकी सिर्फ नी आबना अच पवित्र आय. पुरा द्याश इन लॉकुर बंदकु नीन मुंद दण्डवत माळ्यार, यतिकी नीन न्याय इन क्याल्सा प्रगट आगेग्याव.”
इदुर बाद्दा ना नोळदीन कि स्वर्ग दा गवाही इन तम्बू उन मंदिर खोल्सकु आग्याद;
अदिक आंदुर येळु स्वर्गदूत यार हात्‍ती येळु परेशानीगोळ ईरव, मलमल इन शुद्ध अदिक चमकदार कपळा हाक्‍कु अदिक याद्दा मा व्हान्ना अन्द पट्टागोळ कटकु मंदिर टु होट्टुर.
आग आ नाकु प्राणीगोळ दा टु ऊंद आ येळ स्वर्गदूतगोळी परमेश्वर, जो हमेशा हमेशा जित्‍ता आन, आऊन प्रकोप देल तुमकु व्हान्ना अन्द येळ कटोरा कोट्टुर;
अदिक परमेश्वर उन महिमा अदिक आऊन सामर्थ्य अन कारण मंदिर धुंगा देल तुम्मेत, अदिक यागासताका आ येळु स्वर्गदूतगोळ्द येळु परेशानीगोळ खतम आगीदील आगासताका याऊ मंदिर दा होग सकिदील.
बाक ना मंदिर दा यारीकारा ऊँचा शब्द देल आ येळु स्वर्गदूतगोळ देल ईद अनतेला केळदिन, “होगी, परमेश्वर उन प्रकोप इन येळु कटोरागोळ इक पृथ्वी मा पलटुस बुळी.”
इदुरसाटी पयले स्वर्गदूत होगकु तान कटोरा पृथ्वी मा पलटुस बुट्टुन. आग आ मंळसागोळ्द, यार मा पशु उन छाप ईरव अदिक जो अदुर्द मूर्ति इन पुजा माळोर, ऊंद प्रकार इन बुरा अदिक दुखदाई फ्वाळा होळ्त.
दुसरा स्वर्गदूत तान कटोरा समुद्र मा उलटुस बुट्टुन, अदिक आव सोतकु मंळसा अन्द रक्ता घाई बन्सेदुन, अदिक समुद्र दाकळव हर ऊंद जीवधारी सोतोदव.
तीसरा स्वर्गदूत तान कटोरा गांगागोळ अदिक नीर इन झरनागोळ मा पलटुस बुट्टुन, अदिक आंदुर रक्ता बन्सदुर.
आग ना नीर इन स्वर्गदूत उक ईद अनतेला केळदीन, “हे पवित्र, जो आद अदिक जो ईरोद, नी न्यायी आय अदिक नी ईद न्याय माळ्द.
यतिकी आंदुर पवित्र लॉकुर अदिक भविष्यवक्तागोळ्द रक्ता वाहुसीदुर, अदिक नी आंदरी रक्ता कुळ्सद; यतिकी आंदुर ईदा योग्य आर.”
बाक ना वेदी टु ईद शब्द केळदीन, “हव, हे सर्वशक्तिमान प्रभु परमेश्वर, नीन निर्णय वळ्लीद अदिक खरा आद.”
चौथा स्वर्गदूत तान कटोरा सुर्य मा उलटुस बुट्टुन, अदिक आऊक मंळसागोळ इक बेक्‍की देल झुलसुसोद अधिकार कोटकु आत.
मंळसा हापाळ बिसुल देल झुलसुसदुर, अदिक परमेश्वर उन हेसुर इन यारी ई परेशानीगोळ मा अधिकार आद, अपमान माळदुन लेकीन आऊन महिमा माळोर साटी मन तिर्गुसिदील. आऊन महानता अन्द प्रशंसा माळतार.
पाचवा स्वर्गदूत तान कटोरा आ पशु उन सिंहासन मा पलटुस बुट्टुन, अदिक आऊन राज्य मा अंधार छासेत. लॉकुर दुख इन मारा तान तान ल्यालग्या कचली हतदुर,
अदिक तान पीळागोळ अदिक फ्वाळागोळ्द कारण स्वर्ग इन परमेश्वर उन अपमान माळदुर; लेकीन तान तान क्याल्सागोळ देल मन तिर्गुसिदील.
सहावा स्वर्गदूत तान कटोरा महागांगा फुरात मा पलटुस बुट्टुन, अदिक अदुर्द नीर वंळगेत कि पूर्व दिशा अन्द राजागोळ्द साटी हादी तयार आगेगुल.
बाक ना आ अजगर इन बाय देल, अदिक आ पशु उन बाय देल अदिक आ ख्वाटा भविष्यवक्ता अन्द बाय देल मुर अशुध्द आत्मागोळ इक भ्याबकागोळ्द रूप दा होळतेला नोळदिन.
ईव चिन्ह तोर्सावाळेर दुष्टआत्मागोळ हुव, जो पुरा दुनिया अन राजागोळ्द हात्‍ती होटकु इदुरसाटी होगताव कि आंदरी सर्वशक्तिमान परमेश्वर उन आ धोळ दिन इन लळाई इन साटी जमा माळुल.
“नोळ, ना काळ्ल उन घाई बरतीन; धन्य आव आन जो जागस्तेला ईरतान, अदिक तान कपळागोळ्द सावधानी माळतान कि ऊगळा वयाळबाळुल, अदिक लॉकुर आऊन ऊगळापन नोळबाळुल.”
अदिक आंदुर आंदरी आ जागा दा जमा माळदुर जो इब्रानी दा हर-मगिदोन कहलुसतद.
सातवा स्वर्गदूत तान कटोरा हवा मा उलटुसदुन, अदिक मंदिर इन सिंहासन टु ईद धोळ शब्द आत, “आगेग्याद!”
बाक बिजलीगोळ चमकुसदव, अदिक शब्द अदिक गर्जन आत, अदिक ऊंद हिंग धोळ भूकम्प बत्‍त कि यागी टु मंळसा अन्द उत्पत्ति पृथ्वी मा आत, आगी टु हिंग धोळ भूकम्प यागलु बंदिदील.
इदुर देल आ धोळ नगर इन मुर तुकळा आगेदव, अदिक गैर यहूदीगोळव नगर बिद्दव; अदिक धोळ बेबीलोन इन याद परमेश्वर उन अल आत कि आव तान सिट्ट इन जलजलाहट इन सारा आऊक कुळसुल.
अदिक हर ऊंद टापू तान जागा टु टलुसेत, अदिक पहाळगोळ्द पता हतीदील.
आकाश टु मंळसागोळ मा मन-मन तुमकु धोळ गारगोटी बिद्दव, अदिक इदुरसाटी कि ईद विपत्‍ती हापाळ अच भारी ईरोद, लॉकुर गारगोटी इन विपत्‍ती इन कारण परमेश्वर उन अपमान माळदुर.
या येळ स्वर्गदूतगोळ्द हात्‍ती अव येळ कटोरा ईरव, आंदुर दा टु ऊंद बंदकु नान से ईद अंदुन, “ईल बर, ना नीनी आ धोळ वेश्या अन्द दण्ड तोर्साईन, जो हापाळ सा नीर मा कुर्तकु आर,
यार सांगुळ पृथ्वी इन राजागोळ व्यभिचार माळदुर; अदिक पृथ्वी इन ईरावाळेर आऊन व्यभिचार इन सारा देल मतवाला आगेगीदुर.”
आग आव नानी आत्मा दा आळी दी ओतुन, अदिक ना क्याचांद पशु मा, जो अपमान इन हेसुरगोळ देल तुमकु ईरोद अदिक यार येळ ताल्ला अदिक हत्‍त गॉट्टा ईरव, ऊंद आर्त इक कुर्तकु नोळदिन.
ई आर्त जाभळा रंग इन अदिक क्याचांद रंग इन कपळा हाक्‍कु ईरोर, अदिक व्हान्ना अदिक किमती मणिगोळ अदिक मोतिगोळ देल सजुस्कु ईरोर, अदिक आकिन कय दा ऊंद व्हान्ना अन्द कटोरा ईरोद जो बेकार वस्तुगोळ देल अदिक आकिन व्यभिचार इन अशुध्द वस्तुगोळ देल तुमकु ईरोद.
आकिन ह्याणा मा ई हेसुर लिख्सकु ईरोद, “भेद-धोळ बेबीलोन पृथ्वी इन वेश्यागोळ अदिक बेकार वस्तुगोळ्द मोय.”
ना आ आर्त इक पवित्र लॉकुर्द रक्ता अदिक यीशु उन गवाहगोळ्द रक्ता कुळदुर देल मतवाला नोळदीन; आकी नोळकु ना चकित आगेदीन.
आग आ स्वर्गदूत नान से अंदुन, “नी येती चकित आद? ना ई आर्त अदिक आ पशु उक, यदुर मा आक सवार आर अदिक यार येळ ताल्ला अदिक हत्‍त गॉट्टा आव, नीनी भेद हेळतीन.
“जो पशु नी नोळया, अद पयला रा ईरोद पर ईग ईल्लच, अदिक अथाह अधोलोक दा टु होटकु विनाश दा बिद्दीत; अदिक पृथ्वी इन ईरावाळेर यार हेसुर दुनिया अन उत्पत्ति इन समय टु जीवन इन किताब दा लिख्सकु आगीदील, ई पशु उन ईद दशा नोळकु कि पयला ईरोद अदिक ईग ईल्लच अदिक बाक होट बंदीत, अचम्भा माळ्यार.
आ बुद्धी इन साटी यारदा ग्यान आद, ईदा मवका आद: अव येळु ताल्ला येळ पहाळ हुव यार मा आ आर्त कुर्तकु आर. आंदुर येळ राजा भी उर.
अव येळ राजा भी हुव, अईद रा आगेग्याव, अदिक ऊंद ईग आन, अदिक ऊंद ईग ताका बरली आन, अदिक याग बंदान रा येनारा समय ताका अदुर्द ईरोद भी जरूरी आद.
जो पशु पयला ईरोन, अदिक ईग ईल्लच, आव खुद आठवा हुन अदिक आ येळु दा टु पैदा आदुन, अदिक विनाश दा बिद्दान.
जो हत्‍त गॉट्टा नी नोळ्द अव हत्‍त राजा हुव यारी ईग ताका राज्य सिक्‍कीदील, पर आ पशु उन सांगुळ घळी तीमोर साटी राजागोळ घाई अधिकार सिक्‍कीत.
ईव सप्पा ऊंद मन आदार, अदिक अव तान तान सामर्थ्य अदिक अधिकार आ पशु उक कोट्टार.
अव मेमनागोळ देल लळाई माळ्याव, अदिक म्यांडा अन्द पाड्डा अऊर मा जय पाऊस्याव, यतिकी आव प्रभुगोळ प्रभु अदिक राजागोळ राजा हुव, अदिक जो कारूकु आग्याव अदिक निवळुस्कु आग्याव अदिक विश्वासी आव अव आऊन सांगुळ आव; आंदुर भी जय पाऊस्याव.”
बाक आव नान से अंदुन, “जो नीर नी नोळ्द, यदुर मा वेश्या कुर्तकु आर, आंदुर रा लॉकुर अदिक भीळ अदिक जातीगोळ अदिक भाषागोळ हुव.
जो हत्‍त गॉट्टा नी नोळ्द, अव अदिक पशु आ वेश्या देल दुश्मनी ईट्याव, अदिक आकी लाचार अदिक नंगा माळ बुट्टाव, अदिक आकिन मास तीन बुट्टाव, अदिक आकी बेक्‍की दा होताक बुट्टाव.
यतिकी परमेश्वर आंदुर मन दा ईद हाक्यान कि आंदुर आऊन मनसा पुरा माळुल, अदिक यागासताका परमेश्वर उन वचन पुरा आगाल्द आगासताका ऊंद मन आगकु तान तान राज्य पशु उक कोटबुळी.
आ आर्त, यारी नी नोळ्द, अद धोळ नगर हुन जो पृथ्वी इन राजागोळ मा राज्य माळतद.”
इदुर बाद्दा ना ऊंद स्वर्गदूत उक स्वर्ग टु ईळुतेला नोळदीन, यारी धोळ अधिकार प्राप्त ईरोद; अदिक पृथ्वी आऊन तेज देल चमकुसकु येळ्त.
आव धोळ शब्द देल कारूकु अंदुन, “बिद्दोत, धोळ बेबीलोन बिद्दोत! अद दुष्टआत्मागोळ्द निवास, अदिक हर ऊंद अशुध्द आत्मा अन्द हड्डा, अदिक हर ऊंद अशुध्द अदिक बेकार पक्षी इन हड्डा आगेत.
यतिकी आऊन व्यभिचार इन भयानक सारा अन्द कारण सब जातीगोळ बिदव, अदिक पृथ्वी इन राजागोळ आऊन सांगुळ व्यभिचार माळदुर, अदिक पृथ्वी इन व्यापारी आऊन सुख-विलास इन बहुतायत इन कारण धनवान आदुर.”
बाक ना स्वर्ग टु ऊंद अदिक शब्द केळदीन, “हे नान लॉकुरा, आऊन दा टु होटबुळी कि नीव आऊन पापगोळ दा भागी आगबाळी, अदिक आऊन वित्तिगोळ दा टु याऊ नीम मा बरबाळुल.
यतिकी आऊन पापगोळ्द ढेर स्वर्ग ताका पहुचुसेत, अदिक आऊन अपराध परमेश्वर उक याद होट बंदाव.
ह्यांग आव नीमी कोट्टुन हांग अच आऊक कोळी, अदिक आऊन क्याल्सागोळ्द अनुसार आऊक येढ्ढ गुणा ज्यादा कोळी; या कटोरा दा आव तुमकु कोटीदुन अदुर दा आऊन साटी येढ्ढ गुणा तुमकु कोळी.”
याट आव तान बळाई माळदुन अदिक सुखविलास माळदुन, आट आऊक दुख अदिक शोक कोळी; यतिकी अद तान मन दा अनतद, “ना रानी आगकु कुर्तीन, रांड्यागीत ईला; अदिक शोक दा यागलु बिळतीदील.”
ई कारण ऊंद अच दिन दा आकी मा परेशानीगोळ होट बंदाव, मतलब सायोद, अदिक शोक, अदिक अकाल, अदिक आक बेक्‍की दा भसम माळकु आदार, यतिकी आकिन न्यायी प्रभु परमेश्वर शक्तिमान आन.
“पृथ्वी इन राजा यार आऊन सांगुळ व्यभिचार अदिक सुख-विलास माळदुन, याग आऊन होत्‍तोद धुंगा नोळ्यार, रा आऊन साटी वर्लेयार अदिक याद्दा पीटस्यार.”
आऊन पीळा अन्द अंज्क इन मारा आंदुर बळा दुर नीदुरकु अंदार, “हे धोळ नगर, बेबीलोन! हे मजबूत नगर, हाय! हाय! घळीतीम दा अच नीनी दण्ड सिकेग्याद.”
“पृथ्वी इन व्यापारी आऊन साटी वर्लेयार अदिक कलपुस्यार, यतिकी ईग याऊ आंदुर माल कोम सकालुन;
मतलब व्हान्ना, बेळ्ली, रत्न, मोती, अदिक मलमल, अदिक जांभळा, रेशमी, अदिक क्याचांद रंग इन कपळा, अदिक हर प्रकार इन सुगन्धित हुळ्ली अदिक हत्ती इन हल्ल इन हर प्रकार इन वस्तुगोळ, अदिक किमती काठ अदिक पीतळा अदिक लोवा अदिक संगमरमर इन सब प्रकार इन वस्तुगोळ,
अदिक ब्याळा चाकरा, मसाला, धूप, अत्‍तर, लुबान, सारा, जैतुन इन याण्णा, मैदा, गोदी, गोसी-वस्ता, म्यांडा-आळगोळ, घ्वाळा रथ, अदिक दास, अदिक मंळसागोळ्द जीव.
ईग नीन मन भाऊसावाळा काय नीन हात्‍ती टु होगतेला ईत्‍तव, अदिक स्वादिष्ट अदिक भळकीला वस्तुगोळ नीन से दुर आगेग्याव, अदिक अव बाक यागलु सिकतीदील.”
ई वस्तुगोळ व्यापारी जो आऊन द्वारा धनवान आगीदुर, आऊन पीळा अन्द अंज्क इन मारा दुर नीदुरकु ईत्‍तार, अदिक वर्लतेला अदिक कलपुस्तेला अंदार,
“हाय! हाय! ईद धोळ नगर जो मलमल, अदिक जाभळा रंग इन अदिक क्याचांद रंग इन कपळा हाक्‍कु ईरोन, अदिक व्हान्ना अदिक रत्नगोळ अदिक मोतिगोळ देल सजुस्कु ईरोन;
घळीतीम दा अच आऊन हिंग भारी धन नाश आगेत.” हर ऊंद माँझी अदिक यात्री अदिक मल्लाह, अदिक याट समुद्र टु कमुसतार, सब दुर नीदुरदुर,
अदिक आऊन होत्‍तोद धुंगा नोळकु कारूकु अंदार, “यातोद नगर ई धोळ नगर इन घाई आद?”
अदिक तान तान ताल्लागोळ मा धुळा हाक्यार, अदिक वर्लतेला अदिक कलपुस्तेला चिल्लास चिळ्‍लासकु अंदार, “हाय! हाय! ईद धोळ नगर यदुर्द सम्पत्ति इन द्वारा समुद्र अन्द सब जहाजवाळेर धनी आगेगीदुर, घळीतीम दा अच ऊजळुसेत.”
हे स्वर्ग, अदिक हे पवित्र लॉकुरा, अदिक प्रेरितगोळा, भविष्यवक्तागोळ, आऊन मा आनन्द माळी, यतिकी परमेश्वर न्याय माळकु आऊन से नीम्द बदला ताकोंडुन!
बाक ऊंद बलवान स्वर्गदूत बळा चक्‍की इन पट्टा अन्द घाई ऊंद कल्ल नेगदुन, अदिक ईद अनकु समुद्र दा भीट बुट्टुन, धोळ नगर बेबीलोन हिंग अच धोळ ताकत देल केडुकु आदीत, अदिक बाक यागलु अदुर पता हततिदील.
वीणा मुरसावाळेर, अदिक गायकगोळा, अदिक कोळ्ल मुरसावाळेरा, अदिक तुरही ऊयावाळेर्द शब्द बाक यागलु नीन दा केळ बरतीदील; अदिक यावारा उद्घम उन यावारा कारीगर भी बाक यागलु नीन दा मिलुसतीदील; अदिक जाता अन्द नळोद आवाज बाक यागलु नीन दा केळ बरतीदील;
अदिक दिंग्या अन्द ऊजुळ बाक यागलु नीन दा चमकुसतीदील, अदिक मंळगार अदिक मंळगीत इन शब्द बाक यागलु नीन दा केळ बरतीदील; यतिकी नीन व्यापारी पृथ्वी इन प्रधान ईरोर, अदिक नीन टोना देल सब जातीगोळ भरमुसकु आगीदव.
भविष्यवक्तागोळ अदिक पवित्र लॉकुर, अदिक पृथ्वी मा सब घात माळकु आदुर आंदुर्द रक्ता आऊन दा सिक्याद.
इदुर बाद्दा ना स्वर्ग दा मान्सी धोळ भीळ इक ऊँचा शब्द देल ईद अनतेला केळदीन, “हल्लिलूय्याह! उद्धार अदिक महिमा अदिक सामर्थ्य नाम्द परमेश्वर उन अच हुन.
यतिकी आऊन निर्णय खरा अदिक ठीक आव. आव आ धोळ वेश्या अन्द, जो तान व्यभिचार देल पृथ्वी इक भ्रष्ट माळोर, न्याय माळदुन अदिक आकिन से तान दासगोळ्द रक्ता अन बदला ताकोंडुन.”
बाक दुसरा बार आंदुर अंदुर, “हल्लिलूय्याह! आऊन होत्‍तोद धुंगा हमेशा हमेशा येळतेला ईत्‍तीत.”
आग चोवीस स्याणागोळ अदिक नाक प्राणीगोळ बिदकु परमेश्वर उक प्रणाम माळदुर, जो सिंहासन मा कुर्तकु ईरोन, अदिक अंदुन, “आमीन! हल्लिलूय्याह!”
आग सिंहासन दा टु ऊंद शब्द होळ्त, “हे नामव परमेश्वर देल सब अंजावाळेर दासगोळा, येन स्याणेव, येन धोड्डेव; नीव सब आऊन स्तुति माळी.”
बाक ना धोळ भीळ इन घाई अदिक हापाळ नीर इन घाई शब्द, अदिक गर्जन इन घाई धोळ शब्द केळदीन: “हल्लिलूय्याह! यतिकी प्रभु नाम्द परमेश्वर सर्वशक्तिमान राज्य माळतान.
बरी, नाव आनन्दित अदिक मग्न आगाता, अदिक आऊन स्तुति माळाता, यतिकी म्यांडा अन्द पाड्डा अन्द मदा होट बंदाद, अदिक आऊन मंळगीत तान तान इक तयार माळ कोंडुर.
आऊक शुद्ध अदिक चमकदार महीन मलमल हाक्‍कोद अधिकार कोटकु आग्याद.” यतिकी आ साफ मलमल इन मतलब पवित्र लॉकुर्द न्याय इन क्याल्सा आद.
आग स्वर्गदूत नान से अंदुन, “ईद लिख्स कि धन्य आंदुर आर, जो म्यांडा अन्द पाड्डा अन्द मदा अन्द भोज दा कारूकु आग्यार.” बाक आव नान से अंदुन, “ई वचन परमेश्वर उन सत्य वचन हुन.”
आग ना आऊक प्रणाम माळोर साटी आऊन कालगोळ मा बिद्दीन. आव नान से अंदुन, “नोळ, हिंग माळबाळ, ना अपमान अदिक नीन वार्टुरगोळ्द संगी दास हुईन जो यीशु उन गवाही कोळदुर मा स्थिर आन. परमेश्वर उक अच प्रणाम माळ.” यतिकी यीशु उन गवाही भविष्यवाणी इन आत्मा हुन.
बाक ना स्वर्ग इक तेरूकु नोळदीन, अदिक नोळतीन कि ऊंद बिळीद घ्वाळा आद; अदिक अदुर मा ऊंद सवार आन, जो विश्वासयोग्य अदिक सत्य कहलुस्तान; अदिक आव न्याय इन सांगुळ न्याय अदिक लळाई माळतान.
आऊन कण्णगोळ बेक्‍की इन ज्वाला आव, अदिक आऊन ताल्ला मा हापाळ सा राजमुकुट आव. आऊन मा ऊंद हेसुर लिख्सकु आद, यारी आऊक बिटकु अदिक याऊ जान्सालुन.
आव रक्ता सिप्सकु कपळा हाक्‍कु आन, अदिक आऊन हेसुर परमेश्वर उन वचन हुन.
स्वर्ग इन सेना बिळीद घ्वाळागोळ मा सवार अदिक बिळीद अदिक शुद्ध मलमल कपळा हाक्‍कु आऊन हिंद हिंद आर.
जाती जाती इक बडोर साटी आऊन बाय देल ऊंद तेज धार इन तलवार होळतद. आव लोवा अन्द छळी हुळकु आंदुर मा राज्य माळ्यान, अदिक सर्वशक्तिमान परमेश्वर उन भयानक प्रकोप इन जलजलाहट इन सारा अन्द कुंड दा अंगुर मेट्यान.
आऊन कपळा अदिक जांघ मा ईद हेसुर लिख्सकु आद: “राजागोळ राजा अदिक प्रभुगोळ प्रभु.”
बाक ना ऊंद स्वर्गदूत उक सुर्य मा नीदुरकु नोळदीन. आव धोळ शब्द देल कारूकु आकाश इन न्याड्या दा टु ऊळुसावाळेर सब पक्षीगोळ देल अंदुन, “बरी, परमेश्वर उन धोळ भोज इन साटी जमा आगेगी,
यदुर देल नीव राजागोळ्द मास, अदिक सरदारगोळ्द मास, अदिक शक्तिमान गंळ्सगोळ्द मास, अदिक घ्वाळागोळ्द अदिक अऊर मा सवार आगतार आंदुर मास, अदिक येन स्वतंत्र येन दास, येन स्याणेव येन धोड्डेव, सब लॉकुर्द मास तिनी.”
बाक ना आ पशु, अदिक पृथ्वी इन राजागोळ इक अदिक आंदुर्द सेनागोळ इक आ घ्वाळा अन्द सवार अदिक आऊन सेना से लळाई माळोर साटी जमा नोळदीन.
अद पशु, अदिक अदुर सांगुळ आव ख्वाटा भविष्यवक्ता हुळकु आदुन याव आऊन मुंद हिंग चिन्ह तोर्सीदुन यदुर द्वारा आव आंदरी भरमुसदुन यदुर मा आ पशु उन छाप ईरोद अदिक जो अदुर मूर्ति इन पुजा माळतोगोर. ईव येढ्ढु जित्‍ता जीव आ बेक्‍की इन झील दा, जो गन्धक देल होततद, हाक्‍कु आदुर.
बाकी नोर लॉकुर आ घ्वाळा अन्द सवार इन तलवार देल, जो अदुर बाय देल होळतोगोद, कोंदकु आदुर; अदिक सब पक्षी आंदुर मास देल संतुष्ट आगेदुर.
बाक ना ऊंद स्वर्गदूत उक स्वर्ग टु ईळुतेला नोळदीन, याऊन कय दा अथाह-अधोलोक इन कुंजी अदिक ऊंद धोळ शंकली ईरोद.
आव आ अजगर, मतलब हाळोद हाव इक, जो इब्लीस अदिक शैतान आन, हुडुकु हजार वर्ष इन साटी कट बुट्टुन,
अदिक अदरी अथाह-अधोलोक दा हाक्‍कु बंद माळ बुट्टुन अदिक अदुर मा मोहर हच बुट्टुन कि अद हजार वर्ष इन पुरा आगासताका गैर यहूदी लॉकुरी बाक भरमुस बाळुल. इदुर बाद्दा जरूरी आद कि अद घळी तीम साटी बाक खोल्सकु आगुल.
बाक ना सिंहासन नोळदीन, अदिक अऊर मा लॉकुर कुरतुर, अदिक आंदरी न्याय माळोद अधिकार कोटकु आत. ना आंदुर आत्मागोळ इक भी नोळदीन, यार ताल्ला यीशु उन गवाही कोळोद अदिक परमेश्वर उन वचन इन कारण कडुकु आगीदव, अदिक यार ना आ पशु उन, अदिक ना अदुर मूर्ति इन पुजा माळीदुर, अदिक ना अदुर छाप तान ह्याणा अदिक कयगोळ मा ताकोंडीदुर. आंदुर जित्‍ता आगकु मसीह अन्द सांगुळ हजार वर्ष ताका राज्य माळतेला ईरूल.
यागासताका ईव हजार वर्ष पुरा आगीदील आगासताका बाकी नोर सोतकु मंळसा जित्‍ता आगीदील. ईद रा पयला पुनरूत्थान हुन.
धन्य अदिक पवित्र आव आन, जो ई पयला पुनरूत्थान इन भागी आर. हिंगुर मा दुसरा मृत्यु उन यातोदु अधिकार हैलेच, पर आंदुर परमेश्वर अदिक मसीह अन्द याजक आदार अदिक आऊन सांगुळ हजार साल ताका राज्य माळ्यार.
याग हजार साल पुरा आगेदव रा शैतान कैद टु बिळसुस्कु आगेदान.
अद आ जातीगोळी जो धरती इन नाकु दी ईत्‍तीत, मतलब गोग अदिक मागोग इक यऊर्द गिनती समुद्र अन्द गागरा अन्द बराबर ईत्‍तीत, भरमुसकु लळाई इन साटी जमा माळली होट्टीत.
अव सप्पा धरती मा फैलुसकु पवित्र लॉकुर्द छावनी अदिक प्रिय नगर इक घेर्स बुट्टाव; अदिक बेक्‍की स्वर्ग टु ईळुकु आंदरी भसम माळीत.
आंदुर्द भरमुसावाळा शैतान बेक्‍की अदिक गन्धक इन आ झील दा, यदुर दा आ पशु अदिक ख्वाटा भविष्यवक्ता भी ईत्‍तान, हाकसुसकु आदार; अदिक आंदुर ईळ्लक हागुल हमेशा हमेशा दुख दा तळपुळस्त ईत्‍तार.
बाक ना ऊंद धोळ बिळीद सिंहासन अदिक आऊक, जो अदुर मा कुर्तकु आन, नोळदीन; आऊन मुंद टु पृथ्वी अदिक आकाश ओळेदव, अदिक आंदुर साटी जागा सिकिदील.
बाक ना स्याणेर धोड्डेर सब सोतकु मंळसागोळ इक सिंहासन इन मुंद नीदुरकु नोळदीन, अदिक किताबगोळ खोल्सकु आदव; अदिक बाक ऊंद मात्‍त किताब खोल्सकु आत, मतलब जीवन इन किताब; अदिक ह्यांग आ किताबगोळ दा लिख्सकु ईरोद, हांग अच आंदुर क्याल्सागोळ्द अनुसार सोतकु मंळसागोळ्द न्याय माळकु आत.
समुद्र आ सोतकु मंळसागोळ इक जो अदुर दा ईरव कोट बुळ्त, अदिक मृत्यु अदिक अधोलोक आ सोतकु मंळसागोळ इक जो अदुर दा ईरव कोट बुळ्त; अदिक आंदुर दा टु हर ऊंद मंळसा अक आंदुर क्याल्सागोळ अन्द अनुसार आंदुर न्याय माळकु आत.
मृत्यु अदिक अधोलोक बेक्‍की इन झील दा हाक्‍कु आदव. ईद बेक्‍की इन झील दुसरा मृत्यु हुन;
अदिक यारदारा हेसुर जीवन इन किताब दा लिख्सकु सिकतीदील, आव बेक्‍की इन झील दा हाक्‍कु आदुन.
बाक ना व्हाशोद आकाश अदिक व्हाशोद पृथ्वी इक नोळदीन, यतिकी पयला आकाश अदिक पयला पृथ्वी होगतेला ईरोद, अदिक समुद्र भी ईतीदील.
बाक ना पवित्र नगर व्हाशोद यरूशलेम इक स्वर्ग टु परमेश्वर उन हात्‍ती टु ईळुतेला नोळदीन. अद आ मंळगीत इन घाई ईरोद जो तान गांड्ड उन साटी सिंगार माळकु आर.
बाक ना सिंहासन दा टु यावारा अक धोळ शब्द देल ईद अनतेला केळदीन, “नोळ, परमेश्वर उन ड्यारा मंळसागोळ्द न्याड्या दा आद. आव आंदुर सांगुळ ड्यारा माळ्यान, अदिक आंदुर आऊन लॉकुर आदार, अदिक परमेश्वर खुद आंदुर सांगुळ ईत्‍तान अदिक आंदुर परमेश्वर आदान.
आव आंदुर कण्णगोळ देल सप्पा नीर सिट्ट कोंडान; अदिक इदुर बाद्दा मृत्यु ईला ईत्‍तीत, अदिक न शोक, न विलाप, न पीळा ईत्‍तीत; पयला मातगोळ होगतेला ईत्‍तव.”
जो सिंहासन मा कुर्तकु ईरोन, आव अंदुन, “नोळ, ना सब येनारा व्हाशोद माळकु कोळतीन.” बाक आव अंदुन, “लिख्स कोम, यतिकी ईव वचन विश्वास इन योग्य अदिक सत्य आव.”
बाक आव नान से अंदुन, “ईव मातगोळ पुरा आगेग्याव. ना अल्फा अदिक ओमेगा, पयला अदिक आखरी हुईन. ना प्यासा अक जीवन इन नीर इन झरना दा टु फुकट दा कुडोद अधिकार कोळाईन.
जो विजय आदान आवा ई वस्तुगोळ्द वारीस आदान, अदिक ना आऊन परमेश्वर आगाईन अदिक आव नान पार आदान.
लेकीन डरपोकगोळा, अदिक अविश्वासीगोळा, अदिक नीच हरकत माळावाळेरा, अदिक हत्या माळावाळेरा अदिक व्यभिचारीगोळा, अदिक जादू टोना माळावाळेरा, अदिक मूर्ति इन पुजा माळावाळेरा, अदिक सब ख्वाटा मातगोळ्द भाग आ झील दा सिक्‍कीत जो बेक्‍की अदिक गन्धक देल होततेला ईरतद: ईद दुसरा मृत्यु हुन.”
बाक आ येळ स्वर्गदूतगोळ हात्‍ती येळ आखरी परेशानी देल तुमकु येळ कटोरागोळ ईरव, आंदुर दा टु ऊंद नान हात्‍ती बंदुन, अदिक नान सांगुळ मातगोळ माळकु अंदुन, “ईल बर, ना नीनी मंळगीत मतलब म्यांडा अन्द पाड्डा अन्द हिंग्स तोर्साईन.”
आग आव नानी आत्मा दा ऊंद धोळ अदिक ऊँचा पहाळ मा ओतुन, अदिक पवित्र नगर यरूशलेम इक स्वर्ग टु परमेश्वर उन हात्‍ती टु ईळुतेला तोर्सदुन.
परमेश्वर उन महिमा आंदुर्दा ईरोद, अदिक आऊन ज्योति हापाळ अच किमती कल्ल, मतलब बिल्लौर इन घाई यशब उन घाई स्वच्छ ईरोद.
आऊन दिवार शयरपनाह धोळ ऊँचा ईरोद, अदिक आऊन हन्नेळ फाटक अदिक फाटकगोळ मा हन्नेळ स्वर्गदूत ईरोर; अदिक आ फाटकगोळ मा इस्त्राएलीगोळ्द हन्नेळ गोत्रगोळ्द हेसुर लिख्सकु ईरव.
पूर्व दिशा अन दी मुर फाटक, उत्‍तर दिशा अन दी मुर फाटक, दक्षिण दिशा अन दी मुर फाटक, अदिक पश्चिम दिशा अन दी मुर फाटक ईरव.
नगर इन दिवार इन शयरपनाह अन्द हन्नेळ नींवगोळ ईरव, अदिक अदुर मा म्यांडा अन्द पाड्डा अन्द हन्नेळ प्रेरितगोळ्द हन्नेळ हेसुर लिख्सकु ईरव.
जो नान सांगुळ मातगोळ माळोन आऊन हात्‍ती नगर अदिक आऊन फाटकगोळ अदिक आऊन शयरपनाह अक आळोर साटी ऊंद व्हान्ना अन्द गज ईरोद.
अद नगर वर्गाकार बसुस्कु ईरोद अदिक अदुर्द लंबाई, चौळाई इन बराबर ईरोद; अदिक आव आ गज देल नगर इक आळदुन, रा साढ़े येळ सौ कोस इन होळ्त: अदुर्द लंबाई अदिक चौळाई अदिक ऊँचाई बराबर ईरोद.
आव आऊन शयरपनाह अक मंळसा अन्द मतलब स्वर्गदूत उन नाप देल आळदुन, रा ऊंद सौ चौवालीस कय होळ्त.
आऊन शयरपनाह यशब इन बन्सकु ईरोद, अदिक नगर हिंग शुद्ध व्हान्ना अन्द ईरोद जो स्वच्छ काँच इन घाई ईरूल.
आ नगर इन नींवगोळ हर प्रकार इन किमती कल्लगोळ देल सवारस्कु ईरोद; पयला पायवा यशब देल, दुसरा नीलमणी देल, तीसरा लालळी देल, चौथा मरकत देल,
पाचवा गोमेदक देल, सहावा माणिक्य देल, सातवा पीतमणी देल, आठवा पेरोज देल, नववा पुखराज देल, दसवा लहसनिए देल, ग्यारवा धूम्रकान्त देल, अदिक बारवा चन्द्रकाँत मणी देल बन्सकु ईरोद.
हन्नेळु फाटक हन्नेळ मोतीगोळ्द ईरव; ऊंद ऊंद फाटक ऊंद ऊंद मोती इन माळकु ईरोद. नगर इन सळक स्वच्छ काँच इन घाई शुद्ध व्हान्ना अन्द ईरोद.
ना अदुर्दा यातोदु मंदिर नोळीदील, यतिकी सर्वशक्तिमान प्रभु परमेश्वर अदिक म्यांडा अन्द पाड्डा अदुर्द मंदिर आद.
आ नगर दा सुर्य अदिक चंद्रमा अन्द ऊजुळ इन जरवत हैलेच, यतिकी परमेश्वर उन तेज देल अदुर्दा ऊजुळ आगेत्याद, अदिक म्यांडा अन्द पाड्डा आऊन दिंग्या हुन.
जाती-जाती इन लॉकुर आऊन ज्योति दा नळुकु वयाळ्यार, अदिक पृथ्वी इन राजा तान तान तेज इन सामाईन अदुर दा तंदार.
आऊन फाटक हागुल इक यागलु बंद आगतीदील, अदिक ईळ्लक अल आगतीदील.
लॉकुर जाती जाती इन तेज अदिक वैभव इन सामाईन अदुर दा तंदार.
लेकीन अदुर्दा यातोदु अपवित्र वस्तु या बेकार क्याल्सा माळावाळा, या ख्वाटा मात्‍तगोळ गढुसावाळा यातोदु रीति देल प्रवेश माळ सकालुन, पर सिर्फ आ लॉकुर यार हेसुर म्यांडा अन्द पाड्डा अन्द जीवन इन किताब दा लिख्सकु आव.
बाक आव नानी बिल्लौर इन घाई झलकुसतेला, जीवन इन नीर इन गांगा तोर्सदुन, जो परमेश्वर अदिक म्यांडा अन्द पाड्डा अन्द सिंहासन टु होटकु
आ नगर इन सळक इन न्याड्या वाहुसोद. गांगा अन ईप्पाटी अदिक आप्पाटी जीवन इन मार्र ईरोद; अदुर्दा हन्नेळ प्रकार इन काय हत्तव, अदिक अदरी हर तिंगुळ काय हत्तव; अदिक आ मार्र इन याल्लागोळ देल गैर यहूदी लॉकुर चंगा आगतोगोर.
बाक श्राप आगतीदील, अदिक परमेश्वर अदिक म्यांडा अन्द पाड्डा अन्द सिंहासन आ नगर दा ईत्‍तीत अदिक आऊन दास आऊन स्यावा माळ्यार.
आंदुर आऊन बाय नोळ्यार, अदिक आऊन हेसुर आंदुर ह्याणागोळ मा लिख्सकु ईत्‍तीत.
बाक ईळ्लक आगतीदील, अदिक आंदरी दिंग्या अदिक सुर्य अन्द ऊजुळ इन जरवत बिळतीदील, यतिकी प्रभु परमेश्वर आंदरी ऊजुळ कोट्टान, अदिक आंदुर हमेशा हमेशा राज्य माळ्यार.
बाक आव नान से अंदुन, “ईव मातगोळ विश्वास इन योग्य अदिक सही आव. प्रभु, जो भविष्यवक्तागोळ आत्मागोळ्द परमेश्वर हुन, तान स्वर्गदूत उक इदुरसाटी कळुदुन कि तान दासगोळी अव मातगोळ, यदुर राटनेरी पुरा आगोद जरूरी आद, तोरस्यार.”
“नोळ, ना राटनेरी बरावाळा आईन! धन्य आन आव, जो ई किताब इन भविष्यवाणी इन मातगोळ मान्सतान.”
ना आवा यूहन्ना हुईन, जो ईव मातगोळ केळीन अदिक नोळतोगीन. याग ना केळदीन अदिक नोळदीन, रा जो स्वर्गदूत नानी ईव मातगोळ तोर्सतोगोन, ना आऊन कालगोळ मा प्रणाम माळोर साटी बिद्दीन.
लेकीन आव नान से अंदुन, “नोळ, हिंग माळबाळ; यतिकी ना नीन, अदिक नीन वार्ट भविष्यवक्तागोळ, अदिक ई किताब इन मातगोळ इक मान्सावाळेर्द संगी दास हुईन. परमेश्वर उक अच प्रणाम माळ.”
बाक आव नान से अंदुन, ई किताब इन भविष्यवाणी इन मातगोळी बंद माळबाळ; यतिकी समय हात्‍ती आद.
जो अन्याय माळतान, आव अन्याय अच माळतेला ईरूल; अदिक जो मलिन आन, आव मलिन बन्सकु ईरूल; अदिक जो न्यायी आन, आव न्यायी बन्सकु ईरूल; अदिक जो पवित्र आन; आव पवित्र बन्सकु ईरूल.
“नोळ, ना राटनेरी बरावाळा आईन; अदिक हर ऊंद मंळसा अन्द क्याल्सा अन्द अनुसार मोहबदला कोळोर साटी प्रतिफल नान हात्‍ती आद.
ना अल्फा अदिक ओमेगा, पयला अदिक आखरी, पयले टु अदिक अन्त हुईन.
“धन्य आंदुर आर, जो तान कपळा ओगु कोमतार, यतिकी आंदरी जीवन इन मार्र इन हात्‍ती बरोद अधिकार सिक्‍कीत, अदिक आंदुर फाटकगोळ देल आगकु नगर दा प्रवेश माळ्यार.
लेकीन नायगोळ, अदिक टोना माळावाळेर, अदिक व्यभिचारी, अदिक खुनीगोळ अदिक मूर्ति इन पुजा माळावाळा, अदिक हर ऊंद ख्वाटपन इक चाहसावाळा अदिक घळुसावाळा व्हार्या ईत्‍तान.
“नानी यीशु तान स्वर्गदूत उक इदुरसाटी कळुदुन कि नीम मुंद मंडलीगोळ्द बारा दा ई मातगोळ्द गवाही कोळुल. ना दाऊद उन मुल अदिक वंश, अदिक व्हातुर इन चमकुसतेला तारा हुईन.”
आत्मा अदिक मंळगीत येढ्ढु अंतार, “बर!” अदिक केळावाळा भी अंदान, “बर!” जो नीरळ्कु ईतीदान आव बरूल, अदिक जो यावारा चाहासतान आव जीवन इन नीर फुकट दा ताकोमुल.
ना हर ऊंद मंळसा अक, जो ई किताब इन भविष्यवाणी इन मातगोळ केळतान, गवाही कोळतीन: अगर यावारा मंळसा ई मातगोळ दा येनारा वाळुस्यान रा परमेश्वर आ परेशानीगोळ इक, जो ई किताब दा लिख्सकु आव, आऊन मा वाळुस्यान.
अगर यावारा ई भविष्यवाणी इन किताब इन मातगोळ दा टु येनारा तेगु कोंडान, रा परमेश्वर आ जीवन इन मार्र अदिक पवित्र नगर दा टु, यदुर्द वर्णन ई किताब दा आद, अदुर भाग तेगु कोंडान.
जो ईव मातगोळ्द गवाही कोळतान आव ईद अनतान, “हव, ना जल्दी बरावाळा आईन.” आमीन. हे प्रभु यीशु बर!
प्रभु यीशु उन अनुग्रह पवित्र लॉकुर्द सांगुळ ईरूल. आमीन.










































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































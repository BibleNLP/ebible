












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































ሃዌ ዳዊታ ዛሪያኔ ኣብራሃሜ ዛሬ ጊዴዳ ዬሱሲ ኪሪስቶሳ ዬሌታ ኦዲያ ማፃፋ።
ኣብራሃሜ፥ ዪሳቃ ዬሌዳ፤ ዪሳቂ፥ ያዪቆባ ዬሌዳ፤ ያዪቆቢ፥ ዪሁዳኔ ኣ ኢሻቱዋ ዬሌዳ።
ዪሁዳይ ቲዒማሪፔ ፓሬሳኔ ዛራሃ ዬሌዳ፤ ፓሬሴ፥ ሄፂሮና ዬሌዳ፤ ሄፂሮኔ፥ ራማ ዬሌዳ።
ራሜ ኣሚናዳባ ዬሌዳ፤ ኣሚናዳቤ፥ ናዓሶና ዬሌዳ፤ ናዓሶኔ፥ ሴሊሞና ዬሌዳ።
ሴሊሞኔ፥ ራዓቦ ጌቴቲያ ሚሺራቲፔ ቦዔዛ ዬሌዳ፤ ቦዔዚ፥ ኡሩቶ ጌቴቲያ ሚሺራቲፔ ኢዮቤዳ ዬሌዳ፤ ኢዮቤዴ፥ ኢሴይ ዬሌዳ።
ኢሴይ ካቲያ ዳዊታ ዬሌዳ። ካቲያ ዳዊቴ፥ ኦሪያ ማቻቲፔ ሶሎሞና ዬሌዳ።
ሶሎሞኔ፥ ሮቢዓማ ዬሌዳ፤ ሮቢዓሜ፥ ኣቢያ ዬሌዳ፤ ኣቢያይ፥ ኣሳፋ ዬሌዳ።
ኣሳፌ፥ ዮሳፌፃ ዬሌዳ፤ ዮሳፌፄ፥ ኢዮራማ ዬሌዳ፤ ኢዮራሜ፥ ኦዚያና ዬሌዳ።
ኦዚያኔ፥ ኢዮዓታማ ዬሌዳ፤ ኢዮዓታሜ፥ ኣካዛ ዬሌዳ፤ ኣካዜ፥ ሂዝቂያሳ ዬሌዳ።
ሂዝቂያሴ ሚናሳ ዬሌዳ፤ ሚናሴ፥ ኣሞፃ ዬሌዳ፤ ኣሞፄ፥ ኢዮሲያሳ ዬሌዳ።
ኢስራዔሊያ ኣሳይ ኦሞዴቲዴ፥ ባቢሎኔ ጋዲያ ቤዳ ዎዴ፥ ኢዮሲያሴ ኢኮኒያናኔ ኣ ኢሻቱዋ ዬሌዳ።
ባቢሎኔ ኦሞዱዋፔ ጉዪያን፥ ኢኮኒያናኔ ሳላቲያላ ዬሌዳ፤ ሳላቲያሌ፥ ዜሩባቤላ ዬሌዳ።
ዜሩባቤሊ፥ ኣቢዩዳ ዬሌዳ፤ ኣቢዩዴ፥ ኤሊያቄማ ዬሌዳ፤ ኤሊያቄሚ፥ ኣዞራ ዬሌዳ።
ኣዞሬ ሳዶቃ ዬሌዳ፤ ሳዶቄ፥ ኣኪማ ዬሌዳ፤ ኣኪሜ ኤሊዩዳ ዬሌዳ።
ኤሊዩዴ፥ ኣሊዓዛራ ዬሌዳ፤ ኣሊዓዛሬ፥ ማታና ዬሌዳ፤ ማታኔ፥ ያዪቆባ ዬሌዳ።
ያዪቆቤ፥ ኪሪስቶሳ ጌቴቲያ ዬሱሳ ዬሌዳ ማይራሞ ኦቼዳ ዮሴፋ ዬሌዳ።
ሲሚ ዬሌታይ ኡባይ ኣብራሃሞፔ ዳዊታ ጋካናው ታማኔ ኦይዱ ዬሌታ፤ ዳዊቴፔ ዶሚዴ፥ ኣሳይ ባቢሎኔ ጋዲያ ኦሞዴቲዴ ቤዳ ዎዲያ ጋካናው ታማኔ ኦይዱ ዬሌታ፤ ኣሳይ ባቢሎኔ ጋዲያ ኦሞዴቲዴ ቤዳ ዎዲያፔ ኪሪስቶሲ ዬሌቴዳ ዎዲያ ጋካናው ታማኔ ኦይዱ ዬሌታ።
ዬሱሲ ኪሪስቶሳ ዬሌታይ ሃዋ ማላ፤ ኣ ዳያ ማይራማ ዮሴፎ ኦሼታ ቃሼታ ኡታዱ። ሄ ዎዴ ዮሴፎና ጋኬቴናን ዴዓዴ፥ ጌሻ ኣያናን ሻሃራዱ።
ኢዞ ጊጊሲ ዎዳ ዮሴፎ ፂሎ ኣሳ ጊዴዳ ዲራው፥ ኢዞ ካዉሻናው ኮዪቤና፤ ኢባ ቆንጪሴናን ኢዞ ኣጋናው ቆፔዳ።
ሺን ኢ ሄዋ ቆፒሺን፥ ጎዳ ኪታንቻይ ኣኩሙዋን ኣናና ጋኬቲዴ፥ «ዳዊቴ ናዓ ዮሴፎ፥ ማይራማ ጌሻ ኣያናን ሻሃሬዳ ዲራው ኢዞ ኣካናው ያዮፓ።
ኢዛ ኣቱማ ናዓ ዬላናዉኑ፤ ኔኒካ፥ ኢ ኣሳ ናጋራፔ ኣሺያ ዲራው ኣ ሱን ዬሱሳ ጋዴ ፄሳናሳ» ያጌዳ።
ቃሲ ጎዳይ ናቢያ ባጋና፥ «ዎዶራታ ሻሃራናዉኑ፤ ናዓካ ዬላናዉኑ፤ ኣ ሱንይካ ኣማኔላ ጌቴታናዋ» ያጌዳዌ ፖሌታና ማላ፥ ሃዌ ኡባይ ሃኔዳ፤ «ኣማኔላ» ያጊያዌ፥ «ፆሳይ ኑናና ዴዔ» ያጊያዋ።
<range>
ዮሴፎ ጌሚዒሹዋፔ ቤጎቲዴ፥ ጎዳ ኪታንቻይ ባሬና ኣዛዞዋዳን፥ ማይራሞ ባሬ ጎሌ ኣፌዳ።
ሺን ናዓይ ዬሌታና ጋካናው ዮሴፎ ኢዚኮ ሺቂቤና፤ ቃሲ ናዓካ ዬሱሳ ጊዴ ሱንዳ።
ዬሱሲ ዪሁዳ ጋዲያን ቤቴሊሄሜ ጌቴቲያ ካታማን ሄሮዲሴ ካዉቲዴ ዴዒያ ዎዴ ዬሌቴዳ፤ ሄዋፔ ጉዪያን፥ ፆሊንቲያ ፓይዲያ ኣሳይ ኣዋይፊ ዶሊያ ባጋፔ ዬሩሳላሜ ዪዴ፥
«ኣዪሁዳ ካቲያ ጊዳናው ዬሌቴዳ ናዓይ ሃቃን ዴዒ? ኑኒ ኣዋይፊ ዶሊያ ባጋና ኬሴዳ ኣ ፆሊንቲያ ቤዒዴ፥ ኣው ጎዪናናው ዬዶ» ያጊዴ ኦቼዲኖ።
ካቲያ ሄሮዲሴ፥ ሄዋ ሲሲዴ ዳጋሜዳ፤ ዬሩሳላሜን ዴዒያ ኣሳይ ኡባይካ ዎዛና ባዬዲኖ።
ሄሮዲሴ ቄሳቱዋ ካፓቱዋ ኡባቱዋኔ ሙሴ ሂጊያ ታማሪሲያዋንታ ፄሲዴ፥ «ኪሪስቶሲ ሃቃን ዬሌታንዴሻ?» ያጊዴ ኦቼዳ።
ኡንቱንቱ ዛሪዴ፥ «ዪሁዳ ጋዲያን ቤቴሊሄሜ ካታማን ዬሌታናዋ። ናቢ፥ ‹ዪሁዳ ጋዲያን ዴዒያ ቤቴሊሄሜ፥ ኔኒ ዪሁዳ ጋዲያን ዴዒያ ዎሊቃማ ካታማቱዋፔ ላፋካ። ኢስራዔሊያ ሞዲያዌ ኔፔ ኬሳናዋ› ጊዴ ፃፌዳ» ያጌዲኖ።
<range>
ሄዋፔ ካላ፥ ሄሮዲሴ ኣዋይፊ ዶሊያ ባጋፔ ዬዳ ኣሳቱዋ ጌማን ፄሲዴ፥ ፆሊንቲ ኡንቱንቶ ቤቴዳ ዎዲያ ኡንቱንቱፔ ጌሺዴ ኤሬዳ።
ያቲዴ ቤቴሊሄሜ ኡንቱንታ ዬዲዴ፥ «ቢዴ ናዓ ሎይ ኮዪቴ፤ ኣ ዴሜዳ ዎዴ ታኒካ ባዴ ኣው ጎዪናናዳን፥ ታናካ ኤሪሲቴ» ያጌዳ።
ኡንቱንቱ ካቲ ጌዳዋ ሲሲ ቢዴ ኦጊያን ኣዋይፊ ዶሊያ ባጋና ኡንቱንቱ ካሴ ቤዔዳ ፆሊንቲያ ቤዔዲኖ፤ ናዓይ ዴዒያሳ ጋኪዴ ኤቃና ጋካናው፥ ፆሊንቲ ኡንቱንታ ካሌዳ።
ኡንቱንቱ ሄ ፆሊንቲያ ቤዔዳ ዎዴ፥ ዛዋይ ባይና ዳሮ ናሼቻ ናሼቴዲኖ።
ጎሌ ጌሊዴ፥ ናዓይ ባሬ ዳዪ ማይራሚና ዴዒያዋ ቤዔዲኖ፤ ጉልባቲዴ ኣው ጎዪኔዲኖ፤ ሄዋፔ ካላ፥ ባሬንቱ ሳፂኒያ ዶዪዴ፥ ዎርቃ፥ ኢፃናኔ ካዋራ ኣው ኢሞታ ሺሼዲኖ።
ኡንቱንቱ ሄሮዲሳኮ ሲሜና ማላ፥ ፆሳይ ኣኩሙዋን ኡንቱንታ፥ «ሂንቴና ኤሪቴ» ጊና ሃራ ኦጊያና ባሬንቱ ጋዴ ሲሜዲኖ።
ኡንቱንቱ ቤዳዋፔ ጉዪያን፥ ጎዳ ኪታንቻይ ኣኩሙዋን ዮሴፎ ቤቲዴ፥ «ሄሮዲሴ ናዓ ዎናው ኮዪያ ዲራው፥ ዴንዳዴ ናዓኔ ኣ ዳዮ ኣካዴ ጊብፄ ጋዲያ ቤታ፤ ታኒ ኔው ኦዳና ጋካናው፥ ያኒ ዴዓሻ» ያጌዳ።
ዮሴፎ ቃማ ዴንዲዴ፥ ናዓኔ ኣ ዳዮ ኣኪዴ፥ ጊብፄ ጋዲያ ቤዳ፤ ጎዳይ ናቢያ ባጋና፥ «ታኒ ታ ናዓ ጊብፄ ጋዲያፔ ፄሳዲ» ያጌዳዌ ፖሌታና ማላ፥ ሄሮዲሴ ሃይቃና ጋካናው ኢ ያኒ ዴዔዳ።
<range>
ሄዋፔ ጉዪያን፥ ሄሮዲሴ ኣዋይፊ ዶሊያ ባጋፔ ዬዳዋንቱ ባሬና ጪሜዳዋ ኤሬዳ ዎዴ፥ ዳሮ ሃንቄቲዴ፥ ፆሊንቲ ካሴ ቤቴዳ ዎዲያ ኡንቱንቱፔ ሲሴዳዋዳን፥ ዎታዳራቱዋ ዬዲዴ፥ ቤቴሊሄሜኒኔ ዩሹዋን ዴዒያ ላዑ ላይ ኣቱማ ናናኔ ላዑ ላይፔ ጋርሳና ዴዒያ ኣቱማ ናና ኡባ ዎሴዳ።
ናቢያ ኤርሚያሲ፥ «ዬኩኔ ዚላሳይ ራማ ጌቴቲያ ካታማን ሲሴቴዳ፤ ራሄላ ባሬ ናናው ዬካው። ኡንቱንቱ ሃይቂዲጎ ዲራው፥ ኣጋ ጊና፥ ኣጌናን ኢፃዱ» ጊዴ ኦዴዳዌ ፖሌቴዳ።
<range>
ሄሮዲሴ ሃይቄዳዋፔ ጉዪያን፥ ጎዳ ኪታንቻይ ጊብፄን ዮሴፎ ኣኩሙዋን ቤቲዴ
ኣ፥ «ዴንዳ፤ ናዓኔ ኣ ዳዮ ኣካዴ፥ ኢስራዔሊያ ጋዲያ ሲማ። ናዓ ዎናው ኮዪያዋንቱ ሃይቂዲጌዲኖ» ያጌዳ።
ዮሴፎ ዴንዲዴ፥ ናዓኔ ኣ ዳዮ ኣኪዴ፥ ኢስራዔሊያ ሲሜዳ።
ሺን ዮሴፎ ኣርኬላዎሲ ባሬ ኣዉዋ ሄሮዲሳ ኦይዲያን ዪሁዳ ጋዲያን ካዉቴዳዋ ሲሴዳ ዎዴ፥ ያ ባናው ያዬዳ፤ ፆሳይ ኣው ኣኩሙዋን ሂንቴና ኤሪቴ ጊና፥ ጋሊላ ጋዲያ ቤዳ።
ናባቱ፥ «ኣሳይ ኣ፥ ‹ናዚሬቲያ ኣሳ› ጊዴ ፄሳና» ያጌዳዌ ፖሌታና ማላ፥ ናዚሬቴ ጌቴቲያ ካታማ ቢዴ ዴዔዳ።
ሄ ዎዴ ፃማቂያ ዮሃኒሲ ኣሳ፥ «ሳሉዋ ካዉቴይ ማታቴዳ ዲራው፥ ሂንቴ ናጋራፔ ሲሚቴ» ያጊዴ፥ ዪሁዳ ሜላ ቢታን ኦዲዴ ዬዳ።
<range>
ኣዪሲ ጎፔ፥ ናቢያ ኢሲያሴ፥ ዮሃኒሳባ ኦዲዴ፥ «ኢቱ ሜላ ቢታን ባሬ ቃላ ቁ ኡዲዴ፥ ‹ጎዳ ኦጊያ ጊጊሲቴ። ኢ ሄሜታና ሎሱዋካ ኣው ሲቲ ኡዲቴ› ጌዳ» ያጌዳ።
ዮሃኒሳው ጋሉዋ ኢስኪያን ዳዴቴዳ ማዩ ዴዔ፤ ቃሲ ባሬ ፄሳን ዳፉዋ ዳንጬዳ፤ ኢ ሚያ ቁማይካ ቦሊያኔ ባዙዋ ኤሳ።
ኣሳይ ሄ ዎዴ ዬሩሳላሜፔ፥ ዪሁዳ ጋዲያ ኡባ ሳፔኔ ዮርዳኖሳ ሻፋ ሄራን ዴዒያ ጋዲያ ኡባፔ ኣኮ ዪኖ።
ባሬንቱ ናጋራ ፓፂና፥ ዮርዳኖሳ ሻፋን ኣሳ ፃማቄዳ።
ሺን ዮሃኒሲ ዳሮ ፓሪሳዋቱኔ ሳዱቃዋናቱ ፃማቄታናው ባሬኮ ዪያዋንታ ቤዒዴ፥ «ሃ ሾሻቶ፥ ፆሳ ሃንቁ ያና ሃኒያዋፔ ኣታና ማላ፥ ሂንቴው ኦኔ ኦዴዳዌ?
ሲሚ ሂንቴ፥ ሂንቴንቱ ናጋራፔ ሲሜዳዋ ኤሪሲያ ኦሱዋ፥ ኦቴ።
ሂንቴ ሂንቴንቱ ዎዛናን፥ ‹ኣብራሃሜ ኑ ኣባ› ጊዴ ቆፒያዋ ሂንቴው ማላቶፖ። ኣዪሲ ጎፔ፥ ታኒ ሂንቴንቱሲ ኦዳይ፤ ፆሳይ ሃ ሹቻቱዋፔ ኣብራሃሞሲ ናና ኡዲ ዴንናው ዳንዳዬ።
ቤፂ ሚ ፃጱዋን ቃንፃናው ጊጊ ኡቴዳ፤ ሎዖ ኣይፊያ ኣይፌና ሚ ኡባይ ቃንፄቲዴ፥ ታማን ዬጌታና።
«ሂንቴ ሂንቴንቱ ናጋራፔ ሲሚያዋ ቤሳናው፥ ታኒ ሂንቴና ሃን ፃማቃይ፤ ሺን ታፔ ጉዬና ዪያዌ፥ ሂንቴንታ ጌሻ ኣያናኒኔ ታማን ፃማቃና። ኢ ታፔ ዳሮ ሚኔ፤ ኣ ጫማ ቶካናዉካ ታኒ ቤሲያ ኣሳ ጊዲኬ።
ኣ ኩሺያን ካ ሴፂያ ላይዳይ ዴዔ። ኡዱማን ዴዒያ ካ ሎይ ጌሼ፤ ባሬ ዛርጋ ዲዪያን ቆላና፤ ሺን ዳላ ቶዔና ታማን ጉዳና» ያጌዳ።
ዬሱሲ ሄ ዎዴ ዮሃኒሳን ፃማቄታናው፥ ጋሊላፔ ዮርዳኖሳ ጌቴቲያ ሻፋ ኣኮ ቤዳ።
ሺን ዮሃኒሲ፥ «ታኒ ኔናን ፃማቄታናው ቤሲያ ዎዴ፥ ኔኒ ታኮ ያይ?» ያጊዴ፥ ኣ ዲጋናው ኮዬዳ።
ሺን ዬሱሲ ዛሪዴ ኣ፥ «ኑኒ ፂሎቴ ኦሱዋ ኡባ ሃዋዳን ፖላናው ቤሲያ ዲራው፥ ሃዒ ታው ኤኖ ጋ» ያጌዳ። ዮሃኒሲካ ኣው ኤኖ ጌዳ።
ዬሱሲ ፃማቄቶዋፔ ጉዪያን፥ ኤሌካ ሃፔ ኬሴዳ፤ ሳሉ ዶዬቲና፥ ፆሳ ኣያናይ ሃራጲያዳን ሳሉዋፔ ዎዴ ባሬ ቦላ ዪያ ዎዴ ቤዔዳ፤
ቃሲ ሳሉዋፔ፥ «ታኒ ሲቂያ፥ ታና ናሼቺያ፥ ታ ናዓይ ሃዋ» ያጊያ ቃላይ ዬዳ።
ሄዋፔ ጉዪያን፥ ፃላሂያን ፓጬታና ማላ፥ ጌሻ ኣያናይ ኣሳይ ዴዔና ሳዓ ዬሱሳ ኣፌዳ።
ዬሱሲ ኦይታሙ ጋላሳኔ ኦይታሙ ቃማ ፆሞዋፔ ጉዪያን ኮሻቴዳ።
ፃላሂ ዪዴ ኣ፥ «ኔኒ ፆሳ ናዓ ጊዶፔ፥ ኣኔ ሃ ሹቻቱዋ ኡኪ ጊዳና ማላ ጋ» ያጌዳ።
ሺን ዬሱሲ ዛሪዴ፥ «ፆሳ ማፃፋን፥ ‹ኣሳይ ፆሳይ ሃሳዪያ ቃላ ኡባን ዴዓናፔ ኣቲን፥ ኡኪ ፃላላን ዴዔና› ያጌቲ ፃፌቴዳ» ያጌዳ።
ሄዋፔ ጉዪያን፥ ፃላሂ ዬሱሳ ጌሻ ካታማ ኣፊ ጌሻ ጎሊያ ፄራን ኤሲዴ፥
«ኔኒ ፆሳ ናዓ ጊዶፔ፥ ኣኔ ዱጌ ኩንዳ። ኣዪሲ ጎፔ፥ ፆሳ ማፃፋን፥ ‹ፆሳይ ባሬ ኪታንቻቱዋ ኔው ኣዛዛናዋ› ቃሲ ‹ኡንቱንቱ ኔ ጌዲ ሹቻን ቤቴና ማላ፥ ባሬንቱ ኩሺያን ኔና ዴንናዋንታ› ያጌቲ ፃፌቴዳ» ያጌዳ።
ዬሱሲ ዛሪዴ ኣ፥ «ቃሲካ ፆሳ ማፃፋን፥ ‹ጎዳ ኔ ፆሳ ፓጮፓ› ያጌቲ ፃፌቴዳ» ያጌዳ።
ቃሲ ፃላሂ ዬሱሳ ኢቲ ዳሮ ዎልቃማ ዴሪያ ፄራ ኬሲዴ፥ ሃ ኣላሚያን ዴዒያ ካዉቴ ኡባኔ ኡንቱንቱ ቦንቹዋ
ቤሲዴ ኣ፥ «ኔኒ ታው ጉልባታዴ ጎዪኖፔ፥ ታኒ ሃዋ ኡባ ኔው ኢማና» ያጌዳ።
ሄ ዎዴ ዬሱሲ ዛሪዴ ኣ፥ «ላ ሃ ሴፃናው ሃካ፤ ኣዪሲ ጎፔ፥ ፆሳ ማፃፋን፥ ‹ጎዳው፥ ኔ ፆሳው ጎዪና፤ ኣ ፃላላ ጎሼታ› ጌቴቲ ፃፌቴዳ» ያጌዳ።
ሄዋፔ ጉዪያን፥ ፃላሂ ዬሱሳ ኣጊና፥ ኪታንቻቱ ዪዴ፥ ኣው ኦዲኖ።
ዮሃኒሲ ቃሼቴዳዋ ዬሱሲ ሲሴዳ ዎዴ፥ ጋሊላ ጌቴቲያ ጋዲያ ቤዳ።
ናዚሬቴፔ ኬሲዴ፥ ቂፊሪናሆማ ካታማ ቢዴ፥ ያኒ ዴዔዳ፤ ቂፊሪናሆሚ ዛቢሎናኒኔ ኒፍታሌሜ ጋዲያን ዴዒያ ጋሊላ ኣባ ማታን ዴዔ።
ሃዌ ሃኔዳዌ ናቢያ ኢሲያሲ፥
«ዛቢሎኔ ጋዲያኒኔ ኒፍታሌሜ ጋዲያን፥ ኣባ ኦጊያን ዮርዳኖሳ ሻፋፔ ሄፊን ባጋን፥ ኣዪሁዳ ጊዴና ኣሳይ ዴዒያ ጋሊላን፥
ማኒ ዴዒያ ኣሳይ ዎልቃማ ፖዑዋ ቤዔዳ። ቃሲ ሃይቁዋ ኩዋይ ዴዒያ ጋዲያን ኡቴዳዋንቶ ፖዑ ኬሴዳ» ያጌዳዌ ፖሌታና ማላሳ።
ሄ ዎዲያፔ ዶሚዴ ዬሱሲ፥ «ሂንቴ ናጋራ ፓፂቴ፤ ኣዪሲ ጎፔ፥ ሳሉዋ ካዉቴይ ማታቴዳ ዲራሳ» ጊዴ ቃላ ኦዱዋ ዶሜዳ።
ዬሱሲ ጋሊላ ኣባ ማታና ኣዴ፥ ላዑ ኢሻቱ ጴፂሮሳ ጌቴቲያ ሲሞኒኔ ኣ ኢሻ ኢንዲራሲ፥ ሞሊያ ኦይቂያዋንታ ጊዶ ዲራው፥ ዳባ ኣባን ዬጊያዋንታ ቤዔዳ።
ኡንቱንታ፥ «ታና ካሊቴ፤ ታኒ ሂንቴና ሞሊያ ኦይቂያዋዳን ኣሳ ታኮ ኣሂያ ኦጊያ ታማሪሳና» ያጌዳ።
ኡንቱንቱ ኤሌካ ባሬንቱ ዳባ ኣጊዴ፥ ዬሱሳ ካሌዲኖ።
ዬሱሲ ሄዋፔ ሲንኮ ቢዴ፥ ሃራ ላዑ ኢሻቱዋ፥ ዛቢዲዮሳ ናና ያዪቆባኔ ኣ ኢሻ ዮሃኒሳ ቤዔዳ፤ ኡንቱንቱ ባሬንቱ ኣዉዋ ዛቢዲዮሳና ሃ ቦላን ቢያ ዎንጊሪያ ጊዶን ባሬንቱ ዳባ ጊጊሲያዋንታ ቤዒዴ፥ ፄሴዳ።
ኡንቱንቱ ኤሌካ ሃን ቢያ ዎንጊሪያኔ ባሬንቱ ኣዉዋ ኣጊዴ፥ ዬሱሳ ካሌዲኖ።
ዬሱሲ ኣዪሁዳ ዎሳ ጎሌቱዋን ታማሪሲዴ፥ ካዉቴ ሚሺራቹዋ ቃላ ኦዲዲኔ ቃሲ ሃርጊያ ኡባፔኔ ሳኩዋ ኡባፔ ኣሳ ፓዴ፥ ጋሊላ ጋዲያ ኡባን ዩዬዳ።
ኣ ዋሪ ሶሪያ ጋዲያ ኡባ ጋኬዳ፤ ዱማ ዱማ ሃርጊያን ኦይቄቲዴ ሃርጌዳ ኣሳ ኡባ፥ ፃላሃቱዋን ኦይቄቴዳዋንታ፥ ዪጩዋ ሳኩ ዴዒያዋንታ፥ ቃሲ ጉንዴድዳዋንታ ኣሳይ ዬሱሳኮ ኣሄዳ፤ ኢ ኡንቱንታ ፓዳ።
ጮራ ኣሳይ ጋሊላፔ፥ ታሙ ካታማቱዋፔ፥ ዬሩሳላሜፔ፥ ዪሁዳፔኔ ዮርዳኖሳፔ ሄፊንን ዴዒያ ጋዲያፔ ዬሱሳ ካሌዲኖ።
ዬሱሲ ጮራ ኣሳ ቤዒዴ፥ ፑዴ ዴሪያ ኬሲዴ ኡቴዳ። ኣ ካሊያዋንቱ ኣኮ ሺቄዲኖ።
ኡንቱንታ ሃዋዳን ያጊ ታማሪሱዋ ዶሜዳ።
«ባሬንቱ ኣያና ዴዑዋን ሂዬሳ ጊዴዳዋ ኤሪያዋንቱ ኣንጄቴዳዋንታ፤ ኣዪሲ ጎፔ፥ ሳሉዋ ካዉቴይ ኡንቱንቱሳ።
ካዮቲያዋንቱ ኣንጄቴዳዋንታ፤ ኣዪሲ ጎፔ፥ ፆሳይ ኡንቱንታ ሚኒሳና።
ኣሺኬ ጊዴዳዋንቱ ኣንጄቴዳዋንታ፤ ኣዪሲ ጎፔ፥ ኡንቱንቱ ሳዓ ላታና።
ፂሎቴ ኮሻቲያዋንቱኔ ሳሜቲያዋንቱ ኣንጄቴዳዋንታ፤ ኣዪሲ ጎፔ፥ ፆሳይ ኡንቱንታ ካሊሳና።
ማሪያዋንቱ ኣንጄቴዳዋንታ፤ ኣዪሲ ጎፔ፥ ፆሳይ ኡንቱንታ ማራና።
ዎዛና ጌሻቱ ኣንጄቴዳዋንታ፤ ኣዪሲ ጎፔ፥ ኡንቱንቱ ፆሳ ቤዓና።
ኣሳ ሲጌያዋንቱ ኣንጄቴዳዋንታ፤ ኣዪሲ ጎፔ፥ ፆሳይ ኡንቱንታ፥ ባሬ ናና ጊዴ ፄሳና።
ፂሎቴ ዲራው ዬዴርሴቲያዋንቱ ኣንጄቴዳዋንታ፤ ኣዪሲ ጎፔ፥ ሳሉዋ ካዉቴይ ኡንቱንቱሳ።
«ሂንቴ ታና ካሊያ ዲራው፥ ኣሳይ ሂንቴና ቦሪያ ዎዴኔ ዋዪሲያ ዎዴ፥ ቃሲ ሂንቴ ቦላ ኢታባ ኡባ ዎርዱዋን ሃሳዪያ ዎዴ፥ ሂንቴ ኣንጄቴዳዋንታ።
ሂንቴው ሳሉዋን ዎልቃማ ዎይታይ ዴዒያ ዲራው፥ ናሼቲቴ፤ ሃሹ ጊቴ፤ ኣዪሲ ጎፔ፥ ኣሳይ ሂንቴፔ ካሴ ዴዔዳ ናባቱዋ ሄዋዳን ዬዴርሴዲኖ።
«ኣሳ ኡባሲ ሂንቴ ማፂኔ ማላ፤ ሺን ማፂኒ ማልዓና ዮፔ፥ ዛሪዴ ኣ ዎቲ ማልዔኔ? ካሬ ኦሊና፥ ኣሳይ ኣ ዬ ሃሜታናፔ ኣቲን፥ ሲንው ኣይኔ ማዴና።
«ሃ ኣላሜው ሂንቴ ፖዖ፤ ዴሪያ ሁጲያን ኬፄቴዳ ካታማይ ጌማና ዳንዳዬና።
ፆምፒያ ፆምፒዴ፥ ሶዪን ዴዒያ ኣሳ ኡባው ፖዓና ማላ፥ ቂያ ሳን ዎፔ ኣቲን፥ ካሚያ ሚሻ ጊዶን ቁምዒ ዎያ ኣሳይ ኦኒኔ ባዋ።
ሄዋዳንካ፥ ኣሳይ ሂንቴ ኦያ ሎዖ ኦሱዋ ቤዒዴ፥ ሳሉዋን ዴዒያ ሂንቴ ኣዉዋ ቦንቻና ማላ፥ ሂንቴ ፖዑ ኣሳ ሲንን ፖዖ።
«ታኒ ሙሴ ሂጊያኔ ናባቱ ታማሪሲያዋ ዪሳናው ዬዳዋ ሂንቴው ማላቶፖ፤ ታኒ ፖላናው ዬዳዋፔ ኣቲን፥ ዪሳናው ያቤይኬ።
ኣዪሲ ጎፔ፥ ታኒ ሂንቴው ቱሙዋ ኦዳይ፤ ሳሉኔ ሳዓይ ኣና ጋካናው፥ ቃሲ ኡባባይካ ፖሌታና ጋካናው፥ ሂጊያፔ ኢቲ ጫቻይካ ዎይ ቄሪ ፒዶሊካ ኣና።
ሄዋ ዲራው፥ ሃ ኣዛዙዋ ኡባፔ ጉፂያ ኢቲ ኣዛዙዋ ሜንያ ኡራይ ኦኒኔ፥ ቃሲ ሃራቱካ ባሬዋዳን ሃናናዳን ታማሪሲያ ኡራይ ኦኒኔ፥ ሳሉዋ ካዉቴን ኡባፔ ጉ ጊዳና፤ ሺን ኣዛዙዋ ኦያዌኔ ሃራንቱካ ኦናዳን ታማሪሲያዌ ኦኒኔ ሳሉዋ ካዉቴን ቃ ጊዳና።
ኣዪሲ ጎፔ፥ ሂንቴ ፂሎቴይ ሙሴ ሂጊያ ታማሪሲያዋንቱ ፂሎቴፔኔ ፓሪሳዋቱዋ ፂሎቴፔ ዳራና ዮፔ፥ ሳሉዋ ካዉቴ ሂንቴ ሙሌ ጌሌናዋ ታኒ ኦዳይ።
«ቤኒ ኣሳው፥ ‹ኣሳ ዎፓ፤ ኣሳ ዎዳ ኦኒኔ ፒርዴታና› ጌዳዋ ሲሴዲታ።
ሺን ታኒ ሂንቴው ኦዳይ፤ ባሬ ኢሻ ሃንቄቲያ ኡባይ ፒርዴታና፤ ባሬ ኢሻ ቦሪያ ኡባይ ሻንጉዋ ፒርዳው ሺቃና፤ ቃሲ ባሬ ኢሻ፥ ‹ሎዌ› ጊያ ኡባይ ጋናሚያ ታማ ፒርዳው ሺቃና።
ሄዋ ዲራው፥ ኔኒ ያርሺያሳን ያርሺሺን፥ ኔ ኢሻ ናቄዳባይ ኔው ሄዋን ሃሳዬቶፔ፥
ኔ ያርሹዋ ሄዋን ኣጋዴ ባ፤ ካሴታዴ ኔ ኢሻና ሲጌታ ዲጋ፤ ሄዋፔ ካላ ያዴ፥ ኔ ያርሹዋ ያርሻ።
«ኔና ሞቲያዋና ዎዲ ዴዒሺን ኤሌ ኣናና ሲጌታ ዲጋ፤ ሄዌ ዮፔ፥ ኢ ኔና ዳና ሲን ኣና፤ ቃሲ ዳናይ ኔና ፖሊሴው ኣ ኢሚና፥ ፖሊሲ ኔና ቃሾ ጎሌን ዬጋና።
ታኒ ኔው ቱሙዋ ኦዳይ፤ ኔኒ ኢቲ ሳንቲሚ ኣቴናን፥ ኔ ማጋጩዋ ዉርሳዴ ጪጋና ጋካናው፥ ሙሌካ ቃሾ ጎሌፔ ኬሳካ።
« ‹ዎሹሞፓ› ጌዳዋ ሲሴዲታ።
ሺን ታኒ ሂንቴው ያጋይ፤ ‹ማጫዉኖ ፄሊዴ ኣሞቲያ ኡባይ፥ ባሬ ዎዛና ጊዶን ሄ ዎዴ ኢናና ዎሹሜዳ።›
ኔ ኡሼቻ ኣይፊ ኔና ናጋራ ኦሲሶፔ፥ ኔፔ ዎጫዴ ኦላ ኣጋ፤ ኣዪሲ ጎፔ፥ ኔ ቦላይ ሙሌካ ጋናሚያ ታማን ኦሌቲያዋፔ፥ ኣፔ ኢቱ ፓጪንቶ ኔው ሎዓ።
ቃሲ ኔ ኡሼቻ ኩሺ ኔና ናጋራ ኦሲሶፔ፥ ኔፔ ቃንፃዴ ኦላ ኣጋ፤ ኣዪሲ ጎፔ፥ ኔ ቦላይ ሙሌካ ጋናሚያ ታማን ኦሌቲያዋፔ፥ ኣፔ ኢቱ ፓጪንቶ ኔው ሎዓ።
« ‹ቃሲ ባሬ ማቻቶ ዬዲያ ኦኒኔ ኢዞ ዬዲያ ፓራማ ኢሞ› ጌቴቴዳ።
ሺን ታኒ ሂንቴው ያጋይ፤ ‹ባሬ ማቻታ ዎሹሜናን ዴዒሺን ዬዲያ ኦኒኔ ኢዞ ዎሹማ ኬሴ፤ ቃሲ ኣሲናይ ዬዴዳ ሚሺራቶ ኣኪያዌ ኦኒኔ ዎሹሜ።›
«ቃሲ ቤኒ ኣሳው፥ ‹ዎርዱዋን ጫቆፓ፤ ሺን ኔ ጎዳው ጫቄዳዋ ፖላ› ጌዳዋ ሲሴዲታ።
ሺን ታኒ ሂንቴው ያጋይ፤ ‹ኡባካ ጫቆፒቴ›፤ ሳሉ ፆሳ ካዉቴ ኦይዲያ ጊዲያ ዲራው፥ ‹ሳሉዋን ጫቆፒቴ›
ቃሲ ሳዓይ ኣ ጌዲ ዬያሳ ጊዲያ ዲራው፥ ‹ሳዓን ጫቆፒቴ›፤ ቃሲካ፥ ዬሩሳላሜ ዎልቃማ ካቲያ ካታማ ጊዲያ ዲራው፥ ‹ዬሩሳላሜኒካ ጫቆፒቴ›
ኔኒ ኢቲ ቢናናካ ቦ ዎይ ካሬ ኬሳናው ዳንዳዬና ዲራው፥ ‹ኔ ሁጲያንካ ጫቆፓ።›
ሺን ሂንቴ፥ ‹ኤ› ዎይ፥ ‹ጊዴና› ጊቴ፤ ሃዋንቱፔ ሃራይ ሴፃናፔ ዬ።
« ‹ኣዪፊያ ዲራው ኣዪፊያ፤ ኣቻ ዲራው ኣቻ› ጌዳዋ ሲሴዲታ።
ሺን ታኒ ሂንቴው ያጋይ፤ ‹ሂንቴው ኢታባ ኦያ ኡራው ኢታን ዛሮፒቴ፤ ኦኒኔ ኔ ኡሼቻ ባጋ ሻዪያ ባቆፔ፥ ኔ ሃዲርሳ ባጋ ሻዪያካ ኣ ቤሳ፤
ኔ ሻሚጪያ ኣካናው ኢቲ ኡራይ ኔና ሞቶፔ፥ ሄ ኡራው ኔ ኮቲያካ ጉጃ ኢማ።
ኦኒኔ ኔና ኢቲ ሳቲያ ኦጊያ ባሬናና ባናዳን ዎልቃንፔ፥ ኣናና ላዑ ሳቲያ ኦጊያ ባ።
ኔና ዎሲያ ኡራው ኢማ፤ ቃሲ ኔፔ ታልዓና ኮዪያ ኡራዉካ ዲጎፓ።›
« ‹ኔ ላጌቱዋ ሲቃ፤ ኔ ሞርኪያ ሞርካ› ጌዳዋ ሲሴዲታ።
ሺን ታኒ ሂንቴው ያጋይ፤ ሳሉዋን ዴዒያ ሂንቴ ኣዉዋሲ ናና ጊዳና ማላ፥ ሂንቴ ሞርኬቱዋ ሲቂቴ፤ ሂንቴና ሼቂያዋንታ ኣንጂቴ፤ ሂንቴና ኢፂያዋንቶ ሎዖባ ኡዲቴ፤ ሂንቴና ዬዴርሲያዋንቶ፥ ፆሳ ዎሲቴ፤ ኣዪሲ ጎፔ፥ ኢታ ኣሳዉካ ሎዖ ኣሳዉካ ፆሳይ ባሬ ኣዋ ኣዋፂሴ፤ ቃሲ ፂላቱዋሲካ ናጋራንቻቱዋሲካ ባሬ ኢራ ቡኪሴ።
<range>
ሂንቴ ሂንቴና ሲቂያዋንቱ ፃላላ ሲቆፔ፥ ሂንቴው ኣይ ዎይታይ ዴዒ? ሃራይ ኣቶ፥ ናጋራንቻቱካ ሄዋዳን ኡዲኖ።
ሂንቴ ሂንቴንቱ ኢሻቱዋ ፃላላ ሳሮቶፔ፥ ሃራቱ ኡዲያዋፔ ኣያባ ኣያ ኡዴዲቴ? ሃራይ ኣቶ፥ ኣዪሁዴ ጊዴና ኣሳይካ ሄዋዳን ኡዴ።
ሄዋ ዲራው፥ ሳሉዋን ዴዒያ ሂንቴ ኣዉ ፖሎ ጊዶዋዳን፥ ሂንቴካ ፖሎ ጊዲቴ።
«ሂንቴ ሎዖ ኦሱዋ ኣሳ ቤሳናው ኣሳ ሲንን ኦና ማላ ናጌቲቴ፤ ሄዌ ዮፔ፥ ሳሉዋን ዴዒያ ሂንቴ ኣዉ ሂንቴው ጋቲያ ኢሜና።
«ሄዋ ዲራው፥ ሂንቴ ኣዉዴኔ ሂዬሳው ኢሚያ ዎዴ፥ ሎዓ ማላቲያ ኢታቱ ባሬንታ ቦንቺሳናው፥ ኣዪሁዳ ዎሳ ጎሌኒኔ ኦጊያን ሃራኒ ቤዔታናው ኡዲያዋዳን ኡዶፒቴ፤ ታኒ ሂንቴው ቱሙዋ ኦዳይ፤ ኡንቱንቱ ባሬንቱ ጋቲያ ኣኪዲጌዲኖ።
ሺን ኔኒ ሂዬሳው ኢሚያ ዎዴ፥ ጌማን ኢማናዳን፥ ኔ ኡሼቻ ኩሺ ኦያዋ ሃዲርሳ ኩሺ ኤሮፖ። ጌማን ኦዳዋ ቤዒያ ኔ ኣቡ፥ ኔ ሎዖ ኦሱዋ ጋቲያ ዛራናዋ።
<range>
«ፆሳ ዎሲዴ፥ ሎዓ ማላቲያ ኢታቱዋዳን ሃኖፒቴ፤ ኣዪሲ ጎፔ፥ ባሬንታ ኣሳይ ቤዓና ማላ፥ ኣዪሁዳ ዎሳ ጎሌኒኔ ኦጊያ ዶናን ኤቂዴ፥ ፆሳ ዎሲያዋ ዶሲኖ፤ ታኒ ሂንቴው ቱሙዋ ኦዳይ፤ ኡንቱንቱ ባሬንቱ ጋቲያ ኡባካ ኣኬዲኖ።
ሺን ኔኒ ፆሳ ዎሲያ ዎዴ፥ ኔ ጎሌ ጌላ፤ ኢፒ ቃቻዴ፥ ቤቴና ኔ ኣዉዋ ዎሳ፤ ጌማን ኦሴቶዋ ቤዒያ ኔ ኣቡ ኔው ኢማናዋ።
«ፆሳ ሂንቴ ዎሲያ ዎዴ፥ ፆሳ ኣማኔና ኣሳዳን፥ ጮ ሜላ ዛሬዋ ዳሪሶፒቴ፤ ኡንቱንቱ ሃሳያ ዳሩዋን ሲሴቴ ጊዴ ቆፒኖ።
ሄዋ ዲራው፥ ሄ ኣሳዳን ሃኖፒቴ፤ ኣዪሲ ጎፔ፥ ሂንቴ ኣቡ ሂንቴና ኮሺያዋ ሂንቴንቱ ዎሳናፔ ካሴቲዴ ኤሬ።
ሲሚ ሂንቴንቱ ሃዋ ማላ ዎሳ ዎሲቴ፤ ‹ሳሉዋን ዴዒያ ኑ ኣቦ፥ ኔ ጌሻ ሱንይ ኣንጄቶ።
ኔ ካዉቴይ ዮ፤ ኔ ሼኒ ሳሉዋን ሃኔዳዋዳን፥ ሳዓንካ ሃኖ።
ጋላሳን ጋላሳን ኮሺያ ቁማ ኑሲ ሃቼ ኢማ።
ኑኒ ኑና ናቆዋንቱሲ ኣቶ ያጊያዋዳን፥ ኔኒካ ኑ ናቁዋ ኣቶ ጋ።
ኑና ኢታባፔ ኣሻፔ ኣቲን፥ ፓጪያን ጌሊሶፓ። ካዉቴይ፥ ዎልቃይኔ ቦንቹ ሜናዉካ ኔሳ። ኣሜንዒ›
«ሂንቴንቱ ሂንቴና ናቄዳ ሃራ ኣሳ ናቁዋ ኣቶ ጎፔ፥ ሳሉዋን ዴዒያ ሂንቴንቱ ኣዉካ ሂንቴው ኣቶ ጋና።
«ሺን ሂንቴንቱ ሂንቴና ናቄዳ ሃራ ኣሳ ናቁዋ ኣቶ ጋና ዮፔ፥ ሂንቴንቱ ኣዉካ ሂንቴ ናቁዋ ኣቶ ጌና።
«ቃሲ ሂንቴንቱ ፆሚያ ዎዴ፥ ሎዓ ማላቲያ ኢታቱዋዳን፥ ካዮቲያዋ ማላቶፒቴ፤ ኣዪሲ ጎፔ፥ ኡንቱንቱ ፆሚያዋ ኣሳይ ቤዓና ማላ፥ ባሬንቱ ሶምዒያ ቡላሊሲኖ፤ ታኒ ሂንቴንቶ ቱሙዋ ኦዳይ፤ ኡንቱንቱ ባሬንቱ ጋቲያ ኣኬዲኖ።
«ሺን ሂንቴንቱ ፆሚያ ዎዴ፥ ሂንቴንቱ ኣቡ ሂንቴ ፆሚያዋ ኤሮፔ ኣቲን፥ ኣሳይ ኤሬና ማላ፥ ሂንቴ ሶምዒያ ሜጬቲቴ፤ ሂንቴ ሁጲያካ ኦኬቲቴ፤ ያቶፔ፥ ቤቴና ሂንቴ ኣዉ ሂንቴንቱ ኦያዋ ጌማን ቤዒዴ፥ ሂንቴ ጋቲያ ኢማናዋ።
<range>
«ሚሻ ቢልዓይ ሚያሳኒኔ ቢራታይ ሺዒዴ ባዪዚያሳን፥ ካዪሱካ ቦኪዴ ዉዒያሳን፥ ሃ ሳዓን ሂንቴንቱ ሁጲያሲ ዳጋዮፒቴ።
ሺን ቢልዓይ ሜናሳኒኔ ሺዔና ሳን፥ ካዪሱካ ቦኪዴ ዉዔና ሳን ሂንቴንቱ ሁጲያሲ ሳሉዋን ሚሻ ዳጋዪቴ።
ኣዪሲ ጎፔ፥ ኔ ዎዛናይ ኔ ሚሻይ ዴዒያሳን ዴዓና።
«ቦላ ፖዑ ኣይፊያ፤ ሄዋ ዲራው፥ ኔ ኣይፊ ፓፃ ጊዶፔ፥ ኔ ቦላ ኡባይ ፖዖ ጊዳና።
ሺን ኔ ኣይፊ ፓፃ ጊዳና ዮፔ፥ ኔ ቦላ ኡባይ ማና፤ ሲሚ ኔናን ዴዒያ ፖዑ ሞፔ፥ ማይ ኣይ ኬና ዳራኔ!
«ላዑ ጎዳቱዋሲ ሞዴታናው ዳንዳዪያዌ ኦኒኔ ባዋ፤ ኣዪሲ ጎፔ፥ ኢቱዋ ኢፂዴ፥ ዮኩዋ ሲቄ፤ ዎይ ኢቱዋ ቦንቺዴ፥ ዮኩዋ ካ፤ ኢቲ ኣሳይ ፆሳሲኔ ሻሉዋሲ ሞዴታናው ዳንዳዬና።
«ሄዋ ዲራው፥ ታኒ ሂንቴንቶ ኦዳይ፤ ሂንቴ ዴዖ ማናባዉኔ ኡሻናባው፥ ዎይ ሂንቴ ቦላው ማያናባው ሂርጎፒቴ፤ ሼምፑ ቁማፔ ኣኔ? ቃሲ ቦላይ ማዩዋፔ ኣኔ?
ፓሊያ ካፋቱዋ ፄሊቴ፤ ኡንቱንቱ ዜሪኪኖ፤ ጫኪኪኖ፤ ዲዪያንካ ቆሊኪኖ፤ ሺን ሳሉዋን ዴዒያ ሂንቴንቱ ኣዉ ኡንቱንታ ሚዜ፤ ሂንቴንቱ ኡንቱንቱፔ ሎይ ዳርኪቴ?
ሂንቴንቱ ጊዶን ዳሪሲ ሂርጊዴ፥ ባሬ ጌሳ ቦላ ኢቲ ዋ ጉጃናው ዳንዳዪያዌ ኦኔ?
«ኣዪሲ ማዩዋሲ ሂርጊቴ? ዴምባን ዴዒያ ጪሻቱ ዎቲ ዲጪኖንቶ፥ ኣኬኪ ፄሊቴ፤ ኡንቱንቱ ዳቡሪኪኖ ዎይ ፑቱዋ ሱቂኪኖ።
ሺን ታኒ ሂንቴንቶ ኦዳይ፤ ሃራይ ኣቶ፥ ሶሎሞኔ ሄዋ ኬና ቦንቼቴዳዋ ጊዲዴ፥ ሄ ጪሻቱዋፔ ኢቱዋ ማላካ ማዪቤና።
ሺን ላፋ ኣማኑ ዴዒያዋንቶ፥ ፆሳይ፥ ሃቼ ዴዒዴ፥ ዎንቲ ታማን ኤፂያ ዴምባ ማታ ማዪዚያዌ፥ ሂንቴና ኡንቱዋፔ ኣዴ ዎቲ ማዪዜኔ?
ሲሚ፥ ‹ኑኒ ኣያ ማኔ? ዎይ ኣያ ኡሻኔ? ዎይ ኣያ ማያኔ?› ያጊዴ ሂርጎፒቴ።
ኣዪሲ ጎፔ፥ ሄ ኡባባ ፆሳ ኣማኔናዋንቱ ዳሪሲዴ ኮዪኖ፤ ሄ ኡባይ ሂንቴና ኮሺያዋ ሳሉዋን ዴዒያ ሂንቴንቱ ኣዉ ኤሬ።
ሺን ካሴቲዴ፥ ፆሳ ካዉቴኔ ኣ ፂሎቴ ኮዪቴ፤ ኢ ሂንቴንቶ ሄ ኡባባ ኢማና።
ሄዋ ዲራው፥ ዎንቲባሲ ሂርጎፒቴ፤ ኣዪሲ ጎፔ፥ ዎንቲ ጋላሳይ ባሬው ሂርጋና፤ ጋላሳ ኡባዉካ ኣ ሁጴው ጊዲያ ዋዪ ዴዔ።
«ፆሳይ ሂንቴንቱ ቦላ ፒርዴና ማላ፥ ሂንቴካ ሃራቱዋ ቦላ ፒርዶፒቴ።
ኣዪሲ ጎፔ፥ ሂንቴንቱ ሃራቱዋ ቦላ ፒርዲያዋዳን፥ ፆሳይ ሂንቴንቱ ቦላ ፒርዳና፤ ቃሲ ሂንቴንቱ ሃራቱዋሲ ኢማናው ማኪያባን ኢ ሂንቴው ማካና።
ኔ ኣይፊያን ዴዒያ ቱሳ ቤዓካ፤ ሺን ኔ ኢሻ ኣይፊያን ዴዒያ ሱላ ኣዪሲ ፄላይ?
ዎይ ኔ ኣይፊያን ቱሳይ ዴዒሺን፥ ኔኒ ኔ ኢሻ፥ ‹ታኒ ኔ ኣይፊያፔ ሱላ ኬሶ› ዋናዴ ጋናው ዳንዳያይ?
ላ ሃ ሎዑዋ ማላቲያ ኢታው! ካሴታዴ ኔ ኣይፊያፔ ቱሳ ኬሳዲጋ፤ ሄዋፔ ጉዪያን፥ ኔ ኢሻ ኣይፊያፔ ሱላ ኬሳናው ጌሻዴ ፄላናው ዳንዳያ።
«ጌሻባ ካናቱዋሲ ኢሞፒቴ፤ ኡንቱንቱ ጉዬ ሲሚዴ፥ ሂንቴና ሳዓና። ቃሲ ኢንቁዋ ጌቴቲያ ሂንቴንቱ ኣልዖ ሹቻ ጉዱንቱዋ ሲንን ኦሎፒቴ፤ ኡንቱንቱ ባሬንቱ ጌዲያን ዬና።
«ዎሲቴ፤ ሂንቴ ኣካና። ኮዪቴ፤ ሂንቴ ዴማና። ካሪያኮ ዪዴ ፄሲቴ፤ ሂንቴው ፔንጊ ዶዬታና።
ኣዪሲ ጎፔ፥ ዎሲያ ኡባይ ኣካና፤ ኮዪያ ኡራይ ዴማና፤ ቃሲ ካሪያኮ ዪዴ ፄሲያ ኡራው ፔንጊ ዶዬታና።
ዎይ ሂንቴንቱ ጊዶን ባሬ ናዓይ፥ ‹ኡኪ ኢማ› ጎፔ፥ ሹቻ ኢሚያ ኣዉ ዴዒ?
ቃሲ፥ ‹ሞሊያ ኢማ› ጎፔ፥ ኣው ሾሻ ኢማናዌ?
ሂንቴንቱ ኢታ ጊዲዴ፥ ሂንቴንቱ ናናቱዋሲ ሎዖባ ኢሚያዋ ኤሮፔ፥ ያቲና፥ ሳሉዋን ዴዒያ ሂንቴንቱ ኣዉ ባሬና ዎሲያዋንቱሲ ሎዖባ ዎቲ ዳሪሲ ኢሜኔ!
«ሄዋ ዲራው፥ ሃራ ኣሳይ ሂንቴው ኦናው ኮዪያ ኡባባ ሂንቴካ ኣሳው ኦቴ፤ ኣዪሲ ጎፔ፥ ሙሴ ሂጊያ ቢሌይኔ ናባቱ ታማሪሲያዌ ሃዋ።
«ኡንዓ ፔንጊያና ጌሊቴ። ኣዪሲ ጎፔ፥ ባዬው ኣፊያ ፔንጊ ኣኩዋ፤ ኦጊካ ዎጋ። ሄዋና ጌሊያ ኣሳይካ ጮራ።
«ሺን፥ ዴዖ ኣፊያ ፔንጊ ኡንዓ፤ ኦጊካ ፁን። ቃሲ ሄዋ ዴሚያዋንቱካ ጉ።
«ቦላ ባጋና ዶርሳ ማላቲዴ፥ ሂንቴኮ ዪያ ዎርዶ ናባቱዋፔ ናጌቲቴ፤ ሺን ኡንቱንቱ ጋርሳ ባጋና ዋላቱዋ ማላ።
ኡንቱንቱ ኣይፊያ ኣይፊያዋን ሂንቴ ኡንቱንታ ኤራና፤ ኣጉንይ ዎዴን ኣይፊያ ኣይፌና፤ ጎሚዖሪካ ኮኪያ ኣይፊያ ኣይፌና።
ሄዋዳንካ፥ ሎዖ ሚ ኡባይ ሎዖ ኣይፊያ ኣይፌ፤ ሺን ኢታ ሚይ ኢታ ኣይፊያ ኣይፌ።
ሎዖ ሚይ ኢታ ኣይፊያ ኣይፋናው ዳንዳዬና፤ ቃሲ ኢታ ሚይካ ሎዖ ኣይፊያ ኣይፋናው ዳንዳዬና።
ሎዖ ኣይፊያ ኣይፌና ሚ ኡባይ ቃንፄቲዴ፥ ታማን ዬጌታና።
ሄዋ ዲራው፥ ሂንቴ ኡንቱንቱ ኣይፊያ ኣይፊያዋን ኡንቱንታ ኤራኒታ።
«ሳሉዋን ዴዒያ ታ ኣቡ ጌዳዋ ኦያ ኡራይ ሳሉዋ ካዉቴ ጌላናፔ ኣቲን፥ ‹ጎዳው፥ ጎዳው› ጊያ ኡባይ ጌሌና።
ፒርዳ ጋላሲ ዳሮ ኣሳይ ታና፥ ‹ጎዳው፥ ጎዳው፥ ኑኒ ኔ ሱንን ፆሳይ ኪቶዋ ኦዲቤይኮ? ኔ ሱንን ፃላሃቱዋ ኬሲቤይኮ? ቃሲ ኑኒ ፆሳይ ኦያ ማላሊሲያባ ኔ ሱንን ኦቤይኮ?› ያጋናዋንታ።
ታኒ ሄ ዎዴ ኡንቱንታ፥ ‹ታኒ ሂንቴና ኡባካ ኤሪኬ፤ ኢታባ ኦያዋንቱ ሂንቴ ታ ማታፔ ሃኪቴ› ያጋና።
«ሄዋ ዲራው፥ ሃዋ ታ ቃላ ሲሲዴ ኦያ ኡባይ ሚኖ ዛላ ቦላ ባሬ ጎሊያ ኬፄዳ ዎዛናማ ኣሳ ማላ።
ኢራይ ቡኪዴ፥ ዲዑ ዲዔዳ፤ ጫርኩካ ጫርኪዴ፥ ሄ ጎሊያ ሱጌዳ። ሺን ጎሊ ሚኖ ዛላ ቦላ ኬፄቴዳ ዲራው፥ ኩንዲቤና።
«ሃዋ ታ ቃላ ሲሲዴ ኦና ኣሳይ ኡባይ፥ ባሬ ጎሊያ ሻፊያ ቦላ ኬፄዳ ቦዛ ኣሳ ማላ።
ኢራይ ቡኪዴ፥ ዲዑ ዲዔዳ፤ ጫርኩካ ጫርኪዴ፥ ሄ ጎሊያ ሱጊና፥ ጎሊ ኤሌካ ኩንዴዳ። ሄ ጎሊ ዎልቃማ ኩንዴ ኩንዴዳ።»
ዬሱሲ ባሬ ሃሳዪያዋ ዉርሴዳ ዎዴ፥ ኣሳይ ኢ ታማሪሲያዋን ማላሌቴዲኖ።
ኣዪሲ ጎፔ፥ ኢ ኡንቱንታ ታማሪሲዴ፥ ሙሴ ሂጊያ ታማሪሲያዋንቱዳን ጊዴናን፥ ማታይ ዴዒያ ኣሳዳን ታማሪሶ ዲራሳ።
ዬሱሲ ዴሪያፔ ዎዳ ዎዴ፥ ጮራ ኣሳይ ኣ ካሌዳ።
ሄ ዎዴ ኦሉ ኦይቄዳ ኢቲ ቢታኒ ዬሱሳኮ ዪ ኣ ሲንን ጉልባቲዴ፥ «ጎዳው፥ ኔ ሼኔ ጊዶፔ፥ ታና ፓዴ ጌሻናው ዳንዳያ» ያጌዳ።
ዬሱሲ ባሬ ኩሺያ ዬዲ ኣ ቦቺዴ፥ «ታኒ ኮያይ፤ ፓፃዴ ጌያ!» ያጌዳ። ኤሌካ ኦሉ ቢታኒያ ዬዲ ኣጌዳ።
ዬሱሲ ኣ፥ «ሲሚ ሃዋ ኦሲኔ ኦዶፓ፤ ሺን ቄሳኮ ባዴ ኔ ፓፃዴ ጌዬዳዋ ኣ ቤሳ፤ ኔ ፓፃዴ ጌዬዳዋ ኣሳ ኤሪሳናው ሙሴ ኣዛዜዳ ያርሹዋ ፆሳው ያርሻ» ያጌዳ።
ዬሱሲ ቂፊሪናሆማ ካታማ ጌሌዳ ዎዴ፥ ኢቲ ሮማ ጋዴ ፄቱዋ ካፑ ኣኮ ዪዴ፥ «ታ ጎዳው፥ ታ ቆማ ቦላይ ጉንዲና፥ ዳሮ ሳኬቲዴ፥ ሶዪን ጊሴዳ፤ ሃያጎዶ ታው ፓሪኪ» ያጊ ዎሴዳ።
<range>
ዬሱሲ፥ «ታኒ ባዴ ኣ ፓና» ያጌዳ።
ሺን ፄቱዋ ካፑ ዛሪዴ፥ «ታ ጎዳው፥ ኔና ታ ሶይ ጌሊሳናው ታው ቤሴና፤ ሺን ኔኒ ቃላ ፃላላ ሃሳያ፤ ታ ቆማይ ፓፃናዋ።
ኣዪሲ ጎፔ፥ ታኒ ታፔ ቦላና ዴዒያዋንቶ ኤኖ ጊያ ኣሳ፤ ቃሲ ታፔ ጋርሳና ዎታዳራቱ ዴዒኖ። ታኒ ኢቱዋ፥ ‹ባ!› ጎፔ ቤ፤ ቃሲ ዮኩዋ፥ ‹ሃያ!› ጎፔ ዬ፤ ታ ቆማ፥ ‹ሃዋ ኦ!› ጎፔ ኦ» ያጌዳ።
ዬሱሲ ሄዋ ሲሴዳ ዎዴ ማላሌቲዴ፥ ባሬና ካሊያ ኣሳ፥ «ታኒ ሂንቴው ቱሙዋ ኦዳይ፤ ታኒ ሃዋ ማላ ኣማኑዋ ሃራይ ኣቶ፥ ኢስራዔሊያ ጋዲያንካ ቤዓቤይኬ።
ጮራ ኣሳይ ኣዋይፊ ዶሊያ ባጋፔኔ ዉሊያ ባጋፔ ዪዴ፥ ኣብራሃሞና፥ ዪሳቃናኔ ያዪቆባና ሳሉዋ ካዉቴ ጋዪታን ኢቲፔ ኡታናዋንታ ያጋይ።
ሺን ካዉቴን ዴዓናው ቤሲያ ኣሳይ ዎልቃማ ማ ጋርሳ ካሬ ኦሌታና፤ ሄዋን ኡንቱንቱ ዬካናኔ ባሬንቱ ኣቻ ቃናዋንታ» ያጌዳ።
ሄዋፔ ካላ ዬሱሲ ፄቱዋ ካፑዋ፥ «ኔ ሶይ ባ፤ ኔኒ ኣማኔዳዋዳን ኔው ሃኖ» ያጌዳ፤ ፄቱዋ ካፑዋ ቆማይ ሄ ሳቲያንካ ፓፂ ኣጌዳ።
ዬሱሲ ጴፂሮሳ ሶይ ቢዴ፥ ኣ ቦሎታታ ቆፁዋ ሃርጋዴ ጊሴዳዉኖ ቤዔዳ።
ኢዚ ኩሺያ ዬሱሲ ቦቺና፥ ቆፁ ኢዞ ባሺ ኣጌዳ፤ ኢዛካ ዴንዳዴ ኣው ሚያባ ጊጊሳዱ።
ሳዓይ ኦማርሴዳ ዎዴ፥ ኣሳይ ኢታ ኣያናቱ ኦይቄዳ ጮራ ኣሳ ዬሱሳኮ ኣሄዳ፤ ናቢያ ኢሲያሲ፥ «ኢ ኑ ዳቡራ ባሬው ኣኬዳ፤ ቃሲ ኑ ሃርጊያካ ቶኬዳ» ያጌዳዌ ፖሌታና ማላ፥ ዬሱሲ ኢታ ኣያናቱዋ ባሬ ቃላን ኬሲዴ፥ ሃርጌዳ ኣሳ ኡባካ ፓዳ።
<range>
ዬሱሲ ጮራ ኣሳይ ባሬ ዩሹዋን ዴዒያዋንታ ቤዒዴ፥ ኣባፔ ሄፊን ፒናና ማላ፥ ባሬና ካሊያዋንታ ኣዛዜዳ።
ሄዋፔ ጉዪያን ሙሴ ሂጊያ ታማሪሲያ ኢቱ ኣኮ ዪዴ፥ «ታማሪሲያዎ፥ ኔኒ ቢያሳ ኡባ ታኒ ኔና ካላና» ያጌዳ።
ዬሱሲ ኣ፥ «ዎራካናቱዋሲ ኦላይ ዴዔ፤ ካፋቱዋሲካ ኬይ ዴዔ፤ ሺን ታው፥ ኣሳ ናዓው፥ ሼምፓ ኣኪያሳይካ ባዋ» ያጌዳ።
ቃሲ ካሊያዋንቱፔ ኢቱ ዬሱሳ፥ «ጎዳው፥ ታኒ ሲንታ ባዴ ታ ኣባ ሞጋናው ባ ያጋሪኪ» ያጌዳ።
ሺን ዬሱሲ ኣ፥ «ኔኒ ታና ካላ፤ ሃይቄዳዋንቱ ባሬንቱ ኣኃ ሞጊኖ» ያጌዳ።
ዬሱሲ ዎንጊሪያን ጌሎዴ፥ ኣ ካሊያዋንቱ ኣናና ቤዲኖ።
ቤታይ ዎንጊሪያ ሚታና ጋካናው፥ ኣባን ዎልቃማ ሆቢ ዴንዴዳ፤ ሺን ዬሱሲ ጌሚዒሼዳ።
ኣ ካሊያዋንቱ ኣኮ ቢዴ፥ ጌሚዒሹዋፔ ዴንዲኖ፤ ሄዋፔ ሲሚዴ ኣ፥ «ጎዳው፥ ኑኒ ዬቶ፤ ኑና ኣሻሪኪ» ያጌዲኖ።
ዬሱሲ ኡንቱንታ፥ «ሃ ኣማኑ ፓጬዳዋንቶ፥ ኣዪሲ ያዪቴ?» ያጌዳ። ሄዋፔ ጉዪያን ዴንዲዴ፥ ጎቱዋኔ ቤታ ኣጊቴ ጊና፥ ጎቱኔ ቤታይ ጮዑ ጌዳ።
ኣሳይ ማላሌቲዴ፥ «ሃዌ ላ ሃራይ ኣቶ፥ ጎቱኔ ቤታይ ኣዛዜቲያዌ ኣይባ ኣሴ?» ያጌዲኖ።
ዬሱሲ ጋሊላ ኣባፔ ሄፊንን ዴዒያ ጌርጌሴኖና ጌቴቲያ ጋዲያ ፒኔዳ፤ ኢታ ኣያናቱ ኦይቄዳ ላዑ ኣሳቱ ሄ ጋዲያን ዴዒያዋንቱ ዱፉዋፔ ኬሲዴ፥ ኣናና ጋኬቴዲኖ። ኡንቱንቱ ዳሮ ኢታ ጊዲያ ዲራው፥ ኦኒኔ ሄ ኦጊያና ኣናው ዳንዳዪቤና።
ኡንቱንቱ ባሬንቱ ቃላ ቁ ኦዴ፥ «ፆሳ ናዓው፥ ኑናና ኔው ኣዪ ኣላሊ ዴዒ? ዎዲ ጋኬናን ኑና ሙራናው ያዲ?» ያጌዲኖ።
ኡንቱንቱፔ ላፋ ሃኪያሳን ጉዱን ዉዲ ሄሜቴ።
ኢታ ኣያናቱ ዬሱሳ፥ «ኔኒ ኑና ኬሲያዋ ጊዶፔ፥ ሂኒ ጉዱን ዉዲያ ጊዶ ዬዳርኪ» ያጊዴ ዎሴዲኖ።
ዬሱሲ ኡንቱንታ፥ «ቢቴ!» ጊና ኡንቱንቱ ቢታናቱዋፔ ኬሲ ቢዴ፥ ጉዱንቱዋን ጌሌዲኖ። ጉዱን ዉዲ ኡባይ ካካ ላንቂያና ካጆቲዴ፥ ኣባን ጌሊዴ፥ ሚቴቲ ኣጌዲኖ።
ጉዱን ዉዲያ ሄሚያዋንቱ ባቃቲዴ ካታማ ቢ ኣጌዲኖ፤ ቤዳሳን ኢታ ኣያናቱ ኦይቄዳ ኣሳቱ ሃኔዳባ ኡባ ኦዴዲኖ።
ሄዋ ሲሴዳ ካታማን ዴዒያ ኣሳይ ኡባይ ዬሱሳና ጋኬታናው ኬሴዲኖ፤ ኣ ቤዔዳ ዎዴ፥ ባሬንቱ ጋዲያፔ ባና ማላ ዎሴዲኖ።
ሃዋፔ ካላ ዬሱሲ ዎንጊሪያን ጌሊዴ፥ ኣባ ፒኒዴ፥ ባሬ ካታማ ዬዳ።
ኣማሬዳ ኣሳይ ቦላይ ጉንዴድዳ ኢቲ ቢታኒያ ሻንቻማን ቶኪዴ፥ ዬሱሳኮ ኣሄዲኖ፤ ዬሱሲ ኡንቱንቱ ኣማኑዋ ቤዒዴ፥ ቦላይ ጉንዴድዳ ቢታኒያ፥ «ታ ናዓው፥ ያዮፓ፤ ኔ ናጋራይ ኣቶ ጌቴቴዳ» ያጌዳ።
ሂጊያ ታማሪሲያዋንቱፔ ኢቱ ኢቱ ባሬንቱ ዎዛናን፥ «ላ ሃ ቢታኒ ፆሳ ቦላ ኢታባ ሃሳዬቴ!» ያጊ ቆፔዲኖ።
ዬሱሲ ኡንቱንቱ ቆፋ ኤሪዴ፥ ኡንቱንታ ሃዋዳን ያጌዳ፤ «ሂንቴንቱ ሂንቴ ዎዛናን ሃዋ ማላ ኢታባ ኣዪሲ ቆፒቴ?
‹ኔ ናጋራይ ኣቶ ጌቴቴዳ› ያጊያዌ ማቴዬ? ዎይ፥ ‹ዴንዳ ኤቃዴ ሃሜታ› ያጊያዌ ማቴ?
ሺን ሳዓ ቦላን ናጋራ ኣቶ ጋናው ታው፥ ኣሳ ናዓው፥ ማታይ ዴዒያዋ ታኒ ሂንቴና ኤሪሳና» ያጊዴ፥ ሄዋፔ ጉዬ ኢ ሄ ቦላይ ጉንዴዳ ቢታኒያ፥ «ዴንዳ ኤቃ፤ ያታዴ ኔ ሻንቻማ ቶካዴ፥ ኔ ጎሌ ባ» ያጌዳ።
ጉንዴዳ ቢታኒካ ዴንዲ ኤቂዴ፥ ባሬ ጎሌ ቤዳ።
ሺን ዳሮ ኣሳይ ሄዋ ቤዒዴ ያዬዲኖ፤ ኣሳው ሃዋ ማላ ማታ ኢሜዳ ፆሳ ጋላቴዲኖ።
ዬሱሲ ሄዋና ኣዴ፥ ማቶሳ ያጊያዌ ቃራፃ ቃንፂያ ሳን ኡቴዳዋ ዴሚዴ ኣ፥ «ታና ካላ» ያጌዳ። ማቶሲካ ዴንዲ ኤቂዴ፥ ኣ ካሌዳ።
ዬሱሲ ማቶሳ ጎሌን ቁማ ማናው ኡቲ ዴዒሺን፥ ቃራፃ ኣኪያ ጮራ ኣሳይኔ ናጋራንቻቱ ዪዴ፥ ኣናናኔ ኣ ካሊያዋንቱና ኢቲፔ ጋዪታን ኡቴዲኖ።
ኢቲ ኢቲ ፓሪሳዋቱ ሄዋ ቤዒዴ፥ ዬሱሳ ካሊያዋንታ፥ «ሂንቴና ታማሪሲያዌ ቃራፃ ቃንፂያዋንቱናኔ ናጋራንቻቱዋና ቁማ ኣዪሲ ኢቲፔ ሚ?» ያጌዲኖ።
ሺን ዬሱሲ ኡንቱንቱ ያጊያዋ ሲሲዴ፥ «ሃርጋንቻቱዋሳፔ ኣቲን፥ ፓፃቱዋሲ ኣኪሚ ኮሼና።
ሺን ሂንቴንቱ ቢዴ፥ ፆሳ ማፃፋይ፥ ‹ታኒ ማሮቴ ኮያይፔ ኣቲን፥ ያርሹዋ ኮዪኬ› ያጊያዌ ዋጊያዌንቶ ኤሪቴ፤ ኣዪሲ ጎፔ፥ ታኒ ናጋራንቻቱዋ ፄሳናው ዬዳዋፔ ኣቲን፥ ፂላቱዋ ፄሳናው ያቤይኬ» ያጌዳ።
ሄ ዎዴ ዮሃኒሳ ካሊያዋንቱ ዬሱሳኮ ዪዴ፥ «ኑኒኔ ፓሪሳዋቱ ኡባ ዎዴ ፆሜቶ፤ ሺን ኔና ካሊያዋንቱ ኣዪሲ ፆሚኪኖ?» ያጊዴ ኣ ኦቼዲኖ።
ዬሱሲ ኡንቱንታ፥ «ቡላቻ ዬዳ ኣሳይ ማቻቶ ኣኪያዌ ባሬንቱና ዴዒሺን፥ ካዮታናው ዳንዳዪኖ? ዳንዳዪኪኖ፤ ሺን ማቻቶ ኣኪያዋ ኡንቱንቱ ማታፔ ኣፋና ዎዲ ያና፤ ኡንቱንቱ ሄ ዎዴ ፆማናዋንታ» ያጌዳ።
«ኤጫ ማዩዋ ቦላ ኦራ ፊያ ዎዴ ሲኪያ ኣሳይ ባዋ፤ ኣዪሲ ጎፔ፥ ኦራ ፊ ኤጫ ማዩዋ ፔሬና፤ ፔይካ ካሴዋፔ ዳራናዋ።
ሆዖ ዎዪኒያ ኤሳ ኤጫ ኦጎሩዋን ናዒያ ኣሳይ ባዋ። ሺን ናዖፔ፥ ሄ ዎዪኒያ ኤሳይ ኦጎሩዋ ዳካና፤ ባሬዉካ ዎፌታና፤ ኦጎሩካ ባያናዋ። ሺን፥ ሆዖ ዎዪኒያ ኤሳ ኦራ ኦጎሩዋን ናዓናው ቤሴ፤ ላዑካ ባይኪኖ» ያጌዳ።
ዬሱሲ ኡንቱንቶ ሄዋ ኦዲሺን፥ ኣዪሁዴ ዎሳ ጎሌ ካፓቱዋፔ ኢቱ ኣኮ ዪ ኣ ሲንን ጉልባቲዴ፥ «ታ ናታ ሃዒ ሃይቃዱ፤ ሺን ኔኒ ያዴ ኔ ኩሺያ ኢዚ ቦላ ዎሪኪ፤ ኢዛ ዴዑዋን ዴዓናዉኑ» ያጌዳ።
ዬሱሲ ዴንዲዴ፥ ባሬና ካሊያዋንቱና ኢቲፔ ቢታኒያ ካሊዴ ቤዳ።
ሄ ዎዴ ታማኔ ላዑ ላይ ኩሜን፥ ኢዚ ቦላፔ ሱይ ጎጊያ ኢቲ ሚሺራታ ጉዬና ሺቃዴ፥ ዬሱሳ ማዩዋ ማጫራ ቦቻዱ።
ሃዋ ኢዛ ኡዶዌ፥ ኢዛ ባሬ ዎዛናን፥ «ታኒ ኣ ማዩዋ ፃላላ ቦቻንቶ ፓፃና» ያጋዴ ቆፓዱ።
ሺን ዬሱሲ ዩዪ ኢዞ ፄሊዴ፥ «ታ ናቴ፥ ያዮፓ፤ ኔና ኔ ኣማኑ ፓዳ» ያጌዳ። ሄ ማንዒያንካ ሚሺራታ ፓፃ ኣጋዱ።
ዬሱሲ ኣዪሁዳ ዎሳ ጎሌ ካፑዋ ሶይ ጋኬዳ ዎዴ፥ ዬኩዋን ዲንካ ፑኒያ ኣሳኔ ዬኪያ ኣሳ ቤዒዴ፥
«ካሬ ኬሲቴ፤ ጉ ናታ ጌሚዒሻዱፔ ኣቲን፥ ሃይቃቤይኩ» ያጌዳ። ሄዋፔ ጉዪያን ኣሳይ ኣ ቦላ ዳሪ ሚጬዳ።
ሺን ጮራ ኣሳ ካሬ ኢ ኬሴዳዋፔ ጉዪያን፥ ጎሌ ጌሊዴ፥ ናቲ ኩሺያ ኦይቄዳ፤ ናታካ ዴንዳ ኣጋዱ።
ሄ ዋሪ፥ ሄ ማንዒያንካ ሄ ጋዲያን ኡባን ሲሴቴዳ።
ዬሱሲ ሄዋና ኣዴ ቢያ ዎዴ፥ ላዑ ቆቃቱ ባሬንቱ ቃላ ቁ ኡዲዴ፥ «ዳዊቴ ናዓው፥ ኑና ማራሪኪ» ያጊዴ ኣ ካሌዲኖ።
ዬሱሲ ጎሌ ጌሌዳ ዎዴ፥ ቆቃቱ ኣኮ ዬዲኖ፤ ዬሱሲ ኡንቱንታ፥ «ታኒ ሃዋ ኦናው ዳንዳዪያዋ ኣማኒቴ?» ያጌዳ። ኡንቱንቱ፥ «ኤ ጎዳው» ያጊ ዛሬዲኖ።
ሄዋፔ ጉዪያን፥ ዬሱሲ ኡንቱንቱ ኣይፊያ ባሬ ኩሺያን ቦቺዴ ኡንቱንታ፥ «ሂንቴው ሂንቴንቱ ኣማኑዋዳን ሃኖ» ያጌዳ።
ኡንቱንቱ ኣይፊ ዶዬቲ ኣጌዳ፤ ዬሱሲ ኡንቱንቶ፥ «ሃዋ ኦሲኔ ኦዶፒቴ» ያጊዴ ሚኒሲዴ ኦዴዳ።
ሺን ኡንቱንቱ ቢዴ፥ ሄ ጋዲያ ኡባን ዬሱሳባ ኦዴዲኖ።
ኡንቱንቱ ኬሲዴ ቢያ ዎዴ፥ ኣማሬዳ ኣሳይ ኢታ ኣያናይ ኦይቂና ዱዴዳ ቢታኒያ ዬሱሳኮ ኣሄዲኖ።
ዬሱሲ ኢታ ኣያና ኬሴዳዋፔ ጉዪያን፥ ዱዴ ቢታኒ ሃሳዬዳ። ኣሳይ፥ «ሃዌ ኦራባ፤ ሃዋ ማላባይ ኢስራዔሊያ ጋዲያን ኡባካ ሃኒቤና» ያጊ ማላሌቴዲኖ።
ሺን ፓሪሳዋቱ፥ «ኢ ኢታ ኣያናቱዋ ካፑዋ ዎልቃን ፃላሃቱዋ ኬሴ» ያጌዲኖ።
ዬሱሲ ኡንቱንታ ኣዪሁዳ ዎሳ ጎሌቱዋን ታማሪሲዴኔ ካዉቴ ዎንጋላ ሚሺራቹዋ ኦዲዴ፥ ቃሲ ሃርጊያ ኡባፔኔ ሳኩዋ ኡባፔ ኣሳ ፓዴ፥ ዎጋ ካታማቱዋኒኔ ቄሪ ካታማቱዋ ኡባን ዩዬዳ።
ጮራ ኣሳ ቤዒዴ፥ ሄሚያ ኣሳይ ባይና ዶርሳዳን ኣሳይ ሂርጌቲያ ዲራዉኔ ኣሳ ማዲያባይ ባይና ዲራው፥ ኣሳው ቃሬቴዳ።
ያቲዴ ባሬና ካሊያዋንታ፥ «ቆይቻው ጋካ ካይ ዳራ፤ ሺን ጫኪያ ኣሳይ ጉ።
ሲሚ ካ ጎዳይ ካ ጫካናው ኦሳንቻቱዋ ዬዳና ማላ፥ ኣ ዎሲቴ» ያጌዳ።
ዬሱሲ ባሬ ታማኔ ላዑ ካሊያዋንታ ፄሲዴ፥ ኡንቱንቱ ኢታ ኣያና ኬሳና ማላ፥ ቃሲ ሃርጊያ ኡባኔ ሳኩዋ ኡባ ፓና ማላ፥ ኡንቱንቶ ማታ ኢሜዳ።
ዬሱሲ ኪቴዳ ታማኔ ላዓቱዋ ሱንይ፥ ኮይሮዌ ጴፂሮሳ ጌቴቲያ ሲሞናኔ ኣ ኢሻ ኢንዲራሳ፥ ዛቢዲዮሳ ናና፥ ያዪቆባኔ ዮሃኒሳ፥
ፒሊጶሳ፥ ባርታላሞሳ፥ ቶማሳ፥ ቃራፃ ኣኪያ ማቶሳ፥ ኢልፒዮሳ ናዓ ያዪቆባኔ ታዶሳ፤
ባሬ ጋዴው ቃሬቲያ ሲሞናኔ ዬሱሳ ኣ ኢሜዳ ኣስቆሮቱ ዪሁዳ።
ዬሱሲ ሃ ታማኔ ላዓቱዋ ሃዋዳን ያጊዴ ኪቴዳ፤ «ኣዪሁዳ ጊዴና ኣሳ ጋዲያ ቦፒቴ፤ ቃሲ ሳማራቱዋ ካታማካ ጌሎፒቴ፤
ሄዋ ዲራ ባዬዳ ዶርሳኮ፥ ኢስራዔሊያ ኣሳኮ
ቢዴ፥ ‹ሳሉዋ ካዉቴይ ማቴዳ› ያጊዴ ኦዲቴ።
ሃርጋንቻቱዋ ፓቴ፤ ኣኃ ሃይቁዋፔ ዴንቴ፤ ኦሉ ኦይቄዳዋንታ ፓቴ፤ ኢታ ኣያናቱዋካ ኬሲቴ። ሂንቴንቱ ጮ ኣኬዲታ፤ ጮ ኢሚቴ።
ዎርቃ ዎይ ቢራ ዎይ ሳንቲሚያ ሂንቴንቱ ኪሲያን ኦይቆፒቴ፤
ዎይ ኦጌው ቃርጪቲያ፥ ዎይ ላዔያ ማዩዋ፥ ዎይ ጫማ ዎይ ፃምዓ ኦይቆፒቴ። ኣዪሲ ጎፔ፥ ኦሳንቻው ኮሺያባይ ቁማ።
«ሂንቴንቱ ጌሊያ ካታማን ዎይ ቄሪ ካታማ ኡባን ሂንቴና ሞካናው ናሼቲያዌ ኦኔንቶ ኣኬካን ፆሞሲቴ፤ ሂንቴንቱ ሄዋፔ ኬሳና ጋካናው፥ ሄዋን ኡቲቴ።
ቃሲ ጎሌ ጌሊዴ ሳሮቲቴ።
ሄ ጎሌን ዴዒያ ኣሳይ ሂንቴና ሞኮፔ፥ ሂንቴንቱ ሳሮቴዳ ሳሮታይ ኡንቱንታ ጋኮ። ሺን ኡንቱንቱ ሂንቴና ሞኬናን ኢፆፔ፥ ሂንቴንቱ ሳሮቴዳ ሳሮታይ ሂንቴው ጉዬ ሲሞ።
ቃሲ ኢቲ ኢቲ ጎሊ ዎይ ካታማይ ሂንቴና ሞኬናን ዎይ ሂንቴንቱ ኦዲያዋ ሲሴናን ኢፆፔ፥ ሄ ጎሌፔ ዎይ ሄ ካታማፔ ኬሲዴ፥ ሂንቴንቱ ጌዲያፔ ባና ሾጪቴ።
ታኒ ሂንቴው ቱሙዋ ኦዳይ፤ ፆሳይ ፒርዲያ ጋላሲ ሄ ካታማ ኣሳፔ፥ ሶዶማ ካታማ ኣሳዉኔ ጋሞራ ካታማ ኣሳው ፒርዳ ካዉሺሳና።
«ቤዒቴ! ታኒ ሂንቴና ዶርሳ ዋላቱዋ ጊዶ ዬዲያዋዳን ዬዳይ። ሄዋ ዲራው፥ ሾሻዳን ጪንጫ ጊዲቴ፤ ቃሲ ሃራጲያዳን፥ ኣሺኬ ጊዲቴ።
ሺን ኣሳፔ ናጌቲቴ። ኣዪሲ ጎፔ፥ ኣሳይ ሂንቴና ፒርዳ ጎሌው ኣዴ ኢማና፤ ቃሲ ባሬ ኣዪሁዳ ዎሳ ጎሌቱዋኒካ ሂንቴና ሊሱዋን ፔዳና።
ጋዲያ ኣዪሲያዋንቱ ሲንኒኔ ካታቱዋ ሲንን ታ ዲራው ሂንቴንቱ ኤቂዴ፥ ኡንቱንቱሲኔ ኣዪሁዳ ጊዴና ኣሳ ሲንን ታው ማርካ ጊዳኒታ።
ሺን ኡንቱንቱ ሂንቴና ፒርዳው ኣያ ዎዴ፥ ሂንቴንቱ ሃሳያናባ ሄ ሳቲያን ፆሳይ ሂንቴው ኢሚያ ዲራው፥ ሂንቴንቱ ጋናባዉኔ ዎይ ዋጊዴ ሃሳያኔንቶኔ ሂርጎፒቴ።
ኣዪሲ ጎፔ፥ ሂንቴንቱን ኣቂዴ ሃሳዪያዌ ሂንቴንቱ ኣዉዋ ጌሻ ኣያናፔ ኣቲን፥ ሃሳዪያዋንቱ ሂንቴንታ ጊዲኪታ።
«ኢሻይ ባሬ ኢሻ፥ ኣዉ ባሬ ናዓ ቦላ ዴንዳና፤ ናናይ ባሬንቱ ኣቲኔ ኣዉዋ ቦላ ዴንዲዴ፥ ኡንቱንታ ዎሳና።
ቃሲ ኣሳይ ኡባይ ሂንቴንታ ታ ሱን ዲራው ኢፃና፤ ሺን ዉርሴይ ጋካናው ጌንጪያዌ ኣታናዋ።
ኡንቱንቱ ሂንቴና ኢቲ ካታማፔ ዬዴርሶፔ፥ ሃራ ካታማ ቢቴ። ኣዪሲ ጎፔ፥ ታኒ ሂንቴው ቱሙዋ ጋይ፤ ታኒ፥ ኣሳ ናዓይ፥ ያና ጋካናው፥ ሂንቴንቱ ሂንቴ ኦሱዋ ኢስራዔሊያ ካታማ ኡባን ኦዴ ዉርሲኪታ።
«ታማሪያዌ ባሬና ታማሪሲያዋፔ ዳሬና፤ ቆማይካ ባሬ ጎዳፔ ዳሬና።
ታማሪያዌ ባሬና ታማሪሲያዋ ኬና ጊዲያዌ፥ ቆማይካ ባሬ ጎዳ ኬና ጊዲያዌ ኣው ጊዳና፤ ኡንቱንቱ ጎሌ ጎዳ ቢዔል-ዜቡላ ጊዴ ፄሶፔ፥ ኣ ጎሌ ኣሳ ዋጊ ፄሳኔሻ!
«ሲሚ ኣሳሲ ያዮፒቴ፤ ኣዪሲ ጎፔ፥ ጌን ዎዳባይ ቆንጪያ ኬሴናን ኣቴና፤ ቆሴዳባይካ ኤሬቴናን ኣቴና።
ታኒ ሂንቴንቶ ማኒ ኦዲያባ ፖዑዋን ሃሳዪቴ፤ ሂንቴው ሃይን ሳሱኪዴ ኦዴዳዋ፥ ቃ ሳን ኣዋዪቴ።
ኣሹዋ ዎያዋንቶ ያዮፒቴ፤ ኡንቱንቱ፥ ሼምፑዋ ዎናው ዳንዳይኪኖ። ሺን ሼምፑዋኔ ኣሹዋ ጋናሚያን ዪሳናው ዳንዳዪያ ፆሳሲ ያዪቴ።
ላዑ ሱኒያ ካፋቱ ሳንቲሚያን ዛሊዔቲኪኖ? ሂንቴንቱ ኣዉዋ ሼኒያ ጊዳና ዮፔ፥ ሄ ሱኒያ ካፋቱዋፔ ኢቲናካ ሳዓን ዎዴ ባዩኩ።
ሺን ሃራይ ኣቶ፥ ሂንቴንቱ ሁጲያን ዴዒያ ቢናናይ ኡባይካ ፓይዱዋን ዴዔ።
ሲሚ ያዮፒቴ፤ ዳሮ ሱኒያ ካፋቱዋፔ ሂንቴንቱ ኣታ።
«ሄዋ ዲራው፥ ኣሳ ሲንን ታባ ማርካቲያ ኦሲ ጊዶፔኔ፥ ታኒካ ሳሉዋን ዴዒያ ታ ኣቡ ሲንን ማርካታና፤
ሺን ኣሳ ሲንን ታና ካዲያ ኦናኔ ታኒካ ቃሲ ሳሉዋን ዴዒያ ታ ኣቡ ሲንን ኣ ካዳና።
«ታኒ ሳዓሲ ሳሮቴ ኣሃናው ዬዳዋ ሂንቴሲ ማላቶፖ፤ ታኒ ቶራ ኣሃናው ዬዳዋፔ ኣቲን፥ ሳሮቴ ኣሃናው ያቤይኬ።
ኣዪሲ ጎፔ፥ ታኒ ናዓ ኣ ኣቡፔ፥ ናቶ ኢዚ ዳዪፔ፥ ናዓ ማቻቶካ ኢዚ ቦሎታቲፔ ሻካናው ያዲ፤
ኣሳሲ ሞርኬቱ ኣ ጎሌ ኣሳቱዋ ጊዳናዋንታ።
«ባሬ ኣባ ዎይ ባሬ ዳዮ ታፔ ኣዴ ሲቂያዌ ታዋ ጊዳናው ቤሴና፤ ባሬ ኣቱማ ናዓ ዎይ ባሬ ማጫ ናቶ ታፔ ኣዴ ሲቂያዌ ታዋ ጊዳናው ቤሴና።
ባሬ ማስቃሊያ ቶኪዴ፥ ታ ጌዱዋ ካሌናዌ ታዋ ጊዳናው ቤሴና።
ባሬ ሼምፑዋ ኣሺያዌ ባዪዛናዋ፤ ሺን ታ ዲራው ባሬ ሼምፑዋ ባዪዚያዌ ኣሻናዋ።
«ሂንቴንታ ሞኪያዌ ታና ሞኬ፤ ቃሲ ታና ሞኪያዌ ታና ኪቴዳዋ ሞኬ።
ናቢያ፥ ናቢያ ሱንን ሞኪያዌ፥ ናቢያ ጋቲያ ኣናና ጊሼታናዋ፤ ቃሲ ፂሉዋ፥ ፂሉዋ ሱንን ሞኪያዌ፥ ፂሉዋ ጋቲያ ኣናና ጊሼታናዋ።
ኦኒኔ ሃ ታና ካሊያዋንቱፔ ጉፂያ ኢቶ፥ ሃራይ ኣቶ ቡሊያ ሃ ፃላላ ኡሻናው ኢሞፔካ፥ ታኒ ሂንቴንቶ ቱሙዋ ጋይ፤ ኢ ባሬ ጋቲያ ኣካና» ያጌዳ።
ዬሱሲ ባሬ ታማኔ ላዑ ካሊያዋንታ ኣዛዚያዋ ፖሌዳ ዎዴ፥ ሄዋፔ ዴንዲዴ፥ ካታማቱዋን ታማሪሳናዉኔ ኦዳናው ቤዳ።
ፃማቂያ ዮሃኒሲ ቃሾ ጎሌን ዴዒዴ፥ ዬሱሲ ኦዳዋ ሲሲዴ፥ ባሬና ካሊያዋንታ ኣኮ ኪቲዴ፥
«ያናዌ ኔኔዬ? ዎይ ሃራ ናጋኔ?» ያጊ ኦቻናዳን ኡዴዳ።
ዬሱሲ ዛሪዴ፥ ኡንቱንቶ ሃዋዳን ያጌዳ፤ «ቢዴ ሂንቴንቱ ቤዒያዋኔ ሲሲያዋ ዮሃኒሳው ኦዲቴ፤
ቆቃቱ ፄሊኖ፤ ዎባቱ ሃሜቲኖ፤ ኦሉ ኦይቄዳዋንቱ ፓፂዴ ጌዪኖ፤ ቱላቱ ሲሲኖ፤ ሃይቄዳዋንቱ ዴንዲኖ፤ ሂዬሳቱ ዎንጋላ ሚሺራቹዋ ሲሲኖ።
ታባ ሲና ኡራይ ኣንጄቴዳዋ» ያጌዳ።
ዮሃኒሳ ካሊያዋንቱ ሲሚ ቤዳ ዎዴ፥ ዬሱሲ ዮሃኒሳባ ሺቄዳ ኣሳሲ ሃዋዳን ያጊ ሃሳዬዳ፤ «ኣያ ቤዓናው ኣሳይ ዴዔና ሜላ ቢታ ኬሴዲቴ? ጫርኩ ቃያ ማቃ ቤዓናው ኬሴዲቴ?
ያቲና፥ ኣያ ቤዓናው ኬሴዲቴ? ሎዒያ ማዩዋ ማዬዳ ቢታኒያ ቤዓናው ኬሴዲቴ? ሎዒያ ማዩዋ ማዬዳዋንቱ ካታቱዋ ጎሌን ዴዒኖ።
ያቲና፥ ኣያ ቤዓናው ኬሴዲቴ? ናቢያ ቤዓናው ኬሴዲቴ? ኤ፥ ታኒ ሂንቴው ኦዳይ፤ ናቢያፔካ ኣያዋ ቤዔዲታ።
ኣዪሲ ጎፔ፥ ፆሳ ማፃፋን፥ ‹ፆሳይ፥ «ቤዓ፥ ታኒ ኪቲያዋ ኔፔ ሲንው ዬዳና። ኢ ኔው ኦጊያ ጊጊሳናዋ» ያጌዳ› ጌቴቲዴ ዮሃኒሳባይ ፃፌቴዳ።
ታኒ ሂንቴንቶ ቱሙዋ ኦዳይ፤ ኣቲ ኡሉዋፔ ዬሌቴዳ ኣሳ ኡባን ፃማቂያ ዮሃኒሳፔ ኣያዌ ኦኒኔ ዴንዲቤና፤ ሺን ሳሉዋ ካዉቴን ኡባፔ ላፊያዌ ኣፔ ኣና።
ፃማቂያ ዮሃኒሳ ዎዲያፔ ዶሚዴ፥ ሃቼ ጋካናው፥ ሳሉዋ ካዉቴታ ዳሮ ናቄታው፤ ሚኒ ባፄቲያዋንቱ ኢዞ ዴሚኖ።
ኣዪሲ ጎፔ፥ ናባቱ ኡባቱኔ ሙሴ ሂጊ ዮሃኒሳ ዎዲ ጋካናው፥ ቲምቢቲያ ሃሳዬዲኖ፤
ሲሚ ሂንቴንቱ ኡንቱንቱ ሃሳዮዋ ኣማናናዋ ጊዶፔ፥ ያናዋ ጌቴቴዳ ኤላስ ሃ ዮሃኒሳ።
ሲሲያ ሃይይ ዴዒያዌ ሲሶ!
«ሺን ታኒ ሃ ዎዲያ ኣሳ ኣያና ሌሚሶ? ኡንቱንቱ ቆጫን ኡቲያ ናና ማላቲኖ፤ ኡንቱንቱ ባሬንቱ ላጌቱዋ ፄሲዴ፥
‹ኑኒ ሂንቴንቶ ሂፂፂያ ፑኔዶ፤ ሺን ዱሪቤይኪታ፤ ዬኩዋ ዬካ ኬሴዶ፤ ሺን ዬኪቤይኪታ› ያጊኖ።
ኣዪሲ ጎፔ፥ ዮሃኒሲ ፆሚዲኔ ዎዪኒያ ኤሳ ኡሼናን ዪና ኡንቱንቱ፥ ‹ኣ ቦላ ኢታ ኣያናይ ዴዔ› ያጌዲኖ።
ታኒ፥ ኣሳ ናዓይ፥ ማዴኔ ኡሻዴ ዪና፥ ኡንቱንቱ ታና፥ ‹ሃ ናፊሳማኔ ዎዪኒያ ኤሳ ኡሺያዋ ቤዒቴ፤ ቃራፃ ቃንፂያዋንቱናኔ ናጋራንቻቱዋና ሲቄቴ› ያጊኖ፤ ሺን ፆሳ ኣዳ ኤራቴይ ባሬ ኦሱዋን ቱማ ጊዲዴ ቤቴ» ያጌዳ።
ሄዋፔ ጉዪያን፥ ዬሱሲ ባሬ ማላታፔ ዳሪያ ባጋ ኦዳ ካታማቱዋን ዴዒያ ኣሳይ ባሬንቱ ናጋራፔ ሲሚቤና ዲራው፥ ኡንቱንታ ሃዋዳን ያጊዴ፥ ቶሺያ ዶሜዳ፤
«ኮራዚኔ ካታማው፥ ኔው ኣዬሮ፤ ቤቴሳይዳ ካታማው፥ ኔዉካ ኣዬሮ፤ ኣዪሲ ጎፔ፥ ሂንቴንቱ ቦላ ፆሳይ ኦዳ ማላታይ ፂሮሳ ካታማኒኔ ሲዶና ካታማን ኦሴቶዋ ጊዲንቶ፥ ኡንቱንቱ ማቂያ ማዪዴ፥ ቢዲን ኦኬቲዴ፥ ቤኒ ባሬንቱ ናጋራፔ ሲማናዋንታሺን።
ታኒ ሂንቴው ኦዳይ፤ ፒርዳ ጋላሲ ፆሳይ ሂንቴፔ ፂሮሳ ካታማዉኔ ሲዶና ካታማው ፒርዳ ካዉሺሳና።
ቃሲ ቂፊሪናሆማ ካታማው፥ ኔኒ ሳሉዋ ፑዴ ቁ ጋናው ኮያዲ? ኔኒ ሲዖሊያ ዱጌ ዬጌታና፤ ኣዪሲ ጎፔ፥ ኔ ቦላ ፆሳይ ኦዳ ማላታይ ሶዶማ ካታማን ኦሴቶዋ ጊዲንቶ፥ ሶዶማ ካታማይ ሃቼ ጋካናሲካ ዴዓናዋሺን።
ታኒ ሂንቴው ኦዳይ፤ ፒርዳ ጋላሲ ፆሳይ ኔፔ ሶዶማው ፒርዳ ካዉሺሳና» ያጌዳ።
ዬሱሲ ሄ ዎዴ ዛሪዴ፥ ሃዋዳን ያጌዳ፤ «ታ ኣቦ፥ ሳሉዋ ሳዓ ጎዳው፥ ኔኒ ሃዋ ኣዳ ኤራንቻቱዋፔኔ ኣኬካንቻቱዋፔ ጌንዴ፥ ኤሬና ናናቱዋሲ ቆንጪሴዳ ዲራው፥ ኔና ጋላታይ፤
ኤ ታ ኣቦ፥ ኣዪሲ ጎፔ፥ ሃዌ ኔ ሼኒያዳን ኦሴቴዳ።
«ታ ኣቡ ታው ኡባባ ኢሜዳ፤ ኣዉዋፔ ሃራይ ናዓ ኤሬና፤ ናዓፔኔ ናዓይ ኣዉዋ ቆንጪሳናው ኮዪያ ኣሳፔ ኣቲን፥ ሃራይ ኣዉዋ ኤሬና።
«ዳቡራንቻቶ፥ ዴፁዋ ቶኮዋንቶ ኡባቶ፥ ታኮ ሃ ዪቴ፤ ታኒ ሂንቴንታ ሼምፒሳና።
ታኒ ጋራኔ ታ ዎዛናን ኣሺኬ ጊዶ ዲራው፥ ታ ሞርጌ ሚን ዋፄቲቴ፤ ታፔ ታማሪቴ፤ ሂንቴንቱ ሼምፑዋሲካ ሂንቴ ሼምፑዋ ዴማና።
ኣዪሲ ጎፔ፥ ታ ሞርጌ ሚይ ጊጋ፤ ቃሲ ታኒ ሂንቴንታ ቶሴዳዌካ ካዉሻ» ያጌዳ።
ዬሱሲ ሄ ዎዴ ሳምባታ ጋላሲ፥ ቲሻ ባንጋ ጊዶና ኣሺን ኣ ካሊያዋንቱ ኮሻቲዴ፥ ቲሻ ባንጋ ዱዴ፥ ሙሳ ዶሜዲኖ።
ሺን ፓሪሳዋቱ ሄዋ ቤዒዴ ዬሱሳ፥ «ቤዓ፥ ኔና ካሊያዋንቱ ሳምባታ ጋላሲ ኦናው ዎጋ ጊዴናባ ኦኖ» ያጌዲኖ።
ሺን ዬሱሲ ኡንቱንቱሲ ሃዋዳን ያጌዳ፤ «ዳዊቴኔ ኣናና ዴዒያዋንቱ ኮሻቴዳ ዎዴ፥ ዳዊቴ ኦዳዋ ናባቢቤይኪቴ?
ዳዊቴ ፆሳ ጎሌ ጌሊዴ፥ ቄሳቱዋ ፃላላይ ማናፔ ኣቲን፥ ኢኔ ኣናና ዴዒያዋንቱ ማናው ዎጋ ጊዴና ፆሳሲ ያርሼዳ ቁማ ሜዳ።
ዎይ ሳምባታ ኡባን ጌሻ ጎሊያን ዴዒያ ቄሳቱ ሳምባታ ዎጋ ሜንያዋ፥ ቃሲ ኡንቱንቱሲ ሄዌ ባዪዞ ጊዴናዋ ሙሴ ሂጊያን ናባቢቤይኪቴ?
ሺን ታኒ ሂንቴው ኦዳይ፤ ጌሻ ጎሊያፔ ኣያዌ ሃዋን ዴዔ።
ፆሳ ማፃፋይ፥ ‹ታኒ ማሮቴ ኮያይፔ ኣቲን፥ ያርሹዋ ኮዪኬ› ያጊያዌ ዋጊያዌንቶ ሂንቴንቱ ኤሪቴንቶ፥ ባዪዙ ባይና ኣሳ ቦላ ፒርዲኪታ።
ኣዪሲ ጎፔ፥ ታኒ፥ ኣሳ ናዓይ፥ ሳምባታ ጎዳ» ያጌዳ።
ዬሱሲ ሄዋፔ ዴንዲዴ፥ ኣዪሁዳ ዎሳ ጎሌ ቤዳ።
ሄዋን ኩሺ ጉንዴዳ ኢቲ ቢታኒ ዴዔ፤ ዬሱሳ ሞታናው ጋሱዋ ኮዪያ ኣሳቱ፥ «ሳምባታን፥ ሃርጋንቻ ፓያዌ ዎጌ?» ያጊዴ ኣ ኦቼዲኖ።
ዬሱሲ ኡንቱንታ፥ «ሂንቴንቱ ጊዶን ኢቲ ዶርሳይ ዴዒያ ኡራይ፥ ሄ ዶርሳይ ሳምባታ ጋላሲ ኦላን ኩንዶፔ፥ ኦይቂዴ ኬሴናዌ ኦኔ?
ያቲና፥ ኣሳይ ዶርሳፔ ዎቲ ሎይዴ ዳሬኔ! ሄዋ ዲራው፥ ሳምባታ ጋላሲ ሎዖባ ኦያዌ ዎጋ» ያጌዳ።
ሄዋፔ ጉዪያን ቢታኒያ፥ «ኔ ኩሺያ ፒዲ ኦ» ያጊና ቢታኒ ፒዲ ኦዋፔ ጉዪያን፥ ኣ ኩሺ ዮኮ ኩሺያዋዳንካ ፓፂ ኣጌዳ።
ሺን ፓሪሳዋቱ ካሬ ኬሲዴ፥ ዬሱሳ ዎቲ ዎኔንቶ ማቄቴዲኖ።
ሺን ዬሱሲ ኡንቱንቱ ዞሬታ ኤሪዴ፥ ሄዋፔ ኣጊዴ ቢያ ዎዴ፥ ዳሮ ኣሳይ ኣ ካሌዳ፤ ሃርጌዳ ኡባ ፓዳ።
ፆሳይ ናቢያ ኢሲያሳ ባጋና ኦዴዳዌ ፖሌታና ማላ፥ ዬሱሲ ኣሳቱዋሲ፥ «ታባ ሃራ ኣሳሲ ኦዶፒቴ» ያጌዳ።
<range>
ፆሳይ ኢሲያሳ ባጋና ሃዋዳን ያጌዳ፤ «ታኒ ዶሬዳ ታ ኣዪሊ፥ ታኒ ሲቂያ፥ ታና ናሼቺያዌ ሃዌኩ። ታኒ ታ ኣያና ኣ ቦላ ዎና። ኢ ሱሬ ፒርዳ ኣሳው ኡባው ኦዳናዋ።
ኢ ፓሉሜቴና፤ ዎይ ዋሴና። ባሬ ቃላካ ኦጊያን ሲሴና።
ሱሬ ፒርዳይ ፆኒ ኬሳና ጋካናው፥ ቲንጬቴዳ ማቃ ሜንና ቃሲ ጩዋቲያ ሙቃዳ ቁንጩቲያካ ኢ ቶዪሴና።
ኣዪሁዳ ጊዴና ኣሳይ ኡባይ ኣቦላ ባሬንቱ ሂዶታ ዎና» ያጌዳ።
ሄዋፔ ጉዪያን፥ ኣማሬዳ ኣሳቱ ኢታ ኣያናይ ኦይቂና ዱዴዳ ኢቲ ቆቃ ቢታኒያ ዬሱሳኮ ኣሄዲኖ፤ ዬሱሲ ሄ ዱዴ ቢታኒያ ፓዳ፤ ቢታኒካ ሃሳያኔ ፄላ ዶሜዳ።
ኣሳይ ኡባይ ማላሌቲዴ፥ «ላ ሃዌ ዳዊቴ ናዓ ጊዳንዴሻ?» ያጌዲኖ።
ሺን ፓሪሳዋቱ ሄዋ ሲሲዴ፥ «ሃ ቢታኒ ኢታ ኣያናቱዋ ካፑ ‹ቢዔል-ዜቡሊ› ባሬው ዎልቃ ኢሚና፥ ፃላሃቱዋ ኬሴ» ያጌዲኖ።
ሺን ዬሱሲ ኡንቱንቱ ቆፋ ኤሪዴ፥ ኡንቱንታ ሃዋዳን ያጌዳ፤ «ባሬ ጊዶን ሻኬቲያ ካዉቴይ ኡባይ ያና፤ ቃሲ ባሬ ጊዶን ሻኬቲያ ካታማይ ዎይ ጎሌን ዴዒያ ኣሳይካ ሚኔና።
ቃሲ ሴፃናይ ሴፃና ኬሲያዋ ጊዶፔ፥ ባሬ ጊዶን ሻኬቴ፤ ያቲና፥ ኣ ካዉቴይ ዋኒዴ ሚኒ ኤቃናዌ?
ታው ቢዔል-ዜቡሊ ዎልቃ ኢሚና፥ ታኒ ፃላሃቱዋ ኬሲያዋ ጊዶፔ፥ ሂንቴንቱ ኣሳው ዎልቃ ኦኒ ኢሚና ፃላሃቱዋ ኬሳኔ? ሄዋ ዲራው፥ ኡንቱንቱ ሂንቴ ቦላ ፒርዳና።
ሺን ፆሳ ጌሻ ኣያናይ ታው ዎልቃ ኢሚና፥ ታኒ ፃላሃቱዋ ኬሲያዋ ጊዶፔ፥ ሲሚ ፆሳ ካዉቴይ ሂንቴ ቦላ ዪዲጌዳ።
«ዎይ ኣሳይ ካሴቲዴ፥ ዎልቃማ ኣሳ ቃቼናን ዴዒዴ፥ ኣ ጎሌ ጌሊዴ፥ ኣ ሚሻ ቦንቃናው ዋኒዴ ዳንዳዪ? ቃቼዳዋፔ ጉዪያን፥ ኣ ሚሻ ቦንቃናው ዳንዳዬ።
«ታ ባጋ ጊዴና ኡራይ ታዋ ኢፄ፤ ቃሲ ታናና ኢቲፔ ሺሼናዌ ላሌ።
ሄዋ ዲራው፥ ታኒ ሂንቴው ኦዳይ፤ ፆሳይ ኣሳው ኣይ ናጋራ ጊዲናካ፥ ቃሲ ኣይ ቦሬ ጊዲናካ ኣቶ ጋና፤ ሺን ጌሻ ኣያና ቦሪያዋ ኣቶ ጌና።
ታ ቦላ፥ ኣሳ ናዓ ቦላ፥ ኢታባ ሃሳዪያ ኦ ናጋራኔ ፆሳይ ኣቶ ጋና፤ ሺን ጌሻ ኣያና ቦላ ኢታባ ሃሳዪያ ኦ ናጋራኔ ሳዓን ጊዲና፥ ሳሉዋንካ ፆሳይ ኣቶ ጌና።
«ሎዖ ኣይፊያ ዴማናው ሎዖ ሚ ዲቻናው ቤሴ፤ ኢታ ሚ ሂንቴንቱ ዲቾፔ፥ ኢታ ኣይፊያ ዴማኒታ፤ ኣዪሲ ጎፔ፥ ሚይ ኤሬቲያዌ ባሬ ኣይፊያ ኣይፊያዋና።
ሾሻቶ፥ ሂንቴንቱ ኢታ ጊዲዴ፥ ዎቲ ሎዖባ ሃሳያናው ዳንዳዪቴ? ኣዪሲ ጎፔ፥ ዶናይ ዎዛና ጊዶን ኩሜዳዋ ሃሳዬ።
ሎዖ ኣሳይ ባሬ ሎዖ ሚንጁዋፔ ሎዖባ ኬሴ፤ ቃሲ ኢታ ኣሳይ ባሬ ኢታ ሚንጁዋፔ ኢታባ ኬሴ።
ታኒ ሂንቴንቶ ኦዳይ፤ ኣሳይ ባሬ ሃሳዬዳ ማዴና ሃሳያ ኡባው ፒርዳ ጋላሲ ዛሩዋ ኢማናዋ።
ኣዪሲ ጎፔ፥ ኔ ሃሳያይ ኔና ፂሊሳና፤ ዎይ ኔ ሃሳያይ ኔ ቦላ ፒርዲሳና» ያጌዳ።
ሄዋፔ ጉዪያን፥ ሂጊያ ታማሪሲያ ኢቲ ኢቲ ኣሳይኔ ፓሪሳዋቱ ዛሪዴ ዬሱሳ፥ «ታማሪሲያዎ፥ ኔኒ ማላታ ኦሺን፥ ኑኒ ቤዓናው ኮዬቶ» ያጌዲኖ።
ሺን ኢ ዛሪዴ፥ ኡንቱንቶ ሃዋዳን ያጌዳ፤ «ሃ ዎዲያ ኣሳይ ኢታኔ ፆሳ ኣማኔና ዲራው፥ ማላታ ኮዬ፤ ናቢያ ዮናሳ ማላታፔ ኣቲን፥ ሃራ ማላታይ ኢሜቴና።
ዮናሲ ዎጋ ሞሊያ ኡሉዋን ሄዙ ጋላሳኔ ሄዙ ቃማ ዴዔዳዋዳን፥ ኣሳ ናዓይካ፥ ቢታ ጊዶን ሄዙ ጋላሳኔ ሄዙ ቃማ ዴዓናዋ።
ኔኔዌ ኣሳይ ዮናሲ ኦዴዳዋን ባሬንቱ ናጋራፔ ሲሜዳ ዲራው፥ ፒርዳ ጋላሲ ዴንዲዴ፥ ሂንቴንታ ሞታናዋንታ፤ ቤይቴ፥ ዮናሳፔ ኣያዌ ሃዋን ዴዔ።
ዱጌ ባጋ ጋዲያ ካታታ ሶሎሞኔው ዴዒያ ኣ ኤራቴ ሲሳናው ሳዓ ጋፃፔ ዬዳ ዲራው፥ ፒርዳ ጋላሲ ዴንዳዴ፥ ሂንቴንታ ሞታናዉኑ፤ ቤይቴ፥ ሶሎሞኔፔካ ኣያዌ ሃዋን ዴዔ።
«ኢታ ኣያናይ ኣሳፔ ኬሴዳ ዎዴ፥ ባሬው ሼምፒያሳ ኮዪዴ፥ ሃይ ባይና ሜላሳና ዩዬ፤ ሺን ዴሜና።
ሄ ዎዴ፥ ‹ታኒ ኣጋዴ ዬዳ ታ ጎሌ ሲማና› ያጌ፤ ሲሚዴ ዪያ ዎዴ፥ ጎሊ ሜላ ዴዒያዋኔ ፒቴቲ ጌዪዴ፥ ጊጊ ኡቴዳዋ ዴሜ።
ሄዋፔ ጉዪያን፥ ቢዴ ባሬፔ ኢቲያ ላፑ ሃራ ኣያናቱዋ ኣኪዴ ዬ፤ ሄ ኣያናቱ ጌሊዴ፥ ሄዋን ዴዒኖ። ሄ ቢታኒያ ዴዑ ካሴዋፔ ዳሪ ኢቴ። ሃ ዎዲያ ኢታ ኣሳዉካ ቃሲ ሄዋዳን ሃናና» ያጌዳ።
ዬሱሲ ዳሮ ኣሳው ሃሳዪሺን፥ ኣ ዳያኔ ኣ ኢሻቱ ኣናና ሃሳያናው ኮዪዴ፥ ካሬን ኤቄዲኖ።
ሄዋን ዴዒያ ኣሳፔ ኢቱ ኣ፥ «ኔ ዳያኔ ኔ ኢሻቱ ኔናና ሃሳያናው ኮዪዴ፥ ካሬን ኤቄዲኖ» ያጌዳ።
ሺን ዬሱሲ ዛሪዴ፥ «ታ ዳያ ኦኔ? ታ ኢሻቱ ኦኔ?» ያጌዳ።
ባሬ ኩሺያን ባሬና ካሊያዋንቱኮ ፆርሲዴ፥ «ቤይቴ፥ ታ ዳያኔ ታ ኢሻቱ ሃዋንቱሺ።
ኣዪሲ ጎፔ፥ ሳሉዋን ዴዒያ ታ ኣቡ ሼኒያ ኦያ ኡባይ፥ ታ ኢሻ፥ ታ ሚቻቶኔ ታ ዳዮ» ያጌዳ።
ዬሱሲ ሄ ጋላሲ ሶዪፔ ኬሲዴ፥ ኣባ ጋፃን ኡቴዳ።
ዳሮ ጮራ ኣሳይ ባሬ ዩሹዋን ዩዪ ኣዴ ሺቂና፥ ዎንጊሪያ ጊዶ ጌሊዴ ኡቴዳ፤ ኣሳይ ኡባይ ኣባ ጋፃን ኤቄዳ።
ኣሳሲ ሌሚሱዋን ዳሮባ ሃዋዳን ያጊዴ ኦዴዳ፤ «ኢቲ ቢታኒ ዜሬ ዜራናው ኬሴዳ።
ኢ ዜሪሺን፥ ኢቲ ኢቲ ዜሬይ ኦጊያ ዶናን ዎዳ፤ ያቲና ካፉ ዪዴ ሜዳ።
ቃሲ ኢቲ ኢቲ ዜሬይ ኣንጮ ጊዴዳ ቢታ ቦላ ዎዳ፤ ዳሮ ቢታይ ባይና ዲራው፥ ሄ ዜሬይ ኤሌካ ዶሌዳ።
ሺን ኣዋይ ኬሴዳ ዎዴ ጫርሻይ ሹሌዳ፤ ኣዱሳ ፃጱዋ ዬዲቤና ዲራው ሜሊ ኣጌዳ።
ኢቲ ኢቲ ዜሬይ ኣጉን ጊዶን ዎዳ፤ ሄዋን ዶሌዳዋ ኣጉንይ ዲጪዴ ጩሌዳ።
ኢቲ ኢቲ ዜሬይ ቱዔ ቢታን ዎዴ ዶሌዳ፤ ኢቱ ፄቱ ኣይፊያ፥ ኢቱ ኡሱፑን ታሙዋ፥ ኢቱ ሃታሙዋ ኣይፌዳ።
ሲሲያ ሃይይ ዴዒያ ኡራይ ሲሶ!» ያጌዳ።
ዬሱሳ ካሊያዋንቱ ኣኮ ሺቂዴ፥ «ኔኒ ኣዪሲ ኣሳሲ ሌሚሱዋን ኦዳይ?» ያጌዲኖ።
ዬሱሲ ዛሪዴ፥ ኡንቱንቱሲ ሃዋዳን ያጌዳ፤ «ሂንቴንቱሲ ሳሉዋ ካዉቴ ፁራ ኤሩሳይ ኢሜቴዳ፤ ሺን ኡንቱንቱሲ ኢሜቲቤና።
ኣዪሲ ጎፔ፥ ዴዒያዎ ጉጄታና፤ ኣው ዳራናዋ፤ ሺን ባይናዋፔ ሃራይ ኣቶ፥ ሄ ዴዒያዌካ ኣኬታናዋ።
ታኒ ኡንቱንቱ ፄሊዴ ፄሌናዋዳን፥ ሲሲዴ ሲሴናዋዳን ሃኒያ ዲራው፥ ዎይ ቃሲ ኣኬኬና ዲራው ኡንቱንቶ ሌሚሱዋን ኦዳይ።
«ኢሲያሲ ኡንቱንቱባ ሃዋዳን ኦዶዌ ፖሌታናዋ፤ ‹ሂንቴንቱ ሲሳ ሲሳና፤ ሺን ሂንቴንቶ ጌሌና፤ ሂንቴንቱ ፄላ ፄላና፤ ሺን ቤዒኪታ።
ኣዪሲ ጎፔ፥ ሃ ኣሳ ዎዛናይ ጉዙሜዳ፤ ባሬንቱ ሃይ ቱሊሴዲኖ፤ ባሬንቱ ኣዪፊያካ ጪሉሜዲኖ። ሃዌ ባዌንቶ፥ ኡንቱንቱ ባሬንቱ ኣይፊያን ቤዓና፤ ባሬንቱ ሃይን ሲሳና፤ ባሬንቱ ዎዛናንካ ኣኬካና፤ ኡንቱንቱ ታኮ፥ ፆሳኮ ሲማና፤ ታኒካ ኡንቱንታ ፓና› ያጌ።
«ሺን ሂንቴንቱ ኣይፊ ፄሊያ ዲራዉኔ ሂንቴንቱ ሃይይካ ሲሲያ ዲራው፥ ሂንቴንቱ ኣንጄቴዳዋንታ።
ታኒ ሂንቴንቶ ቱሙዋ ኦዳይ፤ ዳሮ ናባቱኔ ፂላቱ ሂንቴንቱ ቤዒያዋ ቤዓናው ኣሞቴዲኖ፤ ሺን ቤዒቤይኪኖ። ሂንቴንቱ ሲሲያዋ ሲሳናው ኣሞቴዲኖ፤ ሺን ሲሲቤይኪኖ።
«ሲሚ ካ ዜሪያዋ ሌሚሱዋ ቢሌይ ጊያዋ ሲሲቴ።
ካዉቴ ቃላ ሲሲዴ፥ ኣኬኬና ኦኒኔ ኦጊያ ዶናን ዎዳ ዜሬ ማላ፤ ፃላሂያ ካፑ ዪዴ፥ ኡንቱንቱ ዎዛናን ዜሬቴዳዋ ማፂ ዲጌ።
ኣንጮ ቢታን ዎዳ ዜሬይ ቃላ ሲሲዴ፥ ኤሌካ ናሼቻን ኣኪያዋንታ ማላቴ።
ሺን ሄ ኣሳቱ ሃዒሳፔ ኣቲን፥ ኡንቱንቱን ፃጱ ባዋ፤ ቃላ ጋሱዋን ሜቱ ዎይ ዬዴሳይ ዪያ ዎዴ፥ ኤሌካ ቤቲ ኣጊኖ።
ቃሲ ኣጉን ጊዶን ዎዳዌ ቃላ ሲሲያዋ ቤሴ፤ ሺን ሃ ሳዓ ዴዑዋሲ ሂርጉሳይኔ ዱሬቴ ሲቁሳይ ቃላ ጩሌ፤ ሃ ጋሱዋን ሄ ዜሬይካ ኣይፌናን ኣቲ ኣጌ።
ቱዔ ቢታን ዜሬቴዳዌ፥ ቃላ ሲሲዴ፥ ኣኬኪያ ኣሳ ቤሴ፤ ኢካ ኣይፌ፤ ኢቱ ፄቱዋ፥ ኢቱ ኡሱፑን ታሙዋ፥ ኢቱ ሃታሙዋ ኣይፌ» ያጌዳ።
ዬሱሲ ኡንቱንቶ ሃራ ሌሚሱዋ ሃዋዳን ያጊዴ ኦዴዳ፤ «ሳሉዋ ካዉቴይ ባሬ ጎሻን ሎዖ ዜሬ ዜሬዳ ቢታኒያ ማላቴ።
ሺን ቃማ ኣሳይ ጌሚዒሺዲጊና፥ ኣ ሞርኪ ዪዴ፥ ዛርጋ ዜሬዳዋ ቦላ ዛሪንጊያ ዜሪዴ ቤዳ።
ሺን ዛርጋይ ዶሊ ኣይፌዳ ዎዴ፥ ዛሪንጊ ሄ ዎዴ ቤቴዳ።
«ኣ ቆማቱ ኣኮ ዪዴ፥ ‹ጎዳው፥ ኔኒ ኔ ጎሻን ሎዖ ዜሬ ዜራቤይኪ? ያቲና፥ ዛሪንጊ ሃቃፔ ዬዴ?› ያጌዲኖ።
«ሄዋፔ ጉዪያን ጎዳይ፥ ‹ሄዋ ሞርኪ ኦዳ› ያጌዳ። «ቆማቱ፥ ‹ኑኒ ቢዴ ሾዳናዳን ዶሳይ?› ያጌዲኖ።
«ሺን ኢ፥ ‹ኣጊቴ፥ ዛሪንጊያ ሂንቴንቱ ሾዲዴ፥ ዛርጋና ሾዳኒታ።
ቦቾፒቴ፤ ቆይጪያ ዎዲ ጋካናው፥ ኢቲፔ ዲጪኖ። ቆይጪያ ዎዲ ጋኮዴ፥ ታኒ ቆይጪያዋንታ፥ ካሴቲዴ ዛሪንጊያ ማፂቴ፤ ታማን ጉዳናው ፖቺያን ፖቺያን ቃቺቴ፤ ሺን ዛርጋ ሺሺዴ ዲዪያን ቆሊቴ› ጋና» ያጌዳ።
ዬሱሲ ኡንቱንቶ ሃራ ሌሚሱዋ ያጊዴ ኦዴዳ፤ «ሳሉዋ ካዉቴይ ሳናፊጪያ ጌቴቲያ ጉ ሚቲ ኣይፊያ ማላቴ፤ ሄ ሚቲ ኣይፊያ ኣሳይ ኣኪዴ፥ ባሬ ጎሻን ዜሬዳ።
ሄ ዜሬታ ሃራ ዜሬ ኡባፔ ጉፃው፤ ሺን ዲጬዳ ዎዴ፥ ሃራ ኣታኪልቲያ ኡባፔ ዳራው፤ ካፉ ዪዴ፥ ኢዚ ቃንካን ኬፂያዋ ኬና ዎጋ ሚ ጊዳዱ» ያጌዳ።
ቃሲካ ዬሱሲ ሃራ ሌሚሱዋ ኡንቱንቶ ያጊዴ ኦዴዳ፤ «ሳሉዋ ካዉቴይ ኢቲ ሚሺራታ ሄዙ ኬሪያ ሊያ ኣካዴ፥ ሙናቄዳ ሙናቃይ ኡባይ ዴንዳና ጋካናው፥ ኣኒ ቲጌዳ ኢርሹዋ ማላቴ» ያጌዳ።
ዬሱሲ ኣሳው ሄ ኡባ ሌሚሱዋን ኦዴዳ፤ ሌሚሱ ባይናን ኢ ኢቲባካ ኦዴና፤ ናቢ፥ «ታኒ ኡንቱንቶ ሃሳዪያ ዎዴ፥ ሌሚሱዋን ሃሳያይ። ኣላሚ ሜቶዴፔ ዶሚዴ ጌሜዳ ዬዋቱዋ ኦዳይ» ያጌዳዌ ፖሌታና ማላ፥ ሄዋ ኢ ኦዴዳ።
<range>
ሄዋፔ ጉዪያን፥ ዬሱሲ ኣሳ ኣጊዴ፥ ሶይ ጌሌዳ፤ ኣ ካሊያዋንቱ ኣኮ ቢዴ፥ «ጎሻን ዴዒያ ዛሪንጊያ ሌሚሱዋ ቢሌ ኑሲ ኦዳ» ያጌዲኖ።
ዬሱሲ ዛሪዴ፥ ሃዋዳን ያጌዳ፤ «ሎዖ ዜሬ ዜሪያዌ ኣሳ ናዓ፤
ጎሻይ ሃ ኣላሚያ፤ ሎዖ ዜሬይ ፆሳ ካዉቴ ኣሳ፤ ዛሪንጊ ፃላሂያ ካፑዋ ናና።
ዛሪንጊያ ዜሬዳዌ ሞርኪያ ፃላሂያ፤ ቆይቻ ዎዲ፥ ዎዲያ ዉርሴ፤ ቃሲ ቆይጪያዋንቱ ኪታንቻቱዋ።
«ሄዋ ዲራው፥ ዛሪንጊያ ማፂዴ፥ ታማን ጉዲያዋዳን፥ ዎዲያ ዉርሴን ሄዋ ማላ ጊዳናዋ።
ኣሳ ናዓይ፥ ኪታንቻቱዋ ኪታናዋ፤ ኡንቱንቱ ኣ ካዉቴ ጊዶን ናጋራው ጋሶ ጊዲያ ኡባቱዋኔ ኢታባ ኦያዋንታ ማፂዴ ኬሳናዋንታ።
ያቲዴ ቶዔና ታማን ኦላናዋንታ፤ ሄዋን ኡንቱንቱ ዬካናዋንታኔ ኣቻ ቃናዋንታ።
ሄ ዎዴ ፂላቱ ባሬንቱ ኣቡ ካዉቴን ኣዋዳን ፖዓና። ሲሲያ ሃይይ ዴዒያ ኡራይ ሲሶ!
«ሳሉዋ ካዉቴይ ጎሻን ሞጌቴዳ ሚሻ ቤሴ፤ ኢቲ ቢታኒ ሄ ሚሻ ዴሚዴ፥ ዛሪዴ ሞጊ ኣጌዳ፤ ዳሮ ናሼቲዴ ቢዴ፥ ባሬው ዴዒያዋ ኡባ ዛሊዒዴ፥ ሄ ጎሻ ሻሜዳ።
«ቃሲ ሳሉዋ ካዉቴይ ኢንቁዋ ጌቴቲያ ዳሮ ኣልዖ ሹቻ ሻማናው ኮዪያ ዛሊዓንቻ ማላቴ።
ሄ ዛሊዓንቻይ ዳሮ ኣልዖ ኢንቁዋ ዴሚዴ፥ ቢዴ ባሬው ዴዒያዋ ኡባ ዛሊዒዴ፥ ኣ ሻሜዳ።
«ቃሲ ሳሉዋ ካዉቴይ ኡባ ቆሞ ሞሊያ ኦይቂያ፥ ኣባን ዬጌቴዳ ዳባ ማላቴ።
ሞሊ ዳባ ኩሜዳ ዎዴ፥ ሞሊያ ኦይቂያ ኣሳቱ ኣባፔ ጋፃ ኬሲዴ ኡቴዲኖ፤ ያቲዴ ሎዖ ሞሊያ ቆሪዴ፥ ዬጊያ ሚሻን ዬጌዲኖ፤ ሺን ኢታ ሞሊያ ዎራ ኦሌዲኖ።
ዎዲያ ዉርሴን ሄዋዳን ሃናና፤ ኪታንቻቱ ዪዴ፥ ናጋራንቻቱዋ ፂላቱዋ ጊዶፔ ቆሪዴ፥
ቶዔና ታማን ኦላናዋንታ፤ ሄዋን ኡንቱንቱ ዬካናዋንታኔ ኣቻ ቃናዋንታ።
«ሃዌ ኡባይ ሂንቴንቶ ጌሌዴ?» ያጊዴ ኡንቱንታ ኦቼዳ። ኡንቱንቱ፥ «ኤ፥» ያጌዲኖ።
ኢ፥ «ሄዋ ዲራው፥ ሳሉዋ ካዉቴ ፁራ ሎይ ኤሪያ፥ ሂጊያ ታማሪሲያ ኡባይ፥ ባሬ ሚሻ ሺሺ ዎዳ ጎሊያፔ ኦራ ሚሻኔ ኤጫ ሚሻ ሻኪ ኬሲያ ኢዛዋ ማላቴ» ያጊ ዛሬዳ።
ዬሱሲ ሃ ሌሚሳቱዋ ኦዲ ዉርሶዋፔ ጉዪያን፥ ሄዋፔ ዴንዲዴ፥
ባሬ ካታማ ናዚሬቴ ቤዳ። ኣዪሁዳ ዎሳ ጎሌን ታማሪሲያዋ ሲሴዳ ኣሳይ ማላሌቲዴ፥ ሃዋዳን ያጌዳ፤ «ሃዌ ሃ ኣ ኤራቴኔ ፆሳይ ኦያ ማላታ ኦናው ዎልቃ ሃቃፔ ኣኬዴ?
ሃዌ ኣናፂያ ናዓ ጊዴኔ? ኣ ዳያ ማይራሞ ጊዴኬ? ኣ ኢሻቱ ያዪቆባ፥ ዮሴፋ፥ ሲሞናኔ ዪሁዳ ጊዲኪኖ?
ኣ ሚቻቱ ኡባይ ኑናና ዴዒኪኖ? ያቲና፥ ኢ ሃ ኤራ ኡባ ሃቃፔ ዴሜዴ?» ያጌዲኖ።
ኡንቱንቱ ኢ ጊያባ ኣኬናን ኢፄዲኖ። ሺን ዬሱሲ ሄ ኣሳሲ፥ «ናቢ ባሬ ጋዲያኒኔ ባሬ ሶይ ኣሳን ቦንቼቴና፤ ሺን ሃራሳ ኡባን ቦንቼቴ» ያጌዳ።
ኡንቱንቱ ኣማኒቤና ዲራው፥ ዬሱሲ ዳሮ ማላታ ሄ ሳን ኦቤና።
ሄ ዎዴ ጋሊላ ጋዲያ ኣዪሲያ ሄሮዲሴ ዬሱሳባ ሲሴዳ፤
ያቲዴ ባሬ ቆማቱዋሲ፥ «ሃዌ ሃይቁዋፔ ዴንዴዳ ፃማቂያ ዮሃኒሳ፤ ፆሳይ ኦያ ዎልቃማ ማላታ ኢ ኦያዌ ሄዋሳ» ያጌዳ።
ኣዪሲ ጎፔ፥ ሄሮዲሲ ባሬ ኢሻ ፒሊጶሳ ማቻቲ ሄሮዲያዲ ጋሶታን ዮሃኒሳ ኦይ ቃሺሲዴ፥ ቃሾ ጎሌን ዬጊ ዎዳ።
ኣዪሲ ጎፔ፥ ዮሃኒሲ ሄሮዲሳ፥ «ኔኒ ሄሮዲያዶ፥ ኔ ኢሻ ማቻቶ ኣካናው ሂጊ ዲጌ» ያጌዳ።
ሄሮዲሲ ዮሃኒሳ ዎናው ኮዬዳ፤ ሺን ዪሁዳ ኣሳይ ናቢያዳን ዮሃኒሳ ፄሌዳ ዲራው፥ ኣሳው ያዬዳ።
ሺን ሄሮዲሲ ዬሌቴዳ ጋላሳ ባላይ ጋኪና፥ ሄሮዲያዲ ናታ ኣሳ ሲንን ዱራዴ ሄሮዲሳ ናሼቻው።
ሄሮዲሲ ናቶ፥ «ኔና ሎዔዳዋ ኣያኔ ጊዶፔ፥ ታና ኦቻ፤ ታኒ ኔው ኢማና» ያጊዴ ኢዚው ጫቄዳ።
ናታ ባሬ ዳይ ዞሪያ ኣካዴ ሄሮዲሳ፥ «ፃማቂያ ዮሃኒሳ ሁጲያ ሃ ዎጪቲያን ዎዴ ታው ኢማ» ያጋዱ።
ካቲ ኣው ቃሬቴዳ፤ ሺን ባሬ ጫቁዋ ዲራዉኔ ባሬናና ማዳን ኡቴዳ ኢማ ዲራው፥ ኢዚው ዮሃኒሳ ሁጲ ኢሜታና ማላ ኣዛዜዳ።
ካቲ ኪቲዴ፥ ዮሃኒሳ ቆያ ቃሾ ጎሌን ሙጪሴዳ።
ሁጲያ ዎጪቲያን ዎ ኣሂዴ፥ ናቲው ኢሜዲኖ፤ ናታ ሄ ሁጲያ ባሬ ኣቲኮ ኣፋዱ።
ዮሃኒሳ ካሊያዋንቱ ዪዴ፥ ኣ ኣኃ ኣፊዴ ሞጌዲኖ፤ ሄዋፔ ሲሚዴ ሃ ዬዉዋ ዬሱሳው ቢዴ ኦዴዲኖ።
ዬሱሲ ሄዋ ሲሲዴ፥ ዎንጊሪያን ጌሊዴ፥ ሄዋፔ ባሬካ ኣሳይ ባይናሳ ቤዳ፤ ኣሳይ ሄዋ ሲሲዴ፥ ካታማፔ ዴንዲዴ፥ ጌዲያን ኣ ካሌዲኖ።
ዬሱሲ ዎንጊሪያፔ ኬሴዳ ዎዴ፥ ዳሮ ኣሳ ቤዒዴ፥ ሄ ኣሳው ቃሬቴዳ፤ ያቲዴ ኡንቱንቱና ዴዒያ ሃርጋንቻቱዋ ፓዳ።
ሳዓይ ኦማርሲያ ዎዴ፥ ዬሱሳ ካሊያዋንቱ ኣኮ ዪዴ፥ «ሃዌ ሳዓይ ኣሳይ ባይናሳ፤ ሃዒ ሳዓይ ቃሚዲጌዳ፤ ኣሳይ ኡባይ ቄሪ ካታማቱዋ ቢዴ፥ ባሬንቶ ቁማ ሻማና ማላ፥ ኣሳ ሞዪዛ» ያጌዲኖ።
ሺን ዬሱሲ ኡንቱንታ፥ «ኣሳይ ባናው ኮሼና፤ ኣሳው ሜቴቲያባ ሂንቴንቱ ኢሚቴ» ያጌዳ።
ኡንቱንቱ ዛሪዴ ኣ፥ «ኑሲ ሃዋን ኢቼሹ ኡኪፔኔ ላዑ ሞሊያፔ ኣቲን፥ ሃራይ ባዋ» ያጌዲኖ።
ዬሱሲ ኡንቱንታ፥ «ሄዋንታ፥ ሃ ታኮ ኣሂቴ» ያጌዳ።
ኣሳይ ማታኒ ኡታና ማላ፥ ዬሱሲ ኣዛዜዳ፤ ኢቼሹ ኡኪኔ ላዑ ሞሊያ ኦይቂዴ፥ ሳሉዋ ፑዴ ፄሊዴ፥ ፆሳ ጋላቴዳ፤ ሄ ኡኪ ሜንዴ፥ ባሬና ካሊያዋንቱሲ ኢሚና፥ ኡንቱንቱ ጮራ ኣሳው ጊሼዲኖ።
ኣሳይ ኡባይ ሚዴ ካሌዳ፤ ኣቴዳ ሱፓ ዶካ ታማኔ ላዑ ዛምቤሊያ ኩሜዳዋ ዴንዲኖ።
ሜዳ ኣሳይ ማጫ ኣሳኔ ናና ፓይዴናን፥ ኢቼሹ ሻዓ ጊዲያዋ ኬና።
ዬሱሲ ጮራ ኣሳ ሞዪዚዴ፥ ባሬና ካሊያዋንታ ዎንጊሪያን ጌሊዴ፥ ባሬፔ ሲንቲዴ፥ ኣባፔ ሄፊን ፒናና ማላ ኣዛዜዳ።
ኣሳ ሞዪዚዴ፥ ፆሳ ዎሳናው ዴሪያ ሁጲያ ባሬካ ኬሴዳ፤ ሳዓይ ቃሚ ዲጊናካ ሄዋን ባሬካ ዴዔ።
ሺን ዎንጊሪ ሄ ዎዴ፥ ኣባ ቦላን ዴዒሺን፥ ሲን ባጋና ጫርኩ ጫርኪያ ዲራው፥ ቤታይ ዎንጊሪያ ያኔ ሃኔ ሱጌ።
ባይራ ኩቱ ዋሲ ሲሚና፥ ዬሱሲ ኣባ ቦላ ሃሜቲዴ፥ ኡንቱንቱኮ ዬዳ።
ኣ ካሊያዋንቱ ኣባ ቦላ ኢ ሃሜቲሺን ቤዒ ዳጋሚዴ፥ «ሃዌ ሞይቲሊያ ጊዴኔ!» ጊ ያዪዴ ዋሴዲኖ።
ሺን ዬሱሲ ኤሌካ ኡንቱንታ፥ «ኣይኔ ባዋ፤ ታናቴኔ፤ ያዮፒቴ!» ያጌዳ።
ጴፂሮሲ ዛሪዴ ኣ፥ «ታ ጎዳው፥ ሃዌ ኔና ጊዶፔ፥ ታኒ ሃ ቦላና ኔኮ ባና ማላ፥ ታና ኣዛዛሪኪ» ያጌዳ።
ዬሱሲ ጴፂሮሳ፥ «ሃያ!» ያጌዳ። ጴፂሮሲ ዎንጊሪያፔ ዎዴ፥ ሃ ቦላና ሃሜቲዴ፥ ዬሱሳኮ ቡሳ ዶሜዳ።
ሺን ጫርኩዋ ዎልቃ ቤዒዴ፥ ያዬዳ፤ ሃይ ባሬና ሚቱዋ ዶሜዳ ዎዴ፥ ባሬ ኮሻ ቁ ኦዴ፥ «ታ ጎዳው ታና ኣሻሪኪ!» ያጊ ዋሴዳ።
ሄ ማንዒያንካ ዬሱሲ ባሬ ኩሺያ ዬዲ ጴፂሮሳ ኦይቂዴ፥ «ላ ሃ ኣማኑ ላፌዳዎ! ኣዪሲ ሲዲ?» ያጌዳ።
ኡንቱንቱ ላዑ ዎንጊሪያን ጌሌዳ ዎዴ፥ ጫርኩ ዎፑ ጌዳ።
ዎንጊሪያ ጊዶን ዴዒያ ኣ ካሊያዋንቱ ዬሱሳ፥ «ኔኒ ፆሳ ናዓ ጊዴዳዌ ቱማ» ያጊዴ ኣው ጎዪኔዲኖ።
ኡንቱንቱ ኣባ ፒኒዴ፥ ጌንሳሬፃ ጌቴቲያ ጋዲያ ጋኬዲኖ።
ሄ ጋዲያ ኣሳይ ዬሱሳ ጊዲያዋ ኤሬዲኖ፤ ሄዋ ሄራ ጋዲያ ኡባ ኪቲዴ፥ ሃርጊያ ኣሳ ኡባ ኣኮ ኣሄዲኖ።
ሃርጊያ ኣሳይ ኣ ማዩዋ ማጫራ ፃላላ ቦቻና ማላ፥ ኣ ዎሴዲኖ፤ ኣ ማዩዋ ማጫራ ቦቼዳ ኡባይካ ፓፄዳ።
ሄዋፔ ጉዪያን፥ ሂጊያ ታማሪሲያ ኢቲ ኢቲ ኣሳይኔ ፓሪሳዋቱ ዬሩሳላሜፔ ዬሱሳኮ ዪዴ፥
«ኔና ካሊያዋንቱ ኣዪሲ ኑ ኣዎቱዋ ዎጋ ባይዚኖ? ኣዪሲ ጎፔ፥ ኡንቱንቱ ቁማ ማናፔ ካሴቲዴ፥ ባሬንቱ ኩሺያ ሜጬቲኪኖ» ያጌዲኖ።
ዬሱሲ ዛሪዴ፥ ኡንቱንታ ሃዋዳን ያጌዳ፤ «ሂንቴንቱ ሂንቴ ዎጋ ዲራው፥ ፆሳ ኣዛዙዋ ፖሊያዋ ኣዪሲ ኢፂቴ?
ኣዪሲ ጎፔ ፆሳይ፥ ‹ኔ ኣባኔ ኔ ዳዮ ቦንቻ› ቃሲ፥ ባሬ ኣባ ዎይ ባሬ ዳዮ ቦሪያዌ ሃይቆ ያጌዳ።
ሺን ሂንቴንቱ፥ ‹ኢቲ ኣሳይ ባሬ ኣባ ዎይ ባሬ ዳዮ ማዲያባይ ባሬው ዴዒና፥ «ሄዌ ፆሳዋ» ጎፔ፥ ባሬ ኣባ ዎይ ባሬ ዳዮ ቦንቻናው ቤሴና› ያጊታ፤ ያቲዴ ሂንቴንቱ ሂንቴንቱ ዎጋ ፖላናው ፆሳ ቃላው ኣዛዜቲኪታ።
<range>
ሃ ሎዓ ማላቲያ ኢታ ኣሳቶ፥ ኢሲያሲ ባሌናን ሂንቴንቱባው ቲምቢቲያ ኦዲዴ፥
‹ፆሳይ ሃዋዳን ያጌዳ፤ «ሃዌ ኣሳይ ታና ባሬ ቦላ ዶናን ቦንቼ፤ ሺን ኡንቱንቱ ዎዛናይ ታፔ ሃኩዋን ዴዔ።
ኣሳይ ታው ሜላ ጎዪኔ፤ ኣዪሲ ጎፔ፥ ኣሳይ ኦዳ ኣዛዙዋ ፆሳ ሂጊያ ማላቲሲዴ ታማሪሴዲኖ» ጌዳ› » ያጌዳ።
ዬሱሲ ዳሮ ኣሳ ባሬኮ ፄሲዴ፥ «ሲሲቴኔ ኣኬኪቴ፤
ኣሳ ቱኒሲያዌ ዶና ጊዶ ጌሊያዋ ጊዴና፤ ሺን ኣሳ ቱኒሲያዌ ዶናፔ ኬሲያዋ» ያጌዳ።
ሄዋፔ ጉዪያን፥ ኣ ካሊያዋንቱ ኣኮ ዪዴ፥ «ፓሪሳዋቱ ኔኒ ሃሳዬዳዋ ሲሲዴ፥ ሃንቄቴዳዋ ኣኬካይ?» ያጌዲኖ።
ሺን ዬሱሲ ዛሪዴ፥ «ሳሉዋን ዴዒያ ታ ኣቡ ቶኪቤና ሚ ኡባይ ሾዴታናዋ።
ኡንቱንቶ ሂርጎፒቴ፤ ኡንቱንቱ ቆቃ ካሌያ ቆቃቱዋ፤ ቆቃይ ቆቃ ካሌፔ፥ ላዑካ ኦላን ኩንዴ» ያጌዳ።
ጴፂሮሲ ዛሪዴ፥ «ሃ ሌሚሱዋ ቢሌ ኑሲ ኦዳሪኪ» ያጌዳ።
ዬሱሲ ኡንቱንታ ሃዋዳን ያጌዳ፤ «ሂንቴንቶ ቃሲ ሃዒ ጋካናዉካ ጌሊቤኔ?
ዶናና ጌሊያ ኡባይ ኡሉዋ ጊዶ ቢዴ፥ ቃሲ ኡሉዋፔ ካሬ ኬሲያዋ ኤሪኪቴ?
ሺን ዶናፔ ኬሲያዌ ዎዛናፔ ኬሴ፤ ኣሳ ቱኒሲያዌ ሄዋ ማላ።
ኣዪሲ ጎፔ፥ ዎዛና ጊዶፔ ኢታ ቆፋይ፥ ዎያዌ፥ ዎሹሚያዌ፥ ቃሲ ዎሹማናው ካጄሊያዌ ኡባይ፥ ዉዒያዌ፥ ዎርዱዋን ማርካቲያዌ፥ ቦሪ ኬሴ።
ሄዋ ማላቲያዌ ኣሳ ቱኒሲያዋፔ ኣቲን፥ ሜጪቤና ኩሺያን ሚያዌ ኣሳ ቱኒሴና» ያጌዳ።
ሄዋፔ ጉዪያን፥ ዬሱሲ ሄዋፔ ኣጊዴ፥ ፂሮሳኔ ሲዶና ጌቴቲያ ካታማቱ ዴዒያ ጋዲያ ቤዳ።
ካናኔ ጌቴቲያ ጋዲያ ማጫዉና ኢቲና ሄዋፔ ዬሱሳኮ ያዴ፥ ባሬ ኮሻ ቁ ኦዴ፥ «ታ ጎዳው፥ ዳዊታ ናዓው፥ ታው ቃሬታሪኪ፤ ታ ናቶ ኢታ ኣያናይ ሎዔና ኦይ ኦይቄዳ» ያጋዱ።
ሺን ዬሱሲ ኢዚው ኣይ ቃላኔ ቃቲቤና፤ ኣ ካሊያዋንቱ ኣኮ ዪዴ፥ «ሃ ሚሺራታ ኑ ጌዱዋ ካላ ካላዴ፥ ባሬ ኮሻ ቁ ኦዴ ኦዳው፤ ሄዋ ዲራው፥ ኔኒ ኢዞ ዬዳርኪ» ያጊዴ ዎሴዲኖ።
ዬሱሲ ዛሪዴ፥ «ታኒ ባዬዳ ዶርሳው፥ ኢስራዔሊያ ኣሳ ፃላላው ኪቴታዲ» ያጌዳ።
ሺን ኢዛ ያዴ፥ «ታ ጎዳው፥ ታና ማዳሪኪ!» ያጋዴ ኣው ጎዪናዱ።
ቃሲ ኢ ዛሪዴ፥ «ናና ቁማ ኣኪዴ፥ ካና ማራው ኦሊያዌ ሎዓ ጊዴና» ያጌዳ።
ሚሺራታ፥ «ኤ ታ ጎዳው፥ ሄዌ ቱማ፤ ሺን ሃራይ ኣቶ ካና ማራቱ ባሬንቱ ጎዳቱ ሚና፥ ሳምፓፔ ላሌቴዳ ሱፓ ሚኖቴኔ» ያጋዱ።
ዬሱሲ ዛሪዴ ኢዞ፥ «ሃ ሚሺራቴ፥ ኔ ኣማኑ ዎልቃማ፤ ኔኒ ኮዬዳዋዳን ኔው ሃኖ» ያጌዳ። ኢዚ ናታ ኤሌካ ፓፃ ኣጋዱ።
ዬሱሲ ሄዋፔ ዴንዲዴ፥ ጋሊላ ኣባ ማታ ቤዳ፤ ቃሲ ኢቲ ዴሪያ ቦላ ኬሲዴ፥ ሄዋን ኡቴዳ።
ዳሮ ኣሳይ ዎባቱዋ፥ ቆቃቱዋ፥ ቁናቱዋኔ ዱዴቱዋ፥ ቃሲ ሃራ ጮራቱዋ ኣኮ ኣሂዴ፥ ኣ ማታን ዎዳ። ዬሱሲ ኡንቱንታ ፓዳ።
ሄዋ ዲራው፥ ኣሳይ ዱዳቱ ሃሳዪሺን፥ ቁናቱ ሱሪሺን ዎባቱ ሃሜቲሺን፥ ቆቃቱ ፄሊሺን ቤዒ ማላሌቲዴ፥ ኢስራዔሊያ ፆሳ ጋላቴዲኖ።
ዬሱሲ ባሬና ካሊያዋንታ ባሬኮ ፄሲዴ፥ «ሃ ጮራ ኣሳይ ታናና ሄዙ ጋላሳይ ጋካናው ጋሚዔዳ ዲራው፥ ታኒ ሃ ኣሳው ቃሬታይ፤ ኡንቱንቶ ሃዒ ሚያዌ ባዋ። ቃሲ ኡንቱንቱ ኦጊያን ዳቡሪዴ ኩንዴና ማላ፥ ቁማ ሚዜናን ኡንቱንታ ሜላ ዬዳናዉካ ኮዪኬ» ያጌዳ።
ኣ ካሊያዋንቱ ዛሪዴ ዬሱሳ፥ «ኑኒ ሃ ባዙዋን ሃዋ ኬና ኣሳ ካሊሲያ ቁማ ሃቃፔ ዴማኔ?» ያጌዲኖ።
ቃሲ ዬሱሲ ኡንቱንታ፥ «ሂንቴንቶ ኣፑን ኡኪይ ዴዒ?» ያጊዴ ኦቼዳ። ኡንቱንቱ፥ «ላፑ ኡኪይኔ ሞሌቱዋፔ ኣማሬዳዋንቱ ዴዒኖ» ያጌዲኖ።
ዬሱሲ ኣሳ፥ «ሳዓን ኡቲቴ» ያጌዳ።
ሄ ላፑ ኡኪኔ ሞሊያ ኦይቂዴ፥ ፆሳ ጋላቴዳ፤ ሜንሬዴ ባሬና ካሊያዋንቱሲ ኢሜዳ፤ ቃሲ ኡንቱንቱ ጮራ ኣሳሲ ኢሜዲኖ።
ኣሳይ ኡባይ ሚዴ ካሌዳ፤ ሚና ኣቴዳ ላፑ ዛምቤሊያ ኩሜዳ ሱፓ ኣ ካሊያዋንቱ ዴንዲኖ።
ሜዳ ኣሳይ ማጫ ኣሳኔ ናና ፓይዴናን፥ ኦይዱ ሻዓ ኣቱማ ኣሳ።
ዬሱሲ ኣሳ ዬዶዋፔ ጉዪያን፥ ዎንጊሪያን ጌሊዴ፥ ሜጌዶኔ ጌቴቲያ ጋዲያ ቤዳ።
ኢቲ ኢቲ ፓሪሳዋቱኔ ሳዱቃዋናቱ ዬሱሳኮ ዪዴ፥ ኣ ፓጫናው ኮዬዲኖ፤ ያቲዴ ባሬንታ ሳሉዋፔ ማላታ ቤሳና ማላ ዎሴዲኖ።
ሺን ዬሱሲ ዛሪዴ፥ ኡንቱንታ ሃዋዳን ያጌዳ፤ «ሳዓይ ቃሚያ ዎዴ ሂንቴንቱ፥ ‹ሳሉ ዞዔዳ ዲራው፥ ሳዓይ ሻማናዋ› ያጊታ፤
ዎንቱማን ቃሲ፥ ‹ሳሉ ዞዒዴ ጉባኔዳ ዲራው፥ ሃቼ ኢራይ ቡካናዋ› ያጊታ፤ ሳሉዋ ፄሊዴ፥ ሳዓይ ሃናናዋ ኤራናው ዳንዳዪታ፤ ሺን ታ ዩሳ ዎዲያ ማላታ ሻኪ ኤራናው ዳንዳይኪቴ?
ሃ ዎዲያ ኣሳይ ኢታይኔ ዎሹሚያዌ፥ ፆሳው ኣማኔቴናዌ፥ ማላታ ኮዬ፤ ናቢያ ዮናሳ ማላታፔ ኣቲን፥ ሃራ ማላታይ ኣው ኢሜቴና» ያጌዳ። ሄዋፔ ሲሚዴ፥ ኡንቱንታ ኣጊዴ ቤዳ።
ኣ ካሊያዋንቱ ኣባ ፒኔዳ ዎዴ፥ ቁማ ኣፋናዋ ዶጌዲኖ።
ዬሱሲ ኡንቱንታ፥ «ፓሪሳዋቱዋ ኢርሹዋፔኔ ሳዱቃዋናቱዋ ኢርሹዋፔ ሂንቴንታ ኤሪዴ ናጌቲቴ» ያጌዳ።
ኡንቱንቱ ባሬንቱ ጊዶን፥ «ኢ ሃዋ ያጊያዌ ኑኒ ቁማ ኣሂቤና ዲራሳ» ያጊዴ ሃሳያ ዶሜዲኖ።
ሺን ኡንቱንቱ ጊያዋ ዬሱሲ ኤሪዴ፥ «ሃ ኣማኑ ፓጬዳዋንቶ፥ ቁማይ ባይና ዲራው፥ ኣዪሲ ሂንቴንቱ ጊዶን ሃሳዪቴ?
ሃዒካ ሂንቴንቶ ጌሊቤኔ? ታኒ ኢቼሹ ኡኪ ኢቼሹ ሻዓ ኣሳ ሚዛዴ ካሊሴዳዋ፥ ቃሲ ሂንቴንቱ ኣፑን ዛምቤሊያ ኩንዴ ኣቴዳ ሱፓ ዴንዲቴንቶ ዎዛና ኣኪቴ?
ዎይ ታኒ ላፑ ኡኪ ኦይዱ ሻዓ ኣሳ ሚዛ ካሊሴዳዋ፥ ቃሲ ሂንቴንቱ ኣፑን ዛምቤሊያ ኩንዴ ኣቴዳ ሱፓ ዴንዲቴንቶ ዎዛና ኣኪቴ?
ታኒ ሂንቴንታ ፓሪሳዋቱዋ ኢርሹዋፔኔ ሳዱቃዋናቱዋ ኢርሹዋፔ ናጌቲቴ ጊያዋፔ ኣቲን፥ ኡኪባ ሂንቴንቶ ሃሳያቤናዋ ሂንቴንቱ ዋኒዴ ኣኬኪኪቴ?» ያጌዳ።
ኣ ካሊያዋንቱ ዬሱሲ ባሬንቶ ኦዴዳዋ፥ ፓሪሳዋቱዋ ቲሚርቲያፔኔ ሳዱቃዋናቱዋ ቲሚርቲያፔ ኡንቱንቱ ናጌታና ማላ ኦዴቶዋፔ ኣቲን፥ ሙናቃን ቲጊያ ኢርሹዋፔ ናጌታና ማላ ጊዴናዋ ሄ ዎዴ ኣኬኬዲኖ።
ዬሱሲ ቂሳሪያ ፒሊጶሳ ጌቴቲያ ጋዲያ ጋኬዳ ዎዴ፥ ባሬና ካሊያዋንታ፥ «ኣሳይ ታና፥ ኣሳ ናዓ ኦና ጊ?» ያጊዴ ኦቼዳ።
ኣ ካሊያዋንቱ ዛሪዴ፥ «ኔና ኢቲ ኢቲ ኣሳይ፥ ፃማቂያ ዮሃኒሳ ያጌ፤ ሃራንቱ ቃሲ ኤላሳ ያጊኖ፤ ቃሲ ሃራንቱ ኤርሚያሳ ዎይ ናባቱዋፔ ኢቱዋ ያጊኖ» ያጌዲኖ።
ዬሱሲ ኡንቱንታ፥ «ያቲና ሂንቴንቱ ታና ኦና ጊቴ?» ያጌዳ።
ሲሞኒ ጴፂሮሲ ዛሪዴ፥ «ኔኒ ዴዑዋ ፆሳ ናዓ ኪሪስቶሳ» ያጌዳ።
ዬሱሲ ዛሪዴ፥ ሃዋዳን ያጌዳ፤ «ዮና ናዓ ሲሞና፥ ሃዋ ኔው ሳሉዋን ዴዒያ ታ ኣቡ ኤሪሴዳዋፔ ኣቲን፥ ኣሳይ ኦኒኔ ኔና ኤሪሲቤና ዲራው፥ ኔኒ ኣንጄቴዳዋ።
ጴፂሮሳ፥ ታኒ ኔው ኦዳይ፤ ኔኒ ሹቻ፤ ታኒ ሃ ዛላ ቦላ ታ ዎሳ ጎሊያ ኬፃና፤ ታ ዎሳ ጎሊያ ሃራይ ኣቶ፥ ሲዖሊያ ዎልቃይካ ፆናናው ዳንዳዬና።
ታኒ ኔው ሳሉዋ ካዉቴ ቁልፒያ ኢማና፤ ኔኒ ሳዓን ሃኖ ጎዌ ኡባይ ሳሉዋን ፆሳ ሲንን ሃናና፤ ሺን ኔኒ ሳዓን ሃኖፖ ጌዳዌ ሳሉዋንካ ሃኔና» ያጌዳ።
ሄዋፔ ጉዪያን፥ ኢ ኪሪስቶሳ ጊዴዳዋ ኣ ካሊያዋንቱ ኦሲኔ ኦዴና ማላ፥ ኡንቱንታ ኣዛዜዳ።
ሄ ዎዲያፔ ዶሚዴ ዬሱሲ፥ «ታኒ ዬሩሳላሜ ቢና፥ ታና ጪማቱ፥ ቄሳቱዋ ካፓቱኔ ሂጊያ ታማሪሲያዋንቱ ዳሪ ዋዪሳናው ቤሴ፤ ኡንቱንቱ ታና ዎናዉኔ ታኒ ሄዜን ጋላሲ ሃይቁዋፔ ዴንዳናው ቤሴ» ያጊዴ፥ ባሬና ካሊያዋንቱሲ ጌሺዴ ኦዱዋ ዶሜዳ።
ጴፂሮሲ ኣ ኢቲ ባጋ ዛሪዴ፥ «ታ ጎዳው፥ ፆሳይ ኔና ሄዋፔ ኣሾ፤ ሃዌ ኔ ቦላ ኡባካ ዬና» ያጊዴ ኣ ዞራናው ዶሜዳ።
ሺን ዬሱሲ ጉዬ ሲሚዴ ጴፂሮሳ፥ «ሃ ሴፃናው፥ ኔኒ ታ ማታፔ ኪቻ፤ ኔኒ ኣሳይ ዶሲያዋ ቆፒያዋፔ ኣቲን፥ ፆሳይ ዶሲያዋ ቆፔና ዲራው፥ ታው ቦ ጊዳዳ» ያጌዳ።
ሄዋፔ ጉዪያን፥ ዬሱሲ ባሬና ካሊያዋንታ ሃዋዳን ያጌዳ፤ «ታና ካላናው ኮዪያ ኡራይ ዴዖፔ፥ ባሬና ካዶ፤ ያቲዴ ባሬ ማስቃሊያ ቶኪዴ፥ ታና ካሎ።
ኣዪሲ ጎፔ፥ ባሬ ሼምፑዋ ኣሻናው ኮዪያ ኡራይ ባዪዛናዋ፤ ሺን ባሬ ሼምፑዋ ታ ዲራው ባዪዚያ ኡራይ ኣሻናዋ።
ኢቲ ኡራይ ሳዓን ዴዒያ ኡባባ ባሬው ሺሺዴ፥ ባሬ ሼምፑዋ ባዪዞፔ፥ ኣ ኣያ ማዳኔ? ዎይ ኢቲ ኡራይ ባሬ ሼምፑዋ ዎዛናው ኣያ ኢማና ዳንዳዪ?
ኣዪሲ ጎፔ፥ ታኒ፥ ኣሳ ናዓይ፥ ታ ኣቡ ቦንቹዋን ታ ኪታንቻቱዋና ያና ሃናይ፤ ኣሳ ኡባው ሄ ዎዴ ኣ ኦሱዋ ጋቲያ ኢማና።
ታኒ ሂንቴንቶ ቱሙዋ ጋይ፤ ኣማሬዳ ኣሳቱ፥ ታኒ፥ ኣሳ ናዓይ፥ ካቲያ ጊዳዴ ዪያዋ ቤዓና ጋካናው፥ ሃይቄናዋንቱ ሃዋን ዴዒኖ» ያጌዳ።
ዬሱሲ ኡሱፑን ጋላሳፔ ጉዪያን፥ ባሬናና ጴፂሮሳ፥ ያዪቆባኔ፥ ያዪቆባ ኢሻ ዮሃኒሳ ኣኪዴ፥ ኡንቱንቱ ፃላላ ዎጋ ዴሪያ ሁጲያ ኬሴዳ።
ቃሲ ኡንቱንቱ ፄሊሺን፥ ኡንቱንቱ ሲንን ላሜቴዳ፤ ኣ ዴሙ ኣዋይፊያዳን ፖዔዳ፤ ኣ ማዩካ ፖዑዋዳን ጶሌዳ።
ሙሴኔ ኤላስ ዬሱሳና ሃሳዪሺን፥ ሃ ሄዙ ኣ ካሊያዋንቱ ቤዔዲኖ።
ጴፂሮሲ ዬሱሳ፥ «ታ ጎዳው፥ ኑኒ ሃዋን ዴዒያዌ ኑሲ ሎዓ፤ ኔኒ ዶሶፔ፥ ኑኒ ሃዋን ሄዙ ዳሲያ ኢቱዋ ኔው፥ ኢቱዋ ሙሴው፥ ኢቱዋ ኤላሳው ኬፃና» ያጌዳ።
ኢ ሃሳዪሺን፥ ፖዒያ ሻሪ ዪኔ ኡንቱንታ ካሚ ኣጌዳ፤ ሻሪያ ጊዶፔ፥ «ሃዌ ታኒ ሲቂያ ታና ናሼቺያ ታ ናዓ፤ ኢ ጊያዋ ሲሲቴ» ጊያ ቃላይ ዬዳ።
ኣ ካሊያዋንቱ ሄ ቃላ ሲሴዳ ዎዴ፥ ዳሮ ያዪዴ፥ ጉፋኒ ኣጌዲኖ።
ዬሱሲ ኡንቱንቱኮ ዪዴ፥ ኡንቱንታ ቦቺዴ፥ «ዴንዲቴ፤ ያዮፒቴ» ያጌዳ።
ኡንቱንቱ ቁ ጊዴ ፄሊያ ዎዴ፥ ዬሱሳ ፃላላፔ ኣቲን፥ ሃራ ኣሳ ኦናኔ ቤዒቤይኪኖ።
ኡንቱንቱ ዴሪያፔ ዎሺን፥ ዬሱሲ ኡንቱንታ፥ «ታኒ ኣሳ ናዓይ፥ ሃይቁዋፔ ዴንዳና ጋካናው፥ ሃ ሂንቴንቱ ቤዔዳዋ ኦሲኔ ኦዶፒቴ» ያጊዴ ኣዛዜዳ።
ኣ ካሊያዋንቱ ዬሱሳ፥ «ያቲና፥ ሂጊያ ታማሪሲያዋንቱ ኣዪሲ፥ ‹ኤላስ ካሴቲዴ ያናው ቤሴ› ጊኖ?» ያጊዴ ኦቼዲኖ።
ኢ ዛሪዴ ያጌዳ፤ «ኤላስ ካሴት ዪዴ፥ ኡባባ ጊጊሳናዋ።
ሺን ታኒ ሂንቴንቶ ኦዳይ፤ ኤላስ ሃዋፔ ካሴ ዪዲጌዳ። ሄዎዴ ኣሳይ ኣ፥ ባሬንቶ ኮዬዳዋዳን ኡባ ኦዳዋፔ ኣቲን ኣ ኤሪቤይኪኖ፤ ሄዋዳንካ፥ ቃሲ ታና፥ ኣሳ ናዓ፥ ኣሳይ ዋዪሳናዋ» ያጌዳ።
ኣ ካሊያዋንቱ ሄ ዎዴ ባሬንቶ ዬሱሲ ፃማቂያ ዮሃኒሳባ ኦዲያዋ ኣኬኬዲኖ።
ኡንቱንቱ ዳሮ ኣሳኮ ዬዳ ዎዴ፥ ኢቲ ቢታኒ ዬሱሳኮ ዪዴ፥ ኣ ሲንን ጉልባቲዴ፥
«ታ ጎዳው፥ ታ ናዓ ዎዛና ባዪዚያ ሃርጊ ኦይቂና፥ ኢ ዳሮ ዎዴ ታማን፥ ቃሲ ዳሮ ዎዴ ሃን ኩንዲያ ዲራው፥ ኢ ዳሪ ሳኬቴ፤ ኣ ፓሪኪ።
ኔና ካሊያዋንቱኮካ ኣ ኣሃዲ፤ ሺን ፓናው ዳንዳዪቤይኪኖ» ያጌዳ።
ዬሱሲ ዛሪዴ ኡንቱንታ፥ «ኣማኔና ሃ ዎዲያ ጌላ ኣሳው! ታኒ ሂንቴናና ኣዉዴ ጋካናው ዴዓኔ? ቃሲ ሂንቴንቱባ ኣዉዴ ጋካናው ዳንዳያኔ? ናዓ ታኮ ሃ ኣኪዴ ዪቴ» ያጌዳ።
ዬሱሲ ኢታ ኣያና፥ «ኣፔ ኬሳ» ጊዴ ኣዛዚና፥ ኢታ ኣያናይ ናዓፔ ኬሲ ኣጌዳ፤ ኤሌካ ናዓይ ፓፂ ኣጌዳ።
ሄዋፔ ጉዪያን፥ ኣ ካሊያዋንቱ ባሬንቱ ፃላላ ዬሱሳኮ ዪዴ፥ «ኑኒ ኢታ ኣያና ኬሳናው ኣዪሲ ዳንዳዪቤይኮ?» ያጌዲኖ።
ዬሱሲ ኡንቱንታ ያጌዳ፤ «ሄዌ ሂንቴንቱ ኣማኑ ጉፄዳ ዲራሳ፤ ታኒ ሂንቴንቶ ቱሙዋ ኦዳይ፤ ሂንቴንቶ ሳናፊጪያ ጌቴቲያ ጉ ሚቲ ኣይፊያ ኬና ኣማኑ ዴዒንቶ፥ ሂንቴንቱ ሃ ዴሪያ፥ ‹ሃዋፔ ያ ሺቃ› ያጊንቶ ኢ ሺቃና፤ ሂንቴንቱ ኣያኔ ኦናዉካ ዳንዳያኒታ።
ሺን ሃዋ ማላ ዎሳፔኔ ፆማፔ ሃራባይ ኬሳናው ዳንዳዬና» ያጌዳ።
ኣ ካሊያዋንቱ ጋሊላን፥ ኢቲፔ ሺቂ ኡቲ ዴዒሺን፥ ዬሱሲ ኡንቱንታ፥ «ታና፥ ኣሳ ናዓ፥ ኣሳይ ኣሳው ኣዴ ኢማና።
ኣሳይ ታና ዎናዋ፤ ሄዋፔ ጉዪያን ታኒ ሄዜንያ ጋላሲ ሃይቁዋፔ ዴንዳና» ያጌዳ። ኣ ካሊያዋንቱ ዳሮ ቃሬቴዲኖ።
ዬሱሲኔ ኣ ካሊያዋንቱ ቂፊሪናሆማ ካታማ ዬዳ ዎዴ፥ ጌሻ ጎሊያሲ ቃራፃ ኣኪያዋንቱ ጴፂሮሳኮ ዪዴ፥ «ሂንቴንታ ታማሪሲያዌ ጌሻ ጎሊያ ጊራ ጊሬኔ?» ያጌዲኖ።
ኢ ዛሪዴ፥ «ጊሬ» ያጌዳ። ጴፂሮሲ ሶይ ጌሌዳ ዎዴ፥ ዬሱሲ ካሴቲዴ ኣ፥ «ሲሞና፥ ኔ ቆፋይ ኣዬ? ሃ ሳዓ ካታቱ ቃራፃ ዎይ ጊራ ኦፔ ኣኪኖ? ባሬንቱ ጋዲያ ኣሳፔ ኣኪኖ ዎይ ሃራ ጋዲያ ኣሳፔ ኣኪኖ?» ያጌዳ።
ጴፂሮሲ፥ «ሃራ ጋዲያ ኣሳፔ ኣኪኖ» ያጌዳ። ዬሱሲ ጴፂሮሳ፥ «ያቶፔ፥ ጋዲያ ኣሳይ ጊራናው ቤሴና።
ሺን ኑኒ ሃ ኣሳቱዋ ሃንቄናው ኮዮኮ፤ ኔኒ ኣባ ባዴ ኣኒ ዳባ ዬጋ፤ ያታዴ ኮይሮ ኬሲያ ሞሊያ ኦይቃዴ፥ ኣ ዶና ፖቂያ ዎዴ፥ ጊራው ጊዲያ ሚሻ ኔኒ ዴማና። ሄዋ ኣካዴ፥ ታ ጊራኔ ኔ ጊራ ኡንቱንቶ ኢማ» ያጌዳ።
ኣ ካሊያዋንቱ ዬሱሳኮ ሄ ዎዴ ዪዴ፥ «ሳሉዋ ካዉቴን ኡባፔ ኣያዌ ኦኔ?» ያጌዲኖ።
ዬሱሲ ኢቲ ጉ ናዓ ፄሲ ኡንቱንቱ ጊዶን ኤሲዴ፥ ሃዋዳን ያጌዳ፤
«ታኒ ሂንቴንቶ ቱሙዋ ኦዳይ፤ ፆሳኮ ሂንቴንቱ ሲሚዴ፥ ጉ ናናዳን ሃናና ዮፔ፥ ሳሉዋ ካዉቴ ኡባካ ጌላናው ዳንዳዪኪታ።
ሲሚ ሃ ጉ ናዓዳን፥ ባሬና ካዉሺያ ኦኒኔ ሳሉዋ ካዉቴን ኡባፔ ኣያዋ።
ቃሲ ሃዋ ማላ ናዓ ታ ሱንን ሞኪያ ኦኒኔ ታና ሞኬ።
ሺን ታና ኣማኒያ ሃ ጉ ናናፔ ኢቱዋ ባሌያ ኦኒኔ፥ ጋጪያ ዎጋ ዎፃ ባሬ ቆያን ቃቺዴ፥ ኣባ ጪሙዋን ሚቴቲያዌ ኣው ሎዓ።
«ኣላሚ ኣሳ ቢያ ዲራው፥ ሳዓው ኣዬሮ፤ ኣዪሲ ጎፔ፥ ቢያባይ ዩሳ ኣጌና፤ ሺን ቡ ኣ ጋሶታን ዪያ ኡራው ኣዬሮ።
«ኔና ኩሺ ዎይ ኔ ጌዲ ኔና ባሌፔ፥ ኔፔ ቃንፃ ኦላ፤ ኔኒ ላዑ ኩሺያናኔ ላዑ ጌዲያና ሜና ታማን ኦሌቲያዋፔ ዎባ ዎይ ዱፃ ኩሺያና ሜና ዴዑዋ ጌሊያዌ ኔው ሎዓ።
ቃሲ ኔ ኣይፊ ኔና ባሌፔ፥ ኔፔ ዎጫ ኬሳ ኦላ፤ ኔኒ ላዑ ኣዪፊያና ጋናሚያ ታማን ኦሌቲያዋፔ ኢቲ ኣዪፊያና ሜና ዴዑዋ ጌሊያዌ ኔው ሎዓ።
«ሂንቴንቱ ሃ ጉቱዋፔ ኢቱዋኔ ካና ማላ፥ ሂንቴንታ ናጊቴ፤ ኣዪሲ ጎፔ፥ ታኒ ሂንቴንቶ ኦዳይ፤ ሳሉዋን ኡንቱንቱ ኪታንቻቱ ኡባ ዎዴ፥ ሳሉዋን ዴዒያ ታ ኣቡ ሲንን ዴዒኖ።
ኣዪሲ ጎፔ፥ ታኒ፥ ኣሳ ናዓይ፥ ባዬዳዋ ኣሻናው ያዲ።
«ኢቲ ኣሳው ፄቱ ዶርሳቱ ዴዒያዋንቱፔ ኢቱ ባዮፔ፥ ኡዱፑ ታማኔ ኡዱፑኑዋ ዴሪያን ኣጊዴ፥ ሄ ባዬዳዋ ኮያናው ቤኔ? ሂንቴንቱ ዋጊቴ?
ታኒ ሂንቴንቶ ቱሙዋ ጋይ፤ ኢ ዴሞፔ፥ ባዪቤና ኡዱፑ ታማኔ ኡዱፑ ዶርሳቱዋፔ ኣዴ፥ ሄ ኢቲ ዶርሳን ናሼቴ።
ሄዋዳንካ፥ ሳሉዋን ዴዒያ ሂንቴንቱ ኣቡ ሃ ጉቱዋፔ ኢቱ ባያናዋካ ኮዬና።
«ኔ ኢሻይ ኔና ናቆፔ፥ ኔሬካ ኣኮ ባዴ፥ ኣ ናቁዋ ኣው ኦዳ፤ ኢ ኔዋ ሲሶፔ፥ ኔ ኢሻ ባላፔ ዛራዳ።
ሺን ኢ ኔዋ ሲሴናን ኢፆፔ፥ ላዑ ዎይ ሄዙ ማርካይ ማርካቶዋን ዬዉ ኡባይ ቱማቲያ ዲራው፥ ሃራ ኢቲ ዎይ ላዑ ኣሳ ኔናና ኢቲፔ ኣፋ።
ኢ ኡንቱንቱባ ሲሴናን ኢፆፔ፥ ኡባባ ኣማኒያ ኣሳው ኦዳ፤ ቃሲ ኣማኒያ ኣሳይ ጊያዋካ ኢ ሲሴናን ኢፆፔ፥ ኣማኔና ኣሳዳኒኔ ቃራፃ ሺሺያ ኣሳዳን ኣ ፓይዳ።
«ታኒ ሂንቴንቶ ቱሙዋ ጋይ፤ ኔኒ ሳዓን ሃኖ ጎዌ ኡባይ ሳሉዋን ፆሳ ሲንን ሃናና፤ ሺን ኔኒ ሳዓን ሃኖፖ ጌዳዌ ሳሉዋንካ ሃኔና።
«ቃሲካ ታኒ ሂንቴንቶ ኦዳይ፤ ሂንቴፔ ላዑ ኡራይ ሳዓን ፆሳ ዎሲያዋን ኣይ ዬዉዋኒኔ ኢቲ ዎዛና ጊዶፔ፥ ሳሉዋን ዴዒያ ታ ኣቡ ሄዋ ሂንቴንቶ ኢማና።
ኣዪሲ ጎፔ፥ ላዑ ኡራይ ዎይ ሄዙ ኡራይ ታ ሱንን ሺቂያሳን፥ ታኒ ሄዋን ኡንቱንቱ ጊዱዋን ዴዓይ» ያጌዳ።
ጴፂሮሲ ሄ ዎዴ ዬሱሳኮ ዪዴ፥ «ጎዳው፥ ታ ኢሻይ ታና ኣፑ ካላ ናቆፔ ታኒ ኣው ኣቶ ጋናው ቤሲ? ላፑኑዋ ጋካናው ናቂኔዬ?» ያጊዴ ኣ ኦቼዳ።
ዬሱሲ ዛሪዴ ኣ፥ «ጊዴና፥ ታኒ ኔና ላፑን ታሙ ካላ ላፑኑዋ ጋዪፔ ኣቲን፥ ላፑኑዋ ፃላላ ጊኬ።
«ኣዪሲ ጎፔ፥ ሳሉዋ ካዉቴይ ባሬ ቆማቱዋና ሚሻ ሄቴታናው ቆፔዳ ካቲያ ቤሴ።
ሄ ካቲ ሚሻ ሄቴታናው ዶሜዳ ዎዴ፥ ዳሮ ሚሎኔ ቢራ ኣጩ ዴዒያ ኢቲ ቢታኒያ ኣኮ ኣሄዲኖ።
ሺን ሄ ቆማው ኣጩዋ ጪጊያዌ ዪና፥ ኣ ጎዳይ ሄ ኣጩዋ ጪጋናው፥ ኣ ማቻታኔ ኢኔ ኣ ናናይ፥ ቃሲ ኣው ዴዒያ ኡባባይ ዛሊዔታና ማላ፥ ኣ ኣዛዜዳ።
ሄዋ ዲራው፥ ቆማይ ባሬ ጎዳ ሲንን ጉልባቲዴ፥ ‹ታ ጎዳው፥ ሃያጎዶ ጉ ዎዲያ ናጋሪኪ፤ ታኒ ኔው ኡባባካ ጪጋና ያጊዴ ኣ ዎሴዳ።
ኣ ጎዳይ ኣው ቃሬቲዴ፥ ኣ ዬዲ ኣጌዳ፤ ኣ ኣጩዋካ ኣው ማሪ ኣጌዳ።
«ሺን ሄ ቆማይ ኬሲዴ፥ ባሬ ላጌ ቆማቱዋፔ ኢቱ ባሬፔ ፄቱ ቢራ ሳንቲሚያ ታልዔዳዋና ጋኬቲዴ፥ ‹ኔ ቦላ ዴዒያ ታ ሚሻ ጪጋ› ያጊ ኦይቂዴ፥ ኣ ጩሌዳ።
«ያቲና ሄ ኣ ላጌ ቆማይ ኣ ሲንን ጉልባቲዴ፥ ‹ሃዒ ታዒሻይ ጉ ዎዲያ ናጋሪኪ፤ ታኒ ኔው ኡባባካ ጪጋና› ያጊዴ ኣ ዎሴዳ።
«ሺን ኢፂ ኣኪ ቢዴ፥ ኣ ላጌይ ሄ ኣጩዋ ቃንፃና ጋካናው፥ ቃሾ ጎሌ ጌሊሴዳ።
ሄዋ ዲራው፥ ኣ ላጌ ቆማቱ ሄዋ ቤዒዴ፥ ዳሮ ዪሎቴዲኖ፤ ባሬንቱ ጎዳኮ ቢዴ፥ ኢ ኦዳ ኡባባ ኣው ኦዴዲኖ።
«ሄዋፔ ጉዪያን፥ ጎዳይ ሄ ቆማ ፄሲዴ፥ ‹ሃ ኢታ ቆማው፥ ኔኒ ታና ዎሴዳ ዲራው፥ ታኒ ሄ ኣጩዋ ኡባ ኔው ማራ ኣጋዲ።
ታኒ ኔው ሄ ኣጩዋ ማሬዳዋዳን፥ ኔኒካ ኔ ላጌ ቆማው ማራናው ቤሴኔ?› ያጌዳ።
ሄዋፔ ሲሚዴ ኣው ዳሮ ሃንቄቲዴ፥ ባሬ ኣጩዋ ኡባ ኢ ጪጊ ዉርሳና ጋካናው፥ ፓፃ ካዔታና ማላ፥ ቃሾ ጎሌ ጌሊሴዳ።
«ሂንቴንቱ ሁጲያን ሁጲያን ሂንቴንቱ ኢሻው ዎዛናፔ ኣቶ ጋና ዮፔ፥ ሄ ጎዳይ ባሬ ቆማ ኦዳዋዳን፥ ሳሉዋን ዴዒያ ታ ኣቡካ ሂንቴንታ ሄዋዳን ኦና» ያጌዳ።
ዬሱሲ ሄ ሃሳያ ዉርሶዋፔ ጉዪያን፥ ጋሊላፔ ዴንዲዴ፥ ዮርዳኖሳ ሻፋፔ ሄፊንን ዴዒያ ዪሁዳ ጋዲያ ቤዳ።
ዳሮ ኣሳይ ኣ ካሊዴ ቤዳዋ ሄዋን ፓዳ።
ኢቲ ኢቲ ፓሪሳዋቱ ፓጫናው ዬሱሳኮ ዪዴ፥ «ኢቲ ኣሳይ ኣይ ጋሱዋኒኔ፥ ባሬ ማቻቶ ዬዳናው ኑ ሂጊ ኣዛዚ?» ያጊዴ ኣ ኦቼዲኖ።
ዬሱሲ ዛሪዴ፥ ሃዋዳን ያጌዳ፤ «ፆሳይ ኮይሮ ኡንቱንታ ሜዴ፥ ኣቱማዋኔ ማጫዉኖ ኦዳ።
ሄዋ ዲራው፥ ‹ኢቲ ኣሳይ ባሬ ኣባኔ ባሬ ዳዮ ኣጊዴ፥ ባሬ ማቻቲና ኢቲፔ ዴዔ፤ ኡንቱንቱ ላዑ ኢቲ ኣሳ ጊዲኖ› ያጊያ ቃላ ናባቢቤይኪቴ?
ሄዋ ዲራው፥ ኡንቱንቱ ኢቲ ኣሳ ጊዲያዋፔ ኣቲን፥ ላዑ ኣሳ ጊዲኪኖ፤ ሄዋ ዲራው፥ ፆሳይ ኢቲፔ ዴዓናዳን ጋዋ ኣሳይ ሻኮፖ» ያጌዳ።
ፓሪሳዋቱ ዬሱሳ፥ «ያቲና፥ ሙሴ ኣያው ኢቲ ኡራይ ባሬ ማቻቶ ፒሪማ ፔዴ ዬዳና ማላ ኣዛዜዴ?» ያጌዲኖ።
ዬሱሲ ዛሪዴ፥ «ሂንቴንቱ ሂንቴንቱ ማቻቱዋ ዬዳና ማላ፥ ሙሴ ሂንቴንታ ኣዛዜዳዌ፥ ሂንቴንቱ ኦዲና ሲሴና ጉዙማ ጊዶ ዲራፔ ኣቲን፥ ኮይሮ ሄዋ ማላ ጊዴና።
ታኒ ሂንቴንቶ ኦዳይ፤ ባሬ ማቻቶ ዎሹሜናን ዴዒሺን ዬዲዴ፥ ሃራሮ ኣኪያ ኦኒኔ ዎሹሜ፤ ሃራይ ዬዴዳዉኖ ኣኪያዌካ ዎሹሜ» ያጌዳ።
ዬሱሳ ካሊያዋንቱ ኣ፥ «ኣሲና ጊዱዋኒኔ ማቻቲ ጊዱዋን ዴዒያ ዎጋይ ሄዋ ማላ ጊዶፔ፥ ኣኬናኒኔ ጌሌናን ዴዒያዌ ሎዓ» ያጌዲኖ።
ሺን ዬሱሲ ኡንቱንታ ያጌዳ፤ «ሄዋ ማላ ቲሚርቲ ፆሳይ ኢሞዋንቱሳፔ ኣቲን፥ ኣሳ ኡባሳ ጊዴና፤
ኣያው ጎፔ፥ ባሬንቱ ዳዪ ኡሉዋፔ ዬሌቲያ ዎዴካ፥ ሹፋ ጊዴዳዋንቱ ዴዒኖ፤ ቃሲ ኣሳይ ቃራቲና ሙሬሳ ጊዴዳዋንቱ ዴዒኖ፤ ቃሲ ሳሉዋ ካዉቴ ዲራው፥ ባሬንታ ሹፋ ኡዴዳዋንቱ ዴዒኖ፤ ሃ ቲሚርቲያ ኣካናው ዳንዳዪያዌ ኦኒኔ ኣኮ» ያጌዳ።
ዬሱሲ ሄ ዎዴ ባሬ ኩሺያ ጉ ናና ቦላ ዎዴ፥ ፆሳ ዎሳና ማላ፥ ኢቲ ኢቲ ኣሳይ ናና ኣኮ ኣሄዳ፤ ሺን ዬሱሳ ካሊያዋንቱ ሄ ኣሳ ኣሄና ማላ ሃንቄቴዲኖ።
ሺን ዬሱሲ፥ «ቄሪ ናናይ ታኮ ዪያዋ ዲጎፒቴ፤ ኣያው ጎፔ፥ ሳሉዋ ካዉቴይ ሄዋንቱ ማላሳ» ያጌዳ።
ሄዋፔ ሲሚዴ ባሬ ኩሺያ ኡንቱንቱ ቦላ ዎዳዋፔ ጉዪያን፥ ሄዋፔ ባሺ ቤዳ።
ኢቲ ቢታኒ ዬሱሳኮ ዪዴ፥ «ታማሪሲያዎ፥ ታኒ ሜና ዴዑዋ ዴማናው ሎዖባ ኣያ ኦ?» ያጌዳ።
ዬሱሲ ኣ፥ «ሎዖባይ ኣዬንቶ ታና ኣያው ኦቻይ? ኢቱዋ ፃላላይ ሎዓ፤ ሺን ኔኒ ሜናው ዴዓናው ኮዮፔ፥ ኣዛዛቱዋ ናጋ» ያጌዳ።
ቢታኒ፥ «ሃቃዋንታ?» ያጊዴ ኦቼዳ። ዬሱሲ ዛሪዴ፥ «ዎፓ፤ ዎሹሞፓ፤ ዉዖፓ፤ ዎርዱዋ ማርካቶፓ፤
ኔ ኣባኔ ኔ ዳዮ ቦንቻ፤ ኔ ሾሩዋካ ኔ ሁጲያዳን ሲቃ» ያጌዳ።
ሄ ያላጋ ቢታኒ ዬሱሳ፥ «ታኒ ሄዋ ኡባካ ጉቴፔ ዶማዴ ናጋዲ፤ ያቲና፥ ታው ፓጪያዌ ኣዬ?» ያጌዳ።
ዬሱሲ ቢታኒያ፥ «ኔኒ ፖሎ ኣሳ ጊዳናው ኮዮፔ፥ ባዴ ኔው ዴዒያዋ ዛሊዓዴ፥ ሄ ሚሻ ሂዬሳው ኢማ፤ ኔኒ ሳሉዋን ዱሬታና፤ ያታዴ ያዴ ታና ካላ» ያጌዳ።
ሺን ሄ ያላጋ ቢታኒ ሄዋ ሲሴዳ ዎዴ፥ ኢ ዳሮ ዱሬ ጊዲያ ዲራው፥ ቃሬቲዴ ባሺ ቤዳ።
ዬሱሲ ባሬና ካሊያዋንቱሲ፥ «ታኒ ሂንቴንቶ ቱሙዋ ጋይ፤ ዱሬ ኣሳይ ሳሉዋ ካዉቴ ጌላናዌ ዳሮ ሜቶ ጊዳናዋ።
ታኒ ጉጃዴካ ሂንቴንቶ ኦዳይ፤ ዱሬ ኣሳይ ፆሳ ካዉቴ ጌላናፔ፥ ጋሉ ማርፒያ ሉኩዋና ኣናዌ ማታቴ» ያጌዳ።
ኣ ካሊያዋንቱ ሄዋ ሲሲ ማላሌቲዴ፥ «ያቲና፥ ኦኒ ኣታናው ዳንዳዪ?» ያጌዲኖ።
ዬሱሲ ኡንቱንታ ጫዲ ፄሊዴ፥ «ሃዌ ኣሳው ዳንዳዬቴና፤ ሺን ፆሳው ኡባባይ ዳንዳዬቴ» ያጌዳ።
ጴፂሮሲ ሄ ዎዴ ዛሪዴ ዬሱሳ፥ «ቤዓ፥ ኑኒ ኑሲ ዴዒያ ኡባባ ባሺዴ፥ ኔና ካሌዶ፤ ያቲዴ ኑኒ ኣያ ዴማኔሻ?» ያጌዳ።
ዬሱሲ ኡንቱንታ ሃዋዳን ያጌዳ፤ «ታኒ ሂንቴንቶ ቱሙዋ ጋይ፤ ታኒ፥ ኣሳ ናዓይ፥ ኦራ ጋዲያን ታ ካዉቴ ኦይዲያን ኡቲያ ዎዴ፥ ታና ካሌዳ ሂንቴንቱካ ታማኔ ላዑ ኢስራዔሊያ ዛራቱዋ ቦላ ፒርዳናው፥ ታማኔ ላዑ ካዉቴ ኦይዲያን ኡታኒታ።
ታ ሱን ዲራው፥ ጎሊያ ዎይ ኢሻቱዋ ዎይ ሚቻቱዋ፥ ዎይ ኣዉዋ ዎይ ኣቶ ዎይ ማቻቶ፥ ዎይ ናና ዎይ ጋዲያ ኣጌዳ ኦኒኔ፥ ፄቱ ዳኩዋፔ ዳሩዋ ኣካና፤ ቃሲ ሜና ዴዑዋካ ላታና።
ሺን ጮራቱ ሃዒ ሲንቴዳዋንቱ ጉዬታናዋንታ፤ ቃሲ ጮራቱ ሃዒ ጉዬን ዴዒያዋንቱ ሲንታናዋንታ።
«ሳሉዋ ካዉቴይ ዎዪኒያ ጌቴቲያ ቱራ ጊዱዋ ኦያዋንታ ኡኒያ ኦሲሳናው፥ ዎንታ ጉራን ኬሴዳ ዎዪኒያ ቱራ ጎዳ ቤሴ።
ኢ ሄ ኦሳንቻቶ ሃቼ ሃቼ ኦዳዋ ዎልቃ ጋቲያ ጪጋናው ኡንቱንቱና ጊጊዴ፥ ባሬ ዎዪኒያ ቱራ ጊዱዋ ኦሲሳናው ኡንቱንታ ዬዴዳ።
«ቃሲ ሄዙ ሳቲያ ጊዶዴ ኬሲዴ፥ ኦሱ ባይናን ቆጫን ኤቄዳ ሃራ ኣሳቱዋ ቤዒዴ፥
ኡንቱንታ፥ ‹ሂንቴንቱካ ቃሲ ታ ዎዪኒያ ቱራ ጊዱዋ ኦናው ቢቴ፤ ታኒ ሂንቴንቶ ቤሲያ ጋቲያ ጪጋና› ያጌዳ፤ ሄዋፔ ጉዪያን ኡንቱንቱ ቤዲኖ።
ላዔዋካ ኡሱፑን ሳቲያኒኔ ኡዱፑ ሳቲያን ኬሲዴ፥ ሄዋዳን ኦዳ።
ታማኔ ኢቲ ሳቲያ ሄራን ኢ ኬሲያ ዎዴ፥ ሃራንቱ ሄዋን ኤቄዳዋንታ ዴሚዴ፥ ‹ኦሱዋ ኦናን ኩሜን ጋላሳ ሃዋን ኣያው ኤቂ ፔሼዲቴ?› ያጌዳ።
«ኡንቱንቱ፥ ‹ኑና ኦሲሲያ ኣሳይ ዬዳ ዲራው ኤቂ ፔሼዶ› ያጌዲኖ። «ኢ፥ ‹ሂንቱንቱካ ቃሲ ታ ዎዪኒያ ቱራ ጊዱዋ ኦናው ቢቴ› ያጌዳ።
«ሳዓይ ኦማርሲያ ዎዴ፥ ዎዪኒያ ቱራ ጎዳይ ኦያዋንቱ ካፑዋ፥ ‹ኦሳንቻቱዋ ፄሳዴ፥ ዉርሴን ኦሱዋን ጌሌዳዋንቱፔ ዶማዴ ኮይሮ ጌሌዳዋንታ ጋካናው፥ ኡንቱንቱ ኦሱዋ ዲርጉዋ ጪጋ› ያጌዳ።
«ታማኔ ኢቲ ሳቲያ ሄራን ኦሱዋ ዶሜዳዋንቱ ዪዴ፥ ሁጲያን ሁጲያን ኦዴ ፔሼዳ ዎልቃ ጋቲያ ኣኬዲኖ።
ኮይሮ ኦሱዋ ዶሜዳ ኣሳይ ዬዳ ዎዴ፥ ዳሩዋ ኣካናው ቆፔዲኖ፤ ሺን ኡንቱንቱካ ሁጲያን ሁጲያን ባሬንቱ ኦሱዋ ዎልቃ ጋቲያ ኣኬዲኖ።
ሄዋፔ ጉዪያን፥ ‹ሃ ጉዬፔ ዬዳዋንቱ ኢቲ ሳቲያ ፃላላ ኦዲኖ፤ ኩሜን ጋላሳ ዳቡሪዴ ጫዎቴዳ ኑዋና ኡንቱንቱ ኦሱዋ ዲርጉዋ ቃራ ኦዳ› ያጊዴ ባሬንታ ኦሱዋን ጌሊሴዳዋ ቦላ ዙዙሜዲኖ።
<range>
«ሺን ኢ ኡንቱንቱፔ ኢቱዋ ሃዋዳን ያጌዳ፤ ‹ታ ላጌው፥ ታኒ ኔና ናቃቤይኪ፤ ኦዴ ፔሼዳ ዎልቃ ጋቲያ ታናና ጊጋቤይኪዬ?
ኔዋ ኣካዴ ባ፤ ታኒ ሃዒ ዉርሴን ኦሱዋን ጌሌዳዎካ ኔዋ ኬና ኢማናው ኮያይ።
ታኒ ታ ሚሻን ታ ኮዬዳዋዳን ኦናው ታው ማታይ ባዌ? ዎይ ታኒ ሎዓ ጊዴዳ ዲራው፥ ኔኒ ቃናታይ?› ያጌዳ።
«ሄዋዳንካ፥ ቃሲ ጉዬቴዳዋንቱ ሲንታናዋንታ፤ ሲንቴዳዋንቱ ቃይ ጉዬታናዋንታ፤ ኣያው ጎፔ፥ ፄሴቴዳዋንቱ ጮራ፤ ሺን ዶሬቴዳዋንቱ ጉ» ያጌዳ።
ዬሱሲ ዬሩሳላሜ ቢዴ፥ ኦጊያን ባሬናና ቢያ ታማኔ ላዑ ባሬና ካሊያዋንታ ጋፃ ኬሲዴ፥ ዱማ ኡንቱንቱሲ ያጌዳ።
«ቤዒቴ፥ ኑኒ ዬሩሳላሜ ሃዒ ኬሴቶ። ያኒ ታና፥ ኣሳ ናዓ ቄሳቱዋ ካፓቱዋሲኔ ሂጊያ ታማሪሲያዋንቱሲ ኣዴ ኢማናዋንታ፤ ኡንቱንቱ ታ ቦላ ሃይቁዋ ፒርዳ ፒርዳናዋንታ።
ቃሲ ኣዪሁዳ ጊዴና ኣሳሲካ ታና ኣዴ ኢማናዋንታ፤ ሄ ኣዪሁዳ ጊዴና ኣሳይ ታ ቦላ ቂሊጫናዋንታኔ ታና ሊሱዋን ሾጫናዋንታ፤ ያቲዴ ማስቃሊያ ቦላ ሚሲማሪያን ሺዴ፥ ታና ካቃናዋንታ፤ ታኒ ሄዜንያ ጋላሲ ሃይቁዋፔ ዴንዳና» ያጌዳ።
ሄ ዎዴ ዛቢዲዮሳ ናና ዳያ ባሬ ናናና ዬሱሳኮ ያዱ፤ ኣ ሲንን ጉልባታዴ ኢቲባ ኣ ዎሳዱ።
ዬሱሲ ኢዞ፥ «ኣያ ኮያይ?» ያጊዴ ኦቼዳ። ኢዛ ዛራዴ፥ «ሃ ታ ላዑ ናናይ ኔ ካዉቴን ኢቱ ኔፔ ኡሼቻ ባጋና፥ ቃሲ ኢቱ ኔፔ ሃዲርሳ ባጋና ኡቲኖ ያጋሪኪ» ያጋዴ ዎሳዱ።
ሺን ዬሱሲ ዛሪዴ ናና፥ «ሂንቴንቱ ኣያ ዎሳናው ቤሲንቶ ኤሪኪታ። ታና ጋኪያ ዎሊቃማ ሜቱዋ ሜቶታኒቴ? ታኒ ፃማቄታና ፂንቃታ ፃማቄታናው ዳንዳዪቴ?» ያጌዳ። ኡንቱንቱ፥ «ኤ ዳንዳያና» ያጌዲኖ።
ዬሱሲ፥ «ታና ጋኪያ ዎሊቃማ ሜቱዋ ቱማካ ሂንቴንቱ ሜቶታኒታ፤ ሺን ታፔ ኡሼቻ ባጋናኔ ሃዲርሳ ባጋና ኡታናዋንታ ዶራናው ታው ማታይ ባዋ፤ ሺን ሄ ሳዓይ ታ ኣቡ ኢማናው ጊጊሲ ዎዳዋንቱሳ» ያጌዳ።
ዮኮ ታሙ ዬሱሳ ካሊያዋንቱ ሄዋ ሲሴዳ ዎዴ፥ ሄ ላዑ ኢሻቱዋሲ ሃንቄቴዲኖ።
ሺን ዬሱሲ ኡንቱንቱ ኡባቱዋካ ባሬኮ ፄሲዴ፥ ሃዋዳን ያጌዳ፤ «ኣሂዛቤ ኣሳቱዋ ካፓቱኔ ሃዋንታ ካሌያ ኣሳቱ ባሬንቱ ኣሳ ኣዪሲያዋ ኤሪታ።
ሂንቴንቱ ጊዱዋን ሄዋ ማላ ጊዴና፤ ሺን ሂንቴንቱ ጊዱዋን ቃቴ ኮዪያ ኦኒኔ ሂንቴንቶ ቆማ ጊዳናው ቤሴ።
ቃሲ ሂንቴንቱ ጊዱዋን ኡባፔ ቦላ ጊዳናው ኮዪያዌ ኦኒኔ ሂንቴንቶ ኣይሌ ጊዳናው ቤሴ።
ሄዋዳን ታኒ፥ ኣሳ ናዓይ፥ ኣሳው ኦናዉኔ ዳሮ ኣሳ ዎዛናው ታ ሼምፑዋ ኢማናው ዬዳዋፔ ኣቲን፥ ኣሳይ ታው ኦና ማላ ያቤይኬ» ያጌዳ።
ዬሱሲኔ ኣ ካሊያዋንቱ ኢያርኮፔ ኬሲሺን፥ ዳሮ ኣሳይ ኡንቱንታ ካሌዳ።
ላዑ ቆቃ ኣሳቱ ኦጊያ ዶናን ኡቴዳዋንቱ ዬሱሲ ሄዋና ኣያዋ ሲሲዴ፥ ባሬንቱ ኮሻ ቁ ኦዴ፥ «ጎዳው፥ ዳዊታ ናዓው፥ ኑሲ ቃሬታሪኪ» ያጌዲኖ።
ዳሮ ኣሳይ ኡንቱንታ፥ «ሃይዚቴ» ጊዴ ሃንቄቴዳ፤ ሺን ኡንቱንቱ ባሬንቱ ኮሻ ዳሪ ቁ ኦዴ፥ «ጎዳው፥ ዳዊታ ናዓው፥ ኑና ማራሪኪ!» ያጌዲኖ።
ዬሱሲ ኦጊያን ኤቂዴ፥ ኡንቱንታ ፄሲዴ፥ «ታኒ ሂንቴንቶ ኣያ ኦና ማላ ኮዪቴ?» ያጌዳ።
ቆቃቱ፥ «ጎዳው፥ ኑ ኣይፊያ ፓሪኪ» ያጌዲኖ።
ዬሱሲ ኡንቱንቶ ቃሬቲዴ፥ ኡንቱንቱ ኣይፊያ ቦቼዳ፤ ኤሌካ ኡንቱንቱ ኣይፊ ፄሊ ኣጊና፥ ኣ ካሊ ኣጌዲኖ።
ኡንቱንቱ ዬሩሳላሜ ማቲዴ፥ ዴብሬ ዛይቴ ጌቴቲያ ዴሪያ ላንቂያን ዴዒያ ቤቴፋጌ ጌቴቲያ ቄሪ ካታማ ጋኬዲኖ፤ ዬሱሲ ባሬና ካሊያዋንቱፔ ላዑዋ ሲንው ኪቲዴ፥
ኡንቱንታ ሃዋዳን ያጌዳ፤ «ሂንቴንቱፔ ሲንን ዴዒያ ቄሪ ካታማ ቢቴ፤ ሄዋን ኢቲ ሃራታ ቃሹዋን ዴዔዉኖ ኢዚ ማራና ሂንቴንቱ ቢ ሲሞ ሳንካ ዴማኒታ፤ ኡንቱንታ ቢሊዴ፥ ታው ኣኪ ዪቴ።
ኦኒኔ ሂንቴንታ ኦቾፔ፥ ‹ጎዳይ ሃዋንታ ኮዬ› ያጊቴ፤ ኤሌካ ኢ ኡንቱንታ ዬዲ ኣጋናዋ።»
ቲምቢቲያ ኦዲያ ናቢ፥ «ፂዮኔ ካታማ ኣሳው፥ ‹ቤዓ፥ ኔ ካቲ ኣሺኬ ጊዲዴ፥ ሃሪያ ቦላ፥ ሃሬ ማራ ቦላ ኡቲዴ፥ ኔኮ ዬ› ያጊቴ» ያጊዴ ሃሳዬዳዌ ፖሌታና ማላ፥ ሃዌ ሃኔዳ።
<range>
ኣ ካሊያዋንቱ ቢዴ፥ ዬሱሲ ባሬንታ ኣዛዞዋዳን ኦዲኖ።
ሃራቶኔ ሃሬ ማራ ኣሂዴ፥ ባሬንቱ ማዩዋ ኡንቱንቱ ዞኪያን ዎዲኖ፤ ሄዋፔ ሲሚና ዬሱሲ ቶጌዳ።
ሄ ጮራ ኣሳፔ ዳሪያ ባጋይ ባሬ ማዩዋ ኦጊያን ሂፄዳ፤ ቃሲ ሃራንቱ ሚ ሃይ ካር ካሪዴ፥ ኦጊያን ዬጌዲኖ።
ዬሱሳፔ ሲንና ሃሜቲያ ጮራ ኣሳይኔ ቃሲ ኣ ጌዱዋ ካሊያ ጮራ ኣሳይ፥ ባሬንቱ ኮሻ ቁ ኦዴ፥ «ዳዊታ ናዓይ ጋላቴቶ! ጎዳ ሱንን ዪያዌ ኣንጄቴዳዋ! ፆሳይ ጋላቴቶ!» ያጌዳ።
ዬሱሲ ዬሩሳላሜ ካታማ ጌሌዳ ዎዴ፥ ካታማን ዴዒያ ኣሳይ ኡባይ፥ «ሃዌ ኦኔ?» ያጊዴ ሻቢሬቴዲኖ።
ኣሳይ፥ «ሃዌ ጋሊላን ዴዒያ ናዚሬቴ ጌቴቲያ ካታማፔ ዬዳ ናቢያ ዬሱሳ» ያጌዳ።
ዬሱሲ ጌሻ ጎሊያ ጌሊዴ፥ ሄዋን ዛሊዒያዋንታኔ ሻሚያዋንታ ኡባ ካሬ ዬዴርሴዳ፤ ቃሲ ሚሻ ላሚያዋንቱ ፃራጴዛኔ ዶጎሙዋ ዛሊዒያዋንቱ ኦይዲያ ጉጲ ዬጊዴ፥
ኡንቱንታ፥ «ፆሳ ማፃፋን፥ ‹ታ ጎሊ ፆሳ ዎሲያ ጎሊያ ጌቴታና› ያጌቲዴ ፃፌቲ ኡቴዳ፤ ሺን ሂንቴንቱ ኣ ቦንቂያዋንቱ ቆሴቲያ ጎንጎሉዋ ኬሴዲታ» ያጌዳ።
ቆቃቱኔ ጌዲ ሲሌዳዋንቱ ዬሱሳኮ ጌሻ ጎሊያ ዪና፥ ኢ ኡንቱንታ ፓዳ።
ሺን ቄሳቱዋ ካፓቱኔ ሂጊያ ታማሪሲያዋንቱ ዬሱሲ ኦያ ኦራባ ቤዔዳ ዎዴኔ፥ ጉ ናናይ ጌሻ ጎሊያን ባሬንቱ ኮሻ ቁ ኦዴ፥ «ዳዊታ ናዓይ ጋላቴቶ» ያጊያዋ ቤዔዳ ዎዴ ሃንቄቴዲኖ።
ያቲዴ ዬሱሳ፥ «ሃዋንቱ ጊያዋ ሲሳይ?» ያጌዲኖ። ዬሱሲ፥ «ኤ ሲሳይ፤ ፆሳ ማፃፋይ፥ ‹ጉ ናናይኔ ሚያ ናናይ ኔና ጋላታና ማላ፥ ኡንቱንታ ኤሪሳዳ› ያጊያዋ ኡባካ ናባቢቤይኪቴ?» ያጌዳ።
ዬሱሲ ኡንቱንታ ኣጊዴ፥ ሄ ካታማፔ ቢታኒያ ጌቴቲያ ካታማ ቢዴ፥ ያኒ ኣቄዳ።
ዬሱሲ ዎንታ ጉራና ካታማ ቤዳ ዲራው ኮሻቴዳ።
ኦጊያ ዶናን ኢቲ ባላሲያ ጌቴቲያ ሚቶ ቤዒዴ፥ ኢኮ ቤዳ፤ ቢ ጋኪያ ዎዴ ሄ ሚቲን ሃይ ፃላላፔ ኣቲን፥ ኣይፊያ ኣይኔ ዴሚቤና፤ ኢዞ፥ «ላዔዋ ሜናዉካ ኣይፎፓ» ያጊና፥ ሄ ባላሳታ ማንዒያን ሜላ ኣጋዱ።
ኣ ካሊያዋንቱ ሄዋ ቤዒዴ ማላሌቲዴ፥ «ሃ ባላሳታ ዋናዴ ኢቲ ኩን ሜላ ኣጋዴ?» ያጌዲኖ።
ዬሱሲ ዛሪዴ፥ «ታኒ ሂንቴንቶ ቱሙዋ ጋይ፤ ሂንቴንቱ ኣማኑ ዴዒያዋንታኔ ሲናዋንታ ጊዶፔ፥ ሃ ባላሳቶ ታኒ ኦዳዋ ማላ ፃላላ ኦኪታ፤ ሺን ሃራይ ኣቶ ሂንቴንቱ ሃ ዴሪያ፥ ‹ዴንዳዴ ኣባን ኩንዳ› ጊንቶካ ሃናና፤
ሂንቴንቱ ኣማኒዴ ፆሳ ዎሲያዋ ኣያ ጊዲንቶካ ኣካና» ያጌዳ።
ዬሱሲ ጌሻ ጎሊያ ዪዴ ታማሪሲሺን፥ ቄሳቱዋ ካፓቱኔ ኣዪሁዳ ጪማቱ ኣኮ ዪዴ፥ «ኔኒ ሃዋ ኦናው ኔው ኣይ ማታይ ዴዒ? ኔው ሃ ማታ ኦኔ ኢሜዳዌ?» ያጌዲኖ።
ዬሱሲ ዛሪዴ ኡንቱንታ፥ «ታኒካ ሂንቴንታ ኢቲባ ኦቻና፤ ሂንቴንቱ ታው ሄዋ ኦዶፔ፥ ታኒ ሃዋ ኣይ ማታኒ ኦይታንቶ፥ ሂንቴንቶ ኦዳና፤
ዮሃኒሲ ፃማቂያ ማታይ ሃቃፔ ዬዴ? ፆሳፔ ዬዴዬ ኣሳፔ ዬዴ?» ያጌዳ። ኡንቱንቱ ባሬንቱ ጊዱዋን ፓሉማ ዶሚዴ፥ «ኑኒ፥ ‹ፆሳፔ ዬዳ› ያጎፔ ኢ ኑና፥ ‹ያቶፔ፥ ዮሃኒሲ ኦዴዳዋ ኣያው ኣማኒቤይኪቴ?› ያጋናዋ።
ሺን ኑኒ፥ ‹ኣሳፔ ዬዳ› ያጎፔ፥ ኣሳይ ኡባይ ዮሃኒሲ ናቢያ ጊዴዳዋ ኤሪያ ዲራው፥ ኣሳው ያዬቶ» ያጌዲኖ።
ኡንቱንቱ ዬሱሳው፥ «ኑኒ ኤሮኮ» ያጊዴ ዛሬዲኖ። ዬሱሲ፥ «ታኒካ ሃዋ ኣይ ማታኒ ኦይታንቶ፥ ሂንቴንቶ ኦዲኬ» ያጌዳ።
«ሺን ሂንቴንቱ ኣያ ቆፒቴ? ላዑ ናናይ ዴዒያ ኢቲ ቢታኒ ዴዔ፤ ሄ ቢታኒ ባይራ ናዓኮ ቢዴ፥ ‹ታ ናዓው፥ ሃቼ ባዴ ታ ዎዪኒያ ቱራ ኦ› ያጌዳ።
ናዓይ ዛሪዴ፥ ‹ቢኬ› ጌዳ፤ ሺን ጉዬፔ ባሬ ዎዛናን ቆፒ ኣኪዴ፥ ዎዪኒያ ቱራ ኦናው ቤዳ።
ኣዉ ዮኮ ናዓኮ ቢዴ፥ ባይራው ጌዳዋዳንካ ኣው ጌዳ፤ ቴፋ ናዓይ ዛሪዴ፥ ‹ሎዓ ታ ጎዳው› ያጌዳ፤ ሺን ቢቤና።
ሃ ላዑ ናናፔ ባሬ ኣዉ ኮዬዳዋ ኦዳዌ ሃቃዌ?» ያጌዳ። ኡንቱንቱ፥ «ባይራ» ያጌዲኖ። ዬሱሲ ኡንቱንታ ሃዋዳን ያጌዳ፤ «ታኒ ሂንቴንቶ ቱሙዋ ጋይ፤ ቃራፃ ኣኪያዋንቱኔ ዎሹሚያዋንቱ ሂንቴፔ ሲንቲዴ፥ ፆሳ ካዉቴ ጌላና።
ኣዪሲ ጎፔ፥ ፃማቂያ ዮሃኒሲ ፂሎቴ ኦጊያ ታማሪሲዴ፥ ሂንቴኮ ዪና፥ ኢ ጊያዋ ኣማኒቤይኪታ። ሺን ቃራፃ ኣኪያዋንቱኔ ዎሹሚያዋንቱ ኢ ጊያዋ ኣማኔዲኖ፤ ሂንቴንቱ ሃራይ ኣቶ ሄዋ ቤዒዲካ፥ ሂንቴንቱ ናጋራፔ ሲሚዴ፥ ኢ ጊዪያዋ ኣማኒቤይኪታ» ያጌዳ።
ቃሲካ ዬሱሲ ሃዋዳን ያጌዳ፤ «ሃራ ሌሚሱዋካ ሲሲቴ፤ ዎዪኒያ ጌቴቲያ ቱራ ቶኬዳ ኢቲ ቢታኒ ዴዔ፤ ዎዪኒያ ቱራ ዩሺ ኣዴ ዲሬዳ፤ ቃሲ ሄ ዎዪኒያ ጉሚዒያ ኦላካ ቦኬዳ፤ ሄዋ ናጊያ ኣሳው ኣዱሳ ሹቻ ጊምቤዳ። ሄዋፔ ጉዪያን፥ ኮ ኦያ ኣሳው ኢሚዴ፥ ሃራ ጋዴ ቤዳ።
ዎዪኒያ ኣይፊያ ማፂያ ዎዲ ጋኪና፥ ባሬና ጋኪያዋ ኣኪዴ ያና ማላ፥ ባሬ ቆማቱዋ ባሬ ኮዋቱዋኮ ኪቴዳ።
ኮዋቱ ኣ ቆማቱዋ ኦይቂዴ፥ ኢቱዋ ዎዲኖ፤ ቃሲ ዮኩዋ ሹቻን ጳልቄዲኖ።
ቃሲካ ሄ ቢታኒ ካሴዋንቱፔ ዳሪያ ሃራ ቆማቱዋ ኪቴዳ፤ ኮዋቱ ሄ ቆማቱዋካ ካሴዋንቱዋዳን ኦዲኖ።
«ሺን ዉርሴን ኢ፥ ‹ታ ናዓ ኡንቱንቱ ቦንቻናዋንታ› ያጊዴ ባሬ ናዓ ኡንቱንቱኮ ኪቴዳ።
«ሺን ኮዋቱ ናዓ ቤዒዴ፥ ባሬንቱ ጊዱዋን፥ ‹ጋዲያ ላታናዌ ሃዋ፤ ቢዴ ኣ ዎዴ፥ ጋዲያ ኑኒ ላታና› ያጌዲኖ።
ናዓ ኦይቂዴ፥ ዎዪኒያ ቱራ ጊዶፔ ጋፃ ኬሲዴ ዎዲኖ።
«ሲሚ ዎዪኒያ ቱራ ጎዳይ ዪያ ዎዴ፥ ሄ ኮዋቱዋ ዎታኔ?» ያጊዴ ኦቼዳ።
ኡንቱንቱ፥ «ኢ ሄ ኢታ ኣሳቱዋ ዎ ዉርሲዴ፥ ዎዪኒያ ቱራይ ኣይፊያ ዎዴ ባሬና ጋኪያዋ ዎዲያን ሼያ ሃራ ኮዋቱዋሲ ኢማና» ያጌዲኖ።
ዬሱሲ ኡንቱንታ ሃዋዳን ያጌዳ፤ « ‹ጊምቢያዋንቱ ካዴ ኢፄዳ ሹቻይ ጎዳ ፃጱዋ ሚኒሲያ፥ ኡባፔ ኣያ ሹቻ ጊዴዳ። ሃዌ ጎዳይ ኦዳዋ፤ ቃሲ ኑ ፄላዉካ ማላሊሲያዋ› ያጊያዋ ፆሳ ማፃፋፔ ኡባካ ናባቢቤይኪቴ?
«ሄዋ ዲራው፥ ታኒ ሂንቴንቶ ኦዳይ፤ ፆሳ ካዉቴይ ሂንቴፔ ኣኬቲዴ፥ ሎዖ ኣይፊያ ኢሚያ ኣሳው ኢሜታናዋ።
ሄ ሹቻ ቦላ ኩንዲያ ኡባይ ሜዔሬታና፤ ቃሲ ሄ ሹቻይ ኣሳ ቦላ ኩንዶፔ፥ ሄ ኩንዴዳ ኡራ ሊቂሳና» ያጌዳ።
ቄሳቱዋ ካፓቱኔ ፓሪሳዋቱ ዬሱሲ ኦዴዳ ሌሚሱዋ ሲሴዳ ዎዴ፥ ባሬንቱዋ ሃሳዪያዋ ኤሬዲኖ።
ኡንቱንቱ ዬሱሳ ኦይቃናው ኮዬዲኖ፤ ሺን ዬሱሳ ዳሮ ኣሳይ ናቢያ ጊዴ ቆፒ ኡቴዳ ዲራው፥ ሄ ኣሳው ያዬዲኖ።
ዬሱሲ ኣሳው ላዔዋ ሌሚሱዋን ሃዋዳን ያጊዴ ሃሳዬዳ፤
«ሳሉዋ ካዉቴይ ባሬ ናዓው ማቺያ ኢማናው ኡባባ ማኬዳ ካቲያ ማላ።
ሄ ካቲ ቡላቻው ኦዲ ዎዳ ኣሳቱዋ ፄሳናው ባሬ ቆማቱዋ ኪቴዳ፤ ሺን ኣሳቱ ያናው ኮዪቤይኪኖ።
«ቃሲ ሃራ ቆማቱዋ፥ ‹ፄሴቴዳዋንታ፥ «ታኒ ቁማ ጊጊሳዲ፤ ታ ሳንጋቱኔ ታ ሞ ሚያቱ ሹኬቴዲኖ፤ ኡባባይካ ማኬቴዳ። ቡላቻ ሃ ዪቴ» ያጊቴ› ያጊዴ ኪቴዳ።
ሺን ፄሴቴዳዋንቱ ኮዬናን ኢፂዴ፥ ባሬንቱ ኦሶ ቤዲኖ፤ ኢቱ ባሬ ጎሻው ቢና፥ ዮኩ ባሬ ዛሊዔው ቤዳ።
ኣቴዳዋንቱ ቃሲ ካቲያ ቆማቱዋ ኦይቂ ዋዴ ዎዲኖ።
«ካቲ ዳሮ ሃንቄቴዳ፤ ቃሲ ባሬ ዎታዳራቱዋ ዬዲዴ፥ ሄ ሼምፑዋ ዎዳዋንታ ዎሲዴ፥ ኡንቱንቱ ካታማ ጉዲሴዳ።
ሄዋፔ ጉዪያን፥ ባሬ ቆማቱዋ፥ ‹ቡላቻይ ማኬቴዳ፤ ሺን ፄሴቴዳዋንቱ ቡላቻው ቤሲያ ኣሳ ጊዲኪኖ።
ሄዋ ዲራው፥ ዎጋ ቃ ቢዴ፥ ሂንቴንቱ ዴሜዳ ኣሳ ኡባ ቡላቻው ፄሲቴ› ያጌዳ።
ሄ ቆማቱ ቃ ቢዴ፥ ባሬንቱ ዴሜዳ ኣሳ ኡባ ሎዑዋ ኢታ ሺሺዴ፥ ቡላቻ ዳሲያ ኩንዲኖ።
«ሺን ካቲ ቁማ ማናው ኡቴዳ ኣሳ ቤዓናው ጌሌዳ ዎዴ፥ ቡላቻ ማዩዋ ማዪቤና ኢቲ ቢታኒያ ሄዋን ቤዒዴ፥
‹ታ ላጌው፥ ቡላቻ ማዩዋ ማዬናን ዋናዴ ሃዋ ጌላዲ?› ያጊና ቢታኒ ጮዑ ጌዳ።
«ሄዋፔ ጉዪያን፥ ካቲ ባሬ ቆማቱዋ፥ ‹ሃ ቢታኒያ ኩሺያኔ ጌዲያ ቃቺዴ፥ ካሬ ማ ኬሲ ኦሊቴ፤ ኢ ሄዋን ዬካናኔ ኣቻ ቃና› ያጌዳ።
«ኣዪሲ ጎፔ፥ ፄሴቴዳዋንቱ ዳራ፤ ሺን ዶሬቴዳዋንቱ ጉ» ያጌዳ።
ሄዋፔ ጉዪያን፥ ፓሪሳዋቱ ቢዴ፥ ኣ ሃሳያፔ ባላ ዴሚዴ፥ ኣ ኦይቃና ማላ ማቄቴዲኖ።
ቃሲ ባሬንታ ካሊያዋንቱፔኔ ሄሮዲሳ ባጋቱዋፔ ኣማሬዳዋንታ ኣኮ ኪቴዲኖ። ኡንቱንቱ፥ «ታማሪሲያዎ፥ ኔኒ ቱሙዋ ሃሳዪያዋኔ ፆሳ ኦጊያ ቱማቴን ታማሪሲያዋ ኑኒ ኤሬቶ፤ ኣያው ጎፔ፥ ኔኒ ኣሳፔ ኣሳ ሻካካኔ ዱማያካ።
ኔ ቆፋይ ኣዬንቶ ኑሲ ኦዳ፤ ኑኒ ሮሜ ጋዲያ ካቲያ ቄሳሬው ጊራ ጊሪያዌ ዎጌዬ ዎጋ ጊዴኔ?» ያጌዲኖ።
ሺን ዬሱሲ ኡንቱንቱ ኢታ ቆፋ ኤሪዴ፥ «ሃ ሎዓ ማላቲያ ኢታ ኣሳቶ፥ ኣያው ታና ፓጪቴ?
ጊራ ጊሪያ ሚሻ ታና ቤሲቴ» ያጌዳ። ሄዋፔ ጉዬ ኡንቱንቱ ቢራ ሳንቲሚያ ኣው ኣሄዲኖ።
ኢ፥ «ሃ ማላይኔ ሱንይ ኦዌ?» ያጌዳ።
ሄዋፔ ሲሚዴ ኡንቱንታ ኦቺና፥ ኡንቱንቱ፥ «ሮሜ ጋዲያ ካቲያ ቄሳሬዋ» ያጌዲኖ። ሄዋፔ ጉዪያን፥ ዬሱሲ ኡንቱንታ፥ «ያቶፔ፥ ቄሳሬዋ ቄሳሬሲ፥ ፆሳዋ ፆሳሲ ኢሚቴ» ያጌዳ።
ኡንቱንቱ ሄዋ ሲሴዳ ዎዴ፥ ማላሌቲዴ ኣ ኣጊዴ ቤዲኖ።
ሃይቄዳ ኣሳይ ዴንዴና ጊያ ሳዱቃዋናቱዋፔ ኢቲ ኢቲ ኣሳቱ ሄ ጋላሲ ዬሱሳኮ ዪዴ፥ ሃዋዳን ያጊዴ፥ ኣ ኦቼዲኖ፤
«ታማሪሲያዎ፥ ሙሴ፥ ‹ኢቲ ኣሳይ ናዓ ዬሌናን ሃይቆፔ፥ ሄ ሃይቄዳዋ ኢሻይ ኣ ማቻቶ ላቲዴ፥ ባሬ ኢሻው ናዓ ዬላናው ቤሴ› ያጌዳ።
ኑናና ላፑ ኢሻቱ ዴዒኖ፤ ባይራይ ማቻቶ ኣኪዴ፥ ናዓ ዬሌናን ሃይቄዳ፤ ሄዋፔ ጉዪያን ኣ ማቻቶ ኣ ኢሻይ ኣኬዳ።
ቃሲ ላዔያዌካ ሃይቄዳ፤ ሄዜያዌካ፥ ላፑን ጋካናዉካ ሄዋዳን ሃኔዲኖ።
ኡባፔ ጉዪያን፥ ሄ ሚሺራታ ሃይቃዱ።
ያቲና፥ ሃይቄዳ ኣሳይ ሃይቁዋፔ ዴንዲያ ጋላሲ ሄ ሚሺራታ ላፑናቱዋፔ ሃቃዎ ማቼ ጊዳኔ? ኣዪሲ ጎፔ፥ ላፑናቱ ኡባይካ ኢዞ ኣኬዲኖ» ያጌዲኖ።
ዬሱሲ ዛሪዴ፥ ሃዋዳን ያጌዳ፤ «ፆሳ ማፃፋቱዋ ዎይ ኣ ዎልቃ ሂንቴንቱ ኤሬና ዲራው ባሊታ።
ኣዪሲ ጎፔ፥ ሃይቄዳ ኣሳይ ሃይቁዋፔ ዴንዲያ ጋላሲ፥ ሳሉዋን ዴዒያ ኪታንቻቱዋ ማላ ጊዳናፔ ኣቲን፥ ኣቱማ ኣሳይኔ ኣኬና፤ ማጫ ኣሳይኔ ጌሌና።
ሺን ሃይቄዳዋንቱ ዴንዱዋባ ጊዶፔ፥ ፆሳይ፥ ‹ታኒ ኣብራሃሜ ፆሳ፥ ዪሳቃ ፆሳ፥ ያዪቆባ ፆሳ› ያጊዴ ሂንቴው ኦዴዳዋ ኡባካ ናባቢቤይኪቴ? ፆሳይ ፓፃ ዴዒያዋንቱ ፆሳ ጊዲያዋፔ ኣቲን፥ ሃይቄዳዋንቱ ፆሳ ጊዴና» ያጌዳ።
<range>
ዳሮ ኣሳይ ሄዋ ሲሲዴ፥ ኣ ቲሚርቲያን ማላሌቴዲኖ።
ሺን ዬሱሲ ሳዱቃዋናቱዋ ጮዑ ኦዳዋ ፓሪሳዋቱ ሲሴዳ ዎዴ፥ ኢቲሳ ሺቄዲኖ።
ኡንቱንቱ ጊዶፔ ሂጊያ ታማሪሲያ ኢቱ፥ ዬሱሳ ፓጫናው ኢቲባ ኦቼዳ።
«ታማሪሲያዎ፥ ሂጊያ ጊዱዋን ኡባፔ ኣያ ኣዛዙ ሃቃዌ?» ያጊዴ ኣ ኦቼዳ።
ዬሱሲ ዛሪዴ፥ ሃዋዳን ያጌዳ፤ « ‹ኔኒ ጎዳ ኔ ፆሳ ኔ ኩሜን ዎዛናፔ፥ ኔ ኩሜን ሼምፑዋፔ፥ ኔ ኩሜን ቆፋፔ ሲቃ› ያጌዳ።
ሄዌ ኡባፔ ዳሪያ ኣዛዙዋኔ ቃሲ ኡባፔ ኣያ ኣዛዙዋ።
ቃሲ ላዔያ ኣዛዙካ ኣ ማላ፤ ሄዌ፥ ‹ኔኒ ኔ ሾሩዋ ኔ ሁጲያዳን ሲቃ› ጊያዋ።
ሙሴ ሂጊያ ኡባይኔ ናባቱዋ ቲሚርቲ ሃ ላዑ ኣዛዛቱዋን ቃሼቴ» ያጌዳ።
ፓሪሳዋቱ ኢቲሳ ሺቄዳሳን ዬሱሲ ኡንቱንታ፥ «ኪሪስቶሳባ ዋጊዴ ቆፒቴ? ኢ ኦ ናዔ?» ያጊዴ ኦቼዳ። ኡንቱንቱ፥ «ኪሪስቶሲ ዳዊታ ናዓ» ያጌዲኖ።
<range>
ዬሱሲ ኡንቱንታ፥ «ያቲና፥ ዳዊቴ ባሬና ጌሻ ኣያናይ ሃሳዪሲና ኪሪስቶሳ ዋጊዴ፥ ‹ጎዳ› ጊዴ ፄሲ? ቃሲካ ዳዊቴ፥
‹ጎዳይ ታ ጎዳ፥ «ታኒ ኔ ሞርኬቱዋ ኔኒ ዬ ኤቂያዋ ኦና ጋካናው፥ ሃዋን ታፔ ኡሼቻ ባጋና ኡታዴ ታናና ኢቲፔ ዳናታ» ጌዳ› ያጌዳ።
ዳዊቴ ኪሪስቶሳ፥ ‹ጎዳ› ጊዴ ፄሶፔ፥ ያቲና፥ ኪሪስቶሲ ዋኒዴ ዳዊታ ናዓ ጊዲ?» ያጌዳ።
ዬሱሳው ኢቲ ቃላ ዛራናው ዳንዳዬዳ ኢቲ ኣሳይኔ ባዋ፤ ቃሲ ሄ ጋላሳፔ ዶሚና፥ ሃራ ኦሻ ኣ ኦቻናው ፃሌዳዌ ኦኒኔ ባዋ።
ሄዋፔ ጉዪያን፥ ዬሱሲ ሺቄዳ ኣሳዉኔ ባሬና ካሊያዋንቶ ሃዋዳን ያጊዴ ሃሳዬዳ፤
«ሂጊያ ታማሪሲያዋንቱኔ ፓሪሳዋቱ ሙሴ ሂጊያ ታማሪሲያ ማታና ዴዒኖ።
ሄዋ ዲራው፥ ሂንቴንቱ ኦና ማላ፥ ኡንቱንቱ ሂንቴንታ ኣዛዚያ ኡባባ ኦቴኔ ቃሲ ናጊቴ፤ ሺን ኡንቱንቱ ኦያዋዳን ኦፒቴ፤ ኣያው ጎፔ፥ ኡንቱንቱ ባሬንቱ ኦዲያዋ ኦኪኖ።
ቶካናው ዴፂያ ቶኩዋ ኡንቱንቱ ቃቺዴ፥ ኣሳ ቶሲኖ፤ ሺን ባሬንቱ ሁጲያን ሃራይ ኣቶ፥ ሄ ቶኩዋ ቢራያን ቦቻናዉካ ኮዪኪኖ።
«ሺን ኡንቱንቱ ባሬንቱ ኦሱዋ ኡባ ኣሳይ ቤዓናዳን ኦኖ፤ ኣያው ጎፔ፥ ባሬንቱ ሶምዒያኒኔ ባሬንቱ ኩሺያ ቄሲያን ቃቺያ ፂቂሲያና ዴዒያ ኪታፋ ኣሲኖኔ ባሬንቱ ማዩዋ ማጫራካ ኣዱሲኖ።
ኣሳይ ባሬንታ ሾቢዴ ኣፎሳን ቦንቾ ኡቱዋ ዶሲኖ፤ ቃሲ ኣዪሁዳ ዎሳ ጎሌቱዋኒካ ዳሮ ሎዒያ ኦይዲያ ዶሲኖ።
ኣሳይ ጌዋን ባሬንታ ቦንቺዴ ሳሮታና ማላኔ ‹ታማሪሲያዎ› ጊዴ ባሬንታ ፄሳናዳን ኮዪኖ።
«ሺን ሂንቴንታ ታማሪሲያዌ ኢቱዋ ፃላላ ጊዴዳ ዲራዉኔ ሂንቴንቱ ኡባይ ኢሻቱዋ ጊዴዳ ዲራው፥ ኢቱ ኢቱዋ፥ ‹ታማሪሲያዎ› ጊዴ ፄሶፒቴ።
ሃ ሳዓን ኦናኔ ‹ኣዉዋ› ጊዴ ፄሶፒቴ፤ ኣያው ጎፔ፥ ሂንቴንቶ ሳሉዋን ዴዒያ ኢቲ ኣዉ ዴዔ።
ኢቱ ኢቱዋ፥ ‹ታማሪሲያዎ› ጊዴካ ፄሶፒቴ፤ ኣያው ጎፔ፥ ሂንቴንቶ ኢቲ ጎዳይ፥ ኪሪስቶሳ ፃላላይ ዴዔ።
ሂንቴንቱ ጊዶን ኡባፔ ዳሪያዌ ሂንቴንቶ ቆማ ጊዳናው ቤሴ።
ባሬና ዳሪሲያዌ ኦኒኔ ቶሼታና፤ ቃሲ ባሬና ቶቺያዌ ኦኒኔ ቁ ጋና።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ፥ ኣሳው ሳሉዋ ካዉቴ ሂንቴንቱ ጎርዲያ ዲራው፥ ሂንቴንቶ ኣዬሮ፤ ኣያው ጎፔ፥ ሂንቴንቱ ሁጴዉኔ ጌሊኪታ፤ ቃሲ ጌላናው ኮዪያዋንታካ ጌሊሲኪታ።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ ኣምዔቱዋ ጎሊያ ሂንቴንቱ ቦንቂዴ፥ ሂንቴንቶ ሎዓ ማላታናው ፆሳ ዎሳ ኣዱሲታ፤ ሄዋ ዲራው፥ ሂንቴንቶ ኣዬሮ፤ ኡባፔ ኣያ ፒርዳ ሂንቴንቱ ኣካና።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ ሂንቴንቱ ኢቲ ኡራ ኣማንናው ኣባኒኔ ሳዓን ዩዪያ ዲራዉኔ ቃሲ ሂንቴንቱ ኣ ኣማንያ ዎዴ፥ ሄ ኡራ ሂንቴንቱዋፔ ላዑ ኩሺያ ኢቴዳ ጋናሜው ናዓ ኦያ ዲራው፥ ሂንቴንቶ ኣዬሮ።
« ‹ኦኒኔ ጌሻ ጎሊያን ጫቆፔ፥ ኣይኔ ባዋ፤ ሺን ጌሻ ጎሊያን ዴዒያ ዎርቃን ጫቆፔ፥ ሄ ጫቁ ኣ ጋኬ› ጊያ ሂንቴንቶ ቆቂ ኡቲዴ ኣሳ ካሌያዋንቶ፥ ሂንቴንቶ ኣዬሮ።
ሃ ኤያቱ፥ ሃ ቆቃቱ፥ ዎርቃይ ኣዬ? ዎርቃ ጌሻ ኦያ ጌሻ ጎሊ ኣ?
ቃሲ ሂንቴንቱ፥ ‹ኦኒኔ ያርሹዋ ያርሺያባን ጫቆፔ፥ ኣይኔካ ባዋ፤ ሺን ኦኒኔ ኣ ቦላ ዴዒያ ያርሹዋን ጫቆፔ፥ ሄ ጫቁ ኣ ጋኬ› ያጊዴ ታማሪሲታ።
ሃ ኤያቱ፥ ሃ ቆቃቱ፥ ያርሹ ኣዬ? ዎይ ያርሹዋ ጌሻ ኦያ ኣ ያርሺያባይ ኣ?
ሄዋ ዲራው፥ ያርሹዋ ያርሺያባን ጫቂያ ኡራይ ሄ ያርሺያዋኒካ ጫቄ፤ ቃሲ ኣ ቦላ ዴዒያ ኡባባንካ ጫቄ።
ጌሻ ጎሊያን ጫቂያ ኡራይ፥ ሄ ጌሻ ጎሊያኒኔ ኣ ጊዶን ዴዒያ ፆሳን ጫቄ።
ሳሉዋን ጫቂያ ኡራይ፥ ፆሳ ካዉቴ ኦይዲያኒኔ ሄ ኦይዲያን ኡቲያዋን ጫቄ።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ፥ ሂንቴንቶ ኣዬሮ። ኣዪሲ ጎፔ፥ ካሬ ኣኑጋፔ፥ ሺላሪያፔኔ ኦካሺያፔ ኣሲራታ ሂንቴንቱ ኢሚታ፤ ሺን ሂጊያን ዴዒያ ዳሪ ኮሺያዋንታ ኣጊታ፤ ሄዋንቱ ፒርዳ፥ ማሮቴኔ ፂሎቴ። ሃራንታካ ኣጌናን፥ ሂንቴንቱ ኦናው ቤሲያ ዬዋቱ ሃዋንታ።
ሂንቴንቶ ቆቂ ኡቲዴ፥ ኣሳ ካሌያዋንቶ፥ ሂንቴንቱ ኡሻፔ ኡዱንፂያ ጋጪዴ፥ ጋሉዋ ሚቲታ።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ፥ ሂንቴንቶ ኣዬሮ። ኣዪሲ ጎፔ፥ ሂንቴንቱ ሻታኔ ኬሪያ ቦላ ባጋ ጌሺታ፤ ሺን ኣ ጊዱዋን ቦንቂያኒኔ ኡዜቴን ኩንዲታ።
ሃ ቆቃ ፓሪሳዌው፥ ሻታኔ ኬሪያ ጋርሳ ካሴታዴ ጌሻ ዲጋ፤ ሄዋፔ ጉዪያን፥ ቦላ ባጋይካ ጌሻ ጊዳናዋ።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ፥ ሂንቴንቶ ኣዬሮ። ኣዪሲ ጎፔ፥ ካሬ ባጋና ቦሺንቻን ኦኬቲዴ፥ ሎዒ ኡቲዴ፥ ቃሲ ጋርሳ ባጋና ሃይቄዳ ኣሳ ሜቄይኔ ዎቄዳባይ ኡባባይ ኩሜዳ ዱፎቱዋ ማላቲታ።
ሄዋዳንካ፥ ቃሲ ቦላ ባጋና ኣሳ ኡባው ፂሉዋ ማላቲታ፤ ሺን ሂንቴንቶ ጋርሳ ባጋና ሎዓ ማላቲያ ኢታቴይኔ ማካላይ ኩሚ ኡቴዳ።
«ሎዓ ማላቲያ ኢታቶ፥ ሂጊያ ታማሪሲያዋንቶኔ ፓሪሳዋቶ፥ ሂንቴንቶ ኣዬሮ። ኣዪሲ ጎፔ፥ ናባቱዋ ዱፉዋ ቦላ ጎሊያ ኬፂታ፤ ቃሲ ፂላቱዋ ዱፉዋካ ሎይታ።
ቃሲ ሂንቴንቱ፥ ‹ኑኒ ቤኒ ኑ ኣዎቱዋ ዎዴ ዴዔዳዋንታ ጊዲንቶ፥ ኡንቱንቱና ኢቲፔ ናባቱዋ ዎኮ ሺን› ያጊታ።
ሄዋ ጊዶፔ፥ ናባቱዋ ዎዳዋንቱ ናና ሂንቴንቱ ጊዴዳዋ ሂንቴንቱ ሁጲያን ማርካቲታ።
ሲሚ ሂንቴንቱ ኣዎቱ ዶሜዳዋ ፖሊኪቴ!
«ሃ ሾሻቶ፥ ሾሻ ናናው፥ ጋናሚያ ፒርዳፔ ዋኒዴ ኣታኒቴ?
ሄዋ ዲራው፥ ቤይቴ፥ ታኒ ናባቱዋ ኣ ኤራንቻቱዋኔ ሂጊያ ታማሪሲያዋንታ ሂንቴኮ ኪታና። ኡንቱንቱፔ ኢቱዋ ኢቱዋ ሂንቴንቱ ዎናኔ ማስቃሊያ ቦላ ሚሲማሪያን ሺዴ ካቃኒታ፤ ቃሲ ኢቱዋ ኢቱዋ ሂንቴንቱ ዎሳ ጎሌቱን ሊሱዋን ሾጫኒታኔ ካታማፔ ካታማ ዬዴርሳኒታ።
ሄዋ ዲራው፥ ፂሉዋ ኣቤላ ዎዴፔ ዶሚዴ፥ ጌሻ ጎሊያፔኔ ያርሺያሳፔ ጊዱዋን ሂንቴንቱ ዎዳ ባራኪያ ናዓ ዛካራሳ ዎዲያ ጋካናው፥ ሃይቄዳ ፂላቱዋ ኡባቱዋ ሱ ዲራው፥ ሂንቴንቱ ሙሬታኒታ።
ታኒ ሂንቴንቶ ቱሙዋ ኦዳይ፤ ሃ ኡባባይ ሃ ዎዲያ ኣሳ ቦላ ጋካናዋ።
«ዬሩሳላሜ ካታማ ኣሳው፥ ዬሩሳላሜ ካታማ ኣሳው፥ ናባቱዋ ሂንቴንቱ ዎታ፤ ፆሳይ ሂንቴንቱኮ ኪቴዳዋንታካ ሹቻን ጫዲታ፤ ኩታታ ባሬ ማራቱዋ ባሬ ቄፊያን ሃጲያዋዳን፥ ታኒ ሂንቴንቱ ኣሳ ኢቲሳ ሺሻናው ኣፑ ካላ ኮያዲታ! ሺን ታና ዲጌዲታ።
ቤዒቴ፥ ሂንቴንቱ ጎሊ ኡባካ ኦና ጊዳናዋ።
ኣዪሲ ጎፔ፥ ታኒ ሂንቴንቶ ኦዳይ፤ ሂንቴንቱ፥ ‹ጎዳ ሱንን ዪያዌ ኣንጄቴዳዋ ጋና ጋካናው፥ ላዔንዋ ታና ቤዒኪታ› ጋይ» ያጌዳ።
ዬሱሲ ጌሻ ጎሊያፔ ኬሲዴ ቢያ ዎዴ፥ ጌሻ ጎሊያ ዲርሳ ጊዶን ዴዒያ ጎሊያ ቤሳናው ኣ ካሊያዋንቱ ኣኮ ዬዲኖ።
ዬሱሲ ዛሪዴ ኡንቱንታ፥ «ሄዋ ኡባ ቤዒቴ? ታኒ ሂንቴንቶ ቱሙዋ ኦዳይ፤ ሃ ጎሌቱዋን ዴዒያ ኢቲ ሹቻይኔ ኣቴናን ኡባይ ኮሌታና» ያጌዳ።
ዬሱሲ ዴብሬ ዛይቴ ጌቴቲያ ዴሪያ ቦላን ኡቲዴዒሺን፥ ኣ ካሊያዋንቱ ባሬንቱ ፃላላ ኣኮ ዪዴ ኣ፥ «ሄዌ ኣዉዴ ሃናኔንቶ፥ ኑሲ ኦዳሪኪ፤ ቃሲ ኔ ዩሳዉኔ ዎዲያ ዉርሴው ማላይ ኣያ ጊዳኔ?» ያጌዲኖ።
ዬሱሲ ዛሪዴ፥ ኡንቱንታ ሃዋዳን ያጌዳ፤ «ሂንቴንታ ኦኒኔ ባሌና ማላ ናጌቲቴ።
ኣዪሲ ጎፔ፥ ዳሮ ኣሳይ ታ ሱንን፥ ‹ታኒ ኪሪስቶሳ› ያጊዴ ያና፤ ያቲዴ ዳሮ ኣሳ ባሌና።
ማታን ዴዒያ ኦላ ዋሱዋኔ ሃኩዋን ዴዒያ ኦላ ኦዱዋ ሲሳናው ሂንቴንቱ ዴዒታ፤ ሄዋ ማላባይ ሃናናው ቤሲያ ዲራው፥ ናጌቲቴ፤ ሂርጎፒቴ፤ ሺን ዉርሴይ ቢራ።
ኣዪሲ ጎፔ፥ ኢቲ ጋዲያ ኣሳይ ሃራ ጋዲያ ኣሳና ኦሌታና፤ ቃሲ ኢቲ ካዉቴይ ሃራ ካዉቴና ኦሌታና፤ ኮሻይኔ ቢታ ቃይ ኡባሳን ዴዓናዋ።
ሄዌ ኡባይካ ኮይሮ ኦይ ማላ።
«ኣሳይ ሄ ዎዴ ሂንቴንታ ዋዪሳናኔ ዎናዋ፤ ታ ሱን ዲራው፥ ጋዴ ኡባይ ሂንቴንታ ኢፃናዋ።
ሄ ዎዴ ጮራ ኣሳይ ኣማኑዋ ኣጋናዋንታ፤ ባሬንቱ ጊዶን ኢቱ ኢቱዋ ኣዴ ኢማናኔ ኢቱ ኢቱዋ ኢፃናዋ።
ቃሲ ዎርዶ ናባቱ ጮራቱ ዴንዲዴ፥ ዳሮ ኣሳ ጪማናዋንታ።
ማካላይ ዳሪያ ዲራው፥ ጮራ ኣሳ ሲቁ ኢርፃናዋ።
ሺን ዉርሴይ ጋካናው ጌንጪያ ኡራይ ኣታናዋ።
ኣሳው ኡባው ማርካ ጊዳና ማላ፥ ካዉቴ ዎንጋላ ሚሺራቹ ሳዓ ኡባን ኦዴታናዋ፤ ሄዋፔ ጉዪያን፥ ዉርሴይ ጋካናዋ።
«ሄዋ ዲራው፥ ናቢያ ዳኔል ኦዴዳ ባሻ ቱናቴይ ጌሻ ሳን ኤቄዳዋ ሂንቴንቱ ቤዓና፤ ሄዌ ዋጊያዌንቶ፥ ናባቢያዌ ኣኬኮ።
«ዪሁዳ ጋዲያን ሄ ዎዴ ዴዒያዋንቱ ዴሪያኮ ኬሲኖ።
ጎሊያ ሁጲያን ዴዒያ ኡራይካ ባሬ ሶዪን ዴዒያዋ ኣካናው ዎፖ።
ጋዴን ዴዒያዌ ባሬ ማዩዋ ኣካናው ጉዬ ሲሞፖ።
ሄ ዎዴ ሻሃራ ማጫዋንቱሲኔ ንያ ማጫዋንቱሲ ኣዬሮ።
ባልጉዋን ዎይ ሳምባታን ሂንቴንቱ ቤቴና ማላ፥ ፆሳ ዎሲቴ፤
ኣያው ጎፔ፥ ኣላሚ ሜቶዴፔ ሃቼ ጋካናው ዴዒቤናባይኔ ቃሲ ሃዋፔ ሲንዉካ ኡባ ዴዔና ኢታ ዋዪ ሄ ዎዴ ዴዓናዋ።
ፆሳይ ሄ ጋላሳቱዋ ፓይዱዋ ጉያዌ ባዌንቶ፥ ኣሳ ጊዴዳ ኦኒኔ ኣቴና፤ ሺን ኢ ባሬ ዶሬዳ ኣሳቱዋ ዲራው፥ ሄ ጋላሳቱዋ ፓይዱዋ ጉናዋ።
«ሄ ዎዴ ኦኒኔ ሂንቴንታ፥ ‹ቤዒቴ። ኪሪስቶሲ ሃዋን ዴዔ› ዎይ፥ ‹ሄዋን ዴዔ› ያጎፔ ኣዋ ኣማኖፒቴ።
ኣዪሲ ጎፔ፥ ዎርዶ ኪሪስቶሳቱኔ ዎርዶ ናባቱ ዴንዳና፤ ያቲዴ ባሬንቶ ዳንዳዬቶፔ፥ ሃራይ ኣቶ ፆሳይ ዶሬዳዋንታካ ባሌናው ዎልቃማ ማላታኔ ማላሊሲያባ ቤሳናዋ።
ቤዒቴ፥ ታኒ ሂንቴው ሄዋ ካሴታዴ ኦዳዲ።
«ሄዋ ዲራው፥ ኣሳይ ሂንቴንታ፥ ‹ቤዒቴ፥ ኪሪስቶሲ ባዙዋን ዴዔ› ጎፔ፥ ያ ቦፒቴ፤ ዎይ ሂንቴንታ፥ ‹ቤዒቴ፥ ቆልዖን ዴዔ› ጊንቶካ፥ ኡንቱንቱባ ኣማኖፒቴ።
ኣዪሲ ጎፔ፥ ዋልቃንይ ኣዋይፊ ዶሊያ ባጋፔ ዋልቃሚዴ፥ ኣዋይፊ ዉሊያ ባጋ ጋካናው ጶልቁጊያዋዳን፥ ታ ዩሳይ፥ ኣሳ ናዓ ዩሳይ፥ ሄዋዳን ሃናናዋ።
«ባኩታይ ዴዒያሳ ሾርቲ ሺቃና።
«ሄ ዎዴ ዋዪያፔ ጉዪያን፥ ማንዒያን ኣዋይ ማና፤ ኣጌናይ ፖዒያዋ ኣጋናዋ፤ ፆሊንታቱ ሳሉዋፔ ኩንዳናዋንታ፤ ቃሲ ሳሉዋን ዴዒያ ዎልቃቱካ ቃፄታናዋንታ።
ሄ ዎዴ ታ ማላይ፥ ኣሳ ናዓ ማላይ፥ ሳሉዋን ቤታናዋ፤ ሳዓን ሄ ዎዴ ዴዒያ ኣሳ ዛሪ ኡባይ ዬካናዋንታ። ቃሲ ታኒ፥ ኣሳ ናዓይ፥ ዎልቃናኔ ዎልቃማ ቦንቹዋና ሳሉዋፔ ሻሪያ ጊዶና ዪሺን፥ ኡንቱንቱ ቤዓና።
ኢ ባሬ ኪታንቻቱዋ ዎልቃማ ማላካታና ኪታና፤ ኪታንቻቱ ኣላሜው ሃ ጋፃፔ ያ ጋፃ ጋካናው፥ ቃሲ ሳዓን ኦይዱ ባጋፔ ኣው ዶሬቴዳ ኣሳ ሺሻናዋ።
«ሌሚሱዋ ባላሳቶ ጌቴቲያ ሚቲፔ ኣኬኪቴ፤ ባላሳታ ኣጪያ ዎዴኔ ኢዚ ሃይይ ቆሌቲያ ዎዴ፥ ቦኒ ማቴዳዋ ሂንቴንቱ ኤራኒታ።
ሄዋዳንካ፥ ሂንቴንቱ ሄ ኡባባ ቤዒያ ዎዴ፥ ኢ ማቲዴ ፔንጊያ ሺቄዳዋ ኤሪቴ።
ታኒ ሂንቴንቶ ቱሙዋ ኦዳይ፤ ሃ ኡባባይ ሃናና ጋካናው፥ ሃ ዎዲያ ኣሳይ ሃይቂዲጌና።
ሳሉኔ ሳዓይ ኣና፤ ሺን ታ ቃላይ ኡባካ ኣና።
«ሺን ሄ ጋላሳኔ ሄ ሳቲያ ኣዉዋ ፃላላፔ ኣቲን፥ ሃራይ ኣቶ ሳሉዋን ዴዒያ ኪታንቻቱዋ ጊዲና፥ ዎይ ታና ናዓ ጊዲናካ ኦኒኔ ኤሪያዌ ባዋ።
ታ ዩሳይ፥ ኣሳ ናዓ ዩሳይ፥ ኖሄ ዎዴ ሃኖዋ ማላ ጊዳናዋ።
ኣዪሲ ጎፔ፥ ባሻ ሃ ዩሳፔ ካሴ ዎዴ፥ ኖሄ ማርካቢያን ጌሌዳ ጋላሳይ ጋካናው፥ ኣሳይ ሜኔ ኡሼኔ፤ ቃሲ ኣቱማ ኣሳይ ኣኬኔ ማጫ ኣሳይ ኣሲና ጌሌ።
ባሻ ሃይ ዪዴ፥ ኡንቱንታ ኡባ ኣፋና ጋካናው፥ ኡንቱንቱ ኣኬኪ ቤይኪኖ፤ ታኒ፥ ኣሳ ናዓይ፥ ዪያ ዎዲ፥ ሄዋ ማላ ጊዳናዋ።
«ሄ ዎዴ ላዑ ኣሳቱ ጋዴን ኦያዋንቱፔ ኢቱዋ ኣፋና፤ ኢቱ ኣታናዋ።
ላዑ ማጫዋንቱ ዎፃን ጋጪያዋንቱፔ ኢቲኖ ኣፋና፤ ኢቲና ኣታና።
«ሲሚ ሂንቴ ጎዳይ ኣይ ጋላሲ ያናዌንቶ ሂንቴንቱ ኤሬና ዲራው፥ ናጊ ኡቲቴ።
ሺን ካዪሱ ቃማፔ ዎይሳ ዎዲያን ያኔንቶ ጎሊያ ጎዳይ ኤሬዴንቶ፥ ባሬ ጎሊ ቦኬቴና ማላ፥ ቤጎቲዴ ናጊ ኡታናዋ ኤሪቴ።
ሄዋ ዲራው፥ ሂንቴንቱካ ጊጊ ኡቲቴ፤ ኣያው ጎፔ፥ ታኒ፥ ኣሳ ናዓይ፥ ሂንቴንቱ ቆፔና ሳቲያን ያና።
«ያቲና፥ ባሬ ሶይ ኣሳው ቁማ ኮሺያ ዎዲያን ኢማና ማላ፥ ኣ ጎዳይ ሱንዳ ኣማኔቴዳ ዎዛናማ ቆማይ ኦኔ?
ኢ ሄዋዳን ኦሺን፥ ኣ ጎዳይ ዪዴ ዴሚያ ቆማይ ኣንጄቴዳዋ።
ታኒ ሂንቴንቶ ቱሙዋ ኦዳይ፤ ጎዳይ ሄ ቆማ ባሬዋ ኡባ ቦላ ሱንና።
ሺን ቆማይ ኢታ ጊዶፔ፥ ‹ታ ጎዳይ ጋሚዒዴ ያናዋ› ያጊዴ ባሬ ዎዛናን ቆፒዴ፥
ባሬ ላጌ ቆማቱዋ ዋ ዶሞፔ፥ ማቲያዋንቱና ሞፔኔ ኡሾፔ፥
ሄ ቆማ ጎዳይ ኢ ቆፒቤና ጋላሳኒኔ ኢ ኤሪቤና ሳቲያን ያና።
ሄዋፔ ጉዪያን ኣ ቃንፄሬዴ፥ ሎዓ ማላቲያ ኢታ ኣሳቱ ዴዒያሳን ዎና፤ ሄዋን ኢ ዬካናኔ ኣቻ ቃና።
«ሄ ዎዴ ሳሉዋ ካዉቴይ ባሬንቱ ኩራዚያ ኦይቂዴ፥ ማቻቶ ኣኪያዋ ሞካናው ካሬ ኬሴዳ ታሙ ዎዶራቱዋ ማላታና።
ኡንቱንቱፔ ኢቼሻቱ ቦዛቱዋ፤ ቃሲ ኢቼሻቱ ጪንጫ።
ቦዛቱ ባሬንቱ ኩራዚያ ኦይቄዲኖ፤ ሺን ላምባ ኦይቂቤይኪኖ።
ሺን ጪንጫቱ ባሬንቱ ኩራዚያኔ ፃሩሙሲያን ላምባ ኦይቄዲኖ።
ማቻቶ ኣኪያዌ ዬናን ጋሚዒና፥ ሄ ዎዶራቱ ባሬንታ ጌሚዒሺሲና ጊሲ ኣጌዲኖ።
«ቢላሄ ጊዴዳ ዎዴ፥ ‹ቤዒቴ፥ ማቻቶ ኣኪያዌ ጋኬዳ፤ ኣ ሞካናው ካሬ ኬሲቴ› ያጊያ ዎልቃማ ጫቡ ዴንዴዳ።
«ሄ ዎዴ ሄ ዎዶራቱ ኡባቱ ቤጎቲዴ፥ ባሬንቱ ኩራዚያ ጊጊሴዲኖ።
ቦዛቱ ጪንጫቱዋ፥ ‹ኑ ኩራዚ ቶዓና ሃኒያ ዲራው፥ ሂንቴንቱ ላምባፔ ኑሲ ኢሜሪኪቴ› ያጌዲኖ።
«ሺን ጪንጫቱ ዛሪዴ ኡንቱንታ፥ ‹ኣጊቴ፥ ኑሲኔ ሂንቴንቱሲ ጊዴና፤ ሄዋ ዲራ ሂንቴው ዛሊዒያዋንቱኮ ቢዴ ሻሚ ኣኪቴ› ያጌዲኖ።
ሄዋፔ ጉዬ ቦዛ ዎዶራቱ ላምባ ሻማናው ቢዲጊና፥ ማቻቶ ኣኪያዌ ፑቱ ጊና፥ ጊጊ ኡቴዳ ኢቼሹ ዎዶራቱ ኣናና ኢቲፔ ቡላቻ ጎሊያ ጌሌዲኖ፤ ኢፒይካ ጎርዴቲ ኣጌዳ።
«ጉዬፔ ቃሲ ዮኮ ዎዶራቱ ዪዴ፥ ‹ጎዳው፥ ጎዳው፥ ኑሲ ዶያሪኪ› ያጌዲኖ።
«ሺን ማቻቶ ኣኪያዌ ዛሪዴ፥ ‹ታኒ ሂንቴንቶ ቱሙዋ ኦዳይ፤ ታኒ ሂንቴንታ ኤሪኬ› ያጌዳ።
«ሲሚ ታኒ፥ ኣሳ ናዓይ፥ ያና ጋላሳ ዎይ ሳቲያ ሂንቴንቱ ኤሬና ዲራው፥ ናጊ ኡቲቴ።
«ኣዪሲ ጎፔ፥ ሳሉዋ ካዉቴይ ባሬ ቆማቱዋ ፄሲዴ፥ ባሬው ዴዒያዋ ኡንቱንቶ ሼዴ፥ ኦጊያ ባና ሃኒያ ቢታኒያ ቤሴ።
ኡንቱንቱ ሁጲያን ሁጲያን ኡንቱንቱ ዎልቃ ኬና ኢቶ ኢቼሹ ሻዓ ቢራ፥ ኢቶ ላዑ ሻዓ ቢራ፥ ቃሲ ኢቶ ኢቲ ሻዓ ቢራ ኢሚዴ፥ ባሬ ኦጊያ ቤዳ።
ኢቼሹ ሻዓ ቢራ ኣኬዳ ቆማይ ኤሌካ ቢዴ ዛሊዒዴ፥ ሃራ ኢቼሹ ሻዓ ቢራ ዎሴዳ።
ሄዋዳንካ፥ ቃሲ ላዑ ሻዓ ቢራ ኣኬዳ ቆማይ ሃራ ላዑ ሻዓ ቢራ ዎሴዳ።
ሺን ኢቲ ሻዓ ቢራ ኣኬዳዌ ቢዴ፥ ኦላ ቦኪዴ፥ ባሬ ጎዳ ሚሻ ሞጊ ኣጌዳ።
«ዳሮ ዎዲያፔ ጉዪያን፥ ሄ ቆማቱዋ ጎዳይ ዪዴ፥ ባሬ ሚሻ ኡንቱንቱና ሄቴቴዳ።
ኢቼሹ ሻዓ ቢራ ኣኬዳ ቆማይ ዪዴ፥ ሃራ ኢቼሹ ሻዓ ቢራ ሼዴ፥ ‹ታ ጎዳው፥ ኔኒ ታው ኢቼሹ ሻዓ ቢራ ኢማዳ፤ ቤዓ፥ ሃራ ኢቼሹ ሻዓ ቢራ ዎሳዲ› ያጌዳ።
ኣ ጎዳይ ኣ፥ ‹ሃያናሾ! ኔኒ ሎዓኔ ኣማኔቲያ ቆማ፤ ኔኒ ጉባን ኣማኔታዳ። ታኒ ኔና ዳሮባው ካፖ ኦና፤ ሃ ጌላዴ ኔ ጎዳና ናሼታ› ያጌዳ።
«ቃሲ ላዑ ሻዓ ቢራ ኣኬዳዌካ ዪዴ፥ ‹ታ ጎዳው፥ ኔኒ ታው ላዑ ሻዓ ቢራ ኢማዳ፤ ቤዓ፥ ታኒ ሃራ ላዑ ሻዓ ቢራ ዎሳዲ› ያጌዳ።
ኣ ጎዳይ ኣ፥ ‹ሃያናሾ! ኔኒ ሎዓኔ ኣማኔቲያ ቆማ፤ ኔኒ ጉባን ኣማኔታዳ። ታኒ ኔና ዳሮባው ካፖ ኦና፤ ሃ ጌላዴ ኔ ጎዳና ናሼታ› ያጌዳ።
«ኢቲ ሻዓ ቢራ ኣኬዳዌ ቃሲ ዪዴ፥ ‹ታ ጎዳው፥ ኔኒ ዜራቤናሳፔ ቆይጪያ ኣሳ ጊዲያዋኔ ካ ላላቤናሳፔ ማፂያ ሜቄ ባይና ኣሳ ጊዲያዋ ታኒ ኤራይ።
ታኒ ያያዲ፤ ያታዴ ባዴ ኔ ቢራ ቢታን ሞጋዲ፤ ቤዓ፥ ኔ ቢራይ ሃዌኩ› ያጌዳ።
«ኣ ጎዳይ ዛሪዴ፥ ኣ ሃዋዳን ያጌዳ፤ ‹ሃ ኢታ ኣዛላ ኣሺካሬው፥ ታኒ ዜራቤናሳፔ ቆይጪያ ኣሳ ጊዲያዋኔ ካ ላላቤናሳፔ ማፂያ ኣሳ ጊዲያዋ ኤራዲ?
ያቲና፥ ኔኒ ታ ሚሻ ዎሲያዋንቱ ማታን ዎዳዋ ጊዲንቶ፥ ታኒ ሲሚያ ዎዴ ታ ሚሻ ዎያና ኣካናዋሺን ኣቴዳ።
ሄዋ ዲራው፥ ሄ ሚሻ ኣፔ ዎ ኣኪዴ፥ ታሙ ሻዓ ቢራይ ዴዒያዎ ኢሚቴ።
ኣዪሲ ጎፔ፥ ዴዒያ ኡባው ሃራይ ጉጄታና፤ ኢ ባሬው ጊዲያዋፔ ዳሪሲዴ ኣካና፤ ሺን ባይናዎ ሃራይ ኣቶ፥ ሄ ኣው ዴዒያ ጉይካ ኣፔ ኣኬታናዋ።
ጎዔና ቆማ ካሬ ማ ኬሲ ኦሊቴ፤ ሄዋን ኢ ዬካናኔ ባሬ ኣቻ ቃና› ያጌዳ።
«ታኒ፥ ኣሳ ናዓይ፥ ኪታንቻቱዋ ኡባቱዋና ቦንቹዋን ዪያ ዎዴ፥ ታ ቦንቾ ካዉቴ ኦይዲያን ኡታና።
ሳዓን ዴዒያ ኣሳይ ኡባይ ታ ሲን ሺቃናዋንታ፤ ሄሚያዌ ዶርሳቱዋ ዴሻቱዋፔ ሻኪያዋዳን፥ ታኒ ሄ ኣሳ ላዑ ኬሳዴ ሻካና።
ቃሲ ዶርሳቱዋ ታፔ ኡሼቻ ባጋና ኤሳዴ፥ ዴሻቱዋ ታፔ ሃዲርሳ ባጋና ኤሳና።
«ሄዋፔ ጉዪያን፥ ታኒ ካቲ ታፔ ኡሼቻ ባጋና ዴዒያዋንታ ሃዋዳን ያጋና፤ ‹ታ ኣቡ ኣንጄዳዋንቶ፥ ሃ ዪዴ ሳዓይ ሜቶዴፔ ሃቼ ጋካናው፥ ሂንቴንቶ ጊጌዳ ካዉቴ ላቲቴ።
ኣዪሲ ጎፔ፥ ታኒ ኮሻቲና ሚዜዲታ፤ ሳሜቲና ኡሼዲታ፤ ኢማ ጊዳዴ ቢናካ ሞኬዲታ።
ታኒ ካሎቲና ማዪዜዲታ፤ ሃርጊና ቤዔዲታ፤ ቃሼቲና ታኮ ጋኪዴ ኦቼዲታ› ያጋና።
«ሄዋፔ ጉዪያን፥ ፂላቱ ዛሪዴ፥ ኣ ሃዋዳን ያጋና፤ ‹ጎዳው፥ ኔኒ ኮሻቲና፥ ኣዉዴ ቤዒዴ ሚዜዶ? ዎይ ኔኒ ሳሜቲና፥ ኣዉዴ ቤዒዴ ኡሼዶ?
ኔኒ ኢማ ጊዳዴ ዪና ኣዉዴ ቤዒዴ ሞኬዶ? ዎይ ኔኒ ካሎቲና ኣዉዴ ማዪዜዶ?
ቃሲ ኔኒ ሃርጊና፥ ዎይ ቃሼቲና ኔኮ ቢዴ ኣዉዴ ኔና ቤዔዶ?› ያጋናዋንታ።
ታኒ ካቲ ዛራዴ፥ ‹ታኒ ሂንቴንቶ ቱሙዋ ኦዳይ፤ ሂንቴንቱ ሃ ታ ኢሻቱዋ ኡባፔ ሃራይ ኣቶ፥ ላፊያ ኢቶ ኦዳዋ ጊዲንቶካ፥ ሄዋ ታው ኦዲታ› ያጋና።
«ሄ ዎዴ፥ ታፔ ሃዲርሳ ባጋና ዴዒያዋንታ ታኒ ያጋና፤ ‹ሃ ሼቄቴዳዋንቶ፥ ታ ማታፔ ኪቺቴ፤ ቢዴ ፃላሂያ ካፖኔ ኣ ኪታንቻቱዋሲ ጊጌዳ ሜና ታማን ጌሊቴ።
ኣዪሲ ጎፔ፥ ታኒ ኮሻቲና፥ ታና ሚዚቤይኪታ፤ ሳሜቲና ኡሺቤይኪታ።
ታኒ ኢማ ጊዳዴ ቢና፥ ታና ሞኪቤይኪታ፤ ካሎቲና ማዪዚቤይኪታ፤ ቃሲ ሃርጊና፥ ቃሼቲናካ ታና ቤዒቤይኪታ› ያጋና።
«ሄ ዎዴ ኡንቱንቱ ቃሲ ሃዋዳን ያጊዴ ዛራናዋንታ፤ ‹ጎዳው፥ ኔኒ ኮሻቲና ዎይ ሳሜቲና፥ ዎይ ኢማ ጊዳዴ ቢና ዎይ ካሎቲና፥ ዎይ ሃርጊና ዎይ ቃሼቲና፥ ኣዉዴ ቤዒዴ፥ ኔና ማዴናን ኢፄዶ?› ያጋናዋንታ።
«ሄ ዎዴ ታኒ ካቲ ዛራዴ ኡንቱንታ፥ ‹ታኒ ሂንቴንቶ ቱሙዋ ኦዳይ፤ ሂንቴንቱ ሃ ኡባፔ ላፊያ ኢቱዋ ማዴናን ኢፄዳዌ፥ ታና ማዴናን ኢፄዳዋ› ያጋና።
ሄዋንቱ ሜና ሙራው ባና፤ ሺን ፂላቱ ሜና ዴዖ ባና» ያጌዳ።
ዬሱሲ ሃ ቲሚርቲያ ኡባ ዉሪሴዳ ዎዴ፥ ባሬና ካሊያዋንታ፥
«ላዑ ጋላሳፔ ጉዪያን፥ ፓሲጋ ባላ ቦንቺያ ጋላሳ ጊዲያዋ ኤሪታ። ሄ ጋላሲ ታና፥ ኣሳ ናዓ፥ ኣሳይ ማስቃሊያ ቦላ ሚሲማሪያን ሺዴ ካቃናው ኣዴ ኢማና» ያጌዳ።
ሄ ዎዴ ቄሳቱዋ ካፓቱኔ ጋዲያ ጪማቱ ቃያፋ ጌቴቲያ ቄሳቱዋ ኡባቱዋ ካፑዋ ዎጋ ጎሊያን ሺቂዴ፥
ኣሳይ ኤሬናን ዬሱሳ ኦይቂዴ፥ ዎናው ማቄቴዲኖ።
ሺን ኡንቱንቱ፥ «ኣሳይ ዋላሳ ኬሴና ማላ፥ ፓሲጋ ቦንቺያ ጋላሲ ሄዋ ኦኮ» ያጌዲኖ።
ዬሱሲ ቢታኒያ ካታማን ኦሉዋ ሃርጊያ ሲሞና ሶዪን ዴዒሺን፥
ኢቲ ሚሺራታ ኣልባስፂሮሳ ጌቴቲያ ሹቻፔ ኦሴቴዳ ቢልቃሲያ ኩሜዳ ዳሪ ኣልዖ ሺቱዋ ኣካዴ ዬዳዉና ቁማ ኢ ሚና፥ ሄ ሺቱዋ ዬሱሳ ሁጲያን ጫጫፋዱ።
ሺን ዬሱሳ ካሊያዋንቱ ሄዋ ቤዒዴ፥ «ሃ ሺቱዋ ጮ ባዪዙሳይ ኣያሴ?
ኣዪሲ ጎፔ፥ ሃ ሺቱዋ ኣልዖ ጋቲያን ዛሊዒዴ፥ ሚሻ ሂዬሳው ኢማናው ዳንዳዬቴ» ያጌዲኖ።
ዬሱሲ ኡንቱንቱ ጊያዋ ኤሪዴ፥ ኡንቱንታ ሃዋዳን ያጌዳ፤ «ሃ ሚሺራቶ ኣያው ዋዪሲቴ? ኢዛ ታው ሎዖባ ኦዱ።
ሂዬሳቱ ኡባ ዎዴ ሂንቴናና ዴዒኖ፤ ሺን ታኒ ሂንቴናና ኡባ ዎዴ ዴዒኬ፤
ኢዛ ሃ ሺቱዋ ታ ቦላ ቲጊያዌ ታና ሞጋናው ጊጊሳናሳ።
ታኒ ሂንቴንቶ ቱሙዋ ኦዳይ፤ ሳዓ ኡባን ሃ ዎንጋላ ሚሺራቹዋ ኦዲያሳን ሃቃኒኔ፥ ኣሳይ ኢዞ ዎዛና ኣና ማላ፥ ኢዛ ኦዳዌ ኦዴታናዋ» ያጌዳ።
ሄ ዎዴ ታማኔ ላዑ ዬሱሳ ካሊያዋንቱፔ ኢቱ ዪሁዳ ኣስቆሮቱ ያጌቲያዌ ቄሳቱዋ ካፓቱዋኮ
ቢዴ፥ «ታኒ ሂንቴንቱሲ ዬሱሳ ኦይፔ፥ ታው ኣያ ኢማኒቴ?» ያጊና ኡንቱንቱ ኣው ሃታሙ ቢራ ቆፒዴ ኢሜዲኖ።
ሄዋፔ ጉዪያን፥ ዪሁዳይ ዬሱሳ ኣ ኢማናው ኢንጄቲያ ዎዲያ ዎቼ።
ባላ ዳቡዋ ሚያ ጋላሳ ቦንቺያ ኮይሮ ጋላሲ፥ ዬሱሳ ካሊያዋንቱ ኣኮ ዪዴ፥ «ፓሲጋ ቦንቺያ ጋላሲ ኔኒ ማና ቁማ ሃቃን ጊጊሳኔ?» ያጌዲኖ።
ሄዋፔ ጉዬ ዬሱሲ ኡንቱንታ፥ «ካታማ ቢዴ፥ ኢቲ ቢታኒያ፥ ‹ታማሪሲያዌ ኔና፥ «ታው ዎዲ ጋኬዳ፤ ታኒ ታና ካሊያዋንቱና ፓሲጋ ቦንቺያ ጋላሳ ኔ ሶዪን ኣና» ጌዳ› ጊቴ» ያጌዳ።
ኣ ካሊያዋንቱ ዬሱሲ ባሬንታ ኣዛዞዋዳን ኦዴ፥ ፓሲጋ ቦንቺያ ጋላሲ ማና ቁማ ጊጊሴዲኖ።
ሳዓይ ኦማርሴዳ ዎዴ፥ ዬሱሲ ታማኔ ላዑ ኣ ካሊያዋንቱና ቁማ ማናው ኡቴዳ።
ኡንቱንቱ ሚሺን፥ ዬሱሲ ኡንቱንታ፥ «ታኒ ሂንቴንቶ ቱሙዋ ኦዳይ፤ ሂንቴፔ ኢቲ ኡራይ ታና ኣዴ ኢማናዋ» ያጌዳ።
ኡንቱንቱ ዳሪ ዳጋሚዴ፥ ሁጲያን ሁጲያን፥ «ጎዳው፥ ቱሙ ታኔሻ?» ጉሳ ዶሜዲኖ።
ዬሱሲ ዛሪዴ፥ «ባሬ ኩሺያ ታናና ኢቲፔ ዎጪቲያፔ ዬዲዴ ቱሺያዌ ታና ኣ ኢማና።
ታኒ፥ ኣሳ ናዓይ፥ ፆሳ ማፃፋይ ሃይቃና ጌዳዋዳን ሃይቃና፤ ሺን ታና፥ ኣሳ ናዓ፥ ኣ ኢሚያ ኡራው ኣዬሮ፤ ሄ ኡራይ ዬሌቴናን ኣቴዴንቶ ኣው ሎዓሺን» ያጌዳ።
ኣ ኣ ኢሚያ ዪሁዳይ ዛሪዴ፥ «ታማሪሲያዎ፥ ኔኒ ጊያዌ ታኔ?» ያጌዳ። ዬሱሲ ዛሪዴ ኣ፥ «ኔኒ ኔ ሁጲያን ጋዳ» ያጌዳ።
ኡንቱንቱ ሚሺን፥ ዬሱሲ ዳቡዋ ኣኪዴ፥ ፆሳ ጋላቴዳ፤ ሄ ዳቡዋ ሜንሬዴ፥ ባሬና ካሊያዋንቱሲ ኢሚዴ፥ «ሄይቴ፤ ሚቴ፤ ሃዌ ታ ኣሹዋ» ያጌዳ።
ፁዓ ኣኪዴ፥ ፆሳ ጋላቴዳ። ኡንቱንቶ ኢሚዴ፥ «ኡባይ ሃዋፔ ኡሺቴ፤
ኣያው ጎፔ፥ ሃዌ ዳሮ ኣሳ ናጋራይ ኣቶ ጌቴታና ዲራው ጉኪያ ታ ሱ፤ ታ ሱይ ኦራ ጫቁዋ።
ሺን ታኒ ሂንቴንቶ ኦዳይ፤ ታኒ ታ ኣቡ ካዉቴን ኦራ ዎዪኒያ ኤሳ ሂንቴንቱና ኡሻና ጋላሳይ ጋካናው፥ ላዔዋ ሃ ዎዪኒያ ኤሳ ኡባካ ኡሺኬ» ያጌዳ።
ማዚሙሪያ ዬፆዋፔ ጉዪያን፥ ዴብሬ ዛይቴ ጌቴቲያ ዴሪያ ቤዲኖ።
ዬሱሲ ሄ ዎዴ ኡንቱንታ፥ «ሃቼ ቃማ ሂንቴንቱ ኡባይ ታና ኣጊዴ ኪቻና፤ ኣያው ጎፔ፥ ፆሳ ማፃፋይ፥ ‹ፆሳይ ዶርሳ ሄሚያዋ ዎናዋ፤ ሄዋፔ ጉዪያን ዶርሳ ዉዲ ላሌታናዋ› ያጌ።
ሺን ታኒ ሃይቁዋፔ ዴንዶዋፔ ጉዪያን፥ ሂንቴፔ ካሴታዴ ጋሊላ ባና» ያጌዳ።
ጴፂሮሲ ዛሪዴ፥ «ኡንቱንቱ ኡባቱ ኔና ኣጊዴ ኪቻናዋንታ፤ ታኒ ኔና ኡባካ ዬጋዴ ኪቺኬ» ያጌዳ።
ዬሱሲ ጴፂሮሳ፥ «ታኒ ኔው ቱሙዋ ኦዳይ፤ ሃቼ ቃማ ኩቱ ዋሳናፔ ካሴ፥ ኔኒ ታና ሄዙ ካላ ካዳናሳ» ያጌዳ።
ጴፂሮሲ ዛሪዴ፥ «ታኒ ሃራይ ኣቶ፥ ኔናና ኢቲፔ ሃይቂንቶካ፥ ኔና ኡባካ ካዲኬ» ያጌዳ። ቃሲ ዬሱሳ ካሊያዋንቱ ኡባቱካ ሄዋዳን ጌዲኖ።
ዬሱሲ ሄ ዎዴ ባሬና ካሊያዋንቱና ጌቴሴማኒያ ጌቴቲያሳ ቢዴ ኡንቱንታ፥ «ታኒ ሂኒ ባዴ ፆሳ ዎሲሺን፥ ሂንቴንቱ ሃዋን ኡቲሺቴ» ያጌዳ።
ሄዋፔ ጉዬ ጴፂሮሳኔ ዛቢዲዮሳ ናና ላዑዋ ባሬናና ኣፊዴ፥ ዳሮ ካዩዋኔ ኡጋ ዶሜዳ።
ቃሲ ኡንቱንታ፥ «ታኒ ሃይቃና ጋካናሲካ ካዮታይ፤ ሃዋን ቤጎቲዴ፥ ታናና ናጊቴ» ያጌዳ።
ላፋ ሲንኮ ሺቂዴ፥ ሳዓን ጉፋኒዴ፥ «ታ ኣቦ፥ ዳንዳዬቲያዋ ጊዶፔ፥ ሃ ፁዓ ታፔ ዲጋ፤ ሺን ኔኒ ኮዪያዋዳን ሃኖፔ ኣቲን፥ ታኒ ኮዪያዋዳን ሃኖፖ» ያጊዴ ፆሳ ዎሴዳ።
ዬሱሲ ባሬና ካሊያዋንቱኮ ሲሚዴ ዬዳ፤ ጌሚዒሾዋንታ ዴሚዴ ጴፂሮሳ፥ «ሂንቴንቱ ኢቲ ሳቴንቶኔካ ጌሚዒሼናን ታናና ናጋናው ዳንዳዪቤይኪቴ?
ፓጪያን ሂንቴንቱ ጌሌና ማላ፥ ሚኒቴኔ ፆሳ ዎሲቴ፤ ኣያናይ ጊጊ ኡቴዳ፤ ሺን ኣሳቴ ኤሻይ ዳቡራንቻ» ያጌዳ።
ዬሱሲ ቃሲ ላዔንዋ ቢዴ፥ «ታ ኣቦ፥ ታኒ ሃ ዎሊቃማ ሜቱዋ ኣኬናን ዴዒሺን ፁዓ ዴንናው ዳንዳዬቴናዋ ጊዶፔ፥ ኔኒ ጊያዌ ሃኖ» ያጊዴ ፆሳ ዎሴዳ።
ቃሲካ ሲሚ ዪዴ፥ ኣ ካሊያዋንቱ ኣይፊያ ጌሚዒሹ ጎዚ ዎዳ ዲራው፥ ጌሚዒሾዋንታ ዴሜዳ።
ቃሲካ ኡንቱንታ ዬጊ ቢዴ፥ ሄዜንዋ ካሴ ቃላ ዛሪዴ፥ ፆሳ ዎሴዳ።
ሄዋፔ ጉዪያን፥ ባሬና ካሊያዋንቶ ዪዴ፥ «ሃዒ ጋካናዉካ ጌሚዒሺቴኔ ሼምፒቴ? ቤዒቴ፥ ታና፥ ኣሳ ናዓ፥ ናጋራንቻ ኣሳቱዋሲ ኣዴ ኢሚያ ዎዲ ጋኬዳ።
ዴንዲና ቦይቴ፤ ቤዒቴ፥ ታና ኣ ኢሚያዌ ሃዌኩ ጋኬዳ» ያጌዳ።
ዬሱሲ ሄዋ ቢሮ ሃሳዪሺን፥ ታማኔ ላዑ ኣ ካሊያዋንቱፔ ኢቱ፥ ዪሁዳይ፥ ጋኪ ዎዳ፤ ቃሲ ቄሳቱዋ ካፓቱኔ ጋዲያ ጪማቱ ኪቲና፥ ማሻኔ ፃምዓ ኦይቄዳ ጮራ ኣሳይ ኣናና ኢቲፔ ዬዳ።
ዬሱሳ ኣ ኢሚያዌ ሄ ጮራ ኣሳ፥ «ታኒ ዬሪያዌ ኣ፤ ኣ ኦይቂቴ» ያጊዴ ማላ ኦዲ ዎዳ።
ኤሌካ ዬሱሳኮ ሺቂዴ፥ «ታማሪሲያዎ፥ ሳሮ ዴዓይ» ያጊዴ ኣ ዬሪ ኣኬዳ።
ዬሱሲ ዪሁዳ፥ «ታ ላጌው፥ ኔኒ ኦናባ ኦ ኣጋ» ያጌዳ። ሄዋፔ ጉዪያን፥ ሄ ጮራ ኣሳይ ሺቂዴ፥ ዬሱሳ ሎይ ኦይቄዳ።
ዬሱሳና ዴዒያዋንቱፔ ኢቱ ባሬ ማሻ ኬሲዴ ቄሳቱዋ ኡባቱዋ ካፑዋ ቆማ ሃይ ቃንፂ ኦሌዳ።
ዬሱሲ ሄ ዎዴ ኣ ሃዋዳን ያጌዳ፤ «ኔ ማሻ ኣኬዳሳኒ ዛራዴ ዎ፤ ኣያው ጎፔ፥ ማሻ ዴንያ ኡባይ ማሻን ሃይቃና።
ታ ኣቡ ዳሮ ሻዓ ኪታንቻቱዋ ኢቲ ኩን ዬዲዴ፥ ታና ማዳና ማላ፥ ታኒ ኣ ዎሳናው ዳንዳዪያዋ ኤሪኪ?
ያቲና፥ ፆሳ ቃላይ ሃዋዳን ሃናናው ቤሴ ያጌዳዌ ዋኒዴ ፖሌታናው ዳንዳዪ?» ያጌዳ።
ሄዋፔ ጉዪያን፥ ዬሱሲ ሄዋን ሺቄዳ ጮራ ኣሳ ሃዋዳን ያጌዳ፤ «ታና ካዪሶ ኬሲዴ፥ ካዪሱዋ ኦይቂያዋዳን ኦይቃናው ማሻኔ ፃምዓ ኦይቂዴ ዬዲቴ? ታኒ ጌሻ ጎሊያን ታማሪሳዴ፥ ጋላሳን ጋላሳን ሂንቴንቱና ኦያ ዎዴ ታና ኦይቂቤይኪታ፤
ሺን ሃዌ ኡባይ ሃኔዳዌ ናባቱ ፆሳ ቃላን ፃፌዳዌ ፖሌታናሳ» ያጌዳ። ዬሱሳ ካሊያዋንቱ ሄ ዎዴ ኡባቱ ኣ ዬጊ ቤዲኖ።
ዬሱሳ ኦይቄዳዋንቱ ቄሳቱዋ ኡባቱዋ ካፑዋ ቃያፋኮ፥ ሂጊያ ታማሪሲያዋንቱኔ ጪማቱ ሺቄዳሳ ኣኪዴ ቤዲኖ።
ሺን ጴፂሮሲ ቄሳቱዋ ኡባቱዋ ካፑዋ ዲርሳ ጊዶ ጋካናው፥ ሃኩዋን ኣ ካሌዳ፤ ዬዉዋ ዉርሴ ቤዓናው ዲርሳ ጊዶ ጌሊዴ፥ ናጊያዋንቱና ኡቲ ኣጌዳ።
ቄሳቱዋ ካፓቱኔ ሺቄዳ ኣሳይ ኡባይ ዬሱሳ ዎናው ኣ ቦላ ዎርዱዋ ማርካ ዴማናው ኮዬዲኖ።
ሺን ሃራይ ኣቶ ጮራ ኣሳይ ዪዴ፥ ኣ ቦላ ዎርዱዋን ማርካቲናካ ኣፔ ኣይኔ ዴሚቤይኪኖ። ጉዬፔ ላዓቱ ዪዴ፥
«ሃ ቢታኒ፥ ‹ታኒ ፆሳ ጌሻ ጎሊያ ኮላዴ፥ ሄዙ ጋላሳን ዛራዴ ኬፃናው ዳንዳያይ› ጌዳ» ያጌዲኖ።
ቄሳቱዋ ኡባቱዋ ካፑ ዴንዲ ኤቂዴ ዬሱሳ፥ «ሃዋንቱ ኔና ሞቲያ ሞቶ ኔው ዛሪያባይ ባዌ?» ያጌዳ።
ሺን ዬሱሲ ጮዑ ጌዳ፤ ቃሲካ ቄሳቱዋ ኡባቱዋ ካፑ ኣ፥ «ታኒ ኔና ዴዑዋ ፆሳ ሱንን ጫላይ፤ ኔኒ ፆሳ ናዓ ኪሪስቶሳ ጊዶፔ ኑሲ ኦዳ» ያጌዳ።
ዬሱሲ ዛሪዴ፥ «ኔኒ ኔ ሁጴዉካ ጋዳ፤ ሺን ታኒ ሂንቴንቱሲ ኦዳይ፤ ሃዋፔ ሲንን፥ ሂንቴንቱ ታና፥ ኣሳ ናዓ፥ ዎልቃማ ፆሳፔ ኡሼቻ ባጋና ኡቴዳዋኔ ሳሉዋ ሻሪያና ዪሺን ቤዓና» ያጌዳ።
ሄዋፔ ጉዪያን፥ ቄሳቱዋ ኡባቱዋ ካፑ ባሬ ማዩዋ ጴ ኦሊዴ፥ «ሃዌ ቦሬዳ፤ ኑና ሃዋፔ ሲንን ኣያው ሃራ ማርካ ኮሺ? ኢ ሃዒ ቦሪያዋ ሂንቴንቱ ሲሴዲታ።
ሂንቴንቱ ቆፋይ ኣዬ?» ያጌዳ። ኡንቴንቱ፥ «ኣው ሃይቁ ቤሴ» ያጊዴ ዛሬዲኖ።
ሄዋፔ ጉዪያን፥ ኡንቱንቱ ኣ ዴሙዋን ጩቺዴ፥ ኣ ዴቼዲኖ፤ ሃራንቱ ቃሲ ኣ ባቂዴ፥
«ኪሪስቶሳ! ኔን ኔና ናቤ ጋሳሺን፥ ኔና ሾጬዳዌ ኦኔንቶ ኣኔ ኑሲ ኦዳ!» ያጌዲኖ።
ጴፂሮሲ ጎሊያፔ ካሬና ዲርሳ ጊዶን ኡቲዴዒሺን፥ ኢቲ ኣሺካራታ ኣኮ ያዴ፥ «ኔኒካ ጋሊላ ዬሱሳና ኢቲፔ ዴዓ» ያጋዱ።
ሺን ኢ ኡንቱንቱ ኡባ ሲንን ሄ ኣሺካራቶ፥ «ኔኒ ጊያዌ ኣዬንቶ ታኒ ኤሪኬ» ያጊዴ ካዴዳ።
ቃሲ ቢዴ ዲርሳ ፔንጊያኮ ኬሲሺን፥ ሃራ ኣሺካራታ ኣ ቤዓዴ፥ ሄዋን ዴዒያ ኣሳቱዋሲ፥ «ሃ ቢታኒ ናዚሬቲያ ዬሱሳና ዴዔ» ያጋዱ።
ጴፂሮሲ ላዔንዋ ጫቂዴ፥ «ታኒ ሄዋ ቢታኒያ ኤሪኬ» ያጌዳ።
ላፋ ጋሚዒሺን፥ ሄዋን ኤቄዳ ኣሳይ ጴፂሮሳኮ ዪዴ፥ «ኔኒካ ቱማ ኡንቱንቱና ኢቲፔ ዴዓ፤ ኣያው ጎፔ፥ ኔኒ ሃሳዪያ ሃሳያይካ ኔና ኤሪሴ» ያጌዲኖ።
ሄዋፔ ጉዪያን ጴፂሮሲ፥ «ታኒ ሄዋ ቢታኒያ ኤሪኬ!» ያጊዴ፥ ባሬና ሼቃኔ ጫቁዋ ዶሜዳ። ሄ ዎዴ ኤሌካ ኩቱ ዋሲ ኣጌዳ።
ጴፂሮሲ ባሬና ዬሱሲ፥ «ኔኒ ኩቱ ዋሳናፔ ካሴ ሄዙ ካላ ታና ካዳናሳ» ጌዳዋ ሃሳዪዴ፥ ካሬ ኬሲዴ፥ ሴሌቲ ዬኬዳ።
ዎንታ ጉራን ቄሳቱዋ ካፓቱ ኡባቱኔ ጋዲያ ጪማቱ ዬሱሳ ዎናው ማቄቴዲኖ፤
ኡንቱንቱ ዬሱሳ ቃቺ ኣፊዴ፥ ጋዲያ ኣዪሲያ ጲላፆሳው ኣ ኢሜዲኖ።
ዬሱሳ ሄ ዎዴ ኦይዳ ዪሁዳይ ጲላፆሲ ዬሱሳ ቦላ ፒርዴዳዋ ቤዒዴ፥ «ኣዬሮ! ኦይናን ኣጋሪኪታ!» ያጊዴ፥ ሄ ማንዒያንካ ሃታሙ ቢራ ቄሳቱዋ ካፓቶኔ ጋዲያ ጪማቶ ጉዬ ዛሪዴ፥
«ታኒ ጌሻ ኣሳ ኦይዴ ናጋራ ኦዲ» ያጌዳ። ሺን ኡንቱንቱ ኣ፥ «ሄዌ ኑሲ ኣያ ሜቴ? ሄዌ ኔ ሼኔ» ያጌዲኖ።
ዪሁዳይ ቢራ ጌሻ ጎሊያን ኦሊ ኣጌዳ፤ ኡንቱንቱ ማታፔ ቢዴ፥ ሱሌቲ ሃይቄዳ።
ቄሳቱዋ ካፓቱ ቢራ ኣኪዴ፥ «ሃ ቢራይ ሱ ሚሻ ጊዲሺን፥ ኑኒ ጌሻ ጎሊያ ሚሻና ጋያዌ ዎጋ ጊዴና» ያጌዲኖ።
ሄዋፔ ጉዬ ኢቲፔ ዞሬቲዴ፥ ኢማ ኣሳው ሞጎ ጋዲያ ኦናው ኡርቃፔ ሚሻ ሜያዋንቱ ጋዲያ ሻሜዲኖ።
ሄዋ ዲራው፥ ሄ ጋዲ ሃቼ ጋካናዉካ፥ ሱ ጋዲያ ጌቴቲዴ ፄሴቴ።
ናቢያ ኤርሚያሲ፥ «ኡንቱንቱ ኣው ኢማናው ቆፔዳ ሃታሙ ሹቻ ቢራ ኣኪዴ፥
ጎዳይ ታና ኣዛዞዋዳን፥ ኡርቃፔ ሚሻ ሜያዋንቱ ጋዲያ ሻማናው ኢሜዲኖ» ጌቴቶዌ ሄ ዎዴ ፖሌቴዳ ጌዳ።
ዬሱሲ ጋዲያ ኣዪሲያዋ ሲን ሺቂና፥ ጋዲያ ኣዪሲያዌ ኣ፥ «ኔኒ ኣዪሁዳቱዋ ካቴ?» ያጊዴ ኦቼዳ። ዬሱሲ ኣ፥ «ኔኒካ ጋዴዓ» ያጌዳ።
ቄሳቱዋ ካፓቱኔ ጋዲያ ጪማቱ ኣ ሞቲና፥ ኡንቱንቶ ኣይኔ ዛሩዋ ኢሚቤና።
ሄ ዎዴ፥ ጲላፆሲ ዬሱሳ፥ «ሃዋንቱ ኔና ሞቲያባ ኡባ ሲሲኪ?» ያጌዳ።
ዬሱሲ ሃራይ ኣቶ፥ ኢቲ ቃላካ ዛሬናን ኢፂና፥ ጋዲያ ኣዪሲያዋንቱ ዳሪ ማላሌቴዳ።
ጋዲያ ኣዪሲያዌ ፓሲጋ ቦንቺያ ጋላሳን፥ ኣሳይ ኮዪያ ኢቲ ኡራ ቃሹዋፔ ቢሊያ ዎጋይ ዴዔ።
ሄ ዎዴ ኢቲ ባርባና ጌቴቲያ ዬሱሲ ዳሮ ኤሬቴዳ ኢታ ቢታኒ ቃሾ ጎሌን ዴዔ።
ሄዋ ዲራው፥ ጮራ ኣሳይ ኢቲሳ ሺቄዳሳን ጲላፆሲ፥ «ታኒ ሂንቴንቶ ባርባና ጊያ ዬሱሳ ቢሎ፥ ዎይ ኪሪስቶሳ ጌቴቲያ ዬሱሳ ቢሎ?» ያጊዴ ኣሳ ኦቼዳ።
ኣዪሲ ጎፔ፥ ኡንቱንቱ ቃናቲዴ ዬሱሳ ኦዳዋ ኢ ኤሬ።
ጲላፆሲ ፒርዳ ጎሌን ኡቲዴዒሺን፥ ኣ ማቻታ ኣው፥ «ሄ ፂሎ ቢታኒያ ኣይኔ ኦፓ፤ ኣያው ጎፔ፥ ታኒ ሃቼ ቃማ ኣኩሙዋን ኣባን ዳሮ ሜቶታዲ» ያጋዴ ኪታዱ።
ሺን ቄሳቱዋ ካፓቱኔ ጋዲያ ጪማቱ ጲላፆሲ ባርባና ቢሊዴ፥ ዬሱሳ ዎናዳን፥ ሺቄዳ ኣሳይ ኣ ዎሳና ማላ፥ ኣሳ ጪሜዲኖ።
ጲላፆሲ ዛሪዴ ኡንቱንታ፥ «ታኒ ኡንቱንቱ ላዓቱዋፔ ሂንቴው ኦና ቢላናዳን ኮዪቴ?» ያጊና ኡንቱንቱ፥ «ባርባና ቢላናዳን ኮዬቶ» ያጌዲኖ።
ጲላፆሲ፥ «ያቲና፥ ኪሪስቶሳ ጌቴቲያ ዬሱሳ ዎቶ?» ያጊዴ ኡንቱንታ ኦቺና ኡባይ፥ «ማስቃሊያ ቦላ ሚሲማሪያን ሼቲዴ ካቄቶ» ያጌዲኖ።
ጲላፆሲ ኣሳ፥ «ኣዪሲ? ኣይ ኢታባ ኦዴ?» ያጌዳ። ሺን ኣሳይ ካሴዋፔካ ባሬንቱ ኮሻ ቁ ኦዴ፥ «ማስቃሊያ ቦላ ሚሲማሪያን ሼቲዴ ኢ ካቄቶ» ያጌዲኖ።
ዋላሳይ ዴንዳናዋፔ ኣቲን፥ ኣይኔ ሃኔናዋ ጲላፆሲ ቤዒዴ፥ ሃ ኣኪዴ፥ «ሃ ቢታኒ ሃይቂያዋን ታኒ ጌሊኬ፤ ሄዋ ሂንቴንቱ ኤሪቴ» ያጊዴ ሺቄዳ ኣሳ ሲንን ባሬ ኩሺያ ሜጬቴዳ።
ሺቄዳ ኣሳይ ኡባይ ዛሪዴ፥ «ኣ ሱ ጎሚ ኑናኔ ኑ ናና ጋኮ» ያጌዳ።
ሄዋፔ ጉዪያን፥ ጲላፆሲ ባርባና ኡንቱንቶ ቢሌዳ፤ ሊሱዋን ዬሱሳ ሾጪዴ፥ ማስቃሊያ ቦላ ሚሲማሪያን ሺዴ ካቃናው ኡንቱንቶ ኣዴ ኢሜዳ።
ሄዋፔ ጉዪያን፥ ጲላፆሳ ዎታዳራቱ ዬሱሳ ጋዲያ ኣዪሲያዋ ቤሩዋ ኣፊና፥ ዎታዳራቱ ኡባይ ኣ ሚዪያን ዩዪ ኣዴ ኤቄዲኖ።
ኣ ማዩዋ ቃሪ ኣኪዴ፥ ዞዖ ማዩዋ ኣ ማዪዜዲኖ።
ቃሲ ኣጉን ኣኪሊሊያ ጊጊሲዴ፥ ኣ ሁጲያን ዎዲኖ፤ ኣ ኡሼቻ ኩሺያን ማቃ ፃምዓ ኦይዴ፥ ኣ ሲንን ጉልባቲዴ፥ «ኣዪሁዳቱዋ ካቴው፥ ሳሮ ዴዓይ!» ያጊዴ፥ ኣ ቦላ ቂሊጬዲኖ።
ኣ ቦላ ጩቼዲኖ፤ ሄ ማቃ ፃምዓ ኣኪዴ፥ ኣ ሁጲያ ሾጬዲኖ።
ኡንቱንቱ ኣ ቦላ ቂሊጬዳዋፔ ጉዪያን፥ ዞዖ ማዩዋ ኣፔ ቃሪ ኣኪዴ፥ ኣ ማዩዋ ኣ ማዪዜዲኖ፤ ቃሲ ማስቃሊያ ቦላ ሚሲማሪያን ሺዴ ኣ ካቃናው ኣፌዲኖ።
ኡንቱንቱ ካሬ ኬሲዴ፥ ኢቲ ሲሞና ጌቴቲያ ቄሬና ጋዴ ኣሳ ዴሚዴ፥ ዬሱሳ ማስቃሊያ ዎልቃን ቶሴዲኖ።
ጎልጎታ ጌቴቲያሳ ጋኬዲኖ። «ጎልጎታ» ያጌቲያዌ «ሁጲያሳ» ጊያዋ።
ሄዋን ኡንቱንቱ ጫሜዳ ዎዪኒያ ኤሳ ዬሱሳው ኡሻናው ኢሜዲኖ፤ ኢ ሄዋ ጋንፂ ፄሊዴ፥ ኡሼናን ኢፄዳ።
ኡንቱንቱ ማስቃሊያ ቦላ ሚሲማሪያን ሺዴ ኣ ካቆዋፔ ጉዪያን፥ ኣ ማዩዋ ሻኪዴ፥ ሳማ ዬጊዴ ኣኬዲኖ።
ሄዋፔ ጉዪያን፥ ኣ ናጋናው ሄዋን ኡቲ ኣጌዲኖ።
ቃሲ፥ «ሃዌ ኣዪሁዳቱ ካቲያ ዬሱሳ» ያጊዴ ሞቱ ፃፌቶዋ ኣ ሁጴ ባጋና ዎዲኖ።
ዬሱሳና ሄ ዎዴ ላዑ ካዪሳቱዋ ኢቱዋ ኣፔ ኡሼቻ ባጋና፥ ቃሲ ኢቱዋ ኣፔ ሃዲርሳ ባጋና፥ ማስቃሊያ ቦላ ሚሲማሪያን ሺዴ ካቄዲኖ።
ኦጊያና ኣያ ኣሳይ ዬሱሳ ካዴ፥ ባሬንቱ ሁጲያ ቃዴ ቦሬዲኖ።
«ጌሻ ጎሊያ ኮላዴ ሄዙ ጋላሳ ጊዶን ኬፂያዎ፥ ኔ ሁጲያ ኣሻ፤ ኔኒ ፆሳ ናዓ ጊዶፔ፥ ኣኔ ማስቃሊያ ቦላፔ ዎ» ያጌዲኖ።
ሄዋዳንካ፥ ቄሳቱዋ ካፓቱ ሂጊያ ታማሪሲያዋንቱናኔ ጪማቱዋና ኢቲፔ ዬሱሳ ቦላ ቂሊጪዴ፥ ሃዋዳን ያጌዲኖ፤
«ሃራንታ ኣሼዳ፤ ሺን ባሬና ኣሻናው ዳንዳዬና። ኢ ኢስራዔሊያ ካቲያ፤ ኣኔ ማስቃሊያ ቦላፔ ሃዒ ዎ፤ ኑኒካ ቃሲ ኣኒ ኣማናና።
ፆሳን ኢ ኣማኔቴ፤ ፆሳይ ኣ ኣሻናው ኮዮፔ ኣኔ ኣሾ፤ ኣያው ጎፔ፥ ኢ ባሬና፥ ‹ታኒ ፆሳ ናዓ› ጌ» ያጌዲኖ።
ቃሲ ሃራይ ኣቶ፥ ኣናና ማስቃሊያ ቦላ ሚሲማሪያን ሼቲዴ ካቄቴዳ ካዪሳቱካ ሄዋዳን ጊዴ፥ ኣ ቦላ ቂሊጬዲኖ።
ኡሱፑን ሳቲያፔ ዶሚዴ፥ ኡዱፑ ሳቲያ ጋካናው፥ ቢታይ ኡባይ ሜዳ።
ኡዱፑ ሳቴ ጊዲያ ሄራን ዬሱሲ ባሬ ቃላ ቁ ኦዴ፥ «ኤሎሄ፥ ኤሎሄ፥ ላማ ሳባቂታኒ?» ያጌዳ። ሄዋ ጉሳይ፥ «ታ ፆሳው፥ ታ ፆሳው፥ ታና ኣዪሲ ጮዑ ጋዲ?» ጉሳ።
ሄዋን ኤቄዳ ኣሳፔ ኢቱ ሄዋ ሲሲዴ፥ «ሃ ቢታኒ ኤላሳ ፄሴ» ያጌዳ።
ሄ ማንዒያንካ ኡንቱንቱፔ ኢቱ ዎፂዴ፥ ኢስፖንጂያ ኣኪዴ፥ ጫላ ዎዪኒያ ኤሳ ጊዶ ዬጊዴ፥ ሄዋ ማቃ ፃምዓ ፄራን ዎዴ፥ ኡሻናው ኣ ዶናኮ ሺሼዳ።
ሺን ዮኮንቱ፥ «ኣኔ ዴዓሻ፥ ኤላስ ኣ ኣሻናው ያናዌንቶ ቤዓና» ያጌዲኖ።
ዬሱሲ ላዔንዋ ባሬ ቃላ ቁ ኦ ዋሲዴ፥ ሃይቂ ኣጌዳ።
ኣኬኪቴ፤ ጌሻ ጎሊያን ካቄቴዳ ጋሪዱ ቆሞፔ ዱጌ ጋካናው፥ ላዑ ኬሲዴ፥ ፖሼቲ ዎዳ፤ ሳዓይ ቃፄዳ። ቃሲ ዛላይካ ጳልቄቴዳ፤
ጮራ ዱፉ ዶዬቴዳ። ፆሳ ኣሳፔ ጮራቱ ሃይቄዳዋንቱ፥ ሃይቁዋፔ ዴንዴዲኖ።
ኡንቱንቱ ዱፉዋፔ ኬሲዴ፥ ዬሱሲ ሃይቁዋፔ ዴንዶዋፔ ጉዪያን፥ ጌሻ ካታማ ቤዲኖ፤ ሄዋን ኡንቱንታ ጮራ ኣሳይ ቤዔዳ።
ፄቱዋ ካፑኔ ኣናና ዬሱሳ ናጊያ ዎታዳራቱ ሳዓይ ቃፂያዋኔ ሄዋን ሃኔዳዋ ኡባ ቤዔዳ ዎዴ ዳሮ ያዬዲኖ፤ ያሻ ጋሱዋን፥ «ቱሙ ሃዌ ፆሳ ናዓ» ያጌዲኖ።
ሄዋን ጮራ ማጫዋንቱ፥ ጋሊላፔ ዶሚዴ፥ ዬሱሳ ማዲዴ ካሊያዋንቱ፥ ሃኩዋን ኤቂዴ ፄሊኖ።
ኡንቱንቱ ጊዶን ማግዳላ ጌቴቲያ ካታማፔ ዬዳ ማይራማ፥ ያዪቆባኔ ዮሴፎ ዳያ ማይራማኔ ዛቢዲዮሳ ናና ዳያ ዴዒኖ።
ሳዓይ ኦማርሲያ ዎዴ፥ ዮሴፋ ጌቴቲያ ኢቲ ዱሬ ቢታኒ፥ ኣርማቲያሳ ካታማ ቢታኒ ዬዳ፤ ኢ ባሬ ሁጴዉካ ዬሱሳ ካሊያዋ።
ዮሴፎ ጲላፆሳኮ ቢዴ፥ ዬሱሳ ኣኃ ኣካናው ዎሴዳ፤ ጲላፆሲ ዮሴፎ ኢሜታና ማላ ኣዛዜዳ።
ዬሱሳ ኣኃ ኣኪዴ፥ ጌሻ ሞጉዋ ማዩዋን
ፃፂዴ ባሬው ሞጌታናው ሹቻ ዎጬዳ ኦራ ጎንጎሉዋ ጊዶን ኣ ኣኃ ዎዳ፤ ቃሲ ሄ ጎንጎሉዋ ዶናን ዎጋ ሹቻ ጎንዶርሲ ዎዴ፥ ባሺ ቤዳ።
ማግዳላ ካታማፔ ዬዳ ማይራማኔ ዮኮ ማይራማ ሄዋን ጎንጎሉዋኮ ሲሚዴ ኡቴዲኖ።
ሳምባታሲ ጊጌቲያ ጋላሳፔ ዎንቴ ጋላሲ፥ ቄሳቱዋ ካፓቱኔ ፓሪሳዋቱ ጲላፆሳና ጋኬቲዴ፥ ሃዋዳን ያጌዲኖ፤
«ጎዳው፥ ሄ ዎርዱ ፓፃ ዴዒያ ዎዴ፥ ‹ታኒ ሄዙ ጋላሳፔ ጉዪያን፥ ሃይቁዋፔ ዴንዳና› ያጎዋ ኑኒ ሃሳዬዶ።
ሄዋ ዲራው፥ ኣ ሞጌዳ ጎንጎሉዋ ሄዙ ጋላሳ ጋካናው፥ ሎይ ናጋና ማላ ኣዛዛሪኪ፤ ሄዌ ዮፔ ኣ ካሊያዋንቱ ቢዴ፥ ኣ ኣኃ ዉዒዴ ኣሳው፥ ‹ሃይቁዋፔ ዴንዴዳ› ያጋናዋንታ፤ ላዔንያ ባላይ ካሴ ባላፔ ኡባ ያ ኢታና» ያጌዲኖ።
ጲላፆሲ ኡንቱንታ፥ «ሂንቴንቶ ናጊያዋንቱ ዴዒኖ፤ ቢዴ ሂንቴንቶ ዳንዳዬቲያ ኬና ናጊሺቴ» ያጌዳ።
ሄዋፔ ጉዬ ኡንቱንቱ ቢዴ፥ ሹቻ ቦላ ማታፋ ኣታሚዴ፥ ቃሲ ናጊያዋ ያኒ ዎዴ፥ ዬሱሳ ሞጌዳ ጎንጎሉዋ ናጊሴዲኖ።
ሳምባታይ ኣና ዎጋ ጋላሲ ዎንታ ባካሊያን፥ ማግዳላ ጌቴቲያ ካታማፔ ዬዳ ማይራማኔ ዮኮ ማይራማ ዬሱሲ ሞጌቴዳ ጎንጎሉዋ ቤዓናው ቤዲኖ።
ጎዳ ኪታንቻይ ሳሉዋፔ ዎዳ ዲራው፥ ሳዓይ ዳሮ ቃፄዳ፤ ሄ ኪታንቻይ ዪዴ፥ ሹቻ ጎንዶርሲ ኦሊዴ፥ ኣ ቦላ ኬሲ ኡቴዳ።
ኣ ማላይ ዋልቃን ማላቴ፤ ኣ ማዩካ ሻቻዳን ቦ።
ናጊያዋንቱ ኪታንቻው ያሻ ኮኮሪዴ፥ ሃይቄዳ ኣሳዳን ሃኔዲኖ።
ኪታንቻይ ማጫዋንታ ሃዋዳን ያጌዳ፤ «ያዮፒቴ፤ ኣያው ጎፔ፥ ማስቃሊያ ቦላ ሚሲማሪያን ሺዴ ካቄዳ ዬሱሳ ሂንቴንቱ ኮዪያዋ ታኒ ኤራይ።
ኢ ሃዋን ባዋ፤ ኣያው ጎፔ፥ ኢ ባሬ ጌዳዋዳንካ ሃይቁዋፔ ዴንዲ ዲጌዳ፤ ሃ ዪዴ፥ ኢ ሞጌቲ ጊሶሳ ቤዒቴ።
ሂንቴንቱ ሃዒ ኤሌካ ቢዴ፥ ዬሱሳ ካሊያዋንቶ፥ ‹ዬሱሲ ሃይቁዋፔ ዴንዲ ዲጌዳ። ቃሲ ኢ ሂንቴፔ ካሴቲዴ፥ ጋሊላ ቤ፤ ሂንቴንቱ ኣ ያኒ ቤዓና› ያጊዴ ኦዲቴ። ቤዒቴ፥ ታኒ ሂንቴንቱሲ ኦዳዲ» ያጌዳ።
ኡንቱንቱ ያዪዲኔ ቃሲ ዳሮ ናሼቲዴ፥ ዬሱሲ ሞጌቴዳ ጎንጎሉዋ ማታፔ ኤሌካ ኪቺዴ፥ ዬሱሳ ካሊያዋንቶ ኦዳናው ዎፄዲኖ።
ሄ ማንዒያንካ ዬሱሲ ኡንቱንቱና ጋኬቲዴ ኡንቱንታ፥ «ሳሮ ዴዒቴ» ያጊ ኣጌዳ፤ ኡንቱንቱ ኣኮ ሺቂ ኣ ጌዲያ ኦይቂዴ፥ ኣው ጎዪኔዲኖ።
ዬሱሲ ሄ ዎዴ ኡንቱንታ፥ «ያዮፒቴ፤ ታ ኢሻቱ ጋሊላ ባና ማላ፥ ቢዴ ኡንቱንቶ ኦዲቴ፤ ኡንቱንቱ ታና ያኒ ቤዓናዋንታ» ያጌዳ።
ሄ ማጫዋንቱ ቢያ ዎዴ፥ ጎንጎሉዋ ናጊያ ዎታዳራቱዋፔ ኣማሬዳዋንቱ ካታማ ቢዴ፥ ሃኔዳዋ ኡባ ቄሳቱዋ ካፓቶ ኦዴዲኖ።
ቄሳቱዋ ካፓቱ ጪማቱዋና ኢቲፔ ሺቂ ዞሬቲዴ፥ ዎታዳራቶ ዳሮ ሚሻ ኢሚዴ፥
« ‹ኑኒ ጌሚዒሹዋን ዴዒሺን ኣ ካሊያዋንቱ ቃማ ዪዴ፥ ኣ ኣኃ ዉዔዲኖ› ያጊቴ።
ሃ ዬዉዋ ጋዲያ ኣዪሲያዌ ሲሶፔ፥ ኑኒ ኣው ኦዲ ኣማንና፤ ቃሲ ሂንቴንታ ኣይኔ ሂርጊሴናዳን ኦና» ያጌዲኖ።
ዎታዳራቱ ሚሻ ኣኪዴ፥ ባሬንቶ ኦዴዳዋዳን ኦዲኖ። ሃ ዬዉ ኣዪሁዳቱዋ ማታን ሃቼ ጋካናው፥ ኦዴቲዴ ዴዔ።
ሺን ታማኔ ኢቲ ኣ ካሊያዋንቱ ዬሱሲ ባሬንታ ቢቴ ጌዳ ጋሊላ ጋዲያ ቢዴ ኣ ቤዔዳ ዎዴ፥ ኣው ጎዪኔዲኖ፤ ሺን ኡንቱንቱፔ ኢቱ ኢቱ ሲዲኖ።
<range>
ዬሱሲ ኡንቱንቱኮ ሺቂዴ፥ ኡንቱንታ ሃዋዳን ያጌዳ፤ «ማታይ ኡባይ ሳሉዋኒኔ ሳዓን ታው ኢሜቴዳ።
ሄዋ ዲራው፥ ሂንቴንቱ ቢዴ፥ ኣሳ ኡባ ታና ካሊያዋንታ ኦቴ፤ ኣዉዋ ሱንን፥ ናዓ ሱንኒኔ ጌሻ ኣያና ሱንን ኡንቱንታ ፃማቂቴ።
ታኒ ሂንቴንታ ኣዛዜዳባ ኡባ ኡንቱንቱ ናጋና ማላ፥ ኡንቱንታ ታማሪሲቴ፤ ታኒ ዎዲያ ዉርሴይ ጋካናሲካ ኡባ ዎዴ ሂንቴንቱና ዴዒያዋ ኣኬኪቴ» ያጌዳ።
ፆሳ ናዓ ዬሱሲ ኪሪስቶሳ ዎንጋላ ሚሺራቹዋ ዶሜ።
ናቢያ ኢሲያሲ ፃፌዳ ማፃፋን ፆሳይ፥ «ቤዓ፤ ታ ኪቲያዋ ታኒ ኔፔ ሲንው ዬዳና። ኢ ኔው ኦጊያ ኬሳናዋ።
ኢቲ ቢታኒ ቢታ ባዙዋን ባሬ ኮሻ ቁ ኦዴ፥ ‹ጎዳ ኦጊያ ጊጊሲቴ። ኢ ሃሜታና ሎሱዋካ ኣው ሱሪሲቴ› ጌዳዋዳን» ሃኔዳ።
ፃማቂያ ዮሃኒሲ ኣሳ ፃማቂዲኔ፥ «ፆሳይ ሂንቴ ናጋራ ኣቶ ጋና ማላ፥ ሂንቴንቱ ናጋራፔ ሲሚዴ ፃማቄቲቴ» ያጊ ቃላ ኦዲዴ ቢታ ባዙዋን ኬሲ ዎዳ።
ዪሁዳ ጋዲያን ዴዒያ ኣሳይ ኡባይኔ ዬሩሳላሜ ካታማ ኣሳይ ኡባይ ዮሃኒሳኮ ዬዲኖ። ባሬንቱ ናጋራካ ፓፂና፥ ዮሃኒሲ ሄ ኣሳ ዮርዳኖሳ ሻፋን ፃማቄዳ።
ዮሃኒሲ ጋሉዋ ኢስኪያፔ ዳዴቴዳ ማዩዋ ማዪዴ፥ ባሬ ፄሳን ዳፉዋ ዳንጬዳ፤ ቃሲ ቦሊያኔ ዎራ ኤሳ ሜዳ።
ዮሃኒሲ ቃላ ኦዲዴ፥ «ታፔ ጉዬና ዳሮ ሚኒያዌ ዬ፤ ሃራይ ኣቶ፥ ኣ ጫማካ ጌዲያፔ ኬሳ ቶካናው ታኒ ቤሲኬ።
ታኒ ሂንቴንታ ሃን ፃማቃይ፤ ሺን ኢ ሂንቴንታ ጌሻ ኣያናን ፃማቃናዋ» ያጌዳ።
ዬሱሲ ሄ ዎዴ ጋሊላ ጋዲያን ዴዒያ ናዚሬቴ ካታማፔ ዪና፥ ዮሃኒሲ ዮርዳኖሳ ሻፋን ኣ ፃማቄዳ።
ዬሱሲ ሃፔ ኬሶሳና ሳሉ ዶዬቲሺናኔ ጌሻ ኣያናይ ባሬ ቦላ ሃራጲያዳን ዎሺን ቤዔዳ።
ቃሲ ሳሉዋፔ፥ «ታኒ ሲቂያ ታ ናዓይ ኔና፤ ታና ኔባይ ናሼቼ» ያጊያ ቃላይ ሲሴቴዳ።
ኤሌካ ጌሻ ኣያናይ ኣሳይ ባዪና ሜላሳ ኣ ዬዴዳ።
ዬሱሲ ኣሳይ ባዪናሳኒ ባሬና ሴፃናይ ፓጪሺን፥ ኦይታሙ ጋላሳ ጋዳ፤ ዱዓናካ ዴዔዳ፤ ኪታንቻቱካ ዪዴ፥ ኣው ኦዲኖ።
ዮሃኒሲ ቃሼቶዋፔ ጉዪያን፥ ዬሱሲ ፆሳ ካዉቴ ዎንጋላ ሚሺራቹዋ ኦዲዴ፥ ጋሊላ ጋዲያ ቢዴ፥
«ዎዲ ጋኬዳ፤ ፆሳ ካዉቴይካ ማታቴዳ። ሂንቴንቱ ናጋራፔ ሲሚዴ፥ ዎንጋላ ሚሺራቹዋ ኣማኒቴ» ያጌዳ።
ዬሱሲ ጋሊላ ኣባ ላንቂያና ኣዴ፥ ሞሊያ ኦይቂያዋንታ፥ ሲሞናኔ ኣ ኢሻ ኢንዲራሳ፥ ባሬንቱ ዳባ ኣባን ዬጊያዋንታ ቤዔዳ።
ያቲዴ ኡንቱንታ፥ «ታና ካሊቴ፤ ታኒ ሂንቴንታ ሞሊያ ኦይቂያዋዳን ኣሳ ታኮ ኣሂያ ኦጊያ ታማሪሳና» ያጌዳ።
ሄዋፔ ጉዪያን ኡንቱንቱ ኤሌካ ባሬንቱ ዳባ ኣጊዴ፥ ዬሱሳ ካሌዲኖ።
ዬሱሲ ጉ ሲንዉኮ ቢዴ፥ ዛቢዲዮሳ ናና ላዑ ኢሻቱዋ፥ ያዪቆባኔ ዮሃኒሳ ዎንጊሪያ ጊዶን ባሬንቱ ዳባ ጊጊሲያዋንታ ቤዔዳ።
ኢ ቤዖሳንካ ኡንቱንታ ፄሲና፥ ባሬንቱ ኣዉዋ፥ ዛቢዲዮሳ፥ ኣ ኦሳንቻቱዋና ዎንጊሪያ ጊዶን ኣጊዴ፥ ዬሱሳ ካሊዴ ቤዲኖ።
ኡንቱንቱ ቂፊሪናሆማ ጌቴቲያ ካታማ ዪዴ ጌሌዲኖ፤ ዬሱሲ ሳምባታ ጋላሳይ ጋኮ ዎዴ፥ ኣዪሁዳ ዎሳ ጎሌ ጌሊዴ፥ ታማሪሱዋ ዶሚ ኣጌዳ።
ባሬው ማታይ ዴዒያ ኣሳዳን፥ ኣሳ ኢ ታማሪሲያዋፔ ኣቲን፥ ሂጊያ ታማሪሲያዋንቱዳን ታማሪሴና ዲራው፥ ኣሳይ ኣ ቲሚርቲያን ማላሌቴዳ።
ሄ ዎዴ ኢታ ኣያናይ ዴዒያ ኢቲ ቢታኒ ኣዪሁዳ ዎሳ ጎሌ ጌሎሳናካ ባሬ ኮሻ ቁ ኦዴ፥
«ናዚሬቲያ ዬሱሳ፥ ኔኒ ኑፔ ኣያ ኮያይ? ኑና ዪሳናው ያዲ? ኔኒ ኦኔንቶ ኤራይ፤ ኔኒ ፆሳፔ ኪቴቴዳ ጌሻ ጊዲኪ!» ያጌዳ።
ዬሱሲ ሄ ኢታ ኣያና፥ «ሃይዛ፤ ቢታኒያፔ ኬሳ» ያጊዴ ኣዛዜዳ።
ኢታ ኣያናይ ቢታኒያ ቡጬሬ፥ ዳሪ ዋሲሲዴ፥ ኣፔ ኬሲ ኣጌዳ።
ኣሳይ ኡባይ ማላሌቲዴ፥ «ሃዌ ኣዬ? ሃ ቢታኒ ባሬ ማታኒ ሃራይ ኣቶ፥ ኢታ ኣያናቱዋካ ኣዛዜዳ፤ ኡንቱንቱካ ቃሲ ኣው ኣዛዜቲኖ፤ ሃዌ ኣይቤ ኦራ ቲሚርቴ?» ያጊዴ፥ ባሬ ጊዶን ኢቱ ኢቱዋ ኦቼዳ።
ጋሊላ ጋዲያን ዴዒያ ሄራይ ኡባይ ኤሌካ ዬሱሳ ዋሪያ ሲሴዲኖ።
ዬሱሲ ኣዪሁዳ ዎሳ ጎሊያፔ ኬሶሳን፥ ያዪቆባናኔ ዮሃኒሳና ኢቲፔ ሲሞናኔ ኢንዲራሳ ሶይ ቢ ኣጌዳ።
ሲሞና ቦሎታታ ቆፁዋ ሃርጋዴ ጊሴዳዉኒባ ኢ ያ ጋኮሳናካ ኣው ኦዲ ኣጌዲኖ።
ኢ ኢዚኮ ሺቂዴ፥ ኢዚ ኩሺያ ኦይቂዴ፥ ኢዞ ዴን ኤሴዳ፤ ቆፁ ኢዞ ኣጊና፥ ኢዛ ኡንቱንቶ ኦዱ።
ሃርጌዳ ኣሳ ኡባኔ ኢታ ኣያናቱ ኦይቄዳ ኣሳ ኡባ ኦማርሲ ኣዋይ ዉሌዳዋፔ ጉዪያን፥ ኣሳይ ኣኮ ኣሄዲኖ።
ካታማን ዴዒያ ኣሳይ ኡባይ ሄ ካሪያ ሺቄዳ።
ዬሱሲ ዱማ ዱማ ሃርጊያን ኦይቄቴዳ ጮራ ኣሳ ፓዴ፥ ጮራ ፃላሃቱዋካ ኬሴዳ። ኢ ኪሪስቶሳ ጊዲያዋ ኢታ ኣያናቱ ኤሬዳ ዲራው፥ ኡንቱንታ ሃሳዪሴናኒ ዲጌዳ።
ዬሱሲ ጉራ ዎንቱማኒ ዴንዲዴ፥ ሶዪፔ ኬሲዴ፥ ኣሳይ ባይናሳ ቢዴ ያኒ ፆሳ ዎሴዳ።
ሲሞኒኔ ኣናና ዴዒያዋንቱ ኣ ኮዪዴ ቤዲኖ።
ኡንቱንቱ ኣ ዴሚዴ፥ «ኣሳይ ኡባይ ኔና ኮዬ» ያጌዲኖ።
ሄዋፔ ጉዬ ዬሱሲ ቃሲ ኡንቱንታ፥ «ሄዋ ሄራን ዴዒያ ሃራ ካታማቱዋ ቦይቴ፤ ታኒ ሄዋን ቃላ ኦዳናው ቤሴ፤ ኣዪሲ ጎፔ፥ ታኒ ዬዳዌ ሄዋሳ» ያጌዳ።
ኣዪሁዳ ዎሳ ጎሌቱዋን ቃላ ኦዲዲኔ ኢታ ኣያናቱዋ ኬሲዴ፥ ጋሊላ ጋዲያ ኡባ ዩዬዳ።
ኦሉ ኦይቄዳ ኢቲ ቢታኒ ዬሱሳኮ ዪዴ፥ ኣ ሲንን ጉልባቲዴ፥ «ኔኒ ኮዮፔ፥ ታና ጌሻ ፓናው ዳንዳያ» ያጊዴ ዎሴዳ።
ዬሱሲ ኣው ቃሬቴዳ፤ ባሬ ኩሺያ ዬዲ፥ ኣ ቦቺዴ፥ «ታኒ ኮያይ፤ ጌያ፤ ፓፃ!» ያጌዳ።
ኤሌካ ኦሉ ቢታኒያ ዬዲ ኣጊና፥ ቢታኒ ጌዪ ፓፂ ኣጌዳ።
ዬሱሲ ዳሪ ሃንቄቲዴ፥ ኤሌካ ኣ ኬሲ ዬዴዳ።
ኢ ቢታኒያ፥ «ኔና ኤራ! ሃዋ ኦሲኔ ኦዶፓ፤ ሺን ባዴ ኔ ቦላ ቄሳ ቤሳ፤ ቃሲ ኔኒ ሃዒ ጌሻ ጊዴዳዋ ኣሳ ኤሪሳናው፥ ሙሴ ኣዛዜዳ ያርሹዋ ያርሻ» ያጌዳ።
ሺን ቢታኒ ቢዴ፥ ዬዉዋ ኡባሳን ኣሳ ኡባው ኦዱዋኔ ላሌ ዶሜዳ፤ ሄዋ ዲራው፥ ዬሱሲ ቆንጪያ ኬሲዴ፥ ካታማ ጌላናው ዳንዳዪቤና፤ ሺን ኣሳይ ባዪናሳ ጋፃን ዴዔዳ፤ ቃሲ ኣሳይ ኡባሳፔ ኣኮ ዬዲኖ።
ኣማሬዳ ጋላሳፔ ጉዪያን፥ «ዬሱሲ ቂፊሪናሆማ ጉዬ ሲሚዴ፥ ሶዪን ዴዔ» ጊያ ሃሳያይ ሲሴቴዳ።
ጎሊ ኣኬናን ኢፂና፥ ሃራይ ኣቶ፥ ካሪካ ኡንዓና ጋካናሲ ጮራ ኣሳይ ሺቄዳ፤ ሄዋንቱሲ ዬሱሲ ቃላ ኦዴ።
ኦይዱ ኣሳቱ ቦላይ ሲሌዳ ኢቲ ቢታኒያ ቶኪዴ፥ ኣኮ ኣሄዲኖ።
ኣሳይ ጮሬዳ ዲራው፥ ቢታኒያ ዬሱሳኮ ኣፋናው ኡንቱንቶ ዳንዳዬቴናን ኢፂና፥ ዬሱሲ ዴዒያ ባጋና ጎሊያ ቃሪዴ፥ ካራ ሉኬዲኖ፤ ሄ ሉኬዳሳና ቢታኒያ ኢ ጊሴዳ ሻንቻማና ዱጌ ዎዲኖ።
ዬሱሲ ኡንቱንቱ ኣማኑዋ ቤዒዴ፥ ሄ ቦላይ ሲሌዳ ቢታኒያ፥ «ታ ናዓው፥ ኔ ናጋራይ ኣቶ ጌቴቴዳ» ያጌዳ።
ሂጊያ ታማሪሲያዋንቱፔ ሄዋን ኡቴዳ ኢቱ ኢቱ ባሬንቱ ዎዛናኒ፥
«ላ ሃ ቢታኒ ሃዋ ማላ ኢታባ ፆሳ ቦላ ኣዪሲ ሃሳዪ? ፆሳ ፃላላፔ ኣቲን፥ ሃራይ ኦኔ ናጋራ ኣቶ ጋናው ዳንዳዪያዌ?» ያጊዴ ቆፔዲኖ።
ኡንቱንቱ ባሬንቱ ዎዛናን ሄዋዳን ቆፖዋ ዬሱሲ ኤሌካ ባሬ ኣያናን ኤሪዴ፥ ኡንቱንታ «ሂንቴንቱ ሂንቴ ዎዛናን ኣዪሲ ሄዋዳን ቆፒቴ?
ቦላይ ሲሌዳ ቢታኒያ፥ ‹ኔ ናጋራይ ኣቶ ጌቴቴዳ› ጊያዌ ማቴዬ? ዎይ፥ ‹ዴንዳ ኤቃዴ ኔ ሻንቻማ ቶካዴ ሃሜታ› ጊያዌ ማቴ?
ሺን ታኒ፥ ኣሳ ናዓው፥ ሳዓ ቦላን ናጋራ ኣቶ ጋናው ማታይ ዴዒያዋ ታኒ ሂንቴንታ ኤሪሳና» ያጊዴ ሄ ቦላይ ሲሌዳ ቢታኒያ፥
«ኔና ጋይ፤ ዴንዳ ኤቃ፤ ያታዴ ኔ ሻንቻማ ቶካዴ ኔ ሶይ ባ» ያጌዳ።
ቢታኒ ኤሌካ ዴንዲ ኤቂዴ፥ ባሬ ሻንቻማ ቶኪዴ፥ ኣሳይ ኡባይ ፄሊሺን ቢና ኣሳይ ኡባይ ማላሌቲዴ፥ «ኑኒ ሃዋ ማላባ ኡባካ ቤዒ ኤሮኮ» ያጊዴ ፆሳ ጋላቴዲኖ።
ዬሱሲ ጉጂካ ጋሊላ ኣባ ዶና ቤዳ፤ ኣሳይ ኡባይ ኣኮ ዬዳዋንታ ታማሪሴዳ።
ሄዋና ኣዴ፥ ኢልፒዮሳ ናዓ ሌዊያ፥ ጊያዌ ቃራፃ ቃንፂያሳን ኡቴዳዋ ዴሚዴ፥ «ታና ካላ» ያጌዳ። ሄዋፔ ጉዬ ሌዊ ዴንዲ ኤቂዴ፥ ኣ ካሌዳ።
ዬሱሲ ቁማ ማናው ሌዊያ ሶዪን ኡቴዳ ዎዴ፥ ቃራፃ ኣኪያ ጮራ ኣሳይኔ ናጋራንቻቱ ኣናናኔ ኣ ካሊያዋንቱና ኢቲፔ ኡቴዲኖ። ኣ ካሊያዋንቱ ጊዶን ሄዋንቱ ማላ ኣሳቱ ዳሬዲኖ።
ሂጊያ ታማሪሲያ ኢቲ ኢቲ ፓሪሳዋቱ ዬሱሲ ናጋራንቻቱዋናኔ ቃራፃ ኣኪያዋንቱና ቁማ ሚሺን ቤዒዴ፥ «ኢ ኣዪሲ ናጋራንቻቱዋናኔ ቃራፃ ኣኪያዋንቱና ቁማ ሚ?» ያጊዴ፥ ኣ ካሊያዋንታ ኦቼዲኖ።
ዬሱሲ ኡንቱንቱ ጊያዋ ሲሲዴ፥ «ሃርጋንቻቱዋፔ ኣቲን፥ ፓፃ ኣሳው ኣኪሚ ኮሼና፤ ታኒ ናጋራንቻቱዋ ፄሳናው ዬዳዋፔ ኣቲን፥ ፂላቱዋ ፄሳናው ያቤይኬ» ያጊዴ ኡንቱንቶ ዛሬዳ።
ፃማቂያ ዮሃኒሳ ካሊያዋንቱኔ ፓሪሳዋቱ ፆሚኖ፤ ኣማሬዳ ኣሳቱ ዬሱሳኮ ዪዴ፥ «ዮሃኒሳ ካሊያዋንቱኔ ፓሪሳዋቱዋ ካሊያዋንቱ ፆሚኖ፤ ሺን ኔና ካሊያዋንቱ ኣዪሲ ፆሚኪኖ?» ያጌዲኖ።
ዬሱሲ ኡንቱንታ «ቡላቻ ዬዳ ኣሳቱ ማቻቶ ኣኪያዌ ባሬንቱና ዴዒሺን፥ ፆማናው ዳንዳዪኖ? ማቻቶ ኣኪያዌ ኡንቱንቱና ዴዒሺን፥ ፆማናው ዳንዳይኪኖ።
ሺን ማቻቶ ኣኪያዋ ኡንቱንቱ ማታፔ ኣፋና ዎዲ ያናዋ፤ ኡንቱንቱ ሄ ዎዴ ፆማናዋንታ።
«ኤጫ ማዩዋ ቦላ ኦራ ፊያ ዎ ሲኪያ ኣሳይ ባዋ፤ ኤጫ ዎ ሲኮፔ፥ ኦራ ፊ ኤጫ ማዩዋ ፔሬ፤ ፔይካ ኮይሮዋፔ ዳራና።
ቃሲ ሆዖ ዎዪኒያ ኤሳ ኤጫ ኦጎሩዋን ናዒያ ኣሳይ ባዋ፤ ሺን ናዖፔ፥ ሄ ዎዪኒያ ኤሳይ ኦጎሩዋ ዳኬ፤ ባሬዉካ ዎፌቴ፤ ኦጎሩካ ባዬ፤ ሺን ሆዖ ዎዪኒያ ኤሳ ኦራ ኦጎሩዋን ናዔቴ» ያጌዳ።
ዬሱሲ ኢቲ ሳምባታ ጋላሲ ቲሻ ባንጋ ጊዶና ኣሺን፥ ኣ ካሊያዋንቱና ኣናና ቢዴ፥ ባንጋ ቲሻፔ ዱሳ ዶሜዲኖ።
ፓሪሳዋቱ ዬሱሳ፥ «ቤዓ፤ ኔና ካሊያዋንቱ ሳምባታ ጋላሲ ሂጌ ጊዴናባ ኣዪሲ ኦኖ?» ያጌዲኖ።
ዬሱሲ ኡንቱንታ፥ «ዳዊቴ ኮሻቲዴ፥ ሚያባ ኮዬዳ ዎዴ፥ ባሬናና ዴዒያዋንቱና ኦዳዋ ኡባካ ናባቢቤይኪቴ?
ኣቢያታሪ ቄሳቶ ኡባቶ ካፖ ጊዴዳ ዎዴ፥ ዳዊቴ ፆሳ ጎሊያ ጌሊዴ፥ ቄሳቱዋ ፃላላይ ማናፔ ኣቲን፥ ኦኒኔ ማናው ሂጌ ጊዴናዋ ጎዳ ሲንን ዎዳ ቁማ ሚዴ፥ ባሬናና ዴዒያዋንቶካ ኢሜዳ» ያጌዳ።
ቃሲካ ዬሱሲ ኡንቱንታ፥ «ሳምባታይ ኣሳው ሜቴዳዋፔ ኣቲን፥ ኣሳይ ሳምባታው ሜቲቤና።
ሄዋ ዲራው፥ ታኒ፥ ኣሳ ናዓይ፥ ሃራይ ኣቶ፥ ሳምባታዉካ ጎዳ» ያጌዳ።
ዬሱሲ ኣዪሁዳ ዎሳ ጎሊያ ሺሬቲካ ጌሌዳ፤ ሄዋን ኩሺ ሲሌዳ ኢቲ ቢታኒ ዴዔ።
ኢቲ ኢቲ ኣሳይ ዬሱሳ ሞታናው ኮዪዴ፥ ኩሺ ሲሌዳ ቢታኒያ ሳምባታን ኢ ፓፔ ቤዓናው ናጌ።
ዬሱሲ ሄ ኩሺ ሲሌዳ ቢታኒያ፥ «ዴንዳ ኤቃዴ ሲንው ሃ ያ» ያጌዳ።
ሄዋፔ ጉዪያን ኣሳ፥ «ሳምባታን ሎዖባ ኦያዌ ዎጌዬ ኢታባ ኦያዌ ዎጌ? ኣሳ ሼምፑዋ ኣሺያዌ ዎጌዬ ዎያዌ ዎጌ?» ያጊዴ ኦቼዳ። ሺን ኣሳይ ጮዑ ጌዳ።
ዬሱሲ ሃንቄቲዴ፥ ኡንቱንታ ዩሺ ኣ ፄሊዴ፥ ኡንቱንቱ ኦዲና ሲሴናዋንታ ጊዲያ ዲራው፥ ኡንቱንቶ ዳሪ ካዮቴዳ፤ ሄ ቢታኒያ፥ «ኔ ኩሺያ ፒዲ ኦ» ያጌዳ፤ ቢታኒ ፒዲ ኦና፥ ኣ ኩሺ ፓፂ ኣጌዳ።
ፓሪሳዋቱ ኣዪሁዳ ዎሳ ጎሊያፔ ካሬ ኬሲዴ፥ ዬሱሳ ዎቲ ዎኔንቶ ሄሮዲሳና ዴዒያዋንቱና ማቄቴዲኖ።
ዬሱሲ ባሬና ካሊያዋንቱና ጋሊላ ኣባ ቤዳ፤ ጋሊላፔ ጮራ ኣሳይ ኣ ካሌዳ።
ቃሲካ ጮራ ኣሳይ ዪሁዳፔ፥ ዬሩሳላሜፔ፥ ኤዶሚያሳፔ፥ ዮርዳኖሳ ሻፋፔ ሄፊን ባጋፔ፥ ፂሮሳ ካታማፔኔ ሲዶና ካታማፔ ዬሱሲ ኦዳዋ ሲሲዴ፥ ኣኮ ዬዳ።
ዬሱሲ ጮራ ኣሳይ ባሬና ሱጊ ኡንዔና ማላ፥ ባሬና ካሊያዋንታ ዎንጊሪያ ባሬው ጋሚዔና ማላ ኣዛዜዳ።
ዳሮ ኣሳ ኢ ፓዳ ዲራው፥ ሃርጊያ ኣሳይ ኡባይ ኣ ቦቻናው ሱጌሬቴ።
ኢታ ኣያናይ ዴዒያ ኣሳቱካ ኣ ቤዔዳ ዎዴ ኡባን ኣ ሲንን ጉፋኒዴ፥ ባሬንቱ ቃላ ቁ ኦዴ፥ «ኔን ፆሳ ናዓ ጊዲኪ!» ያጌዲኖ።
ዬሱሲ ሄ ኢታ ኣያናቱ ባሬባ ኣሳው ኦዲዴ፥ ባሬና ቆንጪያ ኬሴና ማላ፥ ኡንቱንታ ሚኒሲዴ ኣዛዜዳ።
ዬሱሲ ዴሪያ ቦላ ኬሲዴ፥ ባሬ ኮዬዳ ኣሳቱዋ ባሬኮ ፄሴዳ፤ ሄዋፔ ጉዬ ኣኮ ቤዲኖ።
ኡንቱንቱ ባሬናና ዴዓና ማላኔ ቃላ ኦዳናው ኡንቱንታ ኪታና ማላ፥ ኢታ ኣያናቱዋ ኣሳፔ ኬሳናው ኡንቱንቶ ማታይ ዴዓና ማላ፥ ታማኔ ላዑ ኣሳቱዋ ዶሬዳ።
<range>
ኢ ዶሬዳ ታማኔ ላዓቱ ሃዋንታ፡ ጴፂሮሳ ያጊዴ ሱንዳ ሲሞና፥
ቦዓኔርጌሳ ያጊዴ ሱንዳ ዛቢዲዮሳ ናና ያዪቆባኔ ያዪቆባ ኢሻ ዮሃኒሳ። «ቦዓኔርጌሳ» ጊያዌ «ዎልቃማ ኣሳቱዋ» ጊያዋ።
ኢንዲራሳኔ ፒሊጶሳ፥ ባርታላሞሳኔ ማቶሳ፥ ቶማሳኔ ኢልፒዮሳ ናዓ ያዪቆባ፥ ታዶሳኔ ባሬ ቢታው ሴሌቲያ ሲሞና፥
ዬሱሳ ኣ ኢሜዳ ዪሁዳ ኣስቆሮታ።
ዬሱሲ ሶይ ቤዳ፤ ላዔንዋካ ቃሲ ጮራ ኣሳይ ሺቂና፥ ኢኔ ኣ ካሊያዋንቱና ሃራይ ኣቶ፥ ቁማ ማናዉካ ዳንዳይቤይኪኖ፤
ኣሳይ ኣ፥ «ጎዬ» ጊያ ዲራው፥ ኣ ዳባቱ ሄዋ ሲሲዴ፥ ኣ ኣካናው ቤዲኖ።
ሂጊያ ታማሪሲያ ኢቲ ኢቲ ኣሳቱ ዬሩሳላሜፔ ዪዴ፥ «ዬሱሳ ቦላ ቢዔል-ዜቡል ዴዔ» ያጌዲኖ፤ ቃሲ፥ «ፃላሃቱዋ ካፑ ባሬው ዎልቃ ኢሚና፥ ኢታ ኣያናቱዋ ኬሴ» ያጊዴ ሃሴዬዲኖ።
ዬሱሲ ኣሳ ባሬኮ ፄሲዴ፥ ሌሚሱዋ ኦዲዴ፥ «ሴፃናይ ሴፃና ዎቲ ኬሳናው ዳንዳዪ?
ኢቲ ካዉቴይ ባሬ ጊዶን ሻኬቶፔ፥ ሄ ካዉቴይ ኤቃናው ዳንዳዬና፤
ቃሲ ኢቲ ጎሌ ኣሳይካ ባሬ ጊዶን ሻኬቶፔ፥ ሄ ጎሌ ኣሳይካ ኤቃናው ዳንዳዬና።
ሴፃናይ ባሬናና ዋላቄቲዴ ሻኬቶፔ፥ ባያናፔ ኣቲን፥ ዴዓና ዳንዳዬና።
«ሺን ዎልቃማ ኣሳ ጎሌ ጌሊዴ ካሴቲዴ ኣ ቃቼናን ዴዒዴ፥ ኣ ሚሻ ቦንቃናው ዳንዳዪያ ኣሳይ ባዋ፤ ቃቼዳዋፔ ጉዪያን፥ ኣ ጎሊያ ቦንቃናው ዳንዳዬ።
«ታኒ ሂንቴንቶ ቱሙዋ ጋይ፤ ፆሳይ ኣሳ ናናው ናጋራ ኡባኔ ኡንቱንቱ ቦሪያ ቦሪያ ኡባ ኣቶ ጋና፤
ሺን ጌሻ ኣያና ቦላ ኢታ ቦሪያ ሃሳዪያ ኦሲኔ ሜናው ናጋራ ጊዳናፔ ኣቲን፥ ፆሳይ ኡባካ ኣቶ ጌና» ያጌዳ።
ዬሱሲ ሄዋ ጌዳዌ፥ ኢቲ ኢቲ ኣሳቱ፥ «ዬሱሳ ቦላ ኢታ ኣያናይ ዴዔ» ያጌዳ ዲራሳ።
ዬሱሳ ዳያኔ ኣ ኢሻቱ ዪዴ፥ ካሬን ኤቂ ኣኮ ኣሳ ኪቲዴ፥ ኣ ፄሲሴዲኖ።
ጮራ ኣሳይ ኣ ማታን ኡቴዲኖ፤ ሄ ኪቴቴዳዌ ኣ፥ «ቤዓ፤ ኔ ዳያኔ ኔ ኢሻቱ ካሬን ኤቂዴ፥ ኔናና ጋኬታናው ኮዪኖ» ያጌዳ።
ዬሱሲ ዛሪዴ፥ «ታ ዳያ ኦኔ? ቃሲ ታ ኢሻቱ ኦኔ?» ያጌዳ።
ባሬ ማታን ኡቴዳ ኣሳ ዩሺ ኣ ፄሊዴ፥ «ቤዒቴ፤ ታ ዳያኔ ታ ኢሻቱ ሃዋንቱሺ።
ፆሳይ ኮዪያዋ ኦያ ኡባይ ታ ኢሻ፥ ታ ሚቻቶኔ ታ ዳዮ» ያጌዳ።
ዬሱሲ ሺሬቲካ ጋሊላ ኣባ ማታን ታማሪሱዋ ዶሜዳ፤ ጮራ ኣሳይ ባሬ ሚዪያን ዩዪ ኣዴ ሺቂ ኡቲና፥ ኣባን ዴዒያ ዎንጊሪያ ጊዶ ጌሊዴ፥ ኣኒ ኡቴዲኖ፤ ቃሲ ሄ ኣሳይ ኡባይ ኣባ ሚዪያን ዴዔ።
ኢ ኡንቱንታ ዳሮባ ሌሚሱዋን ታማሪሲዴ፥
«ሲሲቴ፤ ኢቲ ቢታኒ ዜሬ ዜራናው ኬሴዳ።
ኢ ዜሪሺን፥ ኢቲ ኢቲ ዜሬይ ኦጊያ ዶናን ዎዳ፤ ሄዋ ካፉ ዪዴ ሜዳ።
ኢቲ ኢቲ ዜሬይ ኣንጮ ቢታ ቦላ ዎዳ፤ ዳሮ ቢታይ ባይና ዲራው፥ ሄ ዜሬይ ኤሌካ ሞኬዳ።
ኣዋይ ኬሴዳ ዎዴ ሹሌዳ፤ ኣዱሳ ፃጱዋ ዬዲቤና ዲራው፥ ሜሊ ኣጌዳ።
ኢቲ ኢቲ ዜሬይ ኣጉን ጊዶን ዎዳ፤ ሄዋን ሞኬዳዋ ኣጉንይ ዲጪዴ ጩሊና፥ ኣይፌናን ኣቴዳ።
ኢቲ ኢቲ ዜሬይ ቱዔ ቢታን ዜሬቲዴ ሞኬዳ፤ ዲጪዴ ኢቱ ሃታሙዋ፥ ኢቱ ኡሱፑን ታሙዋ ኣይፊና፥ ኢቱ ፄቱዋ ኣይፌዳ።»
ቃይካ ዬሱሲ፥ «ሲሳናው ሃይይ ዴዒያ ኡራይ ሲሶ» ያጌዳ።
ታማኔ ላዑ ዬሱሳ ካሊያዋንቱኔ ኢ ኦዴዳዋ ሲሴዳ ሃራ ኣሳቱ ኢ ባሬካ ዴዒሺን ኣኮ ሺቂዴ፥ ሄ ሌሚሱዋ ቢሌ ኣ ኦቼዲኖ።
ዬሱሲ ኡንቱንቱሲ፥ «ሂንቴንቶ ፆሳ ካዉቴ ፁራ ዬዉዋ ኤራይ ኢሜቴዳ፤ ሺን ሃራቱ ካዉቴፔ ካሬና ዴዒያዋንቱ፥ ፄላ ፄሊዴ ቤዔና ማላ፥ ቃሲ ሲሳ ሲሲዲካ ኣኬኬና ማላ፥ ኡንቱንቱ ሺሬቲዴ ፆሳኮ ሲሚና፥ ኢ ኡንቱንቱ ናጋራ ኣቶ ጌና ማላ፥ ኡንቱንቶ ኡባባይ ሌሚሱዋን ኦዴቴ» ያጌዳ።
<range>
ዬሱሲ ኡንቱንታ፥ «ሃ ሌሚሱዋ ኤሪኪቴ? ያቲና፥ ሌሚሱዋ ኡባ ዎቲ ኤራኒቴ?
ዜሪያዌ ፆሳ ቃላ ዜሬ።
ቃላይ ዜሬቲያ ኦጊያ ዶናን ዴዒያዋንቱ ሃዋንታ፤ ኡንቱንቱ ቃላ ሲሲያ ዎዴ፥ ሴፃናይ ኤሌካ ዪዴ፥ ኡንቱንቱ ዎዛናን ዜሬቴዳ ቃላ ኣፊዲጌዳ።
ሃዋዳንካ ቃሲ ኣንጮቲያ ቢታን ዜሬቴዳዋንቱ ሃዋንታ፤ ኡንቱንቱ ቃላ ሲሲዴ፥ ኤሌካ ናሼቻን ኣኪኖ።
ኡንቱንቱ ሃዒው ዴዒኖፔ ኣቲን፥ ኡንቱንቶ ሚኖ ፃጱ ባዋ፤ ጉዬፔ ቃላ ጋሱዋን ዋዪ ዎይ ዬዴርሱ ዪያ ዎዴ፥ ኡንቱንቱ ኤሌካ ቤቲ ኣጊኖ።
ቃሲ ኣጉን ጊዶን ዜሬቴዳዋንቱ ሃዋንታ፤ ኡንቱንቱ ቃላ ሲሲያዋንታ።
ሺን ሃ ሳዓ ዴዖ ሂርጊያዌ ዱሬቴ ዶሲያዌኔ ሃራባ ኣሞቲያዌ ኡንቱንቱ ዎዛናን ጌሊዴ፥ ቃላ ጩሊና ኣይፌናን ኣቲ ኣጌዳ።
ሺን ቱዔ ቢታን ዜሬቴዳዋንቱ ቃላ ሲሲዴ ኣኪያዋንታ፤ ኢቱ ሃታሙዋ፥ ኢቱ ኡሱፑን ታሙዋ ኣይፊና፥ ኢቱ ፄቱዋ ኣይፌዳ» ያጌዳ።
ዬሱሲ ጉጂዴ፥ «ፆምፒያ ኣሂዴ፥ ጊላፔ ዎይ ኣርሳፔ ጋርሳና ዎያ ኣሳይ ዴዒ? ቃሳን ዎኔ?
ኣዪሲ ጎፔ፥ ቆሴዳባይ ኡባይ ቆንጪያ ኬሳናዋ፤ ቃሲ ጌማን ዎዳባይ ኡባይ ቤቴናን ኣቴና።
ሲሳናው ሃይይ ዴዒያ ኡራይ ዴዖፔ ሲሶ» ያጌዳ።
ቃሲካ ኡንቱንታ፥ «ሂንቴንቱ ሲሲያዋ ኣኬኪዴ ሲሲቴ፤ ፆሳይ ሂንቴ ማኬዳ ቁንዓን ሂንቴንቶ ማካናዋ። ኢ ሂንቴንቶ ዳሪሲዴ ኢማና፤
ዴዒያ ኡራው ጉጂ ኢማና፤ ባይናዋፔ ሃራይ ኣቶ፥ ኣው ዴዒያ ሄ ጉቶካ ኣኪዲጋና» ያጌዳ።
ዬሱሲ ቃሲካ፥ «ፆሳ ካዉቴይ ጋዴን ካ ዜሪያ ኣሳ ማላ።
ሄ ቢታኒ ቃማ ጌሚዒሼ፤ ጉራ ዴንዴ፤ ኢ ባሬ ሁጴው ዋኒንቶ ኤሬናን፥ ሄ ዜሬይ ሞኬኔ ዲጬ።
ቢታይ ካ ባሬካ ሞኬኔ ኣይፌ፤ ኮይሮ ጫርሻይ ጫሬ፤ ጉዬፔ ኣይፋናው ኩኩሜ፤ ቃሲ ዉርሴን ኩሜን ኣይፊያ ኣይፌ።
ሺን ካይ ጋኪያ ዎዴ፥ ካ ሺሺያ ዎዲ ጋኬዳ ዲራው፥ ቢታኒ ኤሌካ ባጫን ጫኩዋ ጌሊ ኣጌዳ» ያጌዳ።
ዬሱሲ፥ «ኑኒ ፆሳ ካዉቴ ኣያ ማላቴ ጋኔ? ዎይ ኣያና ሌሚሳኔ?
ፆሳ ካዉቴይ ሳናፊጪያ ኣይፋቶ ማላቴ። ሄ ኣይፋታ ዜሪያ ዎዴ፥ ሳዓን ዴዒያ ሚ ኣይፊያ ኡባፔካ ጉፃው፤
ሄኖ ዜሪና ሞካዴ ሃራ ኣታኪልቲያ ኡባፔ ዳራው፤ ዳሮ ዳሻ ዳሻው። ካፉ ኢዚ ቃንካ ኩዋን ጎሊያ ኬፃና ዳንዳዬ» ያጌዳ።
ዬሱሲ ሃዋ ማላ ዳሮ ሌሚሱዋን ኣሳይ ሲሳናው ዳንዳዪያዋ ኬና፥ ባሬ ቃላ ኦዴዳ።
ኣሳው ሌሚሱ ባይናን ኦዴና፤ ሺን ዬሱሲ ባሬና ካሊያዋንቱ ፃላላና ዴዒያ ዎዴ፥ ኡንቱንቶ ኡባባ ቢሊዴ ኦዴ።
ሄ ጋላሲ ሳዓይ ኦማርሲና፥ ዬሱሲ ባሬና ካሊያዋንታ «ኣባፔ ሄፊን ፒኖይቴ» ያጌዳ።
ኣ ካሊያዋንቱ ኣሳ ኣጊዴ፥ ዬሱሲ ካሴ ጌሊ ኡቴዳ ዎንጊሪያን ጌሊዴ፥ ዬሱሳ ባሬንቱና ኣፌዲኖ፤ ሃራ ዎንጊራቱካ ሄዋን ዴዒኖ።
ዎልቃማ ጎቱ ዴንዲና፥ ቤታይ ዎንጊሪያ ሾጪና፥ ሃይ ኩማና ጋካናው ዎንጊሪያ ጊዶ ጌሌዳ።
ሄ ዎዴ ዬሱሲ ዎንጊሪያን ጉዬ ባጋና ቦርኮ ቦርኮቲዴ ጌሚዒሼዳ። ዬሱሳ ካሊያዋንቱ ኣ ዴንዴ፥ «ታማሪሲያዎ፥ ኑኒ ዪያ ዎዴ ጮዑ ጋዴ ፄላይ?» ያጌዲኖ።
ኢ ቤጎቲዴ ጎቱዋ፥ «ጮዑ ጋ» ጊዴ፥ ኣባካ፥ «ዎፑ ጋ» ጌዳ፤ ጎቱካ ጮዑ ጊና፥ ኡባባይካ ዎፑ ጌዳ።
ዬሱሲ ባሬና ካሊያዋንታ «ኣዪሲ ሃዋዳን ያዪቴ? ሂንቴንቱ ዋኒ ኣማኒኪቴ?» ያጌዳ።
ኡንቱንቱ ዳሮ ያዪዴ ባሬንቱ ጊዶን፥ «ሃዌ ላ ሃራይ ኣቶ፥ ጎቱኔ ኣባይ ኣዛዜቲያዌ ኦኔ?» ያጌዲኖ።
ዬሱሲኔ ኣ ካሊያዋንቱ ኣባፔ ሄፊንው ፒኒዴ፥ ጌርጌሴኖና ጌቴቲያ ጋዲያ ጋኬዲኖ።
ኣሳ ሞጊያ ዱፉ ዴዒያሳፔ ኢታ ኣያናይ ዴዒያ ኢቲ ቢታኒ ኬሲዴ፥ ዬሱሲ ዎንጊሪያፔ ኬሴዳ ዎዴ፥ ዬሱሳና ጋኬቴዳ።
ቢታኒ ሄ ዱፉ ዴዒያሳን ኣቂ ፔሺዴ፥ ያኒ ዴዔ፤ ኣ ኦኒኔ ሃራይ ኣቶ፥ ሳንላታን ቃቻናዉካ ዳንዳይቤና።
ኣዪሲ ጎፔ፥ ኢ ዳሮ ዎዴ ኡቂናኒኔ ሳንላታን ቃሼቲዴ ዴዔ፤ ሺን ሳንላታ ዱሴሬዳ፤ ኡቂናካ ሜንሬዳ፤ ኣ ፆናናው ዳንዳዬዳዌ ኦኒኔ ባዋ።
ኢ ኡባ ዎዴ ጋላሲኔ ቃማ፥ ሄ ዱፉ ዴዒያሳኒኔ ዴሪያ ቦላ ዋሴ፤ ባሬ ቦላካ ሹቻን ጋሬ።
ዬሱሳ ሃኩዋን ቤዔዳ ዎዴ፥ ኣኮ ዎፂ ዪዴ ኣው ጎዪኔዳ።
ሄ ቢታኒ ባሬ ኮሻ ቁ ኦዴ፥ «ኡባፔ ቦላ ፆሳ ናዓው፥ ዬሱሳ፥ ኔናኔ ታና ኣዬ ጋ? ታና ሙሬና ማላ፥ ታኒ ኔና ፆሳ ሱንን ዎሳይ» ያጌዳ።
ኢ ሄዋ ኣዪሲ ጌዴ ጎፔ፥ ዬሱሲ ኣ፥ «ላ ሃ ኢታ ኣያናው፥ ሃ ቢታኒያፔ ኬሳ» ያጌዳዋሳ።
ዬሱሲ ኣ፥ «ኔ ሱንይ ኦኔ?» ያጊዴ ኦቼዳ። ኢ፥ «ኑኒ ጮራ ጊዲያ ዲራው፥ ታ ሱንይ ሌጊዮና» ያጌዳ።
ኢታ ኣያናቱዋ ሄ ጋዲያፔ ኬሲ ዬዴና ማላ፥ ዬሱሳ ሚኒሲዴ ዎሴዳ።
ሄ ዴሪያ ቦላን ጮራ ጉዱን ዉዲ ሄሜቴ፤
ኢታ ኣያናቱ ዬሱሳ፥ «ኑና ሂኒ ጉዱን ዉዲያኮ ዬዳርኪ፤ ኡንቱንቱን ቢዴ ጌላና» ያጊዴ ዎሲና፥
ዬሱሲ፥ «ቢቴ» ያጌዳ። ኢታ ኣያናቱ ቢታኒያፔ ኬሲዴ፥ ጉዱንቱዋን ጌሌዲኖ፤ ላዑ ሻዓ ጊዲያ ጉዱን ዉዲ ካካ ሁጲያና ካጆቲዴ፥ ኣባን ጌሊዴ፥ ሚቴቲ ኣጌዳ።
ጉዱን ዉዲያ ሄሚያዋንቱ ባቃቲዴ፥ ሃኔዳዋ ካታማኒኔ ካታማፔ ጋፃ ጋዲያን ኦዴዲኖ፤ ሄዋ ቤዓናው ኣሳይ ዬዳ።
ኣሳይ ዬሱሳኮ ዪዴ፥ ጮራ ኢታ ኣያናቱ ቤኒ ኦይቄዳ ቢታኒ ባሬ ዎዛናይ ሲሚና፥ ማዩዋ ማዪዴ፥ ሄዋን ኡቴዳዋ ቤዒዴ፥ ኡባይ ያዬዳ።
ሄዋ ቤዔዳ ኣሳቱ ኢታ ኣያናቱ ኦይቄዳ ቢታኒ ሃኔዳዋኔ ቃሲ ጉዱን ዉዲያባ ሄ ኣሳሲ ኦዴዲኖ።
ሄዋ ዲራው፥ ኣሳይ ባሬንቱ ጋዲያፔ ዬሱሲ ባና ማላ፥ ዎሳ ዶሜዳ።
ዬሱሲ ዎንጊሪያን ጌሊሺን፥ ኢታ ኣያናቱ ኦይቄዳ ቢታኒ ዬሱሳና ዴዓና ማላ፥ ዬሱሳ ዎሴዳ።
ሺን ዬሱሲ ኢፂዴ ኣ፥ «ኔ ሶይ ሲማዴ፥ ጎዳይ ኔው ኣይ ማላ ዎልቃማባ ኦዴንቶኔ ቃሲ ኢ ኔው ኣይ ማላ ኬኬንቶ ኔ ሶይ ኣሳው ኦዳ» ያጌዳ።
ቢታኒ ቢዴ፥ ታሙ ካታማ ጊያሳን ዩዪዴ፥ ዬሱሲ ባሬው ኣይ ማላ ዎልቃማባ ኦዴንቶ፥ ኦዱዋ ዶሜዳ፤ ኢ ኦዴዳዋ ሲሴዳ ኣሳይ ኡባይ ማላሌቴዳ።
ዬሱሲ ሲሚዴ፥ ዎንጊሪያን ጌሊዴ፥ ኣባ ፒኔዳዋፔ ጉዪያን፥ ጮራ ኣሳይ ኣባ ማታን ኣኮ ዩዪ ኣዴ ሺቄዲኖ።
ያዒሮሳ ጊያዌ፥ ኣዪሁዳ ዎሳ ጎሊያ ካፓቱዋፔ ኢቱ፥ ዬሱሳ ቤዔዳ ዎዴ ኣኮ ዪ ኣ ጌዲያን ኩንዲዴ፥
«ታ ናታ ሃርጋዴ ሃይቃና ሃናው፤ ኢዛ ፓፃዴ ሎዖ ዴዓና ማላ፥ ያዴ ኔ ኩሺያ ኢዚ ቦላ ዎሪኪ» ያጊዴ ዬሱሳ ሚኒሲዴ ዎሴዳ።
ዬሱሲ ያዒሮሳና ቤዳ፤ ኢ ቢሺን ጮራ ኣሳይ ኣ ካሊዴ ሜቶዲኖ።
ታማኔ ላዑ ላይ ኡባ ኢዚ ቦላፔ ሱይ ጎጊያ ኢቲ ሚሺራታ ዴዓው።
ጮራ ኣኪማቱ ኢዞ ኣኪሚሺንካ፥ ኢዛ ፓፃ ካዔታዱ፤ ባሬ ሚሻ ኡባ ዉርሲናካ ኢዚው ሃ ኢቴዳዋፔ ኣቲን፥ ኣይኔ ኢዞ ማዲቤና።
ሄ ሚሺራታ ዬሱሳባ ሲሳዴ፥ ኣሳ ጊዶና ዬሱሳፔ ጉዬና ያዴ፥ ኣ ማዩዋ ቦቻዱ።
ኣዪሲ ጎፔ ኢዛ፥ «ታኒ ሃራይ ኣቶ፥ ኣ ማዩዋ ቦቾፔካ ፓፃና» ያጋዴ ቆፓዱ።
ኢፔ ጎጊያ ሱይ ኤሌካ ኤቂ ኣጌዳ፤ ኢዛ ባሬ ዋዪያፔ ፓፄዳዋ ባሬ ቦላን ኤራ ኣጋዱ።
ዬሱሲ ባሬፔ ዎልቃይ ኬሴዳዋ ባሬ ሁጴው ኤሪዴ፥ ኤሌካ ጮራ ኣሳ ጊዶን ጉዬ ሲሚዴ፥ «ታ ማዩዋ ቦቼዳዌ ኦኔ?» ያጌዳ።
ዬሱሳ ካሊያዋንቱ ኣ፥ «ኣሳይ ኔና ሱጊያ ዎዴ ቤዓዴ፥ ‹ታና ኦኔ ቦቼዳዌ?› ያጋይ?» ጌዲኖ።
ዬሱሲ ሄዋ ኦኔ ኦዴንቶኔ ቤዓናው ዩሺ ኣዴ ፄሌዳ፤
ሺን ሚሺራታ ባሬው ሃኔዳዋ ኤራዴ፥ ያሻ ኮኮራዴ ያዴ ዬሱሳ ሲንን ጉፋናዱ፤ ቃሲ ቱማቴን ሃኔዳዋ ኡባ ኣው ኦዳዱ።
ዬሱሲ ኢዞ፥ «ታ ናቴ፥ ኔና ኔ ኣማኑ ፓዳ፤ ሳሩዋን ባ፤ ኔ ዋዪያፔኔ ፓፃ» ያጌዳ።
ዬሱሲ ቢሮ ሄዋ ጊሺን፥ ኣዪሁዳ ዎሳ ጎሊያ ካፑዋ ሶዪፔ ኪቴቴዳ ኣሳቱ ዪዴ፥ «ኔ ናታ ሃይቃዲጋዱ፤ ሲሚ ታማርሲያዋ ኣዪሲ ዳቡርሳይ?» ያጌዲኖ።
ሺን ዬሱሲ ኡንቱንቱ ጊያዋ ሲሲዴ፥ ኣዪሁዳ ዎሳ ጎሊያ ካፑዋ፥ «ኣማኖ ፃላላ ኣማናፔ ኣቲን፥ ያዮፓ» ያጌዳ።
ዬሱሲ ጴፂሮሳፔ፥ ያዪቆባፔኔ ያዪቆባ ኢሻ ዮሃኒሳፔ ሃራይ ኦኒኔ ባሬና ካሌና ማላ ዲጌዳ።
ኡንቱንቱ ኣዪሁዳ ዎሳ ጎሊያ ካፑዋ ሶይ ጋኬዳ ዎዴ፥ ዬሱሲ ኣሳይ ሎይ ዬኪያዋኔ ዚላሊያዋ ቤዔዳ።
ጌሊዴ ኣሳ፥ «ኣዪሲ ሎይ ዬኪቴ? ናታ ጌሚዒሻዱፔ ኣቲን፥ ሃይቃቤይኩ» ያጌዳ።
ሄዋፔ ጉዬ ኣሳይ ኣ ቦላ ሚጬዳ፤ ሺን ኣሳ ኡባ ካሬ ኬሲዴ፥ ናቲ ኣዉዋኔ ኣቶ ሄዋን ባሬናና ዴዒያ ኣ ካሊያዋንታኔ ኣኪዴ፥ ናታ ዴዒያሳ ጌሌዳ።
ዬሱሲ ናቲ ኩሺያ ኦይቂዴ፥ «ፃሊታ፥ ቁሚ» ያጌዳ፤ ሄዋ ቢሌይ፥ «ጉ ናቴ፥ ታኒ ኔና ዴንዳ ጋይ» ጊያዋ።
ናታ ኤሌካ ዴንዳ ኤቃዴ ሃሜታዱ፤ ኢዛ ታማኔ ላዑ ላይ ናቶ፤ ሄዌ ሃኒያዋን ኣሳይ ዳሮ ማላሌቴዳ።
ዬሱሲ ሄዋ ኡንቱንቱ ኦሲኔ ኦዴና ማላ፥ ኡንቱንታ ሚኒሲ ኣዛዚዴ፥ «ኢዚው ሚያባ ኢሚቴ» ያጌዳ።
ዬሱሲ ሄዋፔ ኬሲዴ፥ ባሬ ጋዲያ ናዚሬቴ ካታማ ቤዳ፤ ኣ ካሊያዋንቱካ ኣ ካሊዴ ቤዲኖ።
ሳምባታ ጋላሲ ኣዪሁዳ ዎሳ ጎሊያን ታማሪሱዋ ዶሜዳ፤ ኢ ታማርሲያዋ ሲሴዳ ጮራ ኣሳይ ማላሌቲዴ፥ «ሃዌ ሃ ኡባባ ሃቃፔ ዴሜዴ? ሃ ኣው ኢሜቴዳ ኣ ኤራቴይ ኣዬ? ፆሳይ ኦያ ማላታ ኢ ዎቲ ኦ?
ሃዌ ኣናፂያ ጊዴኔ? ማይራሚ ናዓ፥ ያዪቆባ ኢሻ፥ ዮሳ ኢሻ፥ ዪሁዳ ኢሻ፥ ሲሞና ኢሻ ጊዴኔ? ኣ ሚቻቱ ኑናና ሃዋን ዴዒያዋንታ ጊዲኪኖ?» ያጊዴ፥ ኢ ጊያዋ ኣኬናን ኢፄዲኖ።
ዬሱሲ ሄ ኣሳሲ፥ «ናቢ ባሬ ጋዲያን፥ ባሬ ዳባቱዋኒኔ ባሬንቱ ሶይ ኣሳን ቦንቼቴናዋፔ ኣቲን፥ ኡባሳን ቦንቼቴ» ያጌዳ።
ኢ ሄዋን ባሬ ኩሺያ ኣማሬዳ ኣሳቱዋ ቦላ ዎዴ፥ ኡንቱንታ ፓዳዋፔ ኣቲን፥ ጮራ ማላታ ኦናው ኣይኔ ዳንዳይቤና።
ኣሳይ ኣማኒቤና ዲራው ማላሌቴዳ። ሄዋፔ ጉዪያን፥ ዬሱሲ ሄዋ ሄራን ዴዒያ ቄሪ ካታማቱዋን ዩዪ ዩዪዴ፥ ኣሳ ታማርሴዳ።
ዬሱሲ ታማኔ ላዑ ባሬና ካሊያዋንታ ባሬኮ ፄሲዴ፥ ላዑዋ ላዑዋ ኪቴዳ፤ ቃሲ ኡንቱንቶ ኢታ ኣያናቱዋ ኬሲያ ማታ ኢሜዳ።
ኡንቱንታ፥ «ኦጊያ ፃምዓፔ ኣቲን፥ ቁማ፥ ቃርጪቲያ፥ ሂንቴው ሚሻ ኣያኔካ ኦይቆፒቴ።
ሂንቴንቱ ጌዲያን ጫማካ ዎቴ፤ ሺን ላዑ ማዩዋ ማዮፒቴ» ያጌዳ።
ቃሲካ ኡንቱንታ፥ «ሂንቴንታ ኣሳይ ሃቃን ሞኮፔኔ፥ ሄዋፔ ኬሳና ጋካናው፥ ሄ ጎሊያን ኡቲ ኣጊቴ።
ሂንቴንታ ኣሳይ ሞኬናሳ ዎይ ሂንቴ ኦዲያባ ሲሴናሳ ሃቃ ጊዶፔካ፥ ሄ ጋዲያን ዴዒያ ኣሳው ሄዌ ማርካ ጊዳና ማላ፥ ሄዋፔ ኬሲዴ፥ ሂንቴ ጌዲያፔ ባና ሾጪቴ» ያጌዳ።
ታማኔ ላዑ ኣ ካሊያዋንቱ ቢዴ፥ ኣሳይ ባሬንቱ ናጋራፔ ሲማናዳን፥ ቃላ ኦዴዲኖ።
ኡንቱንቱ ኣሳፔ ዳሮ ኢታ ኣያናቱዋ ኬሲዴ፥ ሃርጊያ ኣሳ ጮራ ዛይቲያ ኦኪዴ ፓዲኖ።
ኣሳይ ዬሱሳ ሱን ዴንያ ዲራው፥ ካቲያ ሄሮዲሴ ሄዋ ኡባ ሲሴዳ፤ ኢቲ ኢቲ ኣሳይ፥ «ፃማቂያ ዮሃኒሲ ሃይቁዋፔ ዴንዴዳ፤ ሄዋሲ ኣው ዎልቃማ ማላታ ኦያ ዎልቃይ ዴዔ» ያጌዳ።
ሺን ሃራንቱ ኣ፥ «ሃዌ ኤላሳ» ያጌዲኖ። ሃራንቱ ቃሲ፥ «ሃዌ ቤኒ ዎዴ ናባቱዋ ማላቲያ ናቢያ» ያጌዲኖ።
ሺን ሄሮዲሴ ሄዋ ሲሴዳ ዎዴ፥ «ሄዌ ታኒ ቆያ ሙጪሴዳ ፃማቂያ ዮሃኒሳ። ኢ ሃይቁዋፔ ፓፄዳ» ያጌዳ።
ኣዪሲ ጎፔ፥ ሄሮዲሴ ባሬ ኢሻ ፒሊጶሳ ማቻቶ ሄሮዲያዶ ኣኪ ዎዳ፤ ሄሮዲሴ ኢዚ ዲራው፥ ባሬ ሁጴው ኣሳ ኪቲዴ፥ ዮሃኒሳ ኦይዴ፥ ቃሺሲ ዎዳ።
ኣዪሲ ጎፔ፥ ዮሃኒሲ ሄሮዲሳ፥ «ኔኒ ኔ ኢሻ ማቻቶ ኣካናው ቤሴና» ያጊ ዎዳ።
ሄሮዲያዳ ዮሃኒሳው ኡሉዋን ሞርኪያ ኦይቃዴ ኣ ዎሳናው ኮያዱ፤ ሺን ዳንዳያቤይኩ።
ዮሃኒሲ ፂሎ ኣሳኔ ጌሻ ኣሳ ጊዴዳዋ ሄሮዲሴ ኤሬዳ ዲራው፥ ኣው ያዪዴ፥ ሎይ ናጊ ዎዳ፤ ዮሃኒሲ ጊያዋ ሲሲዴ፥ ባሬ ዎዛናን ዳሪሲ ሜቶቲዴካ ኣባ ናሼቻን ሲሴዳ።
ሄሮዲሴ ባሬ ዬሌቴዳ ጋላሲ፥ ጋዲያ ኣዪሲያዋንቶ፥ ሻላቃቱዋሲኔ ጋሊላን ዴዒያ ዎልቃማ ኣሳው ሾቢያ ጊጊሴዳ ዎዴ፥ ዉርሴን ሄሮዲያዳ ኢንጄ ጋላሳ ዴማዱ።
ሄሮዲያዲ ናታ ኢማ ሞኪያሳ ጌላ ዱራዴ፥ ሄሮዲሳኔ ኣ ኢማቱዋ ናሼቻዱ፤ ሄዋፔ ጉዬ ካቲ ናቲው፥ «ኔና ሎዔዳዋ ኣያ ጊዶፔኔ ታና ኦቻ፤ ታኒ ኔው ኢማና» ያጌዳ።
ቃሲ ኢዚው ዳሪ ጫቂዴ፥ «ኔኒ ኦቼዳዋ ኣያ ጊዶፔካ፥ ታኒ ኔው ኢማና፤ ሃራይ ኣቶ፥ ታ ካዉቴፔ ባጋ ጊዶፔካ፥ ታኒ ኔው ኢማና» ያጌዳ።
ናታ ካሬ ኬሳዴ ባሬ ዳዮ፥ «ኣያ ኢማ ጎ?» ያጋዴ ኦቻዱ። ኢ ዳያ፥ «ፃማቂያ ዮሃኒሳ ሁጲያ ኢማ ጋ» ያጋዱ።
ናታ ኤሌካ ካቲያኮ ባዴ ኣ፥ «ፃማቂያ ዮሃኒሳ ሁጲያ ዎጪቲያን ዎዴ፥ ኔኒ ሃዒ ታው ኢማናዳን ኮያይ» ያጋዱ።
ሄዋፔ ጉዬ ካቲ ዳሪ ቃሬቴዳ፤ ሺን ባሬ ጫቁዋ ዲራዉኔ ባሬ ኢማቱዋ ዲራው ኢዚው ጫቄዳ ጫቁዋ ኮላናው ኮዪቤና።
ሄዋ ዲራው፥ ኤሌካ ናጊያዋ ኪቲዴ፥ ዮሃኒሳ ሁጲያ ኣሃና ማላ ኣዛዜዳ፤ ናጊያዌ ቃሾ ጎሌ ቢዴ፥ ዮሃኒሳ ቆያ ሙጬዳ።
ሄ ሙጬዳዋ ዎጪቲያን ዎ ኣሂዴ፥ ናቲው ኢሜዳ፤ ናታ ቃሲ ባሬ ኣቲው ኢማዱ።
ዮሃኒሳ ካሊያዋንቱ ሄዋ ሲሴዳ ዎዴ ዪዴ፥ ኣ ኣኃ ኣፊዴ ሞጌዲኖ።
ዬሱሲ ኪቴዳዋንቱ ሲሚዴ፥ ዬሱሳና ጋኬቲዴ፥ ባሬንቱ ኦዳባኔ ባሬንቱ ታማርሴዳባ ኡባ ዬሱሳሲ ኦዴዲኖ።
ቢያ ኣሳይኔ ዪያ ኣሳይ ዳሪና፥ ሃራይ ኣቶ ቁማ ማናዉካ ኡንቱንታ ጋናን ኢፄዳ ዲራው፥ ዬሱሲ ኡንቱንታ፥ «ኑሬካ ጉ ሼምፒ ኣካናው ኣሳይ ባይናሳ ቦይቴ» ያጌዳ።
ዬሱሲኔ ኡንቱንቱ ባሬንቱ ፃላላ ዎንጊሪያን ኡቲዴ፥ ኣሳይ ባይናሳ ቤዲኖ።
ኡንቱንቱ ቢሺን፥ ጮራ ኣሳይ ኡንቱንታ ቤዒዴ ኤሬዳ፤ ካታማ ኡባፔ ጌዲያን ዎፂዴ፥ ኡንቱንቱ ቢያሳ ኡንቱንቱፔ ካሴቲዴ ጋኬዲኖ።
ዬሱሲ ዎንጊሪያፔ ኬሲዴ፥ ጮራ ኣሳ ቤዔዳ፤ ኣሳይ ሄሚያ ኣሳይ ባይና ዶርሳ ማላ ጊዴዳ ዲራው፥ ቃሬቲዴ ኣሳ ዳሮባ ታማሪሱዋ ዶሜዳ።
ሳዓይ ኦማርሲያ ዎዴ፥ ዬሱሳ ካሊያዋንቱ ኣኮ ዪዴ፥ «ሃዌ ሳዓይ ኣሳይ ባይና ሳዓ፤ ሃዒ ሳዓይካ ቃሚዲጌዳ፤
ኣሳይ ሄራኔ ቄሪ ካታማቱዋ ጊዶ ቢዴ፥ ባሬንቶ ሚያባ ሻማና ማላ፥ ኣሳ ሞዪዛ» ያጌዲኖ።
ሺን ዬሱሲ ዛሪዴ ኡንቱንታ፥ «ኣሳው ሚያባ ሂንቴ ኢሚቴ» ያጌዳ። ሄዋፔ ጉዬ ኡንቱንቱ፥ «ኑኒ ቢዴ፥ ላዑ ፄቱ ቢራ ሳንቲሚያ ቁማ ሻሚዴ፥ ኣሳይ ማናው ኢማኔ?» ያጊዴ ኣ ኦቼዲኖ።
ዬሱሲ ኡንቱንታ፥ «ሂንቴንቶ ኣፑን ዳቡ ዴዒ? ቢዴ ቤዒቴ» ያጌዳ። ኡንቱንቱ ቤዒዴ፥ «ኢቼሹ ዳቡዋኔ ላዑ ሞሊያ» ያጌዲኖ።
ዬሱሲ ባሬና ካሊያዋንታ ኣሳ ኡባ ጪታን ጪታን ሻኪ ሻኪዴ፥ ማታን ኡቲሳና ማላ ኣዛዜዳ።
ኣሳይ ፄቱ ፄቱኔ ኢሻታሙ ኢሻታሙ ጪታን ጪታን ኡቴዲኖ።
ዬሱሲ ኢቼሹ ዳቡዋኔ ላዑ ሞሊያ ኦይቂዴ፥ ፑዴ ሳሉዋ ፄሊዴ፥ ፆሳ ጋላቴዳ፤ ዳቦቱዋ ሜንዴ ኣሳው ጊሻና ማላ፥ ባሬና ካሊያዋንቱሲ ኢሜዳ፤ ቃሲ ላዑ ሞሊያካ ኡንቱንቱ ኡባው ሻኬዳ።
ኣሳይ ኡባይ ሚዴ ካሌዲኖ።
ሄዋፔ ጉዬ ኣቴዳ ዳቦቱዋ ዶካይኔ ሞሊያ ዶካይ ታማኔ ላዑ ዛምቤሊያ ኩሜዳዋ ዬሱሳ ካሊያዋንቱ ዴንዲኖ።
ዳቡዋ ሜዳ ኣቱማ ኣሳይ ኢቼሹ ሻዓ።
ኤሌካ ዬሱሲ ሄ ጮራ ኣሳ ሞዪዚዴ፥ ባሬና ካሊያዋንቱ ዎንጊሪያን ጌሊዴ፥ ኣባፔ ሄፊንን ዴዒያ ቤቴሳይዳ ጊያ ካታማ ባሬፔ ሲንቲዴ ባናዳን ኣዛዜዳ።
ኡንቱንታ ሞዪዜዳዋፔ ጉዪያን፥ ፆሳ ዎሳናው ዞዚያ ኬሴዳ።
ሳዓይ ቃሚያ ዎዴ ዎንጊሪ ዎምባ ጊዱዋን ዴዒሺን፥ ዬሱሲ ዎምባፔ ጋፃን ባሬካ ዴዔ።
ጫርኩ ኣ ካሊያዋንቱኮ ጫርኪያ ዲራው፥ ባሬና ካሊያዋንታ ዎምባ ቤታይ ሜቶያዋ ዬሱሲ ቤዒዴ፥ ኩቱ ዋሳና ሃኒያ ዎዴ ዎምባ ቦላን ሃሜቲዴ፥ ኡንቱንቱኮ ዬዳ፤ ኡንቱንታ ዬጊ ኣናው ኮዬዳ።
ሺን ዎምባ ቦላን ኢ ሃሜቲሺን፥ ኡንቱንቱ ኣ ቤዒዴ፥ ባሬንቶ ሞይቲሊያ ማላቲና ዋሴዲኖ።
ኣዪሲ ጎፔ፥ ኡንቱንቱ ኡባይ ኣ ቤዒዴ፥ ያሻ ኮኮሬዲኖ፤ ሺን ኤሌካ ዬሱሲ ኡንቱንታ፥ «ኣይኔ ባዋ፤ ታናቴኔ ያዮፒቴ» ያጌዳ።
ዬሱሲ ኡንቱንቱና ኢቲፔ ዎንጊሪያን ጌሊና፥ ጫርኩ ዎፑ ጌዳ፤ ኡንቱንቱ ዳሮ ማላሌቴዲኖ።
ኣዪሲ ጎፔ፥ ኡንቱንቱ ዎዛናይ ጆሌዳ ዲራው፥ ኡንቱንቱ ኡኪባ ኣኬኪቤይኪኖ።
ኡንቱንቱ ኣባ ፒኒዴ፥ ጌንሳሬፃ ጊያ ቢታ ጋኬዲኖ፤ ያኒ ዎንጊሪያ ጋፃ ሺሺ ቃቼዲኖ።
ኡንቱንቱ ዎንጊሪያፔ ዎያዋን፥ ኣሳይ ኤሌካ ዬሱሳ ኤሪኔ
ሄዋ ሄራን ዴዒያ ጋዲያ ኡባን ዎፄሬቲዴ፥ ሃርጋንቻቱዋ ሻንቻማን ቶኪዴ፥ «ዬሱሲ ዴዔ» ጊና ሲሴዳሳ ኣሁዋ ዶሜዳ።
ዬሱሲ ቤዳሳ ኡባን ቄሪ ካታማን ጊዲና፥ ዎልቃማ ካታማን ጊዲና፥ ሄራ ጊዶን ጊዲናካ፥ ጌያ ዴንባን ኣሳይ ሃርጋንቻቱዋ ኣኮ ኣፌ። ዬሱሲ ባሬ ማዩዋ ማጫራ ጊዶፔኔ ሃርጋንቻቱዋ ቦሺሳና ማላ፥ ኣሳይ ኣ ዎሴዳ፤ ቦቼዳ ኡባይ ፓፄዳ።
ፓሪሳዋቱኔ ዬሩሳላሜፔ ዪዴ፥ ሙሴ ሂጊያ ታማሪሲያ ኣማሬዳ ኣሳቱ ዬሱሳኮ ሺቄዲኖ።
ዬሱሳ ካሊያዋንቱፔ ኢቱ ኢቱ ቱና ኩሺያን፥ ሄዋ ጊያዌ ሜጬቴናን ቁማ ሚያዋንታ ቤዔዲኖ።
ኣዪሲ ጎፔ፥ ፓሪሳዋቱኔ ኣዪሁዳ ኣሳይ ኡባይ ባሬንቱ ኣዋቱዋ ዎጋ ናጊዴ፥ ባሬንቱ ኩሺያ ሎይ ሜጬቴናን ሚኪኖ።
ቃሲ ጌያፔ ዪዴካ ሜጬቴናን ዴዒዴ ሚኪኖ። ቃሲ ኡንቱንቱ ባሬንቱ ኣዋቱዋፔ ኣኬዳ ሃራ ጮራ ዎጋይ ዴዔ፤ ሄዌካ ዋንጫ፥ ኬሪያ፥ ቢራታፔ ሜዳ ሚሻኔ ኣርሳ ሜጪያ ዎጋ።
ፓሪሳዋቱኔ ሙሴ ሂጊያ ታማርሲያዋንቱ ዬሱሳ፥ «ኔና ካሊያዋንቱ ኣዪሲ ኑ ኣዋቱዋ ዎጋ ካሌናን ኢፂዴ፥ ባሬንቱ ኩሺያ ሜጬቴናን ቁማ ሚኖ?» ያጊዴ ኦቼዲኖ።
ዬሱሲ ኡንቱንታ ሃዋዳን ያጌዳ፤ «ኢሲያሲ ቲምቢቲያ ኦዴዳ ዎዴ፥ ሂንቴንቱባ፥ ሎዓ ማላቲያ ኢታቱባ ፃፌዳዋዳንካ፥ ‹ፆሳይ፥ «ሃዌ ኣሳይ ታና ባሬ ቦላ ዶናን ቦንቼ። ሺን ኡንቱንቱ ዎዛናይ ታፔ ሃኩዋን ዴዔ፤ ኣሳይ ታው ሜላ ጎዪኔ። ኣዪሲ ጎፔ፥ ኣሳይ ኦዳ ኣዛዙዋ ፆሳ ሂጊያ ማላቲሲዴ ታማርሴ» ጌዳ› ያጊዴ ቲምቢቲያ ቱሙዋ ኦዴዳ።
<range>
«ፆሳ ኣዛዙዋ ሂንቴ ኣጊዴ፥ ኣሳ ዎጋ ሚኒሲዴ ናጊታ» ያጌዳ።
ቃሲካ ዬሱሲ፥ «ሂንቴንቱ ሂንቴ ዎጋ ናጋናው ፆሳ ኣዛዙዋ ኣጊታ።
ኣዪሲ ጎፔ ሙሴ፥ ‹ኔ ኣባኔ ኔ ዳዮ ቦንቻ› ቃሲ፥ ‹ባሬ ኣባኔ ባሬ ኣቶ ቦሪያዌ ሃይቁዋን ሙሬቶ› ያጌዳ።
ሺን ኢቲ ኡራው ባሬ ኣዉዋ ዎይ ባሬ ኣቶ ማዲያባይ ዴዒሺን ኢ፥ ‹ሃዌ ቁርባኒያ፤ ሃዋ ጉሳይ ፆሳባ ጊያዋ› ጎፔ፥
ኢ ባሬ ኣዉዋ ዎይ ባሬ ኣቶ ዎዴፔ ማዳናዋ ኣይኔ ኮዪኪታ።
ሃ ሃኖታን ሂንቴ ሂንቴንቱ ዎጋ ናጋናው፥ ፆሳ ቃላ ኮሊዴ፥ ሄዋ ማላ ዳሮባ ኦታ» ያጌዳ።
ዬሱሲ ጮራ ኣሳ ቃሲካ ባሬኮ ፄሲዴ፥ «ኡባይ ታኒ ጊያዋ ሲሲቴኔ ኣኬኪቴ።
ኣሳፔ ኬሲያዌ ኣሳ ቱኒሲያዋፔ ኣቲን፥ ካሬፔ ኣሳ ጊዶ ጌሊዴ፥ ኣሳ ቱኒሲያባይ ኣይኔ ባዋ፤
ሲሳናው ሃይይ ዴዒያ ኡራይ ኦኒኔ ሲሶ» ያጌዳ።
ዬሱሲ ጮራ ኣሳ ኣጊዴ ሶይ ጌሌዳ ዎዴ፥ ኣ ካሊያዋንቱ ሄ ሌሚሱዋባ ኣ ኦቼዲኖ።
ኢ ኡንቱንታ፥ «ሂንቴንቶካ ቃሲ ጌሊቤኔ? ካሬፔ ኣሳ ዎዛናን ጌሊያባይ ኣይኔ ኣሳ ቱኒሳናው ዳንዳዬናዋ ኣኬኪቴ?
ኣዪሲ ጎፔ፥ ቁማይ ኣሳ ኡሉዋ ጊዶ ጌሊዴ፥ ካሬው ኬሲያዋፔ ኣቲን፥ ኣሳ ዎዛና ጊዶ ጌሌና» ያጌዳ። ሃዋዳንካ ዬሱሲ ቁማ ኡባይ ቱና ጊዴናዋ ኤሪሴዳ።
ቃሲካ ዬሱሲ ሃዋዳን ያጌዳ፤ «ኣሳ ቱኒሲያባይ ኣሳ ዎዛና ጊዶፔ ኬሲያባ።
ኣዪሲ ጎፔ፥ ኣሳ ዎዛና ጊዶፔ ኬሲያዌ ኢታ ቆፋ፤ ዎሹሚያዋ፤ ዉዒያዋ፤ ዎያዋ፤ ጫራቴ፤
ዮራቴ፤ ኡዚያ ዎይ ባሬና ዶሲያዋ፤ ኢታቴ ዎይ ጪሚያዋ፤ ጌኒያ፤ ማጫዋ ኣሞቲያዋ፤ ቃናቲያዋ፤ ቦሪያዋ ዎይ ዚጊሪያዋ፤ ኣዩዋ፤ ኤያቴ።
ሃ ኢታባይ ኡባይ ኣሳ ዎዛና ጊዶፔ ኬሲዴ፥ ኣሳ ቱኒሴ» ያጌዳ።
ዬሱሲ ሄዋፔ ኣጊዴ፥ ፂሮሳኔ ሲዶና ጊያ ካታማቱዋ ማታን ዴዒያ ጋዲያ ቢዴ፥ ኢቲ ጎሊያ ጌሌዳ፤ ቃሲ ኢ ያኒ ዴዒያዋ ኦኒኔ ኤራናዋ ኮዪቤና፤ ሺን ቆሴቲዴ ጋሚዓናው ዳንዳዪቤና።
ሺን ባሬ ጉ ናቲ ቦላ ኢታ ኣያናይ ዴዒያ ኢቲ ሚሺራታ ዬሱሳባ ሲሳዴ፥ ኤሌካ ኣኮ ያኔ ኣ ጌዲያን ጉፋና ኣጋዱ።
ሄ ሚሺራታ ኣዪሁዳ ኣሳ ጊዱኩ፤ ኣ ዬሌቴዳዌካ ሶሪያ ጊያ ጋዲያና፤ ኣ ባሬ ናቲፔ ፃላሂያ ኬሳና ማላ፥ ዬሱሳ ዎሳዱ።
ሺን ዬሱሲ ዛሪዴ፥ «ናናይ ካሴቲዴ ቁማ ካሊኖ፤ ኣዪሲ ጎፔ፥ ናና ቁማ ኣኪዴ፥ ካናቱዋሲ ኦሊያዌ ሎዓ ጊዴና» ያጌዳ።
ሚሺራታ ዛራዴ፥ «ቱማካ ታ ጎዳው፥ ሃራይ ኣቶ ሳምፓ ሚዪያን ዴዒያ ካናቱካ ናናቱዋፔ ኣቴዳ ሱፓ ሚኖ» ያጋዱ።
ዬሱሲ ቃሲ ኢዞ፥ «ሃ ኔኒ ሃሳዬዳ ቃላ ዲራው፥ ፃላሂ ኔ ናቲፔ ኬሴዳ፤ ሲሚ ኔ ሶይ ባ» ያጌዳ።
ሚሺራታ ባሬ ሶይ ቢያ ዎዴ፥ ኢዚ ናቲፔ ፃላሂ ኬሲና፥ ሂፃን ጊሴዳዉኖ ዴማዱ።
ዬሱሲ ፂሮሳ ጋዲያፔ ኬሲዴ፥ ሲዶናናኔ ታሙ ካታማ ጊያ ጋዲያና ካንዴ፥ ጋሊላ ኣባኮ ቤዳ።
ኣሳይ ቱሌኔ ዱዴ ጊዴዳ ቢታኒያ ዬሱሳኮ ኣሂዴ፥ ባሬ ኩሺያ ኣ ቦላን ዎና ማላ፥ ዬሱሳ ዎሴዲኖ።
ዬሱሲ ባሬካ ሄ ቢታኒያ ጮራ ኣሳፔ ጋፃ ኬሲዴ፥ ባሬ ቢራያ ኣ ሃይን ዬዴዳ፤ ቃሲ ጩቻ ጩቺዴ፥ ኣ ኢንፃርሳ ቦቼዳ።
ሳሉዋ ፑዴ ፄሊዴ፥ ቶኪ ሼምፒዴ፥ «ኤፍታሂ» ያጌዳ፤ ሄዋ ጊያዌ ዶዬታ ጊያዋ።
ቢታኒያ ሃይይ ኤሌካ ዶዬቲ ኣጌዳ፤ ቃሲ ኣ ሃሳዬና ኢንፃርሳይካ ቢሌቲ ኣጌዳ፤ ቢታኒ ኣይኔ ዋዬቴናን ሃሳዪ ኣጌዳ።
ዬሱሲ ኣሳው፥ «ሃዋ ኦሲኔ ኦዶፒቴ» ያጊዴ ኦዴዳ፤ ሺን ኢ ዳሪሲ ሚኒሲ ኦዲና፥ ኣሳይ ቃሲ ኦዱዋ ያ ዳሪሴዳ።
ሄዋ ሲሴዳ ኣሳይ ኡባይ ዳሮ ማላሌቲዴ፥ «ኡባባካ ኢ ሎይ ኦ። ሃራይ ኣቶ ቱሊያካ ሲሴ፤ ቃሲ ዱዲያካ ሃሳዪሴ» ያጌዲኖ።
ሄዎዴ፥ ጮራ ኣሳይ ቃሲ ዬሱሳኮ ሺቄዳ፤ ኣሳው ሚያባይ ዪና፥ ዬሱሲ ባሬና ካሊያዋንታ ባሬኮ ፄሲዴ፥
«ሃ ጮራ ኣሳይ ታናና ሄዙ ጋላሳይ ጋካናው ጋሚዒዴ፥ ሚያባ ኣይኔ ዴሚቤና ዲራው፥ ታኒ ኡንቱንቶ ቃሬታይ።
ታኒ ኡንቱንታ ኮሻና ሶይ ዬዶፔ፥ ቢዴ ኦጊያን ዳቡሪዴ ኩንዳና፤ ኣዪሲ ጎፔ፥ ኢቱ ኢቱ ሃኮሳፔ ዬዳ» ያጌዳ።
ኣ ካሊያዋንቱ ዛሪዴ፥ «ሃ ኣሳይ ባዪና ሳን ሃ ኣሳ ኡባ ሚዛናው ጊዲያ ቁማ ዴማናው ዳንዳዪያዌ ኦኔ?» ያጌዲኖ።
ዬሱሲ ኡንቱንታ፥ «ሂንቴንቶ ኣፑን ዳቡ ዴዒ?» ያጊዴ ኦቼዳ። ኡንቱንቱ፥ «ላፑ ዳቡ ዴዔ» ያጌዲኖ።
ዬሱሲ ኣሳ፥ «ሳዓን ኡቲቴ» ያጊዴ ኣዛዜዳ፤ ቃሲ ላፑ ዳቡዋ ኣኪዴ፥ ፆሳ ጋላቴዳ፤ ሄ ዳቡዋ ሜንዴ፥ ኣሳው ጊሻና ማላ፥ ባሬና ካሊያዋንቶ ኢሜዳ። ዬሱሳ ካሊያዋንቱ ሄ ጮራ ኣሳሲ ጊሼዲኖ።
ኡንቱንቶ ቃሲካ ኣማሬዳ ሱፓ ሞሌቱ ዴዒኖ፤ ዬሱሲ ሄዋንቶካ ፆሳ ጋላቲዴ፥ ኣሳው ጊሻና ማላ፥ ባሬና ካሊያዋንታ ኣዛዜዳ።
ኣሳይ ኡባይ ሚዴ ካሊና ኣቴዳ ዶካይ ላፑ ዛምቤሊያ ኩሜዳዋ ኣ ካሊያዋንቱ ዴንዲኖ።
ቁማ ሜዳ ኣሳይ ኦይዱ ሻዓ ጊዳና፤ ሄዋፔ ጉዪያን፥ ዬሱሲ ኣሳ ዬዴዳ።
ኢ ቃሲ ባሬና ካሊያዋንቱና ኤሌካ ዎንጊሪያን ጌሊዴ፥ ዳልማኑታ ጊያ ጋዲያ ቤዳ።
ፓሪሳዋቱ ዪዴ፥ ዬሱሳና ፓሉማ ዶሜዲኖ። ዬሱሳ ፓጫናው ኮዪዴ፥ ሳሉዋፔ ማላታ ባሬንታ ቤሳና ማላ ኦቼዲኖ።
ዬሱሲ ዳሪሲ ቶኪ ሼምፒዴ፥ «ሃ ዎዲያ ኣሳይ ኣዪሲ ማላታ ኮዪ? ታኒ ሂንቴንቶ ቱሙዋ ኦዳይ፤ ሃ ዎዲያ ኣሳው ማላታይ ኡባካ ኢሜቴና» ያጌዳ።
ቃሲ ኡንቱንታ ሄዋን ኣጊዴ፥ ዛሪ ዎንጊሪያን ጌሊዴ፥ ኣባፔ ሄፊን ፒኔዳ።
ዬሱሳ ካሊያዋንቱ ቁማ ኣፋናዋ ዶጌዲኖ፤ ኡንቱንቶ ዎንጊሪያ ጊዶን ኢቲ ኡኪፔ ሃራይ ባዋ።
ዬሱሲ ኡንቱንታ፥ «ሂንቴንታ ኤሪቴ፤ ፓርሳዋቱዋ ኢርሹዋፔኔ ሄሮዲሳ ኢርሹዋፔ ናጌቲቴ» ያጊዴ ኣዛዜዳ።
ኡንቱንቱ ባሬንቱ ጊዶን፥ «ኢ ሃዋ ጊያዌ ኑሲ ቁማይ ባይና ዲራሳ» ያጊዴ ሃሳያ ዶሜዲኖ።
ዬሱሲ ኡንቱንቱ ጊያዋ ኤሪዴ፥ «ሂንቴንቶ ዳቡ ባዪናዋ ኣዪሲ ሃሳዪቴ? ሃዒ ጋካናው ሂንቴው ጌሌኔ? ዎይ ኣኬኪኪቴ? ሂንቴ ዎዛናይ ጆሌዴ?
ሂንቴንቶ ኣይፊ ዴዔ፤ ቤዒኪቴ? ቃሲ ሃይይ ዴዔ፤ ሲስኪቴ? ሂንቴንቶ ሃሳዬቴኔ?
ታኒ ኢቼሹ ዳቡዋ ኢቼሹ ሻዓ ኣሳው ሜን ኢሜዳ ዎዴ፥ ኣፑን ዛምቤሊያ ኩሜዳ ዶካ ዴንዲቴ?» ያጌዳ። ኡንቱንቱ፥ «ታማኔ ላዑ ዛምቤሊያ ኩሜዳ ዶካ ዴንዶ» ያጌዲኖ።
«ታኒ ቃሲካ ላፑ ዳቡዋ ኦይዱ ሻዓ ኣሳው ሜንዴ ኢሜዳ ዎዴ፥ ኣፑን ዛምቤሊያ ኩሜዳ ዶካ ዴንዲቴ?» ያጌዳ። ኡንቱንቱ፥ «ላፑ ዛምቤሊያ ኩሜዳ ዶካ ዴንዶ» ያጌዲኖ።
ኢ ቃሲ፥ «ሃዒካ ኣኬኪቤይኪቴ?» ያጌዳ።
ዬሱሲኔ ኣ ካሊያዋንቱ ቤቴሳይዳ ጊያ ካታማ ቤዲኖ፤ ኣሳቱ ቆቃ ቢታኒያ ዬሱሳኮ ኣሂዴ፥ ሄ ቢታኒያ ቦቻና ማላ፥ ኣ ዎሴዲኖ።
ዬሱሲ ቆቃ ቢታኒያ ኩሺያ ኦይቂዴ፥ ሄራፔ ጋፃ ኬሴዳ፤ ኣ ኣይፊያን ጩቺዴ፥ ባሬ ኩሺያ ኣ ቦላ ዎዴ፥ «ኔው ኣዬንቶ ቤቲ?» ያጊዴ ኦቼዳ።
ቢታኒ ቂዴ፥ «ታኒ ኣሳ ቤዓይ፤ ሺን ኣሳይ ሃሜቲዴ፥ ሚ ማላቴ» ያጌዳ።
ሄዋፔ ጉዪያን፥ ዬሱሲ ሺሬቲዴ ቢታኒያ ኣይፊያን ባሬ ኩሺያ ዎዳ። ኣ ኣይፊ ፓፄዳ፤ ቢታኒካ ሎይ ፄሌዳ፤ ቃሲ ኡባባካ ጌሺዴ ቤዔዳ።
ዬሱሲ ቢታኒያ፥ «ሄራ ጌሎፓ» ያጊ ኣ ሶይ ዬዴዳ።
ዬሱሲ ባሬና ካሊያዋንቱና ቂሳሪያ ፒሊጶሳ ዴዒያ ቄሪ ሄራቱዋ ቤዳ፤ ኢ ቢሺን ኦጊያን ዬሱሲ፥ «ታና ኣሳይ ኦና ጊ?» ያጊዴ ባሬና ካሊያዋንታ ኦቼዳ።
ኣ ካሊያዋንቱ፥ «ኢቲ ኢቲ ኣሳይ ኔና፥ ‹ፃማቂያ ዮሃኒሳ› ጌ፤ ሃራንቱ፥ ‹ኤላሳ› ጊኖ፤ ቃሲ ሃራንቱ፥ ‹ናባቱዋፔ ኢቱዋ› ጊኖ» ያጌዲኖ።
ዬሱሲ ኡንቱንታ፥ «ሂንቴሺ ታና ኦና ጊቴ?» ያጊዴ ኦቼዳ። ጴፂሮሲ፥ «ኔኒ ዶሬቴዳ ኪሪስቶሳ» ያጊዴ ዛሬዳ።
ዬሱሲ፥ «ታባ ኦሲኔ ኦዶፒቴ» ያጊዴ ኡንቱንታ ኣዛዜዳ።
ዬሱሲ ባሬና ካሊያዋንታ፥ «ታኒ፥ ኣሳ ናዓይ፥ ዳሪ ዋዬታናው ቤሴ፤ ጪማቱ፥ ቄሳቱዋ ካፓቱኔ ሂጊያ ታማርሲያዋንቱ ታና ኢፃናው ቤሴ፤ ኡንቱንቱ ታና ዎናዉኔ ታኒ ሄዜንያ ጋላሳፔ ጉዪያን፥ ሃይቁዋፔ ዴንዳናው ቤሴ» ያጊዴ ታማሪሱዋ ዶሜዳ።
ሄዋ ኢ ኡንቱንቶ ጌሺዴ ኦዴዳ፤ ጴፂሮሲ ኣ ኢቲ ባጋ ዛሪዴ፥ ዞሬታ ዶሜዳ።
ሺን ዬሱሲ ጉዬ ሲሚዴ፥ ባሬና ካሊያዋንታ ፄሊዴ ጴፂሮሳ፥ «ሃ ሴፃናው፥ ኪቻ ታ ማታፔ! ኔን ኣሳይ ቆፒያዋ ቆፓሳፔ ኣቲን፥ ፆሳይ ቆፒያዋ ጊዴና» ያጌዳ።
ዬሱሲ ጮራ ኣሳኔ ባሬና ካሊያዋንታ ባሬኮ ፄሲዴ፥ «ታና ካላና ኮዪያ ኡራይ ዴዖፔ፥ ባሬና ካዶ፤ ያቲዴ ባሬ ማስቃሊያ ቶኪዴ፥ ታና ካሎ።
ኣዪሲ ጎፔ፥ ባሬ ሼምፑዋ ኣሻና ኮዪያ ኡራይ ባዪዛናዋ፤ ሺን ታ ዲራዉኔ ዎንጋላ ሚሺራቹዋ ዲራው ባሬ ሼምፑዋ ባዪዚያ ኡራይ ኣሻናዋ።
ኢቲ ኡራይ ሳዓን ዴዒያ ኡባባ ባሬው ሺሺዴ፥ ባሬ ሼምፑዋ ባዪዞፔ፥ ኣ ኣያ ማዳኔ?
ኢቲ ኡራይ ባሬ ሼምፑዋ ዎዛናው ኣያ ኢማና ዳንዳዪ?
ፆሳ ኣማኔና ሃ ናጋራንቻ ዬሌታ ዎዲያን፥ ኢቲ ኡራይ ታናኒኔ ታ ቃላን ዬላቶፔ፥ ታኒካ፥ ኣሳ ናዓይ፥ ቃሲ ታ ኣዉዋ ቦንቹዋን ጌሻ ኪታንቻቱዋና ዪያ ዎዴካ፥ ኣኒ ዬላታና» ያጌዳ።
ዬሱሲ ኡንቱንታ፥ «ታኒ ሂንቴንቶ ቱሙዋ ጋይ፤ ኣማሬዳ ኣሳቱ ፆሳ ካዉቴይ ዎልቃና ዪያዋ ቤዔናን ሃይቄናዋንቱ ሃዋን ዴዒኖ» ያጌዳ።
ዬሱሲ ኡሱፑን ጋላሳፔ ጉዪያን፥ ባሬናና ጴፂሮሳ፥ ያዪቆባኔ ዮሃኒሳ ኣኪዴ፥ ኡንቱንቱ ፃላላ ዎልቃማ ዴሪያ ቦላ ኬሴዳ፤ ኡንቱንቱ ሲንን ላሜቴዳ፤
ኣ ማዩካ ጶሌዳ፤ ሳዓን ማዩዋ ሜጪያ ኦኒኔ ጌሻናው ዳንዳዬናዋ ኬና ዳሪ ቦፄዳ።
ሄ ሄዙ ዬሱሳ ካሊያዋንቱ፥ ኤላሲኔ ሙሴ ዬሱሳና ሃሲያዋንታ ቤዔዲኖ።
ጴፂሮሲ ዬሱሳ፥ «ታማሪሲያዎ፥ ኑኒ ሃዋን ዴዒያዌ ኑሲ ሎዓ፤ ኑኒ ሄዙ ዳሳቱዋ ኢቱዋ ኔው፥ ኢቱዋ ሙሴው፥ ቃሲ ኢቱዋ ኤላሳሲ ኬፃና» ያጌዳ።
ኢ ዋጋኔንቶኔ ኤሪቤና፤ ኣዪሲ ጎፔ፥ ኢካ ዮኮንቱካ ዳሪ ያዬዲኖ።
ሄዋፔ ጉዪያን፥ ሻሪ ዪዴ ኡንቱንታ ካሚና ሻሪያፔ፥ «ሃዌ ታኒ ሲቂያ ታ ናዓ፤ ኢ ጊያዋ ሲሲቴ» ጊያ ቃላይ ዬዳ።
ኤሌካ ኡንቱንቱ ዩሺ ኣ ፄሊያ ዎዴ፥ ዬሱሳፔ ኣቲን፥ ሃራ ኦናኔ ባሬንቱ ማታን ቤዒቤይኪኖ።
ኡንቱንቱ ዴሪያፔ ዎሺን፥ ዬሱሲ ኡንቱንታ፥ «ታኒ፥ ኣሳ ናዓይ፥ ሃይቁዋፔ ዴንዳና ጋካናው፥ ሂንቴ ቤዔዳባ ኦሲኔ ኦዶፒቴ» ያጊዴ ኣዛዜዳ።
ኢ ኣዛዜዳዋ ኡንቱንቱ፥ « ‹ኤኖ› ጊዴ፥ ሃ ሃይቁዋፔ ዴንዲያዋ ጊያዌ ዋጊያዌ» ያጊዴ፥ ባሬንቱ ጊዶን ሃሳዬቴዲኖ።
ኡንቱንቱ ዬሱሳ፥ «ሂጊያ ታማርሲያዋንቱ ኣዪሲ፥ ‹ኤላስ ካሴቲዴ ያናው ቤሴ› ጊኖ?» ያጊዴ ኦቼዲኖ።
ኢ ዛሪዴ ያጌዳ፤ «ቱማካ፥ ኤላስ ካሴት ዪዴ፥ ኡባባ ጊጊሴ፤ ያቲና፥ ኣዪሲ ፆሳ ማፃፋይ፥ ‹ኣሳ ናዓይ ዳሪ ዋዬታናኔ ኢፄታና› ያጊ?
ሺን ታኒ ሂንቴንቶ ኦዳይ፤ ኤላስ ዬዳ፤ ቃሲ ኣባይ ፆሳ ማፃፋን ፃፌቴዳዋዳንካ፥ ኣሳይ ኣ ባሬ ኮዬዳባ ኦዳ» ያጌዳ።
ዬሱሲ፥ ጴፂሮሲ፥ ያዪቆቢኔ ዮሃኒሲ ዮኮ ዬሱሳ ካሊያዋንቱኮ ሲሚዴ ዪያ ዎዴ፥ ጮራ ኣሳይ ሄ ካሊያዋንቱ ዩሹዋን ኤቄዳዋኔ ሂጊያ ታማሪሲያ ኣማሬዳ ኣሳቱ ኡንቱንቱና ፓሉሜቲያዋንታ ቤዔዲኖ።
ሄ ጮራ ኣሳይ ዬሱሳ ቤዔዳ ዎዴ ማላሌቲ ዳጋሚዴ፥ ኤሌካ ኣኮ ዎፂ ዪዴ፥ ኣ ሳሮቴዳ።
ዬሱሲ ባሬና ካሊያዋንታ «ኡንቱንቱና ኣያ ፓሉሜቲቴ?» ያጊዴ ኦቼዳ።
ሄ ጮራ ኣሳ ጊዶፔ ኢቲ ቢታኒ ዛሪዴ፥ «ታማሪሲያዎ፥ ታ ናዓ ቦላን ሃሳያ ዲጊያ ኢታ ኣያናይ ዴዒያ ዲራው፥ ኣ ኔኮ ኣካዴ ያዲ።
ሃ ኢታ ኣያናይ ኣ ኦይቂያ ዎዴ ኡባን፥ ኣ ኦሌ፤ ኣ ዶናናካ ሆሙ ፓሮቴ፤ ቃሲ ኣቻ ጋርጪሴ፤ ቦላካ ዞሊሴ። ኣፔ ሃ ኢታ ኣያና ኬሳና ማላ፥ ኔና ካሊያዋንቶ ኦዳዲ፥ ሺን ኬሳናው ዳንዳይቤይኪኖ» ያጌዳ።
ዬሱሲ ዛሪዴ ኡንቱንታ፥ «ኣማኔና ሃ ዎዲያ ኣሳው! ታኒ ሂንቴንቱና ኣዉዴ ጋካናው ዴዓኔ? ቃሲ ሂንቴንቱባ ኣዉዴ ጋካናው ዳንዳያኔ? ናዓ ታኮ ሃ ኣኪ ዪቴ» ያጌዳ።
ኡንቱንቱ ናዓ ኣኮ ኣሄዲኖ፤ ሄ ኢታ ኣያናይ ዬሱሳ ቤዔዳ ማንዒያንካ ናዓ ኮኮርሲ ኣጌዳ፤ ናዓይ ሳዓን ኩንዲዴ፥ ዶናና ሆሙ ጎፑ ጊሺን ጎንዶሬቴዳ።
ዬሱሲ ሄ ናዓ ኣዉዋ፥ «ሃዌ ኔ ናዓ ኦይቆዴፔ ዎይሳ ዎዴ ጊዳኔ?» ያጊዴ ኦቼዳ። ናዓ ኣቡ፥ «ኢ ናዓቴን ዴዒያ ዎዲያፔ ዶሜዳ።
ኣ ዎናው ዳሮ ዎዴ ታማኒኔ ሃን ኦሌዳ፤ ሺን ኔኒ ዳንዳዮፔ፥ ኑሲ ቃሬታዴ ኑና ማዳሪኪ» ያጌዳ።
ዬሱሲ ኣ፥ «ኔኒ ዳንዳዮፔ ጋይ? ኣማኒያ ኣሳው ኡባባይ ዳንዳዬቴ» ያጌዳ።
ኤሌካ ናዓ ኣቡ ባሬ ኮሻ ቁ ኦዴ፥ «ታኒ ኣማናይ፤ ሺን ጉጃ ኣማናናዳን፥ ታና ማዳሪኪ» ያጌዳ።
ዬሱሲ ኣሳይ ዳሪ ዳሪ ቢያዋ ቤዒዴ፥ ኢታ ኣያና፥ «ናዓ ቱሌኔ ዱዴ ኡዴዳ ኣያናው፥ ሃ ናዓፔ ኬሳ ጋዴ ኔና ታ ኣዛዛይ፤ ቃሲ ዛሬዴ ኣኒ ጌሎፓ» ያጌዳ።
ሄ ኢታ ኣያናይ ዋሲዴ፥ ናዓ ዳሪሲ ኮኮርሲዴ፥ ኣፔ ኬሴዳ። ናዓይ ሃይቄዳዋ ማላቲና፥ ዳሮ ኣሳይ፥ «ናዓይ ሃይቄዳ» ያጌዳ።
ሺን ዬሱሲ ናዓ ኩሺያ ኦይቂዴ ዴንና፥ ናዓይ ዴንዲ ኤቄዳ።
ዬሱሲ ሶይ ጌሌዳዋፔ ጉዪያን፥ ኣ ካሊያዋንቱ ዬሱሳ ዱማ፥ «ኑኒ ሄ ኢታ ኣያና ኬሳናው ኣዪሲ ዳንዳይቤይኮ?» ያጊዴ ኦቼዲኖ።
ዬሱሲ ዛሪዴ፥ «ሄዋ ማላይ ዎሳፔኔ ፆማፔ ኣቲን፥ ሃራባን ኬሳናው ዳንዳዬና» ያጌዳ።
ኡንቱንቱ ሄዋፔ ዴንዲዴ፥ ጋሊላና ኣዴ ቤዲኖ፤ ዬሱሲ ባሬ ዴዒያሳ ኦኒኔ ኤራና ማላ ኮዪቤና።
ኣዪሲ ጎፔ፥ ኢ ባሬና ካሊያዋንታ «ታና፥ ኣሳ ናዓ፥ ኣሳይ ኣሳው ኣዴ ኢማናኔ ዎና፤ ታኒ ቃሲ ሄዙ ጋላሳፔ ጉዪያን፥ ሃይቁዋፔ ዴንዳና» ያጊዴ ታማሪሴ።
ሺን ኡንቱንቶ ኢ ጊያዌ ጌሊቤና፤ ቃሲ ኣ ኦቻናዉካ ያዬዲኖ።
ኡንቱንቱ ቂፊሪናሆማ ጊያ ካታማ ቤዲኖ፤ ሶይ ጌሌዳዋፔ ጉዪያን፥ ዬሱሲ ኡንቱንታ፥ «ኦጊያን ኣያ ፓሉሜቲቴ?» ያጊዴ ኦቼዳ።
ሺን ኡንቱንቱ ቢዴ ኦጊያን፥ «ኑ ጊዶን ኑ ኡባፔ ኣያዌ ኦኔ?» ያጊዴ ፓሉሜቴዳ ዲራው፥ ጮዑ ጌዲኖ።
ዬሱሲ ኡቲዴ፥ ታማኔ ላዑ ባሬና ካሊያዋንታ ፄሲዴ ኡንቱንታ፥ «ኦኒኔ ሲንው ኣና ኮዮፔ፥ ኡባፔ ጉዬ ኣዴ፥ ሄ ኡባው ቆማ ጊዳናው ቤሴ» ያጌዳ።
ኢቲ ጉ ናዓ ኦይቂዴ፥ ኡንቱንቱ ጊዶን ኤሴዳ፤ ሄ ጉ ናዓ ኢዲሚዴ ኡንቱንታ፥
«ሃዋንቱ ማላ ጉ ናናፔ ኢቱዋ ታ ሱንን ሞኪያ ኦኒኔ ታና ሞኬ፤ ቃሲ ታና ሞኪያ ኦኒኔ ታና ኪቴዳዋ ሞኪያዋፔ ኣቲን፥ ታ ፃላላ ሞኬና» ያጌዳ።
ዮሃኒሲ ኣ፥ «ታማሪሲያዎ፥ ኢቲ ኣሳይ ኔ ሱንን ኢታ ኣያናቱዋ ኬሲያዋ ኑኒ ቤዒዴ፥ ኑ ባጋ ጊዴና ዲራው፥ ኣ ዲጌዶ» ያጌዳ።
ሺን ዬሱሲ ያጌዳ፤ «ኦኒኔ ታ ሱንን ማላታ ኦዴ፥ ኤሌካ ታ ቦላ ኢታባ ሃሳያናው ዳንዳዪያዌ ባዪና ዲራው ዲጎፒቴ፤
ኣዪሲ ጎፔ፥ ኑባ ኤቄቴና ኡራይ ኑ ባጋ።
ታኒ ሂንቴንቶ ቱሙዋ ኦዳይ፤ ሂንቴ ታዋንታ ኪሪስቶሳዋንታ ጊዲያ ዲራው፥ ኦኒኔ ሂንቴንቶ ታ ሱንን ቡሊያ ሃ ኡሻናው ኢሞፔካ፥ ባሬ ጋቲያ ኣካናዋ።
«ታና ኣማኒያ ሃ ጉቱዋፔ ኢቱዋ ባሌያ ኦናኔ፥ ጋጪያ ዎጋ ዎፃ ኣ ቆያን ቃቺዴ፥ ኣባን ኣ ኦሊያዌ ኣው ሎዓ።
ኔ ኩሺ ኔና ባሌፔ፥ ቃንፃ ኦላ፤ ኔኒ ላዑ ኩሺያና ቃሲ ኡባካ ቶዔና ጋናሚያ ታማን ጌሊያዋፔ፥ ዱፃ ኩሺያና ዴዑዋ ጌሊያዌ ኔው ሎዓ።
<range>
ኔ ጌዲ ኔና ባሌፔ፥ ቃንፃ ኦላ፤ ኔን ላዑ ጌዲያና ኡባካ ቶዔና ጋናሚያ ታማን ዬጌቲያዋፔ፥ ዶማ ጊዳዴ ዴዑዋ ጌሊያዌ ኔው ሎዓ።
<range>
ኔ ኣይፊ ኔና ባሌፔ፥ ዎጫ ኦላ፤ ኔኒ ላዑ ኣይፊያና ኡባካ ቶዔና ጋናሚያ ታማን ዬጌቲያዋፔ፥ ኢቲ ኣይፊያና ፆሳ ካዉቴ ጌሊያዌ ኔው ሎዓ።
<range>
«ቁማን ማፂኒያ ዬጊያዋዳን፥ ታማይ ኣሳ ኡባ ቦላ ዬጌታና።
ማፂኒ ሎዓ፤ ሺን ኢ ማልዓና ዮፔ፥ ዛሪዴ ኣ ዎቲ ማልዔኒቴ? ሂንቴንቱን ማፂኒ ዴዖ፤ ያቲዴ ኢቱ ኢቱዋና ሳሮቴን ዴዒቴ» ያጌዳ።
ዬሱሲ ሄዋፔ ዴንዲዴ፥ ዮርዳኖሳ ሻፋፔ ሄፊን ባጋና ዪሁዳ ጋዲያ ቤዳ። ጮራ ኣሳይ ሺሬቲዴ ኣኮ ሺቂና፥ ካሴ ኢ ኦያዋዳንካ ሄ ኣሳ ታማሪሱዋ ዶሜዳ።
ኢቲ ኢቲ ፓሪሳዋቱ ፓጫናው ዬሱሳኮ ዪዴ፥ «ኢቲ ኣሳይ ባሬ ማቻቶ ዬዳናው ኑሲ ሂጊ ኣዛዚ?» ያጊዴ ኣ ኦቼዲኖ።
ኢ ዛሪዴ፥ «ሙሴ ሂንቴንታ ዋጊ ኣዛዜዴ?» ያጌዳ።
ኡንቱንቱ፥ «ሙሴ፥ ‹ኢቲ ኣሳይ ባሬ ማቻቶ ፓራማ ኢሚዴ ዬዶ› ጌዳ» ያጌዲኖ።
ዬሱሲ ዛሪዴ ኡንቱንታ፥ «ሂንቴንቱ ኦዲና ሲሴናዋንታ ጊዲያ ዲራው፥ ሙሴ ሃ ኣዛዙዋ ሂንቴንቶ ፃፌዳ።
ሺን ፆሳይ ኮይሮ ሜያ ዎዴ፥ ኣቱማ ኣሳኔ ማጫ ኣሳ ኦዴ፥ ኡንቱንታ ሜዳ።
ሄዋ ዲራው፥ ኢቲ ኣሳይ ባሬ ኣባኔ ባሬ ዳዮ ኣጊዴ፥ ባሬ ማቻቲና ኢቱዋ ጊዴ፤
ኡንቱንቱ ላዓቱ ኢቲ ኣሾ ጊዲኖ፤ ሄዋ ዲራው፥ ኡንቱንቱ ኢቲ ኣሳ ጊዲያዋፔ ኣቲን፥ ላዑ ኣሳ ጊዲኪኖ።
ሄዋ ዲራው፥ ፆሳይ ኢቲፔ ጋዳዋ ኣሳይ ሻኮፖ» ያጌዳ።
ኡንቱንቱ ሶይ ሲሜዳ ዎዴ፥ ዬሱሳ ካሊያዋንቱ ሃ ዬዉዋባ ዬሱሳ ዛሪ ኦቼዲኖ።
ዬሱሲ ኡንቱንታ፥ «ባሬ ማቻቶ ዬዲዴ፥ ሃራሮ ኣኪያ ኡራይ ኦኒኔ ኢዚና ዎሹሜ።
ቃሲ ማጫዉናካ ባሬ ኣሲናፔ ኬሳዴ ሃራ ኣሲና ጌሎፔ ዎሹማው» ያጌዳ።
ዬሱሲ ጉ ናና ቦቻና ማላ፥ ኢቲ ኢቲ ኣሳይ ናና ኣኮ ኣሄዳ፤ ሺን ዬሱሳ ካሊያዋንቱ ሄ ኣሳ ሴሬዲኖ።
ዬሱሲ ሄዋ ቤዒዴ፥ ባሬና ካሊያዋንታ ሃንቄቴዳ፤ ኡንቱንታ፥ «ጉ ናናይ ታኮ ዪያዋንታ ዲጎፒቴ፤ ኣዪሲ ጎፔ፥ ፆሳ ካዉቴይ ሃዋንቱ ማላሳ።
ታኒ ሂንቴንቶ ቱሙዋ ጋይ፤ ፆሳ ካዉቴ ጉ ናዓዳን ኣኬና ኡራይ ኦኒኔ ሄ ካዉቴ ኡባካ ጌሌና» ያጌዳ።
ጉ ናና ኢዲሚዴ፥ ባሬ ኩሺያ ኡንቱንቱ ቦላ ሁጲያን ሁጲያን ዎዴ፥ ኡንቱንታ ኣንጄዳ።
ዬሱሲ ባናው ኬሴዳ ዎዴ፥ ኢቲ ቢታኒ ዎፂዴ ዪ ኣ ሲንን ጉልባቲዴ፥ «ሎዖ ታማርሲያዎ፥ ሜና ዴዑዋ ላታናው ታኒ ኣያ ኦ?» ያጊዴ ኣ ኦቼዳ።
ዬሱሲ፥ «ኣዪሲ ታና ሎዖ ጋይ? ፆሳ ፃላላፔ ኣቲን፥ ሃራ ሎዑ ኦኒኔ ባዋ።
ፆሳ ኣዛዙዋ፥ ‹ዎፓ፤ ዎሹሞፓ፤ ዉዖፓ፤ ዎርዱዋ ማርካቶፓ፤ ጪሞፓ፤ ኔ ኣባኔ ኔ ዳዮ ቦንቻ› ያጊያዋ ኤራሳ» ያጌዳ።
ቢታኒ ዬሱሳ፥ «ታማሪሲያዎ፥ ታኒ ሄዋ ኡባ ናዓቴፔ ዶማዴ ሃዒ ጋካናዉካ ናጋይ» ያጌዳ።
ዬሱሲ ቢታኒያ ዶሴዳ፤ ኣ ጫዲ ፄሊዴ፥ «ኔው ኢቲባይ ፓጬዳ፤ ባዴ ኔው ዴዒያባ ኡባ ዛልዓዴ፥ ሄ ሚሻ ሂዬሳው ኢማ፤ ኔን ሳሉዋን ዱሬታና። ያቶዋፔ ጉዪያን ያዴ ታና ካላ» ያጌዳ።
ሺን ቢታኒ ሄዋ ሲሲዴ፥ ኢ ዳሮ ዱሬ ጊዲያ ዲራው፥ ባሬ ሶምዒያ ሚሲዴ፥ ናሼቴናን ኣጊዴ ቤዳ።
ዬሱሲ ባሬና ካሊያዋንታ ዩሺ ኣ ፄሊዴ፥ «ዳሮ ዱሬ ኣሳይ ፆሳ ካዉቴ ጌላናው ዋኒ ሜታንዴሻ!» ያጌዳ።
ኣ ካሊያዋንቱ ኣ ሃሳያ ሲሲዴ ማላሌቴዲኖ፤ ሺን ዬሱሲ ቃሲካ ኡንቱንታ፥ «ናቶ፥ ፆሳ ካዉቴ ጌላናው ዎቲ ሜታንዴሻ!
ዱሬ ኣሳይ ፆሳ ካዉቴ ጌላናዋፔ፥ ጋሉ ማርፒያ ፆዒያና ኣናዌ ማታቴ» ያጌዳ።
ዬሱሳ ካሊያዋንቱ ማላሌቲዴ፥ «ያቲና፥ ኦኔ ኣታናው ዳንዳዪያዌ?» ያጊዴ ኢቱ ኢቱዋ ኦቼዲኖ።
ዬሱሲ ኡንቱንታ ጫዲ ፄሊዴ፥ «ሃዌ ፆሳው ዳንዳዬቲያዋፔ ኣቲን፥ ኣሳው ዳንዳዬቴና፤ ኣዪሲ ጎፔ፥ ፆሳው ኡባባይካ ዳንዳዬቴ» ያጌዳ።
ጴፂሮሲ ዬሱሳ፥ «ቤዓ፤ ኑኒ ኑባ ኡባ ኣጊዴ፥ ኔና ካሌዶ» ያጌዳ።
ዬሱሲ፥ «ታኒ ሂንቴንቶ ቱሙዋ ጋይ፤ ታ ዲራዉኔ ዎንጋላ ሚሺራቹዋ ዲራው፥ ጎሊያ ዎይ ኢሻቱዋ ዎይ ሚቻቱዋ፥ ዎይ ኣዉዋ ዎይ ኣቶ ዎይ ማቻቶ፥ ዎይ ናና ዎይ ጋዲያ ኣጌዳ ኣሳይ ኦኒኔ፥
ሃዒ ሃ ዎዲያን ፄቱ ዳኩዋፔ ዳሪያ ጎሌቱዋ፥ ኢሻቱዋ፥ ሚቻቱዋ፥ ኣቶ፥ ናና፥ ጋዲያ፥ ቃሲ ሜቱዋካ ኣካናዋ። ሲንፔ ያና ዎዲያንካ ሜና ዴዑዋ ኣካናዋ።
ሺን ጮራቱ ሃዒ ሲንን ዴዒያዋንቱ ጉዬ ኣና፤ ቃሲ ጮራቱ ሃዒ ጉዬን ዴዒያዋንቱ ሲንው ኣና» ያጌዳ።
ኡንቱንቱ ዬሩሳላሜ ቢዴ፥ ኦጊያን ዴዒኖ፤ ዬሱሲ ባሬና ካሊያዋንቱፔ ሲንና ሃሜቴ። ኡንቱንቱ ማላሌቴዲኖ፤ ኣ ካሊያዋንቱ ያዬዲኖ። ዛሪዴ ታማኔ ላዑ ባሬና ካሊያዋንታ ጋፃ ኬሲዴ፥ ባሬና ጋካናባ ዱማዪዴ ኡንቱንቱሲ ሃዋዳን ያጊዴ ኦዴዳ፤
«ቤዒቴ፤ ኑኒ ዬሩሳላሜ ሃዒ ኬሶይቴ፤ ያኒ ታና፥ ኣሳ ናዓ፥ ቄሳቱዋ ካፓቱዋሲኔ ሙሴ ሂጊያ ታማርሲያዋንቱሲ ኣዴ ኢማና። ኡንቱንቱ ታ ቦላን ሃይቁዋ ፒርዳ ፒርዳና፤ ቃሲ ኣዪሁዳ ጊዴና ኣሳሲካ ታና ኣዴ ኢማና።
ሄ ኣዪሁዳ ጊዴና ኣሳይ ታ ቦላ ቂሊጫናኔ ጩቻና፤ ታና ሊሱዋን ሾጫናኔ ዎና፤ ታኒ ቃሲ ሄዙ ጋላሳፔ ጉዪያን፥ ሃይቁዋፔ ዴንዳና።»
ዛቢዲዮሳ ናናይ ያዪቆቢኔ ዮሃኒሲ ዬሱሳኮ ዪዴ፥ «ታማሪሲያዎ፥ ኑኒ ኔና ዎሲያባ ኡባባ ኑሲ ኦሪኪ» ያጌዲኖ።
ዬሱሲ ኡንቱንታ፥ «ታኒ ሂንቴንቶ ኣያ ኦ?» ያጌዳ።
ኡንቱንቱ ኣ፥ «ኔ ቦንቾ ካዉቴን ኔኒ ኡቲያ ዎዴ፥ ኑፔ ኢቱዋ ኔፔ ኡሼቻ ባጋና ቃሲ ኢቱዋ ሃዲርሳ ባጋና ኡቲሳሪኪ» ያጌዲኖ።
ሺን ዬሱሲ ኡንቱንታ፥ «ሂንቴንቱ ኣያ ዎሳናው ቤሲንቶካ ኤሪኪታ፤ ታኒ ኡሻናው ቤሲያ ሜቱዋ ፁዓ ኡሻናው ዳንዳዪቴ? ቃሲ ታኒ ፃማቄታናው ቤሲያ ፂንቃታ ፃማቄታናው ዳንዳዪቴ?» ያጌዳ።
ሄዋፔ ጉዬ ኡንቱንቱ ዛሪዴ፥ «ኤ ዳንዳዬቶ» ያጌዲኖ። ዬሱሲ ቃሲ፥ «ታኒ ኡሻናው ቤሲያ ሜቱዋ ፁዓ ሂንቴ ኡሻና፤ ታኒ ፃማቄታናው ቤሲያ ፂንቃታካ ሂንቴ ፃማቄታና።
ሺን ታፔ ኡሼቻ ባጋናኔ ሃዲርሳ ባጋና ኡታናዋንታ ዶሪያዌ ታና ጊዲኬ፤ ሺን ሄ ሳዓይ ፆሳይ ኢማናው ጊጊሲ ዎዳዋንቱሳ» ያጌዳ።
ዮኮ ታሙ ዬሱሳ ካሊያዋንቱ ሄዋ ሲሴዳ ዎዴ፥ ያዪቆባኔ ዮሃኒሳ ሃንቄቴዲኖ።
ዬሱሲ ኡንቱንታ ኡባ ባሬኮ ፄሲዴ፥ ሃዋዳን ያጌዳ፤ « ‹ኣዪሁዳ ጊዴናዋንታ ሞዲያዋንታ› ጊዴ ቆፒያዋንቱኔ ሄዋንታ ካሌያ ኣሳቱ ባሬንቱ ኣሳ ሞዲያዋ ኤሪታ።
ሺን ሂንቴ ጊዶን ሄዋ ማላ ጊዴና፤ ሂንቴ ጊዶን ዎጋታና ኮዪያ ኦኒኔ ሂንቴንቶ ቆማ ጊዳናው ቤሴ።
ቃሲ ሂንቴ ጊዶን ኡባፔ ቦላ ጊዳና ኮዪያ ኦኒኔ ሂንቴ ኡባው ኣዪሌ ጊዳናው ቤሴ።
ኣዪሲ ጎፔ፥ ሃራይ ኣቶ ታኒ፥ ኣሳ ናዓይካ፥ ኣሳው ኦናዉኔ ጮራቱዋ ዎዛናው ዬዳዋፔ ኣቲን፥ ኣሳይ ታው ኦና ማላ ያቤይኬ» ያጌዳ።
ኡንቱንቱ ኢያርኮ ጊያ ካታማ ቤዲኖ፤ ዬሱሲ ባሬና ካሊያዋንቱናኔ ጮራ ኣሳና ኢያርኮፔ ኬሲሺን፥ ፂሞሳ ናዓይ ቆቃይ፥ ባርፃሞሳ ጊያዌ፥ ኦጊያ ዶናን ዎሲዴ ኡቴዳ።
ባርፃሞስ ናዚሬቲያ ዬሱሳ ጊዴዳዋ ሲሲዴ፥ ባሬ ኮሻ ቁ ኦዴ፥ «ዳዊቴ ናዓ ዬሱሳ፥ ታና ማራሪኪ!» ያጉሳ ዶሜዳ።
ጮራ ኣሳይ ኣ፥ «ሃይዛ!» ጊዴ ሃንቄቴዳ። ሺን፥ ኢ ባሬ ኮሻ ካሴዋፔካ ዳሪሲ ቁ ኦዴ፥ «ዳዊቴ ናዓው፥ ታና ማራሪኪ!» ያጌዳ።
ዬሱሲ ኦጊያን ኤቂዴ፥ «ኣ ሃ ፄሲቴ» ያጌዳ። ኡንቱንቱ ቆቃ፥ «ኣይኔ ባዋ፤ ዴንዳ ኤቃ፤ ኔና ፄሴ» ያጊዴ ፄሴዲኖ።
ቆቃይ ባሬ ማዩዋ ኦሊ ኣጊዴ፥ ጉፒ ዴንዲ ኤቂዴ፥ ዬሱሳኮ ቤዳ።
ዬሱሲ ኣ፥ «ታኒ ኔው ኣያ ኦናው ኮያይ?» ያጌዳ። ቆቃይ፥ «ታማሪሲያዎ፥ ታኒ ፄላናዋ ኮያይ» ያጌዳ።
ዬሱሲ ኣ፥ «ባ፤ ኔ ኣማኑ ኔና ፓዳ» ያጌዳ። ኤሌካ ኣ ኣይፊ ፄሊ ኣጊና፥ ኦጊያን ዬሱሳ ካሊ ኣጌዳ።
ኡንቱንቱ ዬሩሳላሜ ማቲዴ፥ ዴብሬ ዛይቴ ዴሪያ ማታን ዴዒያ ቤቴፋጌኔ ቢታኒያ ጋኬዲኖ፤ ዬሱሲ ባሬና ካሊያዋንቱፔ ላዑዋ ሲንው ኪቲዴ፥
«ሂንቴንቱፔ ሲንን ዴዒያ ሄራ ቢቴ፤ ያ ጌሎሳና ኦኒኔ ኡባ ቶጊቤና ቃሹዋን ዴዒያ ሃሬ ማራ ሂንቴ ዴማና፤ ኣ ቢሊ ሃ ኣኪዴ ዪቴ።
ኦኒኔ ሂንቴንታ፥ ‹ሄዋ ኣዪሲ ኦቴ?› ያጊዴ ኦቾፔ፥ ‹ጎዳው ሃዌ ኮሼ፤ ኤሌካ ዛሪ ሃ ዬዳናዋ› ያጊቴ» ያጌዳ።
ኡንቱንቱ ቢዴ፥ ሃሬ ማራ ፔንጊያ ማታን ኦጊያን ቃቺ ዎዳዋ ዴሚዴ ቢሌዲኖ።
ሄዋን ኤቄዳ ኢቲ ኢቲ ኣሳቱ ኡንቱንታ፥ «ሃሬ ማራ ዎታናው ቢሊቴ?» ያጌዲኖ።
ዬሱሳ ካሊያዋንቱ ዬሱሲ ባሬንታ ኣዛዜዳዋ ኦዲና፥ ኣሳቱ ዬዲ ኣጌዲኖ።
ኡንቱንቱ ሃሬ ማራ ዬሱሳኮ ኣሂዴ፥ ባሬንቱ ማዩዋ ኣ ዞኪያን ዎዲኖ፤ ዬሱሲ ሄ ሃሬ ማራ ቶጌዳ።
ጮራ ኣሳይ ባሬንቱ ማዩዋ ኦጊያን ሂፄዳ፤ ቃሲ ሃራንቱ ሚ ሃይ ካር ካሪዴ፥ ኦጊያን ሂፄዲኖ።
ዬሱሳፔ ሲንና ሃሜቲያ ኣሳይኔ ኣ ጌዱዋ ካሊያ ኣሳይ ባሬንቱ ኮሻ ቁ ኦዴ፥ «ፆሳይ ጋላቴቶ! ጎዳ ሱንን ዪያዌ ኣንጄቴዳዋ።
ጎዳ ሱንን ዪያ ኑ ኣዉዋ ዳዊቴ ካዉቴይ ኣንጄቴዳዋ። ሳሉዋ ኡባፔ ቦላ ሳሉዋን ዴዒያ ፆሳይ ጋላቴቶ» ያጌዲኖ።
ዬሱሲ ዬሩሳላሜ ቢዴ፥ ጌሻ ጎሊያ ጌሌዳ፤ ቃሲ ኡባባ ዩዪ ዩዪ ፄሌዳዋፔ ጉዪያን፥ ሳዓይ ቃሚያ ዲራው፥ ታማኔ ላዑ ዬሱሳ ካሊያዋንቱና ቢታኒያ ቤዳ።
ዎንቴ ጋላሲ ኡንቱንቱ ቢታኒያፔ ኬሲዴ ቢሺን፥ ዬሱሲ ኮሻቴዳ።
ሃኩዋን ኢቲ ባላሲያ ጊያ ሚቶ ሃይ ማያ ኡቴዳዉኖ ቤዒዴ፥ ኦኒ ኤሪ ኢ ቦላ ኣይፊ ቤቶፔኔ ጊዴ፥ ቤዓናው ኢዚኮ ቤዳ፤ ሺን ኢዚኮ ኢ ቢያ ዎዴ፥ ሃይ ፃላላፔ ኣቲን፥ ኣይኔ ኣይፊያ ዴሚቤና፤ ኣዪሲ ጎፔ፥ ባላሲ ኣይፊያ ዎዲ ጋኪቤና።
ዬሱሲ ሄ ባላሳቶ፥ «ኔፔ ሺሬቲዴ ሜናው ኦኒኔ ኣይፊያ ሞፖ» ያጌዳ። ዬሱሳ ካሊያዋንቱ ኢ ጊያዋ ሲሴዲኖ።
ኡንቱንቱ ዬሩሳላሜ ቤዲኖ፤ ዬሱሲ ጌሻ ጎሊያ ጌሊዴ፥ ሄዋን ዛሊዒያዋንታኔ ሻሚያዋንታ ካሬ ዬዴርሱዋ ዶሜዳ፤ ቃሲ ሚሻ ላሚያዋንቱ ፃራጴዛኔ ዶጎሙዋ ዛሊዒያዋንቱ ኦይዲያ ኣ ዬጊዴ፥
ኦኒኔ ኣዬንቶ ቶኪዴ፥ ጌሻ ጎሊያ ጊቢያ ጊዶና ኣናዋ ዲጌዳ።
ዬሱሲ ኣሳ ሃዋዳን ያጊዴ ታማሪሴዳ፡ «ፆሳ ማፃፋን፥ ‹ታ ጎሊ ኣዪሁዳ ጊዴና ኣሳይ ኡባይ ፆሳ ዎሲያ ጎሌ ጌቴታና› ያጌቲዴ ፃፌቲ ኡቴዳ፤ ሺን ሂንቴ ኣ ቦንቃንቻቱ ቆሴቲያ ጎንጎሉዋ ኬሴዲታ።»
ቄሳቱዋ ካፓቱኔ ሙሴ ሂጊያ ታማርሲያዋንቱ ሄዋ ሲሲዴ፥ ኣ ዎና ኦጊያ ኮሻ ዶሜዲኖ፤ ሺን ጮራ ኣሳይ ኢ ታማሪሲያዋን ማላሌቲያ ዲራው፥ ኣው ያዬዲኖ።
ሳዓይ ኦማርሴዳ ዎዴ፥ ዬሱሲኔ ኣ ካሊያዋንቱ ካታማፔ ጋፃ ኬሴዲኖ።
ኡንቱንቱ ዎንቴ ጋላሲ ጉራ ኦጊያና ኣዴ፥ ሄ ባላሳታ ፃጱዋና ሜላዲጌዳዉኖ ቤዔዲኖ።
ጴፂሮሲ ሃሳዪዴ፥ «ታማሪሲያዎ፥ ቤዓ፤ ኔን ሼቄዳ ባላሳታ ሜላዲጋዱ» ያጌዳ።
ዬሱሲ ዛሪዴ፥ ኡንቱንታ ሃዋዳን ያጌዳ፤ «ፆሳ ኣማኒቴ።
ታኒ ሂንቴንቶ ቱሙዋ ጋይ፤ ኦኒኔ ባሬ ዎዛናን ሲናን ባሬ ጌዳባይ ሃናናዋ ኣማኒዴ፥ ሃ ዴሪያ፥ ‹ዴንዳዴ ኣባን ኩንዳ› ጎፔ ሃናና።
ሄዋ ዲራው፥ ፆሳ ሂንቴ ዎሲያባኔ ኦቺያባ ኡባ ኣኪዲጎዋዳን ኣማኒቴ፤ ሂንቴ ኣካና።
ፆሳ ዎሳናው ሂንቴ ኤቂያ ዎዴ፥ ሳሉዋን ዴዒያ ሂንቴ ኣዉ ሂንቴ ናጋራ ኣቶ ጋና ማላ፥ ኦኒኔ ሂንቴንታ ናቄዳባይ ዴዖፔ፥ ኣው ኣቶ ጊቴ።
ሺን ኣሳ ናጋራ ሂንቴ ኣቶ ጋና ዮፔ፥ ሳሉዋን ዴዒያ ሂንቴ ኣዉካ ሂንቴ ናጋራ ሂንቴንቶ ኣቶ ጌና።»
ኡንቱንቱ ቃሲካ ዬሩሳላሜ ቤዲኖ፤ ዬሱሲ ጌሻ ጎሊያን ሃሜቲሺን፥ ቄሳቱዋ ካፓቱ፥ ሙሴ ሂጊያ ታማሪሲያዋንቱኔ ጪማቱ ዬሱሳኮ ዬዲኖ።
ኣ፥ «ኔኒ ሃዋ ኦናው ኔው ኣይ ማታይ ዴዒ? ዎይ ኔው ሃ ማታ ኢሜዳዌ ኦኔ?» ያጌዲኖ።
ዬሱሲ ዛሪዴ ኡንቱንታ፥ «ታኒካ ሂንቴንታ ኢቲባ ኦቻና፤ ታው ኦዲቴ፤ ታኒ ቃሲ ሃዋ ኣይ ማታን ኦይታንቶ፥ ሂንቴንቶ ኦዳና።
ዮሃኒሲ ፃማቂያ ማታ ኣኬዳዌ ፆሳፔዬ ዎይ ኣሳፔ? ታው ኦዲቴ» ያጌዳ።
ኡንቱንቱ ባሬንቱ ጊዶን ፓሉማ ዶሚዴ፥ «ኑኒ፥ ‹ፆሳፔ ዬዳ› ያጎፔ፥ ኢ ኑና፥ ‹ያቲና፥ ዮሃኒሲ ኦዴዳዋ ኣዪሲ ኣማኒቤይኪቴ?› ያጋና።
ሺን፥ ‹ኣሳፔ ዬዳ ጋኔ?› » ያጌዲኖ፤ ቃሲ ኣሳይ ኡባይ ዮሃኒሲ ናቢያ ጊዴዳዋ ኤሪያ ዲራው፥ ኣሳው ያዬዲኖ።
ሄዋ ዲራው፥ ኡንቱንቱ ዬሱሳው፥ «ኑኒ ኤሮኮ» ያጊዴ ዛሬዲኖ፤ ዬሱሲ፥ «ታኒካ ሃዋ ኣይ ማታን ኦይታንቶ፥ ሂንቴንቶ ኦዲኬ» ያጌዳ።
ዬሱሲ ኡንቱንቶ ኦዱዋ ሌሚሱዋን ያጊዴ ዶሜዳ፤ «ኢቲ ቢታኒ ዎዪኒያ ጊያ ቱራ ቶኪዴ፥ ዲርሳ ዩሺ ኣዴ ዲሬዳ፤ ቃሲ ሄ ዎዪኒያ ጉሚዒያ ኦላካ ቦኬዳ፤ ሄዋ ናጊያ ኣሳው ናጊያሳ ኬፄዳ፤ ሄዋፔ ጉዪያን፥ ኮ ኦያ ኣሳው ኢሚዴ፥ ሃራ ጋዴ ቤዳ።
ዎዪኒያ ኣይፊያ ማፂያ ዎዲ ጋኪና፥ ባሬና ጋኪያዋ ኣኪዴ ያና ማላ፥ ኢቲ ቆማ ባሬ ኮዋቱዋኮ ኪቴዳ።
ኮ ኦያዋንቱ ኣ ቆማ ኦይቂ ዋዴ፥ ኩሼ ሜላ ዬዴዲኖ።
ላዔዋ ሃራ ቆማ ኡንቱንቱኮ ኪቴዳ፤ ኡንቱንቱ ሄ ቆማ ሁጲያ ጳልቂዴ ፖኪሲ ዬዴዲኖ።
ዎዪኒያ ቱራ ጎዳይ ቃሲካ ሃራ ቆማ ኪቴዳ፤ ሄ ቆማ ዎዲኖ፤ ቃሲ ሃራ ጮራቱዋካ ሄዋዳን ኦዲኖ፤ ኢቱዋ ኢቱዋ ዋዴ፥ ሃራቱዋ ዎዲኖ።
«ዎዪኒያ ቱራ ጎዳው ኪታናው ኡባፔ ዉርሴን ኢ ዳሪ ሲቂያ ኣ ናዓ ፃላላይ ኣቴዳ፤ ኢ፥ ‹ኡንቱንቱ ታ ናዓ ቦንቼናን ኣጊኪኖ› ጊዴ፥ ባሬ ናዓ ኡንቱንቱኮ ኪቴዳ።
«ሺን ኮ ኦያዋንቱ ባሬንቱ ጊዶን፥ ‹ላታናዌ ሃዋ፤ ቢዴ ኣ ዎይቴ፤ ኣው ዴዒያዌ ኑዋ ጊዳና!› ያጌዲኖ።
ናዓ ኦይቂ ዎዴ፥ ኣ ኣኃ ዎዪኒያ ቱራ ጊዶፔ ጋፃ ኬሲ ኦሌዲኖ።
«ሲሚ ዎዪኒያ ቱራ ጎዳይ ዎታኔ? ዪዴ ሄ ኮዋቱዋ ዎ ዉርሲዴ፥ ዎዪኒያ ቱራ ኮ ኦያ ሃራ ኣሳው ኢማናዋ።
‹ጊምቢያዋንቱ ካ ኢፄዳ ሹቻይ ጎዳ ፃጱዋ ሚኒሲያ፥ ኡባፔ ኣያ ሹቻ ጊዴዳ። ሃዌ ጎዳይ ኦዳዋ፤ ቃሲ ኑናካ ማላሊሲያዋ› ያጊያዋ ፆሳ ማፃፋፔ ናባቢቤይኪቴ?» ያጌዳ።
<range>
ቄሳቱዋ ካፓቱ፥ ሂጊያ ታማሪሲያዋንቱኔ ጪማቱ ዬሱሲ ሄ ሌሚሱዋ ባሬንቱን ሌሚሴዳዋ ኤሬዳ ዲራው፥ ኣ ኦይቃናው ኮዬዲኖ፤ ሺን ኣሳው ያዪዴ፥ ባሺ ቤዲኖ።
ቃሲ ኣ ሃሳያፔ ባላ ዴማና ማላ፥ ፓሪሳዋቱዋፔኔ ሄሮዲሳ ባጋቱዋፔ ኣማሬዳዋንቱ ኣኮ ኪቲና ዪዴ፥
«ታማሪሲያዎ፥ ኔኒ ቱሙዋ ሃሳዪያዋኔ ኣሳፔ ኣሳ ሻኬናዋ ኑኒ ኤሬቶ፤ ኣዪሲ ጎፔ፥ ኔኒ ኣሳ ዱማያካ፤ ቃሲ ፆሳ ኦጊያ ቱማቴን ታማሪሳ። ኑኒ ሮማ ካቲያ ቄሳሬው ጊራ ጊሪያዌ ዎጌዬ ዎጋ ጊዴኔ? ጊራ ጊራኔዬ ዲጋኔ?» ያጌዲኖ።
ሺን ኡንቱንቱ ሎዓ ማላቲያ ኢታ ኣሳ ጊዴዳዋ ዬሱሲ ኤሪዴ፥ «ታና ኣዪሲ ፓጪቴ? ኢቲ ሳንቲሚያ ሃ ታኮ ኣሂቴ፤ ታኒ ኣኔ ቤዓና» ያጌዳ።
ኡንቱንቱ ኣው ኣሄዲኖ፤ «ሃ ማላይኔ ሱንይ ኦዌ?» ያጊዴ ኡንቱንታ ኦቼዳ። ኡንቱንቱ፥ «ቄሳሬዋ» ያጌዲኖ።
ዬሱሲ ዛሪዴ ኡንቱንታ፥ «ያቶፔ፥ ቄሳሬዋ ቄሳሬሲ፥ ፆሳዋ ፆሳሲ ኢሚቴ» ያጊና ኡንቱንቱ ኣባ ማላሌቴዲኖ።
ሃይቄዳ ኣሳይ ዴንዴና ጊያ ሳዱቃዋናቱዋፔ ኢቲ ኢቲ ኣሳቱ ዬሱሳኮ ዪዴ፥ ሃዋዳን ያጊዴ፥ ኣ ኦቼዲኖ፤
«ታማሪሲያዎ፥ ሙሴ ኑሲ ሂጊያ ፃፊዴ፥ ‹ማቻቶ ኣኬዳ ኣሳይ ናዓ ዬሌናን ሃይቆፔ፥ ሄ ሃይቄዳዋ ኢሻይ ኣ ማቻቶ ላቲዴ፥ ባሬ ኢሻው ናዓ ዬላናው ቤሴ› ያጊያዋ ፃፌዳ።
ኢቲ ዎዴ ላፑ ኢሻቱ ዴዒያዋንቱፔ ባይራይ ማቻቶ ኣኪዴ፥ ናዓ ዬሌናን ሃይቄዳ።
ላዔያ ኢሻይ ኢዞ ኣኬዳ፤ ኢካ ናዓ ዬሌናን ሃይቄዳ፤ ሄዜንያዌካ ሄዋዳን ሃኔዳ።
ላፑናቱካ ኢዞ ኣኪዴ፥ ናዓ ዬሌናን ሃይቄዲኖ፤ ኡባፔ ጉዪያን፥ ቃሲ ሄ ሚሺራታ ሃይቃዱ።
ያቲና፥ ሃይቄዳ ኣሳይ ሃይቁዋፔ ዴንዲያ ዎዴ፥ ኢዛ ኡንቱንቱፔ ሃቃዎ ማቼ ጊዳኔ? ኣዪሲ ጎፔ፥ ላፑናቱካ ኢዞ ኣኬዲኖ»።
ዬሱሲ ዛሪዴ ኡንቱንታ፥ «ሂንቴንቱ ባሌቲያዌ፥ ፆሳ ማፃፋቱዋኔ ኣ ዎልቃ ኤሬና ዲራሳ!
ኣዪሲ ጎፔ፥ ሃይቄዳ ኣሳይ ሃይቁዋፔ ዴንዲያ ዎዴ፥ ሳሉዋን ዴዒያ ኪታንቻቱዋ ማላ ጊዳናፔ ኣቲን፥ ኣቱማ ኣሳይኔ ኣኬና፤ ማጫ ኣሳይኔ ጌሌና።
ሺን ሃይቄዳዋንቱ ዴንዱዋባ ጊዶፔ፥ ሙሴ ማፃፋን ፃፌቴዳ ፃራጋይ ሚያ ቡራባ ኦዲያ ሳዓን፥ ፆሳይ ሙሳ፥ ‹ታኒ ኣብራሃሜ ፆሳ፥ ዪሳቃ ፆሳ፥ ያዪቆባ ፆሳ› ጊዲያዋ ኡባካ ናባቢቤይኪቴ?
ኢ ፓፃ ዴዒያዋንቱ ፆሳ ጊዲያዋፔ ኣቲን፥ ሃይቄዳዋንቱ ፆሳ ጊዴና፤ ሂንቴ ዳሪሲ ባሌዲታ» ያጌዳ።
ሂጊያ ታማሪሲያዋንቱፔ ኢቱ ኡንቱንቱ ፓሉሜቲያዋ ሺቂዴ ሲሴዳ፤ ቃሲ ዬሱሲ ኡንቱንቶ ሎዖ ዛሬዳዋ ሲሲዴ፥ «ኣዛዙዋ ኡባፔ ኣያ ኣዛዙ ሃቃዌ?» ያጊዴ ዬሱሳ ኦቼዳ።
ዬሱሲ ዛሪዴ፥ ኣ «ኣዛዙዋ ኡባፔ ኣያ ኣዛዙዋ፥ ‹ኢስራዔሊያ ኣሳይ ሲሲቴ፥ ጎዳይ ኑ ፆሳይ ኢቲ ጎዳ።
ሂንቴንቱ ጎዳ ሂንቴ ፆሳ ሂንቴ ኩሜን ዎዛናፔ፥ ሂንቴ ኩሜን ሼምፑዋፔ፥ ሂንቴ ኩሜን ቆፋፔ፥ ሂንቴ ኩሜን ዎልቃፔ ሲቂቴ› ያጌ።
ቃሲ ኣዛዙዋ ኡባፔ ኣያ ላዔን ኣዛዙ ሃዋ፤ ‹ኔኒ ኔ ሾሩዋ ኔ ሁጲያዳን ሲቃ› ጊያዋ፤ ሃዋንቱፔ ኣያ ሃራ ኣዛዙ ባዋ» ያጌዳ።
ሂጊያ ታማሪሲያዌ ዬሱሳ ያጌዳ፤ «ታማሪሲያዎ፥ ቱሙዋ ጋዳ፤ ኔኒ ‹ፆሳይ ኢቲ ፆሳ ፃላላ። ኣፔ ኣቲን፥ ሃራይ ባዋ› ጌዳዌ ቱማ።
ፆሳ ኩሜን ዎዛናፔ፥ ኩሜን ቆፋፔኔ ኩሜን ዎልቃፔ ዶሲያዌኔ ቃሲ ባሬ ሾሩዋካ ባሬ ሁጲያዳን ሲቂያዌ፥ ጉዲያ ያርሹዋፔኔ ሃራ ያርሹዋ ኡባፔ ኣ» ያጌዳ።
ዬሱሲ ሂጊያ ታማርሲያዋ ዛሩ ኣ ኤራንቻ ኣሳ ዛሩዋ ጊዴዳዋ ቤዒዴ፥ «ኔኒ ፆሳ ካዉቴፔ ሃካቤይካ» ያጌዳ፤ ሄዋፔ ጉዪያን፥ ዬሱሳ ሃራባ ኦቻናው ኦኒኔ ፃሊቤና።
ዬሱሲ ጌሻ ጎሊያን ታማሪሲዴ፥ «ሂጊያ ታማርሲያዋንቱ ኪሪስቶሳ ዎቲ ዳዊቴ ናዓ ጊኖ?
ዳዊቴ ባሬና ጌሻ ኣያናይ ሃሳዪሲና፥ ‹ጎዳይ ታ ጎዳ፥ «ታኒ ኔ ሞርኬቱዋ ኔኒ ዬ ኤቂያባ ኦና ጋካናው፥ ሃዋን ታፔ ቦንቼታዴ ኡሼቻ ባጋና ኡታ» ጌዳ› ያጌዳ።
ዳዊቴ ባሬ ሁጴው ኪሪስቶሳ፥ ‹ጎዳ› ጊዴ ፄሶፔ፥ ያቲና፥ ኪሪስቶሲ ዋኒዴ፥ ዳዊቴ ናዓ ጊዲ?» ያጌዳ። ጮራ ኣሳይ ዬሱሲ ጊያዋ ናሼቻን ሲሴዳ።
ዬሱሲ ታማሪሲዴ፥ «ሂጊያ ታማሪሲያዋንቱፔ ናጌቲቴ፤ ኡንቱንቱ ኣዱሳ ማዩዋ ማዪዴ ዩዪያዋኔ ጌያ ሄራንካ ኣሳይ ኡንቱንታ ቦንቺዴ ሳሮቲያዋ ዶሲኖ።
ኡንቱንቱ ኣዪሁዳ ዎሳ ጎሌቱዋን ዳሪ ሎዒያ ኦይዲያ ዶሲኖ፤ ቃሲ ኣሳይ ባሬንታ ኢማቴን ሞኪያሳንካ ቦንቾ ሳዓ ዶሲኖ።
ኡንቱንቱ ኣምዔቱ ጎሊያ ቦንቂዴ፥ ባሬንቶ ሎዓ ማላታናው ፆሳ ዎሳ ኣዱሲኖ፤ ኡንቱንቱ ኡባፔ ኣያ ሙራ ኣካናዋንታ» ያጌዳ።
ዬሱሲ ጌሻ ጎሊያን ኢሞታ ዬጊያ ሳፅኒያ ማታን ኡቲዴ፥ ኣሳይ ባሬ ሚሻ ሄ ሳፅኒያን ዬጊያዋ ቤዔዳ፤ ጮራ ዱሬ ኣሳይ ዳሮ ሚሻ ሄ ሳፅኒያን ዬጌዲኖ።
ኢቲ ሂዬሳ ኣምዓታ ያዴ፥ ኢቲ ሳንቲሚያን ላሜቲያ ላዑ ሴምቤራቱዋ ሄ ሳፅኒያን ዬጋዱ።
ዬሱሲ ባሬና ካሊያዋንታ ፄሲዴ፥ «ታኒ ሂንቴንቶ ቱሙዋ ጋይ፤ ኢሞታ ሳፅኒያን ዬጌዳ ኣሳ ኡባፔ ሃ ሂዬሳ ኣምዓታ ዳሪሳዴ ዬጋዱ።
ኣዪሲ ጎፔ፥ ሃራቱ ኡባይ ባሬንቶ ፓላሄዳ ሚሻፔ ዬጌዲኖ፤ ሺን ኢዛ ባሬ ፓጫፔ፥ ባሬው ዴዒያ ዴዑዋ ሙሌካ ኢማ ኣጋዱ» ያጌዳ።
ዬሱሲ ጌሻ ጎሊያፔ ኬሲሺን፥ ኣ ካሊያዋንቱፔ ኢቱ ኣ፥ «ታማሪሲያዎ፥ ሃዌ ኣይቤ ሎዖ ሹቻቴንቶኔ ቃሲ ኣይቤ ሎዖ ሹቻ ጎላቱዋ ቤዓይ!» ያጌዳ።
ዬሱሲ ዛሪዴ፥ «ሃ ዎልቃማ ሹቻ ጎላቱዋ ቤዓይ? ሃ ጎላቱዋን ዴዒያ ኢቲ ሹቻይኔ ኣቴናን ኡባይ ኮሌታና» ያጌዳ።
ዬሱሲ ጌሻ ጎሊያፔ ሂኒ ባጋና ዴብሬ ዛይቴ ዴሪያ ቦላን ኡቴዳ ዎዴ፥ ጴፂሮሲ፥ ያዪቆቢ፥ ዮሃኒሲኔ ኢንዲራሲ ባሬንቱ ፃላላ ኣኮ ዪዴ ኣ፥
«ሄዌ ኣዉዴ ሃናኔንቶ፥ ኑሲ ኦዳሪኪ፤ ቃሲ ሄዌ ኡባይ ፖሌታና ዎዲያ ኤሪሲያ ማላቱ ኣያ ጊዳኔ?» ያጊዴ ኦቼዲኖ።
ዬሱሲ ቃሲ ኡንቱንቶ ሃዋዳን ያጊዴ፥ ኦዱዋ ዶሜዳ፤ «ሂንቴንታ ኦኒኔ ባሌና ማላ ናጌቲቴ።
ጮራ ኣሳቱ ታ ሱንን፥ ‹ታኒ ኪሪስቶሳ› ያጊዴ ያናዋ፤ ጮራ ኣሳ ባሌና።
ማታን ዴዒያ ኦላ ኮሻኔ ሃኩዋን ዴዒያ ኦላ ኦዱዋ ሂንቴ ሲሲያ ዎዴ፥ ሂርጎፒቴ፤ ሄዋ ማላባይ ሃናናው ቤሴ፤ ሺን ዉርሴይ ቢራ።
ኣዪሲ ጎፔ፥ ኢቲ ጋዴ ኣሳይ ሃራ ጋዴ ኣሳና ኦሌታና፤ ቃሲ ኢቲ ካዉቴይ ሃራ ካዉቴና ኦሌታና፤ ቢታ ቃይ ኡባሳን ዴዓና፤ ኮሻይካ ዴዓና፤ ሺን ሄዌ ኮይሮ ዬሉዋ ኦይ ማላ።
«ሺን ሂንቴ ሂንቴንቱ ሁጴው ናጌቲቴ፤ ኣዪሲ ጎፔ፥ ኣሳይ ሂንቴንታ ኦይቂዴ፥ ፒርዳ ጎሌው ኣዴ ኢማና፤ ቃሲ ባሬ ኣዪሁዳ ዎሳ ጎሌቱዋኒካ ሂንቴንታ ሊሱዋን ሾጫና፤ ጋዲያ ሞዲያዋንቱ ሲንኒኔ ካታቱዋ ሲንን ታ ዲራው ሂንቴ ማርካታናው ኤቃና።
ሚሺራቹዋ ቃላይ ኮይሮና ኣሳው ኡባው ኦዴቲዲጋናው ቤሴ።
ኡንቱንቱ ሂንቴንታ ፒርዳ ጎሌ ኣሂያ ዎዴኔ ኣዴ ኢሚያ ዎዴ፥ ዎቲ ሃሳያኒቴንቶ ኮይሮና ሂርጎፒቴ፤ ሄ ሳቲያን ፆሳይ ሂንቴንቶ ኢሚያባ ሃሳዪቴ። ኣዪሲ ጎፔ፥ ጌሻ ኣያናይ ሃሳያናፔ ኣቲን፥ ሃሳዪያዋንቱ ሂንቴንታ ጊዲኪታ።
«ኢሻይ ባሬ ኢሻ፥ ኣዉ ባሬ ናዓ ዎሳና፤ ቃሲ ናናይ ባሬንቱ ኣዋቱዋ ቦላኒኔ ባሬንቱ ኣዬቱዋ ቦላ ዴንዲዴ፥ ኡንቱንታ ዎሳና።
ኣሳይ ኡባይ ሂንቴንታ ታ ሱን ዲራው ኢፃና፤ ሺን ዉርሴይ ጋካናው ጌንጪያዌ ኣታና።
«ሺን ናቢያ ዳኔል ኦዴዳ ባሻ ቱናቴይ ኤቃናው ቤሴናሳን ኤቂሺን ሂንቴ ቤዒያ ዎዴ፥ ሄዌ ዋጊያዌንቶ፥ ናባቢያዌ ኣኬኮ፤ ዪሁዳ ጋዲያን ሄ ዎዴ ዴዒያዋንቱ ዴሪያኮ ቤቲኖ።
ጎሊያ ሁጲያን ዴዒያ ኡራይካ ኢቲባ ኣካናው ዱጌ ዎዴ፥ ባሬ ሶይ ጌሎፖ።
ጋዴን ዴዒያዌካ ባሬ ማዩዋ ኣካናው ጉዬ ሲሞፖ።
ሄ ዎዴ ሻሃራ ማጫዋንቶኔ ንያ ማጫዋንቶ ኣዬሮ።
ሺን ሃዌ ኡባይ ሃኒያ ዎዲ ባልጉዋ ጊዴና ማላ፥ ፆሳ ዎሲቴ፤
ኣዪሲ ጎፔ፥ ፆሳይ ሳዓ ኮይሮ ሜዳዋፔ ዶሚዴ፥ ሃዒ ጋካናው፥ ኡባካ ዴዒቤና ሜቱ፥ ቃሲ ሃዋፔ ሲንዉካ ኡባ ዴዔና ሜቱ ኣሳ ቦላ ሄ ዎዴ ዴዓና።
ጎዳይ ሄ ጋላሳቱዋ ፓይዱዋ ጉያዌ ባዌንቶ፥ ኣሳ ጊዴዳ ኦኒኔ ኣቴና፤ ሺን ኢ ባሬ ዶሬዳ ኣሳቱዋ ዲራው፥ ሄ ጋላሳቱዋ ፓይዱዋ ጉዳ።
«ሄ ዎዴ ኦኒኔ ሂንቴንታ፥ ‹ቤዒቴ፤ ኪሪስቶሲ ሃዋን ዴዔ› ዎይ፥ ‹ቤዒቴ፤ ኪሪስቶሲ ሄዋን ዴዔ› ያጎፔ፥ ሄዋ ኣማኖፒቴ።
ኣዪሲ ጎፔ፥ ዎርዳንቻ ኪሪስቶሳቱኔ ዎርዶ ናባቱ ዴንዲዴ ባሬንቶ ዳንዳዬቶፔ፥ ሃራይ ኣቶ ፆሳይ ዶሬዳዋንታካ ባሌናው ማላታኔ ማላሊሲያባ ቤሳና።
ሺን ሂንቴ ናጌቲቴ፤ ታኒ ሂንቴንቶ ኡባባ ካሴታዴ ኦዳዲ።
«ሺን ሄ ዎዴ ሄ ዋዪያፔ ጉዪያን፥ ኣዋይ ማና፤ ኣጌናይ ፖዒያዋ ኣጋና፤
ፆሊንታቱ ሳሉዋፔ ኩንዳና፤ ቃሲ ሳሉዋን ዴዒያ ዎልቃቱካ ቃፄታና።
ሄ ዎዴ ታኒ፥ ኣሳ ናዓይ፥ ዎልቃማ ዎልቃናኔ ቦንቹዋና ሻሪያ ጊዶና ዪሺን፥ ኡንቱንቱ ቤዓና።
ሄ ዎዴ ታኒ ኪታንቻቱዋ ሳዓ ኦይዱ ባጋ ኪታና፤ ሳዓ ጋፃፔ ሳሉዋ ጋፃ ጋካናው፥ ፆሳይ ዶሬዳ ኣሳ ሺሻና።
«ሌሚሱዋ ባላሳቶ ጊያ ሚቲፔ ታማሪቴ፤ ባላሳታ ኣጪያ ዎዴኔ ኢዚ ሃይይ ሃይቲያ ዎዴ፥ ቦኒ ማቴዳዋ ሂንቴ ኤሪታ።
ሃዋዳንካ ሂንቴ ሄ ኡባባይ ሃኒያዋ ቤዒያ ዎዴ፥ ኢ ማታቲዴ ፔንጊያ ሺቄዳዋ ኤሪቴ።
ታኒ ሂንቴንቶ ቱሙዋ ኦዳይ፤ ሃ ኡባባይ ሃናና ጋካናው፥ ሃ ዎዲያ ዬሌታይ ሃይቂዲጌና።
ሳሉኔ ሳዓይ ኣና፤ ሺን ታ ቃላይ ኡባካ ኣና።
«ሺን ሄ ጋላሳኔ ሄ ሳቲያ ኣዉዋ ፃላላፔ ኣቲን፥ ሃራይ ኣቶ ሳሉዋን ዴዒያ ኪታንቻቱዋ ጊዲና፥ ዎይ ታና ናዓ ጊዲናካ ኦኒኔ ኤሪያባይ ባዋ።
ሄ ዎዲ ኣዉዴ ጊዳኔንቶ፥ ሂንቴ ኤሬና ዲራው፥ ናጌቲቴ፤ ሚኒቴ፤ ፆሳ ዎሲቴ።
ታ ዩሳይ ባሬ ጎሊያ ኣጊዴ፥ ኦጊያ ቢያ ቢታኒያ ማላ፤ ቢታኒ ባሬ ቆማቱዋሲ ሁጲያን ሁጲያን ኦሱዋ ኢሚዴ፥ ኡንቱንታ ባሬ ኦሱዋሲ ካፖ ኦዳ፤ ቃሲ ካሪያ ናጊያዌካ ሚኒሲዴ ናጋና ማላ ኣዛዜዳ።
«ሄዋ ዲራው፥ ሚኒቴ፤ ኣዪሲ ጎፔ፥ ጎሊያዉ ኦማርሳ ጊዲና፥ ዎይ ቃማ ቢላሄ ጊዲና፥ ዎይ ኩቱ ዋሲያ ዎዴ ጊዲና፥ ዎይ ጉራ ዎንቱማና ጊዲና ኣዉዴ ያኔንቶ፥ ሂንቴ ኤሪኪታ።
ሂንቴንቱ ኣኬኬናን ኢ ዮፔ፥ ሂንቴንታ ጌሚዒሼዳዋንታ ዴሜና ማላ ሚኒቴ።
ታኒ ሂንቴንቶ ኦዲያዋ ኣሳ ኡባው ኦዳይ፤ ሚኒቴ።»
ፓሲጋ ባላ ጊያዋ ቦንቺያ ጋላሳይኔ ጫሊቤና ኡኪ ሙሳ ቦንቺያ ባላ ጋላሳይ ጋካናው ላዑ ጋላሳይ ኣቴዳ፤ ቄሳቱዋ ካፓቱኔ ሂጊያ ታማርሲያዋንቱ ኣሳይ ኤሬናን ዬሱሳ ኦይቂዴ ዎና ኦጊያ ኮዪኖ።
«ኣሳይ ዋላሳ ኬሴና ማላ፥ ፓሲጋ ቦንቺያ ጋላሲ ሄዋ ኦኮ» ያጌዲኖ።
ዬሱሲ ቢታኒያ ጋዲያን ኦሉዋ ሃርጊያ ሲሞና ሶዪን ቁማ ማናው ኡቴዳ ዎዴ፥ ኢቲ ሚሺራታ ቢልቃሲያ ኩሜዳ ናርዶሳ ጊያ ዳሪ ኣልዖ ሺቱዋ ኣካዴ ያዱ፤ ሄ ቢልቃሲያ ሜንዴ ሺቱዋ ዬሱሳ ሁጲያን ቲጋዱ።
ሄዋን ዴዒያ ኣሳፔ ኢቱ ኢቱ ሃንቄቲዴ፥ «ሃ ሺቱዋ ጮ ኣያው ባዪዛይ? ሃ ሺቱዋ ሄዙ ፄቱ ቢራ ሳንቲሚያን ዛሊዒዴ፥ ሚሻ ሂዬሳው ኢማናው ዳንዳዬቴ» ያጊዴ ባሬንቱ ጊዶን ሃሳዪኖ፤ ያቲዴ ሄ ሚሺራቶ ዳሪሲ ሃንቄቴዲኖ።
<range>
ሺን ዬሱሲ ሃዋዳን ያጌዳ፤ «ሃ ሚሺራቶ ኣይኔ ጎፒቴ፤ ኢዞ ኣዪሲ ሜቶቴ? ኢዛ ታው ሎዖባ ኦዱ።
ሂዬሳቱ ኡባ ዎዴ ሂንቴንቱና ዴዒኖ፤ ሂንቴ ኮዬዳ ዎዴ ኣዉዴኔ ኡንቱንታ ማዳናው ዳንዳዪታ፤ ሺን ታኒ ኡባ ዎዴ ሂንቴንቱና ዴዒኬ።
ኢዛ ባሬው ዳንዳዬቴዳዋ ኦዱ፤ ቃሲ ታ ኣሳቴይ ሞጌታናፔ ካሴታዴ ሞጎ ጊጊሳናው ሺቱዋ ኦካዱ።
ታኒ ሂንቴንቶ ቱሙዋ ኦዳይ፤ ሳዓ ኡባን ዎንጋላ ሚሺራቹዋ ኦዲያሳን ሃቃኒኔካ፥ ኣሳይ ኢዞ ቆፓና ማላ፥ ሃ ኢዛ ኦዳዌ ኦዴታና» ያጌዳ።
ታማኔ ላዑ ዬሱሳ ካሊያዋንቱፔ ኢቱ ዪሁዳ ኣስቆሮቱ ጊያዌ፥ ዬሱሳ ቄሳቱዋ ካፓቱዋሲ ኣዴ ኢማናው ኡንቱንቱኮ ቤዳ።
ኡንቱንቱ ሄዋ ሲሴዳ ዎዴ ናሼቲዴ፥ «ኑኒ ኔው ሚሻ ኢማና» ያጌዲኖ፤ ዪሁዳ ኣስቆሮቱ ዬሱሳ ኣዴ ኢማናው ኢንጄቲያ ዎዲያ ዎቼ።
ጫሊቤና ኡኪ ሚያ ባላ ጋላሳ ቦንቺያ ኮይሮ ጋላሲ፥ ፓሲጋ ቁማ ማናው ዶርሳ ሹኪያ ዎዴ፥ ዬሱሳ ካሊያዋንቱ ኣ፥ «ፓሲጋ ቦንቺያ ጋላሲ ኔኒ ማና ቁማ ኑኒ ሃቃ ቢዴ ጊጊሳኔ?» ያጊዴ ኦቼዲኖ።
ዬሱሲ ባሬና ካሊያዋንቱፔ ላዓቱዋ ሃዋዳን ያጊዴ ኪቴዳ፤ «ካታማ ቢቴ፤ ሂንቴ ቢሺን፥ ኦቱዋን ሃ ቶኬዳ ኢቲ ቢታኒ ሂንቴንቱና ጋኬታናዋ፤ ኣ ካሊቴ።
ኢ ቢዴ ጌሊያ ጎሊያዉዋ፥ ‹ታማሪሲያዌ ኔና፥ «ታኒ ታና ካሊያዋንቱና ፓሲጋ ቁማ ማናው ታ ኢማ ኪፊሊ ሃቃኔ?» ያጌ› ያጊቴ።
ጎሊያዉ ሂንቴንታ ፖቂያ ቦላን ዴዒያ ጊጊ ኡቴዳ ኣኮ ኪፊሊያ ቤሳና፤ ሄዋን ኑሲ ጊጊሲቴ» ያጌዳ።
ሄ ላዑ ዬሱሳ ካሊያዋንቱ ኬሲዴ፥ ካታማ ቤዲኖ፤ ዬሱሲ ባሬንቶ ኦዴዳዋዳንካ ኡባባ ዴሚዴ፥ ፓሲጋ ቁማ ጊግሴዲኖ።
ሳዓይ ኦማርሲያ ዎዴ ዬሱሲ ታማኔ ላዑ ባሬና ካሊያዋንቱና ያ ቤዳ።
ኡንቱንቱ ኡቲዴ ሳምፓፔ ቁማ ሚሺን፥ ዬሱሲ ኡንቱንታ፥ «ታኒ ሂንቴንቶ ቱሙዋ ኦዳይ፤ ሂንቴንቱፔ ኢቱ ታናና ሚያዌ፥ ታና ኣዴ ኢማናዋ» ያጌዳ።
ኣ ካሊያዋንቱ ሎይ ሲሴቲና፥ ሁጲያን ሁጲያን ኣ፥ «ቱሙ ታኔሻ?» ጊያዋ ዶሜዲኖ።
ዬሱሲ ዛሪዴ፥ «ኢ ሃ ሂንቴንቱ ታማኔ ላዓቱዋፔ ኢቱዋ፤ ኢ ታናና ኢቲፔ ቱሻናው ባሬ ዳቡዋ ሻታን ዬዲያዋ።
ታኒ፥ ኣሳ ናዓይ፥ ፆሳ ማፃፋይ ሃይቃና ጌዳዋዳን ሃይቃና፤ ሺን ታና፥ ኣሳ ናዓ፥ ኣዴ ኢሚያ ኡራው ኣዬሮ፤ ሄ ኡራይ ዬሌቴናን ኣቴዴንቶ፥ ኣው ሎዓ ሺን» ያጌዳ።
ኡንቱንቱ ሚሺን፥ ዬሱሲ ዳቡዋ ኣኪዴ፥ ፆሳ ጋላቴዳ፤ ሄ ዳቡዋ ሜንዴ፥ ባሬና ካሊያዋንቶ ኢሚዴ፥ «ሄይቴ፤ ሃዌ ታ ኣሹዋ» ያጌዳ።
ፁዓ ኣኪዴ፥ ፆሳ ጋላቲዴ፥ ኡንቱንቶ ኢሜዳ፤ ኡባይ ሄ ፁዓፔ ኡሼዲኖ።
ዬሱሲ፥ «ሃዌ ኦራ ጫቁዋን ጮራ ኣሳ ዲራው ጉኪያ ታ ሱ።
ታኒ ሂንቴንቶ ቱሙዋ ኦዳይ፤ ታኒ ፆሳ ካዉቴን ኦራ ዎዪኒያ ኤሳ ኡሻና ጋላሳይ ጋካናው፥ ላዔንዋ ሃ ዎዪኒያ ኤሳ ኡባካ ኡሺኬ» ያጌዳ።
ማዚሙሪያ ዬፄዳዋፔ ጉዪያን፥ ዴብሬ ዛይቴ ዴሪያ ቤዲኖ።
ዬሱሲ ባሬና ካሊያዋንቶ፥ «ሂንቴንቱ ኡባይ ታና ዬጊዴ ዎፃኒታ፤ ኣዪሲ ጎፔ፥ ፆሳ ማፃፋይ፥ ‹ፆሳይ ዶርሳ ሄሚያዋ ዎና፤ ሄዋፔ ጉዪያን ዶርሳይ ኡባይ ላሌታና ጌ› ያጌዳ።
ሺን ታኒ ሃይቁዋፔ ዴንዴዳዋፔ ጉዪያን፥ ሂንቴንቱፔ ካሴታዴ ጋሊላ ባና» ያጌዳ።
ጴፂሮሲ ዛሪዴ፥ «ኡንቱንቱ ኡባቱ ኔና ዬጊዴ ቦፔካ፥ ታኒ ኔና ሙሌካ ዬጊኬ» ያጌዳ።
ዬሱሲ ጴፂሮሳ፥ «ታኒ ኔው ቱሙዋ ኦዳይ፤ ሃቼ ቃማ ኩቱ ላዔዋ ዋሳናፔ ካሴ፥ ኔን ታና ሄዙ ጌዴ ካዳናሳ» ያጌዳ።
ሺን ጴፂሮሲ ካሴዋፔካ ሚኒሲዴ፥ «ታኒ ሃራይ ኣቶ፥ ኔናና ኢቲፔ ሃይቂንቶካ፥ ኔና ሙሌካ ካዲኬ» ያጌዳ። ቃሲ ሃራቱ ኡባቱካ ሄዋዳን ጌዲኖ።
ጌቴሴማኔ ጊያ ሳዓ ቤዲኖ፤ ዬሱሲ ባሬና ካሊያዋንታ «ታኒ ፆሳ ዎሳናሲ፥ ሂንቴንቱ ሃዋን ኡቲሺቴ» ያጌዳ።
ዬሱሲ ጴፂሮሳ፥ ያዪቆባኔ ዮሃኒሳ ባሬናና ኣፌዳ፤ ዳሪ ካዮቴዳኔ ሜቶቴዳ።
ቃሲ ኡንቱንታ፥ «ታኒ ሃይቃና ጋካናዉካ ካዮታይ፤ ሃዋን ታኪሺቴ፤ ጌሚዒሾፒቴ» ያጌዳ።
ጉ ሲንኮ ሺቂዴ፥ ሳዓን ጉፋኒዴ፥ ዳንዳዬቲያዋ ጊዶፔ፥ ሄ ዎዲ ባሬፔ ኣና ማላ፥ ፆሳ ዎሴዳ።
ቃሲካ፥ «ኣባቦ፥ ታ ኣቦ፥ ኡባባይ ኔው ዳንዳዬቴ፤ ሃ ፁዓ ታፔ ዲጋ፤ ሺን ኔ ሼኒያዳን ሃኖፔ ኣቲን፥ ታ ሼኒያዳን ሃኖፖ» ያጌዳ።
ዬሱሲ ባሬና ካሊያዋንቱኮ ሲሚ ዪዴ፥ ጌሚዒሼዳዋንታ ዴሚዴ ጴፂሮሳ፥ «ሲሞና፥ ጌሚዒሻዲ? ኔን ኢቲ ሳቴንቶኔ ናጋናው ዳንዳያቤይኪ?
ፓጪያን ሂንቴ ጌሌና ማላ፥ ናጌቲቴኔ ፆሳ ዎሲቴ፤ ኣያናይ ጊጊ ኡቴዳ፤ ሺን ኣሹ ዳቡራንቻ» ያጌዳ።
ቃሲካ ቢዴ ካሴዋዳንካ ፆሳ ዎሴዳ።
ኣ ካሊያዋንቱኮ ጉዬ ሲሚዴ ኢ ዪያ ዎዴ፥ ጌሚዒሼዳዋንታ ዴሜዳ፤ ኡንቱንቱ ኣይፊያ ጌሚዒሹ ጎዚ ዎዳ ዲራው፥ ኣው ኣያ ሃሳዪኖንቶካ ኤሪቤይኪኖ።
ሄዜንዋ ኡንቱንቱኮ ዪዴ፥ «ሃዒ ጋካናዉካ ጌሚዒሺቴኔ ሼምፒቴ? ጊዳና፤ ዎዲ ጋኬዳ፤ ቤዒቴ፥ ታና፥ ኣሳ ናዓ፥ ናጋራንቻ ኣሳቱዋ ኩሺያን ኣዴ ኢሚያ ዎዲ ጋኬዳ።
ዴንዲና ቦይቴ፤ ቤዒቴ፥ ታና ኣዴ ኢሚያዌ ሃዌኩ ጋኬዳ» ያጌዳ።
ዬሱሲ ሄዋ ቢሮ ሃሳዪሺን፥ ታማኔ ላዑ ኣ ካሊያዋንቱፔ ኢቱ፥ ዪሁዳ ኣስቆሮቱ፥ ኤሌካ ጋኪ ዎዳ፤ ቃሲ ቄሳቱዋ ካፓቱ ሂጊያ ታማሪሲያዋንቱኔ ጪማቱ ኪቲና፥ ማሻኔ ፃምዓ ኦይቄዳ ጮራ ኣሳይ ኣናና ኢቲፔ ዬዳ።
ዬሱሳ ኣ ኢሚያዌ ሄ ጮራ ኣሳው፥ «ታኒ ዬሪያዌ ኣ፤ ኣ ኦይቂዴ ሎይ ናጊዴ፥ ኣፊቴ» ያጊዴ ማላ ኦዲ ዎዳ።
ዪሁዳ ኣስቆሮቱ ጋኮሳናካ ዬሱሳኮ ሺቂዴ፥ «ታማሪሲያዎ» ያጊዴ ዬሱሳ ዬሪ ኣኬዳ።
ሄ ጮራ ኣሳይ ዬሱሳ ሚኒሲ ኦይቄዳ።
ሺን ማታን ኤቄዳዋንቱፔ ኢቱ ባሬ ጩቢያ ሾዲኔ ቄሳቱዋ ኡባቱዋ ካፑዋ ቆማ ሾጪዴ፥ ኣ ሃይ ቃንፂ ኦሌዳ።
ዬሱሲ ዛሪዴ፥ ሄ ሺቄዳ ጮራ ኣሳ፥ «ታና ቦንቃንቻ ኬሲዴ፥ ቦንቃንቻ ኦይቂያዋዳን ኦይቃናው ጩቢያኔ ፃምዓ ኦይቂዴ ዬዲቴ?
ታኒ ጌሻ ጎሊያን ታማሪሳዴ፥ ጋላሳን ጋላሳን ሂንቴንቱና ዴዒያ ዎዴ ታና ኦይቂቤይኪታ፤ ሺን ፆሳ ማፃፋቱ ጌዳዌ ፖሌታናው ቤሴ» ያጌዳ።
ዬሱሳ ካሊያዋንቱ ኡባቱ ኣ ዬጊዴ ቢ ኣጌዲኖ።
ናፃላ ፃላላ ማዬዳ ኢቲ ያላጋ ቢታኒ ዬሱሳ ካሊያዋ ኣሳይ ኦይቄዳ።
ሺን ሄ ቢታኒ ናፃላ ኦሊዴ፥ ካሎ ፂራ ዎፄዳ።
ኣሳይ ዬሱሳ ቄሳቱዋ ኡባቱዋ ካፑዋ ሶይ፥ ቄሳቱዋ ካፓቱዋ ኡባቱ፥ ጪማቱኔ ሂጊያ ታማርሲያዋንቱ ሺቄዳሳ ኣፌዲኖ።
ጴፂሮሲ ቄሳቱዋ ኡባቱዋ ካፑዋ ዲርሳ ጊዱዋ ጋካናሲ ሃኩዋን ኣ ካሌዳ፤ ያኒ ናጊያዋና ታማ ካሺዴ፥ ኡቲ ኣጌዳ።
ቄሳቱዋ ካፓቱኔ ሄዋን ሺቄዳ ኣሳይ ኡባይ ዬሱሳ ዎናው ኣ ቦላ ማርካ ኮዬዲኖ፤ ሺን ኣይኔ ዴሚቤይኪኖ።
ኣዪሲ ጎፔ፥ ጮራ ኣሳቱ ኣ ቦላን ዎርዱዋ ማርካቴዲኖ፤ ሺን ኡንቱንቱ ማርካቴይ ኢቲ ማላ ጊዴና።
ኢቲ ኢቲ ኣሳቱ ዴንዲ ኤቂዴ ዬሱሳ ቦላ፥ «ኢ፥ ‹ታኒ ኣሳይ ኬፄዳ ሃ ጌሻ ጎሊያ ኮላዴ፥ ኣሳይ ኬፂቤና ሃራ ጌሻ ጎሊያ ሄዙ ጋላሳ ጊዶን ኬፃና› ጊሺን፥ ኑኒ ሲሴዶ» ያጊዴ ዎርዱዋ ማርካቴዲኖ።
<range>
ሺን ሃራይ ኣቶ ኡንቱንቱ ማርካቴይ ሄዋን ኢቲ ማላ ጊዲቤና።
ቄሳቱዋ ኡባቱዋ ካፑ ኣሳ ኡባ ሲንን ዴንዲ ኤቂዴ ዬሱሳ፥ «ሃዋንቱ ኔና ሞቲያ ሞቶ ኔው ዛሪያባይ ባዌ?» ያጊዴ ኦቼዳ።
ሺን ዬሱሲ ጮዑ ጊዴ፥ ኣይኔ ዛሪቤና፤ ቄሳቱዋ ኡባቱዋ ካፑ ኣ፥ «ኣንጄቴዳ ፆሳ ናዓይ ኪሪስቶሲ ኔኔ?» ያጊዴ ላዔንዋ ኦቼዳ።
ዬሱሲ ዛሪዴ፥ «ኤ፥ ታና፤ ሂንቴ ታና፥ ኣሳ ናዓ፥ ዎልቃማ ፆሳፔ ኡሼቻ ባጋና ኡቲዴዒሺናኔ ሳሉዋ ሻሪያና ዪሺን ቤዓና» ያጌዳ።
ቄሳቱዋ ኡባቱዋ ካፑ ባሬ ማዩዋ ፔ ኦሊዴ፥ «ኑና ሃዋፔ ሲንን ኣዪሲ ሃራ ማርካ ኮሺ?
ሂንቴንቱ ኣ ቦሪያ ሲሴዲታ፤ ሂንቴ ቆፋይ ኣዬ?» ያጌዳ፤ ኡንቱንቱ ኡባይ፥ «ኢ ሃይቃና ቤሴ» ያጊዴ ኣ ቦላ ፒርዴዲኖ።
ኡንቱንቱፔ ኢቱ ኢቱ ኣ ቦላ ጩሼ ዶሜዲኖ፤ ኣ ኣይፊያ ካሚ ዴቺዴ፥ «ኔና ዴቼዳዌ ኦኔ? ኣኔ ቲምቢቲያ ኦዳ!» ያጌዲኖ፤ ቃሲ ናጊያዋንቱካ ኣ ቂንፃሊያ ባቂዴ ኣፌዲኖ።
ጴፂሮሲ ዲርሳ ጊዶን ሂርኪና ዴዒሺን፥ ቄሳቱዋ ኡባቱዋ ካፑዋ ማጫ ኣሺካራቱዋፔ ኢቲና ያዱ።
ጴፂሮሲ ታማ ካሺያዋ ቤዓዴ፥ ጫዳ ፄላዴ፥ «ኔኒካ ናዚሬቲያ ዬሱሳና ኢቲፔ ዴዓ» ያጋዱ።
ሺን ጴፂሮሲ፥ «ኔኒ ጊያዌ ኣዬንቶ ታኒ ኤሪኬ፤ ታው ኣኬኬቴና» ያጊዴ ካዴዳ፤ ያቲዴ ዲርሳ ፔንጊያኮ ኬሴዳ፤ ኩቱካ ዋሴዳ።
ሄ ኣሺካራታ ጴፂሮሳ ቤዓዴ፥ ኣ ማታን ኤቄዳ ኣሳቱዋ፥ «ሃ ቢታኒካ ኡንቱንቱና ዴዔ» ጋዴ ጉጃዴ ኦዱዋ ዶማዱ።
ሺን ጴፂሮሲ ቃሲካ ካዴዳ። ጉ ጋሚዒሺን፥ ማታን ኤቄዳ ኣሳቱ ላዔንዋ ጴፂሮሳ፥ «ኔኒ ቱማ ኡንቱንቱና ኢቲፔ ዴዓ፤ ኣዪሲ ጎፔ፥ ኔኒ ጋሊላ ጋዲያ ኣሳ» ያጌዲኖ።
ሺን ጴፂሮሲ፥ «ታኒ ሄዋ ሂንቴ ጊያ ቢታኒያ ኤሪኬ!» ያጊዴ ባሬና ሼቃኔ ጫቁዋ ዶሜዳ።
ኤሌካ ኩቱ ላዔዋ ዋሲ ኣጌዳ፤ ጴፂሮስ ባሬና ዬሱሲ፥ «ኔኒ ኩቱ ላዔዋ ዋሳናፔ ካሴ ሄዙ ጌዴ ታና ካዳናሳ» ጌዳዋ ሃሳዪዴ፥ ዳሪ ዬኬዳ።
ዎንታ ጉራን ኤሌካ ቄሳቱዋ ካፓቱ ጪማቱዋናኔ ሙሴ ሂጊያ ታማሪሲያዋንቱና ሄዋን ሺቄዳ ኣዪሁዳ ሻንጋቱዋ ኡባና ማቄቲዴ፥ ዬሱሳ ቃቺ ኣፊዴ፥ ጲላፆሳው ኣዴ ኢሜዲኖ።
ጲላፆሲ ኣ፥ «ኔኒ ኣዪሁዳቱዋ ካቴ?» ያጊዴ ኦቼዳ። ዬሱሲ ዛሪዴ ኣ፥ «ኔ ጊያዋዳና» ያጌዳ።
ቄሳቱዋ ካፓቱ ዬሱሳ ዳሮባን ሞቴዲኖ።
ጲላፆሲ ሺሬቲዴ ዬሱሳ፥ «ኔው ዛሪያባይ ባዌ? ኡንቱንቱ ኔ ቦላ ዎዪሳ ሞቱዋ ኣሂንቶ ቤዒኪ?» ያጊዴ ኦቼዳ።
ሺን ዬሱሲ ሃራባ ዛሬናን ኢፂና፥ ጲላፆሲ ማላሌቴዳ።
ጲላፆሳው ፓሲጋ ባላ ቦንቺያ ጋላሳን ኣሳይ ኮዪያ ኢቲ ኡራ ቃሹዋፔ ቢሊያ ዎጋይ ዴዔ።
ሄ ዎዴ ኢቲ ባርባና ጊያ ቢታኒ ዋላሳ ኬሲዴ ሼምፑዋ ዎዳ ኣሳቱዋና ኢቲፔ ቃሾ ጎሊያን ዴዔ።
ሺቄዳ ጮራ ኣሳይ ጲላፆሲ ካሴ ኤሬቶዋዳንካ ባሬንቶ ማሮታ ኦና ማላ፥ ኣ ኦቼዲኖ።
ጲላፆሲ ኣሳ ዛሪዴ፥ «ታኒ ሂንቴንቶ ኣዪሁዳቱዋ ካቲያ ቢሊያዋ ኮዪቴ?» ያጊዴ ኦቼዳ።
ኣዪሲ ጎፔ፥ ቄሳቱዋ ካፓቱ ዬሱሳ ቃናቲዴ ኣ ኢሜዳዋ ጲላፆሲ ኤሬዳ።
ሺን ቄሳቱዋ ካፓቱ ዬሱሳ ኮታ ባርባና ቢላናዳን፥ ሄ ሺቄዳ ኣሳይ ጲላፆሳ ዎሳና ማላ፥ ኣሳ ማቄዲኖ።
ጲላፆሲ ላዔንዋ ዛሪዴ፥ «ያቲና፥ ሃ ኣዪሁዳ ካቲያ ሂንቴንቱ ጊያዋ ዎቶ?» ያጌዳ።
ኣሳይ ጲላፆሳው ዛሪ ዛሪ ባሬንቱ ኮሻ ቁ ኦዴ፥ «ኣ ካቃ» ያጌዲኖ።
ጲላፆሲ ኣሳ፥ «ኣዪሲ? ኢ ኣይ ኢታባ ኦዴ?» ያጌዳ። ሺን ኣሳይ ካሴዋፔካ ባሬ ኮሻ ቁ ኦዴ፥ «ኣ ካቃ» ያጌዲኖ።
ጲላፆሲ ኣሳ ናሼቻናው ኮዪዴ፥ ባርባና ኣሳው ቢሌዳ፤ ያቲዴ ሊሱዋን ዬሱሳ ዎታዳራቱዋን ሾጪሲዴ፥ ካቃና ማላ ኡንቱንቶ ኣ ኢሜዳ።
ሄዋፔ ጉዪያን፥ ዎታዳራቱ ዬሱሳ ጋዲያ ሞዲያዋ ጊቢያ ኣፊዴ፥ ሃራ ዎታዳራቱዋ ኡባ ኢቲፔ ፄሴዲኖ።
ቃሲ ዞዖ ማዩዋ ኣ ማዪዜዲኖ፤ ኣጉን ኣኪሊሊያ ጊጊሲዴ፥ ኣ ሁጲያን ዎዲኖ።
ሄዋፔ ጉዪያን ኣ፥ «ኣዪሁዳቱዋ ካቴው፥ ሳሮታይ ኔው ጊዶ» ያጊ ሳሮቲዴ፥ ኣ ቂሊጩዋ ዶሜዲኖ።
ዬሱሳ ሁጲያ ማቃ ፃምዓን ሾጬዲኖ፤ ቃሲ ኣ ቦላን ጩቼዲኖ፤ ጉልባቲዴ ኣው ጎዪኔዲኖ።
ኣ ቦላ ቂሊጬዳዋፔ ጉዪያን፥ ዞዖ ማዩዋ ኣፔ ቃሪ ኣኪዴ፥ ኣ ማዩዋ ኣ ማዪዜዲኖ፤ ያቲዴ ማስቃሊያ ቦላን ሚሲማሪያን ሺዴ፥ ኣ ካቃናው ኣፌዲኖ።
ኡንቱንቱ ቢዴ፥ ኢስኪንዲራኔ ሩፎሳ ዬሌዳ ኣዉዋ፥ ኢቲ ሲሞና ጊያ ቄሬና ጋዲያ ኣሳይ፥ ጋፃፔ ካታማ ዪያዋና ጋኬቲዴ፥ ዬሱሳ ማስቃሊያ ዎልቃን ቶሴዲኖ።
ያቲዴ ጎልጎታ ጌቴቲያሳ ዬሱሳ ኣፌዲኖ። «ጎልጎታ» ጊያዌ «ሁጲያ ጎሲያሳ» ጊያዋ።
ካዋራ ጊያ ሊ ዋላኬቴዳ ዎዪኒያ ኤሳ ዬሱሳው ኡሻናው ኢሜዲኖ፤ ሺን ኢ ኡሼናን ኢፄዳ።
ኡንቱንቱ ኣ ካቄዲኖ፤ ቃሲ ኦና ኦና ጋካኔንቶ ኤራናው ኣ ማዩዋ ሻኪዴ፥ ሳማ ዬጌዲኖ።
ኡንቱንቱ ኣ ካቂያ ዎዴ፥ ዎንታፔ ሄዙ ሳቴ።
«ኣዪሁዳቱዋ ካቲያ» ያጊ ኣ ሞቲያ ፃፉ ፃፌቲ ኡቴዳ።
ዬሱሳና ላዑ ካዪሳቱዋ ኢቱዋ ኣፔ ኡሼቻ ባጋና፥ ቃሲ ኢቱዋ ኣፔ ሃዲርሳ ባጋና ማስቃሊያ ቦላ ሚሲማሪያን ሺዴ ካቄዲኖ።
ፆሳ ማፃፋይ፥ «ኢታባ ኦዳ ኣሳቱዋና ኢ ፓይዴቴዳ» ያጊያዌ ፖሌቴዳ።
ኦጊያና ኣያ ኣሳይ ዬሱሳ ካዴ፥ ባሬንቱ ሁጲያ ቃዴ ቦሬዲኖ፤ «ሲሚ፥ ጌሻ ጎሊያ ኮላዴ ሄዙ ጋላሳ ጊዶን ኬፂያዎ፥
ኣኔ ማስቃሊያ ቦላፔ ዎዴ፥ ኔ ሁጲያ ኣሻ» ያጌዲኖ።
ሃዋዳንካ ቄሳቱዋ ካፓቱ ሙሴ ሂጊያ ታማሪሲያዋንቱና ኢቲፔ ዬሱሳ ቦላ፥ «ሃራ ኣሳቱዋ ኣሼዳ፤ ሺን ባሬና ኣሻናው ዳንዳዬና፤
ኑኒ ቤዒዴ ኣማናና ማላ፥ ኪሪስቶሲ ኢስራዔሊያ ካቲ፥ ኣኔ ማስቃሊያ ቦላፔ ሃዒ ዎ» ጊዴ ቂሊጬዲኖ። ቃሲ ሃራይ ኣቶ፥ ኣናና ማስቃሊያ ቦላ ሚሲማሪያን ሼቲዴ ካቄቴዳዋንቱካ ኣ ቦላ ቂሊጬዲኖ።
ኡሱፑን ሳቲያፔ ዶሚዴ፥ ኡዱፑ ሳቲያ ጋካናው፥ ጋዲያ ኡባይ ሜዳ።
ኡዱፑ ሳቲያን ዬሱሲ ባሬ ቃላ ቁ ኦዴ፥ «ኤሎሄ፥ ኤሎሄ፥ ላማ ሳባቂታኒ?» ያጌዳ። ሄዋ ጊያዌ፥ «ታ ፆሳው፥ ታ ፆሳው፥ ታና ኣዪሲ ኣጋዲ?» ጊያዋ።
ሄዋን ኤቄዳ ኣሳፔ ኢቱ ኢቱ ሄዋ ሲሲዴ፥ «ቤዒቴ፤ ኤላሳ ፄሴ» ያጌዳ።
ሄ ኣሳፔ ኢቱ ዎፂ ዪዴ፥ ዛንዛ ማላቲያዋን ጫላ ዎዪኒያ ኤሳ ኩንዳ፤ ሄዋ ማቃ ጋቲማ ፄራን ዎዴ፥ «ዴዒሺቴ ኣኔ፤ ኤላስ ማስቃሊያፔ ኣ ዎናው ያኔንቶኔ ኣኔ ቤዖይቴ» ያጊዴ ዬሱሳ ዶናኮ ኡሻናው ሺሼዳ።
ዬሱሲ ቃላ ቁ ኦ ዋሲዴ፥ ሃይቂ ኣጌዳ።
ጌሻ ጎሊያን ቃሼቴዳ ጋሪዱ ቆሞፔ ዱጌ ጋካናው፥ ላዑ ኬሲዴ ፖሼቲ ዎዳ።
ማስቃሊያፔ ሲን ባጋና ሄዋን ኤቄዳ ኢቲ ፄቱዋ ካፑ፥ ሄዋ ኬና ዬሱሲ ዋሲዴ ሃይቄዳዋ ቤዔዳ ዎዴ፥ «ሃ ቢታኒ ቱሙ ፆሳ ናዓ» ያጌዳ።
ሄዋን ሃኩዋን ኤቂዴ ፄሊያ ኣማሬዳ ማጫዋንቱ ዴዒኖ፤ ኡንቱንቱ ጊዶን ማግዳላ ጊያ ካታማፔ ዬዳ ማይራማ፥ ቴፋ ያዪቆባኔ ዮሳ ዳያ ማይራማኔ ሳሎማ ዴዒኖ።
ሄ ማጫ ኣሳቱ ዬሱሲ ጋሊላን ዴዒያ ዎዴ፥ ኣ ካሌዳዋንታኔ ኣ ማዴዳዋንታ፤ ቃሲ ዬሱሳና ኢቲፔ ዬሩሳላሜ ቤዳ ሃራ ጮራ ማጫ ኣሳቱ ሄዋን ዴዒኖ።
ሳዓይ ኦማርሴዳ ዎዴ፥ ሄዋን ሺቄዳ ኣሳን ቦንቼቴዳ ኢቲ ዮሴፋ ጊያ ቢታኒ፥ ፆሳ ካዉቴይ ያናዋ ናጊ ኡቴዳዌ፥ ኣርማቲያሳ ጊያ ካታማ ኣሳይ ዬዳ፤ ሄ ጋላሳይ ዎንቴ ሳምባታው ጊጌቲያ ጋላሳ ጊዴዳ ዲራው፥ ዮሴፎ ፃሊዴ ጲላፆሳኮ ቢዴ፥ ዬሱሳ ኣኃ ኣካናው ዎሴዳ።
<range>
ጲላፆሲ፥ ዬሱሲ ማንዒያንካ ሃይቂዲጌዳዋ ሲሴዳ ዎዴ ማላሌቴዳ፤ ፄቱዋ ካፑዋ ፄሲዴ፥ «ኢ ሃይቆዴፔ ጋሚዔዴ?» ያጊዴ ኦቼዳ።
ጲላፆሲ ዬሱሲ ሃይቄዳዋ ፄቱዋ ካፑዋፔ ሲሲዴ፥ ኣ ኣኃ ዮሴፎ ኣካናዳን ኡዴዳ።
ዮሴፎ ሞጉዋ ማዩዋ ሻሜዳ፤ ዬሱሳ ኣኃ ማስቃሊያፔ ዎ ማዩዋን ፃፂዴ፥ ሹቻ ዎጬዳ ኣሳ ሞጊያ ጎንጎሉዋ ጊዶን ኣ ኣኃ ዎዳ፤ ቃሲ ሄ ጎንጎሉዋ ዶናን ዎልቃማ ሹቻ ጎንዶርሲዴ ዎዳ።
ማግዳላ ካታማፔ ዬዳ ማይራማኔ ዮሳ ዳያ ማይራማ ዬሱሳ ኣኃ ኡንቱንቱ ሃቃን ዎንቶ ቤዒኖ።
ሳምባታይ ኣዳዋፔ ጉዪያን፥ ማግዳላ ካታማፔ ዬዳ ማይራማ፥ ያዪቆባ ዳያ ማይራማኔ ሳሎማ ቢዴ፥ ዬሱሳ ኣኃ ኦካናው ሺቱዋ ሻሜዲኖ።
ዎጋ ጋላሲ ዎንቱማ ዳሮ ጉራን ፃልቂ ኬሲሺን፥ ሄ ጎንጎሉዋ ቤዲኖ።
ኡንቱንቱ ባሬንቱ ጊዶን ኢቱ ኢቱዋና፥ «ጎንጎሉዋ ዶናፔ ኑሲ ሹቻ ኦኔ ጎንዶርሲዴ ዲጋናዌሻ?» ያጊዴ ሃሳዪኖ።
ኡንቱንቱ ፄሊያ ዎዴ፥ ሄ ዳሮ ዎልቃማ ሹቻ ጎንዶርሲዲጌዳዋ ቤዔዲኖ።
ዬሱሲ ሞጌቴዳ ጎንጎሉዋ ጊዶ ጌሊያ ዎዴ፥ ኢቲ ዎዳላ ቢታኒ ቦ ማዩዋ ማዪዴ፥ ኡሼቻ ባጋና ኡቴዳዋ ቤዒዴ ዳጋሜዲኖ።
ሺን ኢ ኡንቱንታ፥ «ዳጋሞፒቴ። ማስቃሊያ ቦላ ካቄቴዳ ናዚሬቲያ ዬሱሳ ሂንቴንቱ ኮዪያዋ ኤራይ። ኢ ሃዋን ባዋ፤ ዴንዲዲጌዳ። ኡንቱንቱ ኣ ዎዳሳ ሃዋ ቤዒቴ።
ሺን ቢዴ ዬሱሲ ባሬና ካሊያዋንቶኔ ጴፂሮሳው፥ ‹ዬሱሲ ሂንቴንቱፔ ካሴቲዴ ጋሊላ ቤ፤ ኢ ሂንቴንቶ ኦዴዳዋዳንካ ሂንቴንቱ ኣ ያኒ ቤዓና› ያጊዴ ሃዋ ኦዲቴ» ያጌዳ።
ማጫ ኣሳቱ ያሻን ኮኮሪዴ፥ ዬሱሲ ሞጌቴዳ ጎንጎሉዋፔ ኬሲዴ ባቃቲ ኣጌዲኖ፤ ቃሲ ኡንቱንቱ ያዬዳ ዲራው፥ ኣሳው ሄዋ ኦሲኔ ኣይኔ ኦዲቤይኪኖ። ማጫ ኣሳቱ ቢዴ፥ ባሬንቶ ኦዴቴዳባ ኡባ ጴፂሮሳዉኔ ኣናና ዴዒያዋንቶ ቃንን ኦዴዲኖ፤ ሄዋፔ ጉዪያን፥ ዬሱሲ ባሬ ሁጴው ባሬና ካሊያዋንቱ ቦላ፥ ሜናው ኣሺያ ላሜቴና ጌሻ ሚሺራቹዋ ቃላ፥ ኣዋይ ሞኪያሳፔ ዉሊያሳ ጋካናው ኪቴዳ።
ዬሱሲ ሃይቁዋፔ ዴንዴዳዋፔ ጉዪያን፥ ዎጋ ጋላሲ ጉራ፥ ላፑ ኢታ ኣያናቱዋ ኬሴዳ ማግዳላ ካታማፔ ዬዳ ማይራሚው ካሴቲዴ ቤቴዳ።
ኢዛ ባዴ ካሴ ኣናና ዴዒያዋንቶ፥ ቃሬቲዲኔ ዬኪዴ ኡቴዳዋንቶ ኦዳዱ፤
ሺን ዬሱሲ ፓፃ ዴዒያዋኔ ኢዚው ቤቴዳዋ ኡንቱንቱ ሲሴዳ ዎዴ፥ ኢዚ ኦዱዋ ቱማ ጊቤይኪኖ።
ሄዋፔ ጉዪያን፥ ኡንቱንቱፔ ላዓቱ ካታማፔ ኬሲዴ ቢሺን፥ ኦጊያን ዬሱሲ ኮይሮዋፔ ዱማቲዴ፥ ኡንቱንቶ ቤቴዳ።
ኡንቱንቱ ጉዬ ሲሚዴ፥ ሃራቱዋሲ ኦዴዲኖ፤ ሺን ሄዋንቱ ኡንቱንቱ ኦዱዋ ቱማ ጊቤይኪኖ።
ጉዬፔ ታማኔ ኢቲ ዬሱሳ ካሊያዋንቱ ቁማ ሚሺን፥ ዬሱሲ ኡንቱንቶ ቤቴዳ። ኡንቱንቶ ኣማኑ ባይና ዲራው፥ ኢ ኡንቱንታ ሴሬዳ፤ ቃሲ ሃይቁዋፔ ኢ ዴንዴዳዋ ቤዔዳዋንቱ ኡንቱንቶ ኦዲና፥ ኡንቱንቱ ኣማኔናን ኢፄዳ ዲራዉኔ ኦዲና ሲሴናዋንታ ጊዲያ ዲራው፥ ኢ ኡንቱንታ ሴሬዳ።
ኢ ኡንቱንታ ሃዋዳን ያጌዳ፤ «ኣላሚያ ኡባ ቢዴ፥ ኣሳ ኡባው ዎንጋላ ሚሺራቹዋ ቃላ ኦዲቴ።
ኣማኖዌኔ ፃማቄቶዌ ኣታና፤ ሺን ኣማኔናዋ ቦላ ፆሳይ ፒርዳና።
ታናን ኣማኒያዋንቱ ሃ ማላታቱዋ ኦናዋንታ፡ ኡንቱንቱ ታ ሱንን ኢታ ኣያናቱዋ ኬሳናዋንታ፤ ቃሲ ኡንቱንቱ ዱማ ዱማ ኦራ ቃላን ሃሳያናዋንታ።
ኡንቱንቱ ሾሻ ኦይቆፔካ፥ ዎይ ኣያኔ ዎያ ማርዚያ ኡሺንቶካ ኡንቱንታ ቆሄና። ቃሲ ኡንቱንቱ ባሬንቱ ኩሺያ ሃርጋንቻቱዋ ቦላ ዎና፤ ሄ ሃርጋንቻቱ ፓፃና» ያጌዳ።
ጎዳ ዬሱሲ ባሬና ካሊያዋንቱና ሃሳዬዳዋፔ ጉዪያን፥ ፆሳይ ኣ ፑዴ ሳሉዋ ኣፊና፥ ፆሳፔ ኡሼቻ ባጋና ኡቴዳ።
ኣ ካሊያዋንቱ ቢዴ፥ ኡባሳን ዎንጋላ ሚሺራቹዋ ኦዴዲኖ። ጎዳይካ ኡንቱንቱና ኢቲፔ ኦ፤ ኡንቱንቱ ኦዲያ ቃላይካ ቱማ ጊዴዳዋ ኡንቱንቱ ኦያ ማላታቱዋን ኤሪሴዳ።
ቦንቼቴዳ ቶፊሎሳ፥ ኮይሮ ባሬንቱ ኣይፊያን ቤዔዳዋንቱኔ ባሬንቱ ቃላን ማርካቴዳዋንቱ ኑሲ ኦዴዲኖ። ፃፌቴዳ ዬዉዋ ታ ባጋን ኡባ ፃጱዋፔ ቢዳ ፄሎዋፔ ጉዬ፥ ታሪኪያ ማራ ናጌዳ ኦጊያን ኔው ፃፋናው ሎዓ ጊዴዳዌ ታው ቤቴዳ።
<range>
<range>
<range>
ዪሁዳ ጋዲያ ካቲያ ሄሮዲሳ ዎዲያን፥ ኣቢያ ቄሳቴ ኦሱዋ ባጋፔ ጊዴዳ ዛካራሳ ጌቴቲያ ኢቲ ቄሳይ ዴዔ። ማቻታካ ኤልሳቤፆ ጌቴቲያ ኣሮኔ ያራፔ ዬሌቴዳዉኖ።
ላዓቱካ ጎዳ ኣዛዙዋኔ ሴራ ዳሪሲዴ ናጊያዋንታኔ ካ ባንታን ፆሳ ሲንን ዴዒያ ፂላቱዋ።
ጊዶፔ ኣቲን ኤልሳቤፃ ማን ጊዶ ዲራው፥ ዬሉ ኡንቱንቶ ባዋ። ላዓቱካ ላይ ሱጌዳዋንታ።
ኢቲ ጋላሲ ዛካራሲ ባሬ ባጋ ካላን ፆሳ ሲንን ቄሳቴን ኦያ ዎዴ፥
ባሬ ቄሳቴ ዎጋ ዶያዳን ጌሻ ጎሊያ ጌሊዴ ኢፃና ጩዊሱዋ ሳማይ ኣ ጋኬዳ።
ኢፃናይ ጩዊያ ዎዴ ኣሳይ ኡባይ ካሬን ኤቂዴ ዎሲ ዴዔ።
ጎዳ ኪታንቻይ ኢፃና ያርሹዋሳፔ ኡሼቻና ኤቂዴ ኣው ቤቴዳ።
ዛካራሲካ ቤዔዳ ዎዴ ዳጋሚዴ ያሻን ሚቴቴዳ።
ኪታንቻይካ ቃሲ ያጌዳ፥ «ዛካራሳ፥ ያዮፓ፤ ኔ ዎሳይ ሲሴቴዳ፥ ኔ ማቻታ ኤልሳቤፃ ኣቱማ ናዓ ዬላናዉኑ።
ኣ ዬሌታን ናሼታይኔ ኢሻሉ ኔው ሃናናዋ፤ ጮራቱካ ኢ ዬሌቶ ዲራው ሃሹ ጋናዋንታ፤
ኢካ ጎዳ ሲንን ዳራ ጊዳናዋ። ማዪያ ዎዪኒያ ኡሻ ጊዶ ሃራ ማዪያ ኡሻ ኣይኔ ኡሼና፤ ባሬ ዳይ ኡሉዋን ዴዒሺን ኣያና ጌሻይ ኣኒ ኩማናዋ።
«ኢስራዔሊያ ኣሳቱዋፔካ ጮራቱዋ ኡንቱንቱ ጎዳ ፆሳኮ፥ ኢ ዛራናዋ።
ኢካ ጊጌና ኣሳ ጎዳው ጊጊሳናው፥ ኣዋቱዋ ዎዛና ናናቱዋኮ፥ ኣዛዜቴናዋንታካ ፂሎቴ ኤራኮ ዛራናው፥ ኤላሳ ኣያናኒኔ ዎልቃን ጎዳፔ ሲንና ቤ።»
ዛካራሲካ ኪታንቻ፥ «ታኒ ጪማዲ፥ ታማቻታካ ባሬ ላይን ሱጌዳዉኖ፥ ሃዋ ታኒ ኣያን ኤራኒታ?» ጌዳ።
ኪታንቻይካ ዛሪዴ፥ «ታኒ ፆሳ ሲንን ኤቂያ ጋብሬላ፤ ሃዋ ሚሺራቹዋ ኔው ኦዳናው ኔኮ ኪቴታዲ፤
ሄኮ ሄ ዎዲያን ሃናና ታ ቃላ ኔ ኣማና ቤና ዲራው፥ ሃ ዬዉ ሃናና ጋላሳይ ጋካናው ኔኒ ዱዴ ጊዳናሳ፤ ሃሳያናዉካ ዳንዳያካ» ጌዳ።
ሄ ዎዴ ኣሳይ፥ ዛካራሲ ጌሻ ጎሊያፔ ኬሴናን ኣያው ጋሚዔዴንቶ ማላሌቲዴ ናጊኖ።
ኬሴዳ ዎዲያንካ ሃሳያናው ዳንዳይቤና፤ ጌሻ ጎሊያን ሳፃ ኢ ቤዔዳዋ ኣኬኬዲኖ፤ ኢካ ሃሳያናው ዳንዳዪቤናዋ ፆርሲ ቤሲዴ፥ ዱዴ ጊዲዴ ዴዔዳ።
ዛካራሲካ ባሬ ኦሱዋ ዎዲያ ዉርሶ ዎዴ፥ ባሬ ጎሌ ሲሜዳ።
ሄዋፔ ጉዪያን ኣ ማቻታ ኤልሳቤፃ ሻሃራዴ ኢቼሹ ኣጌና ባሬና ጌንዱ።
ኤልሳቤፃካ፥ «ታ ቶሺያ ኣሳ ጊዶፔ ዲጋናው ጎዳይ ባሬ ማሮቴን ታና ፄሎ ዎዴ፥ ሃዋዳን ታው ኦዳ» ጋዱ።
ኡሱፑን ኣጌናን ፆሳ ኪታንቻ ጋብሬል ጋሊላ ጋዲያን ናዚሬቴ ካታማ
ዳዊታ ያራፔ ጊዴዳ ዮሴፋ ጌቴቲያ ቢታኔው ኦሼታ ቃሼቴዳ ዎዶራቲኮ ፆሳ ማታፔ ኪቴቴዳ፤ ዎዶራቲ ሱንይካ ማይራሞ ጌቴቴ።
ኪታንቻይካ ማይራሚኮ ዪዴ፥ «ዳሪሳዴ ዶሴታዉኔ፥ ሳሮቴይ ኔው ጊዶ፤ ጎዳይካ ኔናና ጋ ዴዔ፤ ኔኒካ ማጫዋንቱ ጊዶን ኣንጄቴዳዉኖ» ያጌዳ።
ማይራማካ ኣ ሃሳያፔ ዴንዶዋን ዳሪሳ ዳጋማዴ፥ «ሃዌ ኣያ ማላ ሳሮታ ጊዳኔ» ጋዴ ዬዉዋ ቆፓዱ።
ኪታንቻይ ኢዞ፥ «ሃኔ ማይራሜ፥ ፆሳ ማታን ሳባ ዴማዳ ያዮፓ።
ኔኒ ሻሃራዴ፥ ኣቱማ ናዓ ዬላናሳ፤ ኣ ሱንካ ዬሱሳ ጋናሳ።
ኢካ ዳራ ጊዳናዋ፤ ኡባፔ ቃ ፆሳ ናዓ ጌቴታና፤ ጎዳ ፆሳይ ኣ ኣቡ ዳዊታ ካዉቴ ኦይዲያ ኣው ኢማናዋ።
ኢካ ያዪቆባ ጎሌን ሜናው ካዉታናዋ፤ ኣ ካዉቴዉካ ዉርሴይ ባዋ» ያጌዳ።
ማይራማካ ኪታንቻ፥ «ታኒ ዎዶራቶ ጊዶ ዲራው፥ ሃዌ ዎቲ ሃናናዌ?» ያጋዱ።
ኪታንቻይካ ዛሪዴ ኢዚው፥ «ኣያና ጌሻይ ኔ ቦላ ያናዋ፤ ቃ ፆሳ ዎልቃይ ኔናን ሼምፓናዋ። ሄዋ ዲራው፥ ኔፔ ዬሌቲያዌ ጌሻ ፆሳ ናዓ ጌቴታና።
ኔ ዳባታ ኤልሳቤፃ ባሬ ጪማቴ ዎዲያን ኣቱማ ናዓ ሻሃራዱ። ማን ጌቴቴዳዉና ኤልሳቤፃ ሻሃሮዴፔ ኡሱፑን ኣጌና ኦይቃዱ።
ፆሳ ፆኒያ ዬዉ ባዋ» ያጌዳ።
ማይራማካ፥ «ታኒ ጎዳ ኣይላቶ፤ ኔኒ ጎዋዳን ሃኖ» ጋዱ። ሄዋፔ ጉዪያን ኪታንቻይ ኢዚ ማታፔ ቤዳ።
ማይራማካ ሄ ኣጌና ጊዶን ዴንዳዴ ኪሊ ዞዜቲያ ዪሁዳ ጋዴን ዴዒያ ኢቲ ካታማ ኤሌላ ኬሳዱ።
ዛካራሳ ጎሌ ጌላዴ ኤልሳቤፆ ሳሮታዱ።
ኤልሳቤፃካ ማይራሚ ሳሮታ ሲሴዳ ዎዴ፥ ኢዚ ኡሉዋን ዴዒያ ሻሃራይ ጉፔዳ፤ ኤልሳቤፃካ ኣያና ጌሻን ኩማዱ።
ባሬ ኮሻካ ቁ ኦዴ፥ «ኔኒ ማጫዋንቱ ጊዶፔ ኣንጄቴዳዉኖ። ኔፔ ዬሌቲያዌካ ኣንጄቶዋ።
ኔኒ ታ ጎዳ ዳያ ታኮ ያናው ታኒ ኦኔ?
ሄኮ ኔ ሳሮታ ኮሻይ ታ ሃይን ሲሴቴዳ ዎዴ፥ ታ ኡሉዋን ዴዒያ ሻሃራይ ናሼቻን ጉፔዳ።
ጎዳይ ፖሌቴ ጊዴ ኢዚው ኦዴዳዋ ኣማኔዳዉና ኢዛ ኣንጄቴዳዉኖ» ያጋዱ።
ማይራማካ፥ «ታ ሼምፓታ ታ ጎዳ ቦንቻው፥
ታ ኣያናይካ ታ ፆሳ፥ ታ ሊያን ሎይ ናሼታው።
ኢካ ባሬ ኣይላቲ ቶሺያ ፄሌዳ። ሃቼፔ ዶሚዴ ዬሌታይ ኡባይ ኣንጄቴዳዉኔ ጊኖ።
ዎልቃማ ጊዴዳ ኢ ዳሮ ዬዉዋ ታው ኦዳ፤ ኣ ሱንይካ ጌሻ።
ኣ ማሮታይ ያዪያዋንቱሲ ዬሌታፔ ዬሌታይ ጋካናው ዴዔ።
ባሬ ዎልቃን ሚኖ ኪታ ኪቴቴዳ፤ ባሬንቱ ዎዛና ቆፋን ኦቶሬቲያዋንታ ላሌዳ።
ሞዲያዋንታ ካዉቴ ማታ ኦይዲያፔ ዎዳ፤ ኣሺካቱዋካ ቃሲ ቁ ቁ ኦዳ።
ኮሻቴዳዋንታ ሎዖ ዬዉዋን ካሊሴዳ፤ ዱራቱዋ ቃሲ ሜላ ዬዴርሴዳ
ባሬ ማሮቴ ቆፒዴ ባሬ ኣይሊያ ኢስራዔሊያ ማዴዳ።
ኑ ኣዋቶ ኢ ኦዴዳዋዳን ኣብራሃሜዉኔ ኣ ያራው ጌዳዋ ሜናው ናጋና ዲራሳ» ያጋዱ።
ማይራማካ ሄዙ ኣጌና ኬና ኤልሳቤፂ ማታን ጋሚዖዋፔ ጉዪያን ባሬ ጎሌ ሲማዱ።
ኤልሳቤፂዉካ ዬሊያ ዎዲ ጋኪና፥ ኣቱማ ናዓ ዬላዱ።
ኢዚ ሾራቱኔ ኢዚ ዳቦ ጊዴዳዋንቱ፥ ጎዳይ ማሮቴ ኢዚው ኦዳዋ ሲሲዴ ኢዚና ኢቲፔ ናሼቴዲኖ።
ሆስፑን ጋላሳን ናዓ ቃፃራናው ዬዲኖ፤ ኣ፥ ኣዉዋ ሱንን ዛካራሳ ጊዴ ሱንናው ኮዬዲኖ።
ኣ ዳያ ቃሲ፥ «ሃኔና፥ ዮሃኒሳ ጌቴታናው ኮሼ» ያጋዱ።
ኡንቱንቱካ ኢዞ፥ «ኔ ዳባቱዋፔ ሃቼ ጋካናው ኢቱካ ሃ ሱንን ፄሴቲቤና» ያጌዲኖ።
ኣ ኣባ፥ ኦና ጊያ ሱንን ፄጌታናው ኮዪንቶ ፆርሲ ኦቼዲኖ።
ኣ ኣቡካ ፃፊያባ ኦቺ ኣኪዴ፥ «ናዓ ሱንይ ዮሃኒሳ» ጊዴ ፃፊና፥ ኡባቱካ ዬዉዋን ማላሌቴዲኖ።
ሄዋንካ ዛካራሳ ዶናይ ዶዬቴዳ፥ ኣ ኢንፃርሳይካ ቢሌቲና ሃሳያ ዶሜዳ፥ ፆሳካ ጋላቴዳ።
ኣ ሾራቱካ ዴዒያሳ ኡባን ያሻን ኩሜዲኖ። ሃ ዬዉካ ዞዜቲያ ዪሁዳ ጋዲያ ኡባን ዳሪ ሃሳዬቴዳ።
ሃዋካ ሲሴዳዋንቱ ኡባቱ፥ «ሃ ናዓይ ኣያ ጊዳኔሻ?» ያጊዴ ዬዉዋ ባሬንቱ ዎዛናን ኦይቄዲኖ፤ ፆሳይካ ኣናና ዴዒያዋ ኤሬዲኖ።
ዮሃኒሳ ኣቡ ዛካራሲ ኣያና ጌሻን ኩሚዴ ቲምቢቲያ ያጊ ኦዴዳ፡
«ኢስራዔሊያ ጎዳይ ፆሳይ ኣንጄቶ፤ ዪዴ ባሬ ኣሳ ፆሞሴዳኔ ዎዜዳ።
ባሬ ኣይሊያ ዳዊቴ ጎሊያን፤ ዎልቃማ ኣሺያዋ ኑሲ ጊጊሴዳ።
ሃዌካ ቤኒ ጎዳ ጌሻ ናባቱዋ ዶናን ኦዴቶዋዳን፥
ኢ ኑና፥ ኑ ሞርኬቱዋፔኔ ኑናና ኤቄቲያዋንቱ ኩሺያፔ ኣሻናሳ።
ሃዋካ ኢ ኦዳዌ፥ ኑ ኣዋቶ ማሮቴ ቤሳናሳኔ፥ ባሬ ጌሻ ጫቁዋ ዎዛና ኣናሳ።
ኑ ኣዉዋ ኣብራሃሞሲ ጫቄዳ ጫቁዋ ቆፓናው፥
ኑ ሞርኬቱዋ ኩሺያፔ ኬሲዴ ያሻይ ባንታን ኣው ኦናዳን ማታ ኑሲ ኢሜዳ።
ሃዌኔካ፥ ኑና ኑ ዎዲያ ኡባን ጌሻቴኒኔ ፂሎቴን ባሬ ሲንን ኤሳና ዲራሳ።
ዛሪዴካ፥ ኔኖ፥ ታ ናዓው፥ ቃ ፆሳ ናቢያ ጌቴታናሳ፤ ኦጊያ ጊጊሳናው ጎዳፔ ሲንና ባናሳ።
ኣሳ ናጋራ ማሪያ ኣቶቴ ኤራ ኡንቱንቶ ኢማናሳ።
ሄዌካ ኪሊፔ ዬዳ ፖዑ፥ ኑና ፆሞሴዳዌ ኑ ፆሳ ማሮቴኔ ቃሬታ ጋሱዋና።
ኣ ፖዑካ ማኒኔ ሃይቁዋ ኩዋን ኡቴዳዋንቶ ፖዒሴ፤ ኑ ጌዲያካ ሳሮቴ ኦጊያን ሱሪሴ።»
ናዓይካ ዲጪዴ፥ ኣያናን ሚኔዳ፤ ኢስራዔሊያ ኣሳው ቤቴዳ ጋላሳይ ጋካናው ሜላ ቢታን ዴዔዳ።
ሄ ዎዴ ሮማ ካዉቴ ጋርሳን ዴዒያ ኣሳይ ኡባይ ሱን ፃፌታናዳኒኔ ፓይዴታናዳን ኣዉጊስፆሴ ቄሳሬፔ ኣዛዙ ኬሴዳ።
ሄዌኔካ፥ ቄሬኔዮሴ ሶሪያ ጋዲያ ሞዲያ ዎዴ ሃኔዳ ኮይሮ ኣሳ ፓይዱዋ።
ሃዋ ዲራው ኢቲ ኢቲ ኣሳይ ፃፌታናው ባሬ ካታማ ባሬ ካታማ ቤዳ።
ዮሴፎካ ዳዊታ ጎሊያፔኔ ያራፔ ጊዲያ ዲራው ጋሊላ ኣዉራጃን ዴዒያ ናዚሬቴ ካታማፔ ዴንዲዴ ዳዊታ ካታማ ጊዴዳዉኒኮ ዪሁዳን ዴዒያ ቤቴሊሄሜ ጌቴቲያ ካታማ ኬሴዳ።
ሄ ዎዴ ዬሊያ ዎዲ ማቴዳ ኣው ኦሼታ ኡቴዳ ማይራማካ ኣናና ኢቲፔ ባዱ።
ኡንቱንቱ ሄዋን ዴዒሺን ኢዚው ዬሊያ ዎዲ ጋኪ ኣጌዳ።
ኢዛካ ባይራ ናዓ ጊዴዳ ኣቱማ ናዓ ዬላዱ፤ ኢማይ ሼምፒያሳ ዴማ ቤና ዲራው፥ ናዓ ማዩዋን ፃፃዴ ጋጳቲያን ቄራዱ።
ሄ ጋዲያን ቃማ ባሬንቱ ዉዲያ ሄሚዴ ዴምባን ኣቂያዋንቱ ዴዒኖ።
ፆሳ ኪታንቻይ ቆፔናን ዪዴ ኡንቱንቱ ሚዪያን ኤቄዳ፤ ጎዳ ቦንቹ ኡንቱንቱ ዩሹዋን ፖዔዳ ዎዴ፥ ዎልቃማ ያሻይ ኡንቱንታ ኦይቄዳ።
ኪታንቻይ ኡንቱንታ፥ «ያዮፒቴ፥ ኣሳው ኡባው ሃኒያ ዳሮ ናሼቺያ ሚሺራቹዋ ታኒ ሂንቴንቶ ኣሃዲ።
ሃቼ ዳዊታ ካታማን ኣሺያዌ ዬሌቴዳ። ኢካ ጎዳ ኪሪስቶሳ።
ሃዌ ሂንቴንቶ ማላ ጊዶ፡ ጋጪኖ ናዓይ ማዩዋን ፃፄቲዴ ጋጳቲያ ጊዶን ጊሴዳዋ ዴማኒታ» ያጌዳ።
ቆፔናን ጮራ ፆሳ ኪታንቻቱ ኮይሮ ኪታንቻና ኢቲፔ ቆንጬዲኖ።
ፆሳካ ጋላቲዴ፥ ሃዋዳን ጌዲኖ፡ «ቦንቹ ፆሳው ቦላ ሳሉዋን ጊዶ። ሳዓን ኢ ዶሲያ ኣሳው ሳሮቴይ ጊዶ» ያጌዲኖ።
ኪታንቻቱ ኡንቱንቱፔ ሻኬቲዴ ሳሉዋ ኬሶዋፔ ጉዬ፥ ዉዲያ ሄሚያዋንቱ፥ «ጎዳይ ኑሲ ቆንጪሴዳዋ፥ ሃዋ ሃኔዳ ዬዉዋ ቤዓናው ቤቴሊሄሜ ቦይቴ» ጌቴቴዲኖ።
ኡንቱንቱካ ኤሌሊዴ ቤዲኖ። ማይራሞኔ ዮሴፋ ዴሚዴ፥ ጋጪኖ ናዓይካ ጋጳቲያን ጊሴዳዋ ቤዔዲኖ።
ሄዋፔ ጉዪያን ጉ ናዓ ዲራው ኦዴቴዳዋ ቆንጪሲዴ ኦዴዲኖ።
ሃዋ ሲሴዳ ኡባይ ኡንቱንቱ ኦዴዳ ዬዉዋን ማላሌቴዲኖ።
ማይራማ ቃይ ሃዋ ኡባ ባሬ ዎዛናን ኦይቃዴ ቆፓዴ ጋሚዓዱ።
ዉዲያ ሄሚያዋንቱካ ኡባ ዬዉ ኡንቱንቶ ኦዴቴዳዋዳን ሃኒና ዴሞ ዲራው፥ ሲሴዳዎኔ ቤዔዳዎ ኡባው ፆሳ ቦንቺዲኔ ጋላቲዴ ሲሜዲኖ።
ናዓው ሆስፑን ጋላሳ ጊዲና ቃፃሬቲያ ዎዲ ጋኮ ዎዴ፥ ኢ ኣቲ ኡሉዋን ኣታናፔ ካሴ፥ ኪታንቻይ ኬሶ ሱንን፥ ዬሱሳ ጌቴቴዳ።
ሙሴ ዎጋ ማራዳን ጌዪያ ዎዲ ፖሌቴዳ ዎዴ ዮሴፎኔ ማይራማ ጋጪኖ ናዓ ፆሳው ሼናው ዬሩሳላሜ ኣኪ ቤዲኖ።
ሄዌኔካ ጎዳ ዎጋን፥ «ኣቱማ ናዓ ጊዴዳ ባይራ ናዓይ ኡባይ ፆሳው ዱማቴዳዋ ጊዳናዋ» ጌቴቲ ፃፌቴዳዋዳኒኔ፥
ቃሲካ ጎዳ ዎጋን፥ «ላዑ ዶጎማቱዋ ዎይ ላዑ ሃራጴ ማራቱዋ» ጌቴቶዋዳን፥ ጎዳው ያርሹዋ ያርሻናው ኣፌዲኖ።
ሄ ዎዴ ፂሎኔ ጌንጫ ጊዴዳ ሲሞና ጌቴቲያ ኢቲ ቢታኒ ዬሩሳላሜን ዴዔ። ኢካ፥ ኢስራዔሊያ ኣሳው ኣቶቴ ሂዶታ ናጊያዋኔ ኣያና ጌሻይ ኣ ቦላን ሼምፔዳ ኣሳ።
ጎዳን ኦኬቴዳ ኪሪስቶሳ ቤዔናን ሃይቄናዋ ኣያና ጌሻን ኣው ቆንጪሴዳ።
ኢካ ሄ ዎዴ ኣያና ጌሻይ ካሌና፥ ጌሻ ጎሊያ ጌሌዳ። ናዓ ዬላዋንቱ ኤሪያ ዎጋ ማራዳን፥ ኮሺያዋ ኣው ፖላናው ጉ ናዓ ዬሱሳ ኦይቂዴ ጌሎ ዎዴ፥
ሲሞኔ ሞኪ ኣኪ ናዓ ኢዲሚዴ ፆሳ ጋላቲዴ ሃዋ ያጌዳ፡
«ጎዳው፥ ኔኒ ቃላ ጌሎ ማራዳን ሃዒ ታና ኔ ኣይሊያ ሳሩዋን ኔኮ ኣፋ።
ጋሱካ፥ ታ ኣይፋቱ ኣሳ ኡባ ሲንን ኔኒ ጊጊሴዳ፥ ኣሺያ ሂዶታ ቤዔዲኖ።
<range>
ሄዌካ ኢስራዔሊያ ጊዴና ኣሳው ቆንጬ ኢሚያ ፖዑዋ። ቃሲ ኔ ኣሳው ኢስራዔሌው ቦንቹዋ።»
ዮሴፎኔ ኣ ዳያ ኣ ዲራው ሃሳዬቴዳ ዬዉዋሲ ማላሌቴዲኖ።
ሲሞኒካ ኣንጂዴ ማይራሞ፥ «ሃዌ ናዓይ ኢስራዔሊያን ጮራቱዋሲ ዴንዱዋሲኔ ኩንዴው ጋሶ ጊዳናው፥ ቃሲካ ኢታ ሃሳዪያዋንቱሲ ማላ ጊዳናው ዶሬቴዳ።
ጮራቶካ ዎዛና ቆፋይ ቆንጮዋ ጊዳናው፥ ኔ ሼምፑካ ማሻን ቃንፆዋዳን ሴሌታናዋ » ያጌዳ።
ቃሲካ ኣሴራ ያራፔ ጊዴዳ ፓኑዔላ ናታ ሃኖ ጌቴቲያ ናባታ ዴዓው፤ ኢዛካ ሎይ ጪማዱ። ባሬ ዎዶሮቴን ጌሌዳ ኣሲናና ላፑ ላይ ዴዔዳዉኖ።
ኢዚ ላይይካ ሆስፑን ታማኔ ኦይዱዋ ጊዳና ጋካናው ጋላሳኔ ቃማ ጌሻ ጎሊያፔ ሻኬቴናን ፆማኒኔ ዎሳን ኪቴታዴ ኣምዔ ጊዳዴ ጋሚዓዱ።
ሄ ዎዴካ ሺቃዴ ፆሳ ጋላታዱ፤ ቃሲካ ዬሩሳላሜ ኣሳይ ዎዜታናው ናጊያዋንቶ ኡባቶ ጋጪኖ ናዓ ዬሱሳባ ኦዳዱ።
ዮሴፎኔ ማይራማ ጎዳ ሂጊያን ኣዛዜቴዳዋ ኡባ ፖሎዋፔ ጉዬ ጋሊላ ኣዉራጃን ዴዒያ ባሬንቱ ካታማ ናዚሬቴ ሲሜዲኖ።
ጉ ናዓይካ ዲጪዴኔ ሚኒዴ ቤዳ፤ ኣ ኤራኒካ ኩሜዳ፤ ፆሳ ኣ ኬካቴይ ኣቦላን ሼምፔዳ።
ዮሴፎኔ ማይራማ ላይን ላይን ፓሲጋ ባላ ቦንቻናው ዬሩሳላሜ ካታማ ቢኖ።
ናዓዉካ ታማኔ ላዑ ላይ ጊዶ ዎዴ ዶያዳን ባላው ሂኒ ዬሩሳላሜ ኬሴዲኖ።
ባላ ፖሎዋፔ ካላ ባሬንቱ ጎሌ ኡንቱንቱ ሲሞዴ ጉ ናዓ ዬሱሲ ዮሴፎኔ ማይራማ ኤሬናን ዬሩሳላሜን ኣቲ ኣጌዳ።
ኡንቱንቱና ኢቲፔ ዴዒያዋ ማላቲና ኢቲ ጋላሳ ኦጊያ ሃሜቴዲኖ። ጉዬፔ ቃሲካ ባሬንቱ ዳባቱዋናኔ ባሬንቱ ሲቄቲያዋንቱ ማታን ኮሻ ዶሜዲኖ።
ዮ ዎዴ ኮዪዴ ሂኒ ዬሩሳላሜ ሲሜዲኖ።
ሄዙ ጋላሳፔ ጉዬ፥ ታማሪሲያዋንቱ ጊዶን ዬሱሲ ኡቲዴ ኡንቱንቱ ጊያዋ ሲሲዴኔ ኡንቱንታ ኦቺዴ ጌሻ ጎሊያ ጋርሳን ዴዒያዋ ቤዔዲኖ።
ሲሲያዋንቱ ኡባቱካ፥ ኣ ኣኬካኒኔ ኣ ዛሩዋን ማላሌቴዲኖ።
ዮሴፎኔ ኣ ዳያ ኣ ቤዖ ዎዴ ማላሌቴዲኖ። ኣ ዳያካ፥ «ታ ናዓው፥ ኣያው ኑና ሃዋዳን ኦይ? ኔ ኣቡኔ ታኔ ኔና ኮዪዴ፥ ዳሮ ሜቶቴዶ» ያጋዱ።
ዬሱሲካ ኡንቱንቶ፥ «ኣያው ታና ኮዪቴ? ታ ኣቡ ጎሌን ዴዓናው ታው ኮሺያዋ ኤሪቤይኪቴ?» ያጊ ዛሬዳ።
ሄዋ ያጊ ኦዶፔ ኣቲን፥ ኡንቱንቶ ኢ ኦዴዳ ዬዉ ኣያ ጊንቶ ጌሊቤና።
ሄዋፔ ሲሚዴ፥ ኡንቱንቱና ኢቲፔ ሂኒ ናዚሬቴ ቤዳ፤ ሄዋንካ ኡንቱንቶ ኣዛዜቴ። ኣ ዳያካ ሄዋ ኡባ ባሬ ዎዛናን ዎዱ።
ዬሱሲካ ኤራኒኔ ጌሳን፥ ሳባኒካ ፆሳኔ ኣሳ ሲንን ዲጬዳ።
ፂባሪዮሳ ጌቴቲያ ካቲ ካዉቴዳ ታማኔ ኢቼሼያ ላይን ጴንፄናዊያ ጲላፆሲ ዪሁዳ ሞዲያ ዎዴ፥ ሄሮዲሴ ጋሊላን ኦይዴንያ ሻኩዋ ሞዲያ ዎዴ፥ ኣ ኢሻይ ፒሊጶሲካ ኢፁሪያኒኔ ፂርኮንዶሳን ኦይዴንያ ሻኩዋ ሞዲያ ዎዴ፥ ሊሳኒዮሲካ ኣቢሌኔን ኦይዴንያ ሻኩዋ ሞዲያዋ ጊዲዴ ሞዲ ዴዒሺን፥
ሃኒኔ ቄያፋይ ቄሳቱዋ ካፓቱዋ ጊዲዴ ዴዒሺን፥ ፆሳ ቃላይ ዛካራሳ ናዓ ዮሃኒሳኮ ሜላ ቢታን ዬዳ።
ዮሃኒሲ ዮርዳኖሳ ሻፋ ሄራ ኡባ ቢዴ፥ «ሂንቴ ናጋራይ ኣቶ ጌቴታና ማላ ናጋራ ፓፂዴ ፃማቄቲቴ» ያጊ ታማሪሴዳ።
ናቢያ ኢሲያሳ ማፃፋን ፃፌቴዳ ቃላዳን፥ «ሜላ ቢታን ዋሲያ ቢታኒያ ኮሻይ፥ ‹ጎዳው ኦጊያ ጊጊሲቴ፤ ኣ ኦጊያካ ሱሪሲቴ።
« ‹ኦላይ ኡባይ ኩሞ፤ ዴሪኔ ዞዚ ዴንባ ጊዶ፥ ጊጌና ኦጊ ኡባይ ጊጎ፥ ሃንቺሮ ኦጊ ኡባይ ሊቆ።
« ‹ሄዋ ጊዶፔ ኣሳይ ኡባይ ፆሳይ ኣሺያዋ ቤዓና› » ያጌዳ።
ሃዋ ዲራው ዮሃኒሲ ኣ ኩሺያን ፃማቄታናው ኬሴዳ ኣሳው ሃዋዳን ኦዱዋ ዶሜዳ፥ «ሄንቴኖ፥ ሾሻ ናቶ፤ ዪያ ሃንቁዋፔ ኣታና ማላ ሂንቴንታ ኦኒ ማቄዴ?
ሲሚ ሂንቴንቱ ናጋራፔ ሲሜዳዋንቶ ቤሲያ ኣይፊያ ኣይፊቴ። ሂንቴንቱ ዎዛናን ኣብራሃሞ ኑ ኣቡ ዴዔ ጎፒቴ። ፆሳይ ኣብራሃሞሲ ናና ሃ ሹቻቱዋፔ ዴንናው ዳንዳዬ ያጋዴ ታኒ ሂንቴንቶ ኦዳይ።
ሃዒ ኡባ ቤፂ ሚ ፃጱዋን ቃንፃናው ጊጊ ኡቴዳ፤ ሲሚ ሎዖ ኣይፊያ ኣይፌና ሚይ ኡባይ ቃንፄቲዴ ታማን ኦሌታናዋ።»
«ያቲና ሃዒ ኑ ኣያ ኡዳኔ?» ያጊዴ ኣ ጮራ ኣሳይ ኦቼዳ።
ዮሃኒሲካ፥ «ላዑ ማዩ ዴዒያዌ ባይናዎ ኢሞ፤ ቁማይ ዴዒያዌካ ባይናዎ ጊሾ» ያጊ ዛሬዳ።
ቃራፃ ሺሺያዋንቱካ ፃማቄታናው ዪዴ፥ «ታማርሲያዎ፥ ኑ ኣያ ኡዳኔ?» ያጊ ኦቼዲኖ።
ኢ ኡንቱንቶ፥ «ጌቴቶዋፔ ኣ ቃራፃ ኣ ሺሾፒቴ» ያጊ ኦዴዳ።
ሄዋፔ ካላ ዎታዳራቱ፥ «ኑኒሺ፥ ኣያ ኡዳኔ?» ያጊ ኣ ኦቼዲኖ። ዮሃኒሲካ፥ «ኣሳ ሻሉዋ ናቁዋን ቦንቂ ኣኮፒቴ፥ ኦናኔ ዎርዱዋን ሞቶፒቴ፥ ሂንቴንቱ ዲርጉ ሂንቴንቶ ጊዳና» ያጊ ዛሬዳ።
ሄ ዎዴ ኣሳይ ኡባይ ኪሪስቶሳ ዩሳ ናጊዴ ዴዒያ ዲራው ዮሃኒሳ፥ «ሃዌካ ኪሪስቶሳ ጊዴናን ኣቴና» ያጊዴ ባሬንቱ ዎዛናን ማሌዲኖ።
ዮሃኒሲ ኡባቱዋካ፥ «ታኒ ሃን ፃማቃይ፤ ጊዶፔ ኣቲን ታፔ ዎልቃማይኔ ታኒካ ኣ ጫማ ቃሹዋ ቢላና ዳንዳዬናዌ ቢሮ ያናዋ፤ ኢካ ኣያና ጌሻኒኔ ታማን ፃማቃናዋ፤
ኣ ኩሺያን ካ ዳላፔ ሻኪ ጌሺያ ላይዳይ ዴዔ። ካ ኡዱማን ቡኮዋ ጌሺ ፑኒዴ ኣይፊያ ዲዪያን ቆሌ፤ ሺን ዳላ ቶዔና ታማን ጉዴ።»
ዮሃኒሲካ ሃራ ጮራ ቃላን ጮራ ኣሳ ማቂዴ ሚሺራቹዋ ቃላ ኦዴዳ።
ጋሊላ ሞዲያ ሄሮዲሳ ቃሲ ባሬ ኢሻ ፒሊጶሳ ማቻቶ ሄሮዲያዶ ኢ ኣኬዳ ዲራዉኔ ሃራካ ጮራ ኢታ ኪታ ኪቴቶ ዲራው፥ ዮሃኒሲ ሴሬዳ።
ሃዋ ዲራው ሃ ኡባ ጉጂዴ ሄሮዲሴ ዮሃኒሳ ቃሾ ጎሌ ጌልሴዳ።
ኣሳይ ኡባይ ፃማቄቲ ሲሞዋፔ ጉዪያን ዬሱሲ ፃማቄቴዳ። ኢ ዎሲ ዴዒሺንካ ሳሉ ዶዬቲ ኣጌዳ።
ጌሻ ኣያናይካ ሃራጲያ ማላቲዴ ኣ ቦላን ዎዳ። ሳሉዋፔካ፥ «ታ ዶሲያ ናዓይ ኔና፤ ኔናን ታኒ ናሼታይ» ያጊያ ቃላይ ዬዳ።
ዬሱሲ ታማርሱዋ ዶሞዴ ኣው ሃታሙ ላይ ጊዴዳ፤ ጮራ ኣሳይካ ባሬንቶ ማላቶዋዳን ኣ ዮሴፎ ናዓ ያጊኖ፤ ዮሴፎ ኤሌ ናዓ፤
ኤሌ ማቴ ናዓ፤ ማቴ ሌዊያ ናዓ፤ ሌዊ ሚልኬ ናዓ፤ ሚልኬ ዮና ናዓ፤ ዮኒ ዮሴፎ ናዓ፤
ዮሴፎ ማታቲያ ናዓ፤ ማታቲ ኣሞፄ ናዓ፤ ኣሞፄ ናሆሜ ናዓ፤ ናሆሜ ኤሲሊሜ ናዓ፤ ኤሲሊሜ ናጌ ናዓ፤
ናጌ ማዓቴ ናዓ፤ ማዓቴ ማታቲዩ ናዓ፤ ማታቲዩ ሴሜዬ ናዓ፤ ሴሜዪ ዮሴቆ ናዓ፤ ዮሴቆ ዮዳ ናዓ፤
ዮዲ ዮናና ናዓ፤ ዮናኒ ሬሴ ናዓ፤ ሬሴ ዜሩባቤላ ናዓ፤ ዜሩባቤሊ ሳላቲያላ ናዓ፤ ሳላቲያሌ ኔሌ ናዓ፤
ኔሊ ሚልኬ ናዓ፤ ሚልኬ ሃዴ ናዓ፤ ሃዴ ዮሳሴ ናዓ፤ ዮሳሴ ቆሳማ ናዓ፤ ቆሳሚ ኤልማዶሜ ናዓ፤ ኤልማዶሜ ኤሬ ናዓ፤
ኤሬ ዮሴዔ ናዓ፤ ዮሴዔ፥ ኤሊዔዜራ ናዓ፤ ኤሊዔዜሬ፥ ዮራሜ ናዓ፤ ዮራሚ ማፃቴ ናዓ፤ ማፃቴ ሌዊያ ናዓ፤
ሌዊ ሲሞና ናዓ፤ ሲሞኔ ዪሁዳ ናዓ፤ ዪሁዳይ ዮሴፎ ናዓ፤ ዮሴፎ ዮናና ናዓ፤ ዮናኒ ኤሊያቄማ ናዓ፤
ኤሊያቄሚ ሜሊያ ናዓ፤ ሜሊዬ ማዪናና ናዓ፤ ማዪናኒ ማፃቴ ናዓ፤ ማፃቴ ናታኔ ናዓ፤ ናታኔ ዳዊቴ ናዓ፤
ዳዊቴ ኢሴይ ናዓ፤ ኢሴይ ኢዮቤዳ ናዓ፤ ኢዮቤዲ ቦዔዛ ናዓ፤ ቦዔዚ ሳልሞና ናዓ፤ ሳልሞኒ ናሂሾና ናዓ፤
ናሂሾኒ ኣሚናዳባ ናዓ፤ ኣሚናዳቢ ራማ ናዓ፤ ራሚ ኣሪና ናዓ፤ ኣሪናይ ሄዝሮና ናዓ፤ ሄዝሮኒ ፔሬዛ ናዓ፤ ፔሬዚ ዪሁዳ ናዓ፤
ዪሁዳይ ያዪቆባ ናዓ፤ ያዪቆቢ ዪሳቃ ናዓ፤ ዪሳቂ ኣብራሃሞ ናዓ፤ ኣብራሃሞ ታራ ናዓ፤ ታሪ ናኮራ ናዓ፤
ናኮሪ ሴሮሄ ናዓ፤ ሴሮሂ ራጋዋ ናዓ፤ ራጋዊ ፔሌጋ ናዓ፤ ፔሌጊ ኣቤራ ናዓ፤ ኣቤሪ ሳላ ናዓ፤
ሳሊ ቃይናና ናዓ፤ ቃይናኒ ኣርፋኪሲዴ ናዓ፤ ኣርፋኪሲዴ ሴሜ ናዓ፤ ሴሚ ኖሄ ናዓ፤ ኖሄ ላሜሄ ናዓ፤
ላሜሂ ማቱሳላ ናዓ፤ ማቱሳሊ ሄኖኬ ናዓ፤ ሄኖኪ ያሬዳ ናዓ፤ ያሬዲ ማላሊዔላ ናዓ፤ ማላሊዔሊ ቃይናና ናዓ፤
ቃይናኒ ሄኖሳ ናዓ፤ ሄኖሲ ሴቴ ናዓ፤ ሴቲ ኣዳማ ናዓ፤ ኣዳሚ ፆሳ ናዓ።
ዬሱሲ ጌሻ ኣያናን ኩሚዴ ዮርዳኖሳ ሻፋፔ ሲሜዳ፤ ኣያናን ሜላ ሳዓ ካሌሴቲዴ ቤዳ።
ሄዋን ኦይታሙ ጋላሳ ዳቢሎሳን ፓጬቴዳ። ሄ ጋላሳቱዋን ኣያኔ ሚቤና ዲራው ዉርሴ ፖሉዋ ሄራን ኢ ኮሻቴዳ።
ዳቢሎሲካ፥ «ኔኒ ፆሳ ናዓ ጊዶፔ ሃ ሹቻ፥ ‹ኡኪ ጊዳ› ጋዴ ኣዛዛ» ያጌዳ።
ዬሱሲካ፥ « ‹ኣሳይ ፆሳ ቃላ ኡባፔ ኣቲን ኡኪ ፃላላን ዴዔና› ጌቴቲ ፆሳ ቃላን ፃፌቴዳ» ያጊ ዛሬዳ።
ዳቢሎሲካ ቃ ጊዴዳ ዴሪያ ዬሱሳ ኬሲዴ ኣላሚያ ካዉቴ ኡባ ሊጶ ኣይፊ ሲማናው ቤሴዳ።
ዳቢሎሲካ፥ «ሃ ካዉቴ ማታይኔ ቦንቹ ኡባይ ታው ኢሜቴዳ። ታኒ ታ ዶሲያ ኦሲኔ ኢማና፤ ኔዉካ ኢማና።
ሄዋ ጊዲያ ዲራው፥ ኔ ታ ሲንን ታው ጎዪኖፔ ሃ ኡባይ ኔሳ ጊዳናዋ» ያጌዳ።
ዬሱሲካ ዛሪዴ፥ « ‹ጎዳ ፆሳው ጎዪና፥ ኣ ፃላላ ጎዳያ› ጌቴቲ ፆሳ ቃላን ፃፌቴዳ» ያጌዳ።
ዳቢሎሲካ ዬሱሳ ዬሩሳላሜ ኣፊዴ ጌሻ ጎሊያ ሁጲያ ኬሲዴ፥ « ‹ፆሳይ ኔና ናጋና ማላ ኪታንቻቱዋ ኪታናዋ፥ ኡንቱንቱካ ኔ ጌዲ ሹቻን ቤቴና ማላ ባሬንቱ ኩሺያን ኔና ዴንናዋንታ› ያጌቲዴ ጌሻ ማፃፋን ፃፌቴዳ፤ ኣኔ ኔኒ ፆሳ ናዓ ጊዶፔ ሃዋፔ ዱጌ ኔና ኦላ» ያጌዳ።
<range>
<range>
ዬሱሲካ ዛሪዴ፥ « ‹ኔ ጎዳ ፆሳ ፓጮፓ› ጌቴቴዳ» ያጌዳ።
ዳቢሎሲካ ፓጪያ ኡባ ዉርሶዋፔ ጉዬ ጉ ዎዴው ዬሱሳፔ ሻኬቴዳ።
ዬሱሲካ ኣያና ዎልቃን ጋሊላ ጋዲያ ሲሜዳ። ኣ ዋሪካ ዩሹዋን ዴዒያ ኡባ ጋኬዳ።
ዬሱሲካ ኣዪሁዳቱዋ ዎሳ ጎሊያን ታማሪሲዴ ኣሳን ኡባን ጋላቴቴዳ።
ኢ ባሬ ዲጮ ካታማ ናዚሬቴ ዬዳ፤ ካሴ ኦያዋዳንካ ሳምባታ ጋላሲ ኣዪሁዳቱዋ ዎሳ ጎሌ ጌሊዴ ናባባናው ዴንዲዴ ኤቄዳ።
ናቢያ ኢሲያሳን ፃፌቲዴ ፃፄቴዳ ማፃፋ ኣው ኢሜዲኖ። ሄ ማፃፋ ቢሊዴ፡ «ታኒ ሂዬሳቱዋሲ ሚሺራቹዋ ኦዳናው ኦኬቴዳ ዲራው ጎዳ ኣያናይ ታ ቦላን ዴዔ። ቃሼቴዳዋንቱሲ ቢሌ፥ ቆቃቱዋሲ ፄላና ማላ ኦዳናው፥ ቃይካ ናቄቴዳዋንታ ናቁዋፔ ኬሳና ማላ ዶሴቴዳ ጎዳ ላይ ኦዳና ማላ፥ ታና ኪቴዳ» ጌቴቲ ፃፌቴዳሳ ዴሜዳ።
<range>
<range>
ማፃፋካ ፃፂዴ ኣዪሁዳቱዋ ዎሳ ጎሊያን ኦያዎ ኢሚዴ ኡቴዳ። ኣዪሁዳቱዋ ዎሳ ጎሊያን ዴዒያ ኣሳይ ኡባይ ኣ ጫዲ ፄሌዳ።
ዬሱሲካ፥ «ሃቼ ሂንቴው ናባቤቲና ሂንቴንቱ ሲሴዳ ቃላይ ፖሌቴዳ» ያጌዳ።
ኡባይ ኣው ማርካቴዲኖ። ኣ ዶናፔ ኬሲያ ኣ ኬካቴ ቃላፔ ዴንዴዳዋን ማላሌቲዴ፥ «ሃዌ ዮሴፎ ናዓ ጊዴኔ?» ጌዲኖ።
ዬሱሲካ ሲ ባንታን ሃ ሌሚሱዋን፥ «ሂንቴንቱ ታው ‹ሊያ ጎዳው፥ ኔ ሁጲያ ፓ፥ ኔኒ ቂፊሪናሆማን ኦና ኑ ሲሶዋ ኡባ ሃ ኔ ካታማኒካ ቃሲ ኦ› ያጊዴ ኦዲታ» ያጌዳ።
ቃሲካ፥ «ቱሙዋ ያጋይ፥ ናቢ ባሬ ዬሌቶ ጋዲያን ጋማካ ቦንቼቴና።
«ዬዉዋን ቃሲ ቱሙዋ ኦዳይ፡ ኤላሳ ዎዲያን ሄዙ ላይኔ ኡሱፑን ኣጌና ኢራይ ቡኬናን ኢፂና ሳዓ ኡባን ዎልቃማ ኮሻይ ጌሌዳ ዎዴ፥ ኢስራዔሌን ጮራ ኣምዓቱ ዴዒኖ።
ኤላሲካ ሲዶና ጋዲያን ዴዒያ ሴራፍታ ሄራ ኢቲ ኣምዓቲኮ ኪቴቴዳፔ ኣቲን ኦኮኔ ኪቴቲ ቤና።
ናቢያ ኤልሳዓ ዎዲያንካ ኢስራዔሊያን ጮራ ኦሉዋ ሃርጊያን ኦይቄቴዳዋንቱ ዴዒኖ፤ ሶሪያ ቢታን ዴዒያ ኒዒማኔፔ ኣቲን ኡንቱንቱፔ ኦኒኔ ፓፂ ቤና» ያጌዳ።
ኣዪሁዳቱዋ ዎሳ ጎሊያን ዴዒያዋንቱ ኡባቱ ሃዋ ሲሲዴ ዳሪሲዴ ሃንቄቴዲኖ።
ኡንቱንቱ ዴንዲዴ ዬሱሳ ካታማፔ ጋፃ ኬሲዴ ዱጌ ኦላናው ካታማይ ኬፄቴዳ ዴሪያ ሁጲያ ኣፌዲኖ።
ሺን ዬሱሲ ኡንቱንቱ ጊዱዋና ኣዴ ቤዳ።
ሄዋፔ ጉዪያን ዬሱሲ ጋሊላ ጋዲያን ዴዒያ ቂፊሪናሆማ ካታማ ቤዳ። ሳምባታ ጋላሳንካ ኣሳ ታማሪሴዳ።
ኢ ታማሪሲያ ቲሚርቲ ማታን ጊዲያ ዲራው ሲሴዳ ኣሳይ ኡባይ ማላሌቴዲኖ።
ኣዪሁዳቱዋ ዎሳ ጎሊያን ኢታ ኣያናይ ኦይቄዳ ቢታኒ ዴዔ፤ ባሬ ኮሻ ቁ ኡዲ ዋሲዴ፥
«ሃያ ጎዶ ኣጋሪኪ ናዚሬቲያ ዬሱሳ፤ ኑሲ ኔናና ኣይ ኢቲፔቴይ ዴዒ? ኑና ባዪዛናው ያዲ? ኔኒ ኦኔንቶ ኤራዲ፤ ኔኒ ፆሳ ኣዉ ኪቴዳ ጌሻ ጊዲኪ!» ያጌዳ።
ዬሱሲካ፥ «ጮዑ ጋ፥ ኣፔካ ኬሳ» ያጊ ሴሬዳ። ኢታ ኣያናይ ቢታኒያ ኡንቱንቱ ጊዱዋን ኩንዲሲዴ ኣይኔ ቆሄናን ኣፔ ኬሴዳ።
ኣሳይ ኡባይ ማላሌቲዴ ኢቱ ኢቶ፥ «ሃዌ ኣያ ቃሌ? ባሬው ዴዒያ ማታኒኔ ዎልቃን ኢታ ኣያናቱዋ ሴሬ፤ ቃሲ ኢታ ኣያናይካ ኬሴ» ያጊዴ ሃሳዬዲኖ።
ኣ ዋሪካ ሄ ዩሹዋን ዴዒያ ጋዲያ ኡባ ጋኬዳ።
ዬሱሲ ኣዪሁዳቱዋ ዎሳ ጎሊያፔ ዴንዲዴ ሲሞና ጎሊያ ጌሌዳ፥ ሲሞና ቦሎታታ ዎልቃማ ቆፁዋ ሃርጊያን ሃርጌታዴ ጊሴዳዉኒው ዬሱሲ ኢዞ ፓናዳን ኣሳይ ኣ ዎሴዳ።
ኢ ማታን ኤቂዴ ቆፁዋ ሃርጊያ ሴሪና፥ ሃርጊ ዬዲሼዳ፤ ሄዎዲያንካ ዴንዳዴ ኡንቱንቶ ኪቴታዱ።
ኣዋይ ዉሎ ዎዲያን ዱማ ዱማ ሃርጊያን ኦይቄቴዳ ሃርጋንቻቱዋ ኡባ ኣኮ ኣሄዲኖ፤ ኢካ ኢቱዋ ኢቱዋ ቦላ ባሬ ኩሺያ ዎዴ ፓዳ።
ኢታ ኣያናቱካ፥ «ኔኒ ኪሪስቶሳ ፆሳ ናዓ» ያጊ ዋሲዴ ጮራ ኣሳፔ ኬሴዲኖ። ኢ ኪሪስቶሳ ጊዶዋ ኡንቱንቱ ኤሬዳ ዲራው ሃሳዬና ማላ ዲጌዳ።
ሳዓይ ዎንቶ ዎዴ ኣሳይ ባይናሳ ቤዳ፤ ኣሳይ ኡባይ ኣ ኮዪዴ ኢ ዴዒያሳ ዬዲኖ። ባሬንቱፔ ሻኬቲ ቤናዳን ዲጋናው ኮዬዲኖ።
ኢ ቃይ፥ «ሂኒ ሃራ ካታማቱዋሲ ባዴ ፆሳ ካዉቴ ሚሺራቹዋ ቃላ ኦዳናው ኮሼ፤ ታኒ ኪቴቴዳዌ ሃዋ ዲራሳ» ያጌዳ።
ጋሊላን ዴዒያ ኣዪሁዳቱዋ ዎሳ ጎሌን ቃላ ታማሪሲዴ ጋሚዔዳ።
ኢቲ ጋላሲ ዬሱሲ ጌንሳሬፄ ኣባ ጋፃን ኤቂዴ ዴዒሺን ጮራ ኣሳይ ኣኮ ሺቂዴ ፆሳ ቃላ ሲሳናው ሱጌቲ ዴዒኖ።
ሄ ዎዴ ላዑ ዎንጊራቱ ኣባ ጋፃን ኤቆዋ ኢ ቤዔዳ፤ ሞሊያ ጲሪያዋንቱ ቃሲ ዎንጊራቱዋፔ ዎዴ ባሬንቱ ዳባ ሜጪ ዴዒኖ።
ዬሱሲ ዎንጊራቱዋ ጊዶፔ ሲሞናዉኖ ጊዴዳዉኒኒ ጌሊዴ ሳዓፔ ያ ኣባኮ ጉ ሺሻናዳን ኦቼዳ። ሄዋፔ ጉዬ ዎንጊሪያ ቦላን ኡቲዴ ኣሳ ታማሪሱዋ ዶሜዳ።
ታማሪሱዋ ቤዋፔ ጉዪያን ሲሞና፥ «ዎንጊሪያ ያ ኣባ ጪሙዋኮ ሺሺቴ፤ ሂንቴንቱ ዳባካ ሞሊያ ጲራናው ኦሊቴ» ያጌዳ።
ሲሞኒካ፥ «ጎዳው፥ ቃማ ኩሜን ዳቡሪ ኣቂዴ ኣዪኔካ ኦዪቂቤይኮ፤ ሺን ሃዒ ኔኒ ጎዋዳን ዳባ ኦሌቶ» ያጊ ዛሬዳ።
ሄዋዳንካ ኦዳ ዎዴ፥ ዳሮ ጮራ ሞሊያ ኦይቄዲኖ። ኡንቱንቱ ዳባቱካ ዱፄሬታናው ሃኔዲኖ።
ሃራ ዎንጊሪያን ዴዒያ ላጌቱ ዪዴ ማዳናዳን ዉቴዲኖ፤ ኡንቱንቱ ላዑ ዎንጊራቱዋንካ ሞሊያ ኩንና ዎንጊራቱ ሚቴቱሳ ዶሜዲኖ።
ሲሞኒ ጴፂሮሲካ ሃዋ ቤዔዳ ዎዴ ዬሱሳ ጉልባታን ኩንዲዴ፥ «ጎዳው፥ ታኒ ናጋራንቻ ኣሳ ጊዶ ዲራው ታፔ ሻኬታ» ያጌዳ።
ሃዋ ጌዳዌ ኢኔ ኣናና ኢቲፔ ዴዒያዋንቱ ኡባይ ባሬንቱ ኦይቄዳ ሞሊያ ጮራቴን ማላሌቴዲኖ።
ሄዋዳንካ ቃይ ሲሞና ላጌ ጊዴዳዋንቱ ዛቢዲዮሳ ናናቱ ያዪቆቢኔ ዮሃኒሲ ማላሌቴዲኖ። ዬሱሲካ ሲሞና፥ «ያዮፓ ሃዋፔ ጉዪያን ኣሳ ጲሪያዋ ጊዳናሳ» ጌዳ።
ኡንቱንቱካ ዎንጊራቱዋ ሃፔ ጋፃ ኬሲዴ፥ ኡባባ ኣጊዴ ዬሱሳ ካሌዲኖ።
ዬሱሲ ካታማቱዋፔ ኢቱዋን ዴዒሺን ኦሉ ቦላ ኡባ ሜዳ ቢታኒ ዴዒያዌ ዬሱሳ ቤዒዴ ኣ ሲንንካ ኩንዲዴ፥ «ጎዳው፥ ኔኒ ኮዮፔ ታና ፓናው ዳንዳያ» ያጊዴ ዎሴዳ።
ዬሱሲካ ባሬ ኩሺያ ዬዲ ቦቺዴ፥ «ዶሳይ ጌያ!» ጌዳ። ሄማንዒያንካ ኦሉ ኣ ዬዴዳ።
ዬሱሲ ኣ፥ «ሃዋ ኦሲኔ ኦዶፓ። ሺን ቄሳኮ ባዴ ኔና ቤሳ። ሄዋፔ ጉዬ ኦሉዋ ሃርጊያፔ ፓፄዳዋሲ ማርካ ጊዳናዳን ሙሴ ሂጊያን ኣዛዜቴዳ ያርሹዋ ሺሻ» ጌዳ።
ጊዶሺን ኣ ዋሪ ሎይ ኣኪዴ ቤዳ፤ ዳሮ ጮራ ኣሳይካ ዬሱሲ ኦዲያዋ ሲሳናዉኔ ባሬንቱ ሃርጊያፔ ፓፃናው ሺቄዲኖ።
ዬሱሲ ጮራ ዎዴ ጌማሳ ቢዴ ዎሴ።
ኢቲ ጋላሲ ዬሱሲ ታማሪሲዴ ዴዒሺን ጋሊላፔኔ ዪሁዳ ሄራ ኡባፔ፥ ዬሩሳላሜ ዬዳ ፓሪሳዋቱኔ ሂጊያ ታማሪሲያዋንቱ ኡቲ ዴዒሺን ሃርጋንቻቱዋ ፓና ማላ ፆሳ ኣዉዋ ዎልቃይ ኣው ኢሜቴዳ።
ሄ ዎዴ ቦላይ ሲሌዳ ኢቲ ቢታኒያ ኣማሬዳ ኣሳይ ሻንቻማን ቶኪ ኣሂ ጎሌ ጌልሲዴ ዬሱሳ ሲንን ዎናው ኮዬዲኖ።
ኣሳ ጮራቴፔ ዴንዴዳዋን ዬሱሳኮ ሺቃናው ዳንዳዪ ቤይኪኖ። ሄዋ ዲራው ቦላው ጊዒ ጎሊያ ካራ ቃሪዴ ኣ፥ ሻንቻማና ኣሳ ጊዶን ዬሱሳ ሲንን ዎዲኖ።
ዬሱሲካ ኡንቱንቱ ኣማኑዋ ቤዒዴ፥ «ሃ ቢታኔው፥ ኔ ናጋራይ ኣቶ ጌቴቴዳ» ያጌዳ።
ሙሴ ሂጊያ ታማሪሲያዋንቱኔ ፓሪሳዋቱ፥ «ሃዌ ፆሳ ቦሪያዌ ኦኔ? ኢቲ ፆሳፔ ኣቲን ናጋራ ኣቶ ጋናው ኦኒ ዳንዳዪ?» ያጊ ቆፋ ዶሜዲኖ።
ዬሱሲካ ኡንቱንቱ ቆፋ ኤሮ ዲራው ሃዋዳን ጌዳ፥ «ኣዪሲ ሂንቴንቱ ዎዛናን ሃዋዳን ቆፒቴ?
‹ኔ ናጋራይ ኣቶ ጌቴቴዳ› ጋናዋፔኔ ‹ዴንዳዴ ባ› ጋናዋፔ ሃቃዌ ማቴ?
ዬዉዋን ቃሲ ሃዋ ታኒ ጌዳዌ፥ ኣሳ ናዓይ ቢታ ቦላን ናጋራ ማራናው ማታይ ዴዒያዋ ሂንቴንቱ ኤራናዳና።» ሄዋፔካ ጉንዴዳ ቢታኒያ፥ «ዴንዳ ኔ ሻንቻማ ቶካዴ ኔ ጎሌ ባ ጋይ» ያጌዳ።
ጉንዳይካ ኣሳ ሲንን ዴንዶዋሺን ባሬ ሻንቻማ ቶኪዴ ፆሳ ጋላቲዴ ባሬ ሶይ ቤዳ።
ሃ ዎዴ ኡባቱካ ዳሪ ማላሌቴዲኖ፤ ፆሳካ ጋላቲዴ፥ «ሃቼ ማላባ ቤዔዶ» ያጊዴ ያሻን ኩሜዲኖ።
ሄዋፔ ጉዪያን ዬሱሲ ኬሲዴ ቤዳ፤ ሌዊያ ጌቴቲያ ቃራፃ ሺሺያዌ፥ ቃራፃ ሺሺያሳን ኡቶዋ ቤዒዴ፥ «ታና ካላ» ጌዳ።
ኢካ ዴንዲዴ ኡባባ ኣጊዴ ኣ ካሌዳ።
ሄዋፔ ሲሚዴ ሌዊ ባሬ ጎሌን ዳሮ ሾቢያ ጊጊሴዳ፤ ጮራ ቃራፃ ሺሺያዋንቱኔ ሃራ ጮራ ኣሳይካ ኡንቱንቱና ኡቲዴ ሚዴዒኖ።
ፓሪሳዋቱኔ ሂጊያ ታማሪሲያ፥ ኡንቱንቱና ኦያዋንቱ፥ ዬሱሳ ካሊያዋንቱ ቦላን፥ «ኣዪሲ ቃራፃ ቃንፂያዋንቱናኔ ናጋራንቻቱዋና ሚቴኔ ኡሺቴ?» ያጊዴ ዙዙሜዲኖ።
ዬሱሲካ፥ «ሃርጋንቻ ኣሳፔ ኣቲን ፓፃ ኣሳሲ ኣኪሚያ ኮሼና።
ታኒ ዬዳዌ፥ ናጋራንቻቱ ባሬንቱ ናጋራ ፓፂዴ ሲማናዳናፔ ኣቲን፥ ፂላቱዋ ፄሳናው ያቤይኬ» ያጊ ዛሬዳ።
ሃዋፔ ጉዪያን ዬሱሳ፥ «ዮሃኒሳ ካሊያዋንቱኔ ፓሪሳዋቱዋ ካሊያዋንቱ ኡባ ዎዴ ፆሚኖኔ ዎሲኖ፤ ሺን ኔና ካሊያዋንቱ ቃሲ ኡባ ጋላሲ ሚኖኔ ኡሺኖ» ያጊዴ ኦቼዲኖ።
ዬሱሲካ፥ «ሚሺራይ ኡንቱንቱና ዴዒሺን ሚያታቱ ፆማናው ዳንዳዪኖ?
ዬዉዋን ቃሲ ሚሺራይ ኡንቱንቱፔ ሻኬቲዴ ባና ዎዲ ያናዋ፤ ሄ ዎዴ ፆማናዋንታ» ያጊ ዛሬዳ።
ዬሱሲካ ካሊያ ሌሚሱዋ ኦዴዳ፡ «ኦራ ማዩዋፔ ፔ ኣኪዴ ኤጫ ማዩዋ ቦላን ፒያዌ ባዋ፤ ጋሱካ ሃዋዳ ኡዶፔ ኦራ ማዩዋ ፔ፤ ኦራ ፊካ ኤጫ ማዩዋን ጊጌና።
ሃዋዳንካ ኤጬዳ ጪልጊያን ኦራ ዎዪኒያ ኤሳ ዎያዌ ባዋ፤ ዎፔ ቃይ ኦራ ዎዪኒያ ኤሳይ ጪልጊያ ሴ፤ ኤሳይካ ጉኬ፤ ጪልጋዪካ ባዬ።
ኦራ ዎዪኒያ ኤሳ፥ ኦራ ጪልጊያን ዎናው ቤሴ።
ኤጫ ዎዪኒያ ኤሳ ኡሺዴ ኦራ ኮዪያዌ ኦኒኔ ባዋ፤ ጋሱካ ኤጫይ ማልዔ ጊያ ዲራው።»
ሳምባታ ጋላሲ ዬሱሲ ባሬና ካሊያዋንቱና ኢቲፔ ኢቲ ጎሻ ጊዱዋና ኣያ ዎዴ ኣ ካሊያዋንቱ ዛርጋፔ ቲሻ ዱዴ ባሬንቱ ኩሺያን ሺጌቺዴ ሙሳ ዶሜዲኖ።
ፓሪሳዋቱዋ ጊዶፔ፥ «ሳምባታ ጋላሳን ኦናው ዎጋ ጊዴናዋ ኣያው ኦቴ?» ያጌዲኖ።
ዬሱሲ፥ «ካቲያ ዳዊቴኔ ኢቲፔ ዴዒያዋንቱ ኮሻቴዳ ዎዴ ኦዳዋ ናባቢ ቤይኪቴ?
ዳዊቴ ፆሳ ጎሊያ ጌሊዴ ቄሳቱዋፔ ኣቲን ሃራ ኣሳይ ሜናዳን ዲጌቴዳ፥ ፆሳው ያርሼቴዳ ቁማ ሜዳ። ኢቲፔ ዴዒያዋንቱካ ኢ ኢሚናዴ ሜዲኖ» ያጊ ዛሬዳ።
ሃዋፔ ካሊዴ ዬሱሲ፥ «ኣሳ ናዓይ ሳምባታው ጎዳ!» ጌዳ።
ሃራ ሳምባታ ጋላሳን ዬሱሲ ኣዪሁዳቱዋ ዎሲያ ጎሊያ ጌሊዴ ታማሪሲ ዴዔ። ሄዋንካ ኡሼቻ ኩሺ ሲሌዳ ቢታኒ ዴዔ።
ሂጊያ ታማርሲያዋንቱኔ ፓሪሳዋቱ ዬሱሳ ሞቲያ ጋሱዋ ዴማናው ኢ ሳምባታን ኣሳ ፓፔ ቤዓና ጊዴ ናጊ ዴዒኖ።
ኢካ ኡንቱንቱ ቆፋ ኤሪዴ ኩሺ ሲሌዳ ቢታኒያ፥ «ዴንዳ ኣሳ ጊዱዋን ኤቃ» ያጌዳ። ቢታኒካ ዴንዲ ኤቄዳ።
ሄዋፔ ሲሚዴ ዬሱሲ፥ «ሃኒንቶኔ ሳምባታ ጋላሳን ሎዖባ ኦናው ቤሲዬ ኢታባ ኦናው ቤሲ? ሼምፑዋ ኣሻናው ቤሲዬ ዎናው ቤሲ?» ያጌዳ።
ዬሱሲ ባሬ ዩሹዋን ዴዒያ ኣሳ ኡባ ፄሎዋፔ ጉዪያን ቢታኒያ፥ «ኔ ኩሺያ ሚጫ!» ያጌዳ። ኢካ ሚጪዴ ፓፄዳ።
ኡንቱንቱ ሎይ ሃንቄቲዴ ዬሱሳ ቦላ ኦናዋ ባሬንቱ ጊዶን ማቄቴዲኖ።
ሄ ዎዲያን ዬሱሲ ዴሪያ ቦላ ዎሳናው ኬሴዳ፤ ሄዋንካ ቃማ ኩሜን ፆሳኮ ዎሲዴ ኣቄዳ።
ሳዓይ ዎንቶዋን ባሬና ካሊያዋንታ ፄሴዳ። ሄዋንቱፔካ ታማኔ ላዓቱዋ ዶሪዴ፥ «ኪቴቴዳዋንታ» ያጊዴ ሱንዳ።
ኡንቱንቱ ሱንይካ፡ ጴፂሮሳ ጊዴ ኢ ሱንዳ ሲሞና፥ ኣ ኢሻ ኢንዲራሳ፥ ያዪቆባ፥ ዮሃኒሳ፥ ፒሊጶሳኔ ባርታላሞሳ፥
ማቶሳ፥ ቶማሳ፥ ኢልፒዮሳ ናዓ ያዪቆባ፥ ባሬ ጋዴው ሴሌቲያ ሲሞና፥
ያዪቆባ ናዓ ዪሁዳኔ ዬሱሳ ኣ ኢሜዳ ኣስቆርቱ ዪሁዳ።
ዬሱሲካ ኡንቱንቱና ኢቲፔ ዴሪያፔ ዎዴ ዴምባሳን ኤቄዳ። ኣ ካሊያዋንቱፔካ ጮራ ኣሳይ ሄዋን ዴዔ። ቃይካ ኣፔ ሲሳናዉኔ ባሬንቱ ሃርጊያፔ ፓፃናው ዪሁዳ ጋዲያፔ፥ ዬሩሳላሜ ካታማፔ፥ ኣባ ማታን ዴዒያ ፂሮሳፔኔ ሲዶናፔ ዬዳ ጮራ ኣሳይ ሄዋን ዴዒኖ።
ሃ ኣሳይካ ኣ ሲሳናዉኔ ባሬንቱ ሃርጊያፔ ፓፃናው ዬዲኖ። ቱና ኣያናን ኦይቄቲዴ ሜቶቲያዋንቱካ ፓፄዲኖ።
ዎልቃይ ኣፔ ኬሲዴ ኡባ ፓያ ዲራው ኣሳይ ኡባይ ኣ ቦቻናው ኮዬ።
ባሬና ካሊያዋንታ ፄሊዴ ያጌዳ፡ «ሂንቴንቱ ማንቃቱ ኣንጄቴዳዋንታ፤ ኣዪሲ ጎፔ፥ ፆሳ ካዉቴይ ሂንቴንቱዋ።
ሂንቴንቱ ሃዒ ኮሻቲያዋንቱ ኣንጄቴዳዋንታ፤ ጊዲኒ ካላኒታ፤ ሂንቴንቱ ሃዒ ዬኪያዋንቱ ኣንጄቴዳዋንታ፤ ጊዲኒ ሚጫኒታ።
«ኣሳ ናዓ ዲራው ሂንቴንታ ኣሳይ ኢፂያ ዎዴኔ ቶቺያ ዎዴ፥ ሂንቴንቱ ሱንካ ኢታን ዴንያ ዎዴ፥ ኣንጄቴዲታ።
ሳሉዋን ሂንቴንቱ ኣካና ዎይታይ ዳራ ጊዲያ ዲራው ሄ ጋላሲ ናሼቻን ጉፒቴ፤ ጋሱካ ካሴ ሂንቴንቱ ኣዎቱ ናባቱዋ ቦላን ሃዋዳን ኦዴ ዴዔዲኖ።
ዬዉዋን ቃሲ ዱሬ ኣሳቶ ሂንቴንቶ ኣዬ፤ ሂንቴንቱ ኢሻሎ ዴዑዋን ዴዔዲታ።
ሂንቴንቶ ሃዒ ካሌዳዋንቶ ኣዬ፤ ጊዲኒ ኮሻታኒታ፤ ሂንቴንቶ ሃዒ ሚጪያዋንቶ ኣዬ፤ ጊዲኒ ካዮታኒታኔ ዬካኒታ።
ኣሳይ ኡባይ ሂንቴንቱ ሎዖቴባ ሃሳዪያ ዎዴ፥ ሂንቴንቶ ኣዬ፤ ካሴ ሂንቴንቱ ኣዎቱ ዎርዶ ናባቶ ሃዋዳን ኦዲኖ።
«ሺን ታኒ ኦዲያዋ ሲሲያዋንቶ ያጋይ፡ ሂንቴንቱ ሞርኬቱዋ ዶሲቴ፤ ሂንቴና ኢፂያዋንቶ፥ ሎዑዋ ኦቴ፤
ሂንቴና ሼቂያዋንታ ኣንጂቴ፥ ሂንቴና ናቂያዋንቶ፥ ዎሲቴ።
ኢቲ ባጋ ሻዪያ ባቂያዎ፥ ላዔዋካ ቤሳ፤ ኦኒኔ ኔ ኮቲያ ኣኪያዎ፥ ኔ ሻሚጪያካ ዲጎፓ።
«ኔው ዴዒያዋ ኔና ዎሲያዎ፥ ኢማ፤ ኔዋ ኣኬዳዋ፥ ዛራ ጋዴ ኦቾፓ።
ኣሳይ ሂንቴንቶ ኦና ማላ ሂንቴንቱ ዶሲያዋዳን፥ ሂንቴንቱካ ሃራው ሃዋዳን ኦቴ።
«ሂንቴንታ ዶሲያዋንታ ፃላላ ዶሶፔ ኣይ ጋላታይ ዴዒ? ሃዋ ጊዶፔ ናጋራንቻቱካ ባሬና ዶሲያዋንታ ዶሲኖ።
ሂንቴንቶ ሎዖባ ኦያዋንቱ ፃላላው ሂንቴንቱ ሎዖባ ኦፔ ሄዎ ኣይ ጋላታይ ዴዒ? ናጋራንቻቱካ ሃዋዳን ኦኖ።
ታልዒዴ ሂንቴው ዛራናው ዳንዳዪያዋንቱ ፃላላው ታልዖፔ ኣይ ጋላታይ ዴዒ? ባሬ ታልዔዳዋ ዛሪዴ ኣካናው ናጋራንቻቱካ ባሬንቱ ጋርሳን ታልዔቲኖ።
ሺን ሂንቴንቱ፥ ሂንቴንቱ ሞርኪያ ዶሲቴ፤ ኡንቱንቶካ ሎዖባ ኦቴ፤ ሂንቴንቱፔ ታልዖዋ ዛሪዲ ኣካናው ቆፖፒቴ። ሃዋ ሂንቴንቱ ፖሎፔ ሂንቴንቶ ጋቲ ዳራናዋ። ቃሲ ሂንቴንቱ ኡባፔ ቦላ ፆሳ ናና ጊዳኒታ። ኢ ኢታቶኔ ጋላቴናዋንቶካ ኬካ።
ሂንቴንቱ ኣቡ ማሪያዋ ጊዶዋዳን ሂንቴንቱካ ማሪያዋንታ ጊዲቴ።
«ኦ ቦላንካ ፒርዶፒቴ፥ ሂንቴንቱ ቦላንካ ፒርዴቴና፤ ሃራ ቦላ ኩናኒያ ኦፒቴ፤ ሂንቴንቱ ቦላንካ ኩናኒ ኦሴቴና። ኣቶ ጊቴ፤ ፆሳይ ሂንቴንቶ ኣቶ ጋና።
ኢሚቴ፤ ሂንቴንቶ ኢሜታና። ሂንቴንቱ ማኬዳ ማካን ሂንቴንቶ ማኬታና። ባቂ ናቂና ሲሊ ኩሚ ፓላህ ላሌቲያ ማካ ሂንቴንቱ ኪዉዋን ኢዲንና» ጌዳ።
ቃሲካ ዬሱሲ ሃዋፔ ካሊያ ሌሚሱዋ ኦዴዳ፤ «ቆቃይ ቆቃ ካሌናው ዳንዳዪ? ቆቃይ ቆቃ ካሌፔ ላዓቱካ ኦይቄቲዴ ኦላን ኩንዲኪኖ?
ታማሪያዌ ባሬና ታማሪሲያዋፔ ኣና፤ ታማሪያዌ ሚኒ ታማሮፔ ባሬና ታማሪሶዋ ማላ ጊዳናው ዳንዳዬ።
«ኔ ኣይፊያ ጊዶን ዴዒያ ቱሳ ኬሴናን ዴዓዴ ሃራ ኔ ላጊያ ኣይፊያ ጊዶን ዴዒያ ሱላ ኣያው ፄላይ?
ኔ ኣይፊያ ጋርሳን ዴዒያ ቱሳ ቤዔናን ሃራ ኣሳኮ ሺቃዴ፥ ‹ታ ኢሻው፥ ኔ ኣይፊያ ጋርሳፔ ሱላ ታ ኬሶ?› ያጋናው ዎታ ዳንዳያይ? ሃ ሎዑዋ ማላቲያ ኢታው፥ ኮይሮታዴ ኔ ኣይፊያ ጊዶን ዴዒያ ቱሳ ኬሳ። ሄዋፔ ጉዪያን ኔ ኢሻ ኣይፊያ ጊዶን ዴዒያ ሱላ ኬሳናው ጌሻዴ ፄላናው ዳንዳያ።
«ሎዖ ሚይ ኢታ ኣይፊያ ኣይፌና፤ ሄዋዳንካ ኢታ ሚይ ሎዖ ኣይፊያ ኣይፋናው ዳንዳዬና።
ሚይ ኡባይ ባሬ ኣይፊያ ኣይፊያዋን ኤሬቴ። ኣጉንፔ ዎዴን ኣይፊ ማፄቴና፤ ሃዋዳንካ፥ ፁንዱቂያፔ ላዲያ ኣይፊያ ማፃናው ዳንዳዬቴና።
ሎዖ ኣሳይ ባሬ ሎዖ ዎዛናፔ ሎዖ ዬዉዋ ሃሳዬ። ቃይ ኢታ ኣሳይ ባሬ ኢታ ዎዛናፔ ኢታ ዬዉዋ ሃሳዬ። ኣዪሲ ጎፔ፥ ኣሳይ ባሬ ዶናን ሃሳዪያዌ ባሬ ዎዛናን ኩሜዳዋ ዶናይ ሃሳዪያ ዲራሳ።
«ታኒ ኦዶዋ ኦኪታ፥ ሺን ኣያው ጎዳው፥ ጎዳው፥ ያጊዴ ታና ፄጊቴ?
ታኮ ዪያ ኡባይ ታ ቃላካ ሲሲዴ ኦሱዋን ፔሺያዌ ኦና ማላቲንቶ ታ ሂንቴንታ ቤሳና፤
ኢካ ጎሊያ ኬፂዴ ዳሮ ኦላ ቦኪዴ ዛላ ቦላ ጊንቢዴ ኬፄዳ ኣሳ ማላቴ፤ ዲዑ ዲዒዴ ሄ ጎሊያ ሱጊናካ፥ ሚኖ ዛላ ቦላ ኬፄቶ ዲራው ቃናው ዳንዳይቤና።
ቃይ ታ ቃላ ሲሲዴ ኦሱዋን ፔሼና ኡራይ ባሱ ባንታሳ ሻፊያ ቦላን ጎሊያ ኬፄዳዋ ማላቴ። ዲዑ ዲዒዴ ሄ ጎሊያ ሱጎ ዎዴ ማንዒያንካ ኩንዴዳ፤ ሄ ጎሊካ ኢታ ዎዳ ዎዲዴ ባዬዳ» ያጌዳ።
ዬሱሲካ ሃዋ ኡባ ኣሳ ሲንን ሃሳይ ዉርሶዋፔ ጉዪያን ሂኒ ቂፊሪናሆማ ቤዳ።
ሄዋንካ ኢቲ ፄቱዋ ካፑ ዴዔ። ኢ ዳሮፔ ዶሲያ ኣ ቆማይ ሃርጊዴ ሃያናው ማቴዳ።
ኢካ ዬሱሳባ ሲሴዳ ዎዴ፥ ባሬ ቆማ ዎሲዴ ፓና ማላ ዪሁዳ ጪማቱዋ ሂኒ ኣኮ ኪቴዳ።
ኡንቱንቱካ ዬሱሳኮ ዪዴ፥ «ሃ ቢታኒ፥ ኔኒ ኣ ማዳናዳን ዳሮፔ ኮዬዳ፤
ጋሱካ ኑ ኣሳ ኢ ዳሮፔ ዶሲዴ ኣዪሁዳቱዋ ዎሲያ ጎሊያ ኬፂሶዌካ ኣ» ያጊዴ ዳሮፔ ዎሴዲኖ።
ዬሱሲካ ኡንቱንቱና ኢቲፔ ቤዳ። ኢካ ሂኒ ጎሊያ ሄራ ጋኬዳ ዎዴ ፄቱዋ ካፑ ባሬ ላጌቱዋ ባሬኮ ፄሲዴ፥ «ታ ጎዳው፥ ዳቡሮፓ፤ ኣዪሲ ጎፔ፥ ኔና ታ ጎሊያ ካራፔ ጋርሳ ባጋና ጌልሳናው ታው ቤሴና።
ሃዋ ዲራው ኔ ሲንን ኤቃናዉካ ሃራይ ኣቶ ቤሲያዋ ጊዲኬ። ሺን ኔኒ ቃላ ፃላላ ኦዳ፤ ታ ቆማይካ ፓፃናዋ።
ታኒ ታፔ ቦላና ማታይ ዴዒያዋንቱሲ ኤኖ ጋዴ ዴዒያ ኣሳ። ታፔ ጋርሳናካ ታኒ ኪቲሲያ ዎታዳራቱ ዴዒኖ። ኢቱዋ፥ ‹ባ› ያጊያ ዎዴ፥ ቤ፤ ሃራካ ቃይ፥ ‹ሃያ› ጎፔ ዬ። ታ ቆማይካ፥ ሃዋ ‹ኦ› ጊያ ዎዴ ኣዛዜቴ፤ ኦ» ያጌዳ።
ዬሱሲካ ሃዋ ሲሲዴ ኣ ዬዉዋን ማላሌቴዳ፤ ጉዬ ሲሚዴ ኣ ካሊያ ዳሮ ኣሳ፥ «ታኒ ሂንቴንቶ ቱሙዋ ጋይ፤ ታኒ ሃዋ ማላ ኣማኑዋ ሃራይ ኣቶ፥ ኢስራዔሊያ ጋርሳንካ ቤዓቤይኬ» ያጌዳ።
ካሴ ኪቴቴዳ ኣሳቱካ ፄቱዋ ካፑዋ ጎሌ ጉዬ ሲሚያ ዎዴ፥ ኣ ቆማይ ፓፆዋ ቤዔዲኖ።
ዎንቲሳ ጋላሲ ዬሱሲ ባሬና ካሊያዋንቱናኔ ጮራ ኣሳና ኢቲፔ ናይኖ ጌቴቲያ ካታማቶ ቤዲኖ።
ዬሱሲ ካታማ ጋካና ማቶ ዎዴ፥ ኣሳይ ሃይቄዳ ኣኃ ቶኪዴ ኬሴዲኖ። ሃይቆዌካ ባሬ ዳዪው ሜፂ ኢቲ ናዓ፤ ኣታካ ኣሲናይ ባይና ኣምዓቶ። ዳሮ ካታማ ኣሳይካ ኢዞ ካሌዲኖ።
ዬሱሲካ ኢዞ ቤዔዳ ዎዴ ቃሬቲዴ፥ «ዬኮፓ!» ያጌዳ።
ሺቂዴ ሻንቻማ ቦቼዳ፤ ቶኮዋንቱካ ኤቄዲኖ። ዬሱሲ፥ «ኔኖ ያላጋው፥ ዴንዳ ጋይ!» ያጊና፥
ቢታኒ ሱሪ ኡቴዳ። ሃሳያካ ዶሜዳ። ዬሱሲካ ኣ፥ ኣ ዳዪው ኢሜዳ።
ኡባይካ ያሻን ኩሚዴ፥ «ዎልቃማ ናቢ ኑ ጋርሳን ዴንዴዳ፤ ፆሳይካ ባሬ ኣሳ ኣሻናው ዬዳ!» ያጊዴ ፆሳ ጋላቴዲኖ።
ሄዌኔካ ዬሱሳ ዋሪ ዪሁዳ ዩሹዋን ዴዒያ ጋዲያ ኡባን ሲሴቴዳ።
ዮሃኒሳ ካሊያዋንቱ ሃኖዋ ኡባ ኣው ኦዴዲኖ። ዮሃኒሲካ ባሬና ካሊያዋንቱፔ ላዓቱዋ ፄሲዴ፥
«ያናዌ ኔኔዬ? ዎይ ኑኒ ሃራ ናጋኔ?» ያጊ፥ ኡንቱንቱ ኦቻና ማላ ሂኒ ዬሱሳኮ ኪቴዳ።
ኣሳቱካ ዬሱሳኮ ዪዴ፥ «ፃማቂያ ዮሃኒሲ፥ ያና ጌቴቴዳዌ ኔኔዬ? ዎይ ሃራ ናጋኔ? ያጊዴ ኦቻና ማላ ኔኮ ኪቴዳ» ያጌዲኖ።
ሄ ዎዲያን ዬሱሲ ጮራ ኣሳ ዱማ ዱማ ሃርጊያፔ ፓዳ፤ ቱና ኣያናቱዋካ ኣሳፔ ኬሴዳ፤ ጮራ ቆቃቱዋ ኣይፊያ ዶዬዳ።
ዬሱሲካ ዮሃኒሲ ኪቶዋንቶ፥ «ቢዴ ሂንቴንቱ ቤዔዳዋኔ ሲሴዳዋ ዮሃኒሳው ኦዲቴ፤ ቆቃቱ ፄላናዋንታ፤ ጉንዳቱ ሃሜታናዋንታ፤ ኦሉ ኦይቆዋንቱ ጌያናዋንታ፤ ቱሌዳዋንቱ ሲሳናዋንታ፤ ሃይቄዳዋንቱ ዴንዳናዋንታ፤ ሂዬሳቱዋሲካ ሚሺራቹዋ ቃላይ ኦዴታናዋ።
ታናን ቤቴና ኣሳይ ኡባይ ኣንጄቴዳዋንታ» ያጌዳ።
ዮሃኒሲ ኪቴዳዋንቱ ቢዲጎዋፔ ጉዪያን ዬሱሲ ኣሳው ዮሃኒሳባ ኦዱዋ ዶሜዳ፡ «ኣያ ቤዓናው ቢታ ባዙዋ ኬሴዲቴ? ጫርኩ ቃያ ኡሱን?
ዎይ ኣያ ቤዓናው ኬሴዲቴ? ሎዖ ማዩዋ ማዬዳ ኣሳ ዴዑዋ? ሎዖ ማዩዋ ማዬዳዋንቱኔ ባሬና ጊጊሲያዋንቱ ካቲያ ጎሌን ዴዒኖ።
ዎይ ኣያ ቤዓናው ኬሴዲቴ? ናቢያ ቤዓናው ኬሴዲቴ? ኤ፤ ታኒ ሂንቴንቶ ያጋይ፤ ሂንቴንቱ ቤዓናው ኬሶዌ ናቢያፔካ ኣዋ።
ፆሳ ማፃፋን፥ ‹ኔ ኦጊያ ኔፔ ሲንና ጊጊሲያ ኪታንቻ ኔፔ ሲንያዴ ኪታና› ጌቴቲ ዮሃኒሳባይ ፃፌቴዳዌ ሃዋ።
ማጫዋንቱፔ ዬሌቴዳዋንቱ ጋርሳን ፃማቂያ ዮሃኒሳፔ ኣያ ኦኒኔ ባዋ። ፆሳ ካዉቴን ቃሲ ኡባፔ ላፋ ጌቴቲያዌካ ኣፔ ኣናዋ» ያጌዳ።
ሃራይ ኣቶሺን ቃራፃ ኬሲያዋንቱ ኣቴናን ሃዋ ዬሱሲ ሃሳዮዋ ሲሴዳ ኡባይ ዮሃኒሳ ኩሺያን ፃማቄቶዋንቱ ፆሳው ቤሲያ ቦንቹዋ ኢሜዲኖ።
ሺን ሂጊያ ታማሪሲያዋንቱኔ ፓሪሳዋቱ ዮሃኒሳን ፃማቄቲቤና ዲራው፥ ፆሳይ ኡንቱንቶ ቆፔዳዋ ኢፄዲኖ።
ዬሱሲ፥ «ሲሚ ታኒ ሃ ዎዲያ ኣሳ ኣያና ሌሚሶ? ኡንቱንቱ ኣያ ማላቲኖ?
ኡንቱንቱ ጌያሳን ኡቲዴ ኢቱ ኢቱዋ ፄሲዴ፥ ‹ሱሱሊያ ሂንቴንቶ ፑኒናካ ካዒቤይኪታ፤ ዬኩዋ ዬ ኬሴዶሺንካ ዬኪቤይኪታ ያጌቲያ ናና ማላቲኖ› ጌዳ።
ፃማቂያ ዮሃኒሲ ቁማ ሜናን ዎዪኒያ ኤሳካ ኡሼናን ዪና፥ ‹ኣ ቦላን ጋሌናይ ዴዔ› ያጌዲታ።
ታኒ ኣሳ ናዓይ ማዴኔ ኡሻዴ ዪና፥ ‹ሃዌ ናፊሳማ፤ ዎዪኒያ ኤሳካ ኡሺያዋ፤ ቃራፂያዋንቶኔ ናጋራንቻቶ ዳቡዋ› ያጊታ።
ጊዶፔ ኣቲን ፆሳ ኣ ኤራቴይ ባሬ ኦሱዋን ቱማ ጊዲዴ ቤቴዳ» ያጌዳ።
ፓሪሳዋቱዋፔ ኢቱ ባሬናና ቁማ ማና ማላ ሾቢና፥ ዬሱሲ ኣ ሶይ ቢዴ ማናው ኡቴዳ።
ሄ ካታማን ናጋራንቻ ጌቴቴዳ ኢቲ ሚሺራታ ዴዔዉና፥ ዬሱሲ ኣ ሶዪን ኡቴዳዋ ሲሳዴ፥ ኣልባስፂሮሳ ጌቴቲያ ሹቻፔ ኦሴቴዳ ቢልቃሲያ ኩሜዳ ሺቱዋ ኣካ ያዱ።
ጉዬና ኣ ጌዲያ ማታን ኤቃዴ፥ ዬካዴ ኣ ጌዲያካ ባሬ ኣፎን ኦካ ዶማዱ፤ ኢዚ ኣፎይ ባዪዜዳ ኣ ጌዲያካ ባሬ ሁጲያ ቢናናን ቁጫዴኔ ኣ ጌዲያ ዬራዴ ጌዲያን ሺቱዋካ ጫጫፋዱ።
ዬሱሳ ባሬ ሶይ ፄሴዳ ፓሪሳዊካ ሃዋ ቤዒዴ፥ «ሃዌ ናቢያ ጊዴዴንቶ፥ ሃና ኣ ቦቺያ ሚሺራታ ኦኔንቶኔ ቃይካ ኢዛ ናጋራንቻ ጊዲያዋ ኢ ኤራናሺን» ያጌዳ።
ዬሱሲካ ዛሪዴ፥ «ሲሞና፥ ታኒ ኔው ኦዲያ ዬዉ ዴዔ» ያጊና፥ ሲሞኒካ፥ «ታማሪሲያዎ፥ ኦዳ» ያጌዳ።
ዬሱሲ፥ «ኢቲ ቢታኒያፔ ሚሻ ታልዔዳ ላዑ ኣሳቱ ዴዒኖ። ኢቱዋ ማታን ኢቼሹ ፄቱ ዲናሪ፥ ቃይ ዮኩዋ ማታን ኢሻታሙ ዴዔ።
ላዓቶካ ጪጊያዌ ዪና፥ ላዓቱዋ ኣጩዋካ ማሪ ኣጌዳ። ሃዋንቱፔ ሃቃዌ ሎይ ዶሲያዋ ማላቲ?» ያጌዳ።
ሲሞኒካ ዛሪዴ፥ «ዳሩዋ ኣጎዋ ማላቴ» ያጌዳ። ዬሱሲካ፥ «ቱሙዋ ዛራዳ» ያጌዳ።
ዬሱሲ ሚሺራቲኮ ፄሊዴ፥ ሲሞና ሃዋዳን ያጌዳ፤ «ሃኖ ሚሺራቶ ቤዓዲ? ታኒ ኔ ጎሌ ዪና ሃራይ ኣቶሺን ሃካ ታ ጌዴው ኢማቤይካ፤ ሺን ኢዛ ባሬ ኣፎን ታጌዲያ ኢርፂሳዱ፤ ባሬ ሁጲያ ቢናናኒካ ቁጫዱ።
ኔኒ ታና ዬራ ቤይካ፤ ሺን ኢዛ ታኒ ጌሎዴፔ ዶማዴ ታጌዲያ ዬሪያዋ ኣጋ ቤይኩ።
ኔኒ ታ ሁጲያን ዛይቲያ ኦካ ቤይካ፤ ሺን ኢዛ ታ ጌዲያን ሺቱዋ ጫጫፋዱ።
ሃዋ ዲራው ታ ሂንቴንቶ ኦዳይ፡ ዳሮፔ ኢዛ ዶሴዳዋ ዲራው፥ ዳሮ ናጋራይ ኢዚው ዴዒያዌ ማሬቴዳ፤ ጉይ ማሬቲያዌ ጉ ዶሴ» ያጌዳ።
ዬሱሲ ሚሺራቶ፥ «ኔ ናጋራይ ቁጬቴዳ» ያጌዳ።
ዬሱሳና ኢቲፔ ቁማ ማናው ኡቴዳዋንቱ ባሬንቱ ዎዛናን፥ «ናጋራ ማራናው ዳንዳዪያዌ ሃዌ ኦኔ?» ያጌዲኖ።
ዬሱሲ ሚሺራቶ፥ «ኔ ኣማኑ ኔና ኣሼዳ፥ ሳሮቴን ኔ ጎሌ ባ» ያጌዳ።
ዬሱሲ ሃዋፔ ሲሚዴ፥ ሳባኪዲኔ ፆሳ ካዉቴ ሚሺራቹዋ ቃላ ካታማኒኔ ሄራን ኦዲዴ ኣዳ። ታማኔ ላዑ ዬሱሳ ካሊያዋንቱካ ኣናና ኢቲፔ ዴዒኖ።
ኢታ ኣያናፔኔ ዎልቃማ ሃርጊያፔ ፓፄዳዋንቱ ኢቲ ኢቲ ማጫዋንቱካ ዴዒኖ። ሄዋንቱካ፡ ላፑ ፃላሂ ኬሴዳ ማግዳላ ጌቴቲያ ካታማፔ ዬዳ ማይራሞኔ፥
ሄሮዲሳ ጎሊያን ሱን ጊዴዳ ኩዛ ማቻቲ ዮሃኖ፥ ሶሲና ጌቴቴዉናኔ ሃራ ጮራቱዋና ኢቲፔ ጊዲዴ፥ ዬሱሳኔ ኣ ካሊያዋንታ ሚሻን ማዴዲኖ።
ጮራ ኣሳይ ዳሮ ካታማቱዋፔ ሺቂዴ፥ ዬሱሳኮ ዬዳ ዎዲያን ሌሚሱዋን፥
«ዜሪያዌ ዜሬ ዜራናው ኬሴዳ። ዜሪያ ዎዴ ኢቲ ኢቲ ዜሬይ፥ ኦጊያ ዶናን ዎዴ ዬቴዳ። ያቲና ሳሉዋ ካፉ ሄዋ ሜዳ።
ሃራይ ቃይ ዛላ ቦላ ዎዴ ዶሌዳ ዎዴ ኮሺያ ሃ ዴሜና ዲራው ሜሌዳ።
ሃራ ዜሬይ ኣጉን ጋርሳን ዎዳ። ኣጉንይ ኢቲፔ ዲጪዴ ሚቴዳ።
ሃራይ ሎዒያ ቱዔ ቢታን ዎዳ። ዶሎዋፔ ጉዪያን፥ ዜሬቶዋፔ ፄቱ ኩሺያ ዳኩዋ ሞኬዳ» ያጌዳ። ዬሱሲ ሃዋ ሃሳዪዴ፥ «ሃይይ ዴዒያ ኡባይ ሲሶ» ያጊ ቃላ ቁ ኡዲዴ ዋሴዳ።
ኣ ካሊያዋንቱ፥ «ሃ ሌሚሱ ኣያ ጉሴ?» ያጊ ኣ ኦቼዲኖ።
ኢካ ዛሪዴ፥ «ሂንቴንቶ ፆሳ ካዉቴ ፁራ ኤራይ ኢሜቴዳ፤ ሺን ሃራቶ፥ ፄሊዲካ ኤሬና ማላ፥ ሲሲዲካ ኣኬኬና ማላ ሌሚሱዋን ኦዳይ» ያጌዳ።
ዬሱሲ፥ «ዜሬ ሌሚሱ ሃዋ፡ ዜሬይ ፆሳ ቃላ።
ኦጊያ ጋፃን ዎዳ ዜሬይ፥ ጉ ዎዴው ቃላ ሲሲያ ኣሳ፤ ኤሌካ ፃላሂ ዪኔ፥ ኡንቱንቱ ሲሶዋን ኣማን ኣቴና ማላኔ ቃላይ ዎዛናፔ ዶጌታና ማላ ኦ።
ዛላ ቦላን ዎዳ ዜሬይ፥ ኮይሮ ቃላ ናሼቻን ሲሲያዋንታ። ሄዋንቱካ ጉ ዎዲያ ኣማኒኔ ፓጪ ጋኪያ ዎዲያን ፃጱ ባንታ ዲራው ኤሌካ ኣማኑዋ ካዲኖ።
ኣጉን ጋርሳን ዎዳ ዜሬይ፥ ቃላ ሲሲያዋንታ፤ ሺን ዴዑዋ ሂርጋይኔ ዱሬቴ ኢሻሉ ጩሌዳዋንታ። ሄዋንቱ ሎዖ ኣይፊያ ኢማናው ዳንዳዪኪኖ።
ሎዖ ቱዔ ቢታን ዎዳ ዜሬይ ቤሲያዌ፥ ሎዓኔ ፂሎ ዎዛናን ቃላ ሲሲዴ ናጊያ ኣሳኔ ሄ ቃላን ሚኒ ኤቂዴ ሎዖ ኣይፊያ ኣይፊያዋንታ።
«ፆምፒያ ሳዴ ኢቲባን ቁምዒ ኣጊያዌ ዎይ ኣርሳፔ ጋርሳና ዎያዌ ኦኒኔ ባዋ።
ቆንጬናን ቆሱዋን ኣቲያባይ ኢቲ ዬዉኔ ባዋ። ኤሬቴናኒኔ ቤቲያሳ ኬሴናን ኣታናባይ ኣይኔ ባዋ።
ሄዋ ጊዲያ ዲራው ሎይ ኣኬካን ሲሲቴ። ዎዛናፔ ሲሲያዎ ኡባው ጉጂ ኣኬካይ ኢሜታና፤ ኣኬኬናዋፔ ሄ ኣው ዴዒያዋ ማላቲያ ኣኬካይካ ኣኬታናዋ» ያጌዳ።
ሄ ዎዲያን ኣታኔ ኢሻቱ ዬሱሳና ጋኬታናው ኣኮ ዬዲኖ፤ ሺን ኣሳ ጮራቴፔ ዴንዶ ጋሱዋን ኣ ዴማናው ዳንዳይቤይኪኖ።
ኢቲ ቢታኒ፥ «ኔ ዳያኔ ኔ ኢሻቱ ኔናና ጋኬታናው ኮዮ ዲራው ካሬን ዪዴ ኤቄዲኖ» ያጊ ኦዴዳ።
ኢካ፥ « ታ ዳያኔ ታ ኢሻቱ፥ ፆሳ ቃላ ሲሲዴ ኦሱዋ ቦላን ፔሺያዋንታ» ያጊ ዛሬዳ።
ኢቲ ጋላሲ ዬሱሲ ባሬና ካሊያዋንቱና ኢቲፔ ዎንጊሪያ ጌሊዴ፥ «ኣባፔ ሄፊን ቦይቴ» ጌዳ። ኡንቱንቱካ ዴንዲዴ ሃሜታ ዶሜዲኖ።
ፒኒ ዴዒያ ዎዴ፥ ዬሱሲ ጌሚዒሼዳ። ኣባን ጎቱዋ ጫርኩ ዴንዶ ዲራው፥ ዎንጊሪያ ጋርሳን ሃይ ኩሚና ዳሮ ሜቶቴዲኖ።
ኡንቱንቱ ዬሱሳኮ ሺቂዴ፥ «ጎዳው፥ ጎዳው! ኑኒ ባዮይቴቴ!» ያጊዴ ኣ ቤጎዲኖ። ኢካ ቤጎቲዴ ጎቱዋኔ ሃ ቤታ ሴሪና፥ ጎቱኔ ሃ ቤታይ ኤቄዳ፤ ኡባባይካ ጮዑ ጌዳ።
ኢካ፥ «ሂንቴንቶ ኣማኑ ሃቃን ዴዒ?» ያጌዳ። ኡንቱንቱካ ያዪ ማላሌቲዴ ኢቱ ኢቱዋ፥ «ሃዋዳን ጫርኩኔ ሃይ ጮዑ ጊቴ ጊና ኣዛዜቲያዌ ሃዌ ኦኔ?» ያጌቴዲኖ።
ጋሊላ ኣባፔ ሄፊንና ዴዒያ ጌርጌሴኖና ጌቴቲያ ጋዲያ፥ ዬሱሲኔ ኣ ካሊያዋንቱ፥ ዎንጊሪያን ፒኒዴ ጋኬዲኖ።
ሄ ሃፔ ፒኒ ሳዓ ዎ ዎዴ፥ ኢታ ኣያናን ኦይቄቴዳ ኢቲ ቢታኒ፥ ካታማፔ ኬሲዴ ኣናና ጋኬቴዳ። ዳሮ ዎዲያፔ ዶሚዴ ማዩዋ ማዬናን ካሎ ጎሊያ ኣጊዴ ዱፉዋን ዴዔ።
ዬሱሳ ዴሞዋፔ ጉዪያን፥ ዋሲ ኣ ሲንን ጉፋኒዴ ዎልቃማ ኮሻን፥ «ዎልቃማ ፆሳ ናዓ ዬሱሳ፥ ታዉኔ ኔው ኣይቤ ኢቲፔቴይ ዴዒ? ታና ዋዪሶፓሪኪ፤ ታ ኔና ዎሳይ» ያጌዳ።
ኢ ሄዋ ኣዪሲ ጌዴ ጎፔ፥ ቢታኒያ ዬጊ ኬሳና ማላ ዬሱሲ ኣ ኣዛዞ ዲራሳ። ኢታ ኣያናይ ቢታኒያ ኦይቆዴፔ ዳሮ ዎዴ ጊዶ ዲራው፥ ቢራታ ሳንላታን ጌዲያኔ ኩሺያ ቃሼቲዴ ናጌቴ። ሳንላታ ዱ ኣኪዴ ኢታ ኣያናይ ካሌና ባዙዋ ቤ።
ዬሱሲካ፥ «ኔ ሱንይ ኦኔ?» ያጊ ኦቼዳ። ኢካ ጮራ ኢታ ኣያናይ ጌሊ ኡቶ ዲራው፥ «ሌጊዮና» ያጌዳ።
ባሬንታ ዬሱሲ፥ «ሂኒ ጪሞ ኦላ ቢቴ» ያጌና ማላ ዎሴዲኖ።
ሄዋን ዴዒያ ዞዚያ ጋፃን ሄሜቲያ ጮራ ጉዱንቱ ዴዒኖ። ጮራ ቱና ኣያናቱ፥ ሄ ጉዱንቱዋ ጋርሳ፥ «ጌሊቴ» ጋና ማላ ዬሱሳ ዎሴዲኖ። ኢካ፥ «ቢዴ ጌሊቴ» ጌዳ።
ኢታ ኣያናቱካ ቢታኒያፔ ኬሲዴ ጉዱንቱዋ ጋርሳ ጌሌዲኖ። ጉዱን ዉዲካ ላንቂያፔ ካጆቲዴ ኤሌካ ኣባን ሚቴቴዲኖ።
ጉዱን ሄሚያዋንቱ ሃኖዋ ኡባ ቤዖ ዎዴ ሃራሳ ቢዴ፥ ሄ ካታማኒኔ ዩሹዋን ሃኖዋ ኦዴዲኖ።
ኣዬ ሃኔዴንቶ ቤዓናው ኬሲዴ፥ ኣሳይ ዬሱሳኮ ዬዲኖ። ኢታ ኣያናይ ኬሴዳ ቢታኒ፥ ኣ ዎዛናይ ሲሚና ማዩዋ ማዪዴ ዬሱሳ ጌዲያ ማታን ኡቶዋ ቤዒዴ ያዬዲኖ።
ኢታ ኣያናን ኦይቄቴዳ ቢታኒ ዎቲ ፓፄዴንቶ ቤዔዳ ኣሳይ፥ ሃራ ኣሳው ኦዴዲኖ።
ጌርጌሴኖና ጋዲያኒኔ ሄ ሄራን ዴዒያ ኣሳይ ኡባይ ዳሪ ያዬዳ ዲራው፥ ዬሱሲ ባሬንቱ ማታፔ ባና ማላ ዎሴዲኖ። ኢካ ዎንጊሪያን ጌሊዴ ቤዳ።
ኢታ ኣያናይ ኬሴዳ ቢታኒካ ዬሱሳና ባና ጊዴ፥ ኣ ዎሴዳ፤ ሺን ዬሱሲ፥
«ኔ ጎሌ ሲማዴ ፆሳይ ኔው ኦ ዎልቃማባይ ኣዬንቶ ማርካታ» ያጊ ዬዴዳ።
ዬሱሲ ሲሜዳ ዎዴ ኣሳይ ኡባይ ናጊ ዴዒያ ዲራው፥ ኣ ሞኪ ኣኬዲኖ።
ሄ ዎዴ፥ ኣዪሁዴ ኣሳ ዎሳ ጎሌው ሱን ጊዴዳ ያዒሮሳ ያጌቲያ ቢታኒ ኣኮ ዬዳ። ኢካ ዬሱሳ ጌዲያ ሲንን ኩንዲዴ፥ ባሬ ጎሌ ጌላና ማላ ዎሴዳ።
ጋሶቴይካ ታማኔ ላዑ ላይይ ኩሜዳ ኣው ዴዒያ ኢቲ ናታ ሃይቃናው ማታ ኡቶ ዲራሳ። ዬሱሲ ቢያ ዎዴ ጮራ ኣሳይ ኣ ዩሹዋን ሱጌቲዴ ሜቶዲኖ።
ሄ ኣሳ ጊዶን ሄ ዎዲያን ታማኔ ላዑ ላይ ኡባ ሱይ ጎጊያ ሚሺራታ ዴዓው። ባሬ ዴዒያ ሻሉዋ ኡባ ሊያ ኤሪያዋንቶ ዉርሲናካ ፓናው ዳንዳዮዌ ኦኒኔ ባዋ።
ጉዬና ያዴ ኣ ማዩዋ ማጫራ ቦቻዱ፤ ሄ ማንዒያንካ ኢፔ ጎጊያ ሱይ ኤቂ ኣጌዳ።
ዬሱሲ፥ «ኦኔ ታና ቦቾዌ?» ያጌዳ። ኡባይ ካዲና ጴፂሮሲ፥ «ጎዳው፥ ኣሳይ ሱጌቲዴ ሜቶያ ዎዴ፥ ‹ኦኔ ታና ቦቾዌ› ያጋይ?» ጌዳ።
ሺን ዬሱሲ፥ «ኢቲ ኣሳይ ታና ቦቼዳ፤ ዎልቃይካ ታፔ ኬሶዋ ታኒ ኤራይ» ያጌዳ።
ሚሺራታካ፥ ዬሱሳ ኢዛ ቦቾዌ ኤሬቴናን ኣቲቤናዋ ኤራዴ፥ ኮኮራዴ ዮና ዬሱሳ ሲንን ኩንዳ ኣጋዱ። ኣያ ጋሱዋን ዬሱሳ ቦቻዴንቶ ኢዛ ፓፆዋ ኡባ ኣሳ ሲንን ኦዳዱ።
ኢካ ኢዚው፥ «ሃ ሚሺራቴ! ኔ ኣማኑ ኔና ፓዳ፤ ሳሮ ባ» ያጌዳ።
ዬሱሲ ሃሳይ ዴዒሺን፥ ኣዪሁዳ ኣሳ ኣማኒያዋንቱ ሱን ሶዪፔ ኢቲ ቢታኒ ዬዳዌ፥ «ኔ ናታ ሃያዱ፤ ሲሚ ታማሪሲያዋ ሜቶፓ» ያጌዳ።
ዬሱሲ ሃዋ ሲሲዴ፥ «ያዒሮሳ፥ ኣማናፔ ኣቲን፥ ያዮፓ! ኢዛ ፓፃናዉኑ» ያጊ ዛሬዳ።
ሶይ ጌሊዴ፡ ጴፂሮሳፔ፥ ያዪቆባፔ፥ ዮሃኒሳፔ፥ ናቲ ኣቡፔኔ ናቲ ዳዪፔ ኣቲን፥ ኦኒኔ ጌላናዳን ኤኖ ጊቤና።
ኡባይ ሄ ናቲው ዬኪዴኔ ካዮቲዲ ዴዒኖ። ሺን ዬሱሲ፥ «ዬኮፒቴ፥ ጊሳዱፔ ኣቲን ሃያቤይኩ» ያጌዳ።
ኢዛ ሃይቄዳዋ ኤሪዴ ኣ ቦላ ሚጬዲኖ።
ጊዶፔ ኣቲን ዬሱሲ ኢዚ ኩሺያ ኦይቂዴ፥ «ሃ ናቴ፥ ቤጎታ!» ያጌዳ።
ኢዚ ሼምፑካ ሲሚና ኤሌካ ዴንዳ ኤቂና ማናባ ኢማና ማላ፥ ዬሱሲ ኣዛዜዳ።
ኢዚ ኣቡኔ ኢዚ ዳያ ማላሌቴዲኖ፤ ሺን ዬሱሲ ኡንቱንታ፥ ሃኖ ዬዉዋ ኦሲኔ ኦዴና ማላ ኣዛዜዳ።
ዬሱሲ ታማኔ ላዑ ኣ ካሊያዋንታ ኢቲፔ ባሬኮ ፄሲዴ፥ ፃላሂያ ኡባ ኣሳፔ ኬሳናዉኔ ሃርጊያዋንታ ፓና ማላ ዎልቃኔ ማታ ኢሜዳ።
ፆሳ ካዉቴባ ኦዳናዉኔ ሃርጋንቻቱዋ ፓና ማላ ኡንቱንታ ኪቴዳ።
ኢ ኡንቱንታ ኪቲዴ፥ «ኦጊያ ቢዴ፥ ፃምዓ ጊዲናካ፥ ዎይ ቃርጪቲያ፥ ዎይ ቁማ፥ ዎይ ሚሻ ጊዲናካ ኣያኔ ኦይቆፒቴ፤ ላዔያ ማዩዋካ ኦይቆፒቴ።
ሂንቴና ኣሳይ ሃቃን ሞኮፔኔ፥ ሄዋፔ ኬሳና ጋካናው፥ ሂንቴንቱ ጌሌዳ ጎሊያን ጋሚዒቴ።
ሄ ካታማ ኣሳይ ሂንቴና ሞኬናን ኢፆፔ፥ ሄዋፔ ኬሲዴ፥ ኡንቱንቱ ሂንቴና ሞኬናን ኢፆዎ ማርካ ጊዳና ማላ፥ ሂንቴንቱ ጌዲያፔ ባና ሾጪ ዲጊዴ ቢቴ» ያጌዳ።
ኣ ካሊያዋንቱ ቢዴ፥ ቄሪ ካታማ ኡባን ሚሺራቹዋ ቃላ ኦዲዴኔ ሃርጋንቻ ፓዴ ዩዬዲኖ።
ሃዒ ጋሊላ ቢታ ካቲያ ሄሮዲሴካ ሃኔዳ ዬዉዋ ሲሲዴ ያቲ ጌዳ። ጋሶቴይኔካ ኢቲ ኢቲ ኣሳይ፥ «ዮሃኒሲ ሃይቁዋፔ ዴንዴዳ» ያጌ።
ሃራ ኣሳይ፥ «ኤላሲ ኬሲዴ ቤቴዳ» ያጊያ ዎዴ፥ ሃራንቱ ቃሲ፥ «ቤኒ ናባቱዋፔ ኢቱ ሃይቁዋፔ ዴንዴዳ» ያጊኖ።
ሄሮዲሴካ፥ «ታኒ ዮሃኒሳ ቆያ ቃንፂሳ ዲጋዲሺን፥ ሃዋዳን ኣሳይ ሃሳዪያ ቢታኒ ኦኔ?» ያጊዴ፥ ዬሱሳ ቤዓናው ኮዬዳ።
ዬሱሲ ኪቶዋንቱ ሲሚዴ፥ ኡንቱንቱ ኦዳዋ ኡባባ ዬሱሳው ኦዴዲኖ። ኢካ ኡንቱንታ ኣኪዴ፥ ቤቴሳይዳ ያጌቲያ ካታማ ማታን ዴዒያ ታካሳ ቤዳ።
ኣሳይ ኢ ዴዒያሳ ኤሪዴ ካሊና፥ ኡንቱንታ ሞኪ ኣኪዴ ፆሳ ካዉቴባ ኦዴዳ፤ ሃርጊያፔ ፓፃናው ቤሲያዋንታካ ፓዳ።
ሳዓይ ኦማርሲያ ዎዴ፥ ዬሱሳ ካሊያ ታማኔ ላዓቱ ኣኮ ዪዴ፥ «ሃ ኣሳይ ኡባይ ኑ ዩሹዋን ዴዒያ ሄራ ጊዶኔ ቄሪ ካታማቱዋ ጊዶ ቢዴ፥ ኣቂያሳኔ ቁማ ዴማና ማላ ሞዪዛ፤ ኣያው ጎፔ ኑኒ ሃዋን ኣሳይ ባይናሳን ዴዔቶ» ያጌዲኖ።
ሺን ዬሱሲ ኡንቱንታ፥ «ኣሳው ሜቴቲያባ ሂንቴንቱ ኢሚቴ» ያጌዳ። ኡንቱንቱ ዛሪዴ፥ «ኣኔ ቢዴ፥ ሃ ኡባ ኣሳው ቁማ ሻሜናን ዮፔ ኑሲ ኢቼሹ ሶሉዋፔኔ ላዑ ሞሊያፔ ሃራይ ባዋ፤ ሄዋሲ ኑኒ ሃ ጮራ ኣሳው ቁማ ሻማና ማላ ኮያይ?» ያጌዲኖ።
[ጋሱካ፥ ሄዋን ዴዒያ ኣሳይ ኢቼሹ ሻዓ ኬና] ዬሱሲ ባሬና ካሊያዋንታ፥ «ኢሻታሙ ኢሻታሙ ኣሳ ጪታን ጪታን ሻኪ ሻኪ ኡቲሲቴ» ያጌዳ።
ኡንቱንቱካ ኢ ጎዋዳን ኡባ ኣሳካ ኡቲሴዲኖ።
ዬሱሲካ ኢቼሹ ሶሉዋኔ ላዑ ሞሊያ ኦይቂዴ፥ ፑዴ ሳሉዋ ቦንጎቲ ፄሊዴ ፆሳ ጋላቴዳ፤ ዱዴ፥ ኣሳው ጊሻና ማላ ኣ ካሊያዋንቶ ኢሜዳ።
ኣሳይ ኡባይካ ሚዴ ካሌዲኖ። ኡንቱንቱፔ ኣቴዳ ዶካ፥ ታማኔ ላዑ ሳምፓ ኩሜዳዋ ዴንዲኖ።
ኢቲ ጋላሲ ዬሱሲ ባሬካ ዎሲያ ዎዴ፥ ኣ ካሊያዋንቱካ ኣናና ኢቲፔ ዴዒሺን፥ «ኣሳይ ታና ኦና ጊኖ?» ጊዴ ኡንቱንታ ኦቼዳ።
ኡንቱንቱ ዛሪዴ፥ «ኣሳይ ኔና ፃማቂያ ዮሃኒሳ ያጌ፤ ሃራ ኣሳይ ቃሲ ኤላሳ ያጌ፤ ሃራይ ቃሲ ቤኒ ናባቱዋፔ ኢቱ ዴንዴዳ ያጌ» ያጌዲኖ።
ዬሱሲ ኡንቱንታ፥ «ሂንቴሺ፥ ታና ኦና ጊቴ?» ያጌዳ። ጴፂሮሲካ ዛሪዴ፥ «ኔኒ ፆሳይ ኦኬዳ ኪሪስቶሳ» ያጌዳ።
ዬሱሲካ ኡንቱንታ፥ «ሃዋ ኦሲኔ ኦዶፒቴ» ያጊ ሚኒሲ ኣዛዚዴ፥
«ታኒ፥ ኣሳ ናዓይ፥ ዳሮ ሜቱዋ ኣካናው ቤሴ፤ ጪማቱዋን፥ ቄሳቱዋ ካፓቱዋኒኔ ሙሴ ሂጊያ ታማሪሲያዋንቱን ኢፄታናው ኮሼ፤ ኡንቱንቱ ታና ዎናዋንታ፤ ታኒካ ሄዜን ጋላሲ ሃይቁዋፔ ዴንዳናው ቤሴ» ያጌዳ።
ዬሱሲካ ኣሳ ኡባ፥ «ታና ካላናው ዶሲያዌ ዴዖፔ፥ ባሬ ሁጲያ ካዶ፤ ባሬ ማስቃሊያ ጋላሳን ጋላሳን ቶኪዴ ታና ካሎ።
ባሬ ሼምፑዋ ኣሻናው ዶሲያዌ ኡባይ ባዪዜ፤ ሺን ታ ዲራው ባሬ ሼምፑዋ ባዪዚያዌ ኡባይ ኣሼ።
ኢቲ ኡራይ ሃ ኣላሚያባ ኡባ ኣሺዴ ባሬ ሼምፑዋ ባዪዞፔ ዎይ ባሬው ፓጪሶፔ፥ ኣያ ማዲ?
ኣሳይ ታናኒኔ ታቃላን ዬላቶፔ፥ ታኒ ኣሳ ናዓይ፥ ታ ቦንቹዋናኔ ጌሻ ኪታንቻቱዋ ቦንቹዋና ዪያ ዎዴ ኣኒ ዬላታናዋ።
ታኒ ሂንቴንቶ ቱሙዋ ያጋይ፤ ሃዋን ዴዒያ ኣሳፔ፥ ፆሳ ካዉቴ ቤዓና ጋካናው ሃይቁዋ ሃይቄናዋንቱ ኢቱ ኢቱ ዴዒኖ» ያጌዳ።
ዬሱሲ ሃዋ ጎዋፔ ጉዪያን፥ ኢቲ ሳሚንታ ኬና ጋሚዒዴ፥ ጴፂሮሳኔ ዮሃኒሳ፥ ያዪቆባካ ኣኪዴ፥ ዎሳናው ዴሪያ ሁጲያ ኬሴዳ።
ኢ ዎሲሺን፥ ኣ ዴሙዋ ማላይ ላሜቴዳ፤ ኣ ማዩካ ቦፂዴ ጶልቄዳ።
ቆፔናን ላዑ ኣሳቱ፥ ሙሴኔ ኤላስ ኬሲ ቤቲዴ፥ ዬሱሳና ሃሳይ ዴዒኖ።
ኡንቱንቱ ቦንቹዋን ቆንጪ ቤቲዴ፥ ዬሱሲ ፆሳ ቆፋ ፖላናው ዬሩሳላሜን ሃይቃናዋ ኣናና ሃሳዬዲኖ።
ጴፂሮሳኔ ኣናና ኢቲፔ ዴዒያዋንታ ጌሚዒሹ ጌሮዬዳሺን፥ ኤሌካ ቤጎቲዴ ኣ ቦንቹዋኔ ኣናና ጋ ኤቄዳ ላዑ ኣሳቱዋ ቤዔዲኖ።
ሄ ላዑ ኣሳቱ፥ ዬሱሳ ሚዪያፔ ሻኬቲያ ዎዴ፥ ጴፂሮሲ ዬሱሳ፥ «ጎዳው፥ ሃዋን ዴዒያዌ ኑሲ ሎዓ ጊዲያ ዲራው፥ ሄዙ ዳሲያ ኢቱዋ ኔው፥ ኢቱዋ ሙሴው፥ ኢቱዋ ኤላሳው ኬፃና» ያጌዳ።
ጴፂሮሲ ሄዋ ሃሳይ ዴዒሺን፥ ሻሪ ዪዴ ኡንቱንታ ካሚ ኣጊና ዬሱሳ ካሊያዋንቱ ያዬዲኖ።
ሻሪያፔካ፥ «ታኒ ዶሬዳ ታ ናዓይ ሃዋ፤ ኢ ጊያዋ ሲሲቴ» ያጊያ ቃላይ ዬዳ።
ቃላይ ሲሴቶዋፔ ጉዪያን፥ ዬሱሲ ባሬ ፃላላ ጊዲዴ ቤቴዳ፤ ኡንቱንቱካ ዬዉዋ ባሬንቱ ዎዛናን ኦይቂዴ ሄ ዎዲያን ኦኒኔካ ኣያኔ ኦዲቤና።
ዎንቴ ጋላሲ፥ ዬሱሲኔ ሄዙ ኣ ካሊያዋንቱ ዴሪያፔ ዱጌ ዎያ ዎዴ፥ ጮራ ኣሳይ ዬሱሳና ጋኬቴዳ።
ሄ ዎዴ ኣሳፔ ኢቲ ቢታኒ ባሬ ኮሻ ቁ ኦዴ፥ «ታማሪሲያዎ፥ ታው ዴዒያዌ ኢቲ ናዓ ጊዶ ዲራው፥ ኔኒ ኣ ቤዓና ማላ ኔና ዎሳይ፤
ቃሲ ኢታ ኣያናይ ዎዛና ኣናን ዴንዲዴ ኣ ዋሲሴ፤ ዶናና ፓሮያና ጋካናው ኣ ኮኮርሲዴ፥ ኡባ ጋላሲ ሜቶያዋፔ ኣቲን፥ ኣ ኤሌ ዬዴና።
ኔና ካሊያዋንቱ ሄ ኢታ ኣያና ኬሳና ማላ፥ ታኒ ኡንቱንታ ዎሳዲ፤ ሺን ዳንዳይቤይኪኖ» ያጌዳ።
ዬሱሲ ዛሪዴ ኡንቱንታ፥ «ኣማኔና ሃ ዎዲያ ዴሻ ኣሳው፥ ታኒ ሂንቴናና ኣዉዴ ጋካናው ዴዓኔ? ቃሲ ሂንቴንቱባ ኣዉዴ ጋካናው ዳንዳያኔ? ኔ ናዓ ሃ ኣካያ» ያጌዳ።
ናዓይ ዪዴ ዴዒሺን፥ ኢታ ኣያናይ ኣ ሳዓን ኦሊዴ ኮኮርሴዳ፤ ዬሱሲ ኢታ ኣያና ኣጋ ጊ ናዓ ፓዴ ኣ ኣቦ ዛሪዴ ኢሜዳ።
ኣሳይ ኡባይካ ፆሳ ዎልቃማ ዎልቃፔ ዴንዶዋን ማላሌቴዲኖ።
«ታና ኣሳ ናዓ፥ ኣሳይ ኣሳ ኩሺያን ኣዴ ኢማናዋ፤ ሂንቴንቱ ሃ ዬዉዋ ዶጎፒቴ» ያጌዳ።
ሺን ኢ ጊያዋ ኡንቱንቱ ኣኬኪቤይኪኖ። ኡንቱንቶ ጌሌና ማላ ኡንቱንቱፔ ጌሜዳ ዲራው፥ ሃ ዬዉዋ ዬሱሳ ኦቻናው ያዬዲኖ።
ኣ ካሊያዋንቱ፥ «ኑ ጊዶፔ ዳሪያዌ ኦኔ?» ያጊዴ ፓሉሜቴዲኖ።
ዬሱሲ ኡንቱንቱ ዎዛና ቆፋ ኤሪዴ፥ ጉ ናዓ ኣሂዴ፥ ባሬ ማታን ኤሲዴ፥
«ሃ ጉ ናዓ ታ ሱንን ሞኪያዌ ኦኒኔ ታና ሞኬዳ፤ ቃሲ ታና ሞኪያ ኡባይ፥ ታና ኪቴዳ ታ ኣባ ሞኬ። ሂንቴንቱ ኡባፔ ጉፂያዌ ኡባፔ ዳራ» ያጌዳ።
ዮሃኒሲካ ዛሪዴ፥ «ጎዳው፥ ኢቲ ኣሳይ ኔ ሱንን ኢታ ኣያናቱዋ ኬሲያዋ ኑኒ ቤዒዴ፥ ኑ ባጋ ጊዴና ዲራው፥ ኣ ዲጌዶ» ያጌዳ።
ሺን ዬሱሲ ኣ፥ «ሂንቴንቱ ጊያዋ ጳልቄናዌ ሂንቴንቱ ባጋ ጊዲያ ዲራው፥ ኣ ዲጎፒቴ» ያጌዳ።
ዬሱሲ ሳሉዋ ቢያ ዎዲ ማቲና፥ ባሬ ዎዛና ቆፋ ዬሩሳላሜኮ ዛሬዳ።
ባሬፔ ሲንው ኡባ ዬዉዋ ጊጊሳና ማላ፥ ኪቴቲያ ኣሳ ሳማሪያ ካታማ ኪቴዳ።
ሺን ኢ ዬሩሳላሜ ባናው ዴንዴዳ ዲራው፥ ኣሳይ ኣ ሞኪቤይኪኖ።
ኣ ካሊያዋንቱ ያዪቆቢኔ ዮሃኒሲ ሄዋ ቤዒዴ፥ «ጎዳው፥ ኑኒ ኤላሲ ኡዶዋዳን፥ ታማይ ሳሉዋፔ ዪዴ ኡንቱንታ ማናዳን ፄሳና ማላ ኮያይ?» ያጌዲኖ።
ሺን ዬሱሲ ጉዬ ሲሚዴ፥ ኡንቱንታ ሴሬዳ።
«ታኒ፥ ኣሳ ናዓይ፥ ኣሳ ሼምፑዋ ኣሻናው ዮዋፔ ኣቲን፥ ባዪዛናው ያቤይኬ» ያጌዳ። ኡንቱንቱ ሃራሳን ዴዒያ ቄሪ ካታማ ቤዲኖ።
ኡንቱንቱ ኦጊያና ቢሺን፥ ኢቲ ቢታኒ ዬሱሳ፥ «ጎዳው፥ ኔኒ ቢያሳ ኡባ ታኒ ኔና ካላና» ያጌዳ።
ዬሱሲ ኣ፥ «ዎራካናቶ ኦላይ፥ ሳሉዋ ካፋቶካ ጎሊ ዴዔ፤ ሺን ታኒ፥ ኣሳ ናዓይ፥ ጌላ ሼምፓ ኣኪያሳይ ታው ባዋ» ያጌዳ።
ዬሱሲ ሃራ ኡራ፥ «ታና ካላ» ያጌዳ። ሺን፥ ቢታኒ፥ «ጎዳው፥ ታኒ ካሲያን ባዴ ታ ኣባ ሞጋና» ያጌዳ።
ዬሱሲ፥ «ሃይቆዋንታ ባሬንቱ ሃይቆዋንቱ ሞጊኖ፤ ኔኒ ባዴ፥ ፆሳ ካዉቴባ ኦዳ» ያጌዳ።
ቃሲ ሃራ ቢታኒ፥ «ጎዳው፥ ታኒ ኔና ካላና፤ ሺን ኮይሩዋን ታ ሶይ ኣሳ ባዴ ሳሮታና» ያጌዳ።
ሺን ዬሱሲ ኣ፥ «ቦራ ጎሻናው ዶሞዌ ኦኒኔ ጉዬ ፄሎፔ ፆሳ ካዉቴው ቤሴና» ያጌዳ።
ሃዋፔ ካላ ጎዳይ ሃራ ላፑን ታሙ ኣሳ ሱንዴ ላዑዋ ላዑዋ ኡዲዴ ኢ ባናው ዴዒያ ካታማ ኡባ ኪቴዳ።
ዬሱሲ ኡንቱንታ፥ «ቆይቻው ጋኬዳ ካይ ዳራ፤ ኪቴቲያ ኣሳይ ጉ። ሲሚ ቆይጬቲያ ካ ጎዳይ፥ ቆይቻው ኪቴቲያዋንታ ዬዳና ማላ ዎሲቴ።
ታኒ ዶርሳቱዋዳን ዋላቱዋ ጊዶ ሂንቴና ኪታይ፥ ቢቴ።
ሂንቴንቱ ኦጌው ኣያኔ ኦይቆፒቴ፡ ቦርሳ፥ ቃርጪቲያ፥ ጫማ፥ ጊዲናካ ኦይቆፒቴ፤ ኣሳና ሳሮቴቲዴ ኦጊያን ዎዲያ ዉርሶፒቴ።
«ሂንቴንቱ ጌሊያ ጎሌ ኡባ ካሲያን፥ ‹ሳሮቴይ ሃ ጎሌው ጊዶ› ያጊቴ።
ሄ ጎሊያን ሳሮቴ ዶሲያ ኣሳይ ዴዖፔ፥ ሂንቴንቱ ሳሮታይ ሄ ጎሊያን ኣቃናዋ፤ ኮዬናዋ ጊዶፔ፥ ሂንቴንቱ ሳሮታይ ሂንቴንቶ ሲማናዋ።
ሄ ጎሊያን ኡንቱንቶ ዴዒያዋፔ ሚዲኔ ኡሺዴ ዴዒሺቴ፤ ኦሳንቻው ኣ ዲርጉዋ ጪጋይ ኮሼ፤ ኢቲ ጎሊያፔ ሃራ ጎሊያ ዩዮፒቴ።
«ኣይ ካታማኔ ሂንቴንቱ ጌሊያ ዎዴ፥ ኣሳይ ሂንቴና ሞኪ ኣኪዴ ሚዛናው ሺሾዋ ኣያኔ ሚቴ።
ሄ ካታማቲን ዴዒያ ሃርጋንቻቱዋ ፓዴ ኣሳው፥ ‹ፆሳ ካዉቴይ ሂንቴኮ ማቴዳ› ያጊዴ ኦዲቴ።
ዬዉዋን ቃሲ ኣይ ካታማኔ ጌሎዴ፥ ኣሳይ ሂንቴንታ ሞኪ ኣኬናዋንታ ጊዶፔ ሄ ካታማ ቃኮ ኬሲኔ፥
‹ኑኒ ሂንቴና ዬላያናው፥ ሃራይ ኣቶ ኑ ጌዲያ ቦላን ዴዒያ ሂንቴንቱ ካታማ ባናካ ሂንቴንቶ ቆቆፌቶ፤ ዬዉዋን ቃሲ፥ ፆሳ ካዉቴይ ሂንቴንቱኮ ማቴዳዋ ኤሪቴ› ያጊቴ።
ፒርዳ ጋላሲ ሃ ካታማቲፔ ሶዶማ ካታማ ጋኬዳ ሙራይ ካዉሻናዋ ያጋዴ ታኒ ሂንቴው ኦዳይ።
«ኣዬ ኔው ኮራዚኔ፤ ኣዬ ኔው ቤቴሳይዴ፤ ሂንቴንቱን ሃኔዳ ማላታቱ ፂሮሳ ካታማኒኔ ሲዶና ካታማን ሃኔዴንቶ፥ ሄዋን ዴዒያ ኣሳቱ ካዩዋ ማዩዋ ማዪዴ፥ ቢዲን ቦላን ኡቲዴ፥ ቤኒፔ ባሬንቱ ናጋራፔ ሲማናዋንታሺን።
ሃዋ ዲራው፥ ሙሬቲያ ጋላሲ ሂንቴንቱፔ ኣዴ ፂሮሳ ካታማዉኔ ሲዶና ካታማው ሙራይ ካዉሻናዋ።
ሃኔ ቂፊሪናሆሜ፥ ኔኒ ሳሉዋ ፑዴ ቁ ጋናው ኮያዲ? ዱጌ ሲዖሊያ ዎናሳ።
«ሂንቴንቱ ጊያዋ ሲሲያ ኣሳይ፥ ታኒ ጊያዋ ሲሴ፤ ሂንቴንታ ኢፂያ ኡራይ ታና ኢፄ፤ ታና ኢፂያ ኡራይ ታና ኪቴዳዋካ ኢፄ» ያጌዳ።
ላፑን ታሙ ኣሳቱካ፥ «ጎዳው፥ ኢታ ኣያናቱካ ኔ ሱንን ኑሲ ኣዛዜቴዲኖ» ያጊዴ ናሼቻን ሲሜዲኖ።
ዬሱሲካ ኡንቱንቶ፥ «ሴፃናይ ዋልቃንዳን ሳሉዋፔ ዎሺን ቤዓዲ።
ሲሚ ሾሻኔ ሶጉዋ ዬናዳን ሂንቴንቱ ሞርኪያ ፃላሂያ ዎልቃ ፆናና ማላ ማታ ኢማዲ። ሂንቴንታ ቆሃናዌ ኣይኔካ ዴዔና።
ጊዶፔ ኣቲን ሂንቴንቱ ሱንይ ሳሉዋ ማዚጎቢያን ፃፌቶ ዲራው፥ ናሼቲቴፔ ኣቲን ኢታ ኣያናቱ ኣዛዜቶ ዲራው ናሼቶፒቴ» ያጌዳ።
ሄ ዎዲያን ዬሱሲ ኣያና ጌሻን ዳሮ ናሼቲዴ፥ «ሳሉዋኔ ሳዓ ጎዳው፥ ኔኒ ሃ ዬዉዋ ታማሮዋንቱፔኔ ኣ ኤራንቻቱዋፔ ጌንዴ፥ ቄሪ ናናው ቆንጪሶ ዲራው፥ ኔና ጋላታይ፤ ኤ፥ ታ ኣቦ፥ ኣዪሲ ጎፔ፥ ሃዋ ኦናው ኔ ሎዖ ሼኔ ጊዴዳ።
«ኡባ ዬዉ ታው ታ ኣቡፔ ኢሜቴዳ። ናዓይ ኦኔንቶ ኣዉዋፔ ኣቲሺን ኦኒኔ ኤሪያዌ ባዋ፤ ሄዋዳንካ ኣዉ ኦኔንቶ ናዓፔኔ ኢ ቆንጪሳናው ኮዮ ኡራፔ ኣቲን፥ ሃራይ ኦኒኔ ኤሪያዌ ባዋ» ያጌዳ።
ካሊዴካ ዬሱሲ ባሬና ካሊያዋንቱኮ ሲሚ ዎዴ፥ ኡንቱንቱ ፃላላ፥ «ሂንቴንቱ ቤዒያዋ ፄሊያ ኣይፋቱ ኣንጄቴዳዋንታ።
ታ ሂንቴው ኦዲያዌ ኣዬ ጎፔ፥ ጮራ ናባቱኔ ካታቱ ሂንቴንቱ ቤዒያዋ ቤዓናው ኣሞቴዲኖሺን ቤዒቤይኪኖ፤ ሂንቴንቱ ሲሲያዋካ ሲሳናው ኣሞቴዲኖ፤ ሺን ሲሲቤይኪኖ» ያጌዳ።
ኢቲ ጋላሲ ሂጊያ ኤሪያዌ ኢቱ ዬሱሳ ፓጫናው ኣኮ ዪዴ፥ «ታማሪሲያዎ፥ ሜና ዴዑዋ ላታናው፥ ታኒ ኣያ ኡዶ?» ያጊ ኦቼዳ።
ዬሱሲ ዛሪዴ፥ «ሙሴ ሂጊያ ማፃፋን ፃፌቶዌ ኣዬ? ኔኒ ኣያ ጋዴ ቢላይ?» ያጌዳ።
ቢታኒካ፥ «ሙሴ ሂጊያ ማፃፋይ፥ ‹ፆሳ ኔ ጎዳ ፖሎ ኔ ዎዛናፔ፥ ፖሎ ኔ ሼምፑዋፔ፥ ፖሎ ኔ ዎልቃፔኔ ፖሎ ኔ ቆፋፔ ሲቃ፤ ሄዋዳንካ ኔ ላጌካ ኔ ሁጲያዳን ዶሳ› ጌ» ያጌዳ።
ዬሱሲ ኣ፥ «ሊኬ፥ ቱሙዋ ጋዳ፤ ሲሚ ኔኒካ ሃዋ ኦ፤ ዴዑዋን ዴዓናሳ» ያጌዳ።
ሙሴ ሂጊያ ታማሪሲያ ቢታኒ ቃይ ባሬና ፂሎ ኦናው ኮዪዴ ዬሱሳ፥ «ሃኖሺን፥ ታ ላጌይ ኦኔ?» ያጊዴ ኦቼዳ።
ዬሱሲ ዛሪዴ፥ «ኢቲ ቢታኒ ዬሩሳላሜፔ ኢያርኮ ቢዴ ዴዒሺን፥ ኦጊያ ቦላን ፓናቱ ኣ ዴሚዴ፥ ኣ ማዩዋ ቃሮዋፔ ጉዬ ሾጪዴ፥ ሃይቃናው ፖሉ ጎዴ ኦሊዴ ቤዲኖ።
ቆፔናን ኢቲ ቄሳይ ሄ ኦጊያና ቢዴዒያዌ፥ ሾጬቲዴ ኩንዴዳ ቢታኒያ ቤዔዳ ዎዴ፥ ኣያኔ ኡዴናን ሚዪያና ኣዴ ቤዳ።
ሄዋዳንካ ኢቲ ሌዊ ሄ ኦጊያና ቢዴዔ። ኢካ ቢታኒያ ቤዒዴ፥ ሚዬቲ ኣዳ።
ሺን ሳማሪያ ኣሳ ጊዴዳ ኢቲ ቢታኒ፥ ሄ ባጋና ኣዴ፥ ሃ ቢታኒያኮ ዬዳ። ኣ ቤዔዳ ዎዴ ኣው ቃሬቴዳ።
ኣኮካ ሺቂዴ፥ ዛይቲያኔ ዎዪኒያ ኤሳ ኣ ማይን ቲጊዴ፥ ቃቼዳ። ሄዋፔ ጉዬ ባሬ ሃሪያ ቶጊሲዴ፥ ኢማይ ኣቂያ ጎሊያ ኣኪ ቤዳ፤ ሄዋን ቢዪዴ ናጌዳ።
ዎንቴ ጋላሲ ጉ ቢራ ባሬ ኪሲያፔ ኬሲዴ፥ ኢማይ ኣቂያ ጎሊያ ጎዳው ኢሚዴ፥ ‹ሃ ቢታኒያ ታው ሎይ ቢያ፤ ሃዋፔ ዳሩዋ ኔኒ ኬሶፔካ፥ ታኒ ሲሚያ ዎዴ ኔው ጪጋና› ያጌዳ።
«ሲሚ ሃ ሄዙ ኣሳቱዋፔ፥ ፓናቱዋ ኩሺያን ሾጬቲዴ ኩንዴዳ ቢታኔው፥ ላጌ ጊዴዳዌ ሃቃዋ ማላቲ?» ያጌዳ።
ሂጊያ ታማሪሲያዌካ፥ «ሄ ኣው ቃሬቶዋ» ያጌዳ። ዬሱሲካ ኣ፥ «ሲሚ ባዴ ኔኒካ ሄዋዳን ኦ» ያጌዳ።
ዬሱሲ ባሬና ካሊያዋንቱና ኦጊያ ቢዴ፥ ኢቲ ሄራ ጋርሳ ጋኬዳ። ሄዋን ማርቶ ጌቴቲያ ኢቲ ሚሺራታ ባሬ ጎሌን ሞካዱ።
ኢዚዉካ ማይራሞ ጌቴቲያ ሚቻታ ዴዓው፤ ሄናካ ዬሱሳ ጌዲያ ማታን ኡታዴ፥ ኢ ኦዲያዋ ሃይዛዴ ዴዓው።
ማርታ ቃይ ሶይባ ጊጊሳዴ ዳቡራ ዴዓው፤ ሄዋ ዲራው ዬሱሳኮ ሺቃዴ፥ «ሃና ታ ሚቻታ፥ ኪታ ኡባ ታ ቦላ ኦሊና፥ ታኒ ታሬካ ላባኖዴ ፄላዴ ጮዑ ጋይ? ሃያና ታና ማዳናዳን ኢዚው ኦዳ» ያጋዱ።
ዬሱሲካ ዛሪዴ ኢዞ፥ «ማርቴ፥ ማርቴ፥ ኔኒ ጮራ ዬዉዋ ቆፓዴ ሂርጋ፤ ቃሲካ ሜቶታ።
ሺን ኮሺያዌ ኢቲባ፤ ማይራማ ባሬፔ ኦኒኔ ኣኬና ሎዖባ ዶራዱ» ያጌዳ።
ኢቲ ጋላሲ ዬሱሲ ኢቲሳን ዎሳ ዎሲ ዴዔ። ዎሳ ዉርሶዋፔ ጉዬ ኣ ካሊያዋንቱፔ ኢቱ፥ «ጎዳው! ዮሃኒሲ ባሬና ካሊያዋንታ ዎሳ ታማሪሶዋዳን፥ ኑናካ ኔኒ ዋጊ ዎሳኔንቶ ታማሪሳ» ያጌዳ።
ኢካ ኡንቱንታ፥ «ፆሳ ዎሲዴ ያጊ ዎሲቴ፡ ‹ሳሉዋን ዴዒያ ኑ ኣቦ፥ ኔ ሱንይ ኣንጄቶ፤ ኔ ካዉቴይ ዮ፤ ኔ ሼኒ ሳሉዋን ሃኖዋዳን ሳዓንካ ሃኖ፤
« ‹ጋላሳን ጋላሳን ኮሺያ ቁማ ኑሲ ሃቼ ኢማ፤
« ‹ኑኒ ኑና ናቄዳዋንቱዋ ኡባ ኣቶ ጎዋዳን፥ ኔኒካ ኑናቁዋ ኣቶ ያጋ፤ ኑና ኢታፔ ናጋፔ ኣቲን፥ ፓጪያን ጌልሶፓ› ያጊቴ» ያጌዳ።
ቃይካ ዬሱሲ ባሬና ካሊያዋንታ፥ «ሂንቴንቱፔ ኢቶ ሲቆ ላጊ ዴዒንቶ ጊዶ ቢላሂያን ኣኮ ዪዴ፥ ‹ታ ሲቆ ላጌው፥ ታው ሄዙ ሶሉዋ ታልዓ፤
ኣዪሲ ጎፔ፥ ኢቲ ታ ላጌይ ዪና ኣ ሚዚያዋ ያዲ› ያጊ ዎሴዳ ጎይቴ።
ባሬ ጎሌን ዴዒያ ኣ ሲቆ ላጊ ሶዪፔ ሃሳዪዴ፥ ‹ታና ሜቶፓ፤ ፔንጊ ቃሼቴዳ፤ ታናናይካ ታናና ጊሴዲኖ፤ ሄዋ ዲራው ታኒ ዴንዳዴ ኔው ኣይኔ ኢማናው ዳንዳይኬ› ጋናዌ?
ታኒ ሂንቴንቶ ኦዲያዌ ኣዬ ጎፔ፥ ኢ ኣው ሲቆ ላጊያ ጊዶ ዲራው፥ ኢሜኔንቶኔካ ኡንዔ ዲራው ኢ ኮዪያዋ ኡባ ኢሜ።
ሃዋ ዲራው፥ ‹ዎሲቴ፥ ሂንቴንቶካ ኢሜታናዋ፤ ኮዪቴ፥ ዴማኒታ፤ ካሪያ ዪዴ ፄሲቴ፥ ሂንቴንቶ ዶዬታናዋ› ያጋይ።
ጋሱካ፥ ዎሲያ ኡባይ ኣካናዋ፤ ኮዪያ ኡራይካ ዴማናዋ፤ ካሪያ ዪዴ ፄሲያ ኡራው፥ ካሪ ዶዬታናዋ።
«ሂንቴንቱ ጊዶፔ ባሬ ናዓው፥ ሞሊያ ዎሲና ሾሻ፥ ቁማ ኢማ ጊና ሹቻ ኢሚያ ኣዉ ዴዒ?
ዎይ ቁቁሊያ ዎሲና ሶጉዋ ኢሚዬ?
ሂንቴንቱ ኢታ ጊዲ ዴዒዴ ሂንቴንቱ ናናው ሎዖባ ኢሚያዋ ኤሮፔ፥ ያቲና ሳሉዋን ዴዒያ ሂንቴንቱ ኣዉ ባሬና ዎሲያዋንቶ ኣያና ጌሻ ዎቲ ዳሪሲዴ ኢማንዴሻ?» ያጌዳ።
ኢቲ ጋላሲ ዬሱሲ ኢቲ ቢታኒያፔ ዱዲሲያ ኣያና ኬሶዋፔ ጉዬ ዱዴ ቢታኒ ሃሳያ ዶሚና፥ ኣሳይ ማላሌቴዳ።
ሺን ኡንቱንቱፔ ኢቱ ኢቱ፥ «ጋሌናቱዋ ካፑዋ ቢዔል-ዜቡሊ ኣው ዎልቃ ኢሚና ጋሌናቱዋ ኬሴ» ያጌዲኖ።
ኢቱ ኢቱ ቃሲ ዬሱሳ ፓጫናው ሳሉዋፔ ማላታ ቤሳናዳን ኣፔ ኮዬዲኖ።
ሺን ዬሱሲካ ኡንቱንቱ ቆፋ ኤሪዴ ኡንቱንታ ሃዋ ያጌዳ፡ «ባሬ ጊዶን ሻኬቲያ ካዉቴይ ኡባይ ያናዋ፤ ሻኬቲያ ጎሊካ ኩንዴ።
ያቲና ሴፃና ካዉቴይ ባሬ ጊዶን ሻኬቶፔ ኣ ካዉቴይ ዎቲ ኤቃናዌ? ሂንቴንቱ ታና፥ ‹ፃላሂያ ካፑዋ ቢዔል-ዜቡሊ ኔው ዎልቃ ኢሚና ኬሳ› ያጊ ሃሳዪታ።
ሲሚ ታኒ ቢዔል-ዜቡላ ዎልቃን ጋሌናቱዋ ኬሲያዋ ጊዶፔ ሂንቴንቱ ናናይ ኦ ዎልቃን ኬሳናዋንቴ? ሃዋ ጊዲያ ዲራው፥ ኡንቱንቱ ሂንቴንቱ ቦላን ፒርዲያዋንታ ጊዳናዋንታ።
ሺን ታኒ ጋሌናቱዋ ኬሲያዌ ፆሳ ዎልቃና ጊዶፔ፥ ሲሚ ፆሳ ካዉቴይ ሂንቴንቱኮ ዬዳዋ ኤሪቴ።
«ዎልቃማ ኣሳይ ቤሲያዋዳን ሚኒዴ ባሬ ጎሊያ ናጎፔ፥ ኣ ሻሉ ሎይ ናጌታናዋ።
ዬዉዋን ቃሲ ኣፔ ሚኑዋ ዳሪያዌ ዪዴ ኣ ቆሆፔኔ ፆኖፔ ኢ ኣማኔቴዳ ቶራኔ ጎንዳሊያ ኣፔ ዎ ኣኪዴ፥ ኣው ዴዒያ ሚሻ ጊሼቲ ኣኬ።
«ታ ባጋ ጊዴናዌ ታናና ኤቄቴ፤ ታናና ሺሺ ቤናዌካ ላሌ።
«ቱና ኣያናይ ኣሳፔ ኬሴዳ ዎዴ፥ ባሬው ሼምፒያሳ ኮዪዴ፥ ሃይ ባንታሳና ኣ ቤ። ሼምፒያሳ ዴሜናን ኣቶፔ፥ ‹ታኒ ካሴ ዬጋ ኬሴዳ ታ ጎሊያ ሲማና› ያጌ፤
ሲሚያ ዎዴካ ጎሊ ፒቴቲዴ ጊጎዋ ዴሜ።
ሄዋፔ ካላ፥ ቢዴ ሃራ ኣፔ ኢታ ላፑ ቱና ኣያናቱዋ ኣኪ ያ ጌሊዴ፥ ሄዋን ዴዒኖ፤ ሄ ቢታኒያ ዴዑ ኮይሮዋፔ ካላዌ ኢቶዋ ጊዴ» ያጌዳ።
ዬሱሲ ሃዋ ሃሳይ ዴዒሺን፥ ኢቲ ሚሺራታ ጮራ ኣሳ ጊዶፔ ባሬ ኮሻ ቁ ኦዴ፥ «ኔና ዬሌዳዉናኔ ንዳ ኔ ዳያ ኣንጄቴዳዉኖ» ያጋዱ።
ዬሱሲ ቃሲ፥ «ኣንጄቴዳዋንቱ ፆሳ ቃላ ሲሲዴ ኣዛዜቲያዋንታ» ያጊ ዛሬዳ።
ጮራ ኣሳይ ሺቆ ዎዴ ዬሱሲ፥ «ሃ ዬሌታይ ኢታ፤ ኦራ ማላታ ኮዬ፤ ሺን ናቢያ ዮናሳ ማላታፔ ሃራይ ኢሜቴና።
ጋሱካ ዮናሲ ኔኔዌ ካታማ ኣሳው ማላታ ጊዶዋዳን፥ ታኒ፥ ኣሳ ናዓይካ፥ ሃ ዬሌታው ማላታ ጊዳና።
ኣዋይ ሞኪያሳ ፄሊያ ዎዴ፥ ኡሼቻ ዱጌባጋና ዴዒያ ጋዲያ ካታታ ሶሎሞኔው ዴዒያ ኣ ኤራቴ ሲሳናው ቢታ ጋፃፔ ዬዳ ዲራው፥ ፒርዳ ዎዴ ሃ ዬሌታን ዴንዳዴ ፒርዳናዉኑ፤ ቤዒቴ፥ ሶሎሞኔፔካ ኣያዌ ሃዋን ዴዔ።
ኔኔዌ ኣሳይ ፒርዳ ዎዴ ሂንቴንቱ ቦላ ዴንዲዴ ፒርዳናዋንታ፤ ኣያው ጎፔ፥ ኡንቱንቱ ዮናሲ ኦዶዋ ሲሲዴ ባሬንቱ ናጋራ ፓፂ ሲሜዳ ዲራሳ፤ ቤዒቴ፥ ዮናሳፔ ኣያዌ ሃዋን ዴዔ።
«ሶይ ጌሊያ ኣሳው ፖዓናዳን፥ ፆምፒያ ፆምፒዴ ቃሳን ዎናፔ ኣቲን፥ ጌማሳን ዎይ ፖዑዋ ካሚያ ዬዉዋፔ ጋርሳና ዎያዌ ኦኒኔ ባዋ።
ኔ ኣሳቴው ኔ ኣይፊ ፆምፒያ ማላ፤ ኔ ኣይፊ ፓፃ ጊዶፔ ኔ ኩሜን ኣሳቴይካ ፖዑዋ ዴሜ፤ ሺን ኔ ኣይፊ ሃርጎፔ ኔ ኩሜን ኣሳቴይካ ማ።
ኣኬካ፤ ሄዋ ጊዲያ ዲራው፥ ኔ ጋርሳን ዴዒያ ፖዑ ሜናዳን ናጌታ።
ሲሚ ኔ ኣሳቴይ ኡባይ ፖዑዋን ኩሜዳዋ ጊዶፔኔ፥ ሜዳ ኣሳቴይ ኔናን ባይናዋ ጊዶፔ፥ ኔ ኣሳቴይ ኡባይ፥ ፆምፒ ባሬ ፖዑዋ ኔ ቦላን ፖዒሲያዋዳን፥ ኔ ቦላን ዋጋጋ ፖዑዋ ጊዳናዋ» ያጌዳ።
ዬሱሲ ሃሳያ ዉርሶዋፔ ካላ፥ ኢቲ ፓሪሳዌ ቢታኒ ባሬ ጎሌን ቁማ ማናዳን ኣታሌዳ፤ ዬሱሲካ ኢቲፔ ጌሊዴ ጋዪታን ኡቴዳ።
ፓሪሳዊካ ዬሱሳ ቁማ ማናፔ ካሲያን ኩሺያ ሜጬቲ ቤናዋ ቤዒዴ ማላሌቲና፥
ጎዳይካ፥ «ሂንቴንቶ ፓሪሳዋቶ፥ ፁዓኔ ሻታ ቦላ ባጋ ጌሺታ፤ ሺን ሂንቴንቱ ጋርሳይ ኡዚያኒኔ ኢታቴን ኩሜዳ።
ሂንቴንቶ ኤያቶ! ቦላ ባጋ ሜዳዌ ጋርሳ ሜቤኔ?
ሺን ሂንቴንቱ ፁዓኒኔ ሻታ ጋርሳን ዴዒያዋ ሂዬሳቶ ኢሚቴ፤ ሄዎዴ ኡባባይካ ሂንቴው ጌሻ ጊዳናዋ።
«ሺን ሂንቴንቶ ፓሪሳዋቶ፥ ሂንቴው ኣዬ! ኣያው ጎፔ፥ ኣኑጋፔኔ ፃሎቲያፔ፥ ኣጉፒያ ዶዑዋፔ፥ ታሙ ኩሺያፔ ኢቲ ኩሺያ ፆሳው ኢሚታ፤ ሺን ቱሙ ፒርዳኔ ፆሳ ሲቂያዋ ሂንቴንቱ ኣጊታ። ዬዉዋን ቃሲ ሄዋ ኣጌናን ሃዋ ኦናው ቤሴ።
«ሂንቴንቶ ፓሪሳዋቶ፥ ሂንቴው ኣዬ! ኣያው ጎፔ፥ ኣዪሁዳ ኣሳ ዎሳ ጎሌን ቦንቾ ኡቱዋ፥ ጌያ ጊዶኒካ ቦንቾ ሳሮታ ኮዪታ።
«ኣሳይ ኤሬናን ቦላና ሃሜቲያ ቤቴና ዱፉዋ ማላቲያ ዲራው ሂንቴው ኣዬ!» ያጌዳ።
ሙሴ ሂጊያ ታማሪሲያዋንቱፔ ኢቱ፥ «ታማሪሲያዎ፥ ኔኒ ሃዋ ያጋ ሃሳዮ ዲራው ኑና ቦራዳ» ያጊ ዛሬዳ።
ዬሱሲ፥ «ሂንቴኖ ሂጊያ ኤሪያዋንቶ፥ ሄንቴው ኣዬ! ኣያው ጎፔ፥ ኣሳይ ቶኪዴ ዳንዳዬና ዴፆ ቶኩዋ ሃራ ቶሲታ፤ ሺን ሂንቴንቱ ሂንቴ ሁጴው ቢራያንካ ቦቺኪታ።
«ሂንቴንቱ ኣዎቱ ዎዳ ናባቱዋ ዱፉዋ ሎይያ ዲራው ሂንቴው ኣዬ!
ሲሚ ሂንቴንቱ ኣዎቱ ናባቱዋ ዎና፥ ሂንቴንቱ ኡንቱንቱ ዱፉዋ ቦላን ጎሊያ ኬፂያ ዲራው፥ ‹ናባቱዋ ኦሱ ሎዓ› ያጊዴ፥ ኡንቱንቱዋ ማርካቲታ።
ሃዋ ዲራው፥ ፆሳ ኣ ኤራቴይ፥ ‹ታኒ ናባቱዋኔ ዬሱሲ ኪቶዋንታ ኡንቱንቱኮ ኪታና፤ ኡንቱንቱካ ሄዋንቱፔ ኢቱዋ ኢቱዋ ዎናዋንታ፤ ኢቱዋ ኢቱዋ ሜቶናዋንታ› ያጌዳ።
ሃዋ ጊዲያ ዲራው፥ ሃ ኣላሚ ሜቶዴፔ ዶሚዴ ጉኬዳ ናባቱዋ ሱው ሃ ዬሌታይ ኦሼቴ።
ኣቤላፔ ዶሚዴ ያርሹዋሳፔኔ ጌሻ ጎሊያፔ ጊዱዋን ጉኬዳ ዛካራሳ ሱ ጋካናው ኮዬቴ። ኤ! ታኒ ጋይ፤ ሃ ዬሌታይ ሃዎ ኦሼቲያዋ።
«ሂንቴንቶ ሙሴ ሂጊያ ኤሪያዋንቶ፥ ሂንቴው ኣዬ! ኣያው ጎፔ ኤራ ፔንጊያ ዶዪያ ቁልፒያ ኣኬዲታ። ሂንቴንቱ ሂንቴ ሁጴዉካ ጌሊቤይኪታ፤ ቃሲ ጌላናው ኮዪያዋንታካ ዲጌዲታ» ያጌዳ።
ዬሱሲ ሄዋፔ ኬሶዋፔ ጉዪያን፥ ሂጊያ ታማሪሲያዋንቱኔ ፓሪሳዋቱ ኣ ኦሻን ኡርጉንሳኔ ኤቄቱሳ ዶሜዲኖ።
ኣ ዶናፔ ሎዔናባይ ኬሶፔ ኦይቃናው ጌዲኖ፤ ሺን ዴሚቤይኪኖ።
ሄ ዎዲያን ጮራ ሻዓን ፓይዴቲያ ኣሳይ ኢቱ ኢቱዋ ዬና ጋካናው ሺቂ ዴዒሺን፥ ዬሱሲ ባሬና ካሊያዋንቶ ኮይሮ ኦዳናው ዶሚዴ፥ «ፓሪሳዋቱዋ ኢርሹዋፔ ናጌቲቴ፤ ሃዌካ ሎዓ ማላቲያ ኡንቱንቱ ኢሚያ ኢታ ቲሚርቲያ።
ሺን ኣያኒኔ ካሜቴዳ ዬዉ ቆንጪያ ኬሴናን ኣቴና፤ ቃሲካ ጌሜዳ ዬዉ ኤሬቴናን ኣቴና።
ሄዋ ዲራው ሂንቴ ማኒ ሃሳዮዌ ኡባይ፥ ጋላሲ ፖዑዋን ሲሴታናዋ፤ ሂንቴንቱ ኣሳይ ባይናሳን ሂኒ ጊሶ ጎሊያን ሃይን ሳሱኮዌ ኡባይ ቁ ጌዳ ሲሴቲያ ቆንጬሳን ኣዋጄታናዋ።
«ታናዳን ኣማኒያዋንቶ፥ ታኒ ሂንቴው ያጋይ፤ ሃዒ ኣሹዋ ዎያዋንታ፥ ሄዋፔ ካላ ቃይ ኣያኔ ኦናው ዳንዳዬናዋንታ ያዮፒቴ።
ዬዉዋን ቃሲ ሂንቴንቱ ኦሲ ያያናው ቤሲንቶ ታኒ ሂንቴንታ ኤሪሳና፤ ሄዌካ ዎዋፔ ጉዪያን ጋናሚያን ኦላናው ማታይ ዴዒያ ፆሳ ፃላላው ያዪቴ፤ ኤ፥ ኣው ያዪቴ ያጋይ።
«ኢቼሹ ሱኒያ ካፋቱ ሳንቲሚያን ሻሜቲኪኖዬ? ሄዋንቱፔ ኢቲኖኔ ኡሳ ፆሳይ ዶጌና።
ሺን ሃራይ ኣቶ ሂንቴንቱ ሁጲያን ዴዒያ ቢናናይ ኡባይካ ፓይዴቴዳዋ፤ ሃዋ ዲራው ያዮፒቴ፤ ሂንቴንቱ ጮራ ሱኒያ ካፋቱዋፔ ዳሪታ።
«ታኒ ሂንቴው ኦዳይ፤ ታባ ኣሳ ሲንን ማርካቲያዎ ኦሲኔ ታኒካ ኣሳ ናዓይ፥ ቃሲ ፆሳ ኪታንቻቱዋ ሲንን ማርካታና፤
ሺን ኣሳ ሲንን ታና ካዲያዋንታ ታኒካ ኣሳ ናዓይ፥ ቃሲ ፆሳ ኪታንቻቱዋ ሲንን ካዳና።
«ታ ቦላ፥ ኣሳ ናዓ ቦላ፥ ቦሪያ ቃላ ሃሳዪያዌ ዴዖፔ ኣ ናቁ ኣቶ ጌቴታና፤ ሺን ጌሻ ኣያና ቦላ ቦሪያ ቃላ ሃሳዪያዌ ዴዖፔ ቃይ ኣ ናቁ ኣቶ ጌቴቴና።
«ኣሳይ ሂንቴንታ ኣዪሁዴ ዎሲያ ጎሊያኮ፥ ጋዲያ ኣዪሲያዋንቱኮኔ ማታይ ዴዒያዋንቱ ሲን ፒርዳሲ ሺሺያ ዎዴ፥ ‹ዋጊ ዛራኔሻ? ዎይ ኣያ ጊዴ ሃሳያኔሻ?› ያጊዴ ሂርጎፒቴ፤
ኣያው ጎፔ፥ ሂንቴና ኣያና ጌሻይ ሂንቴንቱ ሄ ሳቲያን ሃሳያናው ቤሲያባ ታማሪሳናዋ» ያጌዳ።
ኣሳ ጋርሳፔ ኢቲ ቢታኒ ዬሱሳ፥ «ታማሪሲያዎ፥ ኑ ኣቡ ሃይቂና ኑኒ ላታና ማላ ኣቴዳባ፥ ታው ጊሻና ማላ ሃያጎዶ ታ ኢሻው ኦዳ» ያጌዳ።
ዬሱሲ ቃይ፥ «ሃ ቢታኔው፥ ሂንቴንቱ ቦላን ፒርዲያዋ ጊዳናዳኔ ሄዋ ሂንቴው ጊሻናዳን ታና ኦኔ ሱንዳዌ?» ያጌዳ።
ጉጂዴካ ኡባቱዋ፥ «ኣሳ ሼምፑዋሲ ሻሉዋ ዱሬቴይ ዴዑዋ ኢሜና ዲራው፥ ያሬቲያዋፔኔ ዮራቲያዋፔ ናጌቲቴ፤ ዱሬቴ ኣሙዋ ኡባፔካ ሂንቴና ናጊቴ» ያጌዳ።
ካሊዴካ ሃዋዳን ያጊ ሌሚሱዋ ኡንቱንቶ ኦዴዳ፡ «ኣው ዴዒያ ቢታይ ዳሪሲዴ ካ ሞኬዳ ኢቲ ዱሬ ቢታኒ ዴዔ።
ሃ ቢታኒ፥ ‹ታው ታ ካ ዎናው ጊዲያ ሳዓይ ባንታዋ ዲራው ኣያ ኡዶሻ?› ያጊዴ፥ ባሬ ዎዛናን ቆፔዳ፤
ሃዋዳን ያጊ ማሌዳ፤ ‹ታኒ ዎታኔ ጎፔ፥ ታው ዴዒያ ዬሲያ ኮላዴ፥ ሃራ ኣኪያ ዬሲያ ሜና ያጊዴ ማሌዳ፤ ሄዋን ታ ካኔ ታው ዴዒያ ሚሻ ኡባ ዎና።
ያታዴ ታና፥ «ኔ ካጫይ ዳሮ ሎዓ፤ ኔው ዳሮ ዎዲያሲ ጊዲያ ማፁዋ ሺሻዳ፤ ሲሚ ሼምፓዴ ማ፥ ኡሻ፥ ናሼታ» ጋና› ያጌዱ።
«ሺን ፆሳይ ኣ፥ ‹ሃ ቦዛው፥ ሃቼ ቃማ ኔኒ ሃይቃ። ያቲና ሃ ኔኒ ሺሼዳ ማፁ ኡባይ ኦሲ ጊዳናዌ?› ያጌዳ።
«ባሬው ቢታ ቦላን ሻሉዋ ሺሺያዌ፥ ፆሳ ሲንን ቃይ ማንቆ ጊዴዳ ኣሳይ ሃቢታኒያ ማላ» ያጌዳ።
ሃዋፔ ካላ ዬሱሲ ባሬና ካሊያዋንታ፥ «ሃዋ ዲራው፥ ታ ሂንቴው ኦዳይ፡ ሂንቴንቱ ፓፃ ዴዓናው ኣያ ማኔ? ሂንቴንቱ ቦላሲ ኣያ ማያኔ? ያጊዴ ሂርጎፒቴ።
«ጋሱካ፥ ሼምፑ ቁማፔ፥ ቃሲ ኣሳቴይ ማዩዋፔ ኣኔ?
ኣኔ ቁራቱዋ ፄሊቴ፤ ኡንቱንቱ ዜሪኪኖ፤ ጫኪኪኖ፤ ኡንቱንቶ ካ ሺሺያ ሳዓይ ዎይ ዬሲ ባዋ፤ ሃኖፔ ኣቲን፥ ኡንቱንታ ፆሳይ ሚዜ፤ ሂንቴንቱ ካፋቱዋፔ ዳሮፔ ዳሪኪቴ?
ሂንቴንቱፔ ዳሪ ቆፒዴ ዳሮ ዎዲያ ዴዓናው ዳንዳዪያዌ ኦኔ?
«ሲሚ ሂንቴንቱ ሃ ላፋባ ኦናው ዳንዳዬናዋንታ ጊዶፔ ኣያው ሃራባው ሂርጌቲቴ?
ጪሻቱ ዎቲ ዲጪኖንቶ ኣኔ ፄሊቴ፤ ኡንቱንቱ ኪታን ዳቡሪኪኖ፤ ፑቱዋ ሱቂኪኖ፤ ጊዶሺን ታኒ ሂንቴው ኦዲያዌ፥ ሶሎሞኔ ሄዋ ኬና ቦንቼቴዳዋ ጊዲዴ፥ ሄ ጪሻቱዋፔ ኢቱዋ ማላኔ ማዪቤና።
ሂንቴንቶ ላፋ ኣማኑ ዴዒያዋንቶ፥ ያቶፔ ፆሳይ ሃቼ ቤቲዴ፥ ዎንቲ ታማን ኤፃናው ኦሌቲያ፥ ዴንባን ዶሊያ ማታ ሃዋዳን ማዪዚያዋ ጊዶፔ፥ ሂንቴንታ ዎቲዴ ኡንቱንቱፔ ኣዴ ማዪዜኔ?
«ሃዋ ዲራው፥ ‹ኣያ ማኔ? ኣያ ኡሻኔ?› ያጊዴ ኡባ ዎዴ ኮዮፒቴኔ ሂርጎፒቴ።
ኣያው ጎፔ፥ ሃዋ ዴማናው ሃ ኣላሚያን ዴዒያ ፆሳን ኣማኔቴና ኣሳይ ሂርጌቲኖ። ሂንቴንቶ ሃዌ ኡባይ ኮሺያዋ ሳሉዋን ዴዒያ ሂንቴንቱ ኣዉ ኤሬ።
ሄዋ ሃኒያዋ ኣጊዴ፥ ፆሳ ካዉቴ ኮዪቴ፤ ኢ ሂንቴንታ ኮሺያዋ ኡባ ኢማናዋ።
«ሂንቴንቱ ጉ ጊዲንቶኔ፥ ሳሉዋ ሂንቴንቱ ኣዉ ባሬ ካዉቴ ሂንቴንቶ ኢማናው ናሼቴዳ ዲራው ያዮፒቴ።
«ሂንቴው ዴዒያዋ ዛሊዒዴ ማንቆ ኢሚቴ፤ ካዪሱ ሺቄናሳን፥ ቢልዓይካ ሜናሳን፥ ሳሉዋን ዉሬና ሚሻ ዳጋዪዴ፥ ኤጬና ቃርጪታቱዋ ሂንቴንቱ ሁጴው ዎቴ።
ኣያው ጎፔ፥ ሂንቴንቱ ዎዛናይ ሂንቴ ሚሻይ ዴዒያሳን ዴዓናዋ።
«ሂንቴ ፄሳይ ዳንጬቶዋ፥ ሂንቴ ፆምፒካ ፖዔዳዋ ጊዶ።
ሂንቴንቱካ፥ ባሬንቱ ጎዳይ ዪዴ ፔንጊያ ቆፂያ ዎዴ፥ ኤሌካ ዶያናው ቡላቻፔ ሲማና ጋካናው ናጊያ ኦሳንቻቱዋ ማላቲቴ።
ባሬንቱ ጎዳይ ሶይ ዬዳ ዎዴ ቤጎቲ ዴዒሺን ዴሚያ ሄ ኦሳንቻቱ ኣንጄቴዳዋንታ። ታኒ ቱሙዋ ጋይ፤ ኢ ኡንቱንታ፥ ‹ኡቲቴ› ጊዴ፥ ባሬ ዳንጩዋ ሚኒሲዴ ኡንቱንቶ ቁማ ኣዴ ሾባናዋ።
ጎዳይ ሄካ ቢላሂያን ዎይ ሄካ ቢላሂያፔ ካላ ዬዳ ዎዴ፥ ቤጎቲዴ ጌንጪ ናጊዴ ቤቲያ ቆማቱ ኣንጄቴዳዋንታ።
ሃዋ ቃይ ኤሪቴ፤ ካዪሱ ኣይ ሳቲያን ዪንቶ ጎሊያዉ ኤሪንቶ፥ ጎሊ ቦኬቲያ ዎዴ ጮዑ ጊዴ ፄሌናሺን።
ኣሳ ናዓይ ቆፔና ሳቲያን ያናዋ፤ ሂንቴንቱ ጊጌቲ ናጊቴ» ያጌዳ።
ጴፂሮሲካ «ጎዳው፥ ሃ ሌሚሱዋ ኔኒ ኦዲያዌ ኑፃላላሴ ሃራ ኡባሲካ ኢቲፔ ኦዳይ?» ያጌዳ።
ጎዳይካ፥ «ሲሚ ኡንቱንቱ ባሬ ሶይ ኣሳው ቁማ ኢማናው ቤሲያ ሳቲያን ኢማና ማላ፥ ኣ ጎዳይ ሱንያ ኣማኔቴዳኔ ኤራንቻ ሚዚያ ቆማይ ኦኔ?» ያጌዳ።
ጎዳይ ሲሚያ ዎዴ ሃዋዳን ኪቴቲና ዴሚያ ቆማይ ኢ ኣንጄቴዳዋ።
ታኒ ሂንቴው ቱሙዋ ኦዳይ፤ ዴዒያ ማፁዋ ኡባ ቦላን ኣ ሱንናዋ።
ዬዉዋን ቃሲ ሄ ቆማይ፥ «ታ ጎዳይ ኤሌ ዬና፤ ጋሚዓናዋ» ያጊ ባሬ ዎዛናን ቆፖፔኔ ኣቱማኔ ማጫ ቆማቱዋ ሾቻ ዶሞፔ፥ ቃይካ ኮዮዋዳን ሙሳኔ ኡሻ፥ ማቱሳካ ዶሞፔ፥
ሄ ቆማ ጎዳይ፥ ኢ ቆፔና ጋላሲኔ ሲቤና ሳቲያን ያናዋ፤ ሄ ዎዲያን ኣ ቃንፄሬዴ፥ ኣ ጊሹዋ ማዳራካ ኣማኔናዋንቱና ኢቲሳ ኡዳናዋ።
ባሬ ጎዳ ሼኒያ ኤሪዴ ጊጌናዌኔ ኣሼኒያዳን ኪቴቴና ቆማይ፥ ኢ ኢታ ባ ቤታናዋ።
ኤሪቤናዌ ቃይ ቤታናው ቤሲያዋ ኡዴዳዌ፥ ጉ ቤቴ። ዳሮባይ ኢሜቴዳ ኣሳ ኡባፔ፥ ኣፔ ዳሮባይ ኮዬቴ፤ ዎልቃማ ሃዳራይ ኢሜቶዋፔ፥ ኣፔ ዳሪሲዴ ኮዬቴ።
ዬሱሲ፥ «ታኒ ዬዳዌ፥ ሃ ሳዓ ቦላ ታማ ሳናሳ፤ ሃዒካ ኤፄዴንቶ፥ ታና ኣይ ኬና ናሼቻናዌሻ።
ታኒ ፃማቄታና ሜቱዋ ፂንቃታይ ፖሌታና ጋካናው ዋናዴ ኡንዔታይታ!
ሃ ሳዓ ታኒ ዬዳዌ፥ ሳሮቴ ኣሃናሳ ማላቲዬ? ሂንቴው ማላቶፖ። ታኒ ዮዌ፥ ሳሮታሲ ጊዴናን ሻካናሳፔ ኣቲን።
ኣያው ጎፔ፥ ሃዒፔ ዶሚና ኢቲ ጎሊያን ዴዒያ ኢቼሹ ኣሳቱ ሻኬታናዋንታ፤ ሄዛቱ ላዓቱዋ ቦላ፥ ላዓቱካ ሄዛቱዋ ቦላ ዴንዲዴ ዋላቄታናዋንታ።
ኣዉ ናዓ ቦላ፥ ናዓይካ ኣዉዋ ቦላ፥ ኣታ ናቲ ቦላ፥ ናታካ ኣቲ ቦላ፥ ቦሎታታ ናዓ ማቺ ቦላ፥ ናዓ ማቻካ ቦሎታቲ ቦላ፥ ዋላሳን ዴንዲዴ ሻኬታናዋንታ» ያጌዳ።
ቃይካ ዬሱሲ ኣሳሲ፥ «ኣዋይ ዉሊያ ባጋና ሂንቴ ሻሪያ ቤዖፔ፥ ‹ሃዒ ሃ ሳቲያን ሄኮ ዎልቃማ ኢራይ ቡካና ሃኔ› ያጊታ፤ ቱሙካ ቃይ ቡኬ።
ዱጌ ባጋና ጫርኩ ጫርኮዴ፥ ‹ሃቼ ሻማናዋ› ያጊታ፤ ጌቴቶዋዳንካ ቃይ ሃኔ።
ሂንቴኖ ሎዓ ማላቲያ ኢታቶ፥ ሳዓኔ ሳሉዋ ፄሊዴ፥ ሃናናዋ ኤሪታ፤ ሺን ሃ ዎዲያባ ዎቲ ኤራናው ዳንዳይኪቴ?
«ዎዴ ሂንቴንቱ ፂሎ ጊዴዳ ዬዉዋ ሂንቴንቶ ኣያው ፒርዲኪቴ?
ኔ ሞርኪያና ኢቲፔ ፒርዲያ ዳና ሲንን ሺቃናው ቦዴ፥ ቢሮ ኦጊያ ቦላ ዴዒሺን ሲጌታ ዲጋ። ሄዌ ዮፔ ኔና ጎቺዴ ፒርዲያ ዳናኮ ኣፋና፤ ዳናይካ ፖሊሴው ኣ ኢማናዋ፤ ፖሊሲ ቃሾ ጎሌን ዬጋናዋ።
ታኒ ኔው ኦዲያዌ፥ ዉርሴ ኣጩዋ ጪጋና ጋካናው ሄዋፔ ኬሳካ» ያጌዳ።
ሄ ዎዲያን ኢቲ ኢቲ ኣሳቱ ዬሱሳኮ ዪዴ ጲላፆሲ ጋሊላ ኣሳ ዎዴ ኡንቱንቱ ሱ ያርሹዋና ኢቲፔ ዋላኬዳዋ ኣው ኦዴዲኖ።
ዬሱሲካ ዛሪዴ፥ «ሃዋንቱ ጋሊላ ኣሳቱ ሃይቄዳ ዲራው፥ ያቲና ኡንቱንቶ ሃራ ጋሊላ ኣሳ ኡባፔካ ኣዴ ናጋራንቻቱዋ ጊዶዋንታ ማላቲኖ?
ታኒ ያጋይ፥ ሃዋዳን ጊዴና፤ ዬዉዋን ቃሲ ሂንቴ ናጋራ ፓፂዴ ናጋራፔ ሲሜናን ኢፆፔ፥ ሂንቴንቱ ኡባቱካ ሄዋዳን ሃይቂታ።
ዎይ ሳሊሆማ ጊምቢ ኡንቱንቱ ቦላ ኩንዲዴ፥ ዎዳ ታማኔ ሆስፑን ኣሳቱዋ ዬሩሳላሜን ዴዒያዋንቱ ኡባፔ ኣዴ ናቆዋንታ ማላቲኖ?
ሃዋዳን ጊዴና ያጋይ፤ ዬዉዋን ቃሲ ናጋራ ፓፃና ዮፔ ኡባቱካ ሃዋዳን ባያኒታ» ያጌዳ።
ዬሱሲካ ሃዋዳን ያጊ ሌሚሱዋ ኦዴዳ፥ «ኢቲ ቢታኔው ዎዪኒያ ቱራ ጎሻ ጋዴን ቶኬቴዳ ባላሲያ ጌቴቲያ ኣይፊ ሜቴቲያ ሚታ ዴዓው፤ ሄ ቢታኒካ ሚታ ኣይፋዴንቶኔ ጊዴ ዬዳዌ፥ ኣይኔካ ኣይፊያ ዴሚቤና።
ዎዪኒያ ቱራ ናጊያዋ ኢ፥ ‹ታኒ ሃ ባላሲያ ጌቴቲያ ሚቲፔ ኣይፊያ ዴማናው ሄዙ ላይ ሲሜሬታዴ ኣያኔ ዴማቤይኬ። ሄዋ ዲራው ዴካ ዴን ዲጋ፤ ኣያው ቢታ ጮ ሜሊሳይ?› ያጌዳ።
ናጊያዌካ ዛሪዴ፥ ‹ጎዳው፥ ታኒ ኢ ዩሹዋ ሃሩማናሲኔ ፒቱዋ ኦላናሲ፥ ሃ ላይ ፃላላው ባሻ።
ሲንው ኣይፎፔ ሎዓ፤ ሺን ኣይፌናን ኢፆፔ ዴኬቱ› ጌዳ» ያጌዳ።
ዬሱሲካ ኢቲ ሳምባታ ጋላሲ ኣዪሁዳ ዎሳ ጎላቱዋፔ ኢቱዋን ታማሪሲ ዴዔ።
ሄዋኒካ ታማኔ ሆስፑን ላይ ኩሜን ቱና ኣያናይ ቁኒሴዳ ሚሺራታ ዴዓው። ኢዛካ ሱራዴ ኤቃናው ኣይኔ ዳንዳያቤይኩ።
ዬሱሲካ ኢዞ ቤዔዳ ዎዴ ፄሲዴ፥ «ሃ ሚሺራቴ፥ ኔ ሃርጊያፔ ፓፃዳ» ያጌዳ።
ዬሱሲ ባሬ ኩሺያ ኢዚ ቦላ ዎና፥ ሄዎዴ ሱራ ሲቲ ጋ ኤቃዴ ባሬ ፆሳ ጋላታዱ።
ሺን ኣዪሁዳ ዎሳ ጎሌ ካፑ ቃሲ ዬሱሲ ሳምባታን ፓዳዋ ዲራው ሃንቄቲ ዛሮዋሺን ኣሳቱዋ፥ «ኪቴታናው ቤሲያ ኡሱፑን ጋላሳቱ ዴዒኖ፤ ሄ ጋላሳቱን ዪዴ ፓፂቴፔ ኣቲን ሳምባታን ጊዴና» ያጌዳ።
ጎዳይካ ዛሪዴ፥ «ሃ ሎዓ ማላቲያ ኢታ ኣሳቶ፥ ሂንቴንቱፔ ኢቱኔካ ሳምባታ ጋላሲ ቦራ ማጋዱዋፔ ዎይ ሃሪያ ጋፃታፔ ቢሊዴ ሃ ኡሻናው ኣፌኔ?
ሃና ኣብራሃሞ ያራ ጊዴዳዉና፥ ታማኔ ሆስፑን ላይ ኩሜን ፃላሂ ቃቼዳዉና ሳምባታ ጋላሲ ሄ ቃሹዋፔ ቢሌታናው ቤሴኬ?» ያጌዳ።
ሃዋ ኦዴዳ ዎዴ ኤቄቲያዋንቱ ኡባይ ዬላቴዲኖ፤ ኣሳይ ኡባይ ቃይ ኢ ኦዳ ማላሊሲያ ኦሱዋን ኡባን ናሼቴዲኖ።
ዬሱሲካ፥ «ፆሳ ካዉቴይ ኣያ ማላቲ? ኢ ኣያ ማላቲንቶ፥ ታኒ ሂንቴንታ ዎታ ቤሶ?
ፆሳ ካዉቴይ ሳናፊጪያ ጌቴቲያ ቄሪ ሚቲ ኣይፊያ ማላቴ። ሄ ሚቲ ኣይፊያ ኣሳይ ኣኪዴ ጎሻ ጋርሳን ዜሬዳ፤ ዜሬቶና ዲጫዴ ዎጋ ሚ ጊዳዱ፤ ያቲና ሳሉዋ ካፋቱካ ኢዚ ኣጫ ቦላ ባሬንቶ ጎሊያ ኬፄዲኖ» ያጌዳ።
ዬሱሲካ ዛሪዴ፥ «ፆሳ ካዉቴይ ኣያ ማላቲንቶ፥ ታኒ ሂንቴንታ ዎታ ቤሶ?
ኢቲ ሚሺራታ ሄዙ ኬሪያ ሊያ ኣካዴ፥ ሙናቄዳ ሙናቃይ ኡባይ ዴንዳና ጋካናው፥ ኣኒ ቲጌዳ ኢርሹዋ ማላቴ» ያጌዳ።
ሄዋፔ ካላ ዬሱሲ ዬሩሳላሜ ቢዴ፥ ዎጋ ካታማኒኔ ቄሪ ካታማን ዴዒያ ኣሳ ታማሪሲዴ ኣዳ።
ሄ ዎዴ ኢቲ ቢታኒ ሺቂዴ ኣ፥ «ጎዳው፥ ፆሳ ፒርዳፔ ኣቲያዋንቱ ጉ ኣሳ ፃላሌ?» ያጌዳ። ሄዋፔ ጉዬ ዬሱሲ ኡንቱንታ፥
«ታኒ ሂንቴንቶ ኦዳይ፤ ኡንዓ ፔንጊያና ጌላናው ባፄቲቴ። ጮራ ኣሳይ ጌላናው ኮዪኖ፤ ሺን ዳንዳይቤይኪኖ።
ጎሊያዉ ዴንዲዴ፥ ኢፒ ቃቾዋፔ ጉዬ ሂንቴንቱ ካሬን ኤቂዴ፥ ‹ጎዳው፥ ጎዳው፥ ኑሲ ዶያሪኪ› ያጊዴ ፄሳ ዶሚያ ዎዴ፥ ኢካ ዛሪዴ፥ ‹ሃቃፔ ዬዲቴንቶ፥ ታኒ ሂንቴንታ ኤሪኬ› ያጋናዋ።
«ሄ ዎዴ ሂንቴንቱ፥ ‹ኑኒ ኔናና ኢቲፔ ሜዶ፤ ኡሼዶ፤ ኔኒ ኑ ሄራንካ ታማሪሳዳ› ያጋናዋንታ።
«ዬሱሲ ቃሲ፥ ‹ታኒ ሂንቴንቶ ኦዳይ፤ ሂንቴንቱ ሃቃፔ ዬዲቴንቶ፥ ታኒ ሂንቴንታ ኤሪኬ፤ ኡባቱካ ማካላንቻቱ ታማታፔ ሃኪቴ› ያጋናዋ።
«ኣብራሃሞ፥ ዪሳቂ፥ ያዪቆቢኔ ናባቱ ኡባይ ሂንቴንቱ ካሬን ኤቂሺን፥ ፆሳ ካዉቴን ዴዒያዋንታ ሂንቴንቱ ቤዒያ ዎዴ፥ ሂንቴንቶ ዬኮኔ ኣቻ ቁዋ ጊዳናዋ።
«ኣሳይ ኣዋይ ዶሊያሳፔኔ ዉሊያሳፔ፥ ቃሲ ኪሊባጋፔኔ ሂርኪባጋፔ ዪዴ፥ ፆሳ ካዉቴ ጋዪታን ኡቲኖ።
ቤዒቴ፤ ጉዬቴዳዋንቱ፥ ሲንታናዋንታ፤ ሲንቴዳዋንቱ ቃይ ጉዬታናዋንታ» ያጌዳ።
ሄ ዎዴ ፓሪሳዋቱዋፔ ኢቱ ኢቱ ዬሱሳኮ ዪዴ፥ «ሄሮዲሴ ኔና ዎናው ኮዪያ ዲራው፥ ሃዋፔ ባዲጋ» ያጌዲኖ።
ዬሱሲ ዛሪዴ፥ «ቢዴ ሄ ዎራካናሲ፥ ‹ሃቼኔ ዎንቲ ኢታ ኣያናቱዋ ኬሳና፤ ሃርጋንቻቱዋካ ፓና፤ ሄዜን ጋላሲ ታ ኦሱዋ ዉርሳና› ያጊቴ።
ሃኖፔ ኣቲን ናቢ ዬሩሳላሜፔ ሃራሳን ሃይቃናው ቤሴና ዲራው፥ ታኒ ሃቼ፥ ዎንቲኔ ዎንቲፔሺ ኦጊያ ቦላ ዴዓናው ቤሴ።
«ዬሩሳላሜ ካታማ ኣሳው፥ ዬሩሳላሜ ካታማ ኣሳው፥ ናባቱዋ ዎያዋንቶ፥ ሂንቴንቱኮ ኪቴቶዋንታ ሹቻን ጫዲያዋንቶ፥ ኩታታ ባሬ ማራቱዋ ባሬ ቄፊያፔ ጋርሳና ሺሻ ሃጲያዋዳን፥ ታኒ ሂንቴንቱ ናና ኢቲ ጋዲያ ሺሻናው ኣፑ ጌዴ ኮያዲታ! ሺን ታና ዲጌዲታ።
ቤዒቴ፤ ፆሳይ ሂንቴንቱ ጎሊያ ኣይኔ ኦሊቤና፤ ታኒ ሂንቴንቶ ያጋይ፤ ሂንቴንቱ፥ ‹ጎዳ ሱንን ዪያዌ ኣንጄቴዳዋ› ጋና ጋካናው፥ ታና ቤዒኪታ» ያጌዳ።
ሳምባታ ጋላሲ ፓሪሳዋቱዋ ሱንቱዋፔ ኢቱዋ ጎሌ ዬሱሲ ቁማ ማናው ጌሌዳ ዎዴ፥ ኣያ ኪቴቲንቶ ቤዓናው ኣሳቱ ናጊዴዒኖ።
ቦላይ ጋፊና ሜቶቲያ ኢቲ ቢታኒ ዬሱሳፔ ሲንና ዴዔ።
ዬሱሲ ሂጊያ ታማሪሲያዋንታኔ ፓሪሳዋቱዋ፥ «ሳምባታን ፓናው ዳንዳዬቲ ዳንዳዬቴኔ?» ጊዴ ኦቼዳ።
ኡንቱንቱካ ጮዑ ጌዲኖ። ኢ ሄ ቢታኒያ ቦላ ቦቺ ፓዴ ኣ ሞዪዜዳ።
ዬሱሲ ኡንቱንታ፥ «ሂንቴንቱፔ ሃሪ ዎይ ቦራይ ኦላን ኩንዲንቶ፥ ሳምባታ ጊዴ ኤሌሊ ኬሴናዌ ኦኔ?» ጌዳ።
ኡንቱንቱካ ሃ ዬዉዋሲ ኢቲ ዛሩዋኔ ኢማናው ዳንዳዪቤይኪኖ።
ዬሱሲ ሾቤቶዋንቱ ቦንቾሳ ዶሪያ ዎዴ ፄሊዴ፥
«ኦኒኔ ቡላቻ ፄሶፔ፥ ቦንቼቴዳሳን ኡቶፓ፤ ኦኒ ኤሪ ኔፔ ኣዴ ቦንቼቶዌ ፄሴቴዳዋ ጊዳናዋ።
ኔናኔ ኣኔ ፄሳዌ ዪዴ፥ ‹ሃዎ፥ ኡቱዋ ኣው ዬዳ› ያጊና፤ ሄዎዲያን ዬላታዴ ፃዴና ዴዒያሳን ኡቱዋ ዶማሳ፤
ዬዉዋን ቃሲ ኔኒ ፄሴቶ ዎዴ ኔና ፄሶዌ ዪዴ፥ ‹ታ ላጌው፥ ኪሊ ቃሳን ኡታ› ጋና ማላ፥ ባዴ ኡባፔ ሆካሳን ኡታ፤ ሄ ዎዴ ኔናና ኢቲፔ ኡቴዳዋንቱ ኡባቱዋ ሲንን ኔው ቦንቹ ኢሜታናዋ፤
ባሬ ሁጲያ ቁ ኡዲያ ኡባይ ቶሼታናዋ፤ ባሬ ሁጲያ ቶቺያዋንቱ ቁ ጊኖ» ያጊ ሌሚሱዋ ኡንቱንቶ ኦዴዳ።
ዬሱሲ ባሬና ፄሴዳዋ ዛሪዴ፥ «ኔኒ ላፃ ዎይ ካዉዋ ጊጊሴዳ ዎዴ፥ ኔ ላጌቱዋ ዎይ ኔ ኢሻቱዋ ዎይ ዱሬ ኔ ሾራቱዋ ፄሶፓ፤ ኣያው ጎፔ፥ ኡንቱንቱ ኔና ባሬንቱ ታራን ፄሲዴ ኩሺያ ጪጋና ዳንዳዪኖ።
ሺን ኣታሊያባ ጊጊሴዳ ዎዴ፥ ሂዬሳቱዋ፥ ጉንዳቱዋ፥ ዶማቱዋኔ ቆቃቱዋ ፄሳ።
ኡንቱንቱ ኔው ኩሺያ ዛራናው ዳንዳዬናዋንታ ጊዲያ ዲራው፥ ኔኒ ኣንጄታናሳ። ፂላቱ ሃይቁዋፔ ዴንዲያ ዎዴ ፆሳይ ኔው ኩሺያ ዛራናዋ» ያጌዳ።
ዬሱሲ ሃሳያ ዉርሲያ ዎዴ፥ ቁማ ማናው ኡቶ ኣሳፔ ኢቱ ሃዋ ሲሲዴ፥ «ፆሳ ካዉቴ ጋዪታን ኡቲያዌ ኣንጄቴዳዋ» ጌዳ።
ዬሱሲካ ሃዋዳን ጌዳ፤ «ኢቲ ቢታኒ ዳሮ ሎዖ ካዉዋ ጊጊሲዴ፥ ጮራ ኣሳቱዋ ፄሴዳ።
ካዉዋ ዎዲ ጋኪና፥ ካሴ ፄሴቶዋንታ፥ ‹ሃዒ ካዉ ጊጌዳ፥ ሃዪቴ› ጊዴ ፄሳና ማላ ባሬ ጎሌን ኪቴቲያ ቆማ ኡንቱንቱኮ ኪቴዳ።
ሺን ኡባቱካ ኢቲፔ፥ ቤናዳን ኣጋና ማላ ዎሴዲኖ፤ ኮይሮ ቢታኒ ቆማው ኦዲዴ፥ ‹ታኒ ቢታ ሻሜዳ ዲራው ባዴ ቤዓናው ኮሼ፤ ሄዋ ዲራው ሃያ ጎዶ ታው ሃንቄቶፓሪኪ› ጌዳ።
«ላዔያዌ ቃሲ፥ ‹ታኒ ኢቼሹ ዋ ቦራቱዋ ሻሜዳዋንታ ዋፃ ቤዓናው ቢያ ዲራው፥ ሃያ ጎዶ ታው ሃንቄቶፓሪኪ› ጌዳ።
«ሃራይ ቃሲ፥ ‹ታኒ ማቻቶ ኣኬዳ ዲራው፥ ያናው ዳንዳያቤይኬ› ጌዳ።
«ቆማይካ ዪዴ ባሬ ጎዳው፥ ሃኖዋ ኡባ ኦዴዳ። ሄ ዎዴ ጎዳይ ዳሮ ሃንቄቲዴ፥ ባሬ ጎሊያን ኪቴቲያ ቆማ፥ ‹ሂኒ ካታማ ኦጊያኔ ሎሶ ኦጊያ ኤሌላዴ ኬሳ፤ ማንቃቱዋኔ ጉንዳቱዋ፥ ዶማቱዋኔ ቆቃቱዋ ሃ ኣካዴ ያ› ጌዳ።
«ኣ ቆማይካ፥ ‹ጎዳው፥ ኔኒ ታና ኣዛዞዋዳን ኦዲ፤ ሺን ሃዒካ ሃራ ኣሳ ኣኪያሳይ ዴዔ› ጌዳ።
ጎዳይካ ባሬ ቆማ፥ ‹ታ ጎሊ ኩማናዳን ሂኒ ኦጊያፔ ካሬ ባጋኔ ዲርሳ ጋፃ ኡባ ኬሳዴ፥ ኣሳ ታ ጎሌ ኣካዴ ያ።
ኣያው ጎፔ፥ ኮይሮ ታ ጎሌ ሾቤቴዳዋንቱፔ ኢቲ ኣሳይኔ ታ ቁማ ሜና› ጌዳ» ያጌዳ።
ጮራ ኣሳይ ዬሱሳና ኢቲፔ ቢዴዒያ ዎዴ፥ ኢካ ኣሳኮ ጉዬ ሲሚዴ፥
«ኦኒኔ ታኮ ዪያዌ ዴዖፔ ባሬ ኣባኔ ኣቶ፥ ባሬ ማቻቶኔ ባሬ ናና፥ ባሬ ኢሻቱዋኔ ሚቻቱዋ፥ ባሬ ዴዑዋ ኣሼናን ታፔ ኣ ዶሶፔ፥ ታና ካሊያዋ ጌቴታናው ዳንዳዬና።
ኦኒኔ ባሬ ማስቃሊያ ቶኪዴ፥ ታ ጌዱዋ ካሌናን ዮፔ፥ ታና ካሊያዋ ጊዳናው ዳንዳዬና።
«ሂንቴንቱፔ ኢቱ ሹቻ ጎሊያ ኬፃናው ኮዮፔ፥ ኪታ ዉርሳናው ጊዲያ ሻሉዋ ካሴቲዴ ኡቲ ሄቴናዌ ኦኔ?
ሄዌ ዮፔ፥ ጎሊያ ዶሚዴ፥ ኪታ ዉርሳናው ዎልቃይ ኢፆፔ፥
ቤዔዳዋንቱ ኡባይ፥ ‹ሃ ቢታኒ ኬፃናው ዶሜዳ፤ ሺን ኪታ ዉርሳናው ኢፄቴዳ› ጊዴ ቂሊጪኖ።
«ዎይ ታሙ ሻዓ ኦላንቻቱዋ ኦይቄዳ ኢቲ ካቲ፥ ሃራ ላታሙ ሻዓ ኦላንቻቱዋ ኦይቄዳዋንቱና ኦሌታናው ዳንዳዮፔኔ ኮይሮና፥ ታኒ ፆናኔ ፆኒኪታሻ ጊዴ ኡቲ ቆፔኔ?
ባሬው ዳንዳዬቴናን ዮፔ፥ ኦላው ዪያ ዮኮ ካቲ ሃኩዋን ዴዒሺን ኪቲዴ ሲጌታናው ዎሴ።
ሲሚ ሃዋዳንካ ሂንቴንቱፔ ኦኒኔ ባሬው ዴዒያዋ ኡባ ኣጌናዌ፥ ታና ካሊያዋ ጊዳናው ዳንዳዬና።
«ማፂኒ ሎዓ፤ ሺን ሎቂሎቄናን ዮፔ፥ ላዔ ኣ ዎቲ ሎቂሎቂሳናው ዳንዳዬቲ?
ቢታዉካ ሎዔና፤ ቱዔያናዉካ ማዴናዋ ጊዶ ዲራው፥ ኣሳይ ኣ ኦሊ ኣጌ። ሲሲያ ሃይይ ዴዒያዌ ሃዋ ሲሶ» ያጌዳ።
ኢቲ ጋላሲ፥ ቃራፃ ሺሺያዋንቱኔ ናጋራንቻቱ ኡባይ ዬሱሳ ሲሳናው ኣኮ ሺቄዲኖ።
ፓሪሳዋቱኔ ሙሴ ሂጊያ ታማሪሲያዋንቱ፥ «ሃ ቢታኒ፥ ናጋራንቻቱዋ ሺሺያዋኔ ኡንቱንቱና ቁማ ሚያዋ» ያጊዴ ዙዙሜዲኖ።
ዬሱሲካ ሌሚሱዋን ዛሩዋ ሃዋዳን ያጊ ኦዴዳ፡
«ፄቱ ዶርሳይ ዴዒያ ኡራይ ሂንቴንቱ ጊዶፔ ዴዒንቶ ሄዋፔ ኢቱ ባዪንቶ ኡዱፑ ታማኔ ኡዱፑኑዋ ዴንባን ኣጊዴ ባዬዳዋ ቤታና ጋካናው ኮዬናዌ ኦኔ?
ዴሜዳ ዎዴ ናሼቻን ባሬ ሃሺያ ቦላን ዶርሳ ቶኪ፥
ባሬ ጎሌ ሲሚዴ፥ ባሬ ዶሲያዋንታኔ ሾራቱዋ ኢቲፔ ፄሲዴ፥ ‹ባዬዳ ታ ዶርሳ ዴሞ ዲራው፥ ታናና ኢቲፔ ናሼቲቴ› ያጊዴ ኦዴ።
ሄዋዳንካ ናጋራ ፓፄ ኮሼና ኡዱፑ ታማኔ ኡዱፑ ፂላቱዋፔ ኣዴ ናጋራ ፓፂያ ኢቲ ናጋራንቻን ሳሉዋን ዳሮ ናሼቻይ ጊዳናዋ።
«ቃይካ ታሙ ናሃሲያ ሳንቲሚ ዴዒያ ሚሺራታ ታሙዋፔ ኢቱ ባዪንቶ ዴማና ጋካናው ፆምፒያ ፆምፓዴ፥ ጎሊያ ፒታዴ ሎይ ኮዬናዉና ኢዛ ኦኔ?
ኢዛካ ዴሜዳ ዎዲያን ባሬ ዶሲያዋንታኔ ባሬ ሾራቱዋ ኢቲፔ ፄሳዴ፥ ‹ታፔ ባዬዳ ሳንቲሚያ ዴሜዳ ዲራው፥ ታናና ኢቲፔ ናሼቲቴ› ያጋዴ ኦዳው።
ሄዋዳንካ ናጋራ ፓፂያ ኢቲ ናጋራንቻ ጋሶቴን ፆሳ ኪታንቻቱዋ ሲንን ናሼቻይ ሃናናዋ» ያጌዳ።
ጉጂዴ ዬሱሲ፥ «ላዑ ናናይ ዴዒያ ኢቲ ቢታኒ ዴዔ፤
ኡንቱንቱፔካ ቴፋ ናዓይ፥ ‹ኔ ማፁዋፔ ታና ጋኪያዋ ኢማ› ጌዳ። ኣዉካ ባሬ ማፁዋፔ ናናቶ ጊሼዳ።
ጉ ዎዲያፔ ጉዪያን ቴፋ ናዓይ ባሬና ጋኬዳዋ ኡባ ሺሺ ኣኪዴ ሂኒ ሃኮ ጋዴ ቤዳ፤ ሄዋን ባሬ ኣኬዳ ሚሻ ኡባ ላሊ ዉርሲ ኣጌዳ።
ኢካ ዴዒያዋ ኡባ ዉርሴዳዋፔ ጉዪያን ሄ ጋዴን ዎልቃማ ኮሻይ ጌሌዳ፤ ኢካ ሜቱዋን ኡንዔቱሳ ዶሜዳ።
ሃዋ ዲራው ሄ ጋዴን ዴዒያዋንቱፔ ኢቱዋኮ ሺቂዴ፥ ‹ታና ኔው ቆማ ኦሪኪ?› ያጊና፥ ቢታኒካ ባሬ ጉዱን ዉዲያ ሄማና ማላ ኣ ዴምባ ዬዴዳ።
ጉዱን ዉዲ ሚያ ሃልዑዋ ማናው ኣሞቴዳ፤ ሺን ሄዌንቶካ ኣው ኢሚያዌ ቤቲቤና።
ባሬ ባዪዙዋ ኤሮ ዎዴ፥ ‹ቁማይ ፆኒዴ ሳዓን ኣቲያ ታ ኣቦ ኦያዋንቱ ኣፑኔ፤ ሺን ታኒ ሃዋን ኮሻን ሃይቃና ማታይታ?
ዴንዳዴ ታ ኣቡኮ ባኔ› ሃዋዳን ያጋና፤ ‹ታ ኣቦ፥ ፆሳካ ኔናካ ናቃዲ፤
ሃኒፔ ጉዬ ኔ ናዓ ያጌታዴ ፄሴታናው ቤሲኬ፤ ኔው ኪቴቲያዋንቱፔ ኢቱዋዳን ታና ዎሪኪ ጋና› ጌዳ።
ሄ ማንዒያንካ ዴንዲዴ ባሬ ኣቡኮ ዬዳ። «ኢ ቢሮ ሃኩዋን ዴዒሺን፥ ኣዉ ቤዒዴ፥ ኣው ቃሬቴዳ፤ ኣኮ ዎፂ ቢዴ፥ ኣ ኢዲሚ ዬሬዳ።
«ናዓይካ፥ ‹ታ ኣቦ፥ ታኒ ፆሳካ ኔናካ ናቃዲ፤ ሃኒፔ ጉዬ ኔ ናዓ ጌቴታዴ ፄሴታናው ቤሲኬ› ያጌዳ።
ሺን ኣዉ ባሬ ኦሳንቻቱዋ፥ ‹ኤሌሊ ቢዴ፥ ኡባፔ ዶሬቴዳ ሎዖ ማዩዋ ኣሂዴ፥ ኣ ማዪዚቴ፤ ኣ ቢራያን ሚጊዱዋ፥ ኣ ጌዲያንካ ጫማ ዎቴ።
ሞዳ ኮሩማ ኣሂዴ ሹኪቴ፤ ሞይቴ፥ ናሼቶይቴ።
ኣያው ጎፔ፥ ሃዌ ታ ናዓይ ሃይቄዳ፤ ሺን ሃዒ ፓፄዳ፤ ባዬዳ፤ ሺን ሃዒ ቤቴዳ› ያጊና፥ ናሼቻ ዶሜዲኖ።
«ሄ ዎዲያን፥ ባይራ ናዓይ ጋዴን ዴዒያዌ ዪዴ ጎሌኮ ማቲያ ዎዴ፥ ዬኔ ዱሩዋ ኮሹንቻ ሲሴዳ።
ኢካ ዬዉ ኣዬንቶ ኤራናው ኮዪዴ፥ ቆማቱዋፔ ኢቱዋ ፄሲዴ፥ ‹ሃዌ ኣዬ?› ጊዴ ኦቼዳ።
ቆማቱካ፥ ‹ኔ ኢሻይ ሳሮ ዬዳ ዲራው፥ ኔ ኣቡ ሞ ኮሩማ ኣው ሹኬዳ› ያጊ ኦዴዲኖ።
«ባይራ ናዓይ ሃንቄቲዴ ጎሌ ጌሊኬ ያጊ ኢፂና፥ ኣዉ ካሬው ኬሲዴ፥ ጌላናዳ ዎሴዳ።
ሺን ኢ ዛሪዴ ባሬ ኣባ፥ ‹ሄኮ ሃዋ ኬና ዎዲያ ቆማዳን ኔው ኪቴታዲ፤ ኔ ኣዛዞዋፔ ኢቱዋኔካ ፓጪሳ ቤይኬ፤ ታ ላጌቱዋና ኢቲፔ ናሼታና ማላ ሃራይ ኣቶ ኢቲ ዴሻ ቡልዑዋኔ ታው ኢማ ቤይካ፤
ሺን ሃዌ ኔ ናዓይ ኔ ሚሻ ጫራቱዋና ኢቲፔ ዲፊሲዴ ዪና፥ ኮ ቦራ ሹካዳ› ያጌዳ።
«ኣዉካ ኣ፥ ‹ታ ናዓው፥ ኔኒ ኡባ ጋላሳ ታናና ኢቲፔ ዴዓ፤ ታሳ ጊዴዳባይ ኡባይካ ኔዋ።
ሺን ሃዌ ኔ ኢሻይ፥ ሃይቄዳዌ ፓፆ ዲራዉኔ ባዬዳዌ ቤቶ ዲራው፥ ኑኒ ሚዲኔ ኡሺዴ ናሼታናው ቤሴ› ያጌዳ» ጊዴ ኦዴዳ።
ዬሱሲ ባሬና ካሊያዋንቶ ኦዲዴ፥ «ኢቲ ዱሬ ቢታኒ፥ ባሬ ጎሊያ ኡባ ቦላ ሱንዳ ኢቲ ቢታኒ ዴዔ፤ ሺን ሃ ቢታኒ ኣ ሚሻ ባዪዜ ያጊያ ዚጊርሳይ ኣ ጋኬዳ፤
ሄዋ ዲራው ባሬ ሱንዳ ቢታኒያ ፄሲዴ፥ ‹ሃዌ ታኒ ሲሲያ ዬዉ ኣዬ? ሃኒፔ ጉዬ ኔኒ ታ ጎሊያኒኔ ታ ሚሻ ቦላ ታፔ ጋርሳና ሱንታዴ ኪቴታናው ዳንዳያቤና ዲራው፥ ሃቼ ጋካናው ኪቴቴዳዋ ሄታዴ ሼ› ያጌዳ።
«ሱንቴዳዌ ባሬ ዎዛናን፥ ‹ታ ጎዳይ ታና ሱንቴፔ ኮላና ሃኔ፤ ሺን ታ ዋኖሻ? ጎሻናው ዎልቃይ ታው ባዋ፤ ዎሳናው ቃሲ ታው ፖኬ።
ታ ኦናባ ታ ኤራይ፤ ኢ ታና ሱንቴፔ ኬሶፔ፥ ባሬንቱ ጎሌ ቢና፥ ታና ሞኪያ ላጌቱዋ ታኒ ዴማና› ያጌዳ።
«ባሬ ጎዳፔ ሻሉዋ ታልዔዳ ኣሳቱዋ ሁጲያን ሁጲያን ፄሲዴ፥ ኮይሮ ቢታኒያ፥ ‹ኔኒ ታ ጎዳፔ ዎይሳ ኬና ሻሉዋ ታልዓዲ?› ያጌዳ።
«ኢካ፥ ‹ታኒ ፄቱ ባሬታ ኩሜዳ ዛይቲያ ታልዓዲ› ያጌዳ። «ሱንቴዳ ቢታኒካ፥ ኔኒ ፓራማና ዋራቃታ ሄይ፤ ኡታዴ ኤሌካ ‹ኢሻታማ› ጋዴ ፃፋ ያጌዳ።
«ሄዋፔ ሃራ ቢታኒያ፥ ‹ኔኒ ኣፑኑዋ ታልዓዲ?› ያጌዳ። « ‹ፄቱ ቁንዓ ዛርጋ› ያጌዳ። «ሱንይካ፥ ‹ዋራቃታ ሄይ፤ ሆስፑን ታማ ጋዴ ፃፋ› ያጌዳ።
«ሄ ሱንይ ጪንጫቴን ኦዳ ዲራው፥ ኣ ጎዳይ ኣ ጋላቴዳ፤ ኣያው ጎፔ፥ ሃ ኣላሚያ ኣሳይ ባሬንቱዎ ፖዑዋ ኣሳፔ ኣዳ ጪንጫቱዋ።
«ታኒ ሂንቴንቶ ያጋይ፥ ‹ሃ ኣላሚያ ሻሉ ዉሪያ ዎዴ፥ ሜናው ዉሬና ጎሊያን ሂንቴንታ ሞካና ማላ፥ ሃ ሚሻን ሂንቴንቶ ላጊያ ዴሚቴ።
ላፋ ዬዉዋን ኣማኔቴዳዌ፥ ዎጋባኒካ ኣማኔቴ። ሺን ላፋ ዬዉዋን ኣማኔቲቤናዌ፥ ዎጋባኒካ ኣማኔቴና።
ሲሚ ሂንቴንቱ ሃ ኣላሚያ ሻሉዋን ኣማኔቴናዋ ጊዶፔ፥ ቱማቴ ሻሉዋ ሂንቴንቶ ኦኔ ሃዳራ ጊዴ ኢማናዌ?
ሂንቴንቱ ሃራ ኣሳ ሻሉዋን ኣማኔቴናዋ ጊዶፔ፥ ሂንቴንቱ ሚሻ ኦኔ ሂንቴንቶ ኢማናዌ?› ጌዳ።
«ኢቲ ካላ ላዑ ጎዳቶ ቆማታናው ዳንዳዪያዌ ኣይ ቆማይካ ባዋ፤ ኣያው ጎፔ፥ ኢቱዋ ኢፂዴ፥ ሃራ ዶሴ፤ ዎይ ኢቱዋ ቦንቺዴ፥ ሃራ ካ፤ ፆሳዉኔ ሻሎ ሞዴታናው ዳንዳይኪታ» ያጌዳ።
ሻሉዋ ዶሲያ ፓሪሳዋቱ ሃዋ ኡባ ሲሲዴ፥ ዬሱሳ ቦላ ቂሊጬዲኖ።
ሺን ዬሱሲ ኡንቱንታ፥ «ሂንቴንቱ ኣሳ ሲንን ሂንቴንታ ፂሎ ኣሳ ኦያዋንታ፤ ሺን ፆሳይ ሂንቴንቱ ዎዛና ኤሬ፤ ኣያው ጎፔ፥ ኣሳ ሲንን ቦንቼቴዳዌ ፆሳ ሲንን ቱና ጊዴ።
«ሙሴ ሂጊያኔ ናባቱ ፃፌዳ ማፃፋ ዮሃኒሳ ዎዲያ ጋካናው ኣሳይ ኣዛዜቲዴ ዴዔዲኖ፤ ሄዋፔ ካላ ቃይ ፆሳ ካዉቴይ ኦዴቴዳ፤ ኣሳይ ኡባይ ያ ጌላናው ኬሴቴ።
ሺን ሂጊያፔ ኢቲባይ ኣቲያዋፔ ሳሉኔ ሳዓይ ኣያዌ ማታቴ።
«ባሬ ማቻቶ ቢሊዴ ሃራሮ ኣኪያዌ ኡባይ ዎሹሜ፤ ቃሲ ኣሲናፔ ቢሌቴዳ ማጫዉኖ ኣኪያዌ ኦኒኔካ ዎሹሜ።
«ጋቲ ሎይዴ ኣልዖ ጊዴዳ ማዩዋ ማዪዲኔ ጋላሳን ጋላሳን ኦቶሩዋን ናሼቲዴ ዴዒያ ኢቲ ዱሬ ቢታኒ ዴዔ።
ቃሲካ ኩሜን ኣሳቴን ማይይ ዴዒያ ኢቲ ኣሊዓዛራ ጌቴቲያ ሂዬሳይ፥ ሃ ዱሬ ቢታኒያ ካሪያን ጊሴዳ።
ሃ ዱሬ ቢታኒያ ሳምፓፔ ላሌቴዳ ሱፓ ማናው ኣሞቴ፤ ሃራይ ኣቶ ካናቱካ ዪዴ ኣ ማይ ላጪኖ።
«ሃ ሂዬሳ ቢታኒ ሃይቂና፥ ኪታንቻቱ ኣ ኣብራሃሞ ባጋ ቦንቾሳ ኣፌዲኖ፤ ዱሬ ቢታኒካ ቃሲ ሃይቂዴ ሞጌቴዳ።
ሲዖሊያን ዳሮ ሴሌቲዴ ዴዒሺን፥ ቁ ጊዴ ሃኩዋን ኣሊዓዛራ፥ ኣብራሃሞ ባጋን ዴዒያዋ ቤዔዳ።
«ኢካ ባሬ ኮሻ ቁ ኡዲዴ፥ ‹ኣብራሃሞ፥ ታ ኣቦ፥ ታው ቃሬታ። ሃ ታማ ሴላን ሜቶታ ዴዒያ ዲራው፥ ኣሊዓዛር ባሬ ቢራያ ፄራ ሃን ቦቺዴ፥ ታ ኢንፃርሳ ኢርፂሳናዳን ሃያና ታኮ ኪታሪኪ› ያጌዳ።
«ኣብራሃሞ ቃሲ፥ ‹ታ ናዓው፥ ኔኒ ፓፃ ዴዓዴ፥ ሎዖ ዴዑዋ ዴዒና፥ ኣሊዓዛር ሎዔና ሜቶ ዴዑዋ ዴዔዳዋ ቆፓ። ሃዒ ቃይ ኢ ሃዋኒ ናሼቲያ ዎዴ፥ ኔኒ ሜቱዋ ቦላ ዴዓ።
« ‹ሃዋፔ ሃራይ ቃይ፥ ሃዋፔ ያ ሂንቴንቱኮ ኣናው ኮዪያዋንቱ ኣናዳን፥ ያኒ ዴዒያዋንቱካ ቃሲ ሃ ኑኮ ፒኔናዳን፥ ኑ ጊዶኒኔ ሂንቴንቱ ጊዶን ዎጋ ኣፉ ሜቴዳ› ያጌዳ።
«ዱሬ ቢታኒካ፥ ‹ኣብራሃሞ፥ ሲሚ ሄዋ ጊዶፔ፥ ኔኒ ኣሊዓዛራ ታ ኣቡ ጎሌ ዬዳና ማላ፥ ኔና ዎሳይ።
ኣያው ጎፔ፥ ታው ኢቼሹ ኢሻቱ ዴዒያ ዲራው፥ ኡንቱንቱ ቃይ ሃ ሜቱዋሳ ዬና ማላ፥ ኡንቱንቶ ኣሊዓዛር ቢዴ ማርካቶ› ያጌዳ።
«ኣብራሃሞ ቃሲ፥ ‹ሙሴኔ ናባቱ ፃፌዳ ማፃፋይ ኡንቱንቶ ዴዔ፤ ሄ ማፃፋይ ጊያዋ ኡንቱንቱ ሲሲኖ› ያጌዳ።
«ዱሬ ቢታኒ፥ ‹ሂዒ፤ ኣብራሃሞ፥ ታ ኣቦ፥ ሄዋ ጊዴና፤ ሺን ኢቲ ቢታኒ ሃይቁዋፔ ዴንዲዴ፥ ኡንቱንቱኮ ቢንቶ፥ ኡንቱንቱ ባሬንቱ ናጋራ ፓፂዴ፥ ሲማናዋንታ› ያጌዳ።
«ኣብራሃሞካ፥ ‹ኡንቱንቱ ሙሴኔ ናባቱ ፃፌዳ ማፃፋ ሲሴናዋ ጊዶፔ፥ ሃራይ ኣቶ ኢቲ ኡራይ ሃይቁዋፔ ዴንዲ ዪንቶካ ኣማኒኪኖ› ጌዳ» ያጌዳ።
ዬሱሲ ባሬና ካሊያዋንታ፥ «ኣሳ ባሌያዌ ዬናን ኣቴና፤ ሺን ባሌያዋ ኣሂያ ኡራው ኣው ኣዬ፤
ሄ ቢታኒ ሃ ጉቱዋፔ ኢቱዋ ባሌያዋፔ፥ ጋጪያ ዎፃ ባሬ ቆያን ቃሼቲዴ ኣባን ሚቴቲያዌ ኣው ሎዓ።
ሂንቴ ሁጴው ናጌቲቴ። «ኔ ኢሻይ ኔና ናቆፔ፥ ኣ ዞራ። ቃሲ ናጋራፔ ኢ ሲሞፔ፥ ኣው ኣቶ ያጋ።
ኢቲ ጋላሲ ኢ ኔና ላፑ ጌዴ ናቂዴ፥ ላፑ ጌዴካ፥ ‹ኔና ታ ናቃዲ፥ ታና ማራ› ጊዴ ኔኮ ዮፔ፥ ኣው ኣቶ ጋ» ያጌዳ።
ኪቴቴዳዋንቱካ ጎዳ፥ «ኑሲ ኣማኑዋ ጉጃ» ያጊዴ ኦቼዲኖ።
ጎዳይካ፥ «ሂንቴው ሳናፊጪያ ኣይፊያ ኬና ኣማኑ ዴዒንቶ፥ ሂንቴንቱ ሃ ቦዒያ፥ ‹ሃዋፔ ሾዴታዴ፥ ኣባን ቶኬታ› ጊንቶ ሂንቴው ኤኖ ጋና» ያጌዳ።
ቃሲካ ዬሱሲ፥ «ሂንቴፔ ጎሺያዌ ዎይ ሚያ ሄሚያ ቆማይ ዴዒያ ኣሳይ ሃቄት ዴዖፔ፥ ጎሻ ጋዴፔ ዎይ ሚያ ጋዴፔ ሲሞ ዎዴ ኤሌካ፥ ‹ሃያ ሼምፓ ኣካ፥ ቁማ ማናው ኡታ› ያጊያዌ ኦኔ?
ዬዉዋን ቃሲ፥ ‹ታ ማና ካዉዋ ጊጊሳ፤ ታ ማናኔ ኡሻና ጋካናው ሚናዴ ታና ኤቃዴ ሚዛ። ሄዋፔ ጉዬ ኔው ማ፥ ኡሻ› ያጊያዋ ጊዴኔ?
ሄ ቆማይ ኪቴቴዳባ ኦዳ ዲራው፥ ሄ ቢታኒ ጋላታናው ቤሴኔ?
ሄዋዳንካ ሂንቴ ቃሲ ኣሳይ ሂንቴና ኪቶ ኦሱዋ ኦዳ ዎዴ፥ ‹ኑኒ ማዴና ቆማቱዋ፤ ኑ ኦሶ ፃላላ ኦዶ› ያጊቴ» ያጌዳ።
ዬሱሲ ዬሩሳላሜ ቢዴ፥ ጋሊላፔኔ ሳማሪያ ጊያ ጋዳቱዋፔ ጊዱዋና ኣዳ።
ኢ ኢቲ ጉ ካታማቶ ጌሊያ ዎዲያን፥ ሃኩዋን ኤቄዳ ታሙ ኦሉዋን ኦይቄቴዳዋንቱ ኣ ቤዔዲኖ። ኡንቱንቱካ ሃኩዋን ኤቂዴ፥
ባሬንቱ ኮሻ ቁ ኡዲዴ፥ «ዬሱሳ፥ ጎዳው፥ ሃያ ጎዶ ኑና ፓሪኪ!» ያጌዲኖ።
ዬሱሲ ኡንቱንታ ቤዒዴ፥ «ቢዴ፥ ሂንቴንቱ ቦላ ቄሳቱዋ ቤሲቴ» ያጌዳ። ኡንቱንቱካ ቄሳቱዋኮ ቢዴዒዴ ኦሉዋፔ ፓፄዲኖ።
ኡንቱንቱፔ ኢቱ ባሬ ሃርጊያፔ ፓፄዳዋ ቤዒዴ፥ ባሬ ኮሻ ቁ ኡዲዴ፥ ፆሳ ቦንቺዴ ሲሜዳ።
ጋላቲዴካ ዬሱሳ ጌዲያ ማታን ጉልባቴዳ። ሄ ቢታኒ ሳማሪያ ኣሳ።
ዬሱሲ ዛሪዴ፥ «ታሙ ፓፂቤይኪኖ? ያቲና ኡዱፑናቱ ሃቃን ዴዒኖ?
ኣዪሁዳ ኣሳ ጊዴና ሳማሪያ ቢታኒያፔ ኣቲን፥ ፆሳ ቦንቻናው ሲሜዳዋንቱ ባዋ ጉሴ?» ያጌዳ።
ዬሱሲ ኣ፥ «ዴንዳ ባ፤ ኔ ኣማኑ ኔና ፓዳ» ያጌዳ።
ፓሪሳዋቱ ኢቲ ጋላሲ፥ «ፆሳ ካዉቴይ ኣዉዴ ያኔ?» ጊዴ ኦቺና ዬሱሲ፥ «ፆሳ ካዉቴይ ሂንቴንቱ ናጊያ ኦጊያን ዬና» ያጊ ዛሬዳ።
ቃሲካ፥ «ኦኒኔ፥ ‹ፆሳ ካዉቴይ ሃዋን ዴዔ›፥ ዎይ ‹ሄዋን ዴዔ› ጋናው ዳንዳዬና፤ ፆሳ ካዉቴይ ሂንቴንቱ ዎዛና ጊዶን ዴዔ» ያጌዳ።
ዬሱሲ ባሬና ካሊያዋንቶ ኦዲዴ፥ «ኣሳ ናዓይ ቆንጪያ ጋላሳቱዋፔ ኢቱዋ ቤዓናው ሂንቴንቱ ኣሞቲያ ዎዲ ያና፤ ሺን ቤዒኪታ።
ቃሲ ኡንቱንቱ ሂንቴና፥ ‹ሃዌኩ ሃዋና› ዎይ ‹ሄዋና› ያጋናዋንታ። ሺን ኡንቱንታ ካሊዴ፥ ኡንቱንቱና ቦፒቴ።
ዋልቃንይ ሳሉዋን ዎልቃሚያ ዎዴ፥ ሃ ጋፃፔ ሂኒ ጋፃ ፖዑ ፖዒያዋዳን፥ ኣሳ ናዓ ዩሳይካ ሄዋዳን ሃናናዋ።
ሺን ኮይሮቲዴ ኣሳ ናዓይ ዳሮ ሜቱዋ ሜቶታናዉኔ ሄ ዎዲያን ዴዒያ ዬሌታን ኢፄታናው ቤሴ።
«ኖሄ ዎዲያን ሃኖዋዳንካ፥ ኣሳ ናዓይ ቆንጪያ ጋላሳንካ ሄዋዳን ሃናናዋ።
ኖሄ ማርካቢያ ጌሎ ጋላሳይ ጋካናው ኡንቱንቱ፥ ሚዲኔ ኡሺዴ፥ ኣኪዲኔ ኣኬቲዴ ዴዒሺን፥ ባሻ ሃይ ዪዴ ኡባ ኣሳካ ባዪዜዳ።
«ሄዋዳንካ፥ ሎፄ ዎዲያን፥ ኣሳይ ሚዲኔ ኡሺዴ፥ ዛሊዒዴ፥ ቶኪዲኔ ጎሊያ ኬፂዴ ዴዔዲኖ።
ሺን ሎፄ፥ ሶዶማፔ ኬሶ ጋላሳን ቃሲ ሳሉዋፔ ታማይኔ ኤፂያ ቦንቆ ሹቻይ ቡኬዳ፤ ኡባባካ ሚዴ ዉርሴዳ።
«ኣሳ ናዓይ ቆንጪያ ጋላሳንካ ሃዋዳን ሃናናዋ።
ሄ ጋላሳን፥ ጎሊያ ሁጲያን ዴዒያዌ፥ ጎሌ ጋርሳን ዴዒያ ሚሻ ኣካናው ዎፖ፤ ሃዋዳንካ ጎሻ ጋዴን ዴዒያዌ፥ ጉዬ ሲሞፖ።
ኣኔ ሎፄ ማቻቲባ ቆፒቴ!
ባሬ ሼምፑዋ ኣሻናው ኮዪያ ኡባይ፥ ባዪዜ፤ ባሬ ሼምፑዋ ባዪዚያ ኡባይ፥ ዴዑዋን ናጌ።
ታ ሂንቴው ኦዲያዌ ኣዬ ጎፔ፥ ሄ ቃማን ላዑ ኣሳቱ ኢቲ ጊሱዋን ጊሳናዋንታ፤ ኡንቱንቱፔ ኢቱ ኣኬቲና ላዔያዌ ኣታናዋ።
ላዑ ማጫ ኣሳቱ ኢቲ ዎፃን ጋጫናዋንታ፤ ኢቲና ኣኬቲና፥ ኢቲና ኣታናዉኑ።
ላዑ ኣሳቱ ጎሻ ጋርሳን ዴዒኖ፤ ኢቱ ኣኬታናዋ፥ ላዔያዌ ኣታናዋ» ያጌዳ።
ኣ ካሊያዋንቱ ዬሱሳ፥ «ጎዳው፥ ሄዌ ሃቃን ሃናናዌ?» ያጌዲኖ። ኢካ ዛሪዴ፥ «ባኩታይ ዴዒያሳ ሾርቲ ሺቃናዋ» ያጌዳ።
ዬሱሲ ባሬና ካሊያውንቶ፥ ሳሌቴናን ኡባ ጋላሲ ዎሳናዳን ሌሚሱዋን ኦዴዳ።
ኢካ፥ «ኢቲ ካታማን ፆሳው ያዬናዌ፥ ኣሳካ ቦንቼና ኢቲ ዳናይ ዴዔ።
ሄ ካታማን ኣምዔ ሚሺራታ ዴዓው። ኢዛካ ሄ ዳናኮ ያዴ፥ ‹ታ ሞርኬዉኔ ታው ዴዒያ ዬዉዋ ፒርዳ› ያጋዱ።
«ዳሮ ዎዲያን ኢዚው ፒርዴናን ኢፄዳ። ሺን ባሬ ዎዛናን ቆፒዴ፥ ‹ታኒ፥ ኡባ ፆሳው ያያና ዮፔካ፥ ኣሳካ ቃይ ቦንቻና ዮፔ፥
ሃ ኣምዔ ሚሺራታ ታና ላባንያ ዲራዉኔ ኡባ ዎዴ ታኮ ያዴ ታና ዳቡርሴና ማላ፥ ታኒ ኢዚው ፒርዳና› ጌዳ።
«ሄ ማካላንቻ ዳናይ ጎዋ ኣኬኪቴ።
ፆሳይ ጋላሲኔ ቃማ ባሬንታ ማዳና ማላ፥ ዳንዳያን ኣኮ ዋሲያ ዶሬታዋንቱሲ ፒርዴኔዬ? ኢ ኡንቱንቶ ኤሌካ ዛሬኔ?
ታኒ ሂንቴንቶ ያጋይ፤ ኡንቱንቶ ኤሌሊ ፒርዳና፤ ሺን ኣሳ ናዓይ ዪያ ዎዴ ሃ ቢታን ኣማኑዋ ዴማኔሻ?» ያጌዳ።
ባሬንታ ጌሻ ጊዴ ኣማኔቲያዋንቶኔ ሃራ ኡባ ዳሪ ካያዋንቶ፥ ዬሱሲ ሃ ሌሚሱዋ ኦዴዳ፡
«ላዑ ኣሳቱ ዎሳናው ጌሻ ጎሊያ ጌሌዲኖ። ሄዋንቱፔ ኢቱ ፓሪሳዊያ፤ ኢቱ ቃይ ቃራፃ ቃንፂያዋ።
ፓሪሳዊ ዴንዲ ኤቂዴ ባሬ ዎዛናን ዎሲዴ፥ ‹ፆሳው፥ ታኒ ሃራ ኣሳዳን፡ ቦንቂያዋንቱዳን፥ ማካሊያዋንቱዳን፥ ዎሹሚያዋንቱዳን፥ ዎይ ሃዋዳን ቃራፃ ሺሼና ዲራው ኔና ጋላታይ።
ሳሚንታን ላዑ ካላ ፆማይ፤ ታኒ ዴሚያ ኡባፔ ታሙ ኩሺያፔ ኢቱዋ ኢማይ› ያጌዳ።
«ሺን ቃራፂያ ቢታኒ ሃኩዋን ኤቂዴ፥ ባሬ ኣይፊያን ፑዴ ሳሉዋ ቁ ጊዴ ፄላናዉካ ኮዪቤና። ሺን ባሬ ቲራ ባቂዴ፥ ‹ፆሳው፥ ታኒ ናጋራንቻ፤ ታና ማራ› ያጌዳ።
ታኒ ሂንቴንቶ ኦዲያዌ ኣዬ ጎፔ፥ ካሴ ቢታኒያፔ ኣዴ ሃ ቢታኒ ፂሎ ጊዲዴ ባሬ ጎሌ ሲሜዳ፤ ባሬና ቁ ኦያ ኡባይ ካዉሻና፤ ባሬና ቃይ ካዉሺሲያ ኡራይ ቁ ጋና» ያጌዳ።
ዬሱሲ ባሬ ኩሺያ ዎዴ ኣንጃና ማላ ኣሳይ ጉ ናና ኣኪዴ ኣኮ ዬዲኖ። ኣ ካሊያዋንቱካ ቤዒዴ፥ ኣሳ ኣሄና ማላ ጌዲኖ።
ዬሱሲ ቃሲ ጉ ናና ባሬኮ ፄሲዴ፥ «ጉ ናናይ ታኮ ያና ማላ ኣጊቴ፥ ዲጎፒቴ፤ ፆሳ ካዉቴይ ሃዋንቱ ማላሳ።
ታኒ ሂንቴንቶ ቱሙዋ ኦዳይ፤ ፆሳ ካዉቴ ጉ ናዓዳን ኣኬናዋንቱ ኡባይ ሄ ካዉቴ ሙሌካ ጌሌና» ያጌዳ።
ዪሁዳ ቢታ ሞዲያዋንቱፔ ኢቱ፥ «ሎዖ ታማሪሲያዎ፥ ታኒ ሜና ዴዑዋ ላታናው ኣያ ኦናው ቤሲ?» ያጊዴ ዬሱሳ ኦቼዳ።
ዬሱሲካ ኣው፥ «ኣያው ታና ሎዖ፥ ያጋይ? ኢቲ ፆሳፔ ኣቲን፥ ሎዑ ኦኒኔ ባዋ፤
ፆሳ ኣዛዛቱዋ፥ ‹ዎሹሞፓ፥ ዎፓ፥ ዉዖፓ፥ ዎርዱዋ ማርካቶፓ፥ ኔ ኣባኔ ኔ ዳዮ ቦንቻ ያጊያዋ ኤራ› » ያጊዴ ዛሬዳ።
ቢታኒ ዛሪዴ፥ «ሃዋ ኡባ፥ ናዓቴፔ ዶማዴ ናጋዲ» ያጌዳ።
ዬሱሲካ ሃዋ ሲሲዴ፥ «ኢቲባይ ኔኒ ቢሮን ኦናኒ ኣቶዌ ዴዔ፤ ሄዌኔካ፥ ኔው ዴዒያዋ ኡባ ዛሊዓዴ ማንቃቶ ኢማ፤ ሃዋ ኦፔ ሳሉዋንካ ኔኒ ዱሬታና፤ ሄዋፔ ጉዬ ታ ጌዱዋ ካላ» ያጌዳ።
ሄ ቢታኒ ቃሲ ሄዋ ሲሲዴ ዳሮ ዱሬ ጊዶ ዲራው ዳሮ ካዮቴዳ።
ዬሱሲካ ሃ ቢታኒ ዳሮ ካዮቶዋ ቤዒዴ፥ «ዱሬ ኣሳይ ፆሳ ካዉቴ ጌላናው ዎቲ ሜታንዴሻ!
ዱሬ ኣሳይ ፆሳ ካዉቴ ጌላናዋፔ ጋሉ ማርፒያ ፆዒያና ኣናዌ ማታቴ» ያጌዳ።
ሄዋ ሲሴዳ ኣሳይ፥ «ሲሚ ኦኒ ኣታናው ዳንዳዪ?» ያጌዲኖ።
ኢካ ቃይ ዛሪዴ፥ «ኣሳው ዳንዳዬቴናዌ ፆሳው ዳንዳዬቴ» ያጌዳ።
ጴፂሮሲ ዛሪዴ፥ «ሲሚ ኑኒ ኑሲ ዴዒያ ኡባ ኣጊዴ ኔና ካሌዶ» ያጌዳ።
ኢካ፥ «ቱሙዋ ጋይ፥ ፆሳ ካዉቴ ዲራው ባሬ ጎሊያ፥ ዎይ ባሬና ዬላዋንታ፥ ዎይ ባሬ ማቺያ፥ ዎይ ባሬ ናና፥ ዎይ ኢሻቱዋ ኣጌዳዌ፥
ሃዎዲያን ዳሮ ዳኩዋ፥ ሲን ዪያ ካዉቴኒካ ሜና ዴዑዋ ኣኬናዌ ኦኒኔ ባዋ» ያጌዳ።
ዬሱሲካ ታማኔ ላዑ ባሬና ካሊያዋንታ ባሬኮ ፄሲዴ፥ «ሲሚ ዬሩሳላሜ ባና፤ ኣሳ ናዓባይካ ናባቱ ማፃፋን ፃፌቴዳባይ ኡባይ ያኒ ፖሌታና።
ኣዪሁዴ ጊዴናዋንቶ ኣ ኣ ኢማና፥ ቂሊጫና፥ ዳሮ ሜቶና፥ ኣ ቦላን ጩቻና፤
ሾጮዋፔ ጉዪያን ዎና፥ ሄዜንያ ጋላሲ ኢ ዴንዳና» ያጌዳ።
ኡንቱንቱካ ሃ ዬዉዋፔ ኣያኔ ኣኬኪቤይኪኖ፤ ሃዪቁካ ኡንቱንቶ ኣኬኬቲቤና ዲራው ኢ ሃሳዮባካ ኤሪቤይኪኖ።
ዬሱሲ ኢያርኮኮ ማቴዳ ዎዲያን፥ ኢቲ ቆቃ ቢታኒ ዎሲዴ ኦጊያ ጋፃን ኡቴዳ።
ጮራ ኣሳይ ኣያዋ ሲሲዴ፥ «ሃዌ ኣዬሻ?» ያጊ ኦቼዳ።
ኣሳይካ ኣው፥ «ናዚሬቲያ ዬሱሲ ሃዋና ኣዴ ዴዔ» ያጊ ዛሬዲኖ።
ኢካ፥ «ዳዊቴ ናዓ ዬሱሳ፥ ታና ማራሪኪ» ጊዴ ዋሴዳ።
ኣፔ ሲንና ቢዴ ዴዒያዋንቱካ፥ ጮዑ ጋናዳን ሃንቄቴዲኖ። ኢ ቃይ፥ «ዳዊቴ ናዓው፥ ታና ማራሪኪ» ጊዴ ዳሪ ዋሴዳ።
ዬሱሲካ ኤቂዴ፥ ባሬኮ ኣሃናዳን ኣሳው ኦዴዳ።
ዬሱሳኮ ኢ ማቶ ዎዲያን፥ ዬሱሲ፥ «ታኒ ኔው ኣያ ኦናዳን ኮያይ?» ያጊዴ ኣ ኦቼዳ። ኢካ ዛሪዴ፥ «ጎዳው፥ ፄላናው ኮያይ» ጌዳ።
ዬሱሲካ፥ «ፄላ፥ ኔ ኣማኑ ኔና ፓዳ» ያጌዳ።
ሄ ዎዲያንካ ፄሊ ኣጌዳ፤ ፆሳካ ቦንቺዴ ኣ ጌዱዋ ካሌዳ። ኣሳይ ኡባይ ቢታኒያ ፄሊዴ፥ ፆሳ ጋላቴዲኖ።
ዬሱሲ ሂኒ ኢያርኮ ካታማ ጌሊዴ፥ ሄዋና ኣ ዴዔ።
ሱንይ ዛኪዮሳ ጌቴቲያ ኢቲ ዱሬ ቢታኒ ሄዋን ዴዔ። ኢካ ቃራፂያዋንቱሲ ካፑዋ።
ዛኪዮሲ ዬሱሳ ጌቴቲያዌ ሃቃዌንቶ ቤዓናው ኮዪሺን ቃን ጊዴዳዋ ዲራው፥ ኣሳ ጮራቴፔ ዴንዶዋን ቤዓናው ዳንዳዪቤና።
ዬሱሲ ሄ ኦጊያና ኣያ ዲራው፥ ሲንው ኣዴ ኢቲ ቦዒያ ቦላ ኬሴዳ።
ዬሱሲ ሄ ሳዓ ጋኪዴ፥ ቁ ጊ ፑዴ ፄሊዴ፥ «ዛኪዮሳ፥ ሃቼ ኔ ጎሌን ፔሻናው ቤሲያ ዲራው ኤሌ ዎ» ያጌዳ።
ኢካ ኤሌሊ ቦዒያፔ ዎዴ፥ ናሼቻን ዬሱሳ ሞኬዳ።
ሄዋን ዴዒያ ኣሳ ኡባይ ሃዋ ቤዒዴ፥ «ሃዌ ናጋራንቻ ጎሌን ጌሊዴ ኢማ ጊዲዴ ሾቤታና ሃኔ» ጊዴ ኡባቱካ ዙዙን ዶሜዲኖ።
ዛኪዮሲካ ቃሲ ኤቂዴ ጎዳ፥ «ጎዳው፥ ሲሚ ታው ዴዒያዋ ኡባፔ ባጋ ሂዬሳቶ ኢማና፤ ኦፔኔካ ዎርዱዋን ኣኬዳዋ ጊዶፔ፥ ኦይዱ ዳኩዋ ኡዳዴ ዛራና» ያጌዳ።
ዬሱሲካ ዛኪዮሳው ኦዲዴ፥ «ኔኒካ ኣብራሃሞ ሼሻ ጊዲያ ዲራው፥ ሃቼ ኣቶቴይ ሃ ጎሌ ኣሳው ዬዳ።
ኣያው ጎፔ፥ ኣሳ ናዓይ ባዬዳዋ ኮያናዉኔ ኣሻናው ዬዳ» ያጌዳ።
ኣሳይ ሃዋ ሲሲዴ ዴዒሺን ዬሱሲ፥ ሂኒ ዬሩሳላሜ ማቶ ዲራዉኔ ኡንቱንቶ ፆሳ ካዉቴይ ሃዒካ ቆንጪያዋ ማላቶ ዲራው ሌሚሱዋ ኦዴዳ።
ሃዋዳን ያጊ ዶሜዳ፤ «ኢቲ ዎልቃማ ቢታኒ ባሬው ካዉቴ ቦንቹዋ ኣኪዴ ሲማናው፥ ሂኒ ሃኮ ጋዲያ ቤዳ።
ባሬ ቆማቱዋ ጊዶፔ ታሙዋ ፄሲዴ፥ ኡንቱንቶ ታሙ ሚና ጌቴቲያ ሚሻ ኢሞዋሺን፥ ‹ታኒ ሲማዴ ያና ጋካናው፥ ሃሚሻን ዛሊዒሺቴ› ያጌዳ።
«ሺን ኣ ጋዲያ ኣሳይ ኣ ኢፆ ዲራው፥ ‹ሃ ቢታኒ ኑ ቦላ ካዉታናዳን ኑኒ ኮዮኮ› ያጊዴ፥ ጉዬና ኢ ዴዒያሳ ኣሳ ኪቴዲኖ።
ጊዶፔ ኣቲን፥ ሃ ቢታኒ ካቴ ጊዲዴ ሂኒ ባሬ ጋዴ ሲሜዳ። ሄ ቆማቱ ሁጲያን ሁጲያን ኢ ኢሞ ሚሻን ዛሊዒዴ ኣይ ኬና ዎሴዲኖንቶ ኤራናው ፄሲሴዳ።
«ኮይሮ ቆማይ ሺቂዴ፥ ‹ጎዳው፥ ኔኒ ታው ኢሜዳ ታሙ ሚና ዎያ ታሙዋ ዴማዲ› ያጌዳ።
ኣ ጎዳይ ኣ፥ ‹ሃያናሾ! ኔኒ ሎዖ ቆማ፤ ኔኒ ጉ ዬዉዋን ኣማኔቴዳዋ ጊዳዴ ቤቶ ዲራው፥ ታሙ ካታማቱዋ ቦላን ማታይ ኔው ኢሜቴዳ› ያጌዳ።
«ላዔያዌካ ሺቂዴ፥ ‹ጎዳው፥ ኔኒ ታው ኢሜዳ ኢቼሹ ሚና ጌቴቲያ ሚሻይ ኢቼሹዋ ዎዳ› ያጌዳ።
ኣ ጎዳይካ ኣ፥ ‹ኔው ኢቼሹ ካታማቱዋ ቦላን ማታይ ኢሜቴዳ› ያጌዳ።
ሃራ ሄዜንያ ቆማይ ሺቂዴ፥ ‹ጎዳው፥ ጩርቃን ፃፃ ዎዳ ኔ ሚሻ ሃዋ ቤዓ።
ኣያው ጎፔ፥ ኔኒ ዎቤናሳፔ ኣኪያዋ፤ ዜራቤናዋ ቆይጪያ ሜቄ ባይና ኣሳ ጊዲያ ዲራው፥ ኔው ያያዲ› ያጌዳ።
«ጎዳይካ፥ ‹ሃ ኢታ ቆማይ፤ ኔኒ ሃሳዮ ቃላን ኔ ቦላ ታኒ ፒርዳና። ዎቤናዋ ኣኪያዋ፥ ዜራቤናዋ ቆይጪያ ሜቄ ባይና ኣሳ ጊዲያዋ ኤሮፔ፥
ታኒ ያዴ ታ ሚሻ ዎያና ኣካና ማላ፥ ኣዪሲ ዎሲያዋንቶ ኢማቤይኪ?› ያጌዳ።
«ጎዳይካ፥ ሄዋን ኤቆዋንታ፥ ‹ሃ ሚሻ ኣፔ ዎ ኣኪዴ ታሙ ሚናይ ዴዒያዎ ኢሚቴ› ያጌዳ።
ኡንቱንቱካ፥ ‹ጎዳው፥ ኣው ታሙ ሚናይ ዴዔ› ያጌዲኖ።
«ኢካ፥ ‹ታኒ ሂንቴንቶ ኦዲያዌ፥ ዴዒያዎ ኡባው ጉጄታናዋ፤ ባይናዋፔ ቃሲ ሄ ዴዒያዌካ ኣኬታናዋ።
ዬዉዋን ቃሲ ታኒ ኡንቱንቱ ቦላን ካዉቴናዳን ኮዬዳ ታ ሞርካቱዋ ታኮ ኣሂዴ ታ ሲንን ሹኪቴ› ጌዳ» ያጌዳ።
ዬሱሲ ሃዋ ጎዋፔ ካላ ሂኒ ዬሩሳላሜ ኬሳናው ባሬና ካሊያዋንቱፔ ሲንቲዴ ቤዳ።
ዴብሬ ዛይቴ ጌቴቲያ ዴሪያ ማታን ዴዒያ ሂኒ ቤቴፋጌን ቢታኒያ ጌቴቲያ ሄራ ካታማቱዋኮ ሺቄዳ ዎዴ ባሬና ካሊያዋንቱፔ ላዓቱዋ፥
«ሂንቴንቱፔ ሲንን ዴዒያ ቄሪ ካታማቱዋ ቢቴ፤ ያ ሂንቴንቱ ጌሊያ ዎዴ፥ ኦኒኔ ቢሮ ኡቲቤና ሃሬ ማራይ ቃሼቲ ኡቴዳዋ ዴማኒታ፤ ኣ ቢሊዴ ሃ ኣኪ ዪቴ።
ኦኒኔ ሂንቴንታ፥ ‹ሃዋ ኣያው ቢሊቴ?› ጊዴ ኦቾፔ፥ ‹ኢ ባሬ ጎዳው ኮሺያ ዲራሳ› ያጊቴ» ያጌዳ።
ኪቴቴዳዋንቱካ ቢዴ፥ ዬሱሲ ኡንቱንቶ ኦዶዋዳን ሃኒና ዴሜዲኖ።
ኡንቱንቱ ሃሬ ማራ ቢሊያ ዎዴ ቤዒዴ ሃሪያ ጎዳይ፥ «ሃሬ ማራ ኣያው ቢሊቴ?» ያጌዳ።
ኡንቱንቱካ፥ «ጎዳው ሃዌ ኮሼ» ያጊዴ፥
ሃሬ ማራ ዬሱሳኮ ኣሄዲኖ፤ ባሬንቱ ማዩዋ ኣ ቦላን ዎዴ ዬሱሳ ሃሪያ ቶጊሴዲኖ።
ኣሳይካ ዬሱሲ ቢያ ኦጊያ ቦላ ባሬንቱ ማዩዋ ሂፄዲኖ።
ኢ ዴብሬ ዛይቴ ጌቴቲያ ዴሪያ ዱጌ ኣፊያ ኦጊያ ማቴዳ ዎዴ፥ ዳሮ ጮራ ጊዴዳ ኣ ካሊያዋንቱ ቤዔዳ ፆሳይ ኦዳ ማላታው ኡባው ናሼቲዴ፥ ባሬንቱ ኮሻ ቁ ኦዴ፥
«ጎዳ ሱንን ዪያ ካቲ ኣንጄቴዳዋ፤ ሳሉዋን ሳሮታይ ጊዶ። ቃሲ ኪሊ ቃ ሳሉዋን ዴዒያ ፆሳይ ቦንቼቶ» ያጌዲኖ።
ኣሳ ጋርሳን ዴዒያ ኢቲ ኢቲ ፓሪሳዋቱ ዬሱሳ፥ «ታማርሲያዎ፥ ኔና ካሊያዋንታ ጮዑ ኦሪኪ» ያጌዲኖ።
ኢካ ዛሪዴ፥ «ታኒ ሂንቴንቶ ኦዳይ፥ ኡንቱንቱ ጮዑ ጎፔ፥ ሹቻይካ ዋሳናዋ» ያጌዳ።
ዬሱሲ ዬሩሳላሜ ማቴዳ ዎዴ፥ ካታማቶ ቤዒዴ፥ ዬኪዴ፥
«ኔ ሳሮታው ጊዲያዋ ኔኒ ሃቼ ኤራዲንቶ ሎዓ፤ ሺን ሃዒ ሄዌ ኔ ኣይፊያፔ ጌሜዳ።
ኣያው ጎፔ፥ ኔ ቦላ ያና ዎዲ ዴዔ፤ ሄ ዎዴ ኔና ኢፂያዋንቱ ኔ ዩሹዋን ዲርሳ ዲሪዴ፥ ያፔኔ ሃፔኔ ዶዲዴ፥ ኔና ኡንዔያ ዎዲ ያናዋ።
ኔናኔ ኔ ዲርሳ ጋርሳን ዴዒያ ኔ ኣሳ ሜንሬና። ፆሳይ ኔና ቤዓናው ዬዳ ዎዲያ ኔኒ ኤራቤና ዲራው፥ ኔና ኢፂያዋንቱ ሹቻ ኡባ ኢቱዋ ኢቱዋ ቦላፔ ዴንዴ ላላናዋ» ያጌዳ።
ሃዋፔ ካላ ዬሱሲ ጌሻ ጎሊያ ጌሊዴ፥ ዛሊዒያዋንታ ሄዋፔ ኬሴዳ።
ዬሱሲ ዛሪዴ፥ « ‹ታ ጎሊ ፆሳ ዎሲያ ጎሊያ ጊዳናዋ› ጌቴቲዴ ፆሳ ቃላን ፃፌቴዳ። ሺን ሂንቴንቱ ኣ ፓኑዋ ጎንጎሉዋ ኦዲታ» ያጌዳ።
ዬሱሲ ኡባ ዎዴ ጌሻ ጎሊያን ታማሪሲ ዴዒሺን፥ ቄሳቱዋ ካፓቱ፥ ሙሴ ሂጊያ ታማሪሲያዋንቱኔ ኣሳ ኣዪሲያዋንቱ ኣ ዎናው ኮዪኖ።
ሺን ኣሳይ ኡባይ ኣ ሃሳያፔ ኢቱኔ ኣቴናን ሲሲ ኡቶ ዲራው፥ ኣ ዎያ ኦጊያ ኡንቱንቱ ዬዲኖ።
ኢቲ ጋላሲ ዬሱሲ ኣሳ ጌሻ ጎሊያን ታማሪሲዴኔ ሚሺራቹዋ ቃላ ኦዲዴ ዴዒያ ዎዴ፥ ቄሳቱዋ ካፓቱኔ ሙሴ ሂጊያ ታማሪሲያዋንቱ ጋዲያ ጪማቱዋና ኢቲፔ ዬሱሳኮ ዬዲኖ።
ኡንቱንቱካ፥ «ሃ ዬዉዋ ኔኒ ኡዲያዌ ኣይ ማታኔንቶ ኦዳ፤ ሃ ማታካ ኔው ኢሜዳዌ ኢ ኦኔ?» ያጊዴ ኦቼዲኖ።
ኢካ፥ «ታ ሂንቴና ኢቲ ኦሻ ኦቺያዌ ዴዒያዋ ኣኔ ዛሪቴ።
ዮሃኒሳ ፂንቃታይ ፆሳፔ ዎይ ኣሳፔ?» ያጊ ኦቼዳ።
ኡንቱንቱ ባሬ ጊዶን ማቄቲዴ፥ «ፆሳፔ ጎፔ፥ ሄዋ ጊዶፔ ‹ኣያው ኣማኒቤይኪቴ› ኑና ያጋናዋ፤
‹ኣሳፔ› ጎፔ፥ ኣሳይ ኡባይ ዮሃኒሲ ናቢያ ጊዲያዋ ኣማኒያ ዲራው ሹቻን ኑና ዴቻናዋንታ» ያጌዲኖ።
ሃዋሲ፥ «ሃቃፔ ዬዴንቶ ኤሮኮ» ጊዴ ኣው ዛሬዲኖ።
ዬሱሲካ፥ «ሃዋ ጊዶፔ ታካ፥ ታኒ ኦ ማታን ሃ ዬዉዋ ኦይታንቶ ሂንቴንቶ ኦዲኬ» ያጌዳ።
ሃዋፔ ሲሚዴ ዬሱሲ ኣሳው ሃ ሌሚሱዋ ያጊ ኦዱዋ ዶሜዳ፡ «ኢቲ ቢታኒ ዳሮ ዎዪኒያ ቱራቱዋ ቶኬዳ። ጎሻንቻቱዋሲ ኮው ኢሚዴ፥ ኢ ሂኒ ሃራ ጋዲያ ቢዴ ጮራ ዎዲያ ጋሚዔዳ።
ዎዪኒ ኣይፊያ ኣይፎ ዎዴ፥ ዎዪኒያ ጎሻ ጎዳይ ባሬና ጋኪያዋ ኣሃናዳን ኢቲ ቆማ ኮዋቱዋኮ ኪቴዳ። ኪቴቲ ቤዳዋካ ቢዴ፥ ሜላ ኩሺያ ዬዴዲኖ።
ሄዋፔ ሃራ ቆማ ኪቴዳ። ኡንቱንቱ ሄዋካ ቃሲ ቢዴ፥ ቶቺዴ፥ ሜላ ኩሺያ ዬዴዲኖ።
ሃዒካ ሃራ ሄዜንያ ቆማ ኪቴዳ። ኡንቱንቱካ ቃሲ ኣ ማሱንዴ፥ ሂኒ ካሬ ኦሌዲኖ።
«ሄ ዎዪኒያ ቱራ ጎዳይካ፥ ‹ሲሚ ኣያ ኡዶ? ኣኔ ሃዒ ታ ዶሲያ ናዓ ኪታና፤ ኦኒ ኤሪ ኣ ቦንቾፔኔ› ጌዳ።
ጎሻንቻቱ ቃሲ ናዓ ቤዔዳ ዎዴ፥ ‹ሃዌ ኣ ላቲያዋ ጊዶ ዲራው፥ ሃዪቴ ዎይቴ፤ ሄዋፔ ጉዬ፥ ቢታይ ኑሳ ጊዳናዋ› ጊዴ ዞሬቴዲኖ።
ዎዪኒያ ቱራ ሳዓፔ፥ ሂኒ ካሬው ኬሲዴ ኣ ዎዲኖ። «ዎዪኒያ ቱራ ጎዳይካ ኡንቱንታ ኣያ ኦንዴሻ?
ዮፔ ሄ ጎሻንቻቱዋ፥ ዎናዋ፤ ዎዪኒያ ቱራ ሳዓካ ሃራንቶ ኢማናዋ» ያጌዲኖ። ኣሳቱካ ሃዋ ሲሶ ዎዴ፥ «ሃዋ ማላባ ኣሆፖ» ያጌዲኖ።
ዬሱሲካ ሂኒ ኡንቱንቱኮ ፄሊዴ፥ « ‹ሲሚ ሹቻ ጎሊያ ኬፂያዋንቱ ካዳ ሹቻይ፥ ኢ ዋና ጎሊያ ሚኒሲያ ሁጴ ሹቻ ጊዴዳ› ጌቴቲዴ ፃፌቴዳዋ ቢሌይ ኣዬ?
ሃ ሹቻ ቦላን ኩንዲያ ኡባይ ሜዔሬቴ፤ ሹቻይካ ኣ ቦላን ኩንዲያ ኡባይ ቡንቼታናዋ» ያጌዳ።
ሙሴ ሂጊያ ፃፊያዋንቱኔ ቄሳቱዋ ካፓቱ ዬሱሲ ሃሳዬዳ ሌሚሱ፥ ኡንቱንቱ ቦላን ጌቴቶዋ ኤሮ ዲራው፥ ሄ ሳቲያንካ ኣ ኦይቃናው ኮዬዲኖ። ሺን ኣሳው ያዬዲኖ።
ዬሱሳ፥ ሄ ጋዲያ ሞዲያዋሲኔ ኣ ማታሲ ኣዴ ኢማናው ኣ ዶናፔ ኬሲያ ቃላን ኦይቃናው ኢንጄቲያ ዎዲያ ናጊኖ። ሄዋ ዲራው ጌሻ ማላቲዴ ኦይናው ዎቺያዋንታ ኪቴዲኖ።
ሄ ኪቴቶዋንቱካ ዬሱሳ፥ «ታማሪሲያዎ፥ ኔኒ ቱማ ዬዉዋ ሃሳዪያዋኔ ታማሪሲያዋ፥ ሄዋዳንካ ቃይ ፆሳ ኦጊያ ቱማቴን ታማሪሲያዋኔ ኦሲኔ ዱማዬናዋ ኑኒ ኤሬቶ።
ቃሲካ ኡንቱንቱ፥ ሮማ ካቲያ ቄሳሬው ጊራ ጪጋናው ኮሺ ዎይ ኮሼኔ?» ያጊ ኦቼዲኖ።
ኢ ቃሲ ኡንቱንቱ ዴሻቴ ኤሪዴ፥
«ኣኔ ታና ኢቲ ዲናሪያ ቤሲቴ፤ ሄዋ ቦላን ዴዒያ ሚሲሊኔ ፃፌቶዌ ኦና ቤሲ?» ጌዳ።
ኡንቱንቱካ፥ «ቄሳሬዋ» ጊዴ ዛሬዲኖ። ኢኔካ፥ «ሄዋ ጊዶፔ፡ ቄሳሬዋ፥ ቄሳሬው ኢሚቴ፤ ፆሳዋ፥ ፆሳው ኢሚቴ» ያጌዳ።
ኡንቱንቱካ፥ ኢ ሃሳዬዳ ቃላን ኣሳ ሲንን ኦይቃናው ዳንዳዪ ቤይኪኖ። ኣ ዛሩዋን ማላሌቲዴ ጮዑ ጌዲኖ።
ሳዱቃዋናቱፔ ኢቱ ኢቱ ዬሱሳኮ ዪዴ፥ ኦሻ ኣው ሺሼዲኖ።
ኡንቱንቱካ ዬሱሳ፥ «ታማሪሲያዎ፥ ኢቲ ቢታኒ ማቻቶ ኣኪዴ ናዓ ዬሌናን ሃዪያዋ ጊዶፔ፥ ሚሺራቶ ሄዋ ኢሻይ ላታ ኣኪ ናዓ ዬሊዴ ባሬ ኢሻው ዜሬ ዎና ማላ ሙሴ ኑሲ ፃፌዳ።
ኢቲ ዎዲያን ላፑ ኢሻቱ ዴዒያዋንቱፔ፥ ባይራይ ማቻቶ ኣኪዴ ዬሌናን ሃይቂ ኣጌዳ።
ላዔያዌካ ኢዞ ላቴዳ።
ሄዜንያዌካ ቃሲ ኢዞ ኣኬዳ፤ ላፑናቱካ ኢዞ ኣኪዴ ናዓ ዬሌናን ሃይቄዲኖ።
ዉርሴን ሚሺራታካ ሃይቃ ኣጋዱ።
ሲሚ ላፑናቱካ ሄ ሚሺራቶ ኣኬዳ ዲራው፥ ሃይቁዋፔ ዴንዴዳ ዎዴ፥ ኢዛ ኦሲ ማቼ ጊዳኔ?» ያጊ ኦቼዲኖ።
ዬሱሲካ፥ «ሃ ኣላሚያ ናናይ ኣኪኖኔ ኣኬቲኖ።
ሺን ሃይቁዋፔ ዴንዲዴ፥ ሲንፔ ዪያ ዎዲያን ዴዓናው ቤሲያዋንቱ ኣኪኪኖኔ ኣኬቲኪኖ።
ኡንቱንቱ ፆሳ ኪታንቻ ማላቲዴ ዴዒያ ዲራው፥ ሄዋፔ ሲሚዴ ሃይቂኪኖ። ሃይቁዋፔ ዴንዲያዋንታ ጊዲያ ዲራው ኡንቱንቱ ፆሳ ናና።
ሙሴ፥ ፆሳይ ኣው ቆንጬዳ ዎራባ ፃፌዳ ታሪኪያ ጋርሳን፥ ጎዳ ፆሳ፥ «ኣብራሃሞ ፆሳ፥ ዪሳቃ ፆሳ፥ ያዪቆባ ፆሳ» ያጊዴ ፄሱሳይ፥ ሃይቃዋንቱ ዴንዲያዋ ቤሴ።
ኡባይካ ኣው ሃይቂ ቤናዋንታ ጊዲያ ዲራው፥ ኢ ሃይቂቤናዋንቱ ፆሳፔ ኣቲን፥ ሃይቆዋንቱዋ ጊዴና» ያጌዳ።
ኢቲ ኢቲ ሙሴ ሂጊያ ፃፌዳዋንቱካ፥ «ታማሪሲያዎ፥ ሎዑዋ ሃሳያዳ» ያጌዲኖ።
ሃዋፔ ሲሚዴ፥ ኢቱካ ኣ ኦቻናው ፃሎዌ ባዋ።
ሃዋፔ ካላ ዬሱሲ ኡንቱንታ፥ «ኣሳይ ኪሪስቶሳ ዎቲ ‹ዳዊቴ ናዓ› ያጊኖ?
ጋሶቴይኔካ፥ ዳዊቴ ባሬ ሁጴው ማዚሙሬ ማፃፋ ጋርሳን፥ ‹ጎዳይ ታ ጎዳ፥ «ታኒ ኔ ሞርኬቱዋ ኔ ጌዲያፔ ጋርሳና ዴዓናዳን ኦና ጋካናው፥ ታ ኡሼቻን ኡታ» ጌዳ› ያጌዳ።
<range>
«ሲሚ ዳዊቴ ኪሪስቶሳ፥ ‹ጎዳ›፥ ጊዴ ፄሲያዋ ጊዶፔ፥ ዎቲ ኣው ናዓ ጊዳና ዳንዳዪ?» ያጌዳ።
ኣሳይ ኡባይ ሲሲሺን ባሬና ካሊያዋንቶ፥
«ሙሴ ሂጊያ ታማሪሲያዋንቱፔ ናጌቲቴ፤ ኡንቱንቱካ፥ ኣዱሳ ቃሚሺያ ማዪዴ ዩያናው፥ ጌያይ ዴዒያሳን ቦንቾ ሳሮታ ኣካናው፥ ዎሲያ ጎሌን ቦንቾ ኦይዲያን ኡታናው፥ ሾቤቴዳሳን ቦንቾሳ ኮዪያዋንታ።
ሄዋንቱካ ኣምዓቱዋ ጎሊያ ካሎዪያዋንታ፤ ባሬንታ ቤሳናው ዎሳ ኣዱሲያዋንታ፤ ኡንቱንታ ኢታ ፒርዳይ ናጌ» ያጌዳ።
ዬሱሲ ቁ ጊዴ ፄሊያ ዎዴ፥ ዱሬ ኣሳይ ጌሻ ጎሊያን ኢሞታ ሺሺያ ሚሻ ጊዶን ባሬንቶ ዴዒያዋፔ ኡንቱንቱ ዬጊያ ዎዴ ቤዔዳ።
ቃሲካ ኢቲ ሂዬሳ ኣምዔ ሚሺራታ ላዑ ሴምቤሪያ ሄዋን ዬጊያ ዎዴ ቤዒዴ፥
«ታ ሂንቴው ቱሙዋ ጋይ፥ ሃ ሂዬሳ ኣምዔ ሚሺራታ፥ ኦፔኔ ዳሩዋ ኢማዱ።
ሃ ኣሳይ ኡባይ ባሬንቶ ፓላሆዋፔ ኢሜዲኖ፤ ሺን ኢዛ ባሬ ሂዬሳቴ ዎልቃን ባሬው ዴዒያዋ ኡባ ኢማዱ» ያጌዳ።
ኣ ካሊያዋንቱፔ ኢቱ ኢቱ፥ «ጌሻ ጎሊ ሎዖ ሹቻኒኔ ባላ ሺቁዋ ኢሞታን ሎዔዳዋ» ያጊ ሃሳዪያ ዎዴ ዬሱሲ፥
«ሃዌ ሂንቴንቱ ቤዒያዌ ኡባይ ኮሌቴናን፥ ሹቻይ ሹቻ ቦላን ኬሌቲዴ ኣቴና ዎዲ ያናዋ» ያጌዳ።
ኡንቱንቱካ፥ «ታማሪሲያዎ፥ ሲሚ ሃዌ ሃናናዌ ኣዉዴ? ቃሲካ ሃዌ ሃናናው ማላይ ኣዬ?» ያጊዲ ኦቼዲኖ።
ኢካ፥ «ኦኒኔ ባሌናዳን ናጌቲቴ፤ ጮራ ኣሳይ፥ ‹ታኒ ኪሪስቶሳ› ያጊዴ ቃሲካ፥ ‹ዎዲ ማቴዳ› ያጊዴ ታ ሱንን ያናዋንታ፤ ሂንቴንቱ ቃሲ ኡንቱንታ ካሎፒቴ።
ኦላ ዬዉዋኔ ኣሳ ማካላባ ሲሲያ ዎዴ ዳጋሞፒቴ፤ ሃዌ ኮይሮ ሃናናው ቤሲያዋ ጊዶ ዲራፔ ኣቲን ዉርሴይ ቢራ» ያጌዳ።
ሄዋፔ ካሊዴ ኣሳው፥ «ኣሳይ ኣሳ ቦላ፥ ካዉቴይካ ካዉቴ ቦላ፥ ዴንዳናዋ፤
ዎልቃማ ቢታ ቃይ ሃናናዋ፤ ኮሻይኔ ሃርጊ፥ ዱማ ዱማሳን ሜታናዋ፤ ያሺያ ዬዉኔ ኡባካ ዎልቃማ ማላታይ ሳሉዋፔ ሃናናዋ።
«ሃዌ ኡባይ ሃናናፔ ካሲያን ቃሲ ኣሳይ ሂንቴንታ ኦይቃናዋንታ፥ ሜቶናዋንታ፤ ሂኒ ኣዪሁዳቱዋ ዎሳ ጎሌ ኣሳው ኣ ኢማናዋንታ፤ ቃሾ ጎሌካ ጌሊሳናዋንታ፤ ካታቱዋ ሲንኒኔ ሞዲያዋንቱ ሲንን ሺሻናዋንታ፤ ሃዌ ኡባይ ታ ሱን ጋሱዋን ሂንቴንታ ጋካናዋ።
ሃዌካ ማርካታናው ሂንቴው ሎዖ ቃዳ ጊዳናዋ።
ሃዋ ጊዲያ ዲራው፥ ኣይ ዛሩዋ ኢማኔ ጊዴ ኮይሮቲዴ ሂንቴንቱ ኡንዔቴና ማላ ሃዋ ዎዛና ኣቴ።
ኤቄቲያዋንቱ ኡባይ፥ ኤቄታናዉኔ ላካናው ዳንዳዬና ቃላኔ ኣ ጪንጫቴ ታኒ ሂንቴንቶ ኢማና።
ሂንቴንታ ዬሌዳዋንቱኔ ሂንቴንቱ ኢሻቱ፥ ሂንቴንቱ ዳባቱኔ ሂንቴንቱ ላጌቱካ ኣቴናን ሂንቴንታ ኣ ኢማናዋንታ፤ ሂንቴንቱፔካ ኢቱዋ ኢቱዋ ዎናዋንታ።
ታ ሱን ዲራው ኣሳ ኡባ ማታን ኢፄቴዳዋንታ ጊዳኒታ።
ዬዉዋን ቃሲ ሂንቴንቱ ሁጲያ ቢናናፔካ ኢቲናኔ ባዩኩ።
ሚኒ ኤቂዴ ሂንቴንቱ ሼምፑዋ ኣሺታ።
«ዬሩሳላሜ ኦላ ኣሳን ዶዴቴዳ ዎዴ፥ ኢዚ ባዬይ ማቴዳዋ ኤሪቴ።
ሄ ዎዴ ዪሁዳን ዴዒያዋንቱ ዴሪያኮ ባቃቲኖ፤ ካታማን ዴዒያዋንቱ ቃይ ሄዋፔ ኬሲኖ፤ ባላጋሪያን ዴዒያዋንቱካ ያ ካታማኮ ጌሎፒኖ፤
ፆሳ ቃላን ፃፌቴዳዌ ኡባይ ፖሌታናዳን ሃዌ ሃሉዋ ኬሲያ ዎዲያ።
ቢታ ቦላን ዎልቃማ ሜቱ ሃናናዋ፤ ሃዒ ዴዒያ ኣሳ ቦላን ሃንቁ ያናዋ፤ ሄዋ ዲራው ሄዎዲያን ሻሃሮዋንቶኔ ንያዋንቶ ኣዬ!
ኣሳይ ኡባይ ማሻን ሃይቃናዋንታ፤ ፆሳ ኤሬና ጋዲያ ኡባቱካ ኦሞዱዋን ባናዋንታ፤ ዬሩሳላሜካ ኣዪሁዳ ጊዴናዋንቱ ዎዲ ፖሌታና ጋካናው፥ ኡንቱንቱን ዬቴዳዉኖ ጊዳናዉኑ።
«ኣዋ፥ ኣጌናኒኔ ፆሊንቲያ ቦላ ማላታይ ሃናናዋ፤ ኣባፔኔ ቤታ ኮሻፔ ዴንዶ ጋሱዋን ቢታ ቦላን ዴዒያ ኣሳይ ኡባይ ኡንዔታናዋንታ፤ ሂርጋናዋንታ።
ሳሉዋ ዎልቃይ ኡባይ ቃፂያ ዲራው ኣሳይ ያሻኒኔ ኣላሚያ ቦላ ኣዬ ያናዌሻ ያጊዴ ናጉዋን ዳቡራናዋንታ።
ሄ ዎዴ ኣሳ ናዓይ ዎልቃኒኔ ዎልቃማ ቦንቹዋን ሻሪያን ዪያ ዎዴ ቤዓናዋንታ።
ሂንቴንቱካ፥ ሃ ዬዉ ፖሌቱሳ ዶሚያ ዎዴ፥ ዎዙ ማቶ ዲራው ሲቲ ጊዴ ኤቂቴ፤ ፑዴ ቁ ጊዴ ፄሊቴ» ጌዳ።
ካሊዴካ፥ ሃዋ ያጊ ሌሚሱዋ ኦዴዳ፥ «ዎዴንፔኔ ሃራ ሚ ኡባፔ ፄሊቴ፤
ሃይይ ኣጪና ቤዒያ ዎዴ፥ ሄ ዎዴ ቦኒ ማቴዳዋ ሂንቴንቱ ኤሪታ።
ሄዋዳንካ ቃሲ ዬዋቱ ፖሌቲያዋ ቤዒያ ዎዴ፥ ፆሳ ካዉቴታ ማቴዳዉኖ ኤሪቴ።
«ታኒ ሂንቴው ቱሙዋ ጋይ፤ ሃዌ ኡባይ ፖሌታና ጋካናው ሃ ዬሌታይ ኣና።
ሳሉኔ ሳዓይ ኣና፤ ሺን ታ ቃላይ ኣና።
ሲሚ ዛዋይ ባይና ዴዑዋን፥ ኡሻ ዳሩዋኔ ዴዑዋባን ኡንዔቲሺን ሂንቴንቱ ዎዛናይ ሌፔናዳኒኔ ሄ ጋላሳይ ጲሪያዳን ቆፔናን ሂንቴና ጋኬናዳን ናጌቲቴ፤
ሃዌ ቢታ ኡባን ዴዒያዋንቱ ኡባቱዋ ቦላን ጋካናዋ።
ሲሚ ዪያ ኢታባ ኡባፔ ሂንቴንቱ ኣታናዳኒኔ ኣሳ ናዓ ሲንንካ ኤቃናው ዳንዳያና ማላ፥ ኡባ ዎዴ ሚኒ ዎሲቴ» ያጌዳ።
ዬሱሲ ጋላሲ ጋላሲ ጌሻ ጎሊያን ታማሪሲዴ፥ ቃማ ቃማ ዴብሬ ዛይቴ ያጌቲያ ዴሪያኮ ኬሲዴ ኣቄ።
ኣሳይ ኡባይ ኣ ሲሳናው ጉራን ያ ጌሻ ጎሊያ ኣኮ ዪኖ።
ፓሲጋ ጌቴቲያ ማጋጌ ኡኪ ሚያ ባላይ ማቴዳ።
ቄሳቱዋ ካፓቱኔ ሙሴ ሂጊያ ፃፊያዋንቱ ዬሱሳ ዎቲ ዎኔንቶ፥ ዎያ ኦጊያ ጌማን ኮዪኖ፤ ሺን ኣሳው ያዪኖ።
ፃላሂካ ታማኔ ላዑ ካሊያዋንቱፔ ኢቱዋ ጊዴዳ ኣስቆሮቱ ዪሁዳን ጌሌዳ።
ኢካ ቢዴ፥ ዬሱሳ ዎቲ ኣ ኢማኔንቶ ቄሳቱዋ ካፓቱዋናኔ ጌሻ ጎሊያ ናጊያዋንቱ ካፓቱዋና ኢቲፔ ሃሳዬዳ።
ኡንቱንቱካ ናሼቲዴ፥ ሚሻካ ዪሁዳው ኢማናው ዉሌቴዲኖ።
ኢካ ኤኖ ጌዳ፤ ኣሳይ ባይና ሳን ዬሱሳ ኣ ኢማናው ኢንጄቲያ ዎዲያ ኮዬ።
ማጋጌ ኡኪ ሚያ ባላ ቦንቺያ ዎዲ ጋኬዳ፤ ሄ ዎዲካ ፓሲጋው ዶርሳ ሹካናው ቤሲያ ዎዲያ።
ዬሱሲ ጴፂሮሳኔ ዮሃኒሳ፥ «ፓሲጋ ቁማ ኑኒ ማናዳን ቢዴ ጊጊሲቴ» ጊዴ ኪቴዳ።
ኡንቱንቱካ ዛሪዴ፥ «ሃቃን ጊጊሳናዳን ኮያይ?» ያጊ ኦቼዲኖ።
ኢካ፥ «ሂንቴንቱ፥ ካታማ ጌሊያ ዎዴ ኦቱዋና ሃ ቶኬዳ ቢታኒ ሂንቴንቱና ጋኬታናዋ፤ ኢ ጌሊያ ጎሊያ ኣ ካሊዴ ጌሊቴ፤
ሄ ጎሊያዋካ፥ ‹ታማሪሲያዌ ኔና፥ «ታኒ፥ ታና ካሊያዋንቱና ኢቲፔ ፓሲጋ ቁማ ሚያ ኢማ ኪፊሊ ሃቃ ባጋና ዴዒ?» ያጌ› ጊቴ።
ሄ ቢታኒካ ፖቂያ ቦላን ዴዒያ ሂፄቲ ኡቴዳ ኣኮ ኪፊሊያ ሂንቴንታ ቤሳናዋ፤ ሄዋኒካ ሳዓ ጊጊሲቴ» ያጌዳ።
ኡንቱንቱ ቢዴ፥ ዬሱሲ ጎዋዳንካ ቢታኒያ ዴሚዴ ፓሲጋ ቁማ ጊጊሴዲኖ።
ፓሲጋ ቁማይ ሜቴቲያ ሳቲ ጋኮ ዎዴ፥ ታማኔ ላዑ ኪቴቶዋንቱና ኢቲፔ ቁማ ማናው ኡቴዳ።
ኢካ፥ «ታና ሜቱ ጋካናፔ ካሲያን ሂንቴንቱና ሃ ፓሲጋ ቁማ ማናው ዳሮ ኣሞታዴ ዴዓይ።
ኣዪሲ ጎፔ፥ ታ ሂንቴው ኦዲያዌ፥ ሃዌ ፆሳ ካዉቴን ፖሌታና ጋካናው፥ ታኒ ላዔዋ ሃዋፔ ሚኬ» ያጌዳ።
ፁዓ ኣኪዴ፥ ፆሳ ጋላቲዴ፥ «ሃዋ ሄይቴ፥ ሂንቴንቱ ጊዱዋን ጊሼቲ ኡሺቴ።
ኣዪሲ ጎፔ፥ ታ ሂንቴንቶ ያጋይ፥ ፆሳ ካዉቴይ ያና ጋካናው፥ ሃቼፔ ዶማዴ ዎዪኒያ ኤሳ ኡሺኬ» ያጌዳ።
ቃሲ ማጋጌ ኡኪ ኣኪዴ፥ ፆሳ ጋላቴዳ፤ ሄ ኡኪ ሜን ኡንቱንቶ ኢሚዴ፥ «ሃዌ ሂንቴንቶ ኢሜቲያዌ ታ ኣሹዋ፤ ሃዋን ታና ቆፓና ማላ ሃዋ ሚቴ» ያጌዳ።
ካዉዋ ሞዋፔ ጉዪያን፥ ካሴዋዳን ፁዓ ዴን ኡንቱንቶ ኢሚዴ፥ ሃዋዳን ያጌዳ፡ «ሃ ፁዓይ፥ ታ ሂንቴንቱ ዲራው ጉሲያ ታ ሱ ቆፔያ ኦራ ጫቁዋ።
ሺን ቤዒቴ፥ ታና ኣ ኢማናው ዴዒያ ቢታኒ ጋዪታን ታናና ኢቲፔ ሜ።
ኣያው ጎፔ፥ ታኒ ኣሳ ናዓይ ፆሳይ ጎዋዳን ባይ፤ ሺን ታና ኣዴ ኢሚያ ኡራው ኣው ኣዬ» ያጌዳ።
ኡንቱንቱ ጊዶፔ ሄዋ ኦናው ዴዒያዌ ኦና ጊዳኔንቶ፥ ባሬንቱ ጊዶን ኦሻ ዶሜዲኖ።
ቃሲ ባሬንቱ ጊዶፔ ኦኒ ኣንቶ ያጌቲያ ፓሉማይ ኡንቱንቱ ጊዶን ኬሴዳ።
ዬሱሲ ኡንቱንታ ያጌዳ፡ «ሃ ኣላሚያ ሞዲያዋንቱ ባሬንቱ ኣሳ ቦላ ጎዳቲኖ፤ ኡንቱንታ ሞዲያዋንቱ ኬካቱዋ ጌቴቲኖ።
ሺን ሂንቴንቱ ሃዋዳን ሃኖፒቴ፤ ዬዉዋን ቃሲ ሂንቴንቱፔ ቃ ጊዴዳዌ ሂንቴ ኡባፔ ጉፂያዋ፤ ሂንቴንታ ሞዲያዌካ፥ ሂንቴንቶ ቆማዳን ሃኖ።
«ቁማ ማናው ኡቴዳዋፔኔ ቁማ ኣሳው ኣያዋፔኔ ኦኒ ቦንቼቲ? ቁማ ማናው ኡቴዳዋ ጊዴኔ? ታኒ ቃሲ ሂንቴንቱ ጊዶን ቁማ ኣያ ቆማ ማላ።
ቃሲ ታኒ ፓጬቲያ ዎዲያን ሂንቴንቱ ታናና ኢቲፔ ሚኒ ኤቄዳዋንታ።
ኣ ካዉቴ ኦይዲያን ኡታና ማላ ታ ኣቡ ታና ሱንዋዳን፥ ታኒ ቃሲ ታ ካዉቴን ታ ጋይታፔ ማናዳኒኔ ኡሻናዳን፥ ታማኔ ላዑ ኢስራዔሊያ ያራቱዋ ቦላ ፒርዲዴ፥ ካዉቴ ኦይዲያን ኡታና ማላ ሂንቴንታ ሱንዲ» ያጌዳ።
<range>
ጎዳይ፥ «ሲሞና፥ ሲሞና፥ ታኒ ኦዲያዋ ሲሳ፤ ፃላሂ ሂንቴንታ ኣሳይ ዛርጋ ሃልዒያዋዳን፥ ሃልዓናው ፆሳ ዎሴዳ።
ሺን ታኒ ኔ ኣማኑ ባዬናዳን ኔ ዲራው ጋናታዲ። ኔኒ ታኮ ሲሚያ ዎዴ ኔ ኢሻቱዋ ሚኒሳ» ያጌዳ።
ሲሞኒ ዛሪዴ፥ «ጎዳው፥ ታኒ ኔናና ቃሼታናዉኔ ኔናና ኢቲፔ ሃይቃናው ጊጋ ኡታዲ» ያጌዳ።
ዬሱሲ ቃሲ፥ «ጴፂሮሳ፥ ታኒ ኔው ያጋይ፤ ሃቼ ቢላሂያን፥ ኩቱ ዋሳናሲ ሄዙ ጌዴ ታና ኔኒ፥ ‹ኣ ታኒ ኤሪኬ› ጋዴ ካዳናሳ» ያጌዳ።
ዬሱሲ ባሬና ካሊያዋንቶ፥ «ኮሮጁ፥ ቃርጪቲኔ ጫማይ ባንታን ታኒ ሂንቴንታ ኪቶ ዎዴ፥ ሂንቴንቶ ኢቲባይ ፓጮዌ ዴዒ?» ያጌዳ። ኡንቱንቱካ፥ «ኢቲ ባይኔ ኑሲ ፓጪ ቤና» ያጌዲኖ።
ኢካ ዛሪዴ፥ «ሃዒ ቃሲ ኮሮጁ ዴዒያዌ ኣኪ ቦ፤ ቃርጪቲ ዴዒያዌካ ሄዋዳን ኡዶ፤ ባይናዌ ቃይ ባሬ ማዩዋ ዛሊዒዴ ማሻ ሻሞ።
ኣያው ጎፔ ታ ሂንቴው ያጋይ፥ ‹ሃዌ ማካላንቻቱና ኢቲፔ ፓይዴቴዳ› ያጌቲ ፆሳ ማፃፋን ፃፌቴዳዌ፥ ታናን ፖሌቴናን ኣቴና። ኤ፥ ታው ጌቴቴዳዌ ሃዒ ፖሌታናዋ» ያጌዳ።
ኣ ካሊያዋንቱ፥ «ጎዳው፥ ሃዋን ላዑ ማሻይ ዴዔ» ያጊና ኢካ፥ «ሄዌ ጊዳናዋ» ያጌዳ።
ዬሱሲ ካታማፔ ኬሲዴ፥ ሃራ ጋላሲ ቢያዋዳንካ ዴብሬ ዛይቴ ቤዳ። ቃሲ ኣ ካሊያዋንቱካ ኣ ጌዱዋ ቤዲኖ።
ሄ ሳዓ ጋኪዴ፥ «ፓጪያን ሂንቴንቱ ጌሌናን ኣታና ማላ፥ ዎሲቴ» ያጌዳ።
ሹቻ ኦሊና ጋኪያሳ ኬና ኡንቱንቱፔ ሃኪ ቤዳ። ጉልባቲዴ፥
«ታ ኣቦ፥ ኔኒ ኮዪያዋ ጊዶፔ፥ ሃ ሜቱዋ ፁዓ ታፔ ዲጋ፤ ሺን ታ ሼኔ ጊዶፖ፤ ኔ ሼኔ ጊዶፔ ኣቲን» ያጊዴ ዎሴዳ።
ሳሉዋፔ ዪዴ ሚኒሲያ ኪታንቻይ ኣው ቤቴዳ።
ባሬ ዎዛና ጊዶን ሴሌቲዴ፥ ዳሪ ዎሴዳ። ኢ ጫዎቲያ ጫዉካ ሳዓ ቦላን ፆኪያ ሱ ማላቴዳ።
ዎሳፔ ዴንዲዴ፥ ባሬና ካሊያዋንቱኮ ጉዬ ቢዴ፥ ኡንቱንቱ ዳሮፔ ቃሬቴዳ ዲራው፥ ዳቡሪዴ ጌሚዒሾዋንታ ፄሊዴ፥
«ኣያው ጌሚዒሺቴ? ፓጪያን ጌሌናዳን ዴንዲ ዎሲቴ» ያጌዳ።
ዬሱሲ ሄዋ ሃሳይ ዴዒሺን፥ ጮራ ኣሳይ ዬዲኖ። ታማኔ ላዑ ኣ ካሊያዋንቱፔ ኢቱዋ ጊዴዳ ዪሁዳ ጌቴቲያዌ ሄ ኣሳ ካሌዴ ዬራናው ዬሱሳኮ ሺቄዳ።
ዬሱሲ ቃይ፥ «ዪሁዳው፥ ኔኒ ታና ኣሳ ናዓ ዬራዴ ኣ ኢማይ?» ያጌዳ።
ኣ ዩሹዋን ዴዒያ ኣ ካሊያዋንቱ ሃኔቲያ ዬዉዋ ቤዖ ዎዴ ኣ፥ «ጎዳው፥ ሃ ኣሳ ኑኒ ማሻን ቃንፃኔ?» ያጌዲኖ።
ኡንቱንቱፔ ኢቱ፥ ቄሳቱዋ ኡባቱዋ ካፑዋ ቆማ ሾጪዴ፥ ኣ ኡሼቻ ሃይ ቃንፂ ኦሌዳ።
ዬሱሲ ቃይ ዛሪዴ፥ «ኣጊቴ፥ ባሺቴ» ያጌዳ። ቢታኒያ ሃይካ ቦቺዴ ፓዳ።
ዬሱሲካ ባሬኮ ዬዳ ቄሳቱዋ ካፓቶ፥ ጌሻ ጎሊያ ናጊያዋንቶ፥ ሱንቱዋሲኔ ጋዲያ ጪማቶ፥ «ፓኑዋ ኦይቂያዋዳን ማሻኔ ፃምዓ ኦይቂዴ ዪቴ?
ጌሻ ጎሊያን ታኒ ጋላሳን፥ ጋላሳን ሂንቴንቱና ዴዒያ ዎዴ፥ ታና ኦይቂቤይኪታ፤ ሺን ሃዒ ሃዌ ሂንቴንቱ ዎዴኔ ማ ዎልቃ ዎዴ» ያጌዳ።
ዬሱሳ ኦይቂ ቃቺዴ፥ ቄሳቱዋ ኡባ ካፑዋ ጎሌ ኣፊዴ ጌሊሴዲኖ። ጴፂሮሲካ ኡንቱንቱፔ ጉዬ ሃኩዋን ኡንቱንቱ ጌዱዋ ካሌ።
ዲርሳ ጊዶን ታማ ኤዴ፥ ኢቲፔ ኡቲ ዴዒሺን፥ ጴፂሮሲ ኡንቱንቱ ጊዶን ዪዴ ኡቲ ኣጌዳ።
ታማይ ፖዒያ ባጋና ጴፂሮሲ ኡቲዴ ዴዒሺን፥ ኢቲ ኣሺካራታ ሎይ ፄላዴ፥ «ሃዌካ ኣናና ኢቲፔ ዴዔ» ያጋዱ።
ጴፂሮሲ ቃይ፥ «ሃኔ ሚሺራቴ፥ ታኒ ኣ ኤሪኬ» ያጊ ካዴዳ።
ጉ ዎዲያፔ ጉዪያን፥ ሃራ ቢታኒ ጴፂሮሳ ቤዒዴ፥ «ኔኒ ኡንቱንቱና ጋ ዴዓ» ያጊና፤ ጴፂሮሲ ቃሲ፥ «ሃዎ ቢታኔው፥ ታኒ ኣናና ጋ ዴዒኬ» ያጌዳ።
ኢቲ ሳቴ ጊዲያዋ ጋሚዒዴ ሃራ ቢታኒ ቆንጪሲዴ፥ «ኢ ጋሊላ ጋዴ ኣሳ ጊዲያ ዲራው፥ ሃ ቢታኒ ኣናና ኢቲፔ ዴዒያዌ ቱማ» ያጌዳ።
ጴፂሮሲ ቃሲ፥ «ሃ ቢታኔው፥ ኔኒ ጊያዌ ኣዬንቶ ታኒ ኤሪኬ» ያጌዳ። ሄ ዎዲያን ኢ ቢሮካ ሃሳይ ዴዒሺን፥ ኤሌካ ኩቱ ዋሲ ኣጌዳ።
ጎዳይ ጉዬ ሲሚዴ፥ ጴፂሮሳ ፄሌዳ። ጴፂሮሲ ጎዳይ ባሬና፥ «ሃቼ ኩቱ ዋሳና ጋካናው፥ ሄዙ ጌዴ ታና ካዳናሳ» ጌዳ ጎዳ ቃላይ ኣው ቆፌቲ ኣጌዳ።
ጴፂሮሲ ዲርሳፔ ካሬ ኬሲዴ፥ ሴሌቲዴ ዬኬዳ።
ዬሱሳ ኦይቄዳ ኣሳይ ቂሊጪኖኔ ሾጪኖ።
ኣ ኣይፊያ ጎዚ ባቂዴ፥ «ኔና ባቄዳዌ ኦኔ? ናቢያ ጊዶፔ ኔና ዴቻዋ ኣኔ ኦዳ» ያጊዴ ኣ ኦቼዲኖ።
ቃሲ ኣ ሃራ ጮራ ቦሪያ ቦሬዲኖ።
ሳዓይ ዎንቲና ጋዲያ ጪማ ኣሳቱ፥ ቄሳቱዋ ካፓቱኔ ሙሴ ሂጊያ ታማሪሲያዋንቱ፥ ዬሱሳ ባሬንቱ ሺቄዳሳ ኣፊዴ፥
«ኪሪስቶሲ ኔኔ? ኣኔ ኑ ኦዳ» ያጌዲኖ። ሺን ኢ፥ «ታኒ ሂንቴንቶ ኦዶፔ ታና ኣማኒኪታ፤
ቃሲ ሂንቴንታ ታኒ ኦቾፔ ኦዲኪታ፤ ዎይ ቃሹዋፔ ታና ቢሊኪታ።
ሺን ሃ ሳቲያፔ ዶሚን ታኒ ኣሳ ናዓይ፥ ሃዒፔ ዶማዴ፥ ዎልቃማ ፆሳ ኡሼቻ ባጋና ኡታና» ያጌዳ።
ኡንቱንቱ ኡባይ ዬሱሳ፥ «ያቲና ኔኒ ፆሳ ናዔ?» ያጌዲኖ። ኢካ ዛሪዴ፥ «ታኒ ፆሳ ናዓ ጊዶዋ ሂንቴንቱ ሃሳዬዲታ» ያጌዳ።
ኡንቱንቱካ፥ «ኑኒ ኑ ሁጴው ኣ ዶናፔ ሲሴዶ፤ ሃዋፔ ሲንው ኣይ ማርካ ኮሺ?» ያጌዲኖ።
ሄዋን ሺቄዳ ኡባቱካ ኢቲፔ ዴንዲዴ፥ ዬሱሳ ጲላፆሳኮ ኣፌዲኖ።
ኡንቱንቱካ፥ «ሃቢታኒ ኑ ኣሳ ባሌዴ፥ ኣሳይ ሮሜ ቢታ ካዉዋ ቄሳራው ጊራ ኢሜና ማላ ዲጊዴ፥ ቃሲ፥ ‹ታኒ ካቲያ› ያጊሺን ዴሜዶ» ያጊዴ ሞቱዋ ዶሜዲኖ።
ጲላፆሲካ ዬሱሳ፥ «ሃዎ፥ ኣዪሁዳቱዋ ካቲ ኔኔ?» ያጊዴ ኦቼዳ። ዬሱሲ ዛሪዴ ኣ፥ «ኔኒ ጋ ዴዓሳ» ያጌዳ።
ጲላፆሲ ቄሳቱዋ ካፓቱዋሲኔ ኣሳሲ ኦዲዴ፥ «ታኒ ሃ ቢታኒያ ቦላን ኣይኔ ኢታ ኦሱዋ ዴማ ቤይኬ» ያጌዳ።
ጊዶፔ ኣቲን ኡንቱንቱ፥ «ሃ ቢታኒ ጋሊላፔ ዶሚዴ፥ ሃራይ ኣቶ ሃዋ ጋካናዉካ፥ ዪሁዳ ጋዲያ ኡባ ባሬ ቲሚርቲያን ቃዴ ዴዔ» ያጊዴ ሚኒሲ ኦዴዲኖ።
ጲላፆሲካ ሃዋ ሲሲዴ፥ «ኢ ጋሊላ ኣሴ?» ያጊዴ ኤራናው ኦቼዳ።
ጲላፆሲ ሄሮዲሴ ሞዲያ ጋዲያፔ ዬሱሲ ዬዳዋ ኤሬዳ ዎዴ፥ ሄሮዲሴካ ቃይ ሄዎዲያን ዬሩሳላሜን ዴዒያ ዲራው፥ ኣኮ ዬሱሳ ዬዴዳ።
ሄሮዲሴ ዳሮ ዎዲያፔ ዶሚዴ ዬሱሳ ቤዓናው ኣሞቲ ዴዒያ ዲራው፥ ኣ ቤዔዳ ዎዴ ዳሮፔ ናሼቴዳ። ዬሱሳ ዋሪያ ሲሴዳዋ ዲራው፥ ኢ ኦራባ ኦሺን ቤዓናው ሂዶታን ጋሚዔዳ።
ሄሮዲሴ ዬሱሳ ዳሮባ ኦቼዳ፤ ሺን ዬሱሲ ኣው ኣያኔ ዛሪቤና።
ቄሳቱዋ ካፓቱኔ ሙሴ ሂጊያ ታማሪሲያዋንቱ ሄዋን ኤቂዴ፥ ዬሱሳ ሎይ ሞቲዴ ዴዒኖ።
ሄሮዲሴኔ ኣ ዎታዳራቱ ዬሱሳ ካዴ፥ ኣ ቦላ ቂሊጬዲኖ። ቦንቼቴዳ ማዩዋ ኣ ማዪዚዴ፥ ጲላፆሳኮ ዛሪዴ ዬዴዲኖ።
ሄሮዲሴኔ ጲላፆሲ ሃዋፔ ካሴና ሞርኪያን ዴዒኖ፤ ሺን ሄ ጋላሲ ሲጌቴዲኖ።
ጲላፆሲ ቄሳቱዋ ካፓቱዋ፥ ኣዪሲያዋንታኔ ሃራ ጮራ ኣሳ ኢቲፔ ፄሲዴ፥
ሃዋዳን ያጌዳ፥ « ‹ሃ ቢታኒ ኣሳ ማካላቴው ዴን›፥ ያጊዴ ታኮ ኣሄዲታ፤ ታካ ሂንቴንቱ ሲንን ቢዳ ፄላዴ፥ ሂንቴንቱ ሺሼዳ ሞቱዋን ኢቲ ባላኔ ኣ ቦላን ዴማ ቤይኬ።
ቃሲ ሄሮዲሴካ ኣ ቦላን ኣይኔ ዴሚቤና ዲራው፥ ሃ ኑኮ ዛሪ ዬዴዳ፤ ሂንቴንቱ ቤዒያዋዳንካ፥ ሃቢታኒ ኣ ሃይቆ ጋያባ ኣይኔ ኡዲቤና።
ሃዋ ዲራው ታኒ ኣ ሙራዴ ቢላና» ያጌዳ።

ኣሳይ ኡባይ ኢቲፔ ጊዲዴ፥ «ሃ ቢታኒያ ያ ዲጋ! ባርባና ጊያ ዬሱሳ ኑሲ ቢላ!» ያጊዴ ጫቦቴዲኖ።
ባርባን ካታማን ዋላሳ ዴንዴ፥ ኣሳ ዎዳ ዲራው፥ ቃሼቴዳዋ።
ጲላፆሲ ዬሱሳ ቢላናው ኮዪዴ፥ ኣሳው ላዔዋ ጉጂዴ ሃሳዬዳ።
ሺን ኡንቱንቱ፥ «ማስቃሊያ ቦላ ሚሲማሪያን ሻዴ ካቃ! ካቃ!» ያጊ ዋሴዲኖ።
ጲላፆሲካ ሄዜንዋ ኡንቱንታ፥ «ኣያው? ሃቢታኒ ኦዳ ኢታ ኦሱ ኣዬ? ታኒ ኣ ሃይቆ ጋያ ናቁዋ ኣይኔ ኣፔ ዴማቤይኬ፤ ሃዋ ዲራው፥ ኣ ሙራዴ ቢላ ዬዳና» ያጌዳ።
ሺን ኡንቱንቱ ባሬንቱ ኮሻ ቁ ኦዴ፥ ካቄታናዳን ዳሪ ዋሴዲኖ። ኡንቱንቱ ዋሱካ ጲላፆሳ ቆፋ ላሜዳ።
ሃዋ ዲራው፥ ጲላፆሲካ ኡንቱንቱ ኦሻይ ሲማናዳን ዬሱሳ ቦላን ፒርዴዳ።
ኣሳ ማካላው ዴንዴኔ ሼምፑዋ ዎዴ፥ ቃሼቴዳ ቢታኒያ ቢሌታናዳን ኡንቱንቱ ዎሶ ዲራው፥ ሄ ቢታኒያ ቢሌዳ። ሺን ዬሱሳ ባሬንቱ ሼኒያዳን ኮዮዋ ኦና ማላ፥ ኣ ኢሜዳ።
ዬሱሳ ኦይቂ ኣፊዴ ዴዒሺን፥ ሲሞና ጌቴቲያ ቄሬና ቢታኒ ሄራፔ ዪዴ ዴዒሺን ዴሚዴ፥ ማስቃሊያ ቶሲዴ ዬሱሳና ባና ማላ ኡዴዲኖ።
ዳሮ ጮራ ኣሳይኔ ዬኪያ ማጫዋንቱ ጉዬና ካሊኖ።
ዬሱሲ ጉዬ ሲሚዴ ኡንቱንቶ፥ «ሂንቴኖ፥ ዬሩሳላሜ ማጫዋንቶ፥ ሂንቴንቱ ሁጴዉኔ ሂንቴንቱ ናናው ዬኪቴፔ ኣቲን፥ ታው ዬኮፒቴ፤
‹ማን ጊዴዳዋንቱኔ ዬሊቤና ኡሉ፥ ንቤና ንይ፥ ኣንጄቴዳዋንታ› ጌቴቲያ ዎዲ ያናዋ።
ሄ ዎዲያን፥ ‹ዞዛቶ፥ ኑ ቦላ ዎዲቴ፤ ዙኩላቱዋካ፥ ኑና ቆሲቴ› ያጋኒታ።
ሲሚ ቃዬ ሚን ሃዋዳን ሃኖፔ፥ ሜላ ሚን ዋናናዌ?» ያጌዳ።
ዬሱሳና ኢቲፔ ካቄታና ማላ፥ ኢታ ኦሱዋ ኦዳ ሃራ ላዑ ኣሳቱዋካ ኣፌዲኖ።
ቄራኔው ጌቴቲያሳ ጋኬዳ ዎዲያን፥ ዬሱሳ ካቄዲኖ። ኢታ ኦዋንታካ፥ ኢቱዋ ኡሼቻና፥ ዮኩዋ ሃዲርሳና ካቄዲኖ።
ዬሱሲ፥ «ታ ኣቦ፥ ኡንቱንቱ ባሬንቱ ኦያዋ ኤሬና ዲራው፥ ኡንቱንቱ ናጋራ ኣቶ ጋ» ያጌዳ። ኡንቱንቱካ ኣ ማዩዋ ሳማ ዬጌቲዴ ጊሼቲ ኣኬዲኖ።
ኣሳይ ኤቂ ፄሊሺን፥ ጋዲያ ሞዲያዋንቱ፥ «ሃራንታ ኣሼ፤ ፆሳን ዶሬቴዳ ኪሪስቶሲ ኣ ጊዶፔ፥ ኣኔ ባሬ ሁጲያ ኣሼኔ?» ያጊዴ ቂሊጬዲኖ።
ቃሲ ዎታዳራቱካ ሺቂዴ ቂሊጬዲኖ፤ ጫሜዳ ዎዪኒያ ኤሳ ኣው ኣሂ ኢሚዴ፥
«ሃዎ፥ ኔኒ ኣዪሁዳ ካቲያ ጊዶፔ፥ ኔ ሁጲያ ኣሻ!» ያጌዲኖ።
ሁጲሳናካ፥ «ሃዌ ኣዪሁዳ ካቲያ» ያጊያ ፃፉዋ ፃፌዲኖ።
ኢታ ኦዴ ካቄቴዳዋንቱፔ ኢቱ፥ ቦሪዲኔ ቶቺዴ፥ «ሃዎ ኔኒ ኪሪስቶሳ ጊዲኪ? ኣኔ ኣ ጊዶፔ፥ ኔ ሁጲያኔ ኑና ኣሻ» ያጌዳ።
ዮኩ ቃይ ኣ፥ «ኔኒ ሃዋ ማላቲያ ፒርዳ ቦላ ዴዓዴካ ፆሳው ያዪኪ?
ኑኒ ኪቴቴዳ ባላን ሙራ ኣኪዴ ዴዔቶ፤ ኑሲ ቤሲያ ሙራ ቦላን ዴዔቶ፤ ሺን ሃ ቢታኒ ኢቲ ኢታባኔ ኦቤና» ያጊ ዛሬዳ።
ኢ ዬሱሳ፥ «ኔኒ ኔ ካዉቴ ዎልቃን ዪያ ዎዴ፥ ታና ቆፓ» ያጌዳ።
ዬሱሲካ፥ «ታኒ ኔው ቱሙዋ ኦዳይ፥ ሃቼ ታናና ኢቲፔ ጋናቲያን ዴዓናሳ» ያጌዳ።
ሄ ዎዴ ኡሱፑን ሳቴ ጊዲያ ኬና፤ ሄዋፔ ኡዱፑ ሳቲያ ጋካናው፥ ቢታ ኡባ ቦላን ማ ጊዴዳ።
ኣዋይካ ባሬ ፖዑዋ ዲጌዳ፤ ጌሻ ጎሊያ ጋሪዱካ ፔቲዴ ላዑዋ ኬሴዳ።
ዬሱሲካ ዳሮ ቁ ጌዳ ቃላን ዋሲዴ፥ «ታ ኣቦ፥ ታኒ ታ ሼምፑዋ ኔ ኩሺያን ኣ ኢማይ!» ያጊ ሲሞዋፔ ጉዪያን ኢ ሃይቄዳ።
ፄቱዋ ካፑ ሃኔዳ ዬዉዋ ቤዔዳ ዎዴ፥ «ሃ ቢታኒ ቱማካ ፂሎ ኣሳ» ያጊዴ ፆሳ ጋላቴዳ።
ሃዋ ቤዓናው ኢቲሳ ሺቄዳ ኣሳይ ኡባይ ሃኔዳ ዬዉዋ ቤዒዴ፥ ባሬንቱ ቲራ ባቂዴ ሲሜዲኖ።
ዬሱሳ ኤሪያ ኣሳይ ኡባይኔ ጋሊላፔ ዶሚዴ ኣ ካሌዳ ማጫዋንቱ ሃዋ ፄሊዴ፥ ሃኩዋን ኤቄዲኖ።
ኣዪሁዳ ሻንጋቱዋ ጊዴዳዋንቱፔ ኢቱ፥ ዮሴፋ ጌቴቲያ ሎዓኔ ፂሎ ቢታኒ ዴዔ።
ሃ ቢታኒ ሻንጋቱዋ ማቁዋኔ ኡንቱንቱ ኦሱዋን ኢቲፔቴ ኦቤና። ፆሳ ካዉቴ ዩሳ ሂዶታን ናጊዴ ዴዔ።
ዮሴፎካ ጲላፆሳኮ ቢዴ፥ ዬሱሳ ኣኃ ኣካናው ዎሴዳ።
ኣካናዳን ጌቴቶዋፔ ጉዬ፥ ኣኃ ቦላፔ ዎዴ፥ ሎዖ ሞጉዋ ማዩዋን ፃፂዴ፥ ሹቻፔ ዎጬቲዴ ሜቴዳ፥ ኦኒኔ ካሴ ሞጌቲ ቤና ኦላ ጊዶን ዎዳ።
ጋላሳይካ ሳምባታ ሞካናው ጊጊያ ጋላሳ፤ ሳምባታይካ ጌላና ሃኔ።
ጋሊላፔ ዶሚዴ ዬሱሳና ኢቲፔ ዬዳ ማጫዋንቱ ካሊዴ፥ ዱፉዋን ኣ ኣኃ ዎቲዴ ዎዲኖንቶ ቤዔዲኖ።
ኡንቱንቱ ሃዋፔ ሶይ ሲሚዴ፥ ሺቱዋኔ ኦኪያዋ ኣኃው ጊጊሴዲኖ። ሂጊያ ማራዳን ሳምባታ ጋላሲ ሼምፔዲኖ።
ሳሚንታፔ ኮይሮ ጋላሳ፥ ማጫዋንቱ ጊጊሴዳ ሺቱዋ ኦይቂዴ ዳሪ ጉሪዴ ዱፉዋኮ ቤዲኖ።
ሹቻይካ ዱፉዋ ዶናፔ ጎንዶሬቲና ቤዔዲኖ።
ኡንቱንቱ ዱፉዋ ጋርሳ ኦላ ጌሎ ዎዴ፥ ጎዳ ዬሱሳ ኣኃ ዴሚቤይኪኖ።
ማጫዋንቱ ሲዴ ዴዒሺን፥ ዋጪዋጪያ ማዩዋ ማዬዳ ላዑ ኣሳቱ፥ ቆፔናን ኡንቱንቱ ሚዪያን ኤቄዲኖ።
ማጫዋንቱካ ያሻፔ ዴንዶዋን ሳዓ ፄሊዴ ዴዒሺን፥ ላዑ ኣሳቱ፥ «ዴዑዋን ዴዒያዋ፥ ኣ ኣያው ሃይቆዋንቱ ጊዶፔ ኮዪቴ?
ኢ ዴንዴዳ፤ ሃዋን ባዋ። ቃይካ ጋሊላን ዴዒያ ዎዲያን፥ ‹ኣሳ ናዓይ ናጋራንቻቱዋ ኩሺያን ኣ ኢሜታናዋ፤ ማስቃሊያ ቦላን ካቄታናዋ፥ ሄዜን ጋላሲ ሃይቁዋፔ ዴንዳናዋ› ያጌቶዋ ቆፒቴ» ያጌዲኖ።
<range>
ማጫዋንቱካ ሄ ዎዴ ቃላ ኣኬኬዲኖ።
ኡንቱንቱካ ዱፉዋፔ ሲሚዴ ሃ ኡባ ዬዉዋ ታማኔ ኢቲ ኪቴቶዋንቶኔ ኡንቱንታ ካሊያዋንቶ ኡባቶ ኦዴዲኖ።
ሃዋ ዬሱሲ ኪቶዋንቶ ኦዴዳዋንቱ፡ ማግዳላፔ ዬዳ ማይራሞ፥ ዮሃኖ፥ ያዪቆባ ዳዮ ማይራሞኔ ኡንቱንቱና ኢቲፔ ዴዒያ ሃራ ማጫዋንታ።
ኡንቱንቶ ማጫዋንቱ ኦዲያ ቃላይ ቃጂያዋ ማላቲና ኣማኒቤይኪኖ።
ሺን ሄ ዎዴ ጴፂሮሲ ዴንዲዴ ዱፉዋኮ ዎፄዳ። ያ ጋኪዴ ሆኪ ፄሊያ ዎዴ፥ ጋርሳን ሞጉዋ ማዮ ፃላላይ ዴዒያዋ ቤዔዳ። ሃኖ ዬዉዋንካ ማላሌቲዴ፥ ጎሌ ሲሜዳ።
ሄ ጋላሲ ዬሱሳ ካሊያዋንቱፔ ላዑ ኣሳቱ ዬሩሳላሜፔ ላዑ ሳቲያ ሃኪያ ኤማሁሳ ጌቴቲያ ሄራ ቢዴ፤
ኢቱ ኢቱዋና ሃኔዳ ዬዉዋ ኡባ ሃሳይ ዴዒኖ።
ኡንቱንቱ ሃሳዪዲኔ ዞሬቲዴ ዴዒሺን፥ ዬሱሲ ባሬ ሁጴው ዪዴ ኡንቱንቱ ሚዪያ ሺቂዴ ኡንቱንቱና ቢዴ ዴዔ።
ሺን ኡንቱንቱ ባሬ ኣይፊያን ፄሊዴ ኣ ጊዲያዋ ሻኪ ኤራናው ዳንዳይቤይኪኖ።
ዬሱሲ፥ « ሂንቴንቱ ኦጊያ ቦላን ኢቱ ኢቱዋና ሃሳዪያዌ ኣዬ?» ያጊ ኦቼዳ። ኡንቱንቱካ ዳጋማን ሌቹሚዴ ኤቄዲኖ።
ኡንቱንቱፔ ኢቱ ቄሊዮጳ ጌቴቲያዌ፥ «ሃ ጊዱዋን ዬሩሳላሜን ሃኖ ዬዉዋ ኤሬናዌ ኔ ፃላላይ ሃጋዴው ኢማ?» ያጊ ዛሬዳ።
ዬሱሲ፥ «ኢ ኣዬ?» ያጊና፥ ኡንቱንቱካ፥ «ፆሳ ሲንኒኔ ኣሳ ኡባ ሲንን ቃላኒኔ ኪታን ሚኖ ናቢያ ጊዴዳ ናዚሬቲያ ዬሱሳባ ሃሳዬቶ።
ኣካ ቄሳቱዋ ካፓቱኔ ኑና ሞዲያዋንቱ ሃይቁዋ ፒርዳው ኣ ኢሜዲኖ፤ ማስቃሊያ ቦላን ዎዲኖ።
ኑኒ ካሴና፥ ‹ኢስራዔሊያ ኣሳ ዎዛናዋ› ያጊ ሂዶቶዌ ኣ፤ ሺን ሃ ዬዉ ሃኔቲዴ ኣዴፔ ሄዙ ቃማ ጊዴዳ።
ኑ ጊዶፔ ኢቲ ኢቲ ማጫዋንቱ ኑና ማላሊሴዲኖ። ኡንቱንቱ ጉራን ሂኒ ዱፉዋ ቤዲኖ፥
ሺን ዬሱሳ ኣኃ ኡንቱንቱ ዮ ዎዴ ሺሬቲ ሲሚዴ፥ «ኢ ዴንዴዳ፤ ያጊያዋ ኪታንቻቱ ኦዲሺን ቤዔዶ» ያጊ ኦዴዲኖ።
ኑ ጊዶፔካ ኢቲ ኢቲ ኣሳይ ዱፉዋ ቢዴ ኡንቱንቱ ጎዋዳን ሃኒና ቤዔዲኖ፤ ሺን ዬሱሳ ኣኃ ዴሚቤይኪኖ» ያጌዲኖ።
ዬሱሲ ኡንቱንቶ፥ «ሂንቴኖ፥ ኣኬኬና ኣሳቶ፥ ሂንቴንቱ ዎዛናን ናባቱ ኦዶዋ ኡባ ኤሌ ኣማኔናዋንቶ፤
ኪሪስቶሲ ሃ ሜቱዋ ኣካናዉኔ ባሬ ቦንቹዋኮ ጌላናው ቤሴኔ?» ያጌዳ።
ሄዋፔ ሲሚዴ ዬሱሲ ሙሴ ማፃፋቱዋፔኔ ናባቱ ፃፌዳ ማፃፋቱዋፔ ዶሚዴ፥ ፆሳ ማፃፋቱዋ ኡባን ፃፌቴዳ ባሬባ ኡንቱንቶ ቢሊዴ ኦዴዳ።
ኡንቱንቱ ቢዴዒያ ሄራ ማቴዳ ዎዴ፥ ዬሱሲ ሃራሳ ቢያዋ ማላቴዳ።
ሄ ዎዴ ኡንቱንቱ ኣ፥ «ጋላሳይ ቃሚዴ ዴዒያ ዲራው፥ ኦማርሳይ ማቴዳ፤ ኑናና ኢቲፔ ኣቃ!» ያጊ ሚኒሲ ዎሴዲኖ። ሃዋ ዲራው፥ ኢካ ኡንቱንቱና ኢቲፔ ኣቃናው ጌሌዳ።
ኡንቱንቱ ኢቲፔ ጋዪታን ኡቴዳ ዎዴ፥ ዳቡዋ ዴንዴ ኣንጄዳ፤ ሜንዴ ኡንቱንቶ ኢሜዳ።
ኡንቱንቱ ኣይፊካ ኣ ኣኬካና ማላ ዶዬቲና፥ ዬሱሳ ጊዲያዋ ኤሬዲኖ። ኢካ ኡንቱንቱ ሲንፔ ጌሜዳ።
ኡንቱንቱካ ኢቱ ኢቱዋ፥ «ቃን ኢቲፔ ኑ ዴዒሺን፥ ኑና ኢ ሃሳዪሲያ ዎዲያኒኔ ፆሳ ማፃፋቱዋካ ኑሲ ቆንጪሲዴ ኢ ኦዲያ ዎዲያን፥ ኑ ዎዛና ጊዶን ታማዳን ሴሌ ጊዴኔ?» ጌቴቴዲኖ።
ሄ ዎዲያንካ ዴንዲዴ ዬሩሳላሜ ሲሜዲኖ። ዬሱሲ ኪቶ ታማኔ ኢታቶኔ ኡንቱንቱና ኢቲፔ ዴዒያዋንቶ፥ «ጎዳይ ቱሙዋካ ዴንዴዳ፥ ሲሞናዉካ ቤቴዳ» ያጊዴ ሄዋን ኢቲፔ ሺቂ ኡቴዳዋንታ ዴሜዲኖ።
<range>
ሄ ላዓቱ፥ ቃን ሃኔዳዋኔ ዬሱሲ ዳቡዋ ሜንያ ዎዴ ዎቲ ኣ ኤሬዲኖንቶ ኡንቱንቶ ኦዴዲኖ።
ሃዋ ኡንቱንቱ ሃሳይ ዴዒሺን፥ ዬሱሲ ኡንቱንቱ ጊዶን ኤቂዴ፥ «ሳሮቴይ ሂንቴው ጊዶ» ያጌዳ።
ኡንቱንቶ ሞይቲሊያ ቤዖዋ ማላቲና ዳጋሚዴ፥ ያሻን ኩሜዲኖ።
ኢካ ኡንቱንታ፥ «ኣያው ዳጋሚቴ? ኣያ ዲራው ሂንቴንቱ ዎዛናይ ሲ?
ታኒ ዬሱሳ ጊዲያዋ ኤራናው፥ ኣኔ ታ ኩሺያኔ ታ ጌዲያ ቤዒቴ፤ ታናን ሂንቴንቱ ቤዒያዋዳን፥ ሞይቲሌው ኣሹኔ ሜቄይ ባዋ። ኣኔ ታና ሂንቴንቱ ኩሺያን ኦይቂ ቤዒቴ» ያጌዳ።
ሃዋ ያጊ ሲሚዴ፥ ባሬ ኩሺያኔ ባሬ ጌዲያ ቤሴዳ።
ኡንቱንቱካ ናሼቻፔ ዴንዶዋን፥ ኣማኔናን ማላሌቲ ዴዒሺን ኢ፥ «ሃዋን ሜቴቲያዌ ሂንቴንቶ ዴዒ?» ያጊ ኡንቱንታ ኦቼዳ።
ኡንቱንቱካ፥ ፂፄቴዳ ሞሊያፔ ላፋ ፑሩዋ ኣው ኢሜዲኖ።
ኢካ ኣኪዴ ኡንቱንቱ ሲንን ሜዳ።
ኢካ፥ «ታኒ ሂንቴንቱና ኢቲፔ ዴዓዴ፥ ‹ሙሴ ማፃፋን፥ ናባቱዋ ማፃፋኒኔ ቃላን ፃፌቶ ማዚሙራቱን ታ ዲራው ፃፌቴዳ ኡባይ ፖሌታናው ቤሴ› ያጋዴ ሂንቴንቶ ኦዴዳ ዬዉ ሃዋ» ያጌዳ።
ሄ ዎዲያንካ ፆሳ ማፃፋቱዋን ጌቴቶዋ ኣኬካና ማላ፥ ኡንቱንቱ ዎዛና ዶዬዳ።
ኡንቱንቶ፥ « ‹ኪሪስቶሳ ሜቱ ጋካናዋ፤ ሄዜንያ ጋላሲ ሃይቁዋፔ ዴንዳናዋ።
ኣ ኣሱንን ናጋራ ፓፄይኔ ማሮታ ዴሙሳይ ዬሩሳላሜፔ ዶሚዴ ኣሳው ኡባው ኦዴታናዋ› ያጌቲዴ ፃፌቴዳ።
«ሂንቴንቱካ ሃዎ ማርካቱዋ።
ታ ሂንቴንቶ፥ ታ ኣቡ ቃላ ጌሌዳ ሂዶታ ዬዳና፤ ሄዌ ጋካናዉኔ ሂንቴንቶ ዎልቃይ ሳሉዋፔ ኢሜታና ጋካናው፥ ዬሩሳላሜ ካታማን ናጊሺቴ» ያጌዳ።
ሃዋፔ ጉዪያን፥ ቢታኒያ ጌቴቲያ ካታማ ጋካናው፥ ኡንቱንታ ኣፌዳ፤ ባሬ ኩሺያ ሚጪዴ ኡንቱንታ ኣንጄዳ።
ኡንቱንቱፔ ሻኬቲዴ፥ ሳሉዋ ቤዳ።
ኡንቱንቱ ኣው ጎዪኒዴ፥ ዳሮ ናሼቻን ዬሩሳላሜ ሲሜዲኖ።
ቃሲ ፓጬናን ፆሳ ጋላቲዴ፥ ጌሻ ጎሊያን ዴዔዲኖ።
ቃላይ ኮይሮ ዴዔ፤ ቃላይካ ፆሳና ኢቲፔ ዴዔ፤ ቃላይካ ፆሳ።
ኢ ኮይሮፔካ ፆሳና ዴዔ።
ኡባባይ ቃላ ባጋና ሜቴዳ። ሜቴዳባኒ ኡባባኒ ኢ ባይናን ኢቲባይኔ ሜቲቤና።
ኣኒ ዴዑ ዴዔ፤ ዴዑ ኣሳው ፖዑዋ።
ፖዑ ማኒ ፖዔ፤ ማይ ፖዑዋ ፆኒቤና።
ፆሳፔ ኪቴቲ ዬዳ ኣ ሱንይ ዮሃኒሳ ጌቴቲያ ኢቲ ቢታኒ ዴዔ።
ኣሳይ ኡባይ ኣ ባጋና ኣማናና ማላ፥ ፖዑዋባ ማርካታናው ዬዳ።
ፖዑዋባ ማርካታናው ዬዳፔ ኣቲን፥ ኢ ባሬ ሁጴው ፖዑዋ ጊዴና።
ኢካ ቱሙ ፖዑዋ ጊዴዳዌ ኣሳው ፖዒሳናው ሃ ሳዓ ዪያዋ።
ቃላይ ኣላሚያን ዴዔ፤ ፆሳይ ቃላን ኣላሚያ ሜዳ፤ ሺን ኣላሚ ኣ ኤሪቤና።
ኢ ባሬ ባጋቱዋኮ ዬዳ፤ ሺን ኡንቱንቱ ኣ ሺሺ ኣኪቤይኪኖ።
ጊዶፔ ኣቲን ኢ ባሬና ሺሺ ኣኬዳ ኡባቶ፥ ባሬ ሱንኒ ኣማኔዳዋንቶ፥ ፆሳ ናና ጊዳና ማላ፥ ማታ ኢሜዳ።
ኡንቱንቱ ፆሳፔ ዬሌቴዲኖፔ ኣቲን፥ ኣሳይ ዬሊያ ማራኒ ዎይ ኣሹዋ ሼኒያን ዎይ ኣቱማ ኣሳ ሼኒያ ፃላላን ዬሌቲቤይኪኖ።
ቃላይ ኣሳ ጊዲዴ፥ ኣ ኬካቴኒኔ ቱማቴን ኩሚዴ ኑ ጊዱዋን ዴዔዳ። ኑኒ፥ ኢ ባሬ ኣቦ ኢቲ ናዓ ጊዲዴ ኣኬዳ ኣው ዴዒያ ባሬ ኣዉዋ ቦንቹዋ ቤዔዶ።
ዮሃኒሲ ኣባ ባሬ ኮሻ ቁ ኦዴ፥ «ታኒ፥ ‹ታፔ ካላ ዪያዌ ታፔ ቦላ፤ ኣዪሲ ጎፔ፥ ታ ዬሌታናፔ ካሴና ኢ ዴዒያዋ› ጋዴ ሂንቴንቶ ኦዶዌ ሃዋ» ያጊ ማርካቴዳ።
ኑኒ ኡባይ ኣ ኩሜን ኣ ኬካቴን ፓላሄዳ ኣንጁዋ ኣኬዶ።
ፆሳይ ሂጊያ ሙሴ ባጋና ኢሜዳ፤ ሺን ኣ ኬካቴይኔ ቱማቴይ ዬሱሲ ኪሪስቶሳ ባጋና ዬዳ።
ፆሳ ቤዔዳ ኣሳይ ኦኒኔ ባዋ፤ ባሬ ኣዉዋ ማታን ዴዒያ ባሬ ሁጴው ፆሳ ጊዴዳዌ ኢቲ ናዓ ፃላላይ ኣባ ማርካቴዳ።
ዬሩሳላሜን ዴዒያ ኣዪሁዳቱዋ ኣዪሲያዋንቱ ቄሳቱዋኔ ሌዋቱዋ ዮሃኒሳኮ፥ «ኔኒ ኦኔ?» ጊዴ ኣ ኦቻና ማላ ኪቲና፥ ዮሃኒሲ ኡንቱንቱሲ ማርካቴዳ ማርካቴይ ሃዋ።
ዮሃኒሲ፥ «ታኒ ኪሪስቶሳ ጊዲኬ» ያጊዴ ጌሺ ማርካቴዳዋፔ ኣቲን፥ ማርካቱሳ ኢፂቤና።
ኡንቱንቱ፥ «ያቲና፥ ኔኒ ኦኔ? ኔኒ ኤላሴ?» ያጊዴ ኦቼዲኖ። ዮሃኒሲ፥ «ኣ ጊዲኬ» ያጌዳ። ቃሲካ ኡንቱንቱ፥ «ኔኒ ናቤ?» ያጊዴ ኦቼዲኖ። ዮሃኒሲ፥ «ጊዲኬ» ያጊ ዛሬዳ።
ኡንቱንቱ፥ «ያቲና ኔኒ ኦኔ? ኑኒ ኑና ኪቴዳዋንቶ ኦዳና ማላ፥ ኔኒ ኔና ኦና ጋይ?» ያጌዲኖ።
ዮሃኒሲ ዛሪዴ፥ «ናቢያ ኢሳያሴ ጌዳዋዳን፥ ዎራን ባሬ ቃላ ቁ ኡዲዴ፥ ‹ጎዳ ኦጊያ ሲቲ ኦቴ!› ጊያ ኮሻይ ታዋ» ያጌዳ።
ቃሲ ፓሪሳዋቱ ኪቴዳ ኣሳቱ
ዮሃኒሳ፥ «ኔኒ ኪሪስቶሳ ዎይ፥ ኤላሳ ዎይ ናቢያ ጊዳና ዮፔ፥ ያቲና ኣዪሲ ፃማቃይ?» ያጊዴ ኦቼዲኖ።
ዮሃኒሲ፥ «ታኒ ሃን ፃማቃይ፤ ሺን ሂንቴንቱ ኤሬናዌ ኢቱ ሃዋኒ ሂንቴንቱ ጊዱዋን ዴዔ።
ኢ ታፔ ካላ ዬ። ታኒ ኣ ጫማ ቃሹዋ ቢላናዉካ ቤሲኬ» ያጊ ዛሬዳ።
ሃዌ ኡባይ ዮርዳኖሳ ሻፋፔ ሄፊን ባጋ ዮሃኒሲ ፃማቂያሳ ቢታኒያን ሃኔዳ።
ዮሃኒሲ ዎንቴ ጋላሲ ዬሱሲ ባሬኮ ዪያዋ ቤዒዴ፥ «ፆሳ ኦርጌ ዶርሳ፥ ኣላሚያ ኣሳ ናጋራ ዪሲያዌ፥ ሃዌሺ!
ታኒ፥ ‹ታፔ ካላ ኢቱ ያናዋ፤ ኢ ታፔ ቦላ፤ ኣዪሲ ጎፔ፥ ታ ዬሌታናፔ ካሴና ኢ ዴዒያዋ› ጋዴ ኦዴዳዌ ሃዋ።
ኢ ኦኔንቶ ታኒ ኤሪኬ፤ ሺን ኢስራዔሊያ ኣሳው ኣ ቆንጪሳናው ሃን ፃማቃዴ ያዲ» ያጌዳ።
ዮሃኒሲ ማርካቲዴ፥ «ጌሻ ኣያናይ ሳሉዋፔ ሃራጲያዳን ዎሺናኔ ኣ ቦላን ኡቲሺን፥ ታኒ ቤዓዲ።
ታኒ ኣ ኤሪኬ፤ ሺን ሃኒ ፃማቃና ማላ ታና ኪቴዳ ፆሳይ፥ ‹ጌሻ ኣያናይ ዎዴ፥ ኢቲ ኣሳ ቦላ ሼምፒሺን፥ ኔኒ ቤዓና፤ ኢካ ጌሻ ኣያናን ፃማቄ› ያጊዴ ታው ኦዴዳ።
ታኒ ሄዋ ቤዓዲ፤ ኢ ፆሳ ናዓ ጊዲያዋካ ማርካታይ» ያጌዳ።
ዎንቴ ጋላሲ ዮሃኒሲ ሺሬቲዴካ ባሬና ካሊያዋንቱፔ ላዓቱዋና ኢቲፔ ኤቄዳ፤
ኢ ዬሱሲ ኣሺን ቤዒዴ፥ «ፆሳ ዶርሳይ ሃዌሺ!» ያጌዳ።
ዮሃኒሳ ካሊያ ላዓቱ ዮሃኒሲ ጊያዋ ሲሲዴ፥ ዬሱሳ ካሌዲኖ።
ዬሱሲ ባሬና ካሊያዋንታ ጉዬ ሲሚ ቤዒዴ፥ «ኣያ ኮዪቴ?» ያጊ ኦቼዳ። ኡንቱንቱ ዛሪዴ፥ «ሬቢ፥ ኔኒ ሃቃን ዴዓይ?» ያጌዲኖ። «ሬቢ» ጉሳይ «ታማሪሲያዎ» ጊያዋ።
ዬሱሲ ኡንቱንታ፥ «ሃ ዪዴ ቤዒቴ» ያጌዳ። ኡንቱንቱ ቢዴ፥ ኢ ዴዒያሳ ቤዔዲኖ፤ ሄ ጋላሲ ሳዓይ ታሙ ሳቴ ሄራ ጊዲያ ዲራው፥ ኡንቱንቱ ኣናና ፔሼዲኖ።
ዮሃኒሲ ጌዳዋ ሲሲዴ፥ ዬሱሳ ካሌዳ ላዑ ኣሳቱዋፔ ኢቱ፥ ሲሞና ጴፂሮሳ ኢሻ ኢንዲራሳ።
ኢንዲራሴ ኮይሮ ባሬ ኢሻ ሲሞና ዴሚዴ፥ «ኑኒ ፆሳይ ኪቴዳዋና ጋኬቴዶ» ያጌዳ። ሄዋ ጉሳይ «ኪሪስቶሳ» ጊያዋ።
ኢንዲራሴ ሲሞና ዬሱሳኮ ኣሄዳ። ዬሱሲ ሲሞና ቤዒዴ፥ «ኔኒ ዮሃኒሳ ናዓ ሲሞና፤ ኔ ሱንይ ኬፋ ጌቴታናዋ» ያጌዳ። «ኬፋ» ጊያዋ ቢሌይ «ጴፂሮሳ» ዎይ «ዛላ» ጊያዋ።
ዎንቴ ጋላሲ ዬሱሲ ጋሊላ ባናው ቆፋ ቃቼዳ፤ ኢ ፒሊጶሳና ጋኬቲዴ፥ «ታና ካላ!» ያጌዳ።
ፒሊጶሲ፥ ኢንዲራሲኔ ጴፂሮሴ ዴዔዳ ቤቴሳይዳ ጌቴቲያ ካታማፔ ዬዳ ኣሳ።
ፒሊጶሲ ናቲናዔላና ጋኬቲዴ፥ «ሙሴ ማፃፋቱዋኒኔ ናባቱዋ ማፃፋቱዋን ኣባይ ፃፌቴዳዋዳን፥ ዮሴፎ ናዓ ዬሱሲ ናዚሬቴ ካታማን ዴዒያዋና ኑኒ ጋኬቴዶ» ያጊ ኦዴዳ።
ናቲናዔሊ ዛሪዴ፥ «ናዚሬቴ ካታማፔ ሎዖባይ ኬሳናው ዳንዳዪ?» ያጌዳ። ፒሊጶሲ፥ «ያዴ ቤዓ» ያጌዳ።
ናቲናዔሊ ባሬኮ ዪያዋ ዬሱሲ ቤዒዴ፥ «ማካላይ ባይና ቱሙ ኢስራዔሊያ ኣሳይ ሃዋ!» ያጌዳ።
ናቲናዔሊ ዬሱሳ፥ «ኔኒ ታና ሃቃን ኤራይ?» ያጊ ኦቼዳ። ዬሱሲ ዛሪዴ፥ «ፒሊጶሲ ኔና ፄሳናፔ ካሴ፥ ኔኒ ባላሲያ ጌቴቲያ ሚፔ ሂርኪና ዴዒሺን፥ ታኒ ኔና ቤዓዲ» ያጌዳ።
ናቲናዔሊ ዛሪዴ፥ «ታማሪሲያዎ፥ ኔኒ ፆሳ ናዓ! ኔኒ ኢስራዔሊያ ካቲያ!» ያጌዳ።
ዬሱሲ፥ «ታኒ ኔና ባላሲያ ጌቴቲያ ሚፔ ሂርኪና ቤዓዲ ጌዳ ዲራው ኣማናይ? ኔኒ ሃዋፔ ኣያዋ ቤዓና!» ያጌዳ።
ቃሲካ ዬሱሲ፥ «ታኒ ሂንቴንቱሲ ቱሙዋ ኦዳይ፤ ሳሉ ዶዬቲና፥ ፆሳ ኪታንቻቱ ታ ቦላ፥ ኣሳ ናዓ ቦላ፥ ፑዴ ኬሲሺናኔ ዱጌ ዎሺና፥ ሂንቴንቱ ቤዓና» ያጌዳ።
ሄዜን ጋላሲ ጋሊላ ጋዲያን ቃና ጌቴቲያ ካታማን ቡላቻይ ቡላቼቴዳ፤ ዬሱሳ ዳያ ሄ ቡላቻን ዴዓው።
ዬሱሲካ ባሬና ካሊያዋንቱና ኢቲፔ ሄ ቡላቻ ፄሴቴዳ።
ዎዪኒያ ኡሻይ ዉሪዲጊና፥ ዬሱሳ ዳያ ኣ፥ «ኡንቱንቱሲ ዎዪኒያ ኡሻይ ዉሪዲጌዳ» ያጋ ኦቻዱ።
ዬሱሲ ዛሪዴ፥ «ታ ዳዬ፥ ሃዌ ታ ኦሱዋ ጊዲያ ዲራው፥ ኔ ያያና ኮሼና። ታ ዎዲ ቢሮ ጋኪቤና» ያጌዳ።
ዬሱሳ ዳያ ኪቴቲያዋንቱሲ፥ «ኢ ሂንቴንቱሲ ኦዲያዋ ኣያ ጊዶፔኔ ኦቴ» ያጋ ኦዳዱ።
ኣዪሁዳቱ ካሴ ኦያ ዶያዳን፥ ሜቻ ዎጋው ኢቱ ኢቱ ፄቱ ፃሪሙሲያ ኦይቂያ ኡሱፑን ሹቻ ባቱ ሄዋን ዴዒኖ።
ዬሱሲ ኪቴቲያዋንታ፥ «ባቱዋኒ ሃ ኩንቴ» ያጌዳ፤ ጌቴቶዋዳንካ ኡንቱንቱ ባቱዋኒ ዶና ጋካናው ሃ ኩንዲኖ።
ዬሱሲ ኡንቱንታ፥ «ሃዒ ዱቂዴ፥ ቡላቻ ካፖ ኢሚቴ» ያጌዳ፤ ኡንቱንቱ ኣው ኣፊዴ ኢሜዲኖ።
ቡላቻ ካፑ ዎዪኒያ ኡሻ ጊዴዳ ሃ ጋንፂ ፄሊዴ፥ ሃቃፔ ዬዴንቶ ኤሪቤና፤ ሺን ሃ ኩንዳ ኦሳንቻቱ ኤሪኖ። ቡላቻ ካፑ ማቻቶ ኣኪያዋ ፄሲዴ፥
«ኦኒኔ ኣዪፌ ጊዴዳ ዎዪኒያ ኡሻ ኢማ ኣሳ ካሴቲዴ ኡሼ፤ ያቲዴ ኣሳይ ዳሪሲ ኡሼዳዋፔ ጉዪያን፥ ቂራሪያ ኡሼ። ሺን ኔኒ ኣዪፌ ጊዴዳ ዎዪኒያ ኡሻ ሃኖ ጋካናው ናጋዳ!» ያጌዳ።
ዬሱሲ ባሬ ኦዳ ዎልቃማ ማላታቱዋፔ ሃዋ ኮይሩዋ ጋሊላ ጋዲያን ቃና ጌቴቲያ ሄራን ኦዳ፤ ሄዋን ባሬ ቦንቹዋ ኢ ቆንጪሲና፥ ኣ ካሊያዋንቱ ኣኒ ኣማኔዲኖ።
ሄዋፔ ጉዪያን፥ ዬሱሲ ባሬ ዳዪና፥ ባሬ ኢሻቱዋናኔ ባሬና ካሊያዋንቱና ኢቲፔ ቂፊሪናሆማ ጌቴቲያ ካታማ ቢዴ ኣማሬዳ ጋላሳ ታኬዲኖ።
ኣዪሁዳቱ ቦንቺያ ፓሲጋ ባላ ጋላሳይ ማታቲና፥ ዬሱሲ ዬሩሳላሜ ቤዳ።
ጌሻ ጎሊያ ጊቢያን ሚዛ፥ ዶርሳኔ ዶጎማቱዋ ዛሊዒያ ኣሳ ዴሜዳ፤ ቃሲ ሃራቱ ባሬንቱ ኦይዲያን ኡቲዴ፥ ሚሻ ላሚያዋንታ ዴሜዳ።
ኢ ጎላ ጂራፊያ ዶቂዴ፥ ኣሳ ኡባ ዶርሳናኔ ሚያና ጌሻ ጎሊያ ጊቢያፔ ካሬው ኬሲዴ ዬዴሪሴዳ። ሚሻ ላሚያዋንቱ ኦይዲያካ ኣ ዬጊዴ፥ ኡንቱንቱ ሚሻ ላሌዳ።
ዶጎሙዋ ዛሊዒያዋንታ ኢ፥ «ሃ ዶጎማቱዋ ሃዋፔ ኬሲቴ፤ ታ ኣቡ ጎሊያ ጌያ ኦፒቴ!» ያጌዳ።
ዬሱሳ ካሊያዋንቱ ፆሳ ማፃፋን፥ «ታኒ ኔ ጎሌው ሴሌቲያ ሴላይ ታና ታማዳን ጉዴ» ጌቴቲዴ ፃፌቴዳዋ ሃሳዬዲኖ።
ሄዋፔ ጉዬ፥ ኣዪሁዴ ኣሳ ኣዪሲያዋንቱ ዛሪዴ፥ «ኔው ሃዋ ኦናው ዳንዳዪያ ማታይ ዴዒያዋ ኑና ኣያ ማላታ ቤሳኒ?» ያጌዲኖ።
ዬሱሲ፥ «ሃ ጌሻ ጎሊያ ኮሊቴ፤ ታኒ ሄዙ ጋላሳኒ ዛራዴ ኬፃና» ያጌዳ።
ቃሲካ ኣዪሁዴ ኣሳ ኣዪሲያዋንቱ፥ «ሃ ጌሻ ጎሊያ ኬፃናው ኦይታማኔ ኡሱፑን ላይ ኣኬዳ፤ ሺን ኔኒ ሄዙ ጋላሳኒ ኬፃኒ?» ያጌዲኖ።
ሺን ኢ ሃሳዬዳ ጌሻ ጎሊ ባሬ ኣሳቴባ።
ሄዋ ዲራው፥ ዬሱሲ ሃይቁዋፔ ዴንዴዳዋፔ ጉዪያን፥ ዬሱሳ ካሊያዋንቱ ኢ ሄዋ ጌዳዋ ሃሳዬዲኖ። ቃሲ ኡንቱንቱ ፆሳ ማፃፋይ ጌዳዋኔ ዬሱሲ ሃሳዬዳዋ ኣማኔዲኖ።
ፓሲጋ ባላ ቦንቺያ ዎዴ፥ ዬሱሲ ዬሩሳላሜን ዴዒሺን፥ ኢ ኦዳ ማላታ ቤዒዴ፥ ጮራ ኣሳይ ኣ ኣማኔዲኖ።
ሺን ዬሱሲ ኣሳ ኡባ ኤሪያ ዲራው፥ ሄዋንታ ኣማኒቤና።
ኣሳባ ኦኒኔ ኣው ማርካታና ማላ ኮዪቤና፤ ኣዪሲ ጎፔ፥ ኣሳ ዎዛናኒ ኣዬ ዴዒንቶ፥ ኢ ባሬ ሁጴው ኤሪያ ዲራሳ።
ፓሪሳዋቱዋፔ ጊዴዳ ካፑዋ ኒቆዲሞሳ ጌቴቲያ ኢቲ ቢታኒ ዴዔ።
ኒቆዲሞሲ ቃማ ዬሱሳኮ ዪዴ፥ «ታማሪሲያዎ፥ ኔኒ ኑና ታማሪሳና ማላ ፆሳይ ኪቴዳ ጊዲያዋ ኑኒ ኤሬቶ፤ ኣዪሲ ጎፔ፥ ፆሳይ ኣናና ዴዒያ ኣሳፔ ኣቲን፥ ሃ ኔኒ ኦያ ዎልቃማ ማላታቱዋ ኦናው ዳንዳዪያ ኣሳይ ባዋ» ያጌዳ።
ዬሱሲ ዛሪዴ፥ «ታኒ ኔው ቱሙዋ ኦዳይ፤ ኣሳይ ላዔንዋ ዬሌታና ዮፔ፥ ፆሳ ካዉቴ ቤዓናው ዳንዳዬና» ያጌዳ።
ኒቆዲሞሲ፥ «ጪማ ኣሳይ ዋኒዴ ላዔንዋ ዬሌታናው ዳንዳዪ? ባሬ ዳይ ኡሉዋ ሲሚ ጌሊዴ፥ ላዔንዋ ዬሌታናው ኣሳይ ዳንዳዪ?» ያጌዳ።
ዬሱሲ ዛሪዴ፥ «ታኒ ኔው ቱሙዋ ኦዳይ፤ ኣሳይ ሃፔኔ ጌሻ ኣያናፔ ዬሌታና ዮፔ፥ ፆሳ ካዉቴ ጌላናው ዳንዳዬና።
ኣሳይ ኣሹዋን ኣሳፔ ዬሌቴ፤ ሺን ኣሳይ ኣያናኒ ጌሻ ኣያናፔ ዬሌቴ፤
‹ሂንቴንቱ ላዔንዋ ዬሌታናው ቤሴ› ጋዴ ታኒ ኦዴዳ ዲራው፥ ማላሌቶፓ።
ጫርኩ ባሬ ኮዬዳሳ ጫርኬ። ኔኒ ኣ ኮሹንቻ ሲሳሳ፤ ሺን ኢ ሃቃፔ ዪንቶ ዎይ ሃቃ ቢንቶ ኤራካ። ጌሻ ኣያናፔ ዬሌቴዳ ኡባይ ሄዋ ማላ» ያጌዳ።
ኒቆዲሞሲ፥ «ሃዌ ዋኒዴ ሃናናው ዳንዳዪ?» ያጊዴ ኦቼዳ።
ዬሱሲ ዛሪዴ፥ «ኔኒ ኢስራዔላቱዋ ታማሪሲያዋ ጊዳዴ ሃዋ ኤሪኪ?
ታኒ ኔው ቱሙዋ ኦዳይ፤ ኑኒ ኤሪያዋ ሃሳዬቶኔ ቤዔዳዋ ማርካቴቶ፤ ሺን ኑኒ ማርካቲያዋ ሂንቴንቱ ኣኪኪታ።
ታኒ ሂንቴንቱሲ ሳዓባ ኦዲና፥ ኣማኔናዋንታ ጊዶፔ፥ ሳሉዋባ ኦዲና ዋኒ ኣማናኒቴ?
ሳሉዋፔ ዎዳ ታፔ ኣቲን፥ ሳሉዋ ኬሴዳዌ ኦኒኔ ባዋ፤ ሳሉዋን ዴዒያ ኣሳ ናዓይ ታና።
«ሙሴ ዎራን ፃንቂማሉዋ ሾሻ ሱሌዳዋዳን፥ ታና ኣማኔዳ ኡባይ ሜና ዴዑዋ ኣካና ማላ፥ ታኒ ኣሳ ናዓይ ማስቃሊያ ቦላ ፑዴ ዴንዳና ቤሴ።
<range>
«ፆሳ ናዓ ኣማኒያ ኡባይ ሜና ዴዑዋ ኣካናፔ ኣቲን፥ ዬና ማላ፥ ፆሳይ ሃ ኣላሚያ ኣሳ ሎይ ሲቄዳ ዲራው፥ ባሬ ሜፂ ኢቲ ናዓ ኢሜዳ።
ኣዪሲ ጎፔ፥ ፆሳይ ባሬ ናዓ ሃ ኣላሚያ ኣሳ ፒርዳናው ኪቲቤና፤ ሺን ኡንቱንታ ኣ ባጋና ኣሻናው ኪቴዳ።
«ኣ ናዓ ኣማኒያ ኦኒኔ ፒርዴቴና፤ ሺን ናዓን ኣማኔና ኦኒኔ፥ ፆሳ ናዓ ኢቱዋ ኣማኒቤና ዲራው፥ ሃዒካ ፒርዴቲ ኡቴዳ።
ኣሳ ቦላ ዪያ ፒርዳይ ሃዋ፡ ፖዑ ሃ ኣላሚያ ዬዳ፤ ሺን ኣሳ ኪታይ ኢታ ጊዲያ ዲራው፥ ፖዑዋፔ ኣዴ፥ ማ ሲቄዳ።
ኢታባ ኦያ ኦኒኔ ፖዑዋ ኢፄ፤ ኣዪሲ ጎፔ፥ ባሬ ኪታይ ቆንጬና ማላ፥ ፖዑዋኮ ሺቄና።
ሺን ቱሙዋ ኦያ ኦኒኔ ፆሳይ ኣዛዜዳዋዳን፥ ኢ ኦዳዋ ፖዑ ቆንጪሳና ማላ፥ ፖዑዋኮ ሺቄ» ያጌዳ።
ሄዋፔ ጉዪያን፥ ዬሱሲኔ ኣ ካሊያዋንቱ ዪሁዳ ጋዲያ ቤዲኖ፤ ዬሱሲ ሄ ጋዲያን ኡንቱንቱና ኣማሬዳ ዎዲያ ኡቲዴ፥ ኣሳ ፃማቂዴ ዴዔ።
ቃሲ ዮሃኒሲ ሳሌሜ ማታን ዴዒያ ሄኖና ጊያ ሳን ዎጋ ሃይ ዴዒያ ዲራው፥ ኣሳይ ኣኮ ዪና ፃማቄ።
ሄዌ ሃኔዳዌ ዮሃኒሲ ቃሼታናፔ ካሴና።
ሄዋፔ ጉዪያን፥ ዮሃኒሳ ካሊያዋንቱና ኣማሬዳ ኣዪሁዳቱዋ ሜቻ ዎጋባ ፓሉሜቴዲኖ።
ኡንቱንቱ ዮሃኒሳኮ ቢዴ፥ «ታማሪሲያዎ፥ ዮርዳኖሳ ሻፋፔ ሄፊንን ኔናና ዴዒያዌ፥ ኔኒ ኣባ ማርካቶዌ፥ ቤዓ ሃዒ ፃማቄ፤ ኣሳይ ኡባይካ ኣኮ ቤ» ያጌዲኖ።
ዮሃኒሲ ዛሪዴ፥ «ፆሳይ ኢማና ዮፔ፥ ኣሳይ ኣይኔ ኣካናው ዳንዳዬና።
‹ታኒ ኪሪስቶሳ ጊዲኬ፤ ሺን ታኒ ኣፔ ሲንው ኪቴታዲ› ጌዳዋሲ ሂንቴ ሂንቴንቱ ሁጴው ማርካ።
ሚሺራ ማጫዉና ዴዒያ ኡራይ ኢካ ሚሺራ፤ ሄ ሚሺራ ሚያታይ ኤቂዴ፥ ኢ ጊያዋ ሲሲያዌ ኣ ሃሳያን ዳሮ ናሼቴ። ሄዋ ዲራው፥ ሃዌ ታ ናሼቻይ ፖሌቴዳ።
ኢ ዳሪና ታ ጉፃና ቤሴ» ያጌዳ።
ቦላፔ ዪያዌ ኡባፔ ቦላ። ሳዓፔ ቤቴዳዌ ሳዓሳ። ኢካ ሳዓባ ሃሳዬ። ሳሉዋፔ ዪያዌ ኡባፔ ቦላ።
ኢ ባሬ ቤዔዳባኔ ሲሴዳባ ማርካቴ፤ ሺን ኣ ማርካቴ ኣኪያዌ ባዋ።
ኣ ማርካቴ ኣኪያ ኦኒኔ ፆሳይ ቱማንቻ ጊዲያዋ ሄዋን ማርካቴ።
ፆሳይ ኪቴዳዌ ፆሳ ቃላ ኦዴ፤ ኣዪሲ ጎፔ፥ ፆሳይ ባሬ ጌሻ ኣያና ፓላሂሲዴ ኢሜ።
ፆሳይ ባሬ ናዓ ሲቂዴ ኡባባ ኣ ኩሺያን ዎዳ።
ናዓ ኣማኒያ ኡራው ሜና ዴዑ ዴዔ፤ ሺን ናዓ ኣማኔናዋ ቦላ ፆሳ ሃንቁ ዴዓናዋፔ ኣቲን፥ ኢ ዴዑዋ ቤዔና።
ዬሱሲ ዮሃኒሳዋፔ ዳሪያ ባሬና ካሊያዋንታ ባሬኮ ሺሼኔ ፃማቄ ጊያዋ ፓሪሳዋቱ ሲሴዳዋ ዬሱሲ ኤሬዳ ዎዴ፥ ዪሁዳ ኣጊዴ፥ ጋሊላ ቤዳ፤ ጊዶፔኔ፥ ዬሱሳ ካሊያዋንቱ ፃማቄዳዋፔ ኣቲን፥ ዬሱሲ ባሬ ሁጴው ኦናኔ ፃማቂቤና።
<range>
<range>
ጋሊላ ቢዴ፥ ሳማሪያና ኣናዌ ኣ ኣሼናባ ጊዴዳ።
ሄዋ ዲራው፥ ያዪቆቢ ባሬ ናዓ ዮሴፎ ኢሜዳ ጋዲያ ማታን ዴዒያ ሲካሮ ጌቴቲያ ሳማሪያ ካታማ ቤዳ።
ሄ ሳዓን ያዪቆባ ሃ ኦላይ ዴዔ፤ ዬሱሲ ሃሜታን ዳቡሪዴ፥ ሄ ሃ ኦላ ማታን ኡቴዳ። ሄ ዎዴ ሳዓይ ኡሱፑን ሳቲያ ሄራ።
ሳማሪያ ሚሺራታ ሃ ዱቃናው ዬዳዉኖ ዬሱሲ፥ «ታና ሃ ኡሻሪኪ!» ያጌዳ።
ዬሱሳ ካሊያዋንቱ ቁማ ሻማናው ካታማ ቤዲኖ።
ሄ ሚሺራታ ዛራዴ ኣ፥ «ኔኒ ኣዪሁዳ ኣሳ ጊዳዴ፥ ሳማሪያ ማጫ ኣሳ ጊዴዳ ታና፥ ዎታ ዴዑዋ ኢሚያ ሃ ኡሻ ጋይ?» ያጋዱ፤ ኣዪሲ ጎፔ፥ ኣዪሁዳቶኔ ሳማሪያ ኣሳው ኢቲፔቴይ ባይና ዲራሳ።
ዬሱሲ ዛሪዴ ኢዞ፥ «ኔኒ ፆሳ ኢሞታኔ ቃሲ ኔና ‹ታና ሃ ኡሻ› ጊያዌ ኦኔንቶ ኤሪያዋ ጊዲንቶ፥ ኣ ዎሳናሳ፤ ኢካ ኔው ዴዑዋ ኢሚያ ሃ ኢማና» ያጌዳ።
ሚሺራታ ዛራዴ፥ «ጎዳው፥ ኔው ዱቂያባይ ባዋ፤ ኦላይካ ጪሙዋ። ያቲና፥ ዴዑዋ ኢሚያ ሃ ሃቃፔ ኣካኒ?
ኑሲ ሃ ሃ ኦላ ኢሜዳ ኑ ኣዉዋ ያዪቆባፔ ኔኒ ዳራይ? ኢ፥ ኣ ናናይኔ ኣ ሜሂ ሃዋፔ ኡሼዲኖ» ያጋዱ።
ዬሱሲ ዛሪዴ፥ «ሃ ሃፔ ኡሺያ ኦኒኔ ላዔንዋ ሳሜታናዋ።
ሺን ታኒ ኢሚያ ሃ ኡሺያ ኦኒኔ ላዔንዋ ሳሜቴና። ታኒ ኢሚያ ሃይ ሄ ኣ ጊዶን ሜና ዴዑዋሲ ፑልቲያ ፑልቱዋ ጊዳናዋ» ያጌዳ።
ሚሺራታ፥ «ጎዳው፥ ታኒ ሳሜቴና ማላኔ ሃ ቲካናዉካ ሃ ዬና ማላ፥ ታው ሄ ሃ ኢማ!» ያጋዱ።
ዬሱሲ ኢዞ፥ «ባዴ ኔ ኣሲና ፄሳዴ ሃ ሲማ» ያጌዳ።
ሚሺራታ ዛራዴ፥ «ታው ኣሲናይ ባዋ» ያጋዱ። ዬሱሲ፥ «ታው ኣሲናይ ባዋ ጊያዋን ቱሙዋ ጋዳ።
ኔኒ ኢቼሹ ኣሲና ጌላዳ፤ ሃዒ ኔናና ዴዒያ ቢታኒ ኔ ኣሲና ጊዴና። ኔኒ ሃዒ ታው ኦዴዳዌ ቱማ» ያጌዳ።
ሚሺራታ ቃይ፥ «ጎዳው፥ ኔኒ ናቢያ ጊዲያዋ ታ ሃዒ ኤራዲ፤
ኑ ሳማሪያ ኣሳ ኣዋቱ ሃ ዴሪያን ጎዪኔዲኖ፤ ሺን ኣዪሁዳቱ ሂንቴንቱ ኣሳይ ፆሳው ጎዪናናው ቤሲያ ሳዓይ ዬሩሳላሜና ያጊታ» ያጋዱ።
ዬሱሲ፥ «ሃ ሚሺራቴ፥ ታና ኣማና፤ ሃ ዴሪያን ዎይ ዬሩሳላሜን ኣዉዋ ፆሳው ሂንቴንቱ ጎዪኔና ዎዲ ያናዋ።
ሂንቴንቱ ሳማሪያ ኣሳይ ሂንቴ ኤሬናባው ጎዪኒታ፤ ፆሳይ ኑና ኣዪሁዳቱዋ ጎዔቲዴ ኣቶቴ ኣሂያ ዲራው፥ ኑኒ ኑ ኤሪያዎ ጎዪኔቶ።
ሺን ኣዉዋ ፆሳው ቱሙዋፔ ጎዪኒያዋንቱ ኣ፥ ጌሻ ኣያና ዎልቃኒኔ ፆሳ ፆሳቴዳን ጎዪኒያ ዎዲ ማታቴዳ፤ ኡባ ሃዒካ ጋኬዳ። ኣዪሲ ጎፔ፥ ኣሳ ባሬው ጎዪናና ማላ፥ ኣዉ ፆሳይካ ሃ ኦጊያን ጎዪኒያዋንታ ኮዬ።
ፆሳይ ኣያና፤ ኣው ጎዪኒያዋንቱካ ጌሻ ኣያና ዎልቃኒ ፆሳ ፆሳቴዳን ጎዪናናው ቤሴ» ያጌዳ።
ሚሺራታ፥ «ማሲሂያ ጌቴቲያ ኦኬቶዌ ያናዋ ታኒ ኤራይ። ኢ ዪያ ዎዴ ኑሲ ኡባባ ኦዳናዋ» ያጋዱ።
ዬሱሲ፥ «ሃ ኔናና ሃሳዪያዌ ታኒ ኣ» ያጌዳ።
ሃዋ ኡንቱንቱ ሃሳዪሺን፥ ዬሱሳ ካሊያዋንቱ ቤዳሳፔ ሲሜዲኖ። ዬሱሲ ሚሺራቲና ሃሳዪሺን ኡንቱንቱ ቤዒዴ ዳሪሲ ማላሌቴዲኖ፤ ሺን ሚሺራቶ፥ «ኣያ ኮያይ?» ዎይ ዬሱሳ፥ «ኢናና ኣዪሲ ሃሳያይ?» ጊዴ ኦቾዌ ኦኒኔ ባዋ።
ሄዋፔ ጉዪያን፥ ሚሺራታ ባሬ ሃ ኦቱዋ ኣጋ ባሻ ጉዬ ካታማ ባዴ ኣሳው፥
«ታኒ ኦዳዋ ኡባ ታው ኦዴዳ ቢታኒያ ቤዓናው ዴንዲቴ፤ ሄዌ ኪሪስቶሳ ጊዳንዴሻ?» ያጋዱ።
ኣሳይ ካታማፔ ኬሲዴ፥ ዬሱሳኮ ቤዳ።
ሄዌ ሃኒሺን፥ ኣ ካሊያዋንቱ ዬሱሳ፥ «ጉባ ማሪኪ!» ያጊዴ ዎሴዲኖ።
ሺን ኢ፥ «ታው ሂንቴንቱ ኤሬና ቁማይ ታኒ ሚያዌ ዴዔ» ያጌዳ።
ሄዋ ዲራው፥ ኣ ካሊያዋንቱ ባሬንቱ ጊዶን፥ «ኣው ሚያባ ኣሄዳ ኣሳይ ዴዓንዴሻ?» ያጌዲኖ።
ዬሱሲ ኡንቱንቱሲ፥ «ታ ቁማይ ታና ኪቴዳዋ ሼኒያ ኡዱሳኔ ኣ ኦሱዋ ፖሉሳ።
ሂንቴንቱ፥ ‹ኦይዱ ኣጌናፔ ጉዪያን፥ ካይ ጫኬታናዋ› ጊኪቴዬ? ታኒ ሂንቴንቱሲ ኦዳይ፤ ጎሻ ሎይ ፄሊቴ፤ ካይ ጫካ ቤሴዳ።
ዜሪያዌኔ ጫኪያዌ ኢቲፔ ናሼታና ማላ፥ ጫኪያዌ ዲርጉዋ ኣኬኔ ካ ሜና ዴዖ ሺሼ።
ሃ ጋሱዋን፥ ‹ኢቱ ዜሬ፤ ቃሲ ኢቱ ጫኬ› ጊያ ሃሳያይ ቱማ።
ሂንቴንቱ ዳቡሪቤናዋ ጫካና ማላ፥ ታኒ ሂንቴንታ ኪታዲ፤ ሃራቱ ኦ ዳቡሬዲኖ፤ ሂንቴንቱ ሃራቱዋ ዳቡራን ጌሌዲታ» ያጌዳ።
ሚሺራታ፥ «ኢ ታኒ ኦዳ ኡባባ ኦዴዳ» ጋዴ ማርካቴዳ ዲራው፥ ሄ ካታማን ዴዒያ ሳማሪያ ኣሳፔ ጮራይ ዬሱሳ ኣማኔዳ።
ሳማሪያ ኣሳይ ዬሱሳኮ ዬዳ ዎዴ፥ ባሬንቱ ማታን ጋሚዓና ማላ፥ ዬሱሳ ዎሲና ኢ ያኒ ላዑ ጋላሳ ኡቴዳ።
ኢ ኦዲያ ቃላ ዲራው፥ ካሴዋፔ ጮራ ኣሳይ ኣማኔዳ፤
ቃሲ ኡንቱንቱ ሚሺራቶ፥ «ኑኒ ኑ ሁጴው ኢ ጊያዋ ሲሲዴ ኣማኔዳዋፔ ኣቲን፥ ኔኒ ማርካቴዳ ዲራሳ ጊዴና፤ ኢ ቱሙ ኣላሚያ ኣሳ ኣሺያዋ ጊዲያዋካ ኑኒ ኤሬዶ» ያጌዲኖ።
ላዑ ጋላሳፔ ጉዪያን፥ ዬሱሲ ሳማሪያፔ ኬሲዴ፥ ጋሊላ ጋዲያ ቤዳ።
ኣዪሲ ጎፔ፥ ኢ ባሬ ሁጴው፥ «ናቢ ባሬ ጋዲያን ቦንቼቴና» ያጊ ኦዴዳ።
ዬሱሲ ጋሊላ ጋኬዳ ዎዴ፥ ጋሊላ ኣሳይ ኣ ሞኬዳ፤ ፓሲጋ ቦንቺያ ጋላሲ ኡንቱንቱ ዬሩሳላሜን ዴዒያ ዲራው፥ ኢ ኦዳ ኡባባ ቤዔዲኖ።
ዬሱሲ ሃ ዎዪኒያ ኡሻ ኬሴዳ፥ ጋሊላን ዴዒያ ቃና ካታማ ቤዳ። ቂፊሪናሆማን ኣ ናዓይ ሳኬቲያ፥ ካቲያ ጎሌን ኦያ ኢቲ ካፑ ዴዔ።
ዬሱሲ ዪሁዳፔ ጋሊላ ዬዳዋ ሄ ካፑ ሲሲዴ፥ ኣኮ ዪዴ ሃይቃናው ማቴዳ ባሬ ናዓ ቢዴ ፓና ማላ፥ ዬሱሳ ዎሴዳ።
ዬሱሲ ሄ ካፑዋ፥ «ፆሳይ ኦያ ማላታኔ ሄቾ ጊሲያባ ቤዔናኒ ዴዒዴ፥ ሂንቴንቱ ኣዪኔ ኣማኒኪታ» ያጌዳ።
ሄ ካፑ ዛሪዴ፥ «ጎዳው፥ ታ ናዓይ ሃይቄናን ዴዒሺን፥ ታናና ባሪኪ» ያጌዳ።
ዬሱሲ፥ «ባ፤ ኔ ናዓይ ፓፃ ዴዓናዋ!» ያጌዳ። ሄ ካፑ ዬሱሲ ጌዳዋ ኣማኒዴ ቤዳ።
ኢ ባሬ ጎሌ ቢሺን፥ ኣ ቆማቱ ኣናና ኦጊያን ጋኬቲዴ ኣ፥ «ኔ ናዓይ ፓፃ ዴዔ» ጌዲኖ።
ኢ ባሬ ቆማቱዋ ባሬ ናዓው ኣይ ሳቲያን ኬኬዴንቶ ኦቺና ኡንቱንቱ፥ «ዚኖ ላፑ ሳቲያን ቆፁ ኣ ኣጌዳ» ያጌዲኖ።
ናዓ ኣዉ ዬሱሲ ባሬው፥ «ኔ ናዓይ ፓፃ ዴዓናዋ» ጌዳዌ ሄ ሳቲያና ጊዴዳዋ ሃሳዬዳ። ሄዋ ዲራው፥ ኢኔ ኣ ሶይ ኣሳይ ኡባይ ኣማኔዲኖ።
ሃዌ ዬሱሲ ዪሁዳፔ ጋሊላ ዪዴ ኦዳ ላዔን ማላታ።
ሄዋፔ ጉዪያን፥ ዬሱሲ ኣዪሁዳቱ ቦንቺያ ባላው ዬሩሳላሜ ቤዳ።
ዬሩሳላሜን ዶርሳ ፔንጊያ ማታን ኢብራዪስፄ ቃላን ቤቴሳይዳ ጌቴቲያ ዳጋቲ ኡቴዳ ሃይ ዴዔ፤ ሄ ዳጋቲ ኡቴዳ ሃ ዩዪ ኣዳ ኢቼሹ ካሻይ ዴዔ።
ሄዋን ጮራ ሃርጋንቻቱ፥ ቆቃቱ፥ ዎባቱኔ ሲሌዳዋንቱ ጊሴዲኖ። [ሃይ ቃፂያዋ ናጊኖ።
ኣዪሲ ጎፔ፥ ኢቲ ኢቲ ጌዴ ጎዳ ኪታንቻይ ሄ ዳጋቴዳ ሃኮ ጌሊዴ፥ ሃ ቃ፤ ሃይ ቃፄዳዋፔ ጉዪያን፥ ኮይሮ ጌሌዳ ኡራይ ባሬና ኦይቄዳ ኣይ ሃርጊያፔካ ፓፄ።]
ሄዋን ሃታማኔ ሆስፑን ላይ ሳኬቴዳ ኢቲ ቢታኒ ዴዔ።
ሄ ቢታኒ ሄዋን ጊሴዳዋ ዬሱሲ ቤዒዴ፥ ዳሮ ዎዲያ ሳኬቴዳዋካ ኤሪዴ ቢታኒያ፥ «ፓፃናው ኮያይ?» ያጌዳ።
ሳኬቲያ ቢታኒ ዛሪዴ፥ «ጎዳው፥ ሃይ ቃፂያ ዎዴ፥ ታና ሃን ዬጊያ ኣሳይ ዬዳ፤ ታኒ ጌላና ሃኒያ ዎዴ፥ ሃራ ኡራይ ታፔ ካሴቲዴ ጌሊ ኣጌ» ያጌዳ።
ዬሱሲ ኣ፥ «ዴንዳ ኤቃ፤ ኔኒ ጊሶዋ ቶካዴ ባ» ያጌዳ።
ቢታኒ ኤሌካ ፓፂ ኣጌዳ፤ ባሬ ጊሱዋ ቶኪዴ ቤዳ። ሄዌ ሃኔዳዌ ሳምባታ ጋላሳና።
ሄዋ ዲራው፥ ኣዪሁዳቱ ፓፄዳ ቢታኒያ፥ «ሃቼ ሳዓይ ሳምባታ፤ ኔኒ ኔ ጊሱዋ ቶካ ቢያዌ ዎጋ ጊዴና» ያጌዲኖ።
ሺን ቢታኒ፥ «ታና ፓዳዌ፥ ‹ኔ ጊሱዋ ቶካዴ ባ› ያጌዳ» ጊዴ ኡንቱንቱሲ ዛሬዳ።
ኡንቱንቱ ኣ፥ «ኔና፥ ‹ኔ ጊሱዋ ቶካዴ ባ› ጌዳዌ ኢ ኦኔ?» ጊዴ ኦቼዲኖ።
ሺን ሄዋን ጮራ ኣሳይ ዴዒያ ዲራዉኔ፥ ዬሱሲካ ጌሜቴዳ ዲራው፥ ቢታኒ ባሬና ፓዳዌ ኦኔንቶ ኤሬና።
ዬሱሲ ጉዬፔ ሄ ቢታኒያ ጌሻ ጎሊያን ዴሚዴ፥ «ቤዓ፥ ኔኒ ሃዒ ፓፃዳ፤ ሃዋፔካ ኢታባይ ኔና ጋኬና ማላ፥ ላዔን ናጋራ ኦፓ» ያጌዳ።
ሄዋፔ ጉዪያን፥ ቢታኒ ቢዴ፥ ባሬና ፓዳዌ ዬሱሳ ጊዲያዋ ኣዪሁዳ ኣሳ ካፓቶ ኦዴዳ።
ዬሱሲ ሃዋ ሳምባታን ኦዳ ዲራው፥ ኡንቱንቱ ዬሱሳ ዬዴሳን ዋዪሱዋ ዶሜዲኖ።
ዬሱሲ ዛሪዴ ኡንቱንቱሲ፥ «ታ ኣቡ ኡባ ዎዴ ኦ፤ ታኒካ ኦናው ቤሴ» ያጌዳ።
ሄዋ ዲራው፥ ዬሱሲ ሳምባታ ጋላሳ ቦንቼና ዲራ ፃላላሳ ጊዴናን፥ ባሬና ፆሳና ቃራዪዴ፥ «ፆሳይ ታ ኣባ» ጌዳ ዲራው፥ ኣዪሁዳ ኣሳ ካፓቱ ኣ ዎናው ካሴዋፔ ሚኒሲዴ ኮዪኖ።
ዬሱሲ ዛሪዴ ኡንቱንቱሲ፥ «ታኒ ሂንቴንቱሲ ቱሙዋ ኦዳይ፤ ናዓይ ባሬካ ኣይኔ ኦና። ኢ ባሬ ኣቡ ኦሺን ቤዒያዋ ፃላላ ኦ፤ ኣዉ ኦያዋ ናዓይካ ኦ።
ኣዪሲ ጎፔ፥ ኣዉ ባሬ ናዓ ሲቄ፤ ቃሲ ኢ ኦያ ኦሱዋ ኡባባ ባሬ ናዓ ቤሴ። ኡባ ሂንቴንቱ ማላሌታና ጋካናው፥ ኢ ሃዋፔ ኣያ ኦሱዋካ ባሬ ናዓ ቤሳናዋ።
ጋሱኔ፥ ኣዉ ሃይቄዳዋንታ ሃይቁዋፔ ዴንዴ ሼምፑዋና ዎያዋዳን፥ ናዓይካ ቃሲ ባሬ ኮዮዋንታ ሼምፑዋና ዎ።
ኣሳይ ኡባይ ኣዉዋ ቦንቺያዋዳን፥ ናዓካ ቦንቻና ማላ፥ ኣዉ ፒርዳ ኡባ ናዓው ኢሜዳዋፔ ኣቲን፥ ኢ ኦናኔ ፒርዴና፤ ናዓ ቦንቼና ኡራይ፥ ኣ ኪቴዳ ኣዉዋካ ቦንቼና።
<range>
«ታኒ ሂንቴንቱሲ ቱሙዋ ኦዳይ፤ ታ ቃላ ሲሲያዎኔ ታና ኪቴዳዋን ኣማኒያዎ ሜና ዴዑ ዴዔ። ሃይቁዋፔ ዴዖ ኢ ፒኔዳዋፔ ኣቲን፥ ፒርዴቴና።
ታኒ ሂንቴንቱሲ ቱሙዋ ኦዳይ፤ ሃይቄዳ ኣሳይ ፆሳ ናዓ ኮሻ ሲሲያ ዎዲ ያናዋ፤ ሄዌኔካ ሃዓ። ሄ ኮሻ ሲሲያዋንቱ ሼምፑዋና ዴዓና።
ኣዪሲ ጎፔ፥ ኣዎ ዴዑዋ ኢሚያ ዎልቃይ ዴዒያዋዳን፥ ዴዑዋ ኢሚያ ሄ ዎልቃ ባሬ ናዓዉካ ኢሜዳ።
ፆሳ ኣዉ ባሬ ናዓው ፒርዲያ ማታ ኢሜዳ፤ ኣዪሲ ጎፔ፥ ናዓይ ኣሳ ናዓ።
«ሃዋን ማላሌቶፒቴ፤ ኣዪሲ ጎፔ፥ ዱፉዋን ዴዒያዋንቱ ኣ ኮሻ ሲሲያ ዎዲ ዬ።
ሲሲዴ ኡንቱንቱ ዱፉዋፔ ጋፃ ኬሳና፤ ሎዖባ ኦዳዋንቱ ዴዑዋን ዴዓናው ዴንዳና፤ ቃሲ ኢታባ ኦዳዋንቱ ፒርዴታናው ዴንዳናዋንታ።
«ታኒ ታፔ ኣይኔ ኦናው ዳንዳዪኬ፤ ፆሳይ ታው ኦዴዳዋዳን ፒርዳይ። ታ ፒርዳይ ቱማ፤ ኣዪሲ ጎፔ፥ ታኒ ታና ኪቴዳዋ ሼኒያ ፖሊያዋፔ ኣቲን፥ ታኒ ዶሲያዋ ኦኬ።
«ታኒ ታ ሁጴው ታባ ማርካቶፔ፥ ታ ማርካቴይ ቱማ ጊዴና።
ታባ ማርካቲያዌ ሃራይ ዴዔ፤ ኢ ታባ ማርካቲያዌ ቱማ ጊዲያዋ ታኒ ኤራይ።
«ሂንቴንቱ ዮሃኒሳኮ ኣሳ ኪቲና፥ ኢ ኡንቱንቶ ቱሙዋ ማርካቴዳ።
ታኒ ሄዋ ሂንቴንታ ኣቲኖ ጋዴ ጊያዋፔ ኣቲን፥ ኣሳ ማርካቴይ ታው ኮሺና ጊዴና።
ዮሃኒሲ ሙቃዳዳን፥ ኤፄዳኔ ፖዒሴዳ፤ ሂንቴንቱካ ኣማሬዳ ዎዲያ ኣ ፖዑዋን ናሼታናው ኮዬዲታ።
«ሺን ታው ዮሃኒሳዋፔ ኣያ ማርካቴይ ዴዔ፤ ኣዪሲ ጎፔ፥ ታኒ ዉርሳናው ታ ኣቡ ታው ኢሜዳ ኪታይ፥ ሃ ታኒ ኦያዌ፥ ኢ ታና ኪቴዳዋ ጊዲያዋ ማርካቴ።
«ቃሲ ታና ኪቴዳ ታ ኣቡ ባሬ ሁጴው ታባ ማርካቴ። ሂንቴንቱ ኣ ኮሻ ኣይኔ ሲሲቤይኪታ፤ ኣ ማላካ ቤዒቤይኪታ።
ኢ ኪቴዳዋ ኣማኔና ዲራው፥ ኣ ቃላይ ሂንቴንቱ ዎዛናን ባዋ።
«ፆሳ ማፃፋቱዋፔ ሜና ዴዑዋ ዴሚያዋ ሂንቴው ማላቲና፥ ኡንቱንታ ቢዲታ፤ ኡንቱንቱካ ታባ ማርካቲያዋንታ።
ሺን ዴዑዋ ዴማናው ታኮ ዪያዋ ሂንቴንቱ ኮዪኪታ።
«ታኒ ኣሳፔ ቦንቹዋ ኮዪኬ።
ሺን ታኒ ሂንቴንቱ ዎዛናን ፆሳ ሲቁ ባይናዋ ኤራይ።
ታኒ ታ ኣቡ ሱንን ያዲ፤ ሺን ታና ኣኪቤይኪታ። ሺን ሃራ ኣሳይ ባሬ ሱንን ዪያ ዎዴ፥ ኣ ኣኪታ።
ሂንቴንቱ ኢቱ ኢቱዋ ቦንቺታ፤ ሺን ኢቲ ፆሳፔ ዪያ ቦንቹዋ ኮዪኪታ። ያቲና፥ ዋኒዴ ኣማናናው ዳንዳዪቴ?
«ታኒ ታ ኣቡ ሲንን ሂንቴንታ ሞቲያዋ ሂንቴው ማላቶፖ፤ ሂንቴንታ ሞቲያዌ፥ ሂንቴ ሂዶታ ዎያ ሙሳ።
ሂንቴንቱ ሙሳ ኣማኔዳባ ጊዲንቶ፥ ታናካ ኣማናኒታ፤ ኣዪሲ ጎፔ፥ ታባ ፃፌዳዌ ኣ።
ሺን ሂንቴንቱ ኢ ፃፌዳዋ ኣማኔናን ኢፆፔ፥ ታኒ ጊያዋ ዎቲ ኣማናኒቴ?» ያጌዳ።
ሄዋፔ ጉዪያን፥ ዬሱሲ ጋሊላ ኣባፔ ዎይ ፂቢሪያዶሳ ኣባፔ ሄፊን ፒኔዳ።
ኢ ሃርጋንቻቱዋ ቦላ ኦዳ ዎልቃማ ማላታ ቤዔዳ ዲራው፥ ጮራ ኣሳይ ኣ ካሌዳ።
ዬሱሲ ዴሪያ ኬሲዴ፥ ያኒ ባሬና ካሊያዋንቱና ኢቲፔ ኡቴዳ።
ኣዪሁዳቱ ቦንቺያ ፓሲጋ ጋላሳይ ጋኬዳ።
ዬሱሲ ሲንኮ ፄሊዴ፥ ጮራ ኣሳይ ባሬኮ ዪያዋ ቤዒዴ ፒሊጶሳ፥ «ሃ ኣሳ ኡባ ሚዛናው ጊዲያ ቁማ ሃቃፔ ሻማኔ?» ያጌዳ።
ኢ ሄዋ ፒሊጶሳ ፓጫናው ጌዳ፤ ኣዪሲ ጎፔ፥ ኢ ባሬ ሁጴው ኣያ ኦና ቤሲንቶ ኦናባ ኤሬ።
ፒሊጶሲ ዛሪዴ ዬሱሳ፥ «ሁጲያን ሁጲያን፥ ሃራይ ኣቶ ኢቲ ኢቲ ባርሱዋ ጋናው፥ ላዑ ፄቱ ዲናሪያን ሻሜዳ ኡኪይካ ጊዴና» ያጌዳ።
ቃሲ ዬሱሳ ካሊያዋንቱፔ ኢቱ፥ ሲሞኒ ጴፂሮሳ ኢሻይ ኢንዲራሲ፥
«ባንጋ ኡኪ ኢቼሹኔ ላዑ ሞሊ ዴዒያ ኢቲ ናዓይ ሃዋን ዴዔ፤ ሺን ሃ ኣሳ ኡባው ሄዌ ዎቲ ጊዳኔ?» ያጌዳ።
ዬሱሲ ባሬና ካሊያዋንታ፥ «ኣሳይ ኡታናዳን ኡዲቴ» ያጌዳ። ሄ ሳዓን ዳሮ ማታይ ዴዔ። ኣሳይ ኡባይ ኡቴዳ፤ ኣቱማ ኣሳይ ኢቼሹ ሻዓ ጊዲያዋ።
ዬሱሲ ኡኪ ኣኬዳ፤ ፆሳ ጋላቲዴ፥ ሄዋን ኡቴዳ ኣሳው ጊሼዳ። ሞሊያካ ሄዋዳን ኦና ኣሳይ ባሬ ኮዬዳዋ ኬና ሜዳ።
ኡንቱንቱ ኡባይ ካሌዳዋፔ ጉዪያን፥ ዬሱሲ ባሬና ካሊያዋንታ «ኢቲባይካ ጮ ባዬና ማላ፥ ኣቴዳ ዶካ ሺሺቴ» ያጌዳ።
ሄዋ ዲራው፥ ኡንቱንቱ ኡባካ ሺሼዲኖ፤ ኣሳይ ካሊና ኣቴዳ ባንጋ ኡኪ ዶካ ሺሺዴ፥ ታማኔ ላዑ ዛምቤሊያ ኩንዲኖ።
ኣሳይ ዬሱሲ ኦዳ ዎልቃማ ማላታ ቤዔዳ ዎዴ፥ «ሃዌ ቱሙዋፔ ሃ ሳዓ ያና ጌዳ ናቢያ» ያጌዲኖ።
ኡንቱንቱ ዪዴ ባሬና ዎልቃን ኦይቂ ካቲያ ኦናው ሃኒያዋ ዬሱሲ ኤሪዴ፥ ባሬካ ዴሪያ ቦላ ሺሬቲዴ ኬሴዳ።
ሳዓይ ኦማሪሴዳ ዎዴ፥ ዬሱሳ ካሊያዋንቱ ኣባኮ ቤዲኖ፤
ሳዓይ ቃሜዳ፤ ሺን ዬሱሲ ኡንቱንቱኮ ሄ ሳቲ ጋካናው ዪቤና፤ ሄዋሲ ኡንቱንቱ ዎንጊሪያን ጌሊዴ፥ ኣባ ፒኒ ሄፊን ቂፊሪናሆማ ቤዲኖ።
ዎልቃማ ጫርኩ ጫርኬዳ ዲራው፥ ኣባይ ቃፄዳ፤
ኢቲ ሳቲያ ኬና ኡንቱንቱ ኣባ ሻጎዋፔ ጉዪያን፥ ዬሱሲ ኣባ ቦላና ሃሜቲዴ ዪያዋ ቤዒዴ ያዬዲኖ።
ሺን ኢ፥ «ያዮፒቴ፤ ታናቴ!» ያጌዳ።
ኡንቱንቱ ዎንጊሪያን ኣ ጌሊሳናው ኮዬዲኖ፤ ዎንጊሪ ኡንቱንቱ ቢያሳ ኣባ ጋፃ ኤሌካ ጋኪ ኣጌዳ።
ዎንቴ ጋላሲ፥ ኣባፔ ሄፊንና ኣቴዳ ጮራ ኣሳይ ኣባ ቦላ ኢቲ ዎንጊሪያ ፃላላይ ዴዒያዋ ቤዔዲኖ፤ ዬሱሲ ባሬና ካሊያዋንቱና ዎንጊሪያን ጌሊዴ፥ ኡንቱንቱና ቤናን፥ ኡንቱንቱ ባሬካ ቤዳዋ ኣኬኬዲኖ።
ሺን ፂቢሪያዶሳፔ ሃራ ዎንጊራቱ ዬሱሲ ፆሳ ጋላቲና፥ ኣሳይ ኡኪ ሜዳሳ ማታ ዬዲኖ።
ኣሳይ ዬሱሲ ዎይ ኣ ካሊያዋንቱ ሄዋን ባይናዋ ቤዒዴ፥ ዬሱሳ ኮያናው ዎንጊሪያን ጌሊዴ፥ ቂፊሪናሆማ ቤዲኖ።
ኣሳይ ዬሱሳ ኣባፔ ሄፊንን ዴሜዳ ዎዴ፥ «ታማሪሲያዎ፥ ሃዋ ኣዉዴ ያዲ?» ያጌዲኖ።
ዬሱሲ ዛሪዴ፥ «ታኒ ሂንቴንቱሲ ቱሙዋ ኦዳይ፤ ሂንቴንቱ ታና ኮዪያዌ ኡኪ ሜዳ ዲራሳኔ ካሌዳ ዲራሳ ጊዲያዋፔ ኣቲን፥ ዎልቃማ ማላታ ቤዔዳ ዲራሳ ጊዴና።
ሜና ዴዑዋ ቁማው፥ ታኒ ኣሳ ናዓይ ሂንቴንቱሲ ኢማናዎ፥ ኦቴፔ ኣቲን፥ ሳሚያ ቁማው ኦፒቴ፤ ኣዪሲ ጎፔ፥ ኣዉ ፆሳይ ሄዋ ሺሳናው ማታፋ ኣታሚ ዎዳ» ያጌዳ።
ሄዋፔ ጉዪያን ኡንቱንቱ፥ «ኑኒ ፆሳ ኦሱዋ ኦናው ኣያ ኦናው ቤሲ?» ያጊዴ ዬሱሳ ኦቼዲኖ።
ዬሱሲ ዛሪዴ፥ «ሂንቴንቱ ኦና ማላ፥ ፆሳይ ኮዪያ ኪታይ ሃዋ፤ ኢ ኪቴዳዋን ኣማኒቴ» ያጌዳ።
ኡንቱንቱ ዛሪዴ፥ «ኑኒ ቤዒዴ፥ ኔናን ኣማናና ማላ፥ ኣይ ዎልቃማ ማላታ ኦኒ? ኣያ ኪቴታኒ?
ፆሳ ማፃፋን፥ ‹ኡንቱንቱ ማና ማላ ሳሉዋፔ ኡኪ ኢሜዳ› ያጌቲ ፃፌቶዋዳን፥ ኑ ኣዋቱ ሜላ ቢታን ማና ሜዲኖ» ያጌዲኖ።
ዬሱሲ፥ «ታኒ ሂንቴንቱሲ ቱሙዋ ኦዳይ፤ ሂንቴንቱሲ ሳሉዋፔ ቱሙ ኡኪ ኢሚያዌ ታ ኣባፔ ኣቲን፥ ሂንቴንቱሲ ሳሉዋፔ ኡኪ ኢሜዳዌ ሙሳ ጊዴና።
ኣዪሲ ጎፔ፥ ቱማ ጊዴዳ ፆሳ ኡኪይ፥ ሳሉዋፔ ዎያዌ ሃ ኣላሚያ ኣሳው ዴዑዋ ኢሜ» ያጌዳ።
ኡንቱንቱ ዛሪዴ፥ «ጎዳው፥ ኑካ ሄ ኡኪ ኡባ ዎዴ ኢማ» ያጌዲኖ።
ዬሱሲ፥ «ታኒ ዴዑዋ ኡኪ፤ ታኮ ዪያ ኡራይ ኡባካ ኮሻቴና። ቃሲ ታና ኣማኒያ ኡራይ ኣይኔ ሳሜቴና።
ሺን ታኒ ሂንቴንቱሲ ኦዴዳዋዳን፥ ሂንቴንቱ ታና ቤዔዲታ፤ ሺን ኣማኒኪታ።
ታ ኣቡ ታው ኢሚያ ኡባይ ታኮ ያናዋ፤ ቃሲ ታኮ ዪያ ኦናኔ ኡባካ ታኒ ካሬ ዬዲኬ።
ኣዪሲ ጎፔ፥ ታኒ ታና ኪቴዳዋ ሼኒያ ፖላናው ሳሉዋፔ ያዲፔ ኣቲን፥ ታ ሼኒያ ፖላናው ያቤይኬ።
ታና ኪቴዳዌ ኮዪያዌ ሃዋ፤ ታኒ ኢ ታው ኢሜዳ ኡባቱዋካ ዉርሴ ጋላሲ ዴንናፔ ኣቲን፥ ኢቱዋካ ባዪዛና ማላ ኮዬና።
ኣዪሲ ጎፔ፥ ታ ኣቡ ኮዪያዌ ሃዋ፤ ታና ናዓ ቤዒዴ፥ ኣማኒያ ኡባቱ ሜና ዴዑዋ ኣካናዋንታ፤ ታኒካ ሄ ኡባቱዋ ዉርሴ ጋላሲ ዴንና» ያጌዳ።
ዬሱሲ፥ «ታኒ ሳሉዋፔ ዎዳ ኡኪ» ጌዳ ዲራው፥ ኣዪሁዳቱ ኣ ቦላ ዙዙሜዲኖ።
ኡንቱንቱ፥ «ሃዌ ኑኒ ኣ ኣዉዋኔ ኣ ኣቶ ኤሪያ ዮሴፎ ናዓ ዬሱሳ ጊዴኔ? ያቲና፥ ኢ ዋጊዴ፥ ‹ታኒ ሳሉዋፔ ዎዲ› ጋናው ዳንዳዪ?» ያጌዲኖ።
ዬሱሲ ዛሪዴ፥ «ኢቱ ኢቱዋና ዙዙሚያዋ ኣጊቴ።
ታና ኪቴዳ ታ ኣቡ ታኮ ኣሄዳ ኣሳፔ ኣቲን፥ ታኮ ያናው ዳንዳዪያ ኣሳይ ባዋ፤ ታኒካ ዉርሴ ጋላሲ ኣ ዴንና።
ናባቱ ‹ፆሳይ ኣሳ ኡባ ታማሪሳና› ያጊዴ ፃፌዲኖ፤ ኣዉ ጊያዋ ሲሲያዌኔ ኣዉዋፔ ታማሪያዌ ኦኒኔ ታኮ ዬ።
ፆሳ ማታፔ ዬዳዋፔ ኣቲን፥ ፆሳ ቤዔዳ ኣሳይ ባዋ፤ ኣ ፃላላይ ፆሳ ቤዔዳ።
«ታኒ ሂንቴንቱሲ ቱሙዋ ኦዳይ፤ ታና ኣማኒያ ኡራው ሜና ዴዑ ዴዔ።
ታኒ ዴዑዋ ኡኪ።
ሂንቴንቱ ኣዋቱ ሜላ ቢታን ማና ሜዲኖ፤ ሺን ሃይቄዲኖ።
ኣሳይ ኣፔ ሚዴ ሃይቄና ኡኪይ ሳሉዋፔ ዪያዌ ሃዋ።
ሳሉዋፔ ዎዳ ዴዑዋ ኡኪይ ታና፤ ኦኒኔ ሃ ኡኪፔ ሞፔ፥ ሜናው ዴዓናዋ፤ ቃሲ ሃ ኣላሚያ ኣሳው ዴዖ ጊዳና ማላ፥ ታኒ ኢማና ኡኪይ ታ ኣሹዋ» ያጌዳ።
ኣዪሁዳቱ፥ «ሃ ቢታኒ ባሬ ኣሹዋ ኑኒ ማና ማላ፥ ኑሲ ዎቲዴ ኢማናው ዳንዳዪ?» ያጊዴ ባሬንቱ ጊዱዋን ፓሉሜቴዲኖ።
ሄዋ ዲራው፥ ዬሱሲ ኡንቱንታ፥ «ታኒ ሂንቴንቱሲ ቱሙዋ ኦዳይ፤ ታ ኣሹዋ፥ ኣሳ ናዓ ኣሹዋ፥ ሂንቴንቱ ማና ዮፔ፥ ቃሲ ታ ሱካ ኡሻና ዮፔ፥ ሂንቴው ዴዑ ባዋ።
ታ ኣሹዋ ሚያ ኡራዉኔ፥ ታ ሱ ኡሺያ ኡራው ሜና ዴዑ ዴዔ። ታኒ ዉርሴ ጋላሲ ኡንቱንታ ዴንና።
ኣዪሲ ጎፔ፥ ታ ኣሹ ቱሙ ቁማ፤ ታ ሱይካ ቱሙ ኡሻ።
ታ ኣሹዋ ሚያ ኡራይኔ ታ ሱ ኡሺያ ኡራይ ታናን ዴዔ፤ ታኒካ ኣናኒ ዴዓይ።
ዴዑዋ ኣዉ ታና ኪቲና፥ ታኒ ኣ ጋሱዋን ዴዒያዋዳን፥ ታና ሚያ ኡራይካ ታ ጋሱዋን ዴዓና።
ሳሉዋፔ ዎዳ ኡኪይ ሃዋ፤ ሂንቴንቱ ኣዋቱ ሚዴ ሃይቄዳ ማና ማላ ጊዴና፤ ሃ ኡኪ ሚያ ኡራይ ሜናው ዴዓና» ያጌዳ።
ዬሱሲ ቂፊሪናሆማ ካታማን ኣዪሁዳ ዎሳ ጎሌን ታማሪሲዴ፥ ሃዋ ኦዴዳ።
ዬሱሳ ካሊያዋንቱፔ ዳሪያ ባጋይ ሄዋ ሲሴዳ ዎዴ፥ «ሃዌ ጌሌና ቲሚርቲያ፤ ሃዋ ኦኒ ኣካናዌ?» ያጌዲኖ።
ሺን ዬሱሲ ባሬና ካሊያዋንቱ ሄዎ ዙዙሜዳዋ ኤሪዴ፥ «ሃዌ ሂንቴንታ ቢ?
ሲሚ ታኒ፥ ኣሳ ናዓይ፥ ካሴ ዴዒያሳ ፑዴ ኬሲሺን ቤዒንቶ ኣያ ጋኒቴ?
ጌሻ ኣያናይ ዴዑዋ ኢሜ፤ ኣሳ ሚኖታይ ኣይኔ ጎዔና። ታኒ ሂንቴንቱሲ ኦዴዳ ቃላይ ኣያናኔ ዴዑዋ።
ሺን ሂንቴንቱ ጊዱዋን ኣማኔናዋንቱ ዴዒኖ» ያጌዳ፤ ኣዪሲ ጎፔ፥ ኣማኔናዋንቱ ሃቃዋንቴንቶኔ ባሬና ኣ ኢማናዌ ኦኔንቶ ዬሱሲ ኮይሮፔ ዶሚዴ ኤሬዳ።
ቃሲካ ዬሱሲ፥ «ታ ኣቡፔ ጊዳና ዮፔ ኦኒኔ ታኮ ያናው ዳንዳዬና ያጋዴ ታ ኦዴዳዌ ሄዋ ዲራሳ» ያጌዳ።
ሄዋ ጋሱዋን፥ ዬሱሳ ካሊያዋንቱፔ ጮራቱ ኣ ኣጊዴ፥ ጉዬ ሲሜዲኖ፤ ላዔን ኣ ካሊቤይኪኖ።
ዬሱሲ ቃሲ ታማኔ ላዑ ባሬና ካሊያዋንታ፥ «ሂንቴካ ኣጊዴ ባናው ኮዪቴ?» ያጌዳ።
ሲሞኒ ጴፂሮሴ ዛሪዴ፥ «ጎዳው፥ ኑኒ ኦኮ ባኔ? ኔው ሜና ዴዑዋ ቃላይ ዴዔ።
ኔኒ ፆሳ ጌሻ ጊዲያዋ ኑኒ ኣማኔቶኔ ኤሬቶ» ያጌዳ።
ዬሱሲ ኡንቱንታ፥ «ታኒ ሂንቴንታ ታማኔ ላዓቱዋ ዶራቤይኪታ? ቃሲ ሂንቴፔ ኢቱ ፃላሂያ» ያጌዳ።
ዬሱሲ ሄዋ ሲሞና ናዓ ዪሁዳ ኣስቆሮታ ጌ፤ ኣዪሲ ጎፔ፥ ዪሁዳይ ዬሱሳ ካሊያ ታማኔ ላዓቱዋፔ ኢቱዋ፤ ኢ ዬሱሳ ኣ ኢማናዋ።
ሄዋፔ ጉዬ፥ ዬሱሲ ጋሊላን ያ ሃ ዩዬዳ፤ ኣዪሁዳቱ ኣ ዎናው ኮዪያ ዲራው፥ ዪሁዳን ዩያና ኮዪቤና።
ኣዪሁዳቱ ቦንቺያ ዳሲያ ባላይ ጋኪ ኡቴዳ።
ሄዋ ዲራው፥ ዬሱሳ ኢሻቱ ኣ፥ «ኔና ካሊያዋንቱ ኔኒ ኦያዋ ቤዓና ማላ፥ ሃዋፔ ዴንዳዴ ዪሁዳ ጋዲያ ባ።
ኣዪሲ ጎፔ፥ ባሬው ኤሬታናው ኮዪያ ኣሳይ ኦኒኔ ባሬ ኦሱዋ ጌንና። ኔኒ ሃዋንታ ኦና፥ ኔባ ኣላሚያ ኡባይ ኤሮ!» ያጌዲኖ።
ኣዪሲ ጎፔ፥ ሃራይ ኣቶ ኣ ኢሻቱካ ኣ ኣማኒቤይኪኖ።
ዬሱሲ ኡንቱንታ፥ «ታው ኢንጄቲያ ዎዲ ጋኪቤና፤ ሺን ሂንቴንቱሲ ኣይ ዎዴካ ኢንጄቴ።
ሳዓይ ሂንቴንታ ኢፃናው ዳንዳዬና፤ ሺን ታኒ ሳዓ ኪታይ ኢታ ጊዲያዋ ማርካቲያ ዲራው፥ ታና ኢፄዳ።
ባላ ቦንቺያሳ ሂንቴንቱ ቢቴ፤ ታው ኢንጄቲያ ዎዲ ጋኪቤና ዲራው፥ ታኒ ባላ ቦንቺያሳ ባናዌ ቢራ» ያጌዳ።
ኢ ሃዋ ጊዴ፥ ጋሊላን ኣቴዳ።
ሺን ኣ ኢሻቱ ባላ ጋላሳ ቦንቺያሳ ቤዳዋፔ ጉዪያን፥ ኢካ ኣሳይ ቤዔናን ጌማን ያ ቤዳ።
ኣዪሁዳቱ ባላ ጋላሳ ቦንቺያሳን ኣ ኮዪኖኔ፥ «ኢ ሃቃን ዴዒ?» ያጊዴ፥ ኣ ላቢኖ።
ኣሳ ጊዱዋን ዳሮ ዙዙንይ ዴንዴዳ። ኣማሬዳ ኣሳይ፥ «ኢ ሎዖ ኣሳ» ያጌ፤ ሃራቱ ቃሲ፥ «ኣ፥ ኢ ኣሳ ባሌ» ያጊኖ።
ሺን ኣዪሁዳቱ ያዬዳ ዲራው፥ ኦኒኔ ኣባ ቆንጪያን ሃሳዬና።
ባላ ቦንቺያ ጋላሳ ባጋን፥ ዬሱሲ ጌሻ ጎሊያ ቢዴ፥ ታማሪሱዋ ዶሜዳ።
ኣዪሁዳቱ ማላሌሌቲዴ፥ «ሃ ቢታኒ ኣይኔ ታማሬናን ሃዋ ኬና ዋኒ ኤሬዴ?» ያጌዲኖ።
ሄዋ ዲራው፥ ዬሱሲ ዛሪዴ፥ «ታና ታማሪሲያዌ ታና ኪቴዳ ፆሳ ማታፔ ዪያዋፔ ኣቲን፥ ታዋ ጊዴና።
ፆሳ ሼኒያ ኦናው ዶሲያ ኦኒኔ ሃ ታኒ ታማሪሲያዌ ፆሳ ማታፔ ዪንቶ ዎይ ቃሲ ታኒ ታፔ ሃሳያዪታንቶ ኤራና።
ባሬዋ ሃሳዪያ ኡራይ ባሬ ሁጲያሲ ቦንቹዋ ኮዬ፤ ሺን ባሬና ኪቴዳዌ ቦንቼታና ማላ ኮዪያ ኡራይ ቱማንቻ፤ ኣኒ ዎርዶባይ ባዋ።
ሙሴ ሂንቴንቱሲ ሂጊያ ኢሚቤኔ? ሺን ሂንቴፔ ኢቱኔ ሂጊያ ናጌና። ታና ኣዪሲ ዎናው ኮዪቴ?» ያጌዳ።
ኣሳይ ዛሪዴ፥ «ኔናን ፃላሂ ዴዔ፤ ኔና ዎናው ኦኔ ኮዬዳዌ?» ያጌዳ።
ዬሱሲ፥ «ታኒ ኢቲ ዎልቃማባ ኦና፥ ሂንቴንቱ ኡባይ ማላሌቴዲታ።
ሂንቴንቱ ናና ሂንቴንቱ ዶካላና ማላ፥ ሙሴ ሂንቴንታ ኣዛዜዳ። ሺን ዶካሉሳይ ሂንቴንቱ ኣዋቱዋና ዬዳዋፔ ኣቲን፥ ሙሴና ዪቤና፤ ሄዋሲ ሂንቴንቱ ሳምባታን ኣቱማ ናና ዶካሊታ።
ሙሴ ሂጊ ኣዛዜዳ ዲራው፥ ሂንቴንቱ ሳምባታን ዶካሊያዋ ጊዶፔ፥ ያቲና ታኒ ኢቲ ኣሳው ኩሜን ቦላ ፓዳ ዲራው፥ ታና ኣዪሲ ሃንቄቲቴ?
ቱሙ ፒርዳ ፒርዲቴፔ ኣቲን፥ ኣሳ ዴሙዋ ፄሊዴ ፒርዶፒቴ» ያጌዳ።
ሄዋ ዲራው፥ ዬሩሳላሜ ኣሳፔ ኢቱ ኢቱ፥ «ኡንቱንቱ ዎናው ኮዪያ ቢታኒ ሃዋ ጊዴኔ?
ቤዒቴ፥ ቆንጪያን ኢ ሃሳዬ፤ ኡንቱንቱ ኣ ኣይኔ ጊኪኖ። ሃዌ ኪሪስቶሳ ጊዲያዋ ኑ ካፓቱ ቱሙ ኤሪኖሻ?
ሺን ኑኒ ኣ ሃቃፔ ዬዴንቶ ኤሮይቴ፤ ኪሪስቶሲ ዪያ ዎዴ፥ ኢ ሃቃፔ ዪንቶኔ ኦኒኔ ኤሬና» ያጌዲኖ።
ሄዋፔ ጉዪያን፥ ዬሱሲ ጌሻ ጎሊያን ታማሪሲዴ፥ ባሬ ቃላ ቁ ኡዲዴ፥ «ሂንቴንቱ ታና ኤሪታ፤ ቃሲ ታኒ ሃቃፔ ዬዴንቶካ ኤሪታ። ታኒ ታ ሼኒያን ያቤይኬ፤ ሺን ታና ኪቴዳዌ ቱማንቻ፤ ሂንቴንቱ ኣ ኤሪኪታ።
ሺን ታኒ ኣ ኤራይ፤ ኣዪሲ ጎፔ፥ ኢ ታና ኪቲና፥ ታኒ ኣ ማታፔ ያዲ» ያጌዳ።
ሄዋ ዲራው፥ ኡንቱንቱ ኣ ኦይቃናው ኮዬዲኖ፤ ሺን ኣ ዎዲ ቢሮ ጋኪቤና ዲራው፥ ኦኒኔ ኣ ቦላ ኩሺያ ዎቤና።
ሺን ዳሮ ኣሳይ ዬሱሳ ኣማኒዴ፥ «ኪሪስቶሲ ዪያ ዎዴ፥ ሃ ቢታኒ ኦዳ ማላታፔ ዳሪያዋ ኦኔዬ?» ያጌዲኖ።
ፓሪሳዋቱ ዳሮ ኣሳይ ዬሱሳባ ዙዙሚያዋ ሲሴዲኖ፤ ቄሳቱዋ ካፓቱኔ ፓሪሳዋቱ ኣ ኦይቂ ቃሺሳናው ኣማሬዳ ዎታዳራቱዋ ኪቴዲኖ።
ዬሱሲ፥ «ታኒ ሂንቴናና ላፋ ጋሚዓና፤ ሄዋፔ ጉዪያን፥ ታና ኪቴዳዋኮ ባና።
ሂንቴንቱ ታና ኮያና፤ ሺን ዴሚኪታ፤ ኣዪሲ ጎፔ፥ ታኒ ዴዒያ ሳዓ ሂንቴንቱ ባናው ዳንዳዪኪታ» ያጌዳ።
ኣዪሁዳቱ ኢቱ ኢቱዋና፥ «ሃዌ ኑኒ ኣ ዴሜናሳ ሃቃ ባና ሃኒ? ኣዪሁዳቱ ዴዒያ ጊሪኬ ካታማ ቢዴ፥ ጊሪኬ ኣሳቱዋ ታማሪሳና ሃኒ?
ኢ፥ ‹ሂንቴ ታና ኮያና፤ ሺን ዴሚኪታ› ቃሲ፥ ‹ታኒ ዴዒያሳ ሂንቴንቱ ባናው ዳንዳዪኪታ› ያጌ፤ ሄዋ ጊያዌ ዋጊያዌ?» ያጌዲኖ።
ሄ ባላ ጋላሳ ቦንቺያ ጋላሳፔ ዋናቲያ ዉርሴ ጋላሳኒ ዬሱሲ ዴንዲ ኤቂዴ፥ ባሬ ቃላ ቁ ኡዲዴ፥ «ሳሜቴዳ ኡራይ ኦኒኔ ታኮ ዪዴ ኡሾ።
ታናን ኣማኒያዎ፥ ፆሳ ማፃፋይ ጊያዋዳን፥ ኣ ኡሉዋፔ ዴዑዋ ኢሚያ ሃ ፑልቱ ጎጋናዋ» ያጌዳ።
ኢ ሄዋ ኣ ኣማኔዳዋንቱ ኣካና ጌሻ ኣያናባ ሃሳዬዳ። ዬሱሲ ቢሮ ባሬ ቦንቹዋኮ ኬሲቤና ዲራው፥ ሄ ዎዴ ጌሻ ኣያናይ ኡንቱንቶ ኢሜቲቤና።
ሄ ኣሳፔ ዳሪያ ባጋይ ኢ ጊያዋ ሲሲዴ፥ «ቱሙ ሃዌ ናጌቲያ ናቢያ» ያጌዲኖ።
ሃራንቱ፥ «ሃዌ ኪሪስቶሳ» ያጌዲኖ። ሺን ሃራንቱ ቃሲ፥ «ኪሪስቶሲ ጋሊላፔ ዬና።
ፆሳ ማፃፋይ፥ ‹ኪሪስቶሲ ዳዊቴ ዛሪያፔ፥ ዳዊቴ ዴዔዳ ቤቴሊሄሜ ካታማፔ ያና› ጌኔዬ?» ያጌዲኖ።
ዬሱሳ ጋሱዋን ኣሳይ ባሬ ጊዱዋን ሻኬቴዳ።
ሄ ኣሳፔ ኢቱ ኢቱ ኣ ኦይቃናው ኮዬዲኖ፤ ሺን ኩሺያኒኔ ኣ ቦቺቤይኪኖ።
ጌሻ ጎሊያ ናጊያዋንቱ ቄሳቱዋ ካፓቱዋኮኔ ፓሪሳዋቱዋኮ ሲሚ ዬዳ ዎዴ ኡንቱንቱ ናጊያዋንታ፥ «ኣዪሲ ኣ ኣሂቤይኪቴ?» ያጊዴ ኦቼዲኖ።
ጌሻ ጎሊያ ናጊያዋንቱ ኡንቱንቱሲ፥ «ሃ ቢታኒ ሃሳዬዳዋዳን፥ ኡባካ ኦኒኔ ሃሳዪቤና!» ያጊዴ ዛሬዲኖ።
ፓሪሳዋቱ ዛሪዴ፥ «ኢ ሂንቴናካ ባሌዋ?
ካፓቱዋፔ ዎይ ፓሪሳዋቱዋፔ ኣ ኣማኔዳ ኣሳይ ዴዒ?
ሺን ሂጊያ ኤሬና ሃ ኣሳይ ሼቄቴዳዋ» ያጌዲኖ።
ኡንቱንቱፔ ኢቱ ካሴና ዬሱሳኮ ቤዳ ኒቆዲሞሲ ኡንቱንታ፥
«ኢቲ ኡራይ ጊያባ ሲሴናን ዎይ ኢ ኣያ ኦዴንቶ ኤሬናን ዴዒዴ፥ ካሴቲዴ ኣ ቦላ ፒርዲያዌ ኑ ሂጊያን ዴዒ?» ያጌዳ።
ኡንቱንቱ ዛሪዴ ኣ፥ «ኔኒካ ቃሲ ጋሊላ ጋዲያ ኣሴ? ጋሊላ ጋዲያፔ ናቢ ቤቴናዋ ፆሳ ማፃፋቱዋ ቢዳዴ ኤራ» ያጌዲኖ።
ኣሳይ ኡባይ ኣጊዴ፥ ባሬ ሶይ ባሬ ሶይ ቤዳ።
ሺን ዬሱሲ ዎጋራ ሚን ኤሬቴዳ ዴሪያኮ ቤዳ።
ዎንቴ ጋላሲ ጉራን ጌሻ ጎሊያ ሲሜዳ፤ ኡባ ኣሳይ ኣኮ ዪና፥ ኡቲዴ ኡንቱንታ ታማሪሱዋ ዶሜዳ።
ሙሴ ሂጊያ ታማሪሲያዋንቱኔ ፓሪሳዋቱ ዎሹሚሺን ኦይቄቴዳ ኢቲ ሚሺራቶ ኣኮ ኣሄዲኖ። ኡንቱንቱ ኣሳ ኡባ ሲንን ኢዞ ኤሲዴ ዬሱሳ፥
«ታማሪሲያዎ፥ ሃ ሚሺራታ ዎሹማዴ ኦይቄታዱ።
ሂጊያ ቦላን ሙሴ ሃኒ ማላ ማጫ ኣሳ ሹቻን ጫዳና ማላ፥ ኑና ኣዛዜዳ። ያቲና ኔኒ ዋጋይ?» ያጌዲኖ።
ኡንቱንቱ ሄዋ ጌዳዌ ዬሱሳ ሞቲያዋ ዴሚዴ ኣ ፓጫናሳ፤ ሺን ዬሱሲ ሆኪዴ፥ ባሬ ቢራያን ቢታ ቦላ ፃፌዳ።
ኡንቱንቱ ኣ ኦቺዴ ኣጌናን ኢፂና፥ ፑዴ ቁ ጊዴ፥ «ሂንቴንቱ ጊዱዋን ናጋራ ኦቤና ኣሳይ ካሴቲዴ፥ ኢዞ ሹቻን ጫዶ» ያጌዳ።
ቃሲካ ሆኪዴ፥ ቢታ ቦላ ፃፌዳ።
ኡንቱንቱ ሄዋ ሲሴዳ ዎዴ፥ ካሴቲዴ ጪማቱ ኬሲና፥ ኢቱ ኢቱ ኬሲዴ ዉሬዲኖ፤ ኣ ሲንን ሚሺራታ ኤቃ ዴዒሺን፥ ዬሱሲ ባሬ ፃላላ ኣቴዳ።
ኢ ፑዴ ቁ ጊዴ ሚሺራቶ፥ «ሚሺራቴ፥ ኣሳቱ ሃቃን ዴዒኖ? ኦኒኔ ኔ ቦላ ፒርዲቤኔ?» ያጌዳ።
ሚሺራታ፥ «ጎዳው፥ ኦኒኔ ታ ቦላ ፒርዲቤና» ያጋዱ። ዬሱሲ ኢዞ፥ «ታኒካ ኔ ቦላ ፒርዲኬ፤ ባ፤ ላዔንዴ ናጋራ ኦፓ» ያጌዳ።
ቃሲካ ዬሱሲ ኣሳው፥ «ታኒ ኣላሜው ፖዑዋ፤ ታና ካሊያ ኦኒኔ ዴዑዋ ኢሚያ ፖዑዋ ዴማናፔ ኣቲን፥ ማኒ ኡባካ ሃሜቴና» ያጊዴ ሃሳዬዳ።
ሄዋፔ ጉዬ ፓሪሳዋቱ፥ «ኔኒ ኔባ ማርካታሳ፤ ኔ ማርካቴይ ቱማ ጊዴና» ያጌዲኖ።
ዬሱሲ ዛሪዴ፥ «ታኒ ታባ ማርካቶፔካ፥ ታ ማርካቴይ ቱማ፤ ኣዪሲ ጎፔ፥ ታኒ ሃቃፔ ያዲታንቶኔ ቃሲ ሃቃ ባይታንቶ ኤራይ፤ ሺን ሂንቴንቱ ኤሪኪታ።
ኣሳይ ፒርዲያ ኦጊያን ሂንቴንቱ ፒርዲታ፤ ታኒ ኢቲ ኡራ ቦላካ ፒርዲኬ።
ሺን ታኒ ፒርዲያዋ ጊዶፔኔ፥ ታ ፒርዳይ ቱማ፤ ኣዪሲ ጎፔ፥ ታና ኪቴዳ ታ ኣቡ ታናና ዴዔፔ ኣቲን፥ ታኒ ታሬካ ዴዒኬ።
ላዑ ኣሳ ማርካቴይ ቱማ ጊዲያዌ ሂንቴንቱ ሂጊያን ፃፌቲ ኡቴዳ።
ታኒ ታባ ታ ሁጴው ማርካታዲ፤ ቃሲ ታና ኪቴዳ ታ ኣቡካ ታባ ማርካቴ» ያጌዳ።
ኡንቱንቱ፥ «ኔ ኣቡ ሃቃን ዴዒ?» ያጊዴ ዬሱሳ ኦቼዲኖ። ዬሱሲ ዛሪዴ፥ «ሂንቴንቱ ታናካ ዎይ ታ ኣባካ ኤሪኪታ፤ ታና ኤሬዳዋ ጊዲንቶ፥ ታ ኣባካ ኤራኒታ» ያጌዳ።
ዬሱሲ ጌሻ ጎሊያ ታማሪሲዴ፥ ኢሞታ ሚሻይ ኡቲያ ሳፂኒያ ማታን ሄዋ ሃሳዬዳ። ኣ ኦኒኔ ኦይቂቤና፤ ኣዪሲ ጎፔ፥ ኣ ዎዲ ቢሮ ጋኪዲጊቤና።
ቃሲካ ዬሱሲ ኡንቱንታ፥ «ታኒ ባና ሂንቴንቱ ታና ኮያና፤ ሺን ሂንቴንቱ፥ ሂንቴንቱ ናጋራን ሃይቃኒታ። ታኒ ቢያ ሳዓካ ባናው ሂንቴንቱ ዳንዳዪኪታ» ያጌዳ።
ኣዪሁዳቱ፥ «ኢ፥ ‹ታኒ ቢያሳ ሂንቴንቱ ባናው ዳንዳይኪታ› ያጌ፤ ኢ ባሬና ባሬካ ዎኔዬ?» ያጌዲኖ።
ዬሱሲ ዛሪዴ፥ «ሂንቴንቱ ጋርሳ ኣሳ፤ ታኒ ቦላ ኣሳ። ሂንቴንቱ ሃ ኣላሚያ ኣሳ፤ ታኒ ሃ ኣላሚያ ኣሳ ጊዲኬ።
ሂንቴንቱ፥ ሂንቴንቱ ናጋራን ሃዪቃናዋ ታኒ ሂንቴንቱሲ ኦዴዳዌ ሃዋሳ፤ ታኒ ታና ጊዲያዋ ሂንቴንቱ ኣማናና ዮፔ፥ ሂንቴንቱ፥ ሂንቴንቱ ናጋራን ሃያኒታ» ያጌዳ።
ኡንቱንቱ፥ «ኔኒ ኦኔ?» ያጊዴ ኦቼዲኖ። ዬሱሲ ዛሪዴ፥ «ታኒ ታና።
ታኒ ሂንቴባ ሃሳዪያባይኔ ፒርዲያባይ ዳሮባይ ዴዔ። ሺን ታና ኪቴዳዌ ቱማንቻ፤ ቃሲ ታኒ ኣፔ ሲሴዳዋ ኣላሚያ ኣሳው ኦዳይ» ያጌዳ።
ኢ ባሬ ኣዉዋባ ሃሳዪያዋ ኡንቱንቱ ኣኬኪቤይኪኖ።
ሄዋ ዲራው፥ ዬሱሲ ኡንቱንታ፥ «ታና ኣሳ ናዓ ሂንቴንቱ ማስቃሊያ ቦላ ፑዴ ዴንያ ዎዴ፥ ታኒ ታና ጊዲያዋኔ ቃሲ ታኒ ታ ኣቡ ታና ታማሪሴዳዋዳን ሃሳዪያዋፔ ኣቲን፥ ታ ሼኒያን ኣይኔ ኦናዋ ሂንቴንቱ ኤራኒታ።
ቃሲ ታና ኪቴዳዌ ታናና ዴዔ፤ ታኒ ኡባ ዎዴ ኣ ናሼቺያዋ ኦያ ዲራው፥ ኢ ታ ፃላላ ኣጊቤና» ያጌዳ።
ዬሱሲ ሄዋ ሃሳዪሺን ሲሴዳ ዳሮ ኣሳይ ኣ ኣማኔዲኖ።
ዬሱሲ ባሬና ኣማኔዳ ኣዪሁዳቱዋ፥ «ሂንቴንቱ ታኒ ታማሪሲያዎ ኣዛዜቶፔ፥ ቱሙ ታና ካሊያዋንታ።
ሂንቴንቱ ቱማቴካ ኤራኒታ፤ ቃሲ ቱማቴይ ሂንቴንታ ኣይሌቴፔ ኬሳናዋ» ያጌዳ።
ኡንቱንቱ ዛሪዴ፥ «ኑኒ ኣብራሃሞ ዛሬ፤ ኑኒ ኦሲኔካ ኣይሌቲቤይኮ። ያቲና ኔኒ ዋጋዴ፥ ‹ኣይሌቴፔ ሂንቴንቱ ኬሳኒታ› ጋይ?» ያጌዲኖ።
ዬሱሲ፥ «ታኒ ሂንቴንቱሲ ቱሙዋ ኦዳይ፤ ናጋራ ኦያ ኦኒኔ ናጋራ ኣይሊያ።
ኣይሊ ኡባ ዎዴ ሶዪን ዴዔና፤ ሺን ናዓይ ሜናው ጎሌን ዴዔ።
ናዓይ ሂንቴንታ ኣይሌቴፔ ኬሶፔ፥ ሂንቴንቱ ኣይሌቴፔ ቱሙ ኬሳኒታ።
ሂንቴንቱ ኣብራሃሞ ዛሬ ጊዲያዋ ታኒ ኤራይ፤ ሺን ታ ታማሪሲያዋ ሂንቴንቱ ኣኬና ዲራው፥ ታና ዎናው ኮዪታ።
ታኒ ታ ኣቡ ታና ቤሴዳዋ ሃሳያይ፤ ቃሲ ሂንቴንቱካ ሂንቴንቱ ኣዉዋፔ ሲሴዳዋ ኦታ» ያጌዳ።
ኡንቱንቱ ዛሪዴ፥ «ኑ ኣቡ ኣብራሃማ» ያጌዲኖ። ዬሱሲ ኡንቱንታ፥ «ሂንቴንቱ ኣብራሃሞ ናና ጊዴዴንቶ፥ ኢ ኦዳ ኦሱዋ ማላ ኦኒታ።
ሺን ፆሳፔ ሲሴዳ ቱሙዋ ኦዴዳ ታና ሂንቴንቱ ዎናው ኮዪታ፤ ኣብራሃሜ ሄዋዳን ኦቤና።
ሂንቴንቱ፥ ሂንቴንቱ ኣዉ ኦዳዋ ኦታ» ያጌዳ። ኡንቱንቱ ዛሪዴ፥ «ኑኒ ዎሹማን ዲቃላቴ ዬሌቲቤይኮ፤ ኑሲ ኢቲ ኣዉ፥ ፆሳ ፃላላይ ዴዔ» ያጌዲኖ።
ዬሱሲ ኡንቱንታ፥ «ሂንቴንቱ ፆሳ ናና ቱሙ ጊዴዴንቶ፥ ታና ሲቃና፤ ኣዪሲ ጎፔ፥ ታኒ ፆሳ ማታፔ ያዴ ሃዋን ዴዓይ። ታና ኢ ኪቴዳዋፔ ኣቲን፥ ታኒ ታ ሼኒያን ያቤይኬ።
ታኒ ታማሪሲያዋ ሂንቴንቱ ኣኬኬናዌ ኣያሴ? ታኒ ታማሪሲያዋ ሂንቴንቱ ኣኬና ዲራሳ።
ሂንቴንቱ፥ ሂንቴንቱ ኣዉዋ ኢታ ኣያና ናና፤ ቃሲ ሂንቴንቱ፥ ሂንቴንቱ ኣዉ ኣሞቲያዋ ኦናው ኮዪታ። ኢ ካሴፔ ዶሚዴ፥ ሼምፑዋ ዎዳዋ፤ ቱማቴይ ኣኒ ባይና ዲራው፥ ቱማቴኮ ሺቂ ኤሬና። ኢ ዎርዱዋ ሃሳዪያ ዎዴ፥ ባሬፔ ሃሳዬ፤ ኣዪሲ ጎፔ፥ ኢ ዎርዳንቻኔ ቃሲ ዎርዶካ ኣዉዋ።
ሺን ታኒ ቱሙዋ ሃሳዪያ ዲራው፥ ሂንቴንቱ ታና ኣማኒኪታ።
ሂንቴፔ ታና ናጋራ ኦሺን ቤዓዲ ጋናው ዳንዳዪያዌ ኦኔ? ታኒ ቱሙዋ ሃሳዪያዋ ጊዶፔ፥ ታና ኣዪሲ ኣማኒኪቴ?
ፆሳ ኣሳ ጊዴዳ ኡራይ ፆሳይ ጊያዋ ሲሴ፤ ሂንቴንቱ ፆሳ ኣሳ ጊዴና ዲራው፥ ፆሳይ ጊያዋ ሲሲኪታ» ያጌዳ።
ኣዪሁዳቱ ዛሪዴ፥ «ኑኒ ኔና፥ ‹ኔኒ ሳማሪያ ኣሳ፤ ኔናን ኢታ ኣያናይ ዴዔ› ጊዴ ባዪዜዶ?» ያጌዲኖ።
ዬሱሲ ኡንቱንታ፥ «ታ ቦላ ኢታ ኣያናይ ባዋ። ታኒ ታ ኣባ ቦንቻይ፤ ሺን ሂንቴንቱ ታና ካዉሺታ።
ታኒ ታ ሁጲያሲ ቦንቹዋ ኮዪኬ፤ ሄዋ ታው ኮዪያዌኔ ፒርዲያዌ ዴዔ።
ታኒ ሂንቴንቱሲ ቱሙዋ ኦዳይ፤ ታኒ ታማሪሲያዋ ናጊያ ኦኒኔ ኡባካ ሃይቄና» ያጌዳ።
ኣዪሁዳቱ ዛሪዴ፥ «ኔ ቦላ ኢታ ኣያናይ ዴዒያዋ ኑኒ ሃዒ ኤሬዶ። ኣብራሃሜ ሃይቄዳ፤ ናባቱ ሃይቄዲኖ፤ ሺን ኔኒ፥ ‹ታ ቃላ ናጊያ ኦኒኔ ኡባካ ሃይቄና› ያጋ።
ኔኒ ሃይቄዳ ኑ ኣዉዋ ኣብራሃሞፔ ዳራይ? ናባቱ ቃሲ ሃይቄዲኖ። ኔኒ ኔና ኦና ጋዴ ቆፓይ?» ያጌዲኖ።
ዬሱሲ፥ «ታኒ ታና ቦንቾፔ፥ ታ ቦንቹ ሜላ፤ ሂንቴንቱ ኑ ፆሳ ጊያ ታ ኣቡ ታና ቦንቼ።
ሂንቴንቱ ኣ ኤራና ዮፔካ፥ ታኒ ኣ ኤራይ። ታኒ ኣ ኤሪኬ ጎፔ፥ ሂንቴንቱዋዳን ዎርዶ ጊዳይ፤ ሺን ታኒ ኣ ኤራይ፤ ቃሲ ኣ ቃላካ ናጋይ።
ሂንቴንቱ ኣዉ ኣብራሃሜ፥ ታ ዩሳ ዎዲያ ቤዓናው ላሞቴዳ፤ ቤዒዴካ ናሼቴዳ» ያጌዳ።
ኣዪሁዳቱ ዛሪዴ ኣ፥ «ኔው ሃራይ ኣቶ ኢሻታሙ ላይ ኩሚቤናዌ ኣብራሃማ ቤዓዲ?» ያጌዲኖ።
ዬሱሲ ኡንቱንታ፥ «ታኒ ሂንቴንቱሲ ቱሙዋ ኦዳይ፤ ኣብራሃሞ ዬሌታናፔካ ካሴ ታኒ ታና» ያጌዳ።
ሄዋ ዲራው፥ ኡንቱንቱ ዬሱሳ ጫዳናው ሹቻ ኣኬዲኖ፤ ሺን ዬሱሲ ኡንቱንቱፔ ጌሜቲዴ፥ ጌሻ ጎሊያፔ ቤዳ።
ዬሱሲ ቢዴ፥ ዬሌቶዴፔ ቆቃ ጊዲዴ ዴዒያ ኢቲ ቢታኒያ ቤዔዳ።
ዬሱሳ ካሊያዋንቱ ዬሱሳ፥ «ታማሪሲያዎ፥ ሃ ቢታኒ ቆቃ ጊዲዴ ዬሌታናዳን፥ ናጋራ ኦዳዌ ኦኔ? ኢ ኦዴዬ? ዎይ ኣ ዬሌዳዋንቱ ኦዲኖ?» ያጊዴ ኦቼዲኖ።
ዬሱሲ፥ «ፆሳ ኪታይ ኣ ቦላን ቆንጫና ማላ ቆቄዳፔ ኣቲን፥ ኢ ዎይ ኣ ዳያኔ ኣ ኣቡ ናጋራ ኦቤይኪኖ።
ኑኒ ሳዓይ ቃሜናን ዴዒሺን፥ ታና ኪቴዳዋ ኦሱዋ ኦናው ቤሴ። ኦኒኔ ኦናው ዳንዳዬና ቃማይ ዬ።
ታኒ ኣላሚያን ዴዓዴ ኣላሜው ፖዖ» ያጌዳ።
ዬሱሲ ሄዋ ጊዴ፥ ሳዓን ጩቼዳ፤ ባሬ ጩቻኒ ጉ ኡርቃ ሹጊሲዴ፥ ሄ ኡርቃኒ ቆቃ ቢታኒያ ኣይፊያ ኦኪዴ፥
«ባዴ ሳሊሆማ ጊያ ዳጋቴዳ ሃን ኔ ኣይፊያ ሜጫ» ያጌዳ። «ሳሊሆማ» ጊያዌ «ኪቴቴዳዋ» ጉሳ። ሄዋ ዲራው፥ ቢታኒ ቢዴ፥ ባሬ ኣይፊያ ሜጬቲዴ፥ ፄሊዴ ሲሜዳ።
ቢታኒያ ሾራቱኔ ቢታኒ ካሴ ዎሲሺን ቤዔዳ ኣሳይ፥ «ሃዌ ኡቲዴ ዎሲያ ቢታኒያ ጊዴኔዬ?» ያጌዲኖ።
ቃሲ ኣማሬዳዋንቱ፥ «ሃዌ ኣቴኔ» ያጌዲኖ። ሃራንቱ ቃሲ፥ «ቱይቲ፥ ሃዌ ኣ ማላቲያዋፔ ኣቲን፥ ኣ ጊዴና» ያጌዲኖ። ሺን ቢታኒ፥ «ታኒ ኣቴ» ያጌዳ።
ኡንቱንቱ ቢታኒያ፥ «ያቲና፥ ኔ ኣይፊ ዋኒ ፄሌዴ?» ያጊዴ ኦቼዲኖ።
ኢ ዛሪዴ፥ «ዬሱሳ ጌቴቲያ ቢታኒ ጉ ኡርቃ ሹጊሲዴ፥ ታ ኣይፊያ ኦኪዴ፥ ‹ሳሊሆማ ጌቴቲያ ዳጋቴዳ ሃኒ ባዴ ኔ ኣይፊያ ሜጬታ› ያጌዳ። ታኒ ባዴ ሜጬታዴ ፄላዲ» ያጌዳ።
ኡንቱንቱ ኣ፥ «ኢ ሃቃን ዴዒ?» ያጊዴ ኦቼዲኖ። ቢታኒ፥ «ታኒ ኤሪኬ» ያጌዳ።
ኡንቱንቱ ካሴ ቆቂዴ ፄሌዳ ቢታኒያ ፓሪሳዋቱዋኮ ኣፌዲኖ።
ዬሱሲ ኡርቃ ሹጊሲዴ፥ ቢታኒያ ኣይፊያ ፓዳ ጋላሳይ ሳምባታ ጋላሳ።
ሄዋ ዲራው፥ ቢታኒ ዋኒ ፄሌዴንቶኔ ፓሪሳዋቱ ኣ ጉጂዴ ኦቼዲኖ። ቢታኒ ኡንቱንቱሲ፥ «ኢ ታ ኣይፊያን ጉ ኡርቃ ዎዳ። ታ ኣይፊያ ሜጬታዴ ሃዒ ፄላዲ» ያጌዳ።
ፓሪሳዋቱዋፔ ኢቱ ኢቱ፥ «ሃዋ ኦዳ ቢታኒ ሳምባታ ሂጊያ ናጌና ዲራው፥ ፆሳ ማታፔ ዪቤና» ያጌዲኖ። ሺን ሃራንቱ፥ «ናጋራንቻ ኣሳይ ሃዋ ማላ ዎልቃማ ማላታ ዋኒ ኦናው ዳንዳዪ?» ያጊዴ ኡንቱንቱ ባሬንቱ ጊዱዋን ሻኬቴዲኖ።
ሄዋ ዲራው፥ ፓሪሳዋቱ ቢታኒያ ኢቲ ካላ ጉጂዴ፥ «ኢ ኔ ኣይፊያ ዶዬዳ ዲራው፥ ኣባ ዋጋይ?» ያጌዲኖ። ቢታኒ፥ «ኢ ናቢያ» ያጌዳ።
ኣዪሁዳቱ ሄ ፄሌዳ ቢታኒያ ኣቶኔ ኣዉዋ ፄሲዴ ኦቻና ጋካናው፥ ቢታኒ ቆቃ ጊዴዳዋኔ ሃዒ ኢ ፄሊያዋ ኣማኒቤይኪኖ።
ኣዪሁዳቱ ኣ ኣቶኔ ኣዉዋ፥ «ሂንቴንቱ፥ ‹ቆቃ ጊዲዴ ዬሌቴዳ› ጊያ ሂንቴንቱ ናዓይ ሃዌ? ያቲና፥ ሃዒ ዋኒዴ ፄሌዴ?» ያጊዴ ኦቼዲኖ።
ቢታኒያ ዳያኔ ኣዉ፥ «ሃዌ ኑ ናዓ ጊዴዳዋኔ ቆቃ ጊዲዴ ዬሌቴዳዋ ኑኒ ኤሬቶ።
ሺን ሃዒ ኢ ዋኒ ፄሌዴንቶ፥ ኑኒ ኤሮኮ፤ ዎይ ኣ ኣይፊያ ኦኒ ፓዴንቶ፥ ኑኒ ኤሮኮ። ኣ ኦቺቴ፤ ኢ ዶንዛ ኣሳ፤ ባሬባ ሃሳያናው ዳንዳዬ!» ያጌዲኖ።
ቢታኒያ ዳያኔ ኣዉ ኣዪሁዳቶ ያዬዳ ዲራው፥ ሄዋ ጌዲኖ፤ ኣዪሲ ጎፔ፥ ኣዪሁዳቱ ዬሱሲ ኪሪስቶሳ ያጊዴ ማርካቲያ ኡራይ ዴዖፔ፥ ሄ ኡራ ኣዪሁዳ ዎሳ ጎሊያፔ ኬሳናው ካሴት ቆፋ ቃቺ ዎዲኖ።
ኣ ዳያኔ ኣዉ፥ «ኢ ዶንዛ ኣሳ፤ ኣ ኦቺቴ!» ጌዳዌ ሃዋሳ።
ሄዋ ዲራው፥ ቆቃ ጊዲዴ ዬሌቴዳ ቢታኒያ ኡንቱንቱ ላዔንዋ ፄሲዴ፥ «ፆሳ ጋላታ፤ ሃ ቢታኒ ናጋራንቻ ጊዲያዋ ኑኒ ኤሬቶ» ያጌዲኖ።
ቢታኒ፥ «ኢ ናጋራንቻ ጊዲያዋኔ፥ ጊዴናዋ ኤሪኬ፤ ታኒ ቆቃ ጊዲያዋኔ ሃዒ ፄሊያዋ ሄ ኢቲባ ኤራይ» ያጌዳ።
ኡንቱንቱ ዛሪዴ ቢታኒያ፥ «ኢ ኔው ኣያ ኦዴ? ኢ ኔ ኣይፊያ ዎቲ ፓዴ?» ያጌዲኖ።
ኢ ኡንቱንታ፥ «ታኒ ሂንቴንቱሲ ኦዳዲ፤ ሲሲቤይኪታ። ኣዪሲ ላዔንዋ ሲሳናው ኮዪቴ? ሂንቴካ ዬሱሳ ካሊያዋንታ ጊዳናው ኮዪቴ?» ያጌዳ።
ኡንቱንቱ ኣ ቦሪዴ፥ «ኔኒ ሄ ቢታኒያ ካሊያዋ፤ ኑኒ ሙሳ ካሊያዋንታ።
ፆሳይ ሙሴሲ ሃሳዬዳዋ ኑኒ ኤሬቶ፤ ሺን ሃ ቢታኒያ ጊዶፔ፥ ኢ ሃቃፔ ዬዴንቶኔ ኑኒ ኤሮኮ» ያጌዲኖ።
ቢታኒ፥ «ኢ ሃቃፔ ዬዴንቶኔ ሂንቴንቱ ኤሬናዌ ማላሊሲያዋ፤ ሺን ኢ ታ ኣይፊያ ፓዳ!
ፆሳው ያዪያ ኡራይኔ ፆሳይ ኮዪያዋ ኦያ ኡራይ ዴዖፔ፥ ሄ ኡራባ ፆሳይ ሲሲያዋፔ ኣቲን፥ ናጋራንቻቱዋባ ሲሴና።
ቆቃ ጊዲዴ ዬሌቴዳ ኣሳ ኣይፊያ ኦኒኔ ፓና፥ ሳዓይ ሜቶዴፔ ዶሚና፥ ሲሴቲ ኤሬና።
ሃ ቢታኒ ፆሳፔ ዪቤናዋ ጊዲንቶ፥ ኢቲባኔ ኦናዉካ ዳንዳዬና» ያጌዳ።
ኡንቱንቱ ዛሪዴ ኣው፥ «ኔኒ ናጋራን ዬሌታዴ ዲጬዳዌ ኑና ታማሪሳናው ኮያይ?» ያጌዲኖ፤ ኣዪሁዳ ዎሳ ጎሊያፔ ካሬ ኣ ኬሴዲኖ።
ኡንቱንቱ ቢታኒያ ካሬ ኬሴዳዋ ዬሱሲ ሲሴዳ፤ ዬሱሲ ቢታኒያ ዴሚዴ፥ «ኣሳ ናዓ ኣማናይ?» ያጌዳ።
ቢታኒ ዬሱሳ፥ «ጎዳው፥ ታኒ ኣ ኣማናናዳን ኢ ኦኔ? ታው ኦዳሪኪ!» ያጌዳ።
ዬሱሲ ቢታኒያ፥ «ኔኒ ኣ ቤዓዳ፤ ሃ ኔናና ሃሳዪያዌካ ኣ» ያጌዳ።
ቢታኒ ዛሪዴ፥ «ጎዳው፥ ኣማናይ» ያጊዴ ዬሱሳው ጎዪኔዳ።
ዬሱሲ፥ «ቆቃቱ ፄላና ማላኔ ፄሊያዋንቱ ቆቃና ማላ፥ ታኒ ፒርዳናው ሃ ሳዓ ያዲ» ያጌዳ።
ኣናና ዴዒያ ኣማሬዳ ፓሪሳዋቱ ሄዋ ሲሲዴ፥ «ኑኒካ ቆቄዬ?» ያጊዴ ኦቼዲኖ።
ዬሱሲ፥ «ሂንቴንቱ ቆቃ ጊዴዴንቶ፥ ሂንቴንቱሲ ናጋራ ጊዴና፤ ሺን ሃዒ ሂንቴንቱ፥ ‹ኑኒ ፄሌቶ› ያጊታ፤ ሂንቴንቱ ናጋራና ዴዒታ» ያጌዳ።
ዬሱሲ፥ «ታኒ ሂንቴንቱሲ ቱሙዋ ኦዳይ፤ ዶርሳ ሲኩዋ ፔንጊያና ጌሌናን ሃራሳና ጌሊያ ኦኒኔ ካይሱዋኔ ፓኑዋ።
ሺን ፔንጊያና ጌሊያዌ ዶርሳ ሄሚያ ኣሳ።
ፔንጊያ ናጊያዌ ኣው ፔንጊያ ዶዬ፤ ዶርሳቱካ ኣ ኮሻ ሲሳና፤ ኢ ባሬ ዶርሳቱዋ ኡንቱንቱ ሱንን ሱንን ፄሲዴ፥ ካሬ ካሌና።
ኢ ባሬዋንታ ካሬ ኬሴዳዋፔ ጉዪያን፥ ኡንቱንቱፔ ሲንና ሃሜቴ፤ ኡንቱንቱካ ኣ ኮሻ ኤሪያ ዲራው፥ ኣ ካሊኖ።
ሃራ ኡራ ኮሻ ኡንቱንቱ ኤሬና ዲራው፥ ኣፔ ባቃታናፔ ኣቲን፥ ኣ ጌዱዋ ካሊኪኖ» ያጌዳ።
ዬሱሲ ኡንቱንቱሲ ሃ ሌሚሱዋ ኦዴዳ፤ ሺን ኢ ኡንቱንቱሲ ኣይ ኦዲንቶኔካ ኡንቱንቱ ኣኬኪቤይኪኖ።
ዬሱሲ ቃሲካ ኡንቱንቱሲ፥ «ታኒ ሂንቴንቱሲ ቱሙዋ ኦዳይ፤ ታኒ ዶርሳቶ ጌሊያ ፔንጊያ።
ታፔ ካሴ ዬዳ ኡባይ ካዪሱዋኔ ፓኑዋ፤ ሺን ዶርሳቱ ኡንቱንቱ ጊያዋ ሲሲቤዪኪኖ።
ፔንጊ ታና፤ ታናን ጌሊያ ኦኒኔ ኣታናዋ። ኢ ጌላናኔ ኬሳና፤ ቃሲ ሎዖ ማታይ ዴዒያ ሳዓካ ዴማናዋ።
ካዪሱ ዉዓናው፥ ዎናዉኔ ዪሳናው ዪያዋፔ ኣቲን፥ ሃራባው ዬና፤ ታኒ ኡንቱንቱሲ ዴዑ ዴዓና ማላኔ ኩሚዴ ፓላሃና ማላ ያዲ።
«ታኒ ዶርሳ ሎይ ሄሚያዋ፤ ዶርሳ ሎይ ሄሚያዌ ሄ ዶርሳቱዋ ዲራው ሃይቄ።
ሚሻ ኣኪዴ ሄሚያ ኡራይ ዋሊያ ዪያዎዴ ቤዒዴ፥ ዶርሳቱዋ ዬጊ ባሺዴ ባቃቴ። ኣዪሲ ጎፔ፥ ዶርሳቱ ኣዋንታ ጊዲኪኖ፤ ቃሲ ኢካ ዶርሳቱዋ ሄሚያዋ ጊዴና። ሄዋ ዲራው፥ ዶርሳቱዋ ኦይቄኔ ላሌ።
ሻሉዋ ኣኪዴ ሄሚያዌ ባሬ ሻሎ ሄሚያ ዲራዉኔ ዶርሳባይ ኣ ቆፌና ዲራው፥ ዶርሳቱዋ ኣጊዴ ባቃቴ።
«ታኒ ዶርሳ ሎይ ሄሚያዋ፤ ታ ኣቡ ታና ኤሪያዋዳን፥ ታኒካ ቃሲ ታ ኣባ ኤራይ። ሄዋዳንካ፥ ታኒ ታ ዶርሳቱዋ ኤራይ፤ ታ ዶርሳቱካ ታና ኤሪኖ። ቃሲ ታኒ ታ ዶርሳቱዋ ዲራው፥ ሃይቃናው ኮያዲ።
<range>
ሃ ሲኩዋን ባይና ሃራ ዶርሳቱካ ታው ዴዒኖ። ታኒ ኡንቱንታካ ኣሃናው ቤሴ። ቃሲ ኡንቱንቱ ታ ኮሻ ሲሳና፤ ኢቲ ዉዲ ዴዓና፤ ሄሚያዌካ ኢቱዋ ጊዳናዋ።
«ታኒ ታ ሼምፑዋ ዛራዴ ኣካና ማላ፥ ኣዴ ኢማናው ኮዪያ ዲራው፥ ታ ኣቡ ታና ሲቄ።
ታኒ ዶሳዴ ታ ሼምፑዋ ኣ ኢሚያዋፔ ኣቲን፥ ታፔ ኦኒኔ ኣኬና። ታው ታ ሼምፑዋ ኣ ኢሚያ ማታይ ዴዔ፤ ቃሲ ዛራዴ ኣካናዉካ ማታይ ዴዔ። ታኒ ሃ ኣዛዙዋ ታ ኣዉዋፔ ኣካዲ» ያጌዳ።
ሄ ሃሳያ ዲራው፥ ኣዪሁዳቱዋ ጊዱዋን ቃሲካ ሻኩ ሜቴዳ።
ኡንቱንቱፔ ዳሪያ ባጋይ፥ «ኣኒ ፃላሂ ዴዔ! ኢ ጎዬ! ኣ ሃሳያ ኣዪሲ ሲሲቴ?» ያጌዲኖ።
ሃራቱ ቃሲ፥ «ፃላሂ ኦይቄዳ ኣሳይ ሃዋዳን ሃሳዬና፤ ፃላሂ ቆቃ ኣሳ ኣይፊያ ፄሊሳናው ዳንዳዪዬ?» ያጌዲኖ።
ዬሩሳላሜን ጌሻ ጎሊያ ኣንጂሴዳ ጋላሳ ሃሳዪሲያ ባላይ ጋኬዳ፤ ሳዓይ ሄ ዎዴ ባልጉዋ።
ዬሱሲ ጌሻ ጎሊያን ሶሎሞና ባራንዳን፥ ያኔ ሃኔ ሃሜቴ።
ኣዪሁዳቱ ዬሱሳ ማታን ዩዪ ኣዴ፥ «ኔኒ ኑና ኣዉዴ ጋካናው ሲሳዴ ዎኒ? ኔኒ ኪሪስቶሳ ጊዶፔ፥ ኑሲ ጌሻዴ ኦዳ» ያጌዲኖ።
ዬሱሲ ኡንቱንቱሲ ዛሪዴ፥ «ታኒ ሂንቴንቱሲ ኦዳዲ፤ ሺን ታና ኣማኒኪታ፤ ታኒ ታ ኣቡ ሱንን ኦያ ኪታይ ታባ ማርካቴ።
ሺን ሂንቴንቱ ታ ዶርሳ ጊዴና ዲራው ኣማኒኪታ።
ታ ዶርሳቱ ታ ኮሻ ሲሲኖ፤ ታኒ ኡንቱንታ ኤራይ፤ ኡንቱንቱካ ታና ካሊኖ።
ታኒ ኡንቱንቱሲ ሜና ዴዑዋ ኢማይ፤ ቃሲ ኡንቱንቱ ኡባካ ሃይቂኪኖ። ኦኒኔ ታ ኩሺያፔ ኡንቱንታ ዎ ኣካናው ዳንዳዬና።
ኡንቱንታ ታው ኢሜዳ ታ ኣቡ ኦፔኔ ኣ፤ ኦኒኔ ታ ኣቡ ኩሺያፔ ኡንቱንታ ዎ ኣካናው ዳንዳዬና።
ታኔ ታ ኣቡ ኢቱዋ» ያጌዳ።
ኣዪሁዳቱ ዬሱሳ ጫዳናው ቃሲካ ሹቻ ዴንዲኖ።
ዬሱሲ ኡንቱንታ፥ «ታኒ ኦናው ታ ኣቡ ታው ኢሜዳ ዳሮ ሎዖ ኦሱዋ ሂንቴንታ ቤሳዲ፤ ሄዋንቱፔ ሃቃዋንቱ ዲራው፥ ታና ሹቻን ጫዳናው ኮዪቴ?» ያጌዳ።
ኣዪሁዳቱ ዛሪዴ፥ «ኑኒ ኔና ሎዖ ኦሱዋ ዲራው፥ ሹቻን ጫዳናው ኮዮኮ፤ ሺን ኔኒ ፆሳ ቦላ ቦሪያ ቃላ ሃሳዪያ ዲራዉኔ ቃሲ ኣሳ ጊዳዴ ኔ ሁጲያ ፆሳ ኦዳ ዲራው፥ ጫዳናው ኮዬቶ!» ያጌዲኖ።
ዬሱሲ ዛሪዴ፥ «ሂንቴንቱ ሂጊያን ፆሳይ፥ ‹ሂንቴ ፆሳቱዋ› ጌዳዌ ፃፌቲቤኔ?
ፆሳ ማፃፋቱዋ ላማናው ዳንዳዬቴና፤ ፆሳይ ባሬ ቃላይ ዬዳ ኣሳቱ፥ ‹ፆሳቱዋ› ጊዴ ፄሴዳዋ ጊዶፔ፥
ታኒ፥ ‹ታኒ ፆሳ ናዓ› ጌዳ ዲራው፥ ታ ኣቡ ኣንጂዴ፥ ሳዓ ኪቴዳ ታና፥ ‹ፆሳ ቦላ ቦሪያ ቃላ ሃሳያ› ያጊቴ?
ታኒ ታ ኣቡ ኦያዋ ኦና ዮፔ፥ ታና ኣማኖፒቴ።
ሺን ታኒ ኦያዋ ጊዶፔ፥ ሃራይ ኣቶ ሂንቴንቱ ታና ኣማናና ዮፔካ፥ ታ ኣቡ ታናን ዴዒያዋኔ ታኒካ ታ ኣቡን ዴዒያዋ ኤራናዳኒኔ ኣኬካናዳን፥ ታ ኦሱዋ ኣማኒቴ» ያጌዳ።
ቃሲካ ኡንቱንቱ ኣ ኦይቃናው ኮዬዲኖ፤ ሺን ኢ ኡንቱንቱፔ ኬሲ ኣኪዴ ቤዳ።
ዮሃኒሲ ካሴ ፃማቂያሳ ዮርዳኖሳ ሻፋፔ ሄፊን ዬሱሲ ፒኒዴ፥ ያኒ ዴዔዳ።
ዳሮ ኣሳይ ዬሱሳኮ ዪዴ፥ «ዮሃኒሲ ዎልቃማ ማላታ ኦቤና፤ ሺን ኢ ሃ ቢታኒያባ ሃሳዬዳባይ ኡባይ ቱማ» ያጌዲኖ።
ያኒ ዳሮ ኣሳይ ዬሱሳ ኣማኔዳ።
ቢታኒያ ጊያ ቄሪ ካታማን ኣሊዓዛራ ጊያ ኢቲ ቢታኒ ሃርጌዳ፤ ሄ ካታማይ ማይራማኔ ኢዚ ሚቻታ ማርታ ዴዔዳ ካታማ።
ጎዳ ጌዲያ ሺቱዋ ኦካዴ፥ ባሬ ቢናናን ኣ ጌዲያ ቁጬዳዉና ሄ ማይራሞ፤ ሃርጌዳዌ ቃሲ ኢዚ ኢሻ ኣሊዓዛራ።
ሄዋ ዲራው፥ ሚቻቱ፥ «ጎዳው፥ ኔኒ ሲቂያዌ ሃርጌዳ» ጊዴ ዬሱሳው ኪቴዲኖ።
ዬሱሲ ሄዋ ሲሴዳ ዎዴ፥ «ታኒ ፆሳ ናዓይ ሃርጊያ ጋሱዋን ቦንቼታና ማላ፥ ፆሳ ቦንቹዋሲ ሃ ሃርጊ ኣሊዓዛራ ኦይቄዳፔ ኣቲን፥ ዎያ ሃርጊያ ጊዴና» ያጌዳ።
ዬሱሲ ማርቶ፥ ኢዚ ሚቻቶኔ ኣሊዓዛራ ሲቄ፤
ኣሊዓዛር ሃርጌዳዋ ዬሱሲ ሲሴዳ ዎዴ፥ ባሬ ዴዒያ ሳዓን ላዑ ጋላሳ ፔሼዳ።
ሄዋፔ ጉዪያን፥ ዬሱሲ ባሬና ካሊያዋንታ «ላዔንዋ ዪሁዳ ጋዲያ ቦይቴ» ያጌዳ።
ዬሱሳ ካሊያዋንቱ ዛሪዴ፥ «ታማሪሲያዎ፥ ጉ ዎዲያፔ ካሴ ኣዪሁዳቱ ኔና ሹቻን ጫዳናው ኮዬዲኖ፤ ቃሲካ ያ ባኒ?» ያጌዲኖ።
ዬሱሲ፥ «ኢቲ ጋላሳን ታማኔ ላዑ ሳቲ ዴዔኔዬ? ጋላሲ ሃሜቲያ ኣሳይ ቤቴና፤ ኣዪሲ ጎፔ፥ ኢ ሃ ሳዓ ፖዑዋ ቤዔ።
ሺን ቃማ ሃሜቲያ ኡራይ ዴዖፔ፥ ፖዑ ኣኒ ባይና ዲራው፥ ቤቴ» ያጌዳ።
ዬሱሲ ሄዋ ጌዳዋፔ ጉዪያን፥ ቃሲካ ኡንቱንቱሲ፥ «ኑ ዳቡ ኣሊዓዛር ጌሚዒሼዳ፤ ሺን ጌሚዒሹዋፔ ኣ ዴንናው ታኒ ባይ» ያጌዳ።
ዬሱሳ ካሊያዋንቱ ዛሪዴ፥ «ጎዳው፥ ኢ ጌሚዒሼዳዋ ጊዶፔ፥ ኣው ሎዓናዋ» ያጌዲኖ።
ኣሊዓዛር ሃይቄዳዋ ዬሱሲ ኦዴዳ፤ ሺን ኣሊዓዛር ጌሚዒሺዴ ጊሴዳዋ ኦዴዳ ጊዴ፥ ኡንቱንቱ ቆፔዲኖ።
ሄዋ ዲራው፥ ዬሱሲ ጌሺዴ ኡንቱንታ፥ «ኣሊዓዛር ሃይቄዳ።
ሂንቴንቱ ኣማናና ማላ፥ ታኒ ሄ ሳዓን ዴዔናዎ፥ ሂንቴንቱ ዲራው ናሼታይ። ሺን ዴንዲቴ፤ ኣኮ ቦይቴ» ያጌዳ።
ሄዋፔ ጉዪያን፥ ማንቲያ ጌቴቲያ ቶማሲ ባሬ ላጌቱዋ ዬሱሳ ካሊያዋንታ፥ «ዬሱሳና ሃይቃናው ኑኒካ ቃሲ ቦይቴ!» ያጌዳ።
ዬሱሲ ጋኪያ ዎዴ፥ ኣሊዓዛራው ሞጌቶዴፔ ኦይዱ ጋላሳ ጊዴዳዋ ዴሜዳ።
ቢታኒያ ካታማይ ዬሩሳላሜፔ ሄዙ ኪሎ ሚቲሪያ ኬና ሃኬ።
ዳሮ ኣዪሁዳቱ ማርቶኔ ማይራሞ ኡንቱንቱ ኢሻይ ሃይቄዳዎ ሜንናው ዬዲኖ።
ማርታ ዬሱሲ ዬዳዋ ሲሳዴ፥ ኣ ሞካናው ኬሳዱ፤ ሺን ማይራማ ጎሌን ኣታዱ።
ማርታ ዬሱሳ፥ «ጎዳው፥ ኔኒ ሃዋን ዴዔዳዋ ጊዲንቶ፥ ታ ኢሻይ ሃይቄና።
ሺን ኔኒ ዎሲያዋ ኣይ ጊዶፔኔ፥ ፆሳይ ኔው ሃራይ ኣቶ ሃዒካ ኢማናዋ ታኒ ኤራይ» ያጋዱ።
ዬሱሲ፥ «ኔ ኢሻይ ሃይቁዋፔ ዴንዳና» ያጌዳ።
ማርታ፥ «ዎዲያ ዉርሴን ዴንዱዋ ጋላሲ፥ ኢ ሃይቁዋፔ ዴንዳናዋ ታኒ ኤራይ» ያጋዱ።
ዬሱሲ ኢዚው፥ «ታኒ ዴንዱዋኔ ዴዑዋ፤ ታና ኣማኒያ ኡራይ ሃራይ ኣቶ፥ ሃይቆፔካ ዴዑዋን ዴዓናዋ።
ቃሲ ዴዑዋን ዴዒያ ኡራይኔ ታና ኣማኒያ ኡራይ ኡባይ ኡባካ ሃይቄና፤ ሄዋ ኔኒ ኣማናይ?» ያጌዳ።
ማርታ ዛራዴ፥ «ጎዳው፥ ኤ ታኒ ኣማናይ፤ ኔኒ ፆሳ ናዓ፥ ሳዓ ያናው ዴዒያ ኪሪስቶሳ ጊዲያዋ ታኒ ኣማናይ» ያጋዱ።
ማርታ ሄዋ ጌዳዋፔ ጉዪያን፥ ባዴ ባሬ ሚቻቲው ጌማን ፄሳዴ፥ «ታማሪሲያዌ ዪዴ፥ ኔና ኮዬ» ያጋዱ።
ማይራማ ሄዋ ሲሴዳ ዎዴ፥ ኤሌላ ዴንዳ ኤቃዴ ዬሱሳኮ ባዱ።
ዬሱሲ ማርታ ኣ ሞኬዳ ሳዓን ዴዔፔ ኣቲን፥ ቢሮ ቄሪ ካታማ ጋኪቤና።
ማይራሞ ሜንዴ፥ ጎሌን ኢዚና ዴዒያ ኣዪሁዳቱ፥ ኢዛ ኤሌካ ዴንዳ ኤቃዴ ካሬ ኬሲያዋ ቤዒዴ፥ ኣሊዓዛር ሞጌቴዳ ዱፉዋ ባዴ ያኒ ዬካናው ሃናው ያጊዴ፥ ኢዞ ካሊዴ ኬሴዲኖ።
ማይራማ ዬሱሲ ዴዒያሳ ባዴ ዬሱሳ ቤዔዳ ዎዴ፥ ኣ ጌዲያ ቦላን ኩንዳዱ፤ «ጎዳው፥ ኔኒ ሃዋን ዴዔዳዋ ጊዲንቶ፥ ታ ኢሻይ ሃይቄና ሺን!» ያጋዱ።
ዬሱሲ ኢዛ ዬኪያዋኔ ቃሲ ኢዚና ዬዳ ኣዪሁዳቱካ ዬኪያዋ ቤዒዴ፥ ባሬ ዎዛናን ዳሮ ሴሌቴዳ፤ ቃሲ ቶኪ ሼምፔዳ።
ኡንቱንታ፥ «ሃቃን ሞጌዲቴ?» ያጊዴ ኦቺና፥ «ጎዳው፥ ያዴ ቤዓ» ያጊዴ ዛሬዲኖ።
ዬሱሲ ኣፎፄዳ።
ሄዋ ዲራው፥ ኣዪሁዳቱ፥ «ኣሊዓዛራ ኢ ኣይ ኬና ሲቂንቶ ቤዒቴ!» ያጌዲኖ።
ሺን ኡንቱንቱፔ ኢቱ ኢቱ፥ «ሃዌ ቆቃ ቢታኒያ ፄሊሴዳዌ ሃ ቢታኒ ሃይቄናዳን ኡዳናው ዳንዳዬኔ?» ያጌዲኖ።
ዬሱሲ ቃሲካ ዎዛናፔ ቃሬቲዴ፥ ኣሊዓዛር ሞጌቴዳ ዱፉዋኮ ቤዳ፤ ሄ ዱፉ ጎንጎሉዋ ጊዲዴ ሹቻን ቁምዔቲ ኡቴዳ።
ዬሱሲ፥ «ሹቻ ዲጊቴ!» ያጊዴ ኣዛዜዳ። ሃይቄዳ ቢታኒያ ሚቻታ ማርታ፥ «ጎዳው፥ ኢ ሃይቆዴፔ ኦይዱ ጋላሳ ጊዴዳ ዲራው፥ ሃዒ ፂንቃናዋ!» ያጋዱ።
ዬሱሲ ማርቶ፥ «ኣማኒያዋ ጊዶፔ፥ ኔኒ ፆሳ ቦንቹዋ ቤዓናዋ ታኒ ኔው ኦዳቤይኪታ?» ያጌዳ።
ኡንቱንቱ ሹቻ ዴንዲኖ፤ ዬሱሲ ሳሉዋ ፑዴ ፄሊዴ፥ «ኣዎ፥ ታኒ ጊያዋ ኔኒ ሲሴዳ ዲራው፥ ኔና ጋላታይ።
ኔኒ ኡባ ዎዴ ሲሲያዋ ታኒ ኤራይ፤ ሺን ሃዋን ዩዪ ኣዴ ኤቄዳ ኣሳይ ኔኒ ታና ኪቴዳዋ ኣማናና ማላ፥ ሃዋ ታኒ ኡንቱንቱ ዲራው ጋይ» ያጌዳ።
ዬሱሲ ሄዋ ጌዳዋፔ ጉዪያን፥ ባሬ ቃላ ቁ ኡዲዴ፥ «ኣሊዓዛራ፥ ሃ ኬሳ!» ያጌዳ።
ሃይቄዳ ኣሊዓዛራ ኩሺኔ ጌዲ ሻሉዋን ቃሼቲ ኡቲዴ ኣ ዴሙካ ኣፊላን ካሜቲ ኡቴዳዌ ኬሲና ዬሱሲ ኡንቱንታ፥ «ቢሊ ኣጊቴ! ቦ!» ያጌዳ።
ሄዋ ዲራው፥ ማይራሚኮ ዬዳ ኣዪሁዳቱዋፔ ጮራቱ ዬሱሲ ኦዳዋ ቤዒዴ፥ ኣ ኣማኔዲኖ።
ሺን ኡንቱንቱፔ ኢቱ ኢቱ ፓሪሳዋቱዋኮ ቢዴ፥ ዬሱሲ ኦዳዋ ኡንቱንቱሲ ኦዴዲኖ።
ሄዋፔ ጉዪያን፥ ቄሳቱዋ ካፓቱኔ ፓሪሳዋቱ ያዓ ሺሺዴ፥ «ሃ ቢታኒ ዳሮ ዎልቃማ ማላታ ኦያ ዲራው፥ ኣያ ኦኔ?
ኑኒ ኣ ጮዑ ጊዴ፥ ኣጎፔ፥ ኣሳይ ኡባይ ኣ ኣማናናዋ፤ ቃሲ ሮሜ ጋዲያ ኣሳቱ ዪዴ፥ ኑ ጌሻ ጎሊያኔ ኑ ኣሳ ዪሳና» ያጌዲኖ።
ኡንቱንቱፔ ኢቱ ቃያፋ ጊያ፥ ሄ ላይ ቄሳቱዋ ኡባቱዋ ካፖ ጊዴዳዌ፥ «ሂንቴንቱ ኣይኔ ኤሪኪታ!
ኣሳይ ኡባይ ዪያዋፔ ኣሳ ኡባ ዲራው፥ ኢቲ ኣሳይ ሃይቂያዌ ሎዓ ጊዲያዋ ሂንቴንቱ ኣኬኪቴ?» ያጌዳ።
ኢ ሄዋ ባሬፔ ጊቤና፤ ሺን ሄ ላይ ቄሳቱዋ ኡባቱዋ ካፖ ጊዲያ ዲራው፥ ዬሱሲ ኣዪሁዳ ኣሳ ዲራው ሃይቃናው ቤሲያዋ ናቢ ኦዴዳ።
ቃሲ ዬሱሲ ኣዪሁዳ ኣሳ ፃላላው ሃይቄና፤ ሺን ላሌቲ ዴዒያ ፆሳ ናና ኢቱዋ ኡዲ ሺሻናው ሃይቃናዋ።
ሄ ጋላሳፔ ዶሚዴ፥ ኡንቱንቱ ኣ ዎናው ማቄቴዲኖ።
ሄዋ ዲራው፥ ዬሱሲ ኣዪሁዳቱ ጊዱዋን ቆንጪያን ያ ሃ ሃሜቲቤና፤ ሺን ሜላ ቢታ ጋፃን ዴዒያ ጋዲያ፥ ኤፊሬማ ጌቴቲያ ካታማ ቤዳ። ባሬና ካሊያዋንቱና ሄዋን ታኬዳ።
ኣዪሁዳቱ ፓሲጋ ቦንቺያ ጋላሳይ ማቴዳ፤ ቃሲ ዳሮ ኣሳይ ባሬና ጌሻናው፥ ፓሲጋ ቦንቺያ ጋላሳይ ጋካናፔ ካሴ ዱማ ዱማ ሳፔ ዬሩሳላሜ ቤዳ።
ኡንቱንቱ ዬሱሳ ኮዪኖ፤ ጌሻ ጎሊያን ኤቂዴ፥ «ኣያ ቆፒቴ? ፓሲጋ ቦንቺያሳ ዬሱሲ ዬኔ?» ያጊዴ ኢቱ ኢቱዋ ኦቼዲኖ።
ቃሲ ቄሳቱዋ ካፓቱኔ ፓሪሳዋቱ ዬሱሳ ቃቻናው፥ ኢ ዴዒያሳ ኤሪያዌ ኦኒኔ ባሬንቶ ኦዳና ማላ ኣዛዜዲኖ።
ፓሲጋ ቦንቺያ ጋላሳፔ ኡሱፑን ጋላሳ ካሴቲዴ፥ ዬሱሲ ኢ ሃይቁዋፔ ዴንዳ ኣሊዓዛር ዴዒያ ቢታኒያ ጊያ ካታማ ቤዳ።
ሄ ሳዓን ኡንቱንቱ ኣው ካዉዋ ካዲኖ፤ ኣሊዓዛር ኣናና ኡቲዴ ኢቲፔ ሚያዋንቱ ጊዶን ኡቲ ዴዒሺን፥ ማርታ ካዉዋ ጊሻ ሚዛዱ።
ማይራማ ዳሮ ሻሉዋን ዛሊዔቲያ ኢቲ ፃሪሙሲያ ጊዲያ ናርዶሳ ጌቴቲያ ጌሻ ሺቱዋ ኣሃዴ፥ ዬሱሳ ጌዲያ ኦካዴ ባሬ ቢናናን ኣ ጌዲያ ቁጫዱ፤ ጎሊያ ኡባይ ሺቱዋ ሳዉዋን ቶሺኩ ጌ።
ሺን ዬሱሳ ካሊያዋንቱፔ ኢቱ፥ ዬሱሳ ኣ ኢማናዌ፥ ዪሁዳ ኣስቆሮቱ፥
«ሃ ሺቱ ሄዙ ፄቱ ዲናሪያኒ ዛሊዔቲና፥ ኣያሲ ሄዌ ሂዬሳው ኢሜቴኔ?» ያጌዳ።
ኢ ካዪሱዋ ጊዴዳ ዲራው፥ ሄዋ ጌዳፔ ኣቲን፥ ሂዬሳው ቃሬቲዴ ጊቤና፤ ኢ ሚሻ ቃርጪቲያ ኦይቂያዋ ጊዲያ ዲራው፥ ኡባ ዎዴ ኣፔ ባሬው ኣኬዳ።
ዬሱሲ፥ «ሃ ሺቱዋ ታኒ ሞጌቲያ ጋላሳይ ጋካናው ኢዛ ኣያው ሚንጃኔ? ኢዞ ኣጊቴ።
ሂዬሳቱ ኡባ ዎዴ ሂንቴናና ዴዓና፤ ሺን ታኒ ኡባ ዎዴ ሂንቴናና ዴዒኬ» ያጌዳ።
ኣዪሁዳቱዋፔ ዳሮ ኣሳይ ዬሱሲ ቢታኒያን ዴዒያዋ ሲሲዴ፥ ያ ቤዳ፤ ኡንቱንቱ ዬሱሳ ቤዓና ጊሻ ፃላላው ጊዴናን፥ ኢ ሃይቁዋፔ ዴንዳ ኣሊዓዛራካ ቤዓናው ቤዲኖ።
ሄዋ ዲራው፥ ቄሳቱዋ ካፓቱ ኣሊዓዛራካ ቃሲ ዎናው ማቄቴዲኖ።
ኣዪሲ ጎፔ፥ ኣሊዓዛራ ጋሱዋን ዳሮ ኣዪሁዳቱ ባሬና ካሌያዋንታ ኣጊዴ፥ ዬሱሳ ኣማኒኖ።
ዎንቴ ጋላሲ ፓሲጋ ቦንቺያሳ ዬዳ ዳሮ ኣሳይ ዬሱሲ ዬሩሳላሜ ቢያዋ ሲሴዳ።
ያቲዴ ዛምባ ሃይ ኦይቂዴ፥ ኣ ሞካናው ኬሴዲኖ። ባሬንቱ ኮሻ ቁ ኡዲዴ፥ «ፆሳይ ጋላቴቶ! ፆሳ ሱንን ዪያ ኢስራዔሊያ ካቲ ኣንጄቴዳዋ!» ያጌዲኖ።
ፆሳ ማፃፋይ፥ «ፂዮኔ ካታማው፥ ያዮፓ! ቤዓ፥ ኔ ካቲ ሃሬ ማራ ቦላ ኡቲዴ ዬ» ጊያዋዳን፥ ዬሱሲ ሃሬ ማራ ዴሚዴ፥ ኣ ቶጌዳ።
<range>
ዬሱሳ ካሊያዋንቱ ሄዋ ካሴ ኣኬኪቤይኪኖ፤ ሺን ዬሱሲ ቦንቼቴዳዋፔ ጉዪያን፥ ፆሳ ማፃፋይ ሄዋ ኡባ ጌዳዋኔ ቃሲ ኡንቱንቱካ ሄዋ ኡባ ዬሱሳው ኦዳዋ ሃሳዬዲኖ።
ኣሊዓዛር ሞጌቴዳ ጎንጎሉዋፔ ዬሱሲ ኣ ፄሲዴ፥ ሃይቁዋፔ ዴንዳ ዎዴ፥ ዬሱሳና ዴዒያ ዳሮ ኣሳይ ዬሱሳው ማርካቴዳ።
ዳሮ ኣሳይ ኣ ሞካናው ኬሴዳዌ፥ ኢ ሄ ዎልቃማ ማላሊያዋ ኦዳ ዲራሳ።
ሄዋ ዲራው፥ ፓሪሳዋቱ ኢቱ ኢቱዋ፥ «ሂንቴንቱ ኣይኔ ኦናው ዳንዳዬናዋ ቤዒቴ! ቤዒቴ፥ ጋዴ ኡባይ ኣ ጌዱዋ ካሌዳ» ያጌዲኖ።
ፓሲጋ ቦንቺያ ጋላሲ ጎዪናናው ዬሩሳላሜ ቤዳዋንቱ ጊዶን ኢቲ ኢቲ ጊሪኬ ኣሳቱ ዴዒኖ።
ኡንቱንቱ ጋሊላ ጋዲያን ቤቴሳይዳ ጌቴቲያ ካታማፔ ዬዳ ፒሊጶሳኮ ቢዴ፥ «ጎዳው፥ ኑኒ ዬሱሳ ቤዓናው ኮዬቶ» ያጊዴ ዎሴዲኖ።
ፒሊጶሲ ቢዴ፥ ኢንዲራሳው ኦዲና ላዓቱካ ቢዴ፥ ዬሱሳው ኦዴዲኖ።
ዬሱሲ ኡንቱንቱሲ ሃዋዳን ያጌዳ፤ «ታኒ፥ ኣሳ ናዓይ፥ ቦንቼቲያ ሳቲ ጋኬዳ።
ታኒ ሂንቴንቱሲ ቱሙዋ ኦዳይ፤ ኢቲ ዛርጋ ኣይፋታ ቢታን ዎዴ ዎቃና ዮፔ፥ ባሬካ ኣታው። ሺን ሄ ዛርጋ ኣይፋታ ዎቆፔ፥ ዳሮ ኣይፊያ ኣይፋው።
ባሬ ሼምፑዋ ሲቂያ ኦኒኔ ባዪዜ፤ ቃሲ ባሬ ሼምፑዋ ሃ ሳዓን ኢፂያ ኦኒኔ ሜና ዴዖ ኣሼ።
ኦኒኔ ታው ኦፔ፥ ታና ካላናው ቤሴ፤ ቃሲ ታኒ ዴዒያ ሳዓን ታው ኦያዌካ ዴዓናዋ። ታው ኦያ ኦናኔ፥ ታ ኣቡካ ኣ ቦንቻናዋ።
«ሃዒ ታ ሼምፑ ዳሮ ኡንዔቴዳ፤ ያቲና ዋጎ? ታኒ፥ ‹ታ ኣቦ፥ ታና ሃ ሳታቲፔ ኣሻርኪ› ያጎ? ቱይቲ፥ ታኒ ሃ ሳቲያን ዬዳዌ ሃዋ ዲራሳ።
ታ ኣቦ፥ ኔ ሱን ቦንቻ» ያጌዳ። ሄ ዎዴ ሳሉዋፔ፥ «ታኒ ታ ሱን ቦንቻዲ፤ ቃሲካ ጉጃዴ ቦንቻና» ያጊያ ቃላይ ዬዳ።
ሄ ሳዓን ኤቄዳ ጮራ ኣሳይ ሄ ቃላ ሲሲዴ፥ «ሄዌ ጉጉን» ያጌዳ። ሃራንቱ ቃሲ፥ «ኪታንቻይ ኣው ሃሳዬዳ» ያጌዲኖ።
ዬሱሲ ዛሪዴ ኡንቱንታ፥ «ሃ ቃላይ ሂንቴንቱ ዲራው ዬዳዋፔ ኣቲን፥ ታ ዲራሳ ጊዴና።
ሃ ሳዓይ ፒርዴቲያ ዎዲ ሃዓ፤ ሃ ሳዓ ሞዲያዌ ሃዒ ካሬ ኦሌታናዋ።
ቃሲ ታኒ ማስቃሊያ ቦላ ካቄቲያ ዎዴ፥ ኣሳ ኡባ ታኮ ጎቻና» ያጌዳ።
ኢ ሄዋ ጌዳዌ ኣይ ማላ ሃይቁዋ ኢ ሃይቃኔንቶኔ ኡንቱንታ ኤሪሳናሳ።
ዳሮ ኣሳይ ዛሪዴ ዬሱሳ፥ «ኑ ሂጊ ኪሪስቶሲ ሜናው ዴዒያዋ ኦዴ። ያቲና፥ ኔኒ ዋጋዴ፥ ‹ኣሳ ናዓይ ማስቃሊያ ቦላ ካቄታና› ጋይ? ሄ ኣሳ ናዓይ ኦኔ?» ያጌዲኖ።
ዬሱሲ፥ «ፖዑ ሂንቴናና ጉ ዎዲያ ጋሚዓናዋ። ሂንቴንቱሲ ሜና ማላ፥ ፖዑ ዴዒሺን፥ ፖዑዋን ሃሜቲቴ። ማኒ ሃሜቲያ ኡራይ ሃቃ ቢንቶኔ ኤሬና።
ፖዑዋ ኣሳ ጊዳና ማላ፥ ሂንቴንቱሲ ፖዑ ዴዒሺን፥ ፖዑዋ ኣማኒቴ» ያጌዳ። ዬሱሲ ሄዋ ሃሳዬዳዋፔ ጉዪያን፥ ቢዴ ኡንቱንቱፔ ጌሜቴዳ።
ኢ ሄዋ ኬና ዎልቃማ ማላታ ኡንቱንቱ ሲንን ኦፔካ፥ ናቢያ ኢሳያሴ፥ «ጎዳው፥ ኑ ማርካቴ ኦኒ ኣማኔዴ? ጎዳይ ባሬ ዎልቃ ኦና ቤሴዴ?» ጌዳዌ ቱማ ጊዳና ማላ፥ ኡንቱንቱ ኣ ኣማኒቤይኪኖ።
<range>
ኢሳያሴ ቃሲካ፥ «ኡንቱንቱ ኣይፊ ፄሌና ማላ፥ ኡንቱንቱ ዎዛናይካ ኣኬኬና ማላ፥ ኡንቱንቱ ፆሳኮ ሲሚና፥ ኢ ኡንቱንታ ፓና ማላ፥ ፆሳይ ኡንቱንቱ ኣይፊያ ቆቂሴዳ። ኡንቱንቱ ዎዛና ዳሚሴዳ» ጌዳ ዲራው፥ ኡንቱንቱ ኣማናናው ዳንዳዪቤዪኪኖ።
<range>
ኢሳያሴ ዬሱሳ ቦንቹዋ ቤዔዳ ዲራዉኔ ቃሲ ኣባ ሃሳዬዳ ዲራው፥ ሄዋ ጌዳ።
ሄዋ ጊዲናካ፥ ሃራይ ኣቶ ኣዪሁዳቱ ካፓቱዋፔካ ጮራቱ ዬሱሳ ኣማኔዲኖ። ሺን ፓሪሳዋቱ ባሬና ኣዪሁዳቱ ዎሳ ጎሊያፔ ኬሲኖ ጊዴ ያዬዳ ዲራው፥ ኣማኔዳ ጊዴ ማርካቲቤይኪኖ።
ኣዪሲ ጎፔ፥ ኡንቱንቱ ፆሳ ሳባፔ ኣዴ፥ ኣሳ ሳባ ሲቄዲኖ።
ዬሱሲ ባሬ ቃላ ቁ ኡዲዴ ያጌዳ፤ «ታና ኣማኒያ ኦኒኔ ታና ኪቴዳዋካ ኣማኒያዋፔ ኣቲን፥ ታ ፃላላ ኣማኔና።
ታና ቤዒያ ኦኒኔ ታና ኪቴዳዋካ ቤዔ።
ታና ኣማኒያ ኡባይ ማኒ ዴዔና ማላ፥ ታኒ ፖዑዋ ጊዳዴ ሳዓ ያዲ።
ታ ቃላ ሲሲዴ ኣዛዜቴና ኡራ ኦናኔ ታኒ ፒርዲኬ፤ ኣዪሲ ጎፔ፥ ታኒ ኣላሚያ ኣሻናው ዬዳዋፔ ኣቲን፥ ፒርዳናው ያቤይኬ።
ታና ኢፂያ ኦናኔ ቃሲ ታ ቃላ ኣኬና ኦናኔ ፒርዲያዌ ዴዔ። ታኒ ኦዴዳ ቃላይ ዉርሴ ጋላሲ ሄ ኡራ ፒርዳና።
ኣዪሲ ጎፔ፥ ታኒ ሃዋ ታፔ ሃሳያቤይኬ፤ ሺን ታና ኪቴዳ ታ ኣቡ ታኒ ጋናዋኔ ሃሳያናዋ ታና ኣዛዜዳ።
ቃሲ ኣ ኣዛዙ ሜና ዴዑዋ ኣሂያዋ ታኒ ኤራይ፤ ሄዋ ዲራው፥ ታኒ ኦዲያዌ ታ ኣቡ ታና ኦዳ ጊዴ ኦዴዳዋ» ያጌዳ።
ፓሲጋ ቦንቺያ ጋላሳይ ጋካናፔ ካሴቲዴ፥ ሃ ሳዓፔ ሻኬቲዴ፥ ኣዉዋኮ ቢያ ዎዲ ጋኬዳዋ ዬሱሲ ኤሬዳ፤ ሃ ሳዓን ዴዒያ ባሬዋንታ ኡባ ዎዴ ሲቄዳ፤ ዉርሴይ ጋካናው ኡንቱንታ ሲቄዳ።
ዬሱሲኔ ካሊያዋንቱ ካዉዋ ሚሺን፥ ሲሞና ናዓ ዪሁዳ ኣስቆሮቱ ዬሱሳ ኣ ኢማናዳን፥ ፃላሂ ኣ ቆፊሲ ዎዳ።
ዬሱሲ ባሬ ኣዉ ኡባባ ኣ ኩሺያን ዎዳዋ፥ ቃሲ ፆሳ ማታፔ ኢ ዬዳዋኔ፥ ሲሚዴ ኣኮ ባናዋ ኤሬዳ።
ዬሱሲ ሚያሳፔ ዴንዲ ኤቂዴ፥ ቦላ ባጋ ማዩዋ ቃሪ ዎዴ፥ ፖፃ ባሬ ፄሳን ዳንጬዳ።
ሄዋፔ ጉዪያን፥ ሃ ሜቻ ሚሻን ቲጊዴ፥ ባሬና ካሊያዋንቱ ጌዲያ ሜቻኔ ባሬ ፄሳን ዳንጬዳ ፖፃን ቁጩሳ ዶሜዳ።
ዬሱሲ ሲሞኒ ጴፂሮሳኮ ዪና ጴፂሮሴ፥ «ጎዳው፥ ኔኒ ታ ጌዲያ ሜጫናው ሃናዪዬ?» ያጌዳ።
ዬሱሲ ዛሪዴ ኣ፥ «ታኒ ኦያዋ ኔኒ ሃዒ ኤራካ፤ ሺን ጉዬፔ ኤራናሳ» ያጌዳ።
ጴፂሮሴ፥ «ኔኒ ታ ጌዲያ ኡባካ ሜጫካ!» ያጌዳ። ዬሱሲ ኣ፥ «ታኒ ኔ ጌዲያ ሜጫና ዮፔ፥ ኔዉኔ ታዉኔ ኢቲፔቴይ ባዋ» ያጊዴ ዛሬዳ።
ሲሞና ጴፂሮሴ ዬሱሳ፥ «ጎዳው፥ ያቶፔ፥ ታ ጌዲያ ፃላላ ሜጮፓ፤ ታ ኩሺያካ ታ ሁጲያካ ሜጫ!» ያጌዳ።
ዬሱሲ ዛሪዴ፥ «ቦላ ሜጬቲዲጌዳ ኡራይ ኦኒኔ ጌዲያፔ ሃራባ ሜጬታናው ኮሼና፤ ኣው ኡባሳይካ ጌሻ። ቃሲ ሂንቴንቱካ ጌሻ፤ ሺን ኡባይ ጌሻ ጊዲኪታ» ያጌዳ።
ኣዪሲ ጎፔ፥ ዬሱሲ ባሬና ኣ ኢማና ኡራይ ኦኔንቶኔ ኤሬዳ፤ ኢ፥ «ሂንቴንቱ ኡባይ ጌሻ ጊዲኪታ» ጌዳዌ ሃዋሳ።
ኡንቱንቱ ጌዲያ ሜጬዳዋፔ ጉዪያን፥ ዬሱሲ ባሬ ማዩዋ ማዪዴ፥ ባሬሳ ጉዬ ሲሚ ቢ ኡቲዴ ኡንቱንታ ያጌዳ፤ «ታኒ ሂንቴንቱሲ ኦዳዋ ኣኬኪቴ?
ሂንቴንቱ ታና፥ ታማሪሲያዎኔ ጎዳው ጊታ፤ ታኒ ሄ ሂንቴንቱ ጊያዋ ጊዲያ ዲራው፥ ሎይዲታ።
ታኒ ሂንቴንቱሲ ጎዳኔ ሂንቴንታ ታማሪሲያዋ ጊዳዴ፥ ሂንቴንቱ ጌዲያ ሜጪያዋ ጊዶፔ፥ ሂንቴንቱካ ኢቱ ኢቱዋ ጌዲያ ሜጫናው ቤሴ።
ኣዪሲ ጎፔ፥ ታኒ ሂንቴንቱሲ ኦዳዋዳን፥ ሂንቴንቱካ ኦና ማላ፥ ሂንቴንቱሲ ሌሚሱዋ ጊዳዲ።
ታኒ ሂንቴንቱሲ ቱሙዋ ኦዳይ፤ ቆማይ ባሬ ጎዳፔ ኣና። ቃሲ ኪቴቴዳ ኡራይካ ባሬና ኪቴዳዋፔ ኣና።
ሂንቴንቱ ሄዋ ኤሪዴ ኦያዋ ጊዶፔ ኣንጄቴዳዋንታ።
«ታኒ ሂንቴንቶ ኡባባ ሃሳዪኬ። ታኒ ዶሬዳዋንታ ኤራይ፤ ሺን ፆሳ ማፃፋይ፥ ‹ታኒ ባርሴዳዌ ታ ኩሺያ ሳዔዳ› ጌዳዌ ቱማ ጊዳናው ቤሴ።
ሄዌ ሃኒያ ዎዴ ታኒ ታና ጊዲያዋ ሂንቴንቱ ኣማናና ማላ፥ ሄዌ ሃናናፔ ካሴታዴ ሂንቴንቱሲ ሃናናዋ ኦዳይ።
ታኒ ሂንቴንቱሲ ቱሙዋ ኦዳይ፤ ታኒ ኪቲያ ኦናኔ ሞኪያ ኡራይ ታናካ ሞኬ፤ ቃሲ ታና ሞኪያ ኦኒኔ ታና ኪቴዳዋ ሞኬ» ያጌዳ።
ዬሱሲ ሄዋ ሃሳዬዳዋፔ ጉዪያን፥ ባሬ ዎዛናን ዳሮ ሜቶቲዴ፥ «ታኒ ሂንቴንቱሲ ቱሙዋ ኦዳይ፤ ታና ሂንቴፔ ኢቱ ኣ ኢማናዋ» ጊዴ ቆንጪያን ኦዴዳ።
ኢ ኦና ሃሳዪንቶኔ፥ ካሊያዋንቱሲ ኡባካ ኤሬቴናን ኢፂና፥ ኢቱ ኢቱዋ ፄሌዲኖ።
ዬሱሳ ካሊያዋንቱፔ ኢቱ፥ ዬሱሲ ሲቂያዌ፥ ዬሱሳ ማታን ኡቴዳ።
ሄዋ ዲራው፥ ሲሞና ጴፂሮሴ ሄ ካሊያዋ ሲሚዒዴ፥ «ኢ ኦና ጊንቶ፥ ኣኔ ኣ ኦቻ» ያጌዳ።
ሄዋ ዲራው፥ ሄ ካሊያዌ ዬሱሳ ሃይኮ ሺቂዴ፥ «ጎዳው፥ ኢ ኦኔ?» ያጌዳ።
ዬሱሲ ዛሪዴ፥ «ታኒ ኡኪን ጫባ ቱሻዴ ኢሚያዌ ኣ» ያጌዳ። ቃሲ ኡኪ ሜን ኣኪዴ፥ ጫባ ቱሺዴ፥ ሲሞና ናዓ፥ ዪሁዳ ኣስቆሮቱሲ ኢሜዳ።
ዪሁዳይ ኡኪ ሜንዋ ኣኮዋፔ ጉዪያን፥ ሴፃናይ ኤሌካ ዪሁዳን ጌሌዳ። ዬሱሲ ኣ፥ «ኔኒ ኦናዋ ኤሌላ ኦ!» ያጌዳ።
ሺን ሄ ሳዓን ኡቴዳዋንቱፔ ኦኒኔ ዬሱሲ ሄዋ ኣ ኣዪሲ ጌዴንቶኔ ኤሪቤና።
ዪሁዳይ ሚሻ ቃርጪቲያ ኦይቂያ ዲራው፥ ካሊያዋንቱፔ ኢቱ ኢቱ ዬሱሲ ዪሁዳ፥ «ፓሲጋ ቦንቺያ ጋላሳው ባሬና ኮሺያዋ ባዴ ሻማ ዎይ ሂዬሳው ሚፁዋታ ኢማ ጌዳ» ያጊዴ ቆፔዲኖ።
ዪሁዳይ ኡኪ ሜንዋ ኣኪዴ፥ ኤሌካ ካሬ ኬሴዳ፤ ሄ ዎዴ ሳዓይ ቃማ።
ዪሁዳይ ካሬ ኬሴዳዋፔ ጉዪያን፥ ዬሱሲ ያጌዳ፤ «ሃዒ ታኒ ኣሳ ናዓይ ቦንቼታዲ፡ ፆሳይካ ታ ባጋና ቦንቼቴዳ።
ፆሳይ ታ ባጋና፥ ኣሳ ናዓ ባጋና ቦንቼቶፔ፥ ኢ ባሬ ሁጴው ታና ኣሳ ናዓ ቦንቻናዋ፤ ቃሲ ኢ ታና ኤሌካ ቦንቻናዋ።
ታ ናቶ፥ ታኒ ሂንቴናና ዳሮ ዎዲያ ጋሚዒኬ። ሂንቴንቱ ታና ኮያና፤ ሺን ታኒ ኣዪሁዳቱዋ፥ ‹ታኒ ቢያሳ ሂንቴንቱ ባናው ዳንዳዪኪታ› ጌዳዋዳን፥ ሂንቴዉካ ሃዒ ኦዳይ።
ታኒ ሂንቴንታ ኦራ ኣዛዙዋ ኣዛዛይ፤ ኢቱ ኢቱዋ ሲቂቴ። ታኒ ሂንቴንታ ሲቄዳዋዳንካ፥ ሂንቴንቱ ኢቱ ኢቱዋ ሲቃና ቤሴ።
ሂንቴንቱ ኢቱ ኢቱዋና ሲቄቶፔ፥ ታና ካሊያዋንታ ጊዲያዋ ኣሳይ ኡባይ ኤራና» ያጌዳ።
ሲሞኒ ጴፂሮሴ ዬሱሳ፥ «ጎዳው፥ ኔኒ ሃቃ ባይ?» ያጌዳ። ዬሱሲ ዛሪዴ፥ «ታኒ ቢያሳ ኔኒ ሃዒ ታና ካላናው ዳንዳያካ፤ ሺን ጉዬፔ ካላና» ያጌዳ።
ጴፂሮሴ፥ «ጎዳው፥ ታኒ ኔና ሃዒ ካላናው ኣዪሲ ዳንዳዪኪታ? ታኒ ኔ ዲራው፥ ሃይቃናዉካ ጊጋ ኡታዲ!» ያጌዳ።
ዬሱሲ ዛሪዴ፥ «ታ ዲራው ሃይቃናው ሃዒ ቱሙ ጊጋ ኡታዲ? ታኒ ኔው ቱሙዋ ኦዳይ፤ ኩቱ ዋሳናፔ ካሴ፥ ኔኒ ታና ሄዙ ጌዴ ካዳናሳ» ያጌዳ።
ዬሱሲ ካሊያዋንታ «ሂንቴንቱ ዎዛናይ ሂርጎፖ፤ ፆሳን ኣማኒቴ፤ ታናንካ ኣማኒቴ።
ታ ኣቡ ጎሌን ዳሮ ሳዓይ ዴዔ። ሄዋ ጊዴኔንቶ፥ ታኒ ሂንቴንቱሲ ሄዋ ኦዲኬ፤ ታኒ ሂንቴንቱሲ ሳዓ ጊጊሳናው ባይ።
ታኒ ባዴ ሳዓ ጊጊሴዳዋፔ ጉዪያን፥ ታኒ ዴዒያ ሳዓን ሂንቴንቱካ ዴዓና ማላ፥ ሲማ ያዴ ሂንቴንታ ታኮ ኣካ ኣፋና።
ቃሲ ሂንቴንቱ ታኒ ቢያ ኦጊያ ኤሪታ» ያጌዳ።
ቶማሲ፥ «ጎዳው፥ ኔኒ ቢያሳ ኑኒ ኤሮኮ፤ ኦጊያ ዋኒዴ ኤራናው ዳንዳዬቶ?» ያጌዳ።
ዬሱሲ ዛሪዴ፥ «ኦጊ፥ ቱሙኔ ዴዑ ታና፤ ታ ባጋናፔ ኣቲን፥ ኦኒኔ ታ ኣቡኮ ባናው ዳንዳዬና።
ሂንቴንቱ ታና ኤሪያዋ ጊዲንቶ፥ ታ ኣባካ ኤራና፤ ሃዒፔ ዶሚዴ፥ ሂንቴንቱ ኣ ኤሪታኔ ቃሲ ኣ ቤዔዲታ» ያጌዳ።
ፒሊጶሲ ዬሱሳ፥ «ጎዳው፥ ኣዉዋ ኑና ቤሳ፤ ሄዌ ኑሲ ጊዳናዋ» ያጌዳ።
ዬሱሲ ዛሪዴ ያጌዳ፤ «ፒሊጶሳ፥ ታኒ ሃዋ ኬና ዎዲያ ሂንቴናና ዴዒናካ ታና ኤሪኪ? ታና ቤዔዳ ኡራይ ኣዉዋካ ቤዔዳ፤ ያቲና፥ ኔኒ ዋጋዴ፥ ‹ኣዉዋ ኑና ቤሳ› ጋይ?»
ታኒ ኣዉዋ ጊዶን ዴዒያዋ ቃሲ ኣዉካ ታ ጊዶን ዴዒያዋ ኔኒ ኣማኒኪ? ታኒ ሂንቴንቱሲ ኦዲያ ቃላ ታኒ ታፔ ኦዲኬ፤ ሺን ታ ጊዶን ዴዒያ ኣዉ ባሬ ኦሱዋ ኦ።
ታኒ ኣዉዋ ጊዶን ዴዒያዋኔ ቃሲ ኣዉካ ታ ጊዶን ዴዒያዋ ታና ኣማኒቴ፤ ሄዌ ዮፔ፥ ታ ኦሱዋባው ታና ኣማኒቴ።
«ታኒ ሂንቴንቱሲ ቱሙዋ ኦዳይ፤ ታና ኣማኒያ ኡራይ ታኒ ኦያ ኦሱዋ ኦና። ታኒ ኣዉዋኮ ቢያ ዲራው፥ ሄ ኡራይ ሃዋፔ ኣያ ኦሱዋ ኦና።
ኣዉ ናዓ ጋሱዋን፥ ታ ባጋና ቦንቼታና ማላ፥ ታ ሱንን ሂንቴንቱ ዎሲያ ኡባባ ታኒ ሂንቴንቱሲ ፖላና።
ሂንቴንቱ ታ ሱንን ታና ኣያኔ ኦቾፔካ፥ ታኒ ፖላና።
«ሂንቴንቱ ታና ሲቂያዋ ጊዶፔ፥ ታ ኣዛዙዋ ናጋና።
ታኒ ኣዉዋ ዎሳና፤ ሂንቴናና ሜናው ዴዓና ማላ፥ ቱማቴ ኣያና፥ ሃራ ሜንያዋ ሂንቴንቱሲ ኢ ኢማና። ሃ ሳዓይ ሄ ቱማቴ ኣያና ቤዔናዋኔ ኤሬናዋ ጊዲያ ዲራው፥ ኣ ኣካናው ዳንዳዬና፤ ሺን ኢ ሂንቴናና ዴዒያ ዲራዉኔ ሂንቴንቱ ጊዶን ዴዓና ዲራው፥ ሂንቴንቱ ኣ ኤሪታ።
<range>
«ታኒ ሂንቴንታ ኣዉኔ ኣታ ባይና ዪዖ ናናዳን ሂንቴሬካ ኣጋባሺኬ፤ ታኒ ሲማዴ ሂንቴንቱኮ ያና።
ጉ ዎዲያፔ ጉዪያን፥ ኣላሚ ታና ላዔንዋ ቤዔና፤ ሺን ሂንቴንቱ ታና ቤዓና፤ ታኒ ዴዑዋን ዴዒያ ዲራው፥ ሂንቴንቱካ ቃሲ ዴዑዋን ዴዓና።
ታኒ ታ ኣዉዋ ጊዶን ዴዒያዋኔ ሂንቴንቱ ታ ጊዶን ዴዒያዋ፥ ቃሲ ታኒ ሂንቴንቱ ጊዶን ዴዒያዋኔ ሂንቴንቱ ሄ ጋላሲ ኤራና።
«ታ ኣዛዙ ኣ ማታን ዴዒያ ኣሳይ፥ ቃሲ ሄ ኣዛዙዋካ ናጊያዌ፥ ኢ ታና ሲቂያ ኣሳ። ታና ሲቂያ ኣሳ ታ ኣቡካ ሲቄ፤ ታኒካ ኣ ሲቃይ። ታኒ ኣው ቆንጫና» ያጌዳ።
ዪሁዳ ኣስቆሮታ ጊዴና ዪሁዳይ ዬሱሳ፥ «ጎዳው፥ ኔኒ ኔ ሁጲያ ኣላሚያ ቤሴናን፥ ኑና ቤሳና ጊያዋ ዋጋዴ ጋይ?» ያጌዳ።
ዬሱሲ፥ «ታና ሲቂያ ኦኒኔ ታ ቃላ ናጌ፤ ታ ኣቡ ኣ ሲቃናዋ፤ ቃሲ ታ ኣቡኔ ታኒኔ ኣኮ ዪዴ፥ ኣናና ዴዓና።
ታና ሲቄና ኡራይ ኦኒኔ ታ ቃላው ኣዛዜቴና፤ ሂንቴንቱ ሲሲያ ቃላይ ታና ኪቴዳ ኣዉዋፔ ኣቲን፥ ታዋ ጊዴና።
«ታኒ ሂንቴናና ኢቲፔ ዴዓዴ ሃዋ ሂንቴንቱሲ ኦዳዲ፤
ሺን ጌሻ ኣያናይ፥ ሜንያዌ፥ ኣዉ ታ ሱንን ኪታናዌ፥ ሂንቴንታ ኡባባ ታማሪሳናዋ። ታኒ ሂንቴንቱሲ ኦዴዳ ኡባባካ ሂንቴንታ ሃሳዪሳናዋ።
«ታኒ ሳሮቴ ሂንቴናና ዎይ፤ ታ ሳሮቴ ሂንቴንቱሲ ኢማይ። ታኒ ኣላሚ ኢሚያ ሳሮቴ ማላ ኢሚኬ። ሂንቴንቱ ሂርጎፒቴኔ ያዮፒቴ።
ታኒ ሂንቴንቱሲ፥ ‹ታኒ ባይ፤ ሺን ሲማዴ ሂንቴንቱኮ ያና› ጌዳዋ ሲሴዲታ፤ ሂንቴንቱ ታና ሲቄዳዋ ጊዲንቶ፥ ታፔ ኣዉ ዳሪያ ዲራው፥ ታኒ ኣዉዋኮ ቢያዋን ሂንቴንቱ ናሼታኒታ።
ሄዌ ሃኒያ ዎዴ ሂንቴንቱ ኣማናና ማላ፥ ሄዌ ሃኔናን ዴዒሺን፥ ሃናና ካሴታዴ ታኒ ሂንቴንቱሲ ኦዳዲ።
«ሃ ኣላሚያ ሞዲያዌ ዪያ ዲራው፥ ታኒ ሃዋፔ ሲንን ሂንቴናና ሎይ ሃሳዪኬ። ታና ኢ ኣይኔ ኦናው ዳንዳዬና።
ሺን ታኒ ኣዉዋ ሲቂያዋ ኣላሚ ኤራናው ቤሴ፤ ቃሲ ታኒካ ኣዉ ታና ኣዛዜዳዋዳን ኦይ። ዴንዲ ኤቂቴ፤ ሃዋፔ ቦይቴ።
«ታኒ ዎዪኒያ ጌቴቲያ ቱራው ቱሙ ኣኖ፤ ጎሻንቻይ ታ ኣባ።
ታ ጊዶን ዴዒያ ኣይፊያ ኣይፌና ቱራ ማራ ኡባ ኢ ካሬ፤ ኣይፊያ ቱራ ማራ ኡባይ ካሴዋፔ ሎይ ኣይፋናዳን፥ ሄ ማራ ፄራ ኢ ጪጊዴ ጌሻና።
ታኒ ሂንቴንቱሲ ሃዒ ኦዴዳ ቃላ ጋሱዋን፥ ሂንቴንቱ ጌሻ።
ታ ጊዶን ዴዒቴ፤ ታኒካ ሂንቴንቱ ጊዶን ዴዓና። ዎዪኒያ ቱራ ማራይ ኣኑዋና ኢቲፔ ዴዔናን ዮፔ፥ ሄ ማራይ ባሬካ ኣይፊያ ኣይፋናው ዳንዳዬናዋዳን፥ ሂንቴንቱካ ታ ጊዶን ዴዔናን ዮፔ፥ ኣይፊያ ኣይፋናው ዳንዳዪኪታ።
«ታኒ ዎዪኒያ ቱራው ኣኖ፤ ሂንቴንቱ ሄ ቱራ ማራቱዋ። ታ ጊዶን ዴዒያ ኡራይ፥ ታኒካ ኣ ጊዶን ዴዒያ ኡራይ፥ ዳሮ ኣይፊያ ኣይፋና፤ ኣዪሲ ጎፔ፥ ታኒ ባይናን ሂንቴሬካ ኣይኔ ኦናው ዳንዳዪኪታ።
ታ ጊዶን ዴዔና ኡራይ ቱራ ማራዳን፥ ካሬን ዬጊና ሜሌዳዋ ሺሺዴ ታማን ዎና፥ ኢ ኤፃናዋ።
ሂንቴንቱ ታ ጊዶን ዴዖፔ፥ ቃሲ ታ ቃላይካ ሂንቴንቱ ጊዶን ዴዖፔ፥ ሂንቴንቱ ኮዬዳዋ ኣያ ጊዲናካ ዎሲቴ፤ ሂንቴንቱ ኣካኒታ።
ሂንቴንቱ ዳሮ ኣይፊያ ኣይፎፔኔ ቃሲ ታና ካሊያዋንታ ጊዶፔ፥ ሄዋን ታ ኣቡ ቦንቼታናዋ።
ኣዉ ታና ሲቄዳዋዳን፥ ታኒካ ሂንቴንታ ሲቃዲ፤ ታ ሲቁዋን ዴዒቴ።
ታኒ ታ ኣቡ ኣዛዙዋ ናጋዴ ኣ ሲቁዋን ዴዔዳዋዳን፥ ሂንቴንቱካ ታ ኣዛዙዋ ናጎፔ፥ ታ ሲቁዋን ዴዓኒታ።
«ታ ናሼቻይ ሂንቴናና ዴዓና ማላኔ፥ ሂንቴንቱ ናሼቻይ ኩሜን ጊዳና ማላ፥ ታኒ ሃዋ ሂንቴንቱሲ ኦዳዲ።
ታ ኣዛዙ ሃዋ፤ ታኒ ሂንቴንታ ሲቂያዋዳን፥ ሂንቴንቱካ ኢቱ ኢቱዋና ሲቄቲቴ።
ባሬ ሼምፑዋ ባሬ ላጌው ኣዴ ኢሚያዋፔ ኣያ ሲቁ ኦሲኔካ ባዋ።
ታኒ ሂንቴንታ ኣዛዜዳዋ ኡባ ኦፔ፥ ሂንቴንቱ ታ ላጌቱዋ።
«ኣይሊ ባሬ ጎዳይ ኦያዋ ኤሬና ዲራው፥ ታኒ ሂንቴንታ ሃዋፔ ሲንው ኣይላቱዋ ጊኬ፤ ሺን ታኒ ሂንቴንታ ታ ላጌቱዋ ጋዲ። ኣዪሲ ጎፔ፥ ታ ኣዉዋፔ ሲሴዳ ኡባባ ታኒ ሂንቴንቱሲ ኦዳዲ።
ታኒ ሂንቴንታ ዶሬዳዋፔ ኣቲን፥ ሂንቴንቱ ታና ዶሪቤይኪታ። ሂንቴንቱ ቢዴ ኣይፊያ ኣይፋና ማላኔ ዴዓና ማላ፥ ታኒ ሂንቴንታ ሱንዲ። ቃሲ ኣዉካ ሂንቴንቱ ታ ሱንን ዎሴዳዋ ኡባ ኢማና።
ታኒ ሂንቴንታ ኣዛዚያዌ ሃዋ፤ ኢቱ ኢቱዋና ሲቄቲቴ።
«ኣላሚ ሂንቴንታ ኢፆፔ፥ ካሴቲዴ ታና ኢፄዳዋ ኣኬኪቴ።
ሂንቴንቱ ኣላሚያሳ ጊዴዴንቶ፥ ኣላሚ ባሬዋዳን ሂንቴንታ ሲቃና፤ ሺን ታኒ ሂንቴንታ ኣላሚያፔ ዶሬዳዋፔ ኣቲን፥ ሂንቴንቱ ኣላሚያሳ ጊዲኪታ፤ ኣላሚ ሂንቴንታ ኢፂያዌ ሃዋሳ።
‹ኣይሊ ባሬ ጎዳፔ ዳሬና› ጋዴ ታኒ ሂንቴንቱሲ ኦዴዳዋ ሃሳዪቴ። ኡንቱንቱ ታና ዬዴርሴዳዋ ጊዶፔ፥ ሂንቴናካ ዬዴርሳና። ኡንቱንቱ ታ ቃላ ናጌዳዋ ጊዶፔ፥ ሂንቴንቱ ቃላካ ናጋናዋንታ።
ሺን ኡንቱንቱ ታና ኪቴዳዋ ኤሬና ዲራው፥ ሃ ኡባ ታ ጋሱዋን ኡንቱንቱ ሂንቴንቱ ቦላ ኦናዋንታ።
ታኒ ያዴ ኡንቱንቱሲ ኦዴናዋ ጊዲንቶ፥ ኡንቱንቱሲ ናጋራ ጊዴና፤ ሺን ሃዒ ኡንቱንቱ ኦያ ናጋራ ጋሶዪያዌ ባዋ።
ታና ኢፂያዌ ታ ኣዉዋካ ኢፄዳ። ኦኒኔ ኦቤና ኦሱዋ ኡንቱንቱ ጊዶን ታኒ ኦቤናባ ጊዲንቶ፥ ኡንቱንቱሲ ናጋራ ጊዴናን ኣታናዋ፤ ሺን ሃዒ ኡንቱንቱ ታኒ ኦዳ ኦሱዋ ቤዒዴ፥ ታናካ ታ ኣዉዋካ ኢፄዲኖ።
<range>
ሺን ኡንቱንቱ ሂጊያን፥ ‹ታና ጮ ኢፄዲኖ› ጌቴቲዴ ፃፌቴዳዌ ፖሌታና ማላ፥ ሃዌ ሃኔዳ።
«ሺን ኣዉዋፔ ዪያ ቱማቴ ኣያናይ ሜንያዌ ያናዋ። ታኒ ኣዉዋፔ ሂንቴንቱሲ ኣ ዬዳና፤ ቃሲ ኢ ታባ ማርካታናዋ።
ሂንቴካ ቃሲ ካሴፔ ዶሚዴ፥ ታናና ዴዒያ ዲራው፥ ታባ ማርካታና።
«ታኒ ሃዋ ሂንቴንቱ ቤቴና ማላ፥ ሂንቴንቱሲ ኦዳዲ።
ኡንቱንቱ ሂንቴንታ ባሬንቱ ኣዪሁዳ ዎሳ ጎሊያፔ ኬሲ ዬዳናዋንታ። ሄዋ ቦላ ቃሲ ሂንቴንታ ዎያ ኡራይ ፆሳው ኦያዋ ኣው ማላቲያ ዎዲ ያናዋ።
ኡንቱንቱ ሄዋ ሂንቴንቱ ቦላ ኦያዌ ታናኔ ኣዉዋ ኤሬና ዲራሳ።
ሺን ኡንቱንቱ ሄዋ ሂንቴንቱ ቦላ ኦያ ዎዲ ጋኪያ ዎዴ፥ ታኒ ሂንቴንቱሲ ኦዴዳዋ ሂንቴንቱ ሃሳያና ማላ፥ ታኒ ሂንቴንቱሲ ሃዋ ኦዳዲ። «ታኒ ሂንቴናና ዴዒያ ዲራው፥ ኮይሮ ሄዋ ሂንቴንቱሲ ኦዳቤይኬ።
ሺን ሃዒ ታኒ ታና ኪቴዳዋኮ ባይ፤ ሺን ሂንቴፔ ኦኒኔ፥ ‹ሃቃ ባይ?› ጊዴ ታና ኦቺያዌ ባዋ።
ሺን ታኒ ሃዋ ኦዴዳ ዲራው፥ ሂንቴንቱ ዎዛናን ዳሮ ካዩ ዴዔ።
ሺን ታኒ ሂንቴንቱሲ ቱሙዋ ኦዳይ፤ ታኒ ቢያዌ ሂንቴንቱሲ ሎዓ። ኣዪሲ ጎፔ፥ ታኒ ባና ዮፔ፥ ሜንያዌ ሂንቴንቱኮ ዬና፤ ሺን ታኒ ቦፔ፥ ኣ ሂንቴንቱኮ ዬዳና።
ቃሲ ሜንያዌ ዪዴ፥ ኡንቱንቱ ናጋራባ፥ ፆሳ ፂሎቴባኔ ፒርዳባ ሃ ሳዓ ኣሳይ ባዪዜዳዋ ቤሳናዋ።
ናጋራባይ ኣሳይ ታና ኣማኔና ዲራሳ።
ፂሎቴባይ ቃሲ ታኒ ኣዉዋኮ ቢያ ዲራው፥ ሂንቴንቱ ታና ላዔንዋ ቤዒኪታ።
ፆሳ ፒርዳባይ ቃሲ ኣላሚያ ሞዲያዌ ፒርዴቴዳ ዲራሳ።
«ታኒ ሂንቴንቱሲ ኦዲያባይ ዳሮባይ ዴዔ፤ ሺን ሃዒ ሂንቴንቱሲ ጌሌና።
ቱማቴ ኣያናይ ዪያ ዎዴ፥ ሂንቴንታ ቱማቴ ኡባኮ ካሌናዋ። ኣዪሲ ጎፔ፥ ኢ ባሬ ሲሴዳዋ ኦዳናፔ ኣቲን፥ ባሬፔ ኣይኔ ኦዴና። ቃሲ ሲንፔ ያናባ ሂንቴንቱሲ ኢ ኦዳናዋ።
ኢ ታና ቦንቻናዋ፤ ኣዪሲ ጎፔ፥ ኢ ታው ዴዒያዋፔ ኣኪዴ፥ ሂንቴንቱሲ ኦዳናዋ።
ኣዎ ዴዒያባይ ኡባይ ታዋ፤ ሜንያዌ ታው ዴዒያባፔ ኣኪዴ፥ ሂንቴንቱሲ ኦዳናዋ ታኒ ጌዳዌ ሃዋሳ።
«ጉ ዎዲያፔ ጉዪያን፥ ሂንቴንቱ ታና ቤዒኪታ፤ ቃሲ ጉ ዎዲያፔ ጉዪያን፥ ሂንቴንቱ ታና ቤዓና» ያጌዳ።
ዬሱሳ ካሊያዋንቱፔ ኢቱ ኢቱ ባሬንቱ ጊዶን፥ « ‹ጉ ዎዲያፔ ጉዪያን፥ ሂንቴንቱ ታና ቤዒኪታ፤ ቃሲ ጉ ዎዲያፔ ጉዪያን፥ ሂንቴንቱ ታና ቤዓኒታ፤ ኣዪሲ ጎፔ፥ ታኒ ኣዉዋኮ ባይ› ጊያዌ ሄዌ ዋጊያዌ?» ያጌዲኖ።
« ‹ጉ ዎዲያፔ ጉዪያን› ጊያዌ ዋጊያዌ? ኢ ኣዪሲ ሃሳዪንቶኔ ኑሲ ኤሬቴና» ያጌዲኖ።
ኡንቱንቱ ባሬና ኦቻናው ኮዪያዋ ዬሱሲ ኤሪዴ፥ ኡንቱንታ ያጌዳ፤ «ታኒ፥ ‹ጉ ዎዲያፔ ጉዪያን፥ ሂንቴንቱ ታና ቤዒኪታ፤ ቃሲ ጉ ዎዲያፔ ጉዪያን፥ ሂንቴንቱ ታና ቤዓና› ጌዳዎ ሂንቴንቱ ኢቱ ኢቱዋ ኦቺቴ?
ታኒ ሂንቴንቱሲ ቱሙዋ ኦዳይ። ሂንቴንቱ ዬካናኔ ካዮታና፤ ሺን ሃ ኣላሚ ናሼታና። ቃሲ ሂንቴንቱ ካዮታና፤ ሺን ሂንቴንቱ ካዮቶዌ ናሼቻ ጊዳናዋ።
ኢቲ ሚሺራታ ናዓ ዬላና ሃኒያ ዎዴ፥ ባሬ ዬሊያ ዎዲ ጋኬዳ ዲራው፥ ኦይቄታው፤ ሺን ናዓይ ዬሌቴዳዋፔ ጉዪያን፥ ናዓይ ሃ ሳዓን ዬሌቴዳ ናሼቻ ዲራው፥ ባሬ ኦይ ሃሳዩኩ።
ሄዋ ዲራው፥ ሂንቴንቱካ ሂንቴንቱ ዎዛናን ካዮቲታ፤ ሺን ታኒ ላዔንዋ ሂንቴንታ ቤዓና፤ ቃሲ ሂንቴንቱ ዎዛናይ ሎይ ናሼታና፤ ሂንቴንቱ ናሼቻ ኦኒኔ ሂንቴፔ ኣኬና።
«ሄ ጋላሲ ሂንቴንቱ ታና ኣይኔ ዎሲኪታ። ታኒ ሂንቴንቱሲ ቱሙዋ ኦዳይ፤ ሂንቴንቱ ታ ሱንን ዎሲያዋ ኡባ ኣዉ ሂንቴንቱሲ ኢማናዋ።
ሃዒ ጋካናሲ ታ ሱንን ኣይኔ ዎሲቤይኪታ፤ ሂንቴንቱ ናሼቻይ ፖሌታና ማላ፥ ፆሳ ዎሲቴ፤ ሂንቴንቱ ኣካና።
«ሃዋ ታኒ ሂንቴንቱሲ ሌሚሱዋን ኦዳዲ፤ ሺን ታኒ ሌሚሱዋን ኦዴና ዎዲ ያናዋ፤ ሺን ኣዉዋባ ታኒ ሂንቴንቱሲ ቆንጪያን ኦዳና።
ታኒ ሄ ጋላሲ፥ ሂንቴንቱ ታ ሱንን ኣዉዋ ዎሳና፤ ቃሲ ሂንቴንቱ ዲራው፥ ታኒ ኣዉዋ ዎሳና ጊኬ።
ኣዪሲ ጎፔ፥ ኣዉ ባሬ ሁጴው ሂንቴንታ ሲቄ፤ ሂንቴንቱ ታና ሲቂያ ዲራዉኔ ታኒ ኣዉዋ ማታፔ ዬዳዋ ኣማኖ ዲራው፥ ኢ ሂንቴንታ ሲቄ።
ታኒ ኣዉዋ ማታፔ ሃ ኣላሚያ ያዲ፤ ቃሲ ሃ ኣላሚያ ኣጋዴ ኣዉዋኮ ባና» ያጌዳ።
ዬሱሳ ካሊያዋንቱ ዛሪዴ ዬሱሳ፥ «ቤዓ፥ ሃዒ ኔኒ ቆንጪያን ሃሳያሳ፤ ሌሚሱዋን ኣይኔ ሃሳያካ።
ኔኒ ኡባባ ኤሪያዋ ኑኒ ሃዒ ኤሬቶ፤ ቃሲ ኔና ኦኒኔ ኦቻና ማላ፥ ኔኒ ኮዬናዋ ኤሬቶ። ሄዌ ኑና ኔኒ ፆሳፔ ዬዳዋ ኣማን» ያጌዲኖ።
ዬሱሲ ዛሪዴ ኡንቱንታ፥ «ሃዒ ኣማኒቴ?
ቤዒቴ፥ ሂንቴንቱ ሂንቴንቱ ጎሌ ጎሌ ላሌቲያ ዎዲኔ ታ ፃላላ ዬጊ ባሺያ ዎዲ ያናዋ፤ ሃዒካ ዪዲጌዳ። ሺን ኣዉ ታናና ዴዒያ ዲራው፥ ታ ፃላላ ጊዲኬ።
ሂንቴንቱ ታ ጊዶን ዴዒዴ፥ ሳሮ ዴዓና ማላ፥ ታኒ ሃዋ ሂንቴንቱሲ ኦዳዲ። ኣላሚያን ሂንቴንቱ ዋዬታና። ሺን ሚኒቴ፤ ታኒ ኣላሚያ ፆናዲ» ያጌዳ።
ዬሱሲ ሄዋ ሃሳዬዳዋፔ ጉዪያን፥ ፑዴ ሳሉዋ ፄሊዴ፥ ሃዋዳን ያጌዳ፤ «ታ ኣቦ፥ ዎዲ ጋኬዳ፤ ኔ ናዓይ ኔና ቦንቻና ማላ፥ ኔኒካ ኔ ናዓ ቦንቻ።
ኣዪሲ ጎፔ፥ ኔኒ ኣው ኢሜዳ ኡባው ሜና ዴዑዋ ኢ ኢማና ማላ፥ ኣሳ ኡባ ቦላን ኣው ማታ ኢማዳ።
ኣሳይ ኔና ኢቲ ቱሙ ፆሳ ጊዴዳዋ ኤራና ማላኔ፥ ቃሲ ኔኒ ኪቴዳ ዬሱሲ ኪሪስቶሳ ኤራና ማላ፥ ሃዌ ሜና ዴዑዋ።
ኔኒ ታው ኦናው ኢሜዳ ኦሱዋ ፖላዴ፥ ኔና ሳዓን ቦንቻዲ።
ሃዒካ ቃሲ ኣዎ፥ ኣላሚ ሜታናፔ ካሴ ኔ ማታን ታው ዴዒያ ቦንቹዋን ኔ ሲንን ታና ቦንቻ።
«ኣላሚያ ኣሳፔ ኔኒ ታው ኢሜዳዋንቶ ኔ ሱን ኤሪሳዲ፤ ኡንቱንቱ ኔዋንታ፤ ቃሲ ኔኒ ኡንቱንታ ታው ኢማዳ። ኡንቱንቱ ኔ ቃላዉካ ኣዛዜቴዲኖ።
ሃዒ ኔኒ ታው ኢሜዳ ኡባባይ ኔፔ ዬዳዋ ኡንቱንቱ ኤሪኖ።
ኣዪሲ ጎፔ፥ ኔኒ ታው ኢሜዳ ቃላ ታኒ ኡንቱንቱሲ ኢማዲ፤ ኡንቱንቱካ ሄ ቃላ ኣኬዲኖ። ታኒ ኔ ማታፔ ዬዳዌ ቱማ ጊዲያዋ ኤሪዴ ኔኒ ታና ኪቴዳዋካ ኣማኔዲኖ።
«ታኒ ኡንቱንቱሲ ዎሳይ፤ ኣላሜው ኔና ዎሲኬ። ሺን ኔኒ ታው ኢሜዳ ኣሳው ዎሳይ፤ ኣዪሲ ጎፔ፥ ኡንቱንቱ ኔዋንታ።
ታው ዴዒያ ኡባባይ ኔባ፤ ቃሲ ኔው ዴዒያ ኡባባይካ ታባ። ታኒ ኡንቱንቱ ባጋና ቦንቼታዲ።
ታኒ ሃዋፔ ጉዪያን፥ ኣላሚያን ዴዒኬ፤ ኡንቱንቱ ኣላሚያን ዴዒኖ፤ ታኒ ሃዒ ኔኮ ባይ። ጌሻ ኣዎ፥ ሃ ኔኒ ታው ኢሜዳዋንቱ ኔኒኔ ታኒ ኢቱዋ ጊዲያዋዳን፥ ኡንቱንቱ ኢቱዋ ጊዳና ማላ፥ ኡንቱንታ ኔ ሱንን ናጋ።
ታኒ ኡንቱንቱና ኣላሚያን ዴዓዴ፥ ኔኒ ታው ኢሜዳ ኔ ሱን ዎልቃን ኡንቱንታ ናጋዲ። ታኒ ኡንቱንታ ናጋዲ፤ ፆሳ ማፃፋይ ጌዳዌ ፖሌታና ማላ፥ ባሻይ ቤሲያ ኡራፔ ኣቲን፥ ኡንቱንቱፔ ሃራይ ኦኒኔ ባይቤና።
«ሃዒ ታኒ ኔኮ ባይ፤ ኡንቱንቱ ዎዛናን ታ ናሼቻይ ፖሌታና ማላ፥ ሃዋ ታኒ ኣላሚያን ሃሳያይ።
ታኒ ኡንቱንቱሲ ኔ ቃላ ኢማዲ፤ ታኒ ኣላሚያሳ ጊዴናዋዳን፥ ኡንቱንቱካ ኣላሚያሳ ጊዴና ዲራው፥ ኣላሚ ኡንቱንታ ኢፄዳ።
ኔኒ ፃላሂያፔ ኡንቱንታ ናጋና ማላ ዎሲያዋፔ ኣቲን፥ ኣላሚያፔ ኬሳና ማላ ዎሲኬ።
ታኒ ኣላሚያሳ ጊዴናዋዳን፥ ኡንቱንቱካ ኣላሚያሳ ጊዲኪኖ።
ኔኒ ቱማቴን ኡንቱንታ ኔዋንታ ኦ፤ ኔ ቃላይካ ቱማቴ።
ኔኒ ታና ኣላሚያ ኪቴዳዋዳን፥ ታኒካ ኡንቱንታ ኣላሚያ ኪታዲ፤
ቃሲ ኡንቱንቱ ቱማቴን ኔው ዱማታና ማላ፥ ኡንቱንቱ ዲራው፥ ታኒ ታ ሁጲያ ኔው ዱማያዲ።
«ታኒ ኡንቱንቱ ፃላላው ዎሲኬ፤ ሺን ኡንቱንቱ ቃላ ኦዲና፥ ታና ኣማኔዳዋንቶካ ዎሳይ።
ኡንቱንቱ ኡባይ ኢቱዋ ጊዳና ማላ፥ ታኒ ዎሳይ። ኣዎ፥ ኔኒ ታ ጊዶን ዴዒያዋዳን፥ ቃሲ ታኒካ ኔ ጊዶን ዴዒያዋዳን፥ ኡንቱንቱ ኑ ጊዶን ዴዒኖ። ቃሲ ኔኒ ታና ኪቴዳዋ ኣላሚ ኣማናና ማላ፥ ኡንቱንቱ ኢቱዋ ጊዲኖ።
ኔኒኔ ታኒ ኢቱዋ ጊዲያዋዳን፥ ኡንቱንቱ ኢቱዋ ጊዳና ማላ፥ ኔኒ ታና ቦንቼዳዋዳን፥ ታኒካ ኡንቱንታ ቦንቻዲ።
ታኒ ኡንቱንቱ ጊዶን ዴዒና፥ ኔኒ ታ ጊዶን ዴዒና፥ ቃሲ ኔኒ ታና ሲቂያዋዳን፥ ኡንቱንታካ ሲቆዋኔ ኔኒ ታና ሃ ኣላሚያ ኪቴዳዋ ኣላሚ ኤራናዳን፥ ኡንቱንቱ ኡባ ኢቱዋ ጊዲኖ።
«ኣዎ፥ ሳዓይ ሜታናፔ ካሴ ኔኒ ታና ሲቄዳ ዲራው፥ ታው ኢሜዳ ታ ቦንቹዋ ኡንቱንቱ ቤዓና ማላ፥ ኔኒ ታው ኢሜዳዋንቱ ታኒ ዴዒያ ሳዓን ታናና ዴዓና ማላ ኮያዲ።
«ፂሎ ኣዎ፥ ኣላሚያ ኣሳይ ኔና ኤሬና፤ ሺን ታኒ ኔና ኤራይ። ቃሲ ኔኒ ታና ኪቴዳዋ ሃዋንቱ ኤሪኖ።
ኔኒ ታና ሲቄዳ ሲቁ ኡንቱንቱ ጊዶን ዴዓና ማላ፥ ቃሲ ታኒካ ኡንቱንቱ ጊዶን ዴዓና ማላ፥ ታኒ ኔ ሱን ኡንቱንታ ኤሪሳዲ፤ ሲንዉካ ኤሪሳና» ያጌዳ።
ዬሱሲ ሄዋ ጊዴ፥ ፆሳ ዎሴዳዋፔ ጉዪያን፥ ባሬና ካሊያዋንቱና ቄዲሮና ጊያ ዛንጋራ ፒኔዳ። ሄ ሳዓን ኣቲኪልቲያ ሳዓይ ዴዔ፤ ዬሱሲኔ ዬሱሳ ካሊያዋንቱ ጌሌዲኖ።
ዬሱሳ ኣ ኢሜዳ ዪሁዳይ ሄ ሳዓ ኤሬዳ፤ ኣዪሲ ጎፔ፥ ዬሱሲ ኡባ ዎዴ ባሬና ካሊያዋንቱና ሄዋን ሺቄ።
ሄዋ ዲራው፥ ካሌያ ቄሳቱዋ ካፓቱኔ ፓሪሳዋቱ ዪሁዳና ባናዳን ኢሜዳ ሮማ ዎታዳራቱኔ ጌሻ ጎሊያ ናጊያዋንቱ ኩራዚያ፥ ያቢያኔ ቶራ ኦይቂዴ ሄ ሳዓ ቤዲኖ።
ዬሱሲ ባሬና ጋካናው ሃኒያ ኡባባ ኤሪዴ፥ ጋፃ ኬሲዴ፥ «ኦና ኮዪቴ?» ያጌዳ
ኡንቱንቱ ዛሪዴ፥ «ናዚሬቲያ ዬሱሳ ኮዬቶ» ያጌዲኖ። ዬሱሲ ዛሪዴ፥ «ታኒ ኣ» ያጌዳ። ዬሱሳ ኣ ኢሜዳ ዪሁዳይካ ሄዋን ኡንቱንቱና ኤቄዳ፤
ዬሱሲ፥ «ታኒ ኣ» ጌዳ ዎዴ፥ ኡንቱንቱ ጉዬኮ ሺቂዴ፥ ሳዓን ኩንዴዲኖ።
ዬሱሲ ቃሲካ፥ «ኦና ኮዪቴ?» ያጊ ኦቺና ኡንቱንቱ፥ «ናዚሬቲያ ዬሱሳ» ያጌዲኖ።
ዬሱሲ ዛሪዴ፥ «ታኒ ኣ ጊዲያዋ ሂንቴንቱሲ ኦዳዲ፤ ሲሚ ሂንቴንቱ ታና ኮዪያዋ ጊዶፔ፥ ሃዋንታ ዬዲቴ» ያጌዳ።
ኢ፥ «ታ ኣቦ፥ ኔኒ ታው ኢሜዳዋንቱፔ ሃራይ ኣቶ፥ ኢቱዋካ ባዪዛቤይኬ» ጌዳዌ ፖሌታና ማላ፥ ሄዋ ጌዳ።
ሲሞኒ ጴፂሮሳው ማሻይ ዴዔ፤ ኢ ሄ ማሻ ሾዲኔ ቄሳቱዋ ኡባቱዋ ካፑዋ ቆማ ኡሼቻ ሃይ ሾጪዴ፥ ቃንፂ ዬጌዳ። ሄ ቆማ ሱንይ ማልኮሳ።
ዬሱሲ ጴፂሮሳ፥ «ኔ ማሻ ሾኩዋን ዛራዴ ዎ! ታ ኣቡ ታው ኢሜዳ ሜቱዋ ፁዓ ታኒ ኡሺኪታ?» ያጌዳ።
ሻላቃይ፥ ዳሮ ዎታዳራቱኔ ቃሲ ጌሻ ጎሊያ ናጊያዋንቱ ዬሱሳ ኦይቂዴ ቃቼዲኖ።
ኮይሮ ዬሱሳ ሃናኮ ኣፌዲኖ፤ ሃኒ ሄ ላይ ቄሳቱዋ ካፓቱዋ ጊዴዳ ቃያፋ ቦሉዋ።
«ኣሳ ኡባ ዲራው፥ ኢቲ ኣሳይ ሃይቂንቶ ሎዓ» ጊዴ ኣዪሁዳቱዋ ዞሬዳዌ ቃያፋ።
ሲሞኒ ጴፂሮሲኔ ሃራ ኢቲ ካሊያዌ ዬሱሳ ካሊዴ ቤዲኖ። ሄ ሃራ ካሊያዋ ቄሳቱዋ ካፑ ኤሬዳ፤ ሄዌ ዬሱሳና ቄሳቱዋ ካፑዋ ዲርሳ ጋርሳ ጌሌዳ።
ሺን ጴፂሮሴ ካሬና ዲርሳ ፔንጊያን ኤቄዳ። ቄሳቱዋ ኡባቱዋ ካፑ ኤሪያ ሃራ ካሊያዌ ካሬ ኬሲዴ፥ ፔንጊያ ናጊያ ናቲው ኦዲዴ፥ ጴፂሮሳ ዲርሳ ጋርሳ ጌሊሴዳ።
ፔንጊያ ናጊያ ናታ ጴፂሮሳ፥ «ኔኒ ሃ ቢታኒያ ካሊያዋንቱፔ ኢቱዋ ጊዲኪዬ?» ያጋዱ። ኢ፥ «ቱይቲ፥ ታኒ ጊዲኬ» ያጌዳ።
ሳዓይ ሜጊያ ዲራው፥ ኣይላቱኔ ጌሻ ጎሊያ ናጊያዋንቱ ታማ ኤፂዴ፥ ቦንቄዳዋ ዩዪ ኣ ኤቂዴ ካሺኖ፤ ጴፂሮሲካ ኡንቱንቱና ኤቂዴ፥ ሄ ታማ ካሼ።
ቄሳቱዋ ኡባቱዋ ካፑ፥ ዬሱሳ ካሊያዋንቱባኔ ኣ ቲሚርቲያባ ኦቼዳ።
ዬሱሲ ኣው ዛሪዴ፥ «ታኒ ኣሳ ኡባው ቆንጪያን ኦዳዲ። ታኒ ኣዪሁዳ ኡባይ ሺቂያ ኣዪሁዳ ዎሳ ጎሌኒኔ ጌሻ ጎሊያን ኡባ ዎዴ ታማሪሳዲ፤ ጌማን ኣዪኔ ሃሳያቤይኬ።
ያቲና፥ ኔኒ ታና ኣዪሲ ኦቻይ? ታኒ ኦዴዳዋ ሲሴዳ ኣሳ ኦቻ፤ ሄ ኣሳይ ታኒ ኦዴዳዋ ኤሬዳ» ያጌዳ።
ዬሱሲ ሄዋ ጌዳ ዎዴ፥ ሄዋን ኤቄዳ ዎታዳራቱዋፔ ኢቱ ዬሱሳ ባቂዴ፥ «ቄሳቱዋ ኡባቱዋ ካፑዋ ቦላ ሃዋዳን ዛራይ?» ያጌዳ።
ዬሱሲ ዛሪዴ፥ «ታኒ ባላባ ሃሳዬዳዋ ጊዶፔ፥ ሃዋን ዴዒያ ኣሳ ኡባው ኦዳ፤ ሺን ታኒ ቱሙዋ ሃሳዬዳዋ ጊዶፔ፥ ታና ኣዪሲ ባቃይ?» ያጌዳ።
ሄዋ ዲራው፥ ሃኒ፥ ቃሼቲ ኡቴዳ ዬሱሳ፥ ቄሳቱዋ ኡባቱዋ ካፑዋ፥ ቃያፋኮ ዬዴዳ።
ጴፂሮሲ ሄዋን ኤቂዴ፥ ታማ ካሼ፤ ሃራንቱ ኣ፥ «ኔኒ ሃ ቢታኒያ ካሊያዋንቱፔ ኢቱዋ ጊዲኪዬ?» ያጌዳ። ጴፂሮሴ፥ «ቱይቲ፤ ታኒ ጊዲኬ» ያጊዴ ካዴዳ።
ቄሳቱዋ ኡባቱዋ ካፑዋ ቆማቱዋፔ ኢቱዋ፥ ጴፂሮሴ ሃይ ቃንፄዳ ቢታኒያ ዳቡ ጴፂሮሳ፥ «ታኒ ኔና ኣናና ዳሮ ኣታኪልቲያ ጊዶን ቤዓቤይኪታዬ?» ያጊዴ ኦቼዳ።
ጴፂሮሴ ቃሲካ ካዴዳ፤ ኤሌካ ኩቱ ዋሲ ኣጌዳ።
ኡንቱንቱ ዬሱሳ ቃያፋ ጎሌፔ ሮሜ ኣሳ ኣዪሲያዋ ኦሶ ጎሊያ ኣፌዲኖ። ሳዓይ ዎንታ ጉራ፤ ኣዪሁዳቱ ፓሲጋ ቦንቺያ ጋላሳ ቁማ ማናው፥ ባሬንቱ ሁጲያሲ ቱኔና ማላ፥ ሮሜ ኣሳ ኣዪሲያዋ ኦሶ ጎሊያ ጌሊቤይኪኖ።
ሄዋ ዲራው፥ ጲላፆሲ ኡንቱንቱኮ ካሬ ኬሲዴ፥ «ሃ ቢታኒያ ሂንቴንቱ ኣያኒ ሞቲቴ?» ያጌዳ።
ኡንቱንቱ፥ «ኢ ኢታባ ኦቤናዋ ጊዲንቶ፥ ኑኒ ኣ ኔኮ ኣሆኮ» ያጌዲኖ።
ጲላፆሲ ዛሪዴ ኡንቱንቱሲ፥ «ሂንቴንቱ ኣ ኣፊዴ፥ ሂንቴንቱ ሂጊ ጊያዋዳን፥ ኣ ቦላ ፒርዲቴ» ያጌዳ። ኣዪሁዳቱ፥ «ኦናኔ ዎያ ማታይ ኑሲ ባዋ» ያጌዲኖ።
ሃዌ ሃኔዳዌ ዬሱሲ ኣይ ማላ ሃይቁዋ ሃይቃኔንቶ ኤሪሳናው ሃሳዬዳዌ ፖሌታናሳ።
ጲላፆሲ ባሬ ኦሱዋ ጎሌ ላዔዋ ጌሊዴ፥ ዬሱሳ ፄሲዴ፥ «ኔኒ ኣዪሁዳ ካቴ?» ያጊዴ ኣ ኦቼዳ።
ዬሱሲ ጲላፆሳ፥ «ሃ ኦሻ ኔኒ ኔፔ ኦቻዪዬ ዎይ ሃራ ኣሳይ ኔው ታባ ኦዴዴ?» ያጌዳ።
ጲላፆሲ ዛሪዴ፥ «ታና ኣዪሁዳ ኣሳ ጋይ? ኔ ዛሬቱኔ ቄሳቱዋ ካፓቱ ኔና ታው ኣ ኢሜዲኖ፤ ኔኒ ኣያ ኦዲ?» ያጌዳ።
ዬሱሲ፥ «ታ ካዉቴይ ሃ ኣላሚያና ጊዴና። ታ ካዉቴይ ሃ ኣላሚያና ጊዴዴንቶ፥ ታና ኣዪሁዳቶ ኣ ኢሜናዳን፥ ታው ኦያዋንቱ ታው ኦሌታና፤ ሺን ታ ካዉቴይ ሃ ኣልሚያና ጊዴና» ያጌዳ።
ሄዋ ዲራው፥ ጲላፆሲ ዬሱሳ፥ «ያቲና፥ ኔኒ ካቴዬ?» ያጊዴ ኦቼዳ። ዬሱሲ ዛሪዴ፥ «ኔኒ ታና ካቲያ ጋዳ። ታኒ ቱማ ማርካታና ዲራው ዬሌታዲ፤ ቃሲ ሄዋ ዲራው፥ ሃ ኣላሚያ ያዲ። ቱሙዋ ባጋ ጊዴዳ ኦኒኔ ታኒ ጊያዋ ሲሴዳ» ያጌዳ።
ጲላፆሲ፥ «ቱሙ ኣዬ?» ያጌዳ። ጲላፆሲ ሄዋ ጌዳዋፔ ጉዪያን፥ ኣዪሁዳቱዋኮ ካሬ ኬሲዴ፥ «ታኒ ኣኒ ኣይ ባላኔ ዴማቤይኬ።
ሺን ፓሲጋ ቦንቺያ ጋላሲ፥ ኢቲ ኣሳ ታኒ ሂንቴንቱሲ ቃሹዋፔ ቢሊያ ዶያይ ዴዔ፤ ታኒ ሂንቴንቱሲ ኣዪሁዳቱ ካቲያ ቢሊያዋ ኮዪቴ?» ያጌዳ።
ኡንቱንቱ ዛሪዴ፥ ባሬንቱ ኮሻ ቁ ኡዲዴ፥ «ባርባና ቢላፔ ኣቲን፥ ኣ ጊዴና!» ያጌዲኖ። ሺን ባርባኒ ፓኑዋ።
ሄዋፔ ጉዪያን፥ ጲላፆሲ ዬሱሳ ኦይቂዴ፥ ሊሱዋን ሾጬዳ።
ዎታዳራቱ ኣጉንፔ ኣኪሊሊያ ጊጊሲዴ፥ ኣ ሁጲያን ዎዲኖ፤ ቃሲ ዞዖ ማዩዋካ ኣ ማዪዜዲኖ።
ኣኮ ሺቂዴ፥ «ኣዪሁዳ ካቴው፥ ሼምፑዋ ጋሚዓ!» ያጊዴ ኣ ሻዪያ ባቄዲኖ።
ጲላፆሲ ቃሲካ ካሬ ኬሲዴ ኣዪሁዳቱዋ፥ «ቤዒቴ፥ ታኒ ኣኒ ኣይ ባላኔ ዴማቤናዋ ሂንቴንቱ ኤራና ማላ፥ ኣ ሂንቴንቱኮ ካሬ ኬሳና» ያጌዳ።
ሄዋፔ ጉዪያን፥ ዬሱሲ ኣጉን ኣኪሊሊያ ባሬ ሁጲያን ዎዴ፥ ዞዖ ማዩዋ ማዪዴ፥ ካሬ ኬሴዳ፤ ጲላፆሲ ኣዪሁዳቱዋ፥ «ቢታኒያ ሃዋ ቤዒቴ» ያጌዳ።
ቄሳቱዋ ካፓቱኔ ዎታዳራቱ ኣ ቤዔዳ ዎዴ፥ ባሬንቱ ኮሻ ቁ ኡዲዴ፥ «ማስቃሊያ ቦላ ሚሲማሪያን ሻዴ ኣ ሱላ! ሱላ!» ያጌዲኖ። ጲላፆሲ ኡንቱንታ፥ «ሂንቴንቱ ኣ ኣፊዴ፥ ማስቃሊያ ቦላ ሚሲማሪያን ሺዴ ሱሊቴ፤ ኣዪሲ ጎፔ፥ ታኒ ኣይ ባላኔ ዴማቤይኬ» ያጌዳ።
ኣዪሁዳቱ ዛሪዴ፥ «ኑሲ ሂጊ ዴዔ፤ ኑ ሂጊ ጊያዋዳን፥ ኢ ሃይቃናው ቤሴ፤ ኣዪሲ ጎፔ፥ ኢ ባሬና ፆሳ ናዓ ኦዳ» ያጌዲኖ።
ጲላፆሲ ሄዋ ሲሴዳ ዎዴ፥ ካሴዋፔ ሎይ ያዬዳ።
ቃሲካ ጲላፆሲ ባሬ ኦሱዋ ጎሌ ሲሚ ጌሊዴ ዬሱሳ፥ «ኔኒ ሃቃፔ ያዲ?» ያጊዴ ኦቼዳ፤ ሺን ዬሱሲ ኣው ኣይኔ ዛሪቤና።
ሄዋ ዲራው፥ ጲላፆሲ ኣ፥ «ታው ኦዲኪ? ኔና ቢላናው ዎይ ማስቃሊያ ቦላ ሚሲማሪያን ሻዴ ካቃናው ታው ማታይ ዴዒያዋ ኤሪኪዬ?» ያጌዳ።
ዬሱሲ፥ «ፆሳይ ኔው ቦላፔ ማታ ኢሚቤናባ ጊዲንቶ፥ ኔው ታ ቦላ ማታይ ዴዔና ሺን። ሄዋ ዲራው፥ ታና ኔው ኣ ኢሜዳዌ ኣያ ናጋራ ኦዳ» ያጌዳ።
ጲላፆሲ ሄዋ ሲሴዳ ዎዴ፥ ዬሱሳ ቢላናው ኦጊያ ኮዬዳ፤ ሺን ኣዪሁዳቱ ባሬንቱ ኮሻ ቁ ኡዲዴ፥ «ኔኒ ኣ ቢሊያዋ ጊዶፔ፥ ካቲያ ቄሳሬ ዳቦ ጊዳካ! ባሬና ካቲያ ጊያ ኦኒኔ ቄሳሬ ሞርኬ!» ያጌዲኖ።
ጲላፆሲ ሄዋ ሲሲዴ፥ ዬሱሳ ካሬ ኬሴዳ። ያቲዴ ሹቻ ባሱዋ ጊያ ሳዓን ፒርዳ ኦይዲያን ኡቴዳ፤ ኢብራዪስፄ ቃላን ሄ ሳዓይ ጋይታ ጊያዋ።
ሄ ጋላሳይ ፓሲጋ ቦንቺያ ጋላሳው ጊጊሲያ ጋላሳ፤ ሳዓይ ኡሱፑን ሳቲያ ሄራ ጊዳናዋ። ጲላፆሲ ኣዪሁዳቱዋ፥ «ሂንቴንቱ ካቲያ ሃዋ ቤዒቴ!» ያጌዳ።
ኣዪሁዳቱ ባሬንቱ ኮሻ ቁ ኡዲዴ፥ «ዲጋ! ዲጋ! ማስቃሊያ ቦላ ሚሲማሪያን ሻዴ ሱላ!» ያጌዲኖ። ጲላፆሲ ዛሪዴ፥ «ሂንቴንቱ ካቲያ ታኒ ማስቃሊያ ቦላ ሚሲማሪያን ሻዴ ሱሊያዋ ኮዪቴ?» ያጊዴ ኦቼዳ። ቄሳቱዋ ካፓቱ፥ «ቄሳሬፔ ሃራ ካቲ ኑሲ ባዋ!» ያጌዲኖ።
ሄዋፔ ጉዪያን፥ ኡንቱንቱ ማስቃሊያ ቦላ ሚሲማሪያን ሺዴ፥ ዬሱሳ ካቃና ማላ፥ ጲላፆሲ ኡንቱንቱሲ ኣ ኢሜዳ። ኡንቱንቱ ዬሱሳ ኦይቂዴ፥ ኣፌዲኖ።
ዬሱሲ ባሬ ማስቃሊያ ቶኪዴ፥ ጉጊያሳ ጌቴቲያሳ ቤዳ። «ጉጊያሳ» ጊያዌ ኢብራዪስፄ ቃላን «ጎልጎ» ጊያዋ።
ኡንቱንቱ ሄ ሳዓን ማስቃሊያ ቦላ ሚሲማሪያን ሺዴ፥ ዬሱሳ ካቄዲኖ፤ ቃሲ ኣናና ሃራ ላዑ ኣሳቱ፥ ኢቱዋ ያ ባጋና ቃሲ ኢቱዋ ሃ ባጋና ዬሱሳ ጊዱዋን ዎዴ፥ ማስቃሊያ ቦላ ሚሲማሪያን ሺዴ ካቄዲኖ።
ጲላፆሲ ፂፋቲያ ፃፊዴ፥ ማስቃሊያ ቦላ ዎዳ። ኢ ፃፌዳዌ፥ «ኣዪሁዳቱ ካቲያ፥ ናዚሬቲያ ዬሱሳ» ያጌ።
ዬሱሲ ማስቃሊያ ቦላ ሚሲማሪያን ሼቲዴ ሱሌቴዳ ሳዓይ ካታማ ማታን ዴዒያ ዲራው፥ ዳሮ ኣዪሁዳቱ ሄ ፂፋቲያ ናባቤዲኖ። ፂፋቲ ኢብራዪስፄ ቃላን፥ ሮማይስፄ ቃላኒኔ ጊሪኬ ቃላን ፃፌቴዳ።
ሄዋ ዲራው፥ ኣዪሁዳ ቄሳቱዋ ካፓቱ ጲላፆሳ፥ « ‹ሃ ቢታኒ ባሬና ኣዪሁዳ ካቲያ ያጌዳ› ጋዴ ፃፋፔ ኣቲን፥ ‹ኣዪሁዳ ካቲያ› ጋዴ ፃፎፓ» ያጌዲኖ።
ጲላፆሲ፥ «ታኒ ፃፌዳዋ ፃፋ ዲጋዲ» ያጊዴ ዛሬዳ።
ዎታዳራቱ ማስቃሊያ ቦላ ሚሲማሪያን ሺዴ፥ ዬሱሳ ካቄዳዋፔ ጉዪያን፥ ኣ ማዩዋ ኣኪዴ፥ ኦይዱ ኬሲ ሻኬዲኖ፤ ኢቲ ኢቲ ዎታዳራ ኢቲ ሻኩ ጋኬዳ። ኣ ኣዱሳ ማዩዋካ ኣኬዲኖ፤ ኣዱሳ ማዩ ሃሺያፔ ዶሚዴ፥ ዱጌ ጋካናው ዬዲ ማዬቲያዋፔ ኣቲን፥ ቃንፄቲዴ ሲኬቲቤና።
ዎታዳራቱ ኢቱ ኢቱዋ፥ «ኦና ጋካኔንቶ፥ ሳማ ዎይ ኤፃ ዬጋናፔ ኣቲን፥ ማዩዋ ፔኮ» ያጌዲኖ። ሄዌ ሃኔዳዌ ፆሳ ማፃፋይ፥ «ታ ማዩዋ ሻኪ ኣኬዲኖ፤ ታ ኣዱሳ ማዩዋን ሳማ ዬጌዲኖ» ጊያዌ ፖሌታናሳ። ሄዋ ዲራው፥ ዎታዳራቱ ሄዋ ኦዲኖ።
ሺን ዬሱሳ ማስቃሊያ ማታን ኣ ዳያ፥ ኣ ኣቲ ሚቻታ፥ ቃሊዮጳ ማቻታ ማይራማኔ ማግዳላ ጌቴቲያ ካታማፔ ዬዳ ማይራማ ኤቄዲኖ።
ዬሱሲ ባሬ ዳያኔ ኢ ሲቂያ ካሊያዌ ሄዋን ኤቄዳዋንታ ቤዒዴ፥ ባሬ ዳዮ፥ «ሃ ሚሺራቴ፥ ኔ ናዓ ሃዋ ቤዓ!» ያጌዳ።
ሄዋፔ ጉዪያን፥ ሄ ካሊያዋ «ኔ ዳዮ ሃኖ ቤዓ!» ያጌዳ። ሄ ካሊያዌ ኢዞ ሄ ሳቲያፔ ዶሚዴ፥ ባሬ ሶይ ኣፌዳ።
ሄዋፔ ጉዪያን፥ ዬሱሲ ኡባባይ ሃዒ ፖሌቴዳዋ ኤሪዴ፥ ፆሳ ማፃፋይ ጌዳዌ ፖሌታና ማላ፥ «ታና ሳሜ» ያጌዳ።
ሄ ሳዓን ኢቲ ፁጋ ኩሜዳ ጫላ ዎዪኒያ ኤሳይ ዴዔ። ኡንቱንቱ ኢስፖንጂያ ሄ ዎዪኒያ ኤሳን ዬጊዴ፥ ሂሶጲያ ጌቴቲያ ሚ ፄራን ዎዴ፥ ዬሱሳ ዶናኮ ሺሼዲኖ።
ዬሱሲ ዎዪኒያ ኤሳ ጋንፂ ቤዔዳዋፔ ጉዪያን፥ «ፖሌቴዳ» ያጌዳ። ቃሲ ሄዋፔ ጉዪያን፥ ባሬ ሁጲያ ቶቺዴ፥ ባሬ ሼምፑዋ ኢሜዳ።
ሄ ጋላሳይ ኣዪሁዳቱዋሲ ጊጌቲያ ጋላሳ ጊዲያ ዲራዉኔ ቃሲ ሄ ሳምባታይ ዳሮ ቦንቾ ጊዲያ ዲራው፥ ሳምባታን ኣሳቱዋ ኣኃይ ማስቃሊያ ቦላ ፔሼና ማላ፥ ሱሌቴዳ ኣሳቱዋ ሱዪሊያ ሜንዴ፥ ማስቃሊያፔ ዎና ማላ፥ ኣዪሁዳቱ ጲላፆሳ ዎሴዲኖ።
ሄዋ ዲራው፥ ዎታዳራቱ ዪዴ፥ ዬሱሳና ሱሌቴዳ ኮይሮ ቢታኒያ ሱዪሊያ ሜንዲኖ፤ ቃሲ ኣናና ሱሌቴዳ ላዔ ቢታኒያ ሱዪሊያካ ሜንዲኖ።
ሺን ዬሱሳኮ ዬዳ ዎዴ ኢ ሃይቂዲጌዳዋ ቤዒዴ፥ ኣ ሱዪሊያ ሜንቤይኪኖ።
ጊዶፔኔ፥ ዎታዳራቱዋፔ ኢቱ ኣ ሚዪያ ቶራን ጫዴዳ። ኤሌካ ሱይኔ ሃይ ጎጊ ኣጌዳ።
ሂንቴንቱ ኣማናና ማላ፥ ሃዋ ቤዔዳዌ ማርካቴዳ፤ ኢ ማርካቲያዌካ ቱሙዋ፤ ቃሲ ባሬ ሃሳያይ ቱማ ጊዲያዋ ኢ ኤሬዳ።
ሄዌ ሃኔዳዌ ፆሳ ማፃፋይ፥ «ኣ ሜቄቱዋፔ ኢቱኔ ሜዔና» ጌዳዌ ፖሌታናሳ።
ቃሲካ ፆሳ ማፃፋይ ሃራይ፥ «ኣሳይ ባሬ ጫዴዳዋ ቤዓና» ያጌ።
ሄዋፔ ጉዪያን፥ ኣርማቲያሳ ጌቴቲያ ካታማፔ ዬዳ ዮሴፎ ዬሱሳ ኣኃ ኣኪዴ ኣፋናው ጲላፆሳ ዎሴዳ፤ ዮሴፎ ኣዪሁዳቶ ያዬዳ ዲራው፥ ኣሳይ ኤሬናን ዬሱሳ ካሊያዋ። ዮሴፎ ዎሲና ጲላፆሲ፥ «ኣፋ» ያጌዳ። ሄዋ ዲራው፥ ዮሴፎ ቢዴ፥ ዬሱሳ ኣኃ ኣፌዳ።
ቃሲ ኒቆዲሞሲ ሄዋፔ ካሴ ዬሱሳኮ ቃማ ዬዳዌ፥ ካዋራናኔ ጎዳሬ ኡና ዋላኬቴዳ ኦይታማኔ ኢቼሹ ኪሎ ጊራሜ ጊዲያዋ ኬና ሺቱዋ ኦይቂ ኣኪዴ፥ ዮሴፎና ዬዳ።
ሄ ላዑ ኣሳቱ ዬሱሳ ኣኃ ኣኪዴ፥ ኣዪሁዳቱ ኣኃ ፃፂያ ዎጋዳን፥ ሺቱዋና ጋዴ፥ ሞጉዋ ኣፊላን ፃፄዲኖ።
ዬሱሲ ማስቃሊያ ቦላ ሚሲማሪያን ሼቲዴ ሱሌቴዳ ሳዓን ዳሮ ኣቲኪልቲያ ሳዓይ ዴዔ፤ ሄ ኣቲኪልቲያ ሳዓ ጊዶን ሹቻ ዎጪ ኬሴዳ ቢሮ ኦኒኔ ሞጌቲቤና ኦራ ዱፉ ዴዔ።
ሄ ዱፉ ማታን ዴዒያ ዲራዉኔ ቃሲ ኣዪሁዳቱ ሳምባታው ጊጌቲያ ጋላሳ ጊዲያ ዲራው፥ ዬሱሳ ያኒ ዎዲኖ።
ዎጋ ጋላሲ ጉራን፥ ቢሮ ዳቢዳቢያዋን፥ ማግዳላ ጌቴቲያ ካታማፔ ዬዳ ማይራማ ዬሱሲ ሞጌቴዳ ዱፉዋኮ ባዴ ሹቻይ ሄ ጎንጎሉዋ ዶናፔ ዴንዲኪቼዳዋ ቤዓዱ።
ሲሞኒ ጴፂሮሳኮኔ ዬሱሲ ሲቂያ ዮኮ ካሊያዋኮ፥ ኢዛ ዎፃዴ ባዴ፥ «ዱፉዋፔ ጎዳ ኣፊዲጌዲኖ፤ ሃቃን ኣ ዎዲኖንቶኔ ኑኒ ኤሮኮ» ያጋዱ።
ሄዋ ዲራው፥ ጴፂሮሲኔ ዮኮ ካሊያዌ ኣጊዴ፥ ዱፉዋኮ ቤዲኖ።
ላዑካ ኢቲፔ ዎፄዲኖ፤ ሺን ዮኮ ካሊያዌ ጴፂሮሳፔ ኣ ካሴቲዴ፥ ሄ ዱፉዋኮ ጋኬዳ።
ሄ ካሊያዌ ሆኪዴ፥ ሞጉዋ ኣፊላ ቤዔዳ፤ ሺን ጊዶ ጌሊቤና።
ሲሞኒ ጴፂሮሴ ኣ ካሊ ዪዴ፥ ዱፉዋ ጊዶ ጌሌዳ። ያቲዴ ሞጉዋ ኣፊላይ ሄዋን ዴዒያዋ ቤዔዳ፤
ቃሲ ዬሱሳ ሁጲያን ፃፄቲ ኡቴዳ ኣፊላይ ሄ ፃፄቴዳዋዳንካ ዱማ ኢቲ ሳዓን ዴዒያዋ ቤዔዳ፤ ሄ ኣፊላይ ዱማ ዴዔፔ ኣቲን፥ ሞጉዋ ኣፊላና ኢቲፔ ዴዔና።
ሄ ዎዴ፥ ካሴቲዴ ጎንጎሉዋኮ ጋኬዳ ዮኮ ካሊያዌ ጌሊ ቤዒዴ ኣማኔዳ።
ዬሱሲ ሃይቁዋፔ ዴንዳናው ቤሲያዋ ኦዲያ ፆሳ ማፃፋ ኡንቱንቱ ቢሮ ኣኬኪቤይኪኖ።
ሄዋፔ ጉዪያን፥ ካሊያዋንቱ ባሬንቱ ጎሌ ሲሚዴ ቤዲኖ።
ሺን ማይራማ ሄ ዱፉዋ ዶናን ኤቃዴ ዬካዴ ሆካዴ ዱፉዋ ጊዶ ፄላዱ።
ቦ ማዩዋ ማዬዳ ላዑ ኪታንቻቱ ዬሱሳ ኣኃይ ጊሴዳ ሳዓን ኢቱ ሁጲሳና ኢቱ ጌዲሳና ኡቴዳዋንታ ቤዓዱ።
ኡንቱንቱ ኢዞ፥ «ሚሺራቴ፥ ኣዪሲ ዬካይ?» ያጊዴ ኦቼዲኖ። ኢዛ፥ «ኣሳቱ ታ ጎዳ ኣፊዲጌዲኖ፤ ኡንቱንቱ ሃቃን ዎዲኖንቶኔ ታኒ ኤሪኬ» ያጋዱ።
ሄዋ ጌዳዋፔ ጉዪያን፥ ጉዬ ሲማ ፄላዴ፥ ዬሱሲ ኤቄዳዋ ቤዓዱ። ሺን ኢ ዬሱሳ ጊዴዳዋ ኣኬካቤይኩ።
ዬሱሲ ኢዞ፥ «ሚሺራቴ፥ ኣዪሲ ዬካይ? ኦና ኮያይ?» ያጊዴ ኦቼዳ። ማይራማ ኣቲኪልቲያ ናጊያዋ ጋዴ፥ «ጎዳው፥ ኔኒ ኣኬዳዋ ጊዶፔ፥ ኣ ሃቃን ዎዲንቶ፥ ታው ኦዳሪኪ፤ ታኒ ኣ ኣካና» ያጋዱ።
ዬሱሲ ኢዞ፥ «ማይራሜ» ያጌዳ። ኣ ኣኮ ሲማዴ፥ ኢብራዪስፄ ቃላን «ራቡኒ» ያጋዱ፤ ሄዋ ቢሌይ «ታማሪሲያዎ» ጊያዋ።
ዬሱሲ ኢዞ፥ «ታኒ ቢሮ ታ ኣዉዋኮ ባቤና ዲራው፥ ታና ቦቾፓ፤ ሺን ታ ኢሻቱዋኮ ባዴ፥ ‹ታኒ ታ ኣዉዋኮኔ ሂንቴንቱ ኣዉዋኮ፥ ታ ፆሳኮኔ ሂንቴንቱ ፆሳኮ፥ ፑዴ ባይ ጌዳ› ጋዴ ኡንቱንቱሲ ኦዳ» ያጌዳ።
ማግዳላ ጌቴቲያ ካታማፔ ዬዳ ማይራማ ጎዳ ቤዔዳዋኔ ኢዚው ኢ ሄዋ ኦዴዳዋ ባዴ ካሊያዋንቱሲ ኦዳዱ።
ሄ ዎጋ ጋላሲ ኦማርሲ፥ ካሊያዋንቱ ኣዪሁዳቱው ያዬዳ ዲራው፥ ፔንጊያ ጎርዲዴ፥ ሺቂ ኡቲ ዴዒሺን፥ ዬሱሲ ዪዴ፥ ኡንቱንቱ ጊዱዋን ኤቂዴ፥ «ሳሮቴይ ሂንቴንቱሲ ጊዶ» ያጌዳ።
ሄዋ ጌዳዋፔ ጉዪያን፥ ባሬ ኩሺያኔ ባሬ ሚዪያ ኡንቱንታ ቤሴዳ፤ ካሊያዋንቱ ጎዳ ቤዔዳ ዎዴ ሎይ ናሼቴዲኖ።
ዬሱሲ ላዔንዋ ኡንቱንቱሲ፥ «ሳሮቴይ ሂንቴንቱሲ ጊዶ፤ ታ ኣቡ ታና ኪቴዳዋዳን፥ ታኒካ ሂንቴንታ ኪታይ» ያጌዳ።
ሄዋ ጌዳዋፔ ጉዪያን፥ ኡንቱንቱ ቦላ ኡፉ ጊዴ ሼምፔዳ፤ ቃሲ፥ «ጌሻ ኣያና ኣኪቴ።
ሂንቴንቱ ኣቶ ጌዳ ኣሳ ናጋራይ ኣቶ ጌቴታናዋ፤ ሂንቴንቱ ኣቶ ጌናዋንቱ ናጋራይ ኣቶ ጌቴቴና» ያጌዳ።
ሺን ታማኔ ላዑ ካሊያዋንቱፔ ኢቱ፥ ማንቲያ ጊያ ቶማሲ፥ ዬሱሲ ዬዳ ዎዴ ኡንቱንቱና ባዋ።
ሄዋ ዲራው፥ ዮኮ ካሊያዋንቱ ቶማሳው፥ «ኑኒ ጎዳ ቤዔዶ!» ያጌዲኖ። ሺን ቶማሲ ኡንቱንቱሲ፥ «ሚሲማሪያን ኢ ጫዴቴዳ ኣ ኩሺያን ዴዒያ ማላ ቤዔናኒኔ ሄ ማላ ታ ቢራያን ቦቼናን፥ ቃሲ ታ ኩሺያ ኣ ሚዪያን ዬዳ ቤዔናን ታኒ ኣማኒኬ» ያጌዳ።
ሳሚንታፔ ጉዪያን፥ ዬሱሳ ካሊያዋንቱ ቃሲካ ጎሌን ሺቂ ኡቴዲኖ፤ ቶማሲካ ኡንቱንቱና ዴዔ። ፔንጊ ቃሼቲ ኡቲ ዴዒሺን፥ ዬሱሲ ዪዴ፥ ኡንቱንቱ ጊዱዋን ኤቂዴ፥ «ሳሮቴይ ሂንቴንቱሲ ጊዶ» ያጌዳ።
ሄዋፔ ጉዪያን፥ ዬሱሲ ቶማሳ፥ «ኔ ኩሺያ ሃ ኣሃዴ፥ ታ ኩሺያ ቤዓ፥ ቃሲ ኔ ኩሺያ ሃ ኣሃዴ፥ ታ ሚዪያን ዬዳ ቤዓ፥ ኔኒ ኣማኒያዋ ጊዳፔ ኣቲን፥ ኣማኔናዋ ጊዶፓ!» ያጌዳ።
ቶማሲ ዛሪዴ፥ «ታ ጎዳው፥ ታ ፆሳው!» ያጌዳ።
ዬሱሲ፥ «ኔኒ ታና ቤዔዳ ዲራው ኣማናዳ፤ ቤዔናን ኣማኔዳዋንቱ ኣንጄቴዳዋንታ» ያጌዳ።
ዬሱሲ ሃ ማፃፋን ፃፌቲቤና ሃራ ዳሮ ማላታቱዋ ባሬና ካሊያዋንቱ ሲንን ኦዳ።
ሺን ዬሱሲ፥ ኢ ኪሪስቶሳ፥ ፆሳ ናዓ ጊዲያዋ ሂንቴንቱ ኣማናና ማላኔ፥ ቃሲ ኣ ኣማኒዴ ኣ ሱንን ዴዑዋ ሂንቴንቱ ዴማና ማላ፥ ሃዌ ፃፌቴዳ።
ሄዋፔ ጉዪያን፥ ዬሱሲ ፂቢሪያዶሳ ጌቴቲያ ኣባ ጋፃን ባሬ ካሊያዋንቱሲ ላዔንዋ ቤቴዳ። ኢ ኡንቱንቱሲ ሃዋዳን ቤቴዳ።
ሲሞኒ ጴፂሮሲኔ ማንቲያ ጌቴቲያ ቶማሲ፥ ቃና ጋሊላፔ ዬዳ ናቲናዔሊ፥ ዛቢዲዮሳ ናናይኔ ዬሱሳ ካሊያዋንቱፔ ሃራ ላዓቱ ኢቲፔ ዴዒኖ።
ሲሞኒ ጴፂሮሴ ኡንቱንቱሲ፥ «ታኒ ሞሊያ ኦይቃናው ባይ» ያጌዳ። ኡንቱንቱ፥ «ኑኒካ ኔናና ባና» ያጊዴ፥ ኬሲዴ ዎንጊሪያ ጊዶ ጌሌዲኖ፤ ሺን ኡንቱንቱ ሄ ጋላሲ ቃማ ሞሊያ ኣይኔ ኦይቂቤይኪኖ።
ዎንቲያ ዎዴ ኣዋይ ኬሳናፔ ካሴ፥ ዬሱሲ ኣባ ጋፃን ኤቄዳ፤ ሺን ኣ ካሊያዋንቱ ዬሱሳ ጊዴዳዋ ኤሪቤይኪኖ።
ዬሱሲ ኡንቱንታ፥ «ናቶ፥ ሞሊያ ኦይቂቤይኪቴዬ?» ያጌዳ። ኡንቱንቱ ዛሪዴ፥ «ኣይኔ ኦይቂቤይኮ» ያጌዲኖ።
ኢ ዛሪዴ፥ «ሂንቴንቱ ዳባ ዎንጊሪያፔ ኡሼቻ ባጋኮ ዬጊቴ፤ ኣማሬዳዋ ሂንቴንቱ ኦይቃና» ያጌዳ። ሄዋ ዲራው፥ ዳባ ኡሼቻ ባጋኮ ዬጊና፥ ሞሊ ዳሬዳ ዲራው፥ ጎቺ ኬሳናዌ ኡንቱንታ ፆኔዳ።
ዬሱሲ ሲቂያ ኣ ካሊያዌ ጴፂሮሳ፥ «ሃዌ ጎዳቴኔ!» ያጌዳ። ሲሞኒ ጴፂሮሴ ጎዳ ኢ ጊዴዳዋ ሲሴዳ ዎዴ፥ ካሎ ዴዒያ ዲራው፥ ባሬ ማዩዋ ማዪዴ፥ ኣባ ጊዶ ጉፒ ጌሌዳ።
ሺን ዮኮ ካሊያዋንቱ ሞሊ ኩሚ ኡቴዳ ዳባ ጎቺዴ፥ ዎንጊሪያን ኣባፔ ጋፃ ኬሴዲኖ፤ ኡንቱንቱ ኣባፔ ላዑ ፄቱ ዋ ኬና ሃኪዴ ዴዒኖፔ ኣቲን፥ ሎይ ሃኪዴ ዴዒኪኖ።
ኡንቱንቱ ኣባፔ ጋፃ ኬሴዳ ዎዴ፥ ፂፁን ቦንቁዋን ሞሊ ዴዒያዋኔ ኡኪ ቤዔዲኖ።
ዬሱሲ ኡንቱንታ፥ «ሃዒ ሂንቴንቱ ኦይቄዳ ሞሊያፔ ኣማሬዳዋ ሃሚቴ» ያጌዳ።
ሲሞኒ ጴፂሮሴ ዎንጊሪያን ጌሊዴ፥ ፄታኔ ኢሻታማኔ ሄዙ ዎጋ ሞሌቱ ኩሚ ኡቴዳ ዳባ ጎቺዴ፥ ኣባፔ ጋፃ ኬሴዳ፤ ሞሊ ሄዋ ኬና ዳሮ ጊዲናካ ዳባይ ዳኬቲቤና።
ዬሱሲ ኡንቱንታ፥ «ሃ ዪዴ፥ ቃንዒያ ቃንዒቴ» ያጌዳ። ዬሱሳ ካሊያዋንቱፔ ኢቱኔ፥ «ኔኒ ኦኔ?» ጊዴ ኣ ኦቻናው ፃሊቤና፤ ኣዪሲ ጎፔ፥ ጎዳ ኢ ጊዴዳዋ ኡንቱንቱ ኤሬዲኖ።
ዬሱሲ ዪዴ፥ ኡኪ ኣኪዴ፥ ኡንቱንቱሲ ኢሜዳ፤ ሞሊያካ ሄዋዳን ኢሜዳ።
ዬሱሲ ሃይቁዋፔ ዴንዴዳዋፔ ጉዪያን፥ ባሬ ካሊያዋንቱሲ ቤቲሺን ሃዌ ሄዜንዋ።
ኡንቱንቱ ቁማ ሜዳዋፔ ጉዪያን፥ ዬሱሲ ሲሞኒ ጴፂሮሳ፥ «ዮሃኒሳ ናዓ ሲሞና፥ ታና ሃዋንቱፔ ኣዴ ሲቃይ?» ያጌዳ። ሲሞኒ ጴፂሮሴ፥ «ኤ ጎዳው፥ ታኒ ኔና ዶሲያዋ ኔኒ ኤራሳ» ያጌዳ። ዬሱሲ ኣ፥ «ታ ዶርሳ ማራቱዋ ሄማ» ያጌዳ።
ዬሱሲ ቃሲካ፥ «ዮሃኒሳ ናዓ ሲሞና፥ ታና ሲቃይ?» ያጌዳ። ሲሞኒ ጴፂሮሴ፥ «ኤ ጎዳው፥ ታኒ ኔና ዶሲያዋ ኔኒ ኤራሳ» ያጌዳ። ዬሱሲ፥ «ታ ዶርሳቱዋ ሄማ» ያጌዳ።
ዬሱሲ ሄዜንዋ፥ «ዮሃኒሳ ናዓ ሲሞና፥ ታና ዶሳይ?» ያጌዳ። ዬሱሲ ሄዜንዋ ሲሞኒ ጴፂሮሳ፥ «ታና ዶሳይ?» ያጊዴ ኦቼዳ ዲራው፥ ጴፂሮሴ ኣዛኒዴ፥ «ጎዳው፥ ኔኒ ኡባባ ኤራሳ፤ ታኒ ኔና ዶሲያዋ ኔኒ ኤራሳ» ያጌዳ። ዬሱሲ፥ «ታ ዶርሳቱዋ ሄማ።
ታኒ ኔው ቱሙዋ ኦዳይ፤ ኔኒ ዎዳላቴን ዴዒያ ዎዴ፥ ኔ ፄሳን ሳቂያ ኔሬካ ዳንጫዴ፥ ኔኒ ኮዬዳሳ ባሳ። ሺን ጪሜዳዋፔ ጉዪያን፥ ኔ ኩሺያ ሚጫ ቤሳሳ። ኔና ሃራ ኡራይ ዳንጪሳናዋ፤ ኔኒ ዶሴናሳካ ኣፌ» ያጌዳ።
ዬሱሲ ሄዋ ጴፂሮሴ ኣይ ማላ ሃይቁዋ ሃይቂዴ፥ ፆሳ ቦንቺሳኔንቶኔ ኤሪሳናው ጌዳ፤ ቃሲ ሄዋ ጌዳዋፔ ጉዪያን፥ ዬሱሲ ጴፂሮሳ፥ «ታና ካላ» ያጌዳ።
ጴፂሮሴ ጉዬ ሲሚዴ፥ ዬሱሲ ሲቂያ ካሊያዌ ባሬፔ ጉዬና ዪያዋ ቤዔዳ፤ ሄ ካሊያዌ ካዉዋ ሚያ ሳዓን ዬሱሳኮ ሺቂዴ ኣ፥ «ጎዳው፥ ኔና ኣ ኢማናዌ ኦኔ?» ያጌዳዋ።
ጴፂሮሴ ሄ ካሊያዋ ቤዒዴ ዬሱሳ፥ «ጎዳው፥ ሃ ቢታኒ ቃሲ ዋናኔ?» ያጌዳ።
ዬሱሲ ኣ፥ «ታኒ ያና ጋካናው ኢ ዴዓና ማላ ታኒ ኮዮፔ፥ ሄዌ ኔና ኣያ ሜቲ? ኔኒ ታና ካላ» ያጌዳ።
ሄዋ ዲራው፥ ሄ ካሊያዌ ሃይቄና ጊያ ሃሳያይ ኢሻቱዋ ኡባኮ ጋኬዳ፤ ሺን ዬሱሲ፥ «ታኒ ያና ጋካናው፥ ኢ ዴዓና ማላ፥ ታኒ ኮዮፔ፥ ኔና ኣያ ሜቲ?» ጌዳዋፔ ኣቲን፥ «ሃይቄና» ጊቤና።
ሄ ዬዉዋባ ማርካቴዳዌኔ ቃሲ ሄዋ ፃፌዳዌ ሄ ካሊያዋ ኣ ማርካቴይ ቱማ ጊዲያዋ ኑኒ ኤሬቶ።
ዬሱሲ ኦዳ ሃራ ዳሮባይካ ዴዔ፤ ኡባባይ ሁጲያን ሁጲያን ፃፌቲንቶ፥ ፃፌቲያ ማፃፋቶ ሃ ሙሌ ኣላሚ ጊዳናዋ ታው ማላቴና።
ቶፊሎሳ፥ ዬሱሲ ሳሉዋ ቤዳ ጋላሳይ ጋካናው፥ ኦናዉኔ ታማሪሳናው ዶሜዳዋ ኡባባ ታኒ ታ ኮይሮ ማፃፋን ፃፋዲ። ሳሉዋ ባናፔ ካሴ ኢ ባሬ ዶሪዴ ኪቴዳዋንታ ጌሻ ኣያናን ኣዛዜዳ።
<range>
ኢ ባሬ ኪቴዳዋንቶ ኦይታሙ ጋላሳ ቤቲዲኔ ቃሲ ፆሳ ካዉቴባ ኡንቱንቶ ኦዲዴ፥ ባሬ ዋዪያፔ ጉዪያን፥ ሃይቁዋፔ ዴንዴዳዋ ሲ ባይናን ሎይ ኣማንዴ፥ ባሬና ኡንቱንታ ቤሴዳ።
ኡንቱንቱና ኢቲፔ ዴዒዴ፥ ኡንቱንታ ሃዋዳን ያጊዴ ኣዛዜዳ፤ «ዬሩሳላሜፔ ኬሶፒቴ፤ ሺን ሂንቴንቱ ታፔ ሲሴዳ ታ ኣቡ ሂንቴንቶ ኢማና ጊዴ ሂዶቴዳዋ ናጊቴ።
ኣዪሲ ጎፔ፥ ዮሃኒሲ ሃን ፃማቄዳ፤ ሺን ጉ ዎዲያፔ ጉዪያን፥ ጌሻ ኣያናን ሂንቴንቱ ፃማቄታኒታ» ያጌዳ።
ዬሱሲ ኪቴዳዋንቱ ዬሱሳና ጋኬቴዳ ዎዴ ኣ፥ «ጎዳው፥ ሃ ዎዲያን ኢስራዔላቱዋሲ ካዉቴ ዛራኒ?» ያጊዴ ኦቼዲኖ።
ዬሱሲ ኡንቱንታ፥ «ታ ኣቡ ባሬ ጎዳቴን ኬሬዳ ኣጌናኔ ዎዲያ ሂንቴንቱ ኤራናሳ ጊዴና።
ሺን ጌሻ ኣያናይ ሂንቴንቱ ቦላ ዎያ ዎዴ፥ ዎልቃ ሂንቴንቱ ኣካኒታ፤ ያቲዴ ዬሩሳላሜኒኔ ዪሁዳ ጋዲያ ኡባን፥ ሳማሪያኒኔ ጋዲያ ጋፃ ኡባ ጋካናው ታው ማርካቲያዋንታ ጊዳኒታ» ያጌዳ።
ሄዋ ጌዳዋፔ ጉዪያን፥ ኡንቱንቱ ፄሊሺን፥ ቁ ቁ ጊዴ፥ ሳሉዋ ቢና፥ ኡንቱንቱ ኣይፊያፔ ሻሪ ኣ ጌንዳ።
ዬሱሲ ቦላው ዴንዲያ ዎዴ፥ ኡንቱንቱ ሳሉዋ ጫዲ ፄሊሺን፥ ቦ ማዩዋ ማዬዳ ላዑ ኣሳቱ ኤሌካ ኡንቱንቱ ማታን ኤቂዴ፥
«ጋሊላ ኣሳቶ፥ ሳሉዋ ፄሊዴ፥ ሂንቴንቱ ኣዪሲ ኤቄዲቴ? ሃ ሂንቴንቱፔ ሳሉዋ ቤዳ ዬሱሲ ሳሉዋ ቢያዋ ሂንቴንቱ ቤዔዳዋዳንካ፥ ሲሚዴ ያናዋ» ያጌዲኖ።
ሄዋፔ ጉዪያን፥ ዬሱሲ ኪቴዳዋንቱ ዴብሬ ዛይቴ ጌቴቲያ ዎጋራ ሚ ዴሪያፔ ዬሩሳላሜ ሲሜዲኖ። ዎጋራ ሚ ዴሪ ዬሩሳላሜፔ ኢቲ ኪሎ ሚቲሪያ ኬና።
ዬሱሲ ኪቴዳዋንቱ ዬሩሳላሜ ጌሊዴ፥ ባሬንቱ ዴዒያ ሳዓ ቃ ፑዴ ኬሴዲኖ፤ ያ ኬሴዳዋንቱ ሱንይ ጴፂሮሳ፥ ዮሃኒሳ፥ ያዪቆባ፥ ኢንዲራሳ፥ ፒሊጶሳ፥ ቶማሳ፥ ባርታላሞሳ፥ ማቶሳ፥ ኢልፒዮሳ ናዓ ያዪቆባ፥ ባሬ ጋዲያሲ ሴሌቲያ ሲሞናኔ ያዪቆባ ናዓ ዪሁዳ።
ሃዋንቱ ኡባቱ ማጫዋንቱና፥ ዬሱሳ ዳዪ ማይራሚናኔ ዬሱሳ ኢሻቱዋና ኡባይ ኢቲ ዎዛና ጊዲዴ፥ ኡባ ዎዴ ኢቲፔቴን ዎሳው ሺቂኖ።
ሄ ዎዴ፥ ጴፂሮሲ ፄታኔ ላታማ ጊዲያ ኣማኒያ ኣሳ ሺቁዋን ኢቲፔ ዴዒያ ባሬ ኢሻቱዋ ጊዶን ዴንዲ ኤቂዴ፥ ሃዋዳን ያጌዳ፤
«ታናዳን ኣማኒያዋንቶ፥ ዬሱሳ ኦይቄዳዋንታ ካሌዳ ዪሁዳባ ጌሻ ኣያናይ ካሴ ዳዊቴ ዶናን ኦዴዳ ፆሳ ማፃፋ ቃላይ ፖሌታናው ቤሴ።
ኣዪሲ ጎፔ፥ ዪሁዳ ኣስቆሮቱ ኑናና ዴዔ፤ ቃሲ ኑናና ኢቱዋ ጊዲ ፓይዴቲዴ ኦሱዋ ባጋይ ዴዓና ማላ ዶሬቴዳ» ያጌዳ።
ዪሁዳ ኣስቆሮቱ ባሬ ኢታ ኦሱዋን ዴሜዳ ሚሻን ጋዲያ ሻሜዳ፤ ሲንው ጉፋኒዴ ኩንዲና፥ ኣ ኡሉ ጊዱዋፔ ዳኬቴዳ፤ ኣ ማራጪ ኡባይካ ካሬው ጱልፄቲ ኬሲ ኣጌዳ።
ዪሁዳ ቦላ ሃኔዳዋ ዬሩሳላሜን ዴዒያ ኣሳይ ኡባይ ሲሴዳ፤ ሄዋ ዲራው፥ ሄ ጋዲያ ባሬንቱ ቃላን ኣኬልዳማ ጊዴ ሱንዲኖ፤ ሄዋ ቢሌይ ሱ ጋዲያ ጊያዋ።
ጴፂሮሲ ኦዲዴ፥ «ኣዪሲ ጎፔ፥ ማዚሙሪያ ማፃፋን፥ ‹ኣ ጎሊ ሜላ ኣቶ፤ ኦኒኔ ሄዋን ዴዖፖ› ቃሲ ‹ኣ ሱንቴካ ሃራይ ኣኮ› ጌቴቲዴ ፃፌቴዳ።
ሄዋ ዲራው፥ ኢቲ ኣሳይ ጎዳ ዬሱሳ ዴንዱዋ ማርካታናው፥ ኑናና ጋኬታናው ቤሴ፤ ዮሃኒሲ ፃማቄዳ ዎዲያፔ ዶሚዴ፥ ዬሱሲ ኑፔ ሳሉዋ ቤዳ ዎዲ ጋካናሲ፥ ጎዳ ዬሱሲ ኑናና ሃሜቴዳ ዎዲያ ኡባን ኢ ኑናና ዴዒያዋንቱፔ ኢቱዋ ጊዲ ሱንታናው ቤሴ።»
<range>
ሄዋፔ ጉዬ ኣማኒያ ኣሳይ ዶሩዋሲ ዮስፆሳ ጊያ ባርሳባ ጌቴቲያ ዮሴፋኔ ማቲያሳ ላዑዋ ኤሴዲኖ።
ሄዋፔ ጉዪያን፥ ፆሳ ዎሲዴ፥ «ኡባ ዎዛና ኤሪያ ጎዳው፥ ዪሁዳ ኣስቆሮቱ ባሬሳ ባናው ዬጊዴ ቤዳ ኦሱዋኔ ዬሱሲ ኪቴዳ ኦሱዋ ሃዳራ ኣካናዳን፥ ሃ ላዑ ኣሳቱዋፔ ኢቱዋ ኔኒ ዶሬዳዋ ኑና ቤሳ» ያጌዲኖ።
<range>
ኡንቱንቱን ሳማ ዬጌዲኖ፤ ሳማይ ማቲያሳ ቦላን ዎና፥ ማቲያሲ ዬሱሲ ኪቴዳ ታማኔ ኢቲ ኪቴታዋንቱና ፓይዴቴዳ።
ጴንፄቆስቴ ጊያ ጋላሳይ ጋኬዳ ዎዴ፥ ኣማኒያዋንቱ ኡባቱ ኢቲፔ ጊዲዴ፥ ኢቲሳ ሺቂ ዴዒሺን፥
ዎልቃማ ጎቱዋዳን ጉሚያ ጉንይ ዎዛና ኣናን ሳሉዋፔ ዪዴ፥ ኡንቱንቱ ኡቴዳ ጎሊያ ኡባ ኩሜዳ።
ቃሲ ታማ ላጩዋዳን ፖዱጊያዌ ኡንቱንቶ ቤቲዴ፥ ሻኬቲ ሻኬቲ፥ ኡንቱንቱ ኡባ ቦላ ዎዳ።
ኡንቱንቱ ኡባን ጌሻ ኣያናይ ኩሚዴ፥ ዱማ ዱማ ቃላን ሃሳያና ማላ፥ ኡንቱንታ ዳንዳዪሲና፥ ሃሳያ ዶሜዲኖ።
ሳዓን ዴዒያ ኣሳ ዜሬ ኡባፔ ዪዴ፥ ፆሳው ያዪያ ኢቲፔ ዴዒያ ኣዪሁዳቱ ዬሩሳላሜን ዴዒኖ።
ሃ ጉን ሲሴዳ ዎዴ፥ ኣሳይ ኡባይ ሺቄዳ፤ ኡንቱንቱ ባሬንቱ ቃላን ቃላን ሃሳዪሺን ሲሴዳ ዲራው፥ ጊያዋ ዬዲኖ።
ኣሳይ ኡባይ ማላሌቲዴኔ ሃዌ ኦራባ ጊዴ፥ «ቤዒቴ፤ ሃ ሃሳዪያዋንቱ ኡባቱ ጋሊላ ኣሳቱዋ ጊዲኪኖ?
ያቲና፥ ኑኒ ኑ ዬሌቴዳ ጋዴ ቃላን ኡንቱንቱ ሃሳዪሺን ዋኒዴ ሲሴቶ?
ኑኒ ጳርቴ ኣሳቱ፥ ሜዶኔ ኣሳቱ፥ ኤላሜፄ ኣሳቱ፥ ላዑ ሻፋቱዋፔ ጊዱዋን ዴዒያዋንቱ፥ ዪሁዳን፥ ቃጳዶቂያን፥ ጳንፆሳን፥ ኢሲያን፥
ፒርጊያን፥ ጲኒፊሊያን፥ ጊብፄን፥ ቄሬና ባጋን ዴዒያ ሊቢያ ዎራዳቱዋን ዴዒያዋንቱ፥ ሮሜፔ ዬዳ ኢማቱ፥ ኣዪሁዳቱ፥ ኣዪሁዳቴው ላሜቴዳ ኑፔ ኣማሬዳዋንቱ፥ ቃሪፄሴ ኣሳቱኔ፥ ኣራቢያ ኣሳቱ፥ ፆሳይ ኦዳ ዎልቃማ ኦሱዋ ኑ ቃላን ኡንቱንቱ ሃሳዪሺን ሲሴዶ» ያጌዲኖ።
<range>
ኡባይካ ማላሌቲዴ፥ ዬዉ ባሬንቶ ጌሌናን ኢፂና ባሬንቱ ጊዶን፥ «ላ ሃዌ ዋጊያዌ?» ያጌዲኖ።
ሺን ሃራ ኣሳቱ ኣማኒያዋንቱ ቦላን ቂሊጪዴ፥ «ሃዋንቱ ኡሺዴ ማቴዲኖ» ያጌዲኖ።
ሺን ጴፂሮሲ፥ ዬሱሲ ኪቴዳ ሃራ ታማኔ ኢቲ ኪቴቶዋንቱና ዴንዲ ኤቂዴ፥ ባሬ ኮሻ ቁ ኦዴ፥ ኡንቱንቶ ሃዋዳን ያጊ ኦዴዳ፤ «ኣዪሁዳቶ፥ ቃሲ ዬሩሳላሜን ዴዒያ ኡባቶ፥ ታኒ ኦዲያዋ ሲሲቴ። ሃዌ ሂንቴንቶ ኤሬቶ፤ ሂንቴንቱ ቆፒያዋዳን፥ ሃዋንቱ ማቲቤይኪኖ።
ኣዪሲ ጎፔ፥ ዎንታፔ ቢሮ ሄዙ ሳቴ ጊዴ።
ሺን ሃዌ ናቢያ ኢዩዔል ሃሳዬዳዋ።
«ኢ ሃሳዪዴ፥ ‹ፆሳይ ሃዋዳን ያጌዳ፤ ዎዲያ ዉርሴን ሃዋዳን ሃናናዋ። ታኒ ኣሳ ኡባ ቦላን ታ ኣያና ጉሳና። ሂንቴንቱ ኣቱማ ናናይኔ ሂንቴንቱ ማጫ ናናይ ቲምቢቲያ ኦዳናዋንታ። ሂንቴንቱ ዎዳላ ናናይካ ሳፃ ቤዓናዋንታ፤ ሂንቴንቱ ጪማቱካ ኣኩሙዋ ኣኩሜታናዋንታ።
ሄ ጋላሳቱን ታ ኣቱማ ቆማቱዋ ቦላኒኔ ታ ማጫ ኣሺካራቱዋ ቦላን ታኒ ታ ኣያና ጉሳና። ሄዋፔ ጉዬ ኡንቱንቱ ቲምቢቲያ ኦዳናዋንታ።
ቃሲ ታኒ ቦላ ሳሉዋን ኦራባ፥ ጋርሳ ሳዓንካ ማላታ ቤሳና። ሱይ፥ ታማይኔ ሻሪያዳን ካሜዳ ጩዋይ ዴዓና።
ዎልቃማኔ ቦንቾ ጊዴዳ ጎዳ ጋላሳይ ጋካናፔ ካሴ ኣዋይ ማና፤ ኣጌናይካ ሱ ማላታና።
ሄ ዎዴ ሃዋዳን ሃናናዋ፤ ጎዳ ሱን ፄሲያ ኦኒኔ ኣታና› ያጌዳ።
«ኢስራዔሊያ ኣሳቶ፥ ሃ ቃላ ሲሲቴ፤ ናዚሬቲያ ዬሱሲ ሂንቴንቱ ጊዶን ፆሳይ ባሬናን ኦዳ ዎልቃማ ኦሱዋን፥ ኦራባኒኔ ማላታን ሂንቴንቶ ሺሴዳ ኣሳ፤ ሄዋ ሂንቴንቱካ ኤሪታ።
ዬሱሲ ሂንቴንቶ ኢሜታና ማላ፥ ፆሳይ ካሴ ባሬ ሼኒያኒኔ ባሬ ኤራን ባሬ ቆፋ ቃቺ ዎዳ፤ ያቲና፥ ኣ ሂንቴንቱ ናጋራንቻቱዋ ኩሺያን ማስቃሊያ ቦላ ሚሲማሪያን ሺሲዴ፥ ካቂሲ ዎሴዲታ።
ሺን ሃይቁ ዬሱሳ ኦይቃናው ዳንዳዪቤና ዲራው፥ ፆሳይ ሃይቁዋ ሴላ ኣፔ ዪሲዴ፥ ኣ ዴንዳ።
ኣዪሲ ጎፔ፥ ዳዊቴ ዬሱሳባ ሃዋዳን ያጌዳ፤ ‹ታኒ ሜቶቴናዳን፥ ጎዳይ ታ ኡሼቻን ዴዒያ ዲራው፥ ታኒ ኡባ ዎዴ ጎዳ ታ ማታን ቤዓይ።
ሄዋ ዲራው፥ ታ ዎዛናይ ናሼቴዳ፤ ታ ኢንፃርሳንካ ናሼቻይ ኩሜዳ። ቃሲ ታ ቦላይካ ሎዖ ዴዓና ጊዴ፥ ናሼቻን ናጌ።
ኣዪሲ ጎፔ፥ ታ ሼምፑዋ ሲዖሊያን ኣጋካ። ቃሲ ኔ ጌሻ ናዓ ኣኃካ ዎቄካ።
ኔኒ ታና ዴዑዋ ኦጊያ ኤርሳዳ። ኔኒ ታናና ዴዒያዋን ታኒ ዳሪ ናሼታይ› ያጌዳ።
«ኢሻቶ፥ ኑ ኣዋቱዋ ካፑዋ ዳዊቴባ ታኒ ሂንቴንቶ ጌሻዴ ኦዳናው ቤሴ፤ ዳዊቴ ሃይቂዴ ሞጌቴዳ፤ ኣ ዱፉ ሃቼ ጋካናዉካ ኑ ማታን ዴዔ።
ዳዊቴ ናቢያ ጊዴዳ ዲራዉኔ ፆሳይ ኣ ናና ዜሬፔ ኢቱዋ ኣ ካዉቴ ኦይዲያን ኡቲሳናው ኣው ጫቄዳዋ ኤሬዳ ዲራው፥
ኪሪስቶሳ ዴንዱዋ ሲንው ፄሊዴ፥ ‹ኣ ሼምፑ ሲዖሊያን ኣቲቤና፤ ኣ ቦላይካ ዎቂቤና› ጊዴ ኦዴዳ።
«ፆሳይ ዬሱሳ ሃይቁዋፔ ዴንዳዋሲ ኑኒ ኡባይ ማርካ።
ሄዋ ዲራው፥ ፆሳይ ባሬፔ ኡሼቻ ባጋን ኣ ቁ ቁ ኡዲዴ፥ ኣው ጌሻ ኣያና ኢማና ጌዳዋዳን፥ ጌሻ ኣያና ኣኪዴ፥ ሃዋ ሂንቴንቱ ሃዒ ቤዒያዋኔ ሲሲያዋ ኑ ቦላ ጉሴዳ።
ኣዪሲ ጎፔ፥ ዳዊቴ ባሬ ሁጴው ሳሉዋ ኬሲቤና፤ ሺን ያጌዳ፤ ‹ጎዳይ ታ ጎዳ፤ «ታኒ ኔ ሞርኬቱዋ ኔኒ ጌዲያን ዬ ኤቂያዋ ኦና ጋካናው ሃዋን ታፔ ኡሼቻ ባጋና ኡታ» ጌዳ› ያጌዳ።
<range>
«ሄዋ ዲራው፥ ፆሳይ ማስቃሊያ ቦላ ሚሲማሪያን ሃ ሂንቴንቱ ሺዴ ካቄዳ ዬሱሳ ጎዳኔ ኪሪስቶሳ ኦዳዋ ኢስራዔሊያ ኣሳ ዜሬይ ኡባይ ቱሙፔ ኤሮ» ያጌዳ።
ኣሳይ ጴፂሮሲ ጌዳዋ ሲሴዳ ዎዴ፥ ኣሳው ዎዛናይ ዳሮፔ ቦሼቲና፥ ጴፂሮሳኔ ዬሱሲ ኪቴዳ ሃራቱዋ፥ «ኑ ኢሻቶ፥ ያቲና ኑኒ ኣያ ኡዳኔ?» ያጌዲኖ።
ጴፂሮሲ ኡንቱንታ፥ «ሂንቴንቱ ናጋራይ ኣቶ ጌቴታና ማላ፥ ናጋራፔ ሲሚዴ፥ ሂንቴንቱ ሁጲያን ሁጲያን ዬሱሲ ኪሪስቶሳ ሱንን ፃማቄቲቴ። ፆሳይ ኢሚያ ጌሻ ኣያና ሂንቴንቱ ኣካና።
ኣዪሲ ጎፔ፥ ፆሳይ ኢማና ጌዳ ቃላይ ሂንቴንቱሳ፥ ሂንቴንቱ ናናቱዋሳኔ ጎዳይ ኑ ፆሳይ ባሬኮ ፄሲያ ሃኩዋን ዴዒያዋንቱ ኡባሳ» ያጌዳ።
ጴፂሮሲ ኡንቱንቶ ቃላ ሃራካ ጉጂ ማርካቲዴ፥ «ሃ ዎዲያ ጌላ ኣሳፔ ሂንቴንቱ ሁጲያ ኣሺቴ» ያጊዴ ዞሬዳ።
ጴፂሮሲ ኦዴዳዋ ኣኬዳዋንቱ ፃማቄቴዲኖ፤ ሄ ጋላሲ ሄዙ ሻዓ ጊዲያ ኣሳይ ኣማኔዲኖ።
ኡንቱንቱ ዬሱሲ ኪቴዳዋንቱ ቲሚርቲያን፥ ኢቲፔቴን ኡኪ ሜን ሚያዋኒኔ ፆሳ ዎሳን ጌንጪኖ።
ዬሱሲ ኪቴዳዋንቱ ኩሺያን ዳሮ ኦራባይኔ ማላታቱ ኦሴቲና፥ ኣሳ ኡባ ያሻይ ኦይቄዳ።
ኣማኔዳ ኡባቱ ኢቲፔ ዴዒኖ፤ ቃሲ ባሬንቶ ዴዒያባ ኡባካ ኢቲፔ ሻኪ ኣኬዲኖ።
ኡንቱንቱ ባሬንቱ ጋዲያኔ ባሬንቶ ዴዒያባ ዛሊዒ ዛሊዒዴ፥ ኦናኔ ኮሼዳ ኬና ሚሻ ኡባው ሻኬዲኖ።
ቃሲ ኡባ ጋላሲ፥ ኢቲ ዎዛና ጊዲዴ፥ ጌሻ ጎሊያን ፓጬናን ጋኬቲዴ፥ ባሬንቱ ጎሌ ጎሌ ፄሴቲዴ ናሼቻኒኔ ፓሺካ ዎዛናን ቁማ ሚኖ።
ፆሳ ጋላቲዴ፥ ኣሳ ኡባን ሳቤቴዲኖ። ቃሲ ጎዳይ ኣማኒ ኣቲያዋንታ ጋላሲ ጋላሲካ ኡንቱንቱ ቦላ ጉጄ።
ኢቲ ጋላሲ፥ ጴፂሮሲኔ ዮሃኒሲ ፆሳ ዎሳናው ኡዱፑ ሳቲያን ጌሻ ጎሊያ ቤዲኖ።
ዬሌቶዴፔ ዶሚዴ፥ ጉንዳ ጊዲዴ ዴዒያ ኢቲ ቢታኒ ጌሻ ጎሊያ ጌሊያ ኣሳፔ ሚሻ ዎሳናው፥ ኡባ ጋላሲ ዳሪ ሎዓ ጊያ ጌሻ ጎሊያ ፔንጊያን ኣሳይ ኣፊዴ ዎያዌ ዴዔ።
ሄ ዎባ ቢታኒ፥ ጴፂሮሲኔ ዮሃኒሲ ጌሻ ጎሊያ ጌላና ሃኒሺን ቤዒዴ፥ ሚሻ ኡንቱንታ ዎሴዳ።
ጴፂሮሲ ዮሃኒሳና ኣ ጫዲ ፄሊዴ፥ «ኑኮ ሃ ፄላ» ያጌዳ።
ዎባ ቢታኒ ኡንቱንቱፔ ኢቲባ ኣካናው ኮዪዴ፥ ኡንቱንቱኮ ፄሌዳ።
ሺን ጴፂሮሲ ኣ፥ «ታው ሚሻይ ባዋ፤ ሺን ታው ዴዒያባ ታኒ ኔው ኢማና፤ ናዚሬቲያ ዬሱሲ ኪሪስቶሳ ሱንን ዴንዳዴ ሃሜታ» ያጌዳ።
ያቲዴ፥ ዎባ ቢታኒያ ባሬ ኡሼቻ ኩሺያን ኦይቂዴ፥ ፑዴ ዴንዳ፤ ኤሌካ ኣ ጌዲኔ ሜሺ ሜቄይ ሚኒ ኣጌዳ።
ቢታኒ ፑዴ ጉፒዴ፥ ዴንዲ ኤቄዳ፤ ያኔ ሃኔ ሃሜታ ዶሜዳ። ሄዋፔ ጉዪያን ሃሜቲዴ፥ ጉፒዲኔ ፆሳ ጋላቲዴ፥ ኡንቱንቱና ኢቲፔ ጌሻ ጎሊያ ጌሌዳ።
ኢ ሃሜቲሺናኔ ፆሳ ጋላቲሺን፥ ኣሳይ ኡባይ ኣ ቤዔዳ።
ያቲዴ፥ ሚሻ ዎሳናው ዳሪ ሎዓ ጊያ ጌሻ ጎሊያ ፔንጊያን ኡቴዳዌ ኣ ጊዴዳዋ ኣኬኬዲኖ፤ ኢ ሃኔዳዋ ቤዒዴ ማላሌቴዲኖ።
ቢታኒ ጴፂሮሳኔ ዮሃኒሳ ኦይቂ ኡቴዳ ዎዴ፥ ኣሳይ ኡባይ ማላሌቲዴ፥ ሶሎሞኔ ባራንዳ ጊያሳን ኢቲፔ ኡንቱንቱኮ ዎፄዲኖ።
ጴፂሮሲ ኣሳ ቤዔዳ ዎዴ ኡንቱንቶ ያጌዳ፤ «ኢስራዔሊያ ኣሳቶ፥ ኣዪሲ ሃዎ ማላሌቲቴ? ዎይ ኣዪሲ ኑና ጫዲ ፄሊቴ? ኑኒ ኑ ዎልቃን ዎይ ፆሳ ማላቲያዋን ሃ ቢታኒያ ሃሜዳዋ ሂንቴንቶ ማላቲ?
ኣብራሃሞ ፆሳይ፥ ዪሳቃ ፆሳይ፥ ያዪቆባ ፆሳይ፥ ኑ ኣዋቱዋ ፆሳይ፥ ሂንቴንቱ ኣ ኢሜዳዋ ጲላፆሲ ቢላናው ቆፒ ኡቴዳ ዎዴ፥ ሂንቴንቱ ኣ ሲንን፥ ‹ኑኒ ኣ ኤሮኮ› ጌዳ ባሬ ናዓ ዬሱሳ ቦንቼዳ።
ሺን ሂንቴንቱ ጌሻኔ ፂሉዋ፥ ‹ኑኒ ኣ ኤሮኮ› ጊዴ፥ ሼምፑዋ ዎዳዋ ኣ ዲራ ሂንቴንቶ ቢላናው ጲላፆሳ ዎሴዲታ።
ዴዑዋ ኢሚያዋ ሂንቴንቱ ዎዲታ፤ ሺን ፆሳይ ሃይቁዋፔ ኣ ዴንዳዋሲ ኑኒ ማርካ።
ሃ ዎባ ቢታኒያ ዬሱሳ ሱን ዎልቃይ ሚኒሴዳ፤ ሂንቴንቱ ቤዒያዌኔ ኤሪያዌካ ኢ ኣ ሱንን ኣማኒያዋን ኦሴቴዳ፤ ሃ ሂንቴንቱ ኡባ ሲንን ኣ ሃዋዳን ሎይዳዌ፥ ዬሱሳ ኢ ኣማኒያዋ።
«ሃዒካ ታናዳን ኣማኒያዋንቶ፥ ሂንቴንቱካ ሂንቴንታ ካሊያዋንቱዳን፥ ኤሬናን ኦዳዋ ታኒ ኤራይ።
ሺን ፆሳይ ቤኒ፥ ናባቱዋ ኡባቱዋ ዶናን፥ ‹ኪሪስቶሲ ዋዬታና ቤሴ› ያጊዴ ኦዴዳ፤ ባሬ ኦዴዳዋካ ሄዋዳን ፖሌዳ።
ሲሚ ፆሳይ ሂንቴንቱ ናጋራ ማራናዳን፥ ጎዳ ማታፔ ኣያና ሚኖቴ ዎዲ ሂንቴንቶ ያናዳኒኔ ፆሳይ ዬሱሲ ኪሪስቶሳ ካሴ ሂንቴንቶ ኦዴቶዋዳን ዬዳናዳን፥ ሂንቴንቱ ናጋራ ፓፂዴ ፆሳኮ ሲሚቴ።
<range>
ፆሳይ ጌሻ ጊዴዳ ባሬ ናባቱዋ ዶናን ቤኒፔ ዶሚዴ ሃሳዬዳዋዳን፥ ኡባባይ ኦራፂያ ዎዲ ጋካናው፥ ዬሱሲ ሳሉዋን ጋሚዓናው ቤሴ።
ሙሴ፥ ‹ጎዳይ ፆሳይ፥ ሂንቴንቱ ዛሪያ ጊዶፔ ሂንቴንቶ ታናዳን ናቢያ ዴንና፤ ሂንቴንቱ ኢ ጊያዋ ኡባ ሲሲቴ።
ሄ ናቢ ኦዲያዋ ሲሴና ኣሳይ ኦኒኔ ኣሳ ጊዶፔ ሻኬቲ ዮ› ያጌዳ።
«ቃሲ ሳሜላፔ ዶሚዴ፥ ኣፔ ካላ ዴንዴዳ ናባቱ ኡባቱ፥ ሃ ዎዲያባ ኦዴዲኖ።
ሂንቴንቱ ናባቱዋ ናና፤ ቃሲ ፆሳይ ኣብራሃሞሲ፥ ‹ሳዓን ዴዒያ ኣሳ ኡባ ታኒ ኔ ዜሬ ባጋና ኣንጃና› ያጊዴ ኑ ኣዋቱዋና ጫቄዳ ጫቁዋ ላቲያ ናና።
ፆሳይ ሂንቴንታ ኡባቱዋ ሂንቴንቱ ኢታ ኦሱዋፔ ዛሪዴ ኣንጃና ማላ፥ ባሬ ቆማ ዴንዴ፥ ሂንቴንቶ ኮይሮ ዬዴዳ» ያጌዳ።
ጴፂሮሲኔ ዮሃኒሲ ኣሳሲ ኦዲሺን፥ ቄሳቱዋ ካፓቱ፥ ጌሻ ጎሊያ ዎታዳራቱዋ ኣዛዚያዌኔ ሳዱቃዋናቱ፥
ኡንቱንቱ ኣሳ ታማሪሲያ ዲራዉኔ ሃራ ኣሳቱ ሃይቁዋፔ ዴንዳናዎ ማርካ ጊዳና ማላ፥ ዬሱሲ ሃይቁዋፔ ዴንዴዳዋ ኦዴዳ ዲራው፥ ዳሪ ዪሎቲዴ፥ ኡንቱንቱኮ ዬዲኖ።
ኡንቱንታ ኦይቂዴ፥ ሳዓይ ኦማርሲዲጎ ዲራው ዎንታናሲ ቃሾ ጎሌ ጌሊሴዲኖ።
ሺን ቃላ ሲሴዳዋንቱፔ ጮራቱ ኣማኔዲኖ፤ ኣቱማ ኣሳ ፓይዱ ኢቼሹ ሻዓ ኬና ጊዴዳ።
ዎንቴ ጋላሲ፥ ኡንቱንታ ሞዲያዋንቱ፥ ኣዪሁዳ ኣሳ ጪማቱ፥ ሙሴ ሂጊያ ታማርሲያዋንቱ፥ ቄሳቱዋ ኡባቱዋ ካፓቱ ሃኒ፥ ቃያፊ፥ ዮሃኒሲ ኢስኪንዲሪኔ ቄሳቱዋ ኡባቱዋ ካፓቱዋ ዳባቱ ኡባይ ዬሩሳላሜን ሺቄዲኖ።
<range>
ዬሱሲ ኪቴዳዋንታ ባሬንቱ ጊዱዋን ኤሲዴ፥ «ኣያ ዎልቃን ዎይ ኦ ሱንን ሃዋ ሂንቴንቱ ኦዲቴ?» ያጊዴ ኦቼዲኖ።
ሄ ዎዴ ጴፂሮሲ ባሬናን ጌሻ ኣያናይ ኩሚና፥ ኡንቱንታ ሃዋዳን ያጌዳ፤ «ኣሳ ካሌያዋንቶ፥ ኣዪሁዳ ኣሳ ጪማቶ፥
ሃቼ ሃ ሃርጋንቻ ቢታኒያሲ ኦሴቴዳ ሎዖ ኦሱዋባኔ ኢ ዋኒ ፓፄዴንቶ፥ ሂንቴንቱ ኑና ኦቾፔ፥
ማስቃሊያ ቦላ ሚሲማሪያን ሂንቴንቱ ሺዴ ካቂና፥ ፆሳይ ሃይቁዋፔ ዴንዳ ናዚሬቲያ ዬሱሲ ኪሪስቶሳ ሱንን ሃ ቢታኒ ፓፂዴ፥ ሂንቴንቱ ሲንን ኤቄዳዌ ሂንቴንቱ ኡባሲኔ ኢስራዔሊያ ኣሳ ኡባው ኤሬቶ።
ጎሊያ ኬፂያዋንቱ ሂንቴንቱ ካዴ ኢፄዳ ቱሳይ ጎሊያ ኡባ ቶኪያ ኮሺያ ቱሳ ጊዴዳ።
ኣሳይ ኣቶቴ ዬሱሳ ባጋና ዴማናፔ ኣቲን፥ ሃራ ኦ ባጋናኔ ዴሜና፤ ኑኒ ኣ ሱንን ኦናው ቤሴ፤ ኣዪሲ ጎፔ፥ ፆሳይ ሳሉዋፔ ጋርሳን ኣሳሲ ኢሜዳ ሃራ ሱንይ ባዋ» ያጌዳ።
ሺቁዋ ኣሳይ ጴፂሮሲኔ ዮሃኒሲ ፃሌዳ ፃላ ቤዔዳ ዎዴ፥ ኡንቱንቱ ታማሪቤና ጮ ኣሳ ጊዴዳዋ ኣኬኪዴ ማላሌቴዲኖ፤ ኡንቱንቱ ዬሱሳና ዴዒያዋካ ኤሬዲኖ።
ቃሲ ፓፄዳ ቢታኒ ጴፂሮሳናኔ ዮሃኒሳና ኤቄዳዋ ኣሳይ ቤዒዴ፥ ጊያዋ ዬዲኖ።
ሺን ጴፂሮሲኔ ዮሃኒሲ ሺቁዋፔ ካሬ ኬሳና ማላ ኣሳይ ኣዛዚዴ፥ ባሬ ጊዶን ዞሬቲዴ፥
«ሃ ኣሳቱዋ ኣያ ኡዳኔ? ኣዪሲ ጎፔ፥ ኡንቱንቱ ኩሺያን ኦሴቴዳ ዎልቃማ ማላታቱ ዬሩሳላሜን ዴዒያ ኡባው ቤቴዳ። ኑኒ ሄዋ ኤሮኮ ጋናው ዳንዳዮኮ።
ሺን ዬዉ ኣሳው ላሌቴና ማላ፥ ሃዋፔ ሲንው ሃ ኣሳቱ ዬሱሳ ሱን ኦሲኔ ኦዴናዳን፥ ሚኒሲዴ ኡንቱንታ፥ ‹ሂንቴና ኤሪቴ› ጎይቴ» ያጌዲኖ።
ኡንቱንቱ ፄሲዴ፥ ዬሱሳ ሱን ሙሌካ ዴንናዳኒኔ ኣባ ታማሪሴናዳን ኣዛዜዲኖ።
ሺን ጴፂሮሲኔ ዮሃኒሲ ዛሪዴ፥ «ፆሳው ኤኖ ጊያዋ ኣጊዴ፥ ሂንቴንቶ ኤኖ ጊያዌ ፆሳ ሲንን ሎዔንቶኔ ኣኔ ሂንቴ ፒርዲቴ።
ኣዪሲ ጎፔ፥ ኑኒ ቤዔዳባኔ ሲሴዳባ ኦዴናን ኣጋናው ዳንዳዮኮ» ያጊዴ ሺቄዳ ኣሳው ኦዴዲኖ።
ሺቄዳ ኣሳይ ኡንቱንታ ሙራናው ጋሶቲያባይ ዪና፥ ላዔዋ ዳሪሲ ፓሉሜቲዴ፥ ሃኔዳባው ኣሳይ ኡባይ ፆሳ ጋላቲያ ዲራው፥ ኡንቱንታ ቢሊዴ ዬዴዲኖ።
ሄ ሃርጊያፔ ፓያ ማላታቱ ኣው ኦሴቴዳ ቢታኒ ዬሌቶዴፔ ላይይ ኣው ኦይታሙዋፔ ኣዳ።
ጴፂሮሲኔ ዮሃኒሲ ቢሌቲዴ፥ ባሬንቱ ዳባቱዋኮ ቢዴ፥ ቄሳቱዋ ካፓቱኔ ኣዪሁዳ ጪማቱ ባሬንታ ጌዳባ ኡባ ኡንቱንቶ ኦዴዲኖ።
ኡንቱንቱ ሄዋ ሲሴዳ ዎዴ፥ ኢቲ ዎዛና ጊዲዴ፥ ፆሳ ሃዋዳን ያጊዴ ዎሴዲኖ፤ «ኡባ ሞዲያ ጎዳው፥ ሳሉዋ፥ ሳዓ፥ ኣባኔ ኡንቱንቱ ጊዶን ዴዒያ ኡባባ ሜዳዎ፥
ኔኒ ኔው ኦያ ኑ ኣዉዋ ዳዊቴ ዶናን ጌሻ ኣያናን ሃሳያዴ፥ ‹ኣዪሁዳ ጊዴና ኣሳይ ኣዪሲ ዪሎቴዴ? ቃሲ ኣሳይ ኣዪሲ ዳንቤናባው ማቄቴዴ?
ሳዓ ካታቱ ጊጌቴዲኖ፤ ጋዲያ ሞዲያዋንቱ ጎዳ ቦላኒኔ ኢ ኦኬዳ ኪሪስቶሳ ቦላ ኢቲፔ ዴንዴዲኖ› ያጋዴ ሃሳያዳ።
«ኣዪሲ ጎፔ፥ ሄሮዲሲኔ ጴንፄናዊያ ጲላፆሲ ኣዪሁዳ ጊዴና ኣሳናኔ ኢስራዔሊያ ኣሳና፥ ኔኒ ኦኬዳ ኪሪስቶሳ ኔ ጌሻ ናዓ ዬሱሳ ቦላ ዴንዳናው፥ ሃ ካታማን ሺቄዳዌ ቱማ።
ቃሲ ኔኒ ኔ ዎልቃኒኔ ኔ ሼኒያን ሃናና ጋዴ ቆፓ ኡቴዳባ ኡባ ኦናው ሺቄዲኖ።
ሃዒካ ጎዳው፥ ኡንቱንቱ ናሲያ ፄላ፤ ኑኒ ኔና ካሊያዋንቱ፥ ኔ ቃላ ኩሜን ቆንጬቴን ኦዳናዳን፥ ኑና ዳንዳዪሳ።
ፓናው ኔ ዎልቃ ቤሳ፤ ቃሲ ኔ ጌሻ ናዓ ዬሱሳ ሱንን ኦራባኔ ማላታ ኦሲሳ» ጊዴ ዎሴዲኖ።
ኡንቱንቱ ፆሳ ዎሴዳዋፔ ጉዪያን፥ ሄ ኡንቱንቱ ሺቄዳሳይ ቃፄዳ። ኡንቱንቱ ኡባን ጌሻ ኣያናይ ኩሚና፥ ፆሳ ቃላ ቆንጬቴን ኦዴዲኖ።
ኣማኒያዋንቱ ኡባቱ ቆፋኒኔ ዎዛናን ኢቱዋ ጊዴዲኖ። ኡንቱንቱ ሜሂ ኡባይ ኢቲፔ ዴዒያዋፔ ኣቲን፥ ባሬው ዴዔዳባ ኦኒኔ ባሬንቱባ ጊቤና።
ዬሱሲ ኪቴዳዋንቱ ጎዳ ዬሱሲ ሃይቁዋፔ ዴንዴዳዋ ዎልቃማ ዎልቃን ማርካቲኖ፤ ቃሲ ፆሳይ ኡንቱንቶ ኡባው ኣ ኬካቴ ዳሪሲዴ ኢሜዳ።
ኣማኒያዋንቱ ጊዶን ሜቶታንቻይ ኢቱኔ ባዋ፤ ኣዪሲ ጎፔ፥ ቢታይ ዎይ ጎሊ ዴዒያዋንቱ ኡባቱ ዛሊዒዴ፥ ኣኬዳ ሚሻ ኣሂዴ፥
ዬሱሲ ኪቴዳዋንቱሲ ኢሚኖ፤ ሄ ሚሻይ ኣሳው ኮሺያዋዳን ሻኬቲ፥ ሁጲያን ሁጲያን ኢሜቴ።
ቆጲሮሳ ጌቴቲያ ሳን ዬሌቴዳ ዮሴፋ ጊያ ሌዊያ ዛሪ ኢቱ ዴዔ፤ ኣ ሱን ዬሱሲ ኪቴዳዋንቱ ባርናባሳ ጌዲኖ። ሄዋ ቢሌይ «ሜንያ ናዓ» ጊያዋ።
ባርናባሲ ባሬው ዴዒያ ጋዲያ ዛሊዔዳ ሚሻ ኣሂዴ፥ ዬሱሲ ኪቴዳዋንቱሲ ኢሜዳ።
ኢቲ ሃናኒያ ጌቴቲያ ቢታኒ ባሬ ማቻቲ ሳጲሪና ጋዲያ ዛሊዔዳ።
ሄ ዛሊዔዳ ሚሻፔ ባሬ ማቻታ ኤሪሺን ኣሺዴ፥ ኣቶዋ ዬሱሲ ኪቴዳዋንቱሲ ኢሜዳ።
ሺን ጴፂሮሲ ሃናኒያ፥ «ኔኒ ጌሻ ኣያና ጪማዴ ኔ ጋዲያ ዛሊዔዳ ሚሻፔ ሻካ ኣሻና ማላ፥ ፃላሂ ኔ ዎዛናን ኣዪሲ ጌሌዴ?
ኔኒ ዛሊዓናፔ ካሴ ጋዲ ኔዋ ጊዴኔ? ቃሲ ኔኒ ዛሊዓ ሲሚናካ ሚሻይ ኔሳ ጊዴኔ? ያቲና፥ ሃዋ ማላባ ኦናው ኣዪሲ ኔ ዎዛናን ቆፓዲ? ኔኒ ፆሳው ዎርዶቶዋፔ ኣቲን፥ ኣሳው ዎርዶታቤይካ» ያጌዳ።
ሃናኒ ሄ ቃላ ሲሴዳ ማንዒያንካ ኩንዲዴ ሃይቂ ኣጌዳ፤ ሄዋ ሲሴዳ ኡባይ ዳሮ ያዬዳ።
ዎዳላ ኣሳቱ ሶይ ጌሊዴ፥ ኣ ኣኃ ፃፂዴ፥ ካሬው ኬሲ ኣ ሞጌዲኖ።
ሄዙ ሳቴ ጊዶዋፔ ጉዪያን፥ ሃናኒያ ማቻታ ሄዋ ኤሬናን ዴዓዴ ጌላዱ።
ጴፂሮሲ ኢዞ፥ «ሂንቴንቱ ጋዲያ ሃኒ ኬና ሚሻን ዛሊዔዲቴ? ኣኔ ታው ኦዳ» ያጌዳ። ኢዛ፥ «ኤ ሃኒ ኬና ሚሻን ዛሊዔዶ» ያጋዱ።
ጴፂሮሲ ሚሺራቶ፥ «ኔኒኔ ኔ ኣሲናይ ጎዳ ኣያና ፓጫናው ኣዪሲ ዞሬቴዲቴ? ቤዓ፤ ኔ ኣሲና ሞጌዳ ኣሳቱ ካሬን ዴዒኖ፤ ኔ ኣኃካ ኡንቱንቱ ካሬ ኬሳና» ያጌዳ።
ሚሺራታ ሄ ማንዒያንካ ጴፂሮሳ ጌዲያ ማታን ኩንዳዴ ሃይቃ ኣጋዱ፤ ዎዳላ ኣሳቱ ጌሊያ ዎዴ ሃይቄዳዉኖ ዴሚዴ፥ ካሬ ኬሴዳዋፔ ጉዬ፥ ኢዚ ኣሲና ዱፉዋ ማታን ሞጌዲኖ።
ኣማኒያ ኣሳ ኡባይኔ ሄዋ ሲሴዳ ሃራ ኣሳይ ኡባይ ዳሪ ያዬዳ።
ዬሱሲ ኪቴዳዋንቱ ዳሮ ማላታኔ ኦራባ ኣሳ ጊዶን ኦኖ፤ ኣማኒያ ኡባቱ ሶሎሞኔ ባራንዳን ኢቲፔ ሺቂኖ።
ሃራ ኣሳፔ ኡንቱንቱና ጋኬታናው ሃራይ ኣቶ ኢቱኔ ፃሊቤና፤ ሺን ኣሳይ ኡንቱንታ ቦንቼ።
ኣማኒያ ኣቱማ ኣሳይኔ ማጫ ኣሳይ ካሴዋፔ ጮራይ ጎዳሲ ጉጄቴ።
ሄዋ ዲራው፥ ኣሳይ ሃርጋንቻቱዋ ሻንቻማኒኔ ሳሌናን ቄሪ ቶኪዴ፥ ጴፂሮሲ ሄዋና ኣያ ዎዴ ሃራይ ኣቶ፥ ኣው ኩዌንቶኔ ኡንቱንቱፔ ኢቱዋ ኢቱዋ ቦላና ኣና ማላ፥ ካታማ ኦጊያ ዶና ኬሲዴ ዎ።
ቃሲ ጮራ ኣሳይ ዬሩሳላሜ ማታን ዴዒያ ካታማቱዋፔ ሃርጋንቻቱዋኔ ኢታ ኣያናን ኦይቄቴዳ ኣሳቱዋ ኣኪ ዬዲኖ፤ ኡባቱካ ፓፄዲኖ።
ሄዋፔ ሲሚና ቄሳቱዋ ካፑኔ ኣናና ዴዒያ ሳዱቃዋናቱ ኡባቱ ዬሱሲ ኪቴዳዋንታ ዳሮ ቃናቲዴ፥ ኡንቱንቱ ቦላ ዴንዴዲኖ።
ቃሲ ዬሱሲ ኪቴዳዋንታ ኦይቂዴ፥ ኡባ ኣሳ ቃቺያ ጎሊያን ዬጌዲኖ።
ሺን ጎዳ ኪታንቻይ ቃማ ቃሾ ጎሌ ፔንጊያ ዶዪዴ፥ ዬሱሲ ኪቴዳዋንታ ካሬ ኬሲዴ፥
«ሂንቴንቱ ቢዴ፥ ጌሻ ጎሊያን ኤቂዴ፥ ሃ ኦራ ዴዑዋ ቃላ ኡባ ኣሳው ኦዲቴ» ያጌዳ።
ዬሱሲ ኪቴዳዋንቱ ሄዋ ሲሴዳ ዎዴ፥ ዎንቱማን ጌሻ ጎሊያ ጌሊዴ፥ ታማርሳናው ዶሜዲኖ። ቃሲ ቄሳቱዋ ካፑኔ ኣናና ዴዒያዋንቱ ዪዴ፥ ሺቄዳ ኣሳና ኢስራዔሊያ ጪማቱዋ ኡባቱዋ ኢቲፔ ፄሲዴ፥ ዬሱሲ ኪቴዳዋንታ ባሬንቱ ሲን ኣሃና ማላ፥ ዎታዳራቱዋ ቃሾ ጎሌ ኪቴዲኖ።
ሺን ዎታዳራቱ ቃሾ ጎሌ ቢዴ፥ ዬሱሲ ኪቴዳዋንታ ዴሚቤይኪኖ፤ ጉዬ ሲሚዴ ሺቄዳ ኣሳው፥ «ኑኒ ቢያ ዎዴ ቃሾ ጎሌ ካሪያ ዳሮ ሚኒሲ ቃቺና፥ ናጊያዋንቱካ ፔንጊያን ኤቄዳዋንታ ዴሜዶ፤ ሺን ኑኒ ቃሾ ጎሊያ ዶዪያ ዎዴ፥ ጎሌ ጋርሳን ሃራይ ኣቶ ኢቲ ኣሳይኔ ባዋ» ያጌዲኖ።
<range>
ጌሻ ጎሊያ ዎታዳራቱዋ ኪቲያዌኔ ቄሳቱዋ ካፓቱ ሄዋ ሲሴዳ ዎዴ፥ «ሃዌ ዋኑዋሻ? ቃሲ ጊዲኒ ኣዬ ሃናንዴሻ?» ያጊዴ ሂርጌዲኖ።
ሄዋፔ ጉዪያን፥ ኢቲ ቢታኒ ኡንቱንቱኮ ዪዴ፥ «ቤዒቴ፤ ቃሾ ጎሊያን ሂንቴ ቃቼዳ ኣሳቱ ጌሻ ጎሊያን ኤቂዴ፥ ኣሳ ታማሪሲኖ» ያጊዴ ኡንቱንቶ ኦዴዳ።
ጌሻ ጎሊያ ዎታዳራቱዋ ኣዛዚያዌ ዎታዳራቱዋና ቢዴ፥ ዬሱሲ ኪቴዳዋንታ ኣሄዳ፤ ሺን ኡንቱንቱ ባሬንታ ኣሳይ ሹቻን ጫዳናዋንታ ጊዴ ያዬዳ ዲራው፥ ኡንቱንታ ሎዳን ኣሄዲኖ።
ኡንቱንቱ ዬሱሲ ኪቴዳዋንታ ኣሂዴ፥ ሄዋ ሺቄዳ ሻንጉዋ ሲንን ኤሲና፥ ቄሳቱዋ ካፑ ኡንቱንታ፥
«ሂንቴንታ ኑኒ ሄ ቢታኒያ ሱንን ታማሪሴና ማላ ሚኒሲዴ ኣዛዚቤይኮ? ቤዒቴ፤ ሂንቴ ቲሚርቲያ ዬሩሳላሜ ካታማ ኡባ ጋዲታ፤ ቃሲ ሄ ቢታኒያ ሼምፑዋን ኑና ኦይናው ቆፒታ!» ያጊዴ ኦቼዳ።
ጴፂሮሲኔ ዬሱሲ ኪቴዳ ሃራንቱ ዛሪዴ ያጌዲኖ፤ «ኑኒ ኣሳው ኣዛዜታናፔ ፆሳው ኣዛዜታናው ቤሴ።
ማስቃሊያ ቦላ ሚሲማሪያን ሺ ካቂዴ፥ ሂንቴ ዎዳ ዬሱሳ ኑ ኣዋቱዋ ፆሳይ ሃይቁዋፔ ዴንዳ፤
ኢስራዔላቱዋሲ ናጋራፔ ሲማኔ ናጋራ ኣቶ ጉሳ ዬሱሲ ኢማና ማላ፥ ፆሳይ ሞዲያዋኔ ኣሺያዋ ኣ ኦዴ፥ ባሬፔ ኡሼቻ ባጋን ቁ ቁ ኦዳ።
ሄዋሲ ኑኒ ማርካ፤ ቃሲ ፆሳይ ባሬው ኣዛዜቲያዋንቱሲ ኢሜዳ ጌሻ ኣያናይካ ማርካ» ያጌዲኖ።
ሺቄዳ ኣሳይ ሄዋ ሲሴዳ ዎዴ፥ ዳሮ ዪሎቲዴ፥ ዬሱሲ ኪቴዳዋንታ ዎናው ቆፔዲኖ።
ሺን ኣሳ ኡባን ዳሮ ቦንቼቴዳ ጋማሊያላ ጌቴቲያ፥ ሂጊያ ታማሪሲያ ኢቲ ፓሪሳዊ፥ ሺቁዋን ዴንዲ ኤቂዴ፥ ዬሱሲ ኪቴዳዋንቱ ጉ ዎዲያ ካሬ ኬሳና ማላ
ኣዛዚዴ ሄዋን ሺቄዳ ኣሳ ሃዋዳን ያጌዳ፤ «ኢስራዔሊያ ኣሳቶ፥ ሂንቴ ሃ ኣሳቱዋ ኦና ቆፒያዋን ሂንቴንታ ናጊቴ።
ኣዪሲ ጎፔ፥ ሃዋፔ ካሴ ዎዲያን ቴዎዳሳ ጌቴቲያዌ ባሬና ዎልቃማ ጊዴ ዴንዴዳ፤ ዴንዲና ኦይዱ ፄቱ ጊዲያ ኣሳቱ ኣናና ጋኬቴዲኖ፤ ሺን ኣ ዎና፥ ኣ ካሌዳ ኡባቱካ ላሌቲዴ፥ ማዴና ኣሳ ጊዲዴ ኣቴዲኖ።
ሄዋፔ ጉዪያን፥ ኣሳይ ፓይዴቲያ ዎዴ፥ ጋሊላ ዪሁዳይ ዴንዲዴ፥ ዳሮ ኣሳ ፓኑዋ ኡዲዴ ካሌዳ፤ ሺን ኣካ ዎና፥ ኣ ካሌዳ ኣሳይ ኡባይ ላሌቴዳ።
«ሃዒካ ታኒ ሂንቴንቶ ኦዳይ፤ ሃ ኣሳቱዋፔ ሻኬቲቴ፤ ኡንቱንታ ቦቾፒቴ። ኣዪሲ ጎፔ፥ ሃ ቆፋይኔ ሃ ኦሱ ኣሳይ ኦዳዋ ጊዶፔ ያና።
ሺን ሃ ቆፋይኔ ሃ ኦሱ ፆሳፔ ዬዳዋ ጊዶፔ፥ ሂንቴ ኡንቱንታ ዪሳናው ዳንዳይኪታ፤ ኦኒ ኤሪ ሃዋ ሃኒዴ ፆሳና ሂንቴ ኢቴቴናዳን» ያጌዳ።
ሄዋፔ ጉዬ ሺቄዳ ኣሳይ ጋማሊያላ ዞሪያ ኣኪዴ፥ ዬሱሲ ኪቴዳዋንታ ፄሲዴ፥ ሊሱዋን ሾጪሴዲኖ፤ ሄዋፔ ጉዪያን ኡንቱንታ፥ «ዬሱሳ ሱን ላዔዋ ኡባካ ዴንፒቴ» ጊ ቢሊዴ ዬዴዲኖ።
ዬሱሳ ሱን ዲራው፥ ኡንቱንቱ ኡጋቲዴ ዬላታናው ቤሲያባ ቆፔዳ ዲራው፥ ሻንጉዋ ሲንፔ ናሼቲዴ ኬሴዲኖ።
ኡንቱንቱ ኡባ ጋላሲ ጌሻ ጎሊያኒኔ ኣሳ ሶዪን ዬሱሲ፥ ኪሪስቶሳ ጊዴዳዋ ታማሪሲያዋኔ ኦዲያዋ ያ ጉጄዲኖ።
ሄ ዎዴ፥ ካሊያዋንቱ ፓይዱ ዳሪ ዳሪ ቢሺን፥ ጊሪኬ ቃላ ሃሳዪያ ኣዪሁዳቱኔ ዪሁዳን ዴዒያ ኣዪሁዳቱ ዋላቄቴዲኖ፤ ኣዪሲ ጎፔ፥ ጊሪኬ ቃላ ሃሳዪያ ኣዪሁዳቱ፥ «ኡባ ጋላሲ ጊሼቲያ ቁማን ኑ ኣሲናይ ሃይቆ ማጫዋንቱ ናቄቲኖ» ያጌዲኖ።
ዬሱሲ ኪቴዳ ታማኔ ላዓቱ ዎሳ ጎሌ ኣሳ ኡባ ፄሲዴ፥ ሃዋዳን ያጌዲኖ፤ «ኑኒ ፆሳ ቃላ ኦዲያዋ ኣጊዴ፥ ቁማ ጊሻናው ኑሲ ቤሴና።
ኢሻቶ፥ ሎዓ ጌቴቲያዋንታ ጌሻ ኣያናይኔ ኣ ኤራቴይ ኩሜዳ ላፑ ኣሳቱዋ ሂንቴ ጊዶፔ ዶሪቴ፤ ኑኒ ቃሲ ኡንቱንታ ሃ ኦሱዋሲ ሱንና።
ሺን ኑኒ ፆሳ ዎሳኒኔ ቃላ ኦዱዋን ሚናና» ያጌዲኖ።
ዬሱሲ ኪቴዳዋንቱ ሃሳዬዳ ሃሳያይ ኣሳ ኡባ ናሼቼዳ፤ ሄዋፔ ጉዬ፥ ኣማኑኔ ጌሻ ኣያናይ ኩሜዳ ኢስፂፋኖሳ፥ ፒሊጶሳ፥ ጲሮኮሮሳ፥ ኒቃሮና፥ ፂሞና፥ ጳሪሜናኔ ኣዪሁዳቱዋ ኣማኑዋን ጌሌዳ ኣንፆኪያ ኒቆላዎሳ ዶሬዲኖ።
ያቲዴ ዬሱሲ ኪቴዳዋንቱ ሲንን ኡንቱንታ ኤሲና፥ ዬሱሲ ኪቴዳዋንቱ ፆሳ ዎሴዳዋፔ ጉዪያን፥ ባሬንቱ ኩሺያ ኡንቱንቱ ቦላ ዎዲኖ።
ፆሳ ቃላይ ኣኪ ኣኪ ቤዳ፤ ካሊያዋንቱ ፓይዱዋን ዬሩሳላሜን ዳሪሲ ዳሪ ዳሪ ቤዳ፤ ቃሲ ጮራ ቄሳቱካ ኣማኔዲኖ።
ኣ ኬካቴይኔ ዎልቃይ ኩሜዳ ኢስፂፋኖሲ፥ ኣሳ ጊዶን ኦራባኔ ዎልቃማ ማላታ ኦ።
ኣይሌቴፔ ኬሴዳ ኣሳ ጊያ ኣዪሁዳ ኣማኒያዋንቱፔ፥ ቄሬናፔ፥ ኢስኪንዲሪያ ኣሳቱዋፔ፥ ኪልቂያፔኔ ኢሲያፔ ዬዳ ኢቲ ኢቲ ኣሳቱ ዴንዲዴ፥ ኢስፂፋኖሳና ፓሉሜቴዲኖ።
ሺን ኢስፂፋኖሲ ኣ ኤራቴኒኔ ኣያናን ሃሳዪያዋ ዲጋናው ዳንዳይቤይኪኖ።
ሄ ዎዴ ኡንቱንቱ፥ «ሙሴ ቦላኔ ፆሳ ቦላ ኢ ቦሪያ ቃላ ሃሳዪሺን ሲሴዶ» ጊያ ዎርዶ ኣሳቱዋ ሻሜዲኖ።
ኣሳ ኡባ፥ ጪማቱዋኔ ሙሴ ሂጊያ ታማሪሲያዋንታ ሃንቄዲኖ፤ ኢስፂፋኖሳኮ ዪዴ ኣ ኦይቂዴ፥ ሺቄዳ ኣሳኮ ኣሂና፥
ኣ ቦላ ፄሴዳ ዎርዶ ማርካቱ፥ «ሃ ቢታኒ ሃ ጌሻ ጎሊያኔ ሙሴ ሂጊያ ቦሪያዋ ኣዉዴኔ ኣጌና።
ኣዪሲ ጎፔ ኢ፥ ‹ሃዌ ናዚሬቲያ ዬሱሲ ሃ ጌሻ ጎሊያ ኮላና፤ ሙሴ ኑሲ ኢሜዳ ሂጊያካ ላማና› ያጊሺን፥ ኑኒ ሲሴዶ» ያጌዲኖ።
ሺቁዋን ኡቴዳ ኣሳይ ኡባይ ኢስፂፋኖሳ ኣኬኪዴ ፄሊያ ዎዴ፥ ኣ ሶምዒ ኪታንቻ ሶምዒያ ማላቴ።
ቄሳቱዋ ኡባቱዋ ካፑ ኢስፂፋኖሳ፥ «ሃዌ ቱሜ?» ያጊዴ ኦቼዳ።
ኢስፂፋኖሲ «ታናዳን ኣማኒያዋንቶ፥ ታ ኣዋቶ፥ ሲሲቴ! ኑ ኣዉዋ ኣብራሃሞ ቢሮ ካራኔ ባናፔ ካሴ ማሲጴፆሚያን ዴዒሺን፥ ቦንቾ ፆሳይ ኣው ቤቲዴ፥
‹ኔ ቢታፔኔ ኔ ዳባቱዋፔ ሻኬታዴ፥ ታኒ ኔና ቤሲያ ጋዲያ ባ› ያጌዳ።
ሄ ዎዴ ኣብራሃሞ ካላዳዋቱ ጋዲያፔ ኬሲዴ፥ ካራኔን ዴዓናው ቤዳ። ኣ ኣቡ ሃይቄዳዋፔ ጉዪያን፥ ፆሳይ ኣ ሃ ጋዴ ሂንቴ ሃዒ ዴዒያሳ ኣሄዳ።
ኢ ሃ ጋዲያፔ ሃራይ ኣቶ፥ ጌዲያን ዬያ ሳዓካ ኣብራሃሞሲ ኢሚቤና፤ ሺን ኣው ናዓይ ዮፔካ፥ ፆሳይ ኣ፥ ‹ታኒ ኔዉኔ ኔፔ ጉዪያን፥ ኔ ዜሬው ሃ ጋዲያ ላታ ኦዴ ኢማና› ያጌዳ።
ፆሳይ ኣብራሃሞሲ፥ ‹ኔ ዛራቱ ሃራ ጋዲያን ዴዓና፤ ያኒ ኦይዱ ፄቱ ላይው ኡንቱንቱ ኣይሌታናኔ ናቄታና።
ሺን ታኒ ኔ ዜሬ ሞዲያ ኣሳ ቦላ ፒርዳና፤ ሄዋፔ ጉዪያን፥ ኡንቱንቱ ሄ ጋዲያፔ ኬሲዴ፥ ሃዋን ታው ጎዪናና› ያጌዳ።
ፆሳይ ኣብራሃሜ ዜሬይ ቃፃሬታና ማላ ኣናና ጫቂና፥ ዪሳቃ ኢ ዬሊዴ፥ ሆስፑን ጋላሲ ቃፃሬዳ፤ ዪሳቂ ያዪቆባ ቃፃሪና፥ ቃሲ ያዪቆቢ ታማኔ ላዑ ኣዋቱዋ ካፓቱዋ ቃፃሬዳ።
«ኣዋቱዋ ካፓቱ ዮሴፋ ቃናቲዴ፥ ጊብፄ ጋዲያሲ ኣይሌታናዳን፥ ኣ ዛሊዔዲኖ፤ ሺን ፆሳይ ኣናና ኢቲፔ ዴዔ።
ፆሳይ ዋዪያ ኡባፔካ ኣ ኬሴዳ፤ ቃሲ ጊብፄ ካቲያ ሲንንካ ናሹዋኔ ኣ ኤራቴ ኣው ኢሜዳ፤ ጊብፄ ካቲ ዮሴፎሲ ጊብፄ ጋዲያኔ ባሬ ጎሊያ ኡባ ሞዳናዳን፥ ሱንቴ ኢሜዳ።
«ጊብፄ ጋዲያኒኔ ካናኔ ጋዲያን ኡባን ኮሻይ ጌሊዴ፥ ጮራ ኣሳ ሜቶዳ፤ ሄ ጋሱዋን ኑ ኣዋቱ ቁማ ዴሚቤይኪኖ።
ያዪቆቢ ጊብፄ ጋዲያን ካይ ዴዒያዋ ሲሲዴ፥ ኑ ኣዋቱዋ ኮይሮ ያ ዬዴዳ።
ላዔዋ ቡሳን ዮሴፎ ባሬ ኢሻቱዋሲ ኤሬቴዳ፤ ቃሲ ጊብፄ ካቲካ ዮሴፎ ዛሪያ ኤሬዳ።
ዮሴፎ ባሬ ኣዉዋ ያዪቆቢኔ ባሬ ዳቡ ኡባይ ሙሌካ ላፑን ታማኔ ኢቼሹ ኣሳይ ባሬኮ ያና ማላ፥ ኪቲዴ ፄጊሴዳ።
ያዪቆቢ ጊብፄ ጋዲያ ዎዴ ሃይቄዳ፤ ኑ ኣዋቱካ ያኒ ሃይቄዲኖ።
ኡንቱንቱ ኣኃይ ሄዋፔ ሴኬማ ጌቴቲያ ጋዲያ ቶኬቲዴ፥ ያኒ ኣብራሃሞ ሃሞራ ናናፔ ዳሮ ቢራን ሻሜዳ ዱፉዋን ሞጌቴዳ።
«ሺን ፆሳይ ኣብራሃሞሲ ኢማና ጌዳዌ ፖሌቲያ ዎዲ ጋካና ማቲና፥ ዮሴፋ ኤሬና ሃራ ካቲ ጊብፄ ጋዲያን ዴንዳና ጋካናሲ፥ ኣሳይ ዳሪ ዳሪ ቤዳ።
<range>
ሄ ካቲ ኑ ዛሪያ ጪሚዴ፥ ጉ ናናይ ሃይቃና ማላ፥ ካሬ ኡንቱንታ ኬሲ ኦላናዳን፥ ኑ ኣዋቱዋ ኡንዔዳ።
«ሙሴ ዬሌቴዳዌ ሄ ዎዴ፤ ፆሳ ሲንን ኢ ዳሮ ሎዖ ናዓ ጊዴዳ፤ ባሬ ኣዉዋ ጎሊያን ሄዙ ኣጌና ጋካናሲ ዲጬዳ።
ሙሴ ዎራ ኦሌቴዳ ዎዴ፥ ጊብፄ ካቲያ ናታ ዴማዴ ባሬ ናዓዳን ኣ ዲቻዱ።
ሙሴ ጊብፃቱዋ ኣ ኤራቴ ኡባ ታማሪዴ፥ ቃላኒኔ ኦሱዋን ዎልቃማ ኣሳ ጊዴዳ።
«ሺን ሙሴው ዬሌቶዴፔ ላይይ ኦይታሙዋ ኩሜዳ ዎዴ፥ ባሬ ኢሻቱዋ፥ ኢስራዔሊያ ኣሳቱዋ ቤዓናው ባሬ ዎዛናን ቆፔዳ።
ኢስራዔላቱዋፔ ኢቱዋ ጊብፄፔ ኢቱ ናቂሺን ቤዒዴ፥ ሄ ኢስራዔሊያ ማዴዳ፤ ሄ ናቄዳ ጊብፄ ቢታኒያ ዎዴ፥ ኣ ሃሉዋ ኬሴዳ።
ሙሴ ባሬ ኢሻቱዋ ባሬ ባጋና ፆሳይ ኣሻና ሃኒያዋ ኡንቱንቱ ኣኬኬዲኖ ጊዴ ቆፔዳ፤ ሺን ኡንቱንቱ ኣኬኪቤይኪኖ።
«ዎንቴ ጋላሲ ላዑ ኢስራዔሊያ ኣሳቱ ኢቱ ኢቱዋና ዋቲያዋንታ ዴሚዴ፥ ኡንቱንታ ሲጌናው ኮዪዴ፥ ‹ኣሳቶ፥ ኢሻቱ ሂንቴንቱ ኣዪሲ ኢቱ ኢቱዋ ናቂቴ?› ያጌዳ።
«ሺን ሄ ባሬ ሾሩዋ ናቂያዌ ሙሳ፥ ‹ኔና ኑ ቦላ ሞዲያዋኔ ዳና ኡዲዴ፥ ሱንዳዌ ኦኔ?
ኔኒ ዚኖ ጊብፄ ቢታኒያ ዎዳዋዳን፥ ታናካ ዎናው ኮያይ?› ያጊዴ፥ ሙሳ ካሬው ሱጊ ዬጌዳ።
ሙሴ ሄዋ ሲሴዳ ዎዴ ጊብፄፔ ኬሲዴ፥ ሚዲያማ ጋዲያን ቤቴ ጊዲ ዴዒዴ፥ ላዑ ኣቱማ ናና ያኒ ዬሌዳ።
«ጎዳ ኪታንቻይ ኦይታሙ ላይፔ ጉዪያን፥ ሲና ዴሪያ ማታን ዴዒያ ባዙዋ ቡራን ኤፂያ ታማ ላጩዋ ጊዶን ሙሴው ቤቴዳ።
ሙሴ ባሬ ቤዔዳዎ ማላሌቲዴ፥ ኣኬኪ ፄላናው ቡራ ማታን ኢ ሺቂዴዒሺን፥ ጎዳ ቃላይ፥ ‹ታኒ ኔ ኣዋቱዋ ፆሳ፥ ኣብራሃሜ ፆሳ፥ ዪሳቃ ፆሳ፥ ያዪቆባ ፆሳ› ያጊዴ ሙሴኮ ዬዳ። ሙሴ ያሻ ኮኮሪዴ፥ ፄላናው ፃሊቤና።
<range>
«ጎዳይ ሙሳ፥ ‹ኔኒ ኤቄዳ ቢታይ ጌሻ ጊዲያ ዲራው፥ ኔ ጌዲያን ዴዒያ ጫማካ ኬሳ።
ታኒ ጊብፄን ዴዒያ ታ ኣሳ ዋዪያ ጌሻ ቤዓዴ፥ ቃሲ ኡንቱንቱ ኦሊያካ ሲሳዴ፥ ኡንቱንታ ኣሻናው ዎዲ። ሃዒ ሃ ያ። ታኒ ኔና ጊብፄ ኪታና› ያጌዳ።
«ሄ ሙሳ ኢስራዔላቱ፤ ‹ኔና ኑና ሞዲያዋኔ ዳና ኡዲዴ ሱንዳዌ ኦኔ?› ያጊዴ ኢፄዲኖ፤ ቡራ ጊዶን ኣው ቤቴዳ ኪታንቻን ሞዲያዋኔ ኣሺያዋ ጊዳና ማላ፥ ፆሳይ ኣ ኪቴዳ።
ሄ ሙሴ ኢስራዔላቱዋ ጊብፄ ጋዲያን ዞዖ ኣባኒኔ ሜላ ቢታን፥ ኦይታሙ ላይው ኦራባኔ ማላታ ኦዴ፥ ጊብፄፔ ካሌዳ።
«ኢስራዔሊያ ኣሳሲ፥ ‹ፆሳይ ታና ዴንዳዋዳን፥ ሂንቴ ዛሪያ ጊዶፔ ታ ማላ ናቢያ ሂንቴንቶ ዴንናዋ› ያጌዳዌ ሄ ሙሳ።
ኢ ኢስራዔሊያ ኣሳ ማባራና ኢቲፔ ሜላ ቢታን ዴዔዳዋ፤ ኢ ኑ ኣዋቱዋናኔ ሲና ዴሪያ ቦላን ባሬው ሃሳዬዳ ኪታንቻና ኢቲፔ ዴዔዳ። ያቲዴ ፆሳፔ ዴዑዋ ቃላ ኑሲ ኢማናው ኣኬዳ።
«ሙሴው ኑ ኣዋቱ ኣዛዜታናው ዶሲቤይኪኖ፤ ሺን ጌዴ ኣ ሱጊ ኦሊዴ፥ ጉዬ ጊብፄ ሲማናው ኣሞቴዲኖ።
ቃሲ ኣሮና፥ ‹ኑና ካሌያ ፆሳቱዋ ኑሲ ሜ፤ ኣዪሲ ጎፔ፥ ሃ ኑና ጊብፄፔ ኣሄዳ ሙሴ ዋኔዴንቶ ኑኒ ኤሮኮ› ያጌዲኖ።
ሚዛ ማራ ማላቲሲዴ፥ ሄ ዎዴ ኤቃ ኦዲኖ፤ ሄ ኤቃሲ ያርሹዋ ያርሺዴ፥ ባሬንቱ ኩሺ ኦዳ ኦሱዋን ናሼቴዲኖ።
ሺን ፆሳይ ኡንቱንቶ ዞኪያ ዛሬዳ፤ ኡንቱንቱ ሳሉዋ ፆሊንቲያሲ ጎዪናናዳን፥ ኡንቱንታ ኣጌዳ፤ ናባቱዋ ማፃፋን፥ ‹ኢስራዔሊያ ኣሳቶ፥ ኦይታሙ ላይ ኣሳይ ባይና ሳን ሹኬዳ ሜሂያኔ ያርሹዋ ታው ያርሼዲቴ?
ሂንቴንቱ ሂንቴንቶ ጎዪናናው ኦዳ ኤቃቱዋ፥ ሞሎካ ዱንካኒያኔ ሬፋና ጊያ ሂንቴ ፆሳ ፆሊንቲያ ቶኬዲታ። ታኒ ሂንቴንታ ባቢሎኔፔ ሂኒ ባጋ ዬዳና› ጌቴቲዴ ፃፌቴዳ።
«ሙሴ ባሬ ቤዔዳዋ ማላቲሲዴ፥ ጎዳይ ኣው ኦዴዳዋዳን ሜዳ ማርካ ዱንካኒ ኑ ኣዋቱዋሲ ሜላ ቢታን ዴዔ።
ቃሲ ኑ ኣዋቱ ዱንካኒያ ባሬንቱ ኣዋቱዋፔ ካላን ኣኪዴ፥ ፆሳይ ካሴ ዬዴርሴዳ ኣዪሁዳ ጊዴና ኣሳ ቢታ ኦይቄዳ ዎዴ፥ ኢያሱና ጌሊሴዲኖ፤ ሄ ዱንካኒ ዳዊቴ ዴዒያ ዎዲ ጋካናዉካ ሄዋን ዴዔዳ።
ዳዊቴ ፆሳን ሳቤቴዳ፤ ቃሲ ያዪቆባ፥ ጎዳይ ዴዓና ጎሊያ ኬፃናው ፆሳ ዎሴዳ።
ሺን ኣው ጎሊያ ኬፄዳዌ ሶሎሞና።
«ሺን ናቢ፥ ‹ጎዳይ፥ «ሳሉ ታ ካዉቴ ኦይዲያ፤ ሳዓይካ ታ ጌዲ ዬያሳ። ያቲና፥ ታው ኣያ ማላ ጎሊያ ኬፃኒቴ? ዎይ ታኒ ሼምፓናሳይ ሃቃኔ? ሃ ኡባባ ታ ኩሺያን ሜቤይኪታ?» ያጌ› ጌዳዋዳን፥ ኡባፔ ቦላ ፆሳይ ኣሳይ ኬፄዳ ጎሊያን ዴዔና።
<range>
<range>
«ሂንቴንቱ ኣይቤ ሞርጊ ሚኖ ኣሴ? ሂንቴንቱ ዎዛናይ ፆሳ ቃላ ኣካናው ኣይቤ ዳሜዳዌ? ሂንቴንቱ ሃይይካ ዋኒ ቱሌዴ? ኡባ ዎዴ ጌሻ ኣያናሲ ኣዛዜቴናን ኢፂታ።
ናባቱዋን ሂንቴንቱ ኣዋቱ ዬዴርሲቤናዌ ኦኔ? ፆሳ ናዓይ ፂሉ ያናዋ ካሴቲዴ ኦዴዳዋንታካ ዎዲኖ። ሃዒ ሂንቴንቱካ ኪታንቻቱዋ ኩሺያፔ ፆሳ ሂጊያ ኣኪዴ ኣዛዜቲቤናዋንቱ፥ ፂሉዋ ኣ ኢሚዴ ዎዲታ» ያጌዳ።
<range>
ኡንቱንቱ ሄዋ ሲሴዳ ዎዴ፥ ባሬንቱ ዎዛናን ኢስፂፋኖሳሲ ዳሮ ዪሎቲዴ፥ ባሬንቱ ሜንቴርሻ ሳዒዴ ናሴዲኖ።
ሺን ኢስፂፋኖሲ ባሬናን ጌሻ ኣያናይ ኩሚና፥ ሳሉዋ ፑዴ ጫዲ ፄሊዴ፥ ፆሳ ቦንቹዋኔ ዬሱሲ ፆሳፔ ኡሼቻ ባጋን ኤቄዳዋ ቤዔዳ።
ያቲዴ፥ «ፄሊቴ፥ ታኒ ሳሉ ዶዬቲና፥ ኣሳ ናዓይ ፆሳፔ ኡሼቻ ባጋን ኤቄዳዋ ቤዓይ» ያጌዳ።
ኮሻ ቁ ኦ ዋሲዴ፥ ባሬንቱ ሃይ ቱጪዴ፥ ኢቲፔ ጊዲ ኣኮ ዎፄዲኖ።
ካታማፔ ጋፃ ኣ ኬሲዴ፥ ሹቻን ጫዴዲኖ። ማርካቱካ ባሬንቱ ማዩዋ ኬሲዴ፥ ኢቲ ሳዖላ ጌቴቲያ ዎዳላ ማታን ዎዲኖ።
ኢስፂፋኖሲ፥ «ታ ጎዳ ዬሱሳ፥ ታ ሼምፑዋ ኣካ» ያጊዴ ፄጊሺን፥ ኡንቱንቱ ሹቻን ኣ ዴቺኖ።
ሄ ዎዴ ኢ ጉልባቲዴ፥ ባሬ ኮሻ ቁ ኦዴ፥ «ታ ጎዳው፥ ሃ ናጋራ ኡንቱንቶ ኣቶ ጋ» ያጌዳ። ሄዋ ጊኔ ሃይቂ ኣጌዳ።
ሳዖሊ ኢስፂፋኖሴ ሃይቁ ሎዓ ጊ ኣኬዳ። ሄ ጋላሲ ዬሩሳላሜን ዴዒያ ኣማኒያዋንቱ ቦላ ዎልቃማ ዬዴርሱ ዴንዴዳ፤ ዬሱሲ ኪቴዳዋንቱፔ ኣቲን፥ ኣማኒያዋንቱ ኡባቱ ዪሁዳ ጋዲያኒኔ ሳማሪያ ጋዲያን ላሌቴዲኖ።
ፆሳ ኣሳቱ ኢስፂፋኖሳ ሞጌዲኖ፤ ቃሲ ኣው ዳሮ ዬኬዲኖ።
ሺን ሳዖሊ ኣማኒያ ኣሳ ዪሳናው ባፄቴ፤ ኡባ ጎሊያ ጌሊ ጌሊዴ፥ ኣቱማ ኣሳኔ ማጫ ኣሳ ጎቺ ጎቺዴ፥ ቃሾ ጎሌ ዬዴ።
ላሌቴዳ ኣማኒያዋንቱ ቃላ ኦዲዴ፥ ኡባሳ ቤዲኖ።
ፒሊጶሲ ሳማሪያ ካታማ ዎዴ፥ ኪሪስቶሳባ ኣሳሲ ኦዴዳ።
ጮራ ኣሳይ ፒሊጶሲ ጌዳዋ ዳሪሲ ኣኬኪዴ ሲሴዳ፤ ኢ ኦያ ማላታካ ቤዔዳ።
ኣዪሲ ጎፔ፥ ኢታ ኣያናቱ ኮሻ ቁ ኦ ሃሳዪዴ፥ ጮራ ኣሳፔ ኬሴዲኖ፤ ቃሲ ጮራ ሲሌዳዋንቱኔ ዎባቱ ፓፄዲኖ።
ሄ ካታማን ኣሳይ ዳሮ ናሼቴዳ።
ሺን ሲሞና ጌቴቲያ ኢቲ ቢታኒ ካሴ፥ ባሬና ዎልቃማ ጊ ካዪዲ፥ ሳማሪያ ኣሳ፥ «ላ ሃዌ ኣይቤ ኦራቤ» ጊሲዴ ሄ ካታማን ዴዔዳ።
ጉቴፔ ዶሚዴ፥ ዎጋቴ ጋካናው፥ ኣሳይ ኡባይ፥ «ፆሳ ዎልቃይ ዳሮ ዎልቃማይ ሃዋ» ጊዴ ኣባ ሲሴ።
ዳሮ ዎዲያፔ ዶሚዴ፥ ካዩዋን ሳማሪያ ኣሳ «ላ ሃዌ ኣይባ ኦራቤ» ጊሴዳ ዲራው፥ ኣሳይ ኣባ ሲሴ።
ሺን ፒሊጶሲ ፆሳ ካዉቴባኔ ዬሱሲ ኪሪስቶሳ ሱንባ ኣቱማዋንቱሲኔ ማጫዋንቱሲ ሚሺራቹዋ ኦዲዴ፥ ኡንቱንቱ ኣባ ኣማኒዴ ፃማቄቴዲኖ።
ቃሲ ሲሞኒካ ባሬ ሁጴው ኣማኒዴ ፃማቄቴዳዋፔ ጉዪያን፥ ፒሊጶሳና ኢቲፔ ዴዒዴ፥ ኦሴቲያ ማላታኔ ፆሳይ ኦዳ ዎልቃማ ማላታ ቤዒዴ ማላሌቴዳ።
ዬሱሲ ኪቴዳ ዬሩሳላሜን ዴዒያዋንቱ፥ ሳማሪያ ኣሳይ ፆሳ ቃላ ኣኬዳዋ ሲሴዳ ዎዴ፥ ጴፂሮሳኔ ዮሃኒሳ ኡንቱንቱኮ ዬዴዲኖ።
ጴፂሮሲኔ ዮሃኒሲ ዎዴ፥ ኣማኒያዋንቱ ጌሻ ኣያና ኣካና ማላ፥ ኡንቱንቶ ፆሳ ዎሴዲኖ፤
ኣዪሲ ጎፔ፥ ሳማሪያ ኣሳቱ ጎዳ ዬሱሳ ሱንን ፂንቃታ ፃላላ ፃማቄቴዳዋፔ ኣቲን፥ ኡንቱንቱፔ ኢቱዋ ቦላኒኔ ጌሻ ኣያናይ ዎቤና።
ሄ ዎዴ ጴፂሮሲኔ ዮሃኒሲ ባሬንቱ ኩሺያ ኡንቱንቱ ቦላ ዎዋፔ ጉዪያን ኡንቱንቱ ጌሻ ኣያና ኣኬዲኖ።
ዬሱሲ ኪቴዳዋንቱ ባሬንቱ ኩሺያ ኡንቱንቱ ቦላ ዎና፥ ኡንቱንቶ ጌሻ ኣያናይ ኢሜቴዳዋ ሲሞኒ ቤዔዳ ዎዴ፥ ጴፂሮሳሲኔ ዮሃኒሳሲ ሚሻ ኣሂዴ፥
«ታኒካ ታ ኩሺያ ዎያ ኡባይ ጌሻ ኣያና ኣካና ማላ፥ ሃ ማታ ታዉካ ኢሜሪኪቴ» ያጌዳ።
ሺን ጴፂሮሲ ኣው ሃዋዳን ያጌዳ፤ «ኔኒ ፆሳ ኢሞታ ሚሻን ሻማናው ቆፔዳ ዲራው፥ ኔ ሚሻይ ኔናና ጮ ዮ።
ኔ ዎዛናይ ፆሳ ሲንን ሱሬ ጊዴና ዲራው፥ ኔው ሃዋን ጊሹ ባዋ።
ያቶዋፔ ጉዪያን ሃ ኔ ዎዛና ኢታ ቆፋ ዲራው፥ ናጋራፔ ሲማ፤ ኦኒ ኤሪ ኔ ዎዛናን ዴዒያ ኢታ ቆፋ ፆሳይ ኣቶ ጋኔንቶኔ ፆሳ ዎሳ።
ኣዪሲ ጎፔ፥ ኔኒ ዳሮ ቃናቲያ ኦይቃዴ ናጋራ ቃሹዋን ዴዒያዋ ታኒ ቤዓይ» ያጌዳ።
ሄዋፔ ጉዬ ሲሞኒ ጴፂሮሳሲኔ ዮሃኒሳሲ ዛሪዴ፥ «ሂንቴንቱ ጌዳዋፔ ኢቲባይኔ ታና ጋኬና ማላ፥ ሂንቴ ታው ፆሳ ዎሲቴ» ያጌዳ።
ጴፂሮሲኔ ዮሃኒሲ ማርካቴዳዋፔኔ ጎዳ ቃላ ኦዴዳዋፔ ጉዪያን፥ ጉዬ ዬሩሳላሜ ሲሜዲኖ፤ ያቲዴ ሳማሪያን ዴዒያ ዳሮ ቄሪ ካታማቱዋን ሚሺራቹዋ ቃላ ኦዴዲኖ።
ጎዳ ኪታንቻይ ፒሊጶሳ፥ «ዴንዳዴ ዬሩሳላሜፔ ጋዛ ኣፊያ ኣሲ ባይና ሜላ ሳዓ ኦጊያኮ ባ፤ ሄ ኦጊ ኣዋይ ኬሲያሳ ፄሊያ ዎዴ ኡሼቻ ዱጌሃ ባጋና ዴዔ» ያጌዳ።
ፒሊጶሲ ዴንዲዴ ቤዳ። ሂንዴኮ ጌቴቲያ ቶጲያ ካታቲሲ ቢታ ሞዲያ ኢ ሚሻ ኡባካ ናጊያ ቶጲያ ኣሳ ጊዴዳ ኢቲ ሹፋይ ዴዒያዌ ጎዪናናው ዬሩሳላሜ ቤዳ።
ፓራይ ጎቺያ ጋሪያን ኡቲዴ፥ ዬሩሳላሜፔ ጉዬ ሲሚዴ፥ ናቢያ ኢሲያሳ ማፃፋ ናባቤ።
ጌሻ ኣያናይ ፒሊጶሳ፥ «ሄ ጋሪያኮ ሺቃዴ ኢቲፔ ጊዳ» ያጌዳ።
ፒሊጶሲ ዎፂ ዪዴ፥ ናቢያ ኢሲያሳ ማፃፋ ሹፋይ ናባቢሺን ሲሲዴ ኣ፥ «ኔኒ ናባቢያዋ ኣኬካይ?» ያጌዳ።
ሹፋይ፥ «ታው ኦዲዴ ኣኬኪሲያ ኣሳይ ባይናን ዋኒዴ ኣኬኬቲ?» ያጌዳ፤ ቃሲ ባሬናና ጋሪያን ኬሲዴ ኡታና ማላ፥ ፒሊጶሳ ዎሴዳ።
ሹፋይ ናባቢያ ማፃፋይ «ዶርሳዳን ኢ ሹኬታናው ላጌቴ። ዶርሳ ማራይ ባሬ ኢሲኪያ ቃንፂያዋ ሲንን ጮዑ ጊያዋዳን፥ ኢካ ባሬ ዶና ፖኪቤና።
ኢ ካዉሼዳዋዳን ኣው ፂሎ ፒርዳይ ዬዳ። ዬሱሳ ዴዑ ሃ ሳዓፔ ፑዴ ኣኬቲዲጌዳ ዲራው፥ ኣ ዛሪያባ ኦኔ ኦዳናዌ?» ያጌዳ።
ሹፋይ ዛሪዴ ፒሊጶሳው፥ «ናቢ ሃዋ ኦዋ ኦዲ? ባሬባ ኦዲዬ ዎይ ሃራ ኣሳባ ኦዲ? ታው ኦዳሪኪ» ያጌዳ።
ፒሊጶሲ ዛሪዴ፥ ፆሳ ማፃፋ ኢ ናባቢያሳፔ ዶሚዴ፥ ዬሱሳባ ሚሺራቹዋ ቃላ ኣው ኦዴዳ።
ኡንቱንቱ ኦጊያ ኦይቂ ቢዴ፥ ሃይ ዴዒያሳ ጋኬዲኖ፤ ሹፋይ፥ «ሃ ሃዋ ቤዓ፤ ፃማቄቲያዋ ታና ዲጊያዌ ኣዬ?» ያጌዳ።
ፒሊጶሲ ኣ፥ «ኔኒ ኔ ኩሜን ዎዛናፔ ኣማኖፔ፥ ዳንዳያ» ያጌዳ። ኢ ዛሪዴ፥ «ዬሱሲ ኪሪስቶሲ ፆሳ ናዓ ጊዲያዋ ታኒ ኣማናይ» ያጌዳ።
ጋሪ ኤቃና ማላ ሹፋይ ኣዛዚና፥ ኢኔ ፒሊጶሲ ላዓቱ ዱጌ ዎዴ፥ ሃን ጌሊና ፒሊጶሲ ኣ ፃማቄዳ።
ኡንቱንቱ ሃፔ ጋፃ ኬሴዳ ዎዴ፥ ጎዳ ኣያናይ ፒሊጶሳ ሊጲ ኡዲዴ፥ ኣፊ ኣጌዳ፤ ላዔዋ ሹፋይ ፒሊጶሳ ቤዒቤና፤ ሺን ባሬ ኦጊያ ናሼቲዴ ቤዳ።
ፒሊጶሲ ባሬ ሁጴው ኣዞፆሳን ዴዒያዋ ኤሬዳ፤ ቃሲ ቂሳሪያ ያና ጋካናዉካ፥ ካታማ ኡባን ዩዪዴ ሚሺራቹዋ ቃላ ኦዴ።
ሺን ሳዖሊ ጎዳ ካሊያዋንታ ዎናው ማንዲዴ፥ ቄሳቱዋ ኡባቱዋ ካፑዋኮ ቤዳ።
ያቲዴ ጎዳ ኦጊያ ካሊያ ኣሳቱዋ ማጫዋንታኔ ኣቱማዋንታ ዴሞፔ፥ ቃቺዴ ዬሩሳላሜ ኣሃናው፥ ዳማስቆን ዴዒያ ኣዪሁዳ ዎሳ ጎሌቶ ዳቢዳቢያ ፃፋናው ኣ ዎሴዳ።
ኢ ቢዴ፥ ዳማስቆ ካታማ ጋካና ማቶዴ፥ ቆፔናን ሳሉዋፔ ዎልቃማ ፖዑ ኣ ዩሹዋ ኡባኒ ፖዔዳ።
ሳዖሊ ሳዓን ኩንዲ ኡቲና፥ «ሳዖላ ሳዖላ፥ ኣዪሲ ታና ዋዪሳይ?» ጊያ ቃላ ሲሴዳ።
ሳዖሊ፥ «ታ ጎዳው፥ ኔኒ ኦኔ?» ያጊዴ ኦቼዳ። ዬሱሲካ፥ «ታኒ ኔኒ ዬዴርሳዴ ዴዒያ ዬሱሳ።» ያጌዳ።
ሺን ሳዖሊ ኮኮሪዲኔ ማላሌቲዴ፥ «ታ ጎዳው፥ ታኒ ኣያ ኦናዳን ኮያይ?» ያጌዳ። ጎዳይ ኣ፥ «ዴንዳዴ ካታማ ጌላ፤ ኔኒ ኦናው ቤሲያባይ ኔው ያኒ ኦዴታናዋ» ያጌዳ።
ሳዖላና ኦጊያን ቢያ ኣሳቱ ኣይኔ ሃሳዬናን ኤቂ ኣጊዴ፥ ኮሻ ሲሲኖ፤ ሺን ኦናኔ ቤዒቤይኪኖ።
ሳዖሊ ሳዓፔ ዴንዲና፥ ኣ ኣይፊ ዶዬቴዳ ዎዴ፥ ኣይኔ ፄላናው ዳንዳዪቤና፤ ሄዋ ዲራው፥ ኡንቱንቱ ኣ ኩሺያ ኦይቂ ጎቺዴ፥ ዳማስቆ ጌሊሴዲኖ።
ሄዙ ጋላሳ ጋካናዉካ ኢ ፄሊቤና፤ ኣይኔ ሚቤና፤ ኣያኔካ ኡሺቤና።
ዳማስቆን ኢቲ ሃናኒያ ጊያ ካሊያዌ ዴዔ፤ ጎዳይ ሳፃን ኣ፥ «ሃናኔው» ያጌዳ። ሃናኒ፥ «ታ ጎዳው፥ ሃዋን ዴዓይ» ያጌዳ።
ጎዳይ ኣ፥ «ዴንዳዴ ሱሬ ጌቴቲያ ኦጊያ ባዴ፥ ዪሁዳ ሶዪን ኢቲ ሳዖላ ጊያ ፄርሴሴፔ ዬዳ ቢታኒያ ኮያ፤ ኣዪሲ ጎፔ፥ ኢ ዎሴ።
ቃሲ ሃናኒያ ጊያ ቢታኒ ጌሊዴ፥ ሳዖሊ ላዔንዋ ፄላናዳን፥ ባሬ ኩሺያ ኣ ቦላ ዎያዋ ሳፃን ቤዔዳ» ያጌዳ።
ሃናኒ ዛሪዴ፥ «ታ ጎዳው፥ ዬሩሳላሜን ኔ ጌሻ ኣሳ ቦላ ሄ ቢታኒ ኣይ ኬና ኢታባ ኦዴንቶ፥ ታኒ ዳሮ ኣሳፔ ሲሳዲ።
ቃሲ ዳማስቆን ኔ ሱን ፄሲያዋንታ ኡባ ቃቻናው፥ ቄሳቱዋ ካፓቱ ኣው ማታ ኢሜዲኖ» ያጌዳ።
ሺን ጎዳይ ኣ፥ «ሳዖሊ ኣዪሁዳ ጊዴና ኣሳ ሲንን፥ ካታቱዋ ሲንኒኔ ኢስራዔሊያ ኣሳ ሲንን፥ ታ ሱን ኤሪሳናዉኔ ታው ኦናዳን ዶሬቴዳ ሚሻ ጊዲያ ዲራው፥ ኔኒ ባ።
ኣዪሲ ጎፔ፥ ታ ሱን ዲራው፥ ኢ ኣዪኬና ዋዬታናው ቤሲንቶ፥ ታኒ ኣ ቤሳና» ያጌዳ።
ሃናኒ ቢዴ፥ ሶይ ጌሊዴ፥ ባሬ ኩሺያ ሳዖላ ቦላ ዎዴ፥ «ታ ኢሻው ሳዖላ፥ ኔኒ ዪያ ኦጊያን ኔው ቤቴዳ ዬሱሲ፥ ኔኒ ፄላና ማላኔ ጌሻ ኣያናይ ኔናን ኩማና ማላ፥ ታና ኪቴዳ» ያጌዳ።
ኤሌካ፥ ኣዬንቶ ፖቁዋ ማላይ ሳዖላ ኣይፊያፔ ዎና፥ ሳዖሊ ላዔንዋ ፄሌዳ፤ ቃሲ ዴንዲዴ ፃማቄቴዳ።
ቁማ ሚዴ ሚኔቲ፥ ዳማስቆን ዴዒያ ካሊያዋንቱና ኣማሬዳ ጋላሳ ጋሚዔዳ።
ኤሌካ፥ «ዬሱሲ ኪሪስቶሲ ፆሳ ናዓ» ያጊዴ፥ ኣዪሁዳ ዎሳ ጎሌቱዋን ቃላ ኦዴዳ።
ሄዋ ሲሴዳ ኡባይ ማላሌቲዴ፥ «ሃዌ ዬሩሳላሜን ዬሱሳ ሱን ፄሲያዋንታ ዪሲያዋ ጊዴኔ? ቃሲ ኡንቱንታ ቃቺዴ፥ ቄሳቱዋ ካፓቱዋ ሲን ኣፋናው ዪቤኔዬ?» ያጌዲኖ።
ሺን ሳዖሊ ቃላ ኦዲያ ኦዱ ሚኒ ሚኒ ቤዳ፤ ዬሱሲ ቃሲ ኪሪስቶሳ ጊዲያዋካ ኢ ኣኬኪሲዴ ኦዴዳ ዲራው፥ ዳማስቆን ዴዒያ ኣዪሁዳቱ ኣው ዛሪያዋ ዬዲኖ።
ጮራ ጋላሳፔ ጉዪያን፥ ኣዪሁዳቱ ሺቂዴ፥ ሳዖላ ዎናው ዞሬቴዲኖ።
ሺን ኣዪሁዳቱ ባሬና ዎናው ቆፖዋ ሳዖሊ ሲሴዳ፤ ኡንቱንቱ ኣ ዎናው ቃማኔ ጋላሲ ካታማ ፔንጊያ ናጊኖ።
ሺን ካሊያዋንታ ኣ ቃማ ኣፊዴ፥ ዲርሳ ሁጲያና ታዪያን ዱጌ ዎዲኖ።
ሳዖሊ ዬሩሳላሜ ጋኬዳ ዎዴ፥ ካሊያዋንቱና ኢቲፔ ጋኬታናው ሺቂ ቤዔዳ፤ ሺን ካሊያዋ ኢ ጊዴዳዋ ኡባይ ኣማኔናን ኢፂዴ፥ ኣው ያዬዲኖ።
ሺን ባርናባሲ ሳዖላ ዬሱሲ ኪቴዳዋንቱኮ ኣፌዳ፤ ኦጊያን ጎዳ ኢ ዋኒዴ ቤዔዴንቶ፥ ኣው ጎዳይ ዎቲ ሃሳዬዴንቶኔ ቃሲ ሳዖሊ ዳማስቆን ዬሱሳ ሱንን ያዬናን ዎቲ ቃላ ኦዴዴንቶ፥ ኡንቱንቶ ጌሺዴ ኦዴዳ።
ሳዖሊ ዬሩሳላሜን ዩዪዴኔ ጎዳ ዬሱሳ ሱንን ያዬናን ቃላ ኦዲዴ፥ ዬሱሲ ኪቴዳዋንቱና ኢቲፔ ዴዔዳ።
ቃሲ ሳዖሊ ጊሪኬ ቃላ ሃሳዪያ ኣዪሁዳቱዋና ሃሳዬኔ ፓሉሜቴ፤ ሺን ኡንቱንቱ ኣ ዎናው ኮዬዲኖ።
ኢሻቱ ሄዋ ሲሲዴ፥ ሳዖላ ዱጌ ቂሳሪያ ኣፊዴ፥ ፄርሴሴ ዬዴዲኖ።
ዪሁዳን፥ ጋሊላኒኔ ሳማሪያን ኡባን ዴዒያ ኣማኒያ ኣሳቱ ሳሮቴን ዴዔዲኖ፤ ቃሲ ሚኔዲኖ፤ ጎዳሲ ያዪያዋኒኔ ጌሻ ኣያና ማዱዋን ጌሜቲዴ፥ ፓይዱዋንካ ዳሪ ዳሪ ቤዲኖ።
ጴፂሮሲ ኡባሳን ዩዪዴ፥ ሊዳን ዴዒያ ጌሻ ኣሳቱዋኮ ቃሲ ዎዳ።
ያቲዴ ሄዋን ሆስፑን ላይ ሲሊዴ፥ ኣርሳን ጊሲዴ ዴዒያ ኢቲ ኤኒያ ጊያ ቢታኒያ ዴሜዳ።
ጴፂሮሲ ኤኒያ፥ «ኤናው፥ ዬሱሲ ኪሪስቶሲ ኔና ፓ፤ ዴንዳዴ ኔ ሂፃ ዬጋ» ያጌዳ። ሄዋፔ ጉዬ ኤሌካ ዴንዲ ኤቄዳ።
ሊዳኒኔ ሳሮናን ዴዒያ ኣሳይ ኡባይ ኤኒያ ቤዒዴ፥ ጎዳኮ ሲሜዲኖ።
ዮጴ ካታማን ኢቲ ፃቢቶ ጌቴቲያ ኣማኔዉና ዴዓው፤ ፃቢቶ ጉሳይ ጊሪኬ ቃላን ዶርቆ ጊያዋ። ኢዛ ባሬ ዴዔዳ ዎዲያ ኡባን ሎዖባ ኦዴኔ ሂዬሳ ማዳዴ ዴዓው።
ሄ ዎዴ ኢዛ ሃርጋዴ ሃይቂና፥ ኣሳይ ኢዚ ኣኃ ሜጪዴ፥ ፖቂያ ፑዴ ኬሲዴ ጊሲሴዳ።
ሊዳይ ዮጴሲ ማታ፤ ካሊያዋንቱ ጴፂሮሲ ሊዲያን ዴዒያዋ ዮጴን ሲሲዴ፥ «ሃያና ኑኮ ኤሌካ ያሪኪ» ያጊያ ኪታ ላዑ ኣሳቱዋ ቦላ ኣኮ ኪቴዲኖ።
ሄዋፔ ጉዬ ጴፂሮሲ ዴንዲዴ፥ ኡንቱንቱና ቢ ጋኪና፥ ፖቂያ ፑዴ ኣ ኬሲዴ፥ ኪፊሊያ ጌሊሴዲኖ። ኣሲኒ ባይና ኣምዔ ማጫዋንቱ ኡባይ ዬኪዴኔ ዶርቃ ኡንቱንቱና ዴዒያ ዎዴ ኦዳ ቃሚሻቱዋኔ ማያቱዋ ኡባ ጴፂሮሳ ቤሲዴ፥ ኣ ዩሹዋን ዩዪ ኣዴ ኤቄዲኖ።
ጴፂሮሲ ኡንቱንታ ኡባ ካሬ ኬሲዴ፥ ጉልባቲ ፆሳ ዎሴዳ፤ ቃሲ ኣኃኮ ሲሚዴ፥ «ፃቢቴ፥ ዴንዳ» ያጌዳ፤ ፃቢታካ ባሬ ኣይፊያ ዶያ ጴፂሮሳ ቤዓዴ፥ ቃ ኡታዱ።
ጴፂሮሲ ኢዞ ባሬ ኩሺያን ማዲዴ፥ ዴን ኤሴዳ፤ ሄዋፔ ጉዪያን፥ ኣማኒያዋንታኔ ኣሲኒ ባይና ኣምዔ ማጫዋንታ ፄሲዴ፥ ፓፄዳዉኖ ኡንቱንቶ ኢሜዳ።
ሃ ዬዉ ዮጴ ካታማ ኡባን ላሌቲና ጮራ ኣሳይ ጎዳ ኣማኔዲኖ።
ጴፂሮሲ ዮጴን ኢቲ ሲሞና ጊያ ጋልባ ቃጪያዋና ዳሮ ዎዲያ ጋሚዔዳ።
ቂሳሪያን «ፃላቱዋ ኦላ ኣሳቱዋ» ጌቴቲያ ኦላንቻቶ ኢቲ ፄታቱዋ ካፑ ቆርኔሊዮሳ ጊያዌ ዴዔ።
ቆርኔሊዮሲ ፆሳ ሎይዴ ኣማኒያ ኣሳኔ፥ ባሬ ሶይ ኣሳ ኡባና ኢቲፔ ፆሳሲ ጎዪኒያ ኣሳ፤ ኣዪሁዳ ሂዬሳካ ኢ ዳሮ ማዴ፤ ቃሲ ፆሳ ኡባ ዎዴ ዎሴ።
ኢቲ ጋላሲ ኡዱፑ ሳቲያ ሄራን፥ «ቆርኔሊዮሳ» ጊዴ ፄሲያ ፆሳ ኪታንቻይ ባሬኮ ጌሊሺን፥ ቆርኔሊዮሲ ሳፃን ጌሺዴ ቤዔዳ።
ቆርኔሊዮሲ ያዪዴ፥ ኪታንቻ ጫዲ ፄሊዴ፥ «ታ ጎዳው፥ ኢ ኣዬ?» ያጌዳ። ኪታንቻይ ዛሪዴ፥ ሃዋዳን ያጌዳ፤ «ኔ ዎሳይኔ ኔኒ ሂዬሳ ማዲያዌ ፆሳ ሲንን ሃሳዬታናው ሳሉዋ ቤዳ።
ሃዒ ዮጴ ኣሳ ኪታዴ፥ ጴፂሮሳ ጌቴቲያ ሲሞና ኣሂሳ።
ጴፂሮሲ ኣባ ዶናን ዴዒያ ጋልባ ቃጪያ ሲሞና ጎሌን ኢማቴኒ ኡቴዳ፤ ኔኒ ኦናው ቤሲያዋ ኢ ኔው ኦዳናዋ» ያጌዳ።
ቆርኔሊዮሲ ባሬው ኦዴዳ ኪታንቻይ ቢና፥ ባሬ ቆማቱዋፔ ላዓቱዋኔ ፆሳሲ ጎዪኒያ ባሬፔ ሻኬቴና ዎታዳራቱዋፔ ኢቱዋ ፄሲዴ፥
ኡንቱንቶ ኡባባ ኦዲዴ፥ ኡንቱንታ ዮጴ ኪቴዳ።
ዎንቴ ጋላሲ ኡንቱንቱ ቢዴ፥ ዮጴ ካታማኮ ማቲሺን፥ ጴፂሮሲ ኡሱፑን ሳቲያ ሄራን ጎሊያ ቦላን ዴምባዪዴ ኦዳሳ ፆሳ ዎሳናው ኬሴዳ።
ቃሲ ኮሻቲዴ፥ ቁማ ማናው ኮዬዳ፤ ሺን ቁማይ ካዒሺን፥ ሳፃ ቤዔዳ።
ሳሉ ዶዬቲና፥ ዎልቃማ ማዩዋ ማላቲያባይ ኦይዱ ባጋና ኦይቄቲዴ፥ ሳዓን ዎሺን፥ ጴፂሮሲ ቤዔዳ።
ሄዋን ኦይዱ ጌዲያና ዴዒያ ሜሂ፥ ዶዓይ፥ ሾሻይ፥ ዛሪኔ ካፉ ኡባይ ዴዔ።
«ጴፂሮሳ፥ ዴንዳ ኤቃዴ ሹካ ማ» ጊያ ቃላይ ኣኮ ዬዳ።
ሺን ጴፂሮሲ፥ «ታ ጎዳው፥ ሃኔና! ታኒ ቱናባኔ ሼኔዪያባ ኡባካ ማ ኤሪኬ» ያጌዳ።
ቃሲ ላዔንዋ፥ «ፆሳይ ጌሼዳዋ ኔኒ ቱኒሶፓ» ጊያ ቃላይ ኣኮ ዬዳ።
ሄዙ ጌዴ ሄዋዳን ጌዳ፤ ሄዋፔ ጉዪያን፥ ኤሌካ ሄ ዎልቃማ ማዩዋ ማላቲያዌ ፑዴ ሳሉዋ ኣኬቲ ኣጌዳ።
ጴፂሮሲ ባሬ ቤዔዳ ሳፃ ቢሌይ ኣያ ጊዳንዴሻ? ያጊዴ፥ ባሬ ዎዛና ጊዶን፥ «ላ ሃዌ ኣዬ?» ጊሺን፥ ቆርኔሊዮሲ ኪቴዳ ኣሳቱ ሲሞና ጎሊ ዴዒያሳ ኮዪዴ፥ ኣ ፔንጊያን ኤቄዲኖ።
ባሬንቱ ኮሻ ቁ ኦዴ፥ «ጴፂሮሳ ጌቴቲያ ሲሞና ጊያ ኢማይ ሄዋን ዴዒ?» ያጊዴ ኦቼዲኖ።
ጴፂሮሲ ሳፃን ቤዔዳባ ኣኬካናው ቆፋን ሼኪዴዒሺን፥ ጌሻ ኣያናይ ኣ፥ «ቤዓ፥ ሄዙ ኣሳቱ ኔና ኮዪኖ፤
ዴንዳዴ ዎ፤ ታኒ ኡንቱንታ ኪቴዳ ዲራው፥ ሲናን ኡንቱንቱና ባ» ያጌዳ።
ጴፂሮሲ ኣሳቱዋኮ ዎዴ፥ «ሂንቴንቱ ኮዪያዌ ታና። ኣያ ኣካና ዬዲቴ?» ያጌዳ።
ኡንቱንቱ፥ «ፆሳሲ ያዪያ ፂሉ ኣዪሁዳ ኣሳ ኡባን ዳሮ ቦንቼቴዳ ፄታቱዋ ካፑዋ ቆርኔሊዮሲ፥ ኔና ባሬ ሶይ ኣፊሲዴ፥ ቃላ ኔፔ ሲሳና ማላ፥ ፆሳ ጌሻ ኪታንቻይ ኣው ኦዴዳ» ያጌዲኖ።
ጴፂሮሲ ኣሳቱዋ ኢማ ኡዲ ሾባናው ሶይ ሞኬዳ። ዎንቴ ጋላሲ፥ ዴንዲዴ ኡንቱንቱና ቤዳ፤ ዮጴ ካታማን ዴዒያ ኢሻቱዋፔ ኢቱ ኢቱ ኣናና ኢቲፔ ቤዲኖ።
ዎንቴ ጋላሲ፥ ቂሳሪያ ጋኬዲኖ፤ ቆርኔሊዮሲ ባሬ ዳባቱዋኔ ባሬ ላጌቱዋ ኢቲፔ ፄሲ ሺሺዴ፥ ጴፂሮሳ ናጌ።
ጴፂሮሲ ጌላና ሃኒሺን፥ ቆርኔሊዮሲ ኣናና ጋኬቲዴ፥ ኣ ሲንን ኩንዲዴ፥ ኣው ጎዪኔዳ።
ሺን ጴፂሮሲ፥ «ዴንዳ! ታኒካ ታ ሁጴው ኣሳ» ያጊዴ ኣ ዴንዳ።
ጴፂሮሲ ቆርኔሊዮሳና ሃሳዪዴ፥ ሶይ ጌሌዳ፤ ኢ ጌሊያ ዎዴ ጮራ ኣሳይ ሺቄዳዋ ዴሚዴ፥
ኣሳ፥ «ኣዪሁዳ ኣሳይ ሃራ ዛሪያና ኢቲፔቴን ዴዓናው፥ ዎይ ጋኬታናው ዎጋ ጊዴናዋ ሂንቴ ሁጴው ኤሪታ፤ ሺን ታኒ ኦናኔ ቱና ዎይ ሼኔዪያባ ጌና ማላ፥ ፆሳይ ታና ቤሴዳ።
ሄዋ ዲራው፥ ሂንቴ ታው ኪቲና፥ ፓሉማይ ባይናን ያዲ። ሃዒ፥ ‹ታና ኣዪሲ ኣሂሴዲቴ?› ያጋዴ ሂንቴንታ ኦቻይ» ያጌዳ።
ቆርኔሊዮሲ ሃዋዳን ያጌዳ፤ «ታኒ ሃቼ ኦይዱ ጋላሳፔ ካሴ ሃ ሳቲያን ኡዱፑ ሳቲያ ዎሳ ታ ሶዪን ፆሳ ዎሲሺን፥ ጶልቂያ ማዩዋ ማዬዳ ኣሳይ ታ ሲንን ኤቂዴ፥
ታና፥ ‹ቆርኔሊዮሳ፥ ፆሳይ ኔ ዎሳ ሲሴዳ፤ ኔኒ ሂዬሳ ማዲያዋካ ሃሳዬዳ።
ሲሚ ኣሳ ዮጴ ኪታዴ፥ ሲሞኒ ጴፂሮሳ ጊያዋ ፄሲሳ፤ ሲሞኒ ጴፂሮሲ ሲሞና ጊያ ጋልባ ቃጪያዋ ጎሌን ኣባ ዶናን ኢማቴ ኡቴዳ› ያጌዳ።
ሄዋ ዲራው፥ ታኒ ኔኮ ኤሌካ ኪታዲ፤ ኔኒኔ ያዴ ሎይዳ፤ ሲሚ ኔኒ ኑሲ ኦዳናው ፆሳይ ኔና ኣዛዜዳዋ ኡባ ሲሳናው ሃዒ ኑኒ ኡባይ ሃዋን ፆሳ ሲንን ዴዔቶ» ያጌዳ።
ጴፂሮሲ ሃሳያ ሃዋዳን ያጊ ዶሜዳ፤ «ፆሳይ ኣሳ ሶምዒያ ፄሌና፤ ሺን ጋዴ ኡባን ባሬው ያዪያዋኔ ፂሎ ኦሱዋ ኦያዋ ጋላቲያዋ ታኒ ቱሙ ኣኬካዲ።
<range>
ፆሳይ ኣሳ ኡባ ጎዳ፥ ዬሱሲ ኪሪስቶሳ ባጋና፥ ሳሮቴ ኦዲዴ፥ ሃ ዎንጋላ ሚሺራቹዋ ኢስራዔሊያ ኣሳሲ ኪቴዳዋ ሂንቴንቱ ኤሪታ።
ዮሃኒሲ ቃላ ኦዴዳ ፂንቃታፔ ጉዪያን፥ ጋሊላፔ ዶሚዴ፥ ዪሁዳ ጋዲያ ኡባን ሃኔዳዋ ሂንቴ ኤሪታ።
ፆሳይ ናዚሬቲያ ዬሱሳ ጌሻ ኣያናኒኔ ዎልቃን ኩንዳ፤ ፆሳይ ኣናና ዴዒያ ዲራው፥ ሎዖባ ኢ ኦዲኔ ፃላሂያ ካፑዋሲ ሞዴቴዳ ኡባ ፓዴ ዩዬዳ።
«ኣዪሁዳ ጋዲያኒኔ ዬሩሳላሜን ኢ ኦዳ ኡባባሲ ኑኒ ማርካ። ኡንቱንቱ ማስቃሊያ ቦላ ሚሲማሪያን ሺ ካቂዴ፥ ኣ ዎዲኖ።
ሺን ፆሳይ ሄዜንያ ጋላሳን ሃይቁዋፔ ኣ ዴንዴ ቤሴዳ።
ፆሳይ ኮይሮ ዶሬዳ ማርካቱዋ ኑና፥ ኣ ቤሴዳፔ ኣቲን፥ ኣሳ ኡባ ጊዴና፤ ሃይቁዋፔ ኢ ዴንዴዳዋፔ ጉዪያን፥ ኑኒ ኣናና ሜዶኔ ኡሼዶ።
ፆሳይ ዎንጋላ ሚሺራቹዋ ኣሳሲ ኑኒ ኦዳናዉኔ፥ ፓፃ ዴዒያዋንቱ ቦላኒኔ ሃይቄዳዋንቱ ቦላን ፒርዳናው ኢ ሱንዳዌ ዬሱሳ ጊዴዳዋ ኑኒ ማርካታናው ኑና ኣዛዜዳ።
ፆሳይ ኣኒ ኣማኒያ ኡባ ናጋራ ኣ ሱንን ኣቶ ጋናዋ ናባቱ ኡባቱ ማርካቲኖ» ያጌዳ።
ጴፂሮሲ ቢሮ ሄ ዬዉዋ ኦዲሺን፥ ቃላ ሲሲያ ኡባ ቦላ ጌሻ ኣያናይ ዎ ኣጌዳ።
ጴፂሮሳና ዮጴፔ ዬዳ፥ ኣማኒያ ቃፃሬቴዳ ኣዪሁዳ ኡባቱ ኣዪሁዳ ጊዴናዋንቱ ቦላንካ ጌሻ ኣያና ኢሞታይ ጉኬዳ ዲራው ማላሌቴዲኖ።
ኣዪሲ ጎፔ፥ ኡንቱንቱ ዱማ ዱማ ቃላን ሃሳዪሺኒኔ ፆሳ ዳሮቴ ሳቢሺን ሲሴዲኖ። ሄ ዎዴ ጴፂሮሲ ዛሪዴ፥
«ሃዋንቱ ቃሲ ኑናዳን ጌሻ ኣያና ኣኬዳዋንቱ ፃማቄቴናዳን፥ ሃ ኡንቱንታ ዲጋናው ዳንዳዪያዌ ኦኔ?» ያጌዳ።
ኡንቱንቱ ዬሱሲ ኪሪስቶሳ ሱንን ፃማቄታና ማላ፥ ኡንቱንታ ኣዛዜዳ፤ ሄዋፔ ጉዪያን፥ ኡንቱንቱ ባሬንቱና ኣማሬዳ ጋላሳ ኡታና ማላ፥ ኣ ዎሴዲኖ።
ዬሱሲ ኪቴዳዋንቱኔ ዪሁዳ ኡባን ዴዒያ ኢሻቱ፥ ኣዪሁዳ ጊዴናዋንቱካ ፆሳ ቃላ ኣኬዳዋ ሲሴዲኖ።
ጴፂሮሲ ዬሩሳላሜ ቤዳ ዎዴ፥ ቃፃሬቴዳ ኣሳቱ ኣናና ፓሉሜቲዴ፥
ኣ፥ «ኔኒ ቃፃሬቲቤናዋንቱኮ ጌላዴ፥ ኡንቱንቱና ቁማ ማዳ» ያጌዲኖ።
ሺን ጴፂሮሲ ሃኔዳዋ ኮይሩዋፔ ዶሚዴ፥ ማራን ማራን ሃዋዳን ያጊዴ ኦዴዳ፤
«ታኒ ዮጴ ካታማን ፆሳ ዎሲሺን፥ ታኒ ኣያናኒ ጊዳዴ ሳፃ ቤዓዲ፤ ዎልቃማ ማዩዋ ማላቲያዌ ኦይዱ ባጋና ኦይቄቲዴ፥ ሳሉዋፔ ዎዴ፥ ታኮ ዬዳ።
ሄዋ ጊዱዋ ታኒ ጫዳ ፄሊያ ዎዴ፥ ኦይዱ ጌዲ ዴዒያ ሜሂያ፥ ዱዓ፥ ሾሻ፥ ዛሪያኔ ካፉዋ ቤዓዲ።
ቃሲ፥ ‹ጴፂሮሳ፥ ዴንዳ፤ ሹካ ማ› ጊያ ቃላ ታኒ ሲሳዲ።
«ሺን ታኒ፥ ‹ታ ጎዳው፥ ሃኔና! ቱናባይ ዎይ ሼኔዪያባይ ኡባካ ታ ዶናኮ ሺቂ ኤሬና› ጋዲ።
«ቃላይ ሳሉዋፔ ላዔዋካ፥ ‹ፆሳይ ጌሼዳዋ ኔኒ ቱና ጎፓ› ያጊዴ ታው ዛሬዳ።
«ሄዌ ሄዙ ጌዴ ሃኒና፥ ዉርሴን ኡባባይ ሳሉዋ ፑዴ ጎሼቴዳ።
ሄ ማንዒያንካ ሄዙ ኣሳቱ ቂሳሪያፔ ታኮ ኪቴቲዴ፥ ታኒ ዴዒያ ጎሊያ ጋኪ ኣጌዲኖ።
ታኒካ ሲናኒ ኡንቱንቱና ባና ማላ፥ ጌሻ ኣያናይ ታው ኦዴዳ። ቃሲ ሃ ኡሱፑን ኢሻቱ ዮጴፔ ታናና ቂሳሪያ ቢና፥ ኑኒ ቆርኔሊዮሳ ሶይ ጌሌዶ።
ኪታንቻይ ባሬ ሶዪን ኤቂዴ ባሬና፥ ‹ጴፂሮሳ ጌቴቲያ ሲሞና ፄሳናው ኣሳ ዮጴ ኪታ፤ ኔኒኔ ኔ ጎሌ ኣሳይ ኡባይ ኣቲያ ቃላ ኢ ኔው ኦዳናዋ› ጌዳዋ ቆርኔሊዮሲ ዎቲ ሲሴዴንቶ፥ ኑሲ ኦዴዳ።
<range>
«ታኒ ሃሳያናው ዶሚያዋን ጌሻ ኣያናይ ኮይሮ ኑ ቦላ ዎዳዋዳን፥ ኡንቱንቱ ቦላካ ዎ ኣጌዳ።
ጎዳይ፥ ‹ዮሃኒሲ ሃን ፃማቄዳ፤ ሺን ሂንቴንቱ ጌሻ ኣያናን ፃማቄታኒታ› ያጌዳ ቃላ ታኒ ሃሳያዲ።
ፆሳይ ኑሲ ጎዳ ዬሱሲ ኪሪስቶሳ ኣማኔዳዋንቱሲ ኢሜዳ ኢሞታ ማላ ኣዪሁዳ ጊዴናዋንቶካ ቃሲ ኢሞፔ፥ ሲሚ ፆሳ ዲጋናው ታኒ ኦኔ?» ያጌዳ።
ኡንቱንቱ ሃዋ ሲሴዳ ዎዴ ባሬንቱ ፓሉማ ኣጊዴ፥ «ያቲና፥ ፆሳይ ኣዪሁዳ ጊዴናዋንቱካ ቃሲ ናጋራፔ ሲሚዴ ዴዓናዳን፥ ኡንቱንታ ቃዴዳ» ያጊዴ ፆሳ ጋላቴዲኖ።
ኢስፂፋኖሳ ቦላ ጋኬዳ ዋዪያ ጌዱዋን ላሌቴዳ ኣማኒያዋንቱ ቃላ ኣዪሁዳቱዋ ፃላላፔ ኣቲን፥ ሃራሲ ኢቱዋሲኔ ኦዴናን፥ ፒንቄ፥ ቆጲሮሳኔ ኣንፆኪያ ጋካናው ዩዬዲኖ።
ሺን ቆጲሮሳፔኔ ቄሬናፔ ዬዳ ኢቲ ኢቲ ኣማኒያ ኣሳቱ ኣንፆኪያ ቢዴ፥ ጎዳ ዬሱሳ ዎንጋላ ሚሺራቹዋ ኦዲዴ፥ ጊሪኬ ኣሳሲካ ኦዴዲኖ።
ጎዳ ዎልቃይ ኡንቱንቱና ዴዔ፤ ቃሲ ጮራ ኣሳይ ኣማኒዴ፥ ጎዳኮ ሲሜዲኖ።
ሃ ዬዉ ዬሩሳላሜን ዴዒያ ኣማኒያ ኣሳሲ ሲሴቲና፥ ኣማኒያ ኣሳይ ባርናባሳ ኣንፆኪያ ኪቴዳ።
ባርናባሲ ኣንፆኪያ ቤዳ ዎዴ፥ ፆሳ ኣ ኬካቴ ኦሱዋ ቤዒዴ ናሼቴዳ፤ ኡንቱንቱ ኡባይ ጎዳን ባሬንቱ ኩሜን ዎዛናፔ ሚኒ ዴዓናዳን፥ ኡንቱንታ ዞሬዳ።
ኣዪሲ ጎፔ፥ ባርናባሲ ጌሻ ኣያናይኔ ኣማኑ ኩሜዳ ሎዖ ኣሳ፤ ሄ ጋሱዋን ጮራ ኣሳይ ጎዳኮ ዬዲኖ።
ሄዋፔ ጉዪያን፥ ባርናባሲ ሳዖላ ኮያናው ፄርሴሴ ቤዳ።
ያቲዴ ሳዖላ ዴሜዳ ዎዴ፥ ኣንፆኪያ ኣሄዳ። ባርናባሲኔ ሳዖሊ ኣማኒያ ኣሳና ኢቲ ላይ ኩሜን ኡቲዴ፥ ጮራ ኣሳ ታማሪሴዲኖ፤ ካሊያዋንቱ ኣንፆኪያን ኣማኒያ ኣሳ ጌቴቲዴ፥ ኮይሮ ፄሴቴዲኖ።
ናባቱ ዬሩሳላሜፔ ኣንፆኪያ ሄ ዎዴ ዎዲኖ።
ኡንቱንቱ ጊዶፔ ኣጋቦሳ ጊያዌ ዴንዲዴ፥ ሳዓ ኡባን ዎልቃማ ኮሻይ ዴንዳናዋ ኣያና ዎልቃን ቲምቢቲያ ኦዴዳ፤ ሄዌ ሃኔዳዌ ቃላዉዴዮሳ ካዉቴ ዎዲያና።
ካሊያዋንቱ ሁጲያን ሁጲያን ባሬንቱ ዎልቃ ኬና ሚሻ ኬሲዴ፥ ዪሁዳን ዴዒያ ባሬንቱ ኢሻቱዋሲ ማዱዋ ዬዳናው ቆፋ ቃቼዲኖ።
ኡንቱንቱ ሄዋዳን ኦዴ፥ ሚሻ ባርናባሳ ቦላኒኔ ሳዖላ ቦላ ዎሳ ጎሌ ጪማቶ ዬዴዲኖ።
ካቲያ ሄሮዲሴ ሄ ዎዴ ዎሳ ጎሌ ኣሳፔ ኣማሬዳዋንታ ዋዪሱዋ ዶሜዳ።
ዮሃኒሳ ኢሻ ያዪቆባ ማሻን ዎሴዳ።
ሄዌ ኣዪሁዳቱዋ ናሼቼዳዋ ቤዒዴ፥ ጉጂ ጴፂሮሳካ ኦይቄዳ፤ ሄዌ ማጋጌ ኡኪ ባላ ቦንቺያ ጋላሳቱዋና።
ጴፂሮሳ ኦይቂዴ ቃቼዳ። ፓሲጋ ባላ ቦንቺያ ጋላሳቱዋፔ ጉዪያን፥ ጋዴ ኣሳ ሲን ኣናው ቆፒዴ፥ ኦይዱ ኦይዱ ዎታዳራቱ ኣ ናጋናዳን፥ ታማኔ ኡሱፑን ዎታዳራቱዋሲ ኣዴ ኢሜዳ።
ሄዋ ዲራው፥ ጴፂሮሲ ቃሾ ጎሊያን ናጌቴ፤ ሺን ዎሳ ጎሌ ኣሳይ ኣው ሚኒሲዴ ፆሳ ዎሴ።
ሄሮዲሴ ጴፂሮሳ ኣሳ ሲን ኣናው ቆፓናፔ ካሴ ቃማ፥ ጴፂሮሲ ላዑ ሳንላታን ቃሼቲዴ፥ ላዑ ዎታዳራቱዋፔ ጊዱዋን ጌሚዒሼዳ፤ ናጊያዋንቱካ ቃሾ ጎሌ ፔንጊያን ኤቂዴ ናጊኖ።
ኣኬኬናን ዴዒሺን፥ ጎዳ ኪታንቻይ ሄዋን ኤቂ ኣጌዳ፤ ቃሾ ጎሌንካ ፖዑ ፖዒ ኣጌዳ። ኪታንቻይ ጴፂሮሳ ሚዪያ ዴቺ ቤጎዴ ኣ፥ «ኤሌ ዴንዳ» ያጌዳ፤ ሄ ማንዒያንካ ሳንላታይ ኣ ኩሺያፔ ዎ ኣጌዳ።
ኪታንቻይ ኣ፥ «ኔ ሱሪያ ዳንጫ፤ ኔ ጫማካ ዎ» ያጊና፥ ጴፂሮሲ ሄዋዳን ኦዳ፤ ኪታንቻይ፥ «ኔ ማዩዋ ማያዴ ታና ካላ» ያጌዳ።
ጴፂሮሲ ቃሾ ጎሊያፔ ኬሲዴ፥ ኪታንቻ ካሌዳ፤ ኣው ሳፃ ቤዒያዋ ማላቴዳፔ ኣቲን፥ ኪታንቻይ ኦያባይ ቱማ ጊዴዳዋ ኤሪቤና።
ኪታንቻይኔ ጴፂሮሲ ኮይሮ ዎታዳራፔኔ ላዔን ዎታዳራፔ ኣዴ፥ ካታማ ኣፊያ ቢራታ ፔንጊያኮ ጋኬዲኖ፤ ፔንጊካ ኡንቱንቶ ባሬካ ዶዬቲ ኣጌዳ፤ ኡንቱንቱ ኬሲዴ ኢቲ ኦጊያና ቢሺን፥ ኪታንቻይ ኤሌካ ጴፂሮሳፔ ሻኬቲ ኣጌዳ።
ጴፂሮሲ ባሬና ጋኬዳባ ኣኬኪዴ፥ «ታና ጎዳይ ባሬ ኪታንቻ ኪቲዴ፥ ሄሮዲሳ ኩሺያፔኔ ኣዪሁዳ ኣሳይ ናጊ ኡቴዳ ኡባባፔ ኣሼዳዋ ሃዒ ቱሙ ኤራዲ» ያጌዳ።
ኢ ሄዋ ኣኬኬዳ ዎዴ፥ ጮራ ኣሳይ ኢቲፔ ሺቂዴ ፆሳ ዎሲያሳ፥ ማርቆሳ ጊያ ዮሃኒሳ ዳዪ ማይራሚ ሶይ
ቢዴ ፔንጊያን ፄሲና፥ ኢቲ ሮዶ ጊያ ኣሺካራታ ዶያናው ያዱ።
ሮዳ ጴፂሮሳ ቃላ ጊዴዳዋ ኤሬዳ ዎዴ፥ ባሬና ናሼቺና፥ ፔንጊያ ዶዬናን ጉዬ ዎፃዴ፥ ጴፂሮሲ ካሬን ኤቄዳዋ ኣሳሲ ኦዳዱ።
ኣሳይ ኢዞ፥ «ሃኔ፥ ኔኒ ጎያ» ያጌዳ። ሮዳ ጴፂሮሳ ጊዴዳዋ ጌሻዴ ኦዳዱ። ኡንቱንቱ፥ «ሄዌ ኣ ኪታንቻ» ያጌዲኖ።
ሺን ጴፂሮሲ ካሬን ፄሲዴ ኣጌናን ኢፂና፥ ኣሳይ ካሪያ ዶዪ፥ ኣ ቤዒዴ ማላሌቴዲኖ።
ሺን ኡንቱንቱ ጮዑ ጋና ማላ፥ ጴፂሮሲ ባሬ ኩሺያን ፆርሲዴ፥ ጎዳይ ቃሾ ጎሊያፔ ኣ ዎቲ ኬሴዴንቶ፥ ኡንቱንቶ ቆንጪሲ ኦዲዴ፥ «ሃዋ ያዪቆባሲኔ ኢሻቱዋሲ ኦዲቴ» ጊዴ፥ ኬሲ ሃራሳ ቤዳ።
ሳዓይ ዎንቴዳ ዎዴ፥ ጴፂሮሲ ሃቃ ቢዲጌዴንቶ ጊና ዎታዳራቱዋ ጊዶን ዳሮ ዋላሳይ ኬሴዳ።
ሄሮዲሴ ጴፂሮሳ ኮዪሺን፥ ኢ ዬዳ ዎዴ፥ ናጊያዋንታ ቆሪዴ፥ ኡንቱንታ ዎና ማላ ኣዛዜዳ፤ ሄዋፔ ጉዪያን፥ ዪሁዳፔ ቂሳሪያ ዎዴ፥ ሄዋን ኣማሬዳ ዎዲያ ኡቴዳ።
ሄሮዲሴ ፂሮሳ ኣሳሲኔ ሲዶና ኣሳሲ ሎይ ሃንቄቴዳ፤ ኡንቱንቱ ጋዴ ኣሳይ ካ ሄሮዲሳ ጋዴ ኣሳፔ ዴሚያ ዲራው፥ ኡንቱንቱ ኢቲፔ ጊዲዴ፥ ኣ ጎሊያ ካፑዋ ቢላስፆሳ ባሬንቱ ባጋ ኦዴ፥ ሲጌታና ማላ ዎሳናው ሄሮዲሳኮ ቤዲኖ።
ሄሮዲሴ ሱንቴዳ ጋላሲ፥ ባሬ ካዉቴ ማዩዋ ማዪዴ፥ ካዉቴ ኦይዲያን ኡቲዴ፥ ኣሳሲ ሃሳዬዳ።
ኣሳይ፥ «ሃዌ ፆሳ ቃላ፤ ኣሳ ቃላ ጊዴና» ያጊዴ ኮሻ ቂሲዴ ሃሳዬዳ።
ሄሮዲሴ ፆሳ ቦንቺቤና ዲራው፥ ሄ ማንዒያንካ ጎዳ ኪታንቻይ ኣ ዴቺና፥ ጉፁኒያን ሜቴቲዴ፥ ሃይቂ ኣጌዳ።
ሺን ፆሳ ቃላይ ዲጬኔ ዳር ዳር ቤ።
ባርናባሲኔ ሳዖሊ ባሬንቱ ኦሱዋ ፖሊዴ፥ ማርቆሳ ጊያ ዮሃኒሳ ባሬንቱና ኣኪዴ፥ ዬሩሳላሜፔ ሲሜዲኖ።
ኣንፆኪያን ዴዒያ ኣማኒያ ኣሳ ጊዶን ናባቱኔ ታማርሲያዋንቱ ዴዒኖ፤ ኡንቱንቱካ ባርናባሳ፥ ካሬ ጊያ ሲሞና፥ ቄሬናፔ ዬዳ ሉቂዮሳ፥ ጋዲያ ሞዲያ ሄሮዲሳና ዲጬዳ ሚናሃኔ ሳዖላ።
ኡንቱንቱ ጎዳሲ ጎዪኒሺናኔ ፆሚሺን፥ ጌሻ ኣያናይ፥ «ታኒ ፄሴዳ ኦሱዋሲ ባርናባሳኔ ሳዖላ ታው ዱማዪቴ» ያጌዳ።
ኡንቱንቱ ፆሜዳዋፔኔ ዎሴዳዋፔ ጉዪያን፥ ባሬንቱ ኩሺያ ባርናባሳ ቦላኒኔ ሳዖላ ቦላን ዎዴ፥ ኡንቱንታ ዬዴዲኖ።
ሄዋ ዲራው፥ ጌሻ ኣያናይ ኡንቱንታ ኪቲና፥ ሴሉቂያ ዎዲኖ፤ ሄዋፔ ዎንጊሪያን ጌሊዴ፥ ቆጲሮሳ ሃኒ ዶዴቴዳሳ ቤዲኖ።
ኡንቱንቱ ሲልማና ጋኪዴ፥ ኣዪሁዳ ዎሳ ጎሌቱዋን ፆሳ ቃላ ኦዴዲኖ፤ ኡንቱንታ ማዳናው ዮሃኒሲ ኡንቱንቱና ዴዔ።
ኡንቱንቱ ቆጲሮሳ ሃን ዶዴቴዳ ሳዓ ኡባ ጳፉ ጋካናው ዩዪዴ፥ ናቢያ ኢቲ ዎርዳንቻ፥ ኣዪሁዳ ኣሳ ባር-ዬሱሳ ጊያ ሻሬቹዋ ዴሜዲኖ።
ሄ ሻሬቹ ጋዲያ ሞዲያ ሳርጊዮሳ ጳዉሎሳ ጊያ ኣኬካንቻ ቢታኒያና ዴዔ። ሳርጊዮሳ ጳዉሎሳ ባርናባሳኔ ሳዖላ ባሬኮ ፄሲዴ፥ ፆሳ ቃላ ሲሳናው ኮዬዳ።
ሺን ሻሬቹዋ ኤሊማሲ (ጊሪኬ ቃላን ሄዌ ኣ ሱን) ጋዲያ ሞዲያዋ ኣማኑዋ ዲጋናው ኮዪዴ፥ ኡንቱንቱ ሃሳያ ጳልቄዳ።
ሺን ጳዉሎሳ ጊያ ሳዖሊ ባሬናን ጌሻ ኣያናይ ኩሚና፥ ሻሬቹዋ ጫዲ ፄሊዴ፥
ኣ፥ «ላ ሃ ፃላሂያ ካፑዋ ናዓው፥ ጌኔቴይ ኡባይኔ ኢታቴይ ኡባይ ኩሜዳዎ፥ ፂሎቴ ኡባ ሞርኬው፥ ጎዳ ኦጊያ ሱሪያ ጌላዪያዋ ኣጊኪ?
ቤዓ፤ ሃዒ ጎዳ ኩሺ ኔ ቦላ ዴዔ፤ ኔኒ ቆቃ ጊዳና፤ ኣማሬዳ ዎዲ ጋካናው፥ ኣዋ ፖዑዋ ቤዓካ» ያጌዳ። ሄ ማንዒያንካ ሻኖቻይኔ ማይ ኣ ኣይፊያ ጎዚና፥ ባሬ ኩሺያ ኦይቂዴ፥ ካሌያ ኡራ ኮዪዴ ዩዬዳ።
ሄ ዎዴ ጋዲያ ሞዲያዌ ሄዋ ቤዔዳ ዎዴ፥ ጎዳይ ታማሪሲያዋን ማላሌቲዴ ኣማኔዳ።
ጳዉሎሲኔ ኣናና ዴዒያዋንቱ ጳፉፔ ዴንዲዴ፥ ጲኒፊሊያን ዴዒያ ጴርጌ ዎንጊሪያን ቤዲኖ፤ ዮሃኒሲ ኡንቱንቱፔ ሻኬቲ፥ ዬሩሳላሜ ሲሜዳ።
ሺን ኡንቱንቱ ጴርጌፔ ኣዴ፥ ጲሲዲያን ዴዒያ ኣንፆኪያ ጋኬዲኖ፤ ሳምባታ ጋላሳን ኣዪሁዳ ዎሳ ጎሌ ጌሊዴ ኡቴዲኖ።
ሙሴ ሂጊኔ ናባቱዋ ማፃፋይ ናባቤቴዳዋፔ ጉዪያን፥ ኣዪሁዳ ዎሳ ጎሌ ካፓቱ፥ «ኑ ኢሻቶ ኣሳ ሚኒሲያ ቃላይ ሂንቴንቶ ዴዖፔ፥ ኣሳው ሃሳዬሪኪቴ» ያጊዴ ኡንቱንቶ ኪቴዲኖ።
ጳዉሎሲ ዴንዲ ኤቂዴ፥ ባሬ ኩሺያን ፆርሲዴ፥ ሃዋዳን ያጌዳ፤ «ኢስራዔሊያ ኣሳቶ፥ ፆሳሲ ያዪያዋንቶ ሲሲቴ።
ሃ ኢስራዔሊያ ኣሳ ፆሳይ ኑ ኣዋቱዋ ዶሪዴ፥ ጊብፄ ጋዲያን ኢማቴን ኡንቱንቱ ዴዒሺን፥ ኡንቱንታ ጮሪሴዳ፤ ባሬ ዎልቃማ ዎልቃኒካ ጊብፄ ጋዲያፔ ኡንቱንታ ኬሴዳ።
ባዙዋን ኦይታሙ ላይ ኬና ኑ ኣዋቱዋ ኢ ዳንዳዬዳ።
ካናኔ ጊያ ጋዲያን ኣዪሁዳ ጊዴና ላፑ ካዉቴ ዪሲዴ፥ ኡንቱንቱ ጋዲያ ባሬ ኣሳ ላቲሴዳ።
ሄዋፔ ጉዪያን፥ ናቢያ ሳሜላ ዎዲያ ጋካናሲ፥ ኦይዱ ፄታኔ ኢሻታሙ ላይ ኬና ዳናቱዋ ኡንቱንቶ ኢሜዳ።
ሄዋፔ ጉዪያን፥ ኡንቱንቱ ባሬንቶ ካቲያ ኢማና ማላ ዎሲና፥ ፆሳይ ቢኒያማ ዛሪያፔ ቂሳ ናዓ ሳዖላ ኦይታሙ ላይው ካዉታና ማላ፥ ኡንቱንቶ ኢሜዳ።
ፆሳይ ሳዖላ ሻሬዳዋፔ ጉዪያን፥ ኡንቱንቱ ቦላ ዳዊቴ ካዉታና ማላ፥ ኣ ዴንዳ፤ ዳዊቴባ ማርካቲዴ፥ ‹ታኒ ኮዪያ ኡባባ ታ ዎዛናዳን ኦያ ኢሴይ ናዓ ዳዊታ ዴማዲ› ያጌዳ።
«ፆሳይ፥ ‹ታኒ ዳዊታ ዛሪያፔ ኢስራዔሊያ ኣሳ ኣሺያዋ ኣሃና› ቃላ ጌሌዳዋዳንካ፥ ዬሱሳ ኣሄዳ።
ዬሱሲ ያናፔ ካሴ ኢስራዔሊያ ኣሳይ ኡባይ ባሬንቱ ናጋራፔ ሲሚዴ ፃማቄታና ማላ፥ ዮሃኒሲ ቃላ ኦዴዳ።
ቃሲ ዮሃኒሲ ባሬ ኦሱዋ ዉርሳና ሃኒዴ ኣሳ፥ ‹ታና ኦና ጊዴ ቆፒቴ? ታኒ ሂንቴ ናጊያዋ ጊዲኬ፤ ሺን ቤዒቴ፥ ኣ ጌዲያ ጫማ ቃሹዋካ ጌዲያፔ ቢላናው ታው ቤሴናዌ ታፔ ጉዬና ዬ› ያጌዳ።
«ታናዳን ኣማኒያዋንቶ፥ ኣብራሃሜ ዜሬቶ፥ ቃሲ ሃዋን ኣዪሁዳ ጊዴናዋንቶ ፆሳሲ ያዪያዋንቶ፥ ሃ ኣቶቴ ቃላይ ኑሲ ኪቴቴዳ።
ኣዪሲ ጎፔ፥ ዬሩሳላሜን ዴዒያ ኣሳይኔ ኡንቱንቱ ካፓቱ ዬሱሳኔ ሳምባታ ጋላሳ ኡባን ናባቤቲያ ናባቱዋ ቃላ ኣኬኪቤና ዲራው፥ ኣ ቦላ ፒርዲዴ፥ ናባቱዋ ቃላ ፖሌዲኖ።
ዬሱሳ ዎሳናው ኢቲ ጋሱካ ኡንቱንቶ ቤቴናን ኢፂና፥ ጲላፆሲ ኣ ዎና ማላ ዎሴዲኖ።
«ኡንቱንቱ ዬሱሳባይ ፆሳ ማፃፋን ፃፌቴዳዋ ኡባ ፖሌዳ ዎዴ፥ ማስቃሊያፔ ኣ ዎዴ ሞጌዲኖ።
ሺን ፆሳይ ሃይቁዋፔ ዬሱሳ ዴንዳ።
ሄዋፔ ጉዪያን ኢ ባሬናና ጋሊላፔ ዬሩሳላሜ ዬዳ ኣሳቶ ጮራ ጋላሳ ቤቴዳ ኡንቱንቱ ሃዒ ኣባ ኣሳሲ ማርካቲኖ።
«ፆሳይ ኑ ኣዋቱዋሲ ኢማና ጌዳ ዎንጋላ ሚሺራቹዋ ኑኒ ሂንቴንቶ ኦዴቶ።
ዳዊቴ ማዚሙሪያ ማፃፋን ላዔ ሼምፑዋን፥ ‹ኔኒ ታ ናዓ። ሃቼ ታኒ ኔ ኣዉዋ ጊዳዲ› ጌቴቲዴ ፃፌቴዳዋዳን፥ ፆሳይ ዬሱሳ ዴንዴ፥ ኑ ኣዋቱዋሲ ኢማና ጌዳዋ ኑሲ ኡንቱንቱ ናናሲ ፖሌዳ።
ላዔንዋ ኢ ሃይቄና ማላ፥ ሃይቁዋፔ ኣ ዴንዳዋሲ ፆሳይ፥ ‹ታኒ ዳዊቴው ኢማና ጌዳ ኣማኔቴዳ ጌሻ ኣንጁዋ ሂንቴንቶ ኢማና› ያጊዴ ሃሳዬዳ።
ሄዋ ዲራው፥ ማዚሙሪያ ማፃፋን ሃራሳን ቃሲ፥ ‹ኔ ጌሻ ናዓ ኣኃካ ሙሲሳካ› ያጌዳ።
ኣዪሲ ጎፔ፥ ዳዊቴ ባሬ ዎዲያን ፆሳ ቆፋ ኦዳዋፔ ጉዪያን ሃይቂዴ፥ ባሬ ኣዋቱዋና ሃይቂ ሙሴዳ።
ሺን ፆሳይ ሃይቁዋፔ ዴንዳዌ ሙሲቤና።
«ሄዋ ዲራው፥ ታናዳን ኣማኒያዋንቶ፥ ናጋራ ኣቶ ጌቴቴዳዌ ሂንቴንቶ ዬሱሳ ባጋና ኦዴቴዳዌኔ፥ ሙሴ ሂጊያን ፂላናው ሂንቴንቶ ዳንዳዬቴና ኡባባፔ ኣኒ ኣማኒያ ኡባይ ፂላናዌ ሂንቴንቶ ኤሬቶ።
<range>
ሄዋ ዲራው፥ ናባቱ ጌዳዌ ሂንቴ ቦላ ጋኬና ማላ ናጌቲቴ፤
‹ፆሳይ ጌዳባ ቂሊጪያዋንቶ፥ ቤዒቴ፤ ሃራይ ኣቶ ኢቲ ኡራይ ሂንቴንቶ ኦዲንቶካ፥ ሂንቴ ኣማኔና ኦሱዋ ታኒ ሂንቴንቱ ዎዲያን ኦያ ዲራው፥ ፖራ ጊቴ፤ ሃይቂቴ› ጌዲኖ» ያጌዳ።
ጳዉሎሲኔ ባርናባሲ ኣዪሁዳ ዎሳ ጎሊያፔ ኬሲሺን፥ ኣሳይ ኡንቱንታ ላዔንዋ ሳምባታንካ ሄዋ ጉጂዴ ኦዳና ማላ ዎሴዲኖ።
ሺቁ ላሌቴዳዋፔ ጉዪያን፥ ጮራ ኣዪሁዳቱኔ ኣዪሁዳቱዋ ኣማኑዋን ጌሊዴ ፆሳው ያዪያ ጮራቱ፥ ጳዉሎሳኔ ባርናባሳ ካሌዲኖ፤ ዬሱሲ ኪቴዳዋንቱ ፆሳ ኣ ኬካቴን ሚኒ ዴዓና ማላ፥ ኡንቱንቶ ኦዲዴ ሚኒሴዲኖ።
ላዔንዋ ሳምባታን ኣማሬዳ ኣሳቱዋፔ ኣቲን፥ ካታማ ኣሳይ ኡባይ ፆሳ ቃላ ሲሳናው ሺቄዳ።
ሺን ኣዪሁዳቱ ጮራ ኣሳ ቤዔዳ ዎዴ፥ ጳዉሎሳ ቃናቴዲኖ፤ ኣ ሃሳያ ጳልቂዴ፥ ኣ ቦሬዲኖ።
ጳዉሎሲኔ ባርናባሲ ፃሊዴ፥ «ፆሳ ቃላይ ካሴቲዴ ሂንቴንቶ ኦዴታናው ኮሼ፤ ሺን ቃላ ሂንቴ ኢፄዳ ዲራዉኔ ሜና ዴዑዋ ኣካናው ሂንቴንቶ ቤሴና ጊዴ፥ ሂንቴ ሂንቴንቱ ሁጲያን ፒርዴዳ ዲራው፥ ቤዒቴ፥ ኑኒ ኣዪሁዳ ጊዴናዋንቱኮ ሲሜቶ።
ኣዪሲ ጎፔ፥ ጎዳይ ኑና፥ « ‹ኣሳይ ኡባይ ሂንቴ ባጋና ኣታና ማላ፥ ሂንቴንታ ታኒ ኣዪሁዳ ጊዴናዋንቶ ፖዑዋ ኦዲ› ያጊ ኣዛዜዳ» ያጌዲኖ።
ኣዪሁዳ ጊዴናዋንቱ ሄዋ ሲሴዳ ዎዴ፥ ናሼቲዴ ፆሳ ቃላ ቦንቼዲኖ፤ ቃሲ ሜና ዴዑዋሲ ዶሬቴዳ ኡባይ ኣማኔዲኖ።
ጎዳ ቃላይ ሄ ጋዲያ ኡባ ጋኬዳ።
ሺን ኣዪሁዳቱ ፆሳው ጎዪኒያ ቦንቼቴዳ ማጫዋንታኔ ካታማን ዴዒያ ዎልቃማ ኣሳቱዋ ጳዉሎሳ ቦላኒኔ ባርናባሳ ቦላ ዴንና፥ ኣሳቱ ኡንቱንታ ዬዴርሱዋ ዶሚዴ፥ ባሬንቱ ጋዲያፔ ኬሴዲኖ።
ሺን ዬሱሲ ኪቴዳዋንቱ ኡንቱንታ ኢፂያዋንቱሲ ማላታ ጊዳና ማላ፥ ባሬንቱ ጌዲያፔ ባና ሾጪዴ፥ ኢቆኒዮኔ ካታማ ቤዲኖ።
ቃሲ ኣንፆኪያን ዴዒያ ካሊያዋንቱኒካ ጌሻ ኣያናይኔ ናሼቻይ ኩሜዳ።
ካሴዋዳንካ ጳዉሎሲኔ ባርናባሲ ኢቆኒዮኔን ኣዪሁዳቱዋ ዎሳ ጎሌ ጌሊዴ፥ ቃላ ኦዴዲኖ፤ ሄዋፔ ጉዪያን ጮራ ኣዪሁዳቱኔ ኣዪሁዳ ጊዴናዋንቱ ኣማኔዲኖ።
ሺን ኣማኒቤና ኣዪሁዳቱ ኣዪሁዳ ጊዴናዋንቱ ዎዛና ላሚዴ፥ ኢሻቱዋ ቦላ ሃንቄዲኖ።
ዬሱሲ ኪቴዳዋንቱ ሄዋን ዳሮ ዎዲያ ጋሚዔዲኖ፤ ኡንቱንቱ ጎዳባ ያዬናን ኦዴዲኖ፤ ጎዳይ ማላታኔ ኦራባ ኡንቱንቱ ኦና ማላ፥ ኡንቱንቶ ዎልቃ ኢሜዳዋን ባሬ ኣ ኬካቴ ቃላባይ ቱማ ጊዴዳዋ ማርካቴዳ።
ሺን ካታማ ኣሳይ ሻኬቲ፥ ባጋይ ኣዪሁዳቱዋኮ፥ ባጋይ ዬሱሲ ኪቴዳዋንቱኮ ሲሜዲኖ።
ኣዪሁዳ ጊዴናዋንቱኔ ኣዪሁዳቱ ባሬንቱ ካፓቱዋና ኢቲፔ ዬሱሲ ኪቴዳዋንታ ቆሃናዉኔ ሹቻን ጫዳናው ቆፔዳ ዎዴ፥
ዬሱሲ ኪቴዳዋንቱ ሄዋ ኤሪዴ፥ ሊስፂራኔ ዴርቤ ጌቴቲያ ሊቃዖኒያ ካታማቱዋኔ ኡንቱንቱ ሄራን ዴዒያ ጋዲያ ቢ ኣጌዲኖ፤
ሄዋን ዎንጋላ ሚሺራቹዋ ኦዲኖ።
ባሬ ዳዪ ኡሉዋፔ ዬሌቶዴፔ ዶሚዴ፥ ላዑ ጌዲ ሲሊና፥ ኡባካ ሃሜቴና ኢቲ ቢታኒ ሊስፂራን ዴዔ።
ሄ ቢታኒ ጳዉሎሲ ኦዲሺን ሲሴ፤ ጳዉሎሲ ኣ ጫዲ ፄሊያ ዎዴ፥ ፓፃናው ኣው ኣማኑ ዴዒያዋ ቤዒዴ፥
ኮሻ ቂሲዴ ኣ፥ «ሲቲ ጋዴ ኔ ጌዲያን ኤቃ» ያጌዳ፤ ጉፒ ዴንዲዴ፥ ሃሜታ ዶሜዳ።
ጳዉሎሲ ኦዳዋ ኣሳይ ቤዒዴ፥ ባሬ ኮሻ ሊቃዖኒያ ቃላን ቁ ኦዴ፥ «ፆሳቱ ኣሳ ማላቲዴ ኑኮ ዎዲኖ» ያጌዳ።
ኣሳይ ባርናባሳ፥ «ዲያ» ጊዴ፥ ጳዉሎሲ ሃሳያሲ ዋናቲያ ዲራው፥ ኣ፥ «ሄርሜሳ» ጊዴ ሱንዳ።
ጌሻ ጎሊ ካታማ ማታን ዴዒያ ዲያ ቄሳይኔ ኣሳይ ኮሩማቱዋኔ ዳሪ ሎዒያ ጪሻቱዋ ዬሱሲ ኪቴዳዋንቱሲ ያርሹዋ ያርሻናው ኮዪዴ፥ ፔንጊያ ኣሄዲኖ።
ሺን ዬሱሲ ኪቴዳ ባርናባሲኔ ጳዉሎሲ ሄዋ ሲሴዳ ዎዴ ባሬንቱ ማዩዋ ፔዴ፥ ኣሳ ጊዶ ዎፂዴ፥
ባሬንቱ ኮሻ ቁ ኦዴ፥ ሃዋዳን ያጌዲኖ፤ «ኣሳው፥ ሃዋ ኣዪሲ ኦቴ? ኑኒካ ሂንቴንቱዋዳን ሜቴዳ ኣሳ፤ ሃ ፓና ዬዉዋፔ ሳሉዋኔ ሳዓ፥ ኣባኔ ኡንቱንቱ ጊዶን ዴዒያ ኡባባ ሜዳ ዴዑዋ ፆሳኮ ሂንቴ ሲማና ማላ፥ ሂንቴንቶ ኑኒ ዎንጋላ ሚሺራቹዋ ኦዴቶ።
ኢ ቤኒ ኣሳ ዜሬይ ኡባይ ባሬንቱ ኦጊያ ባና ማላ ዬዲ ኣጌዳ።
ሂንቴንቶ ኢራ ሳሉዋፔ ቡኪሴዳ፤ ካካ ኢ ዎዲያን ኢሜዳ፤ ቃሲ ቁማ ኢሚዴ፥ ሂንቴንታ ሎይ ናሼቼ፤ ያቲዴ ሂንቴንቶ ሎዖባ ኦዴ፥ ኡባ ዎዴካ ባሬው ማርካ ዪቤና» ያጌዲኖ።
ዬሱሲ ኪቴዳዋንቱ ሄዋ ጊዴ፥ ባሬንቶ ኣሳይ ያርሼና ማላ፥ ሜቶቲዴ ዲጌዲኖ።
ኣንፆኪያፔኔ ኢቆኒዮኔፔ ዬዳ ኣዪሁዳቱ ኣሳ ባሬንቱ ባጋ ዛሪዴ፥ ሹቻን ጳዉሎሳ ጫዴዲኖ፤ ኡንቱንቶ ሃይቄዳዋ ማላቲና፥ ካታማፔ ካሬው ኣ ጎቺ ኬሴዲኖ።
ሺን ካሊያዋንቱ ኣ ማታን ዩዪ ኣዴ ኤቂሺን፥ ኢ ዴንዲዴ፥ ካታማ ጌሌዳ። ዎንቴ ጋላሲ ባሪናባሳና ኢቲፔ ዴርቤ ቤዳ።
ኡንቱንቱ ዴሪቤ ካታማን ዎንጋላ ሚሺራቹዋ ኦዲዴ፥ ጮራ ኣሳይ ዬሱሳ ኣማናና ማላ ኦዳዋፔ ጉዪያን፥ ሊስፂራ፥ ኢቆኒዮኔኔ ጲሲዲያን ዴዒያ ኣንፆኪያ ሲሜዲኖ፤ ያቲዴ ሄዋን ካሊያዋንታ ሚኒሲዴኔ ኡንቱንቱ ኣማኑዋን ሚኒ ዴዓና ማላ ዞሪዴ፥ «ኑኒ ፆሳ ካዉቴ ጌላናው ሎይ ዋዬታና ቤሴ» ያጌዲኖ።
<range>
ቃሲ ኣማኒያዋንቶ ዴዒያሳን ዴዒያሳን ጪማቱዋ ዶሪዴ፥ ፆሜዳዋፔኔ ዎሴዳዋፔ ጉዪያን፥ ኡንቱንቱ ኣማኔዳ ጎዳሲ ኡንቱንታ ሃዳራ ኢሜዲኖ።
ጲሲዲያ ጋዲያፔ ኣዴ፥ ጲኒፊሊያ ዬዲኖ፤
ጴርጌን ቃላ ኦዴዳዋፔ ጉዪያን፥ ኣፃሊያ ቤዲኖ።
ሄዋፔ ኡንቱንቱ ባሬንቱ ፖሌዳ ኦሱዋ ዲራው፥ ኣሳይ ኡንቱንቱ ሃዳራ ፆሳ ኣ ኬካቴው ኢሜዳ ኣንፆኪያ ማርካቢያን ሲሜዲኖ።
ኣንፆኪያ ጋኬዳ ዎዴ ኣማኒያ ኣሳ ሺሺዴ፥ ፆሳይ ባሬንቱና ኢቲፔ ኦዳ ኡባባኔ፥ ኣዪሁዳ ጊዴና ኣሳይ ኣማናና ማላ፥ ኡንቱንቶ ፔንጊያ ዶዬዳዋ፥ ኣሳው ኦዴዲኖ።
ያቲዴ ሄዋን ካሊያዋንቱና ዳሮ ዎዲያ ጋሚዔዲኖ።
ኢቲ ኢቲ ኣሳቱ ዪሁዳፔ ኣንፆኪያ ዎዴ፥ «ሙሴ ዎጋዳን፥ ሂንቴ ቃፃሬቴናዋ ጊዶፔ፥ ኣታናው ዳንዳይኪታ» ያጊዴ ኢሻቱዋ ታማሪሱዋ ዶሜዲኖ።
ጳዉሎሲኔ ባርናባሲ ኡንቱንቱና ዳሪሲ ዋላቄቲዴ ፓሉሜቲና፥ ኣንፆኪያን ዴዒያ ኢቲ ኢቲ ሃራ ኣሳቱ ሄ ፓሉማ ዲራው፥ ጳዉሎሳናኔ ባሪናባሳና ዬሩሳላሜ ቢዴ፥ ዬሱሲ ኪቴዳዋንቱናኔ ጪማቱዋና ጋኬታናው ቆፋይ ቃሼቴዳ።
ኣማኒያ ኣሳቱ ኡንቱንታ ኪቲዴ ኦጊያን ማዲሺን፥ ኣዪሁዳ ጊዴናዋንቱ ፆሳኮ ሲሜዳዋ ኦዲዴ፥ ፒንቂያናኔ ሳማሪያና ኣዲኖ፤ ሄዌ ኢሻቱዋ ኡባ ሎይ ናሼቼዳ።
ኡንቱንቱ ዬሩሳላሜ ጋኬዳ ዎዴ፥ ኣማኒያዋንቱ፥ ዬሱሲ ኪቴዳዋንቱኔ ጪማቱ ኡንቱንታ ሞኬዲኖ፤ ፆሳይ ባሬንቱን ኦዳዋ ኡባ ኦዴዲኖ።
ሺን ፓሪሳዋቱዋ ባጋፔ ኣማኔዳ ኢቲ ኢቲ ኣሳቱ ዴንዲ ኤቂዴ፥ «ሂንቴንቱ ኡንቱንታ ቃፃራናዉኔ ሙሴ ሂጊያ ናጋና ማላ ኣዛዛናው ቤሴ» ያጌዲኖ።
ዬሱሲ ኪቴዳዋንቱኔ ጪማቱ ሄዋ ዞሬታናው ሺቄዲኖ።
ሎይ ሃሳዬዳዋፔ ጉዪያን፥ ጴፂሮሲ ዴንዲ ኤቂዴ፥ ኡንቱንታ ሃዋዳን ያጌዳ፤ «ታናዳን ኣማኒያዋንቶ፥ ኣዪሁዳ ጊዴናዋንቱ ዎንጋላ ሚሺራቹዋ ቃላ ታ ዶናፔ ሲሲዴ ኣማናና ማላ፥ ታና ፆሳይ ሂንቴ ጊዶፔ ቤኒ ዶሬዳዋ ሂንቴንቱ ኤሪታ።
ኣሳ ዎዛና ኤሪያ ፆሳይ ጌሻ ኣያና ኑሲ ኢሜዳዋዳን፥ ኡንቱንቶካ ኢሚዴ ቱማዬዳ።
ኡንቱንቱ ኣማኔዳ ዲራው፥ ኢ ኡንቱንቱ ዎዛና ጌሺዴ፥ ኑ ጊዱዋኒኔ ኡንቱንቱ ጊዱዋን ዱማቴ ዎቤና።
ሄዋ ዲራው፥ ኑ ኣዋቱኔ ኑኒ ቶካናው ዳንዳዪቤና ዎልቃማ ቶኩዋ ካሊያዋንቱ ሞርጊያን ዎዴ፥ ሃዒ ሂንቴ ኣዪሲ ፆሳ ፓጪቴ?
ሺን ጎዳ ዬሱሲ ኪሪስቶሳ ኣ ኬካቴን ኡንቱንቱ ኣቴዳዋዳን፥ ኑኒካ ኣቴዳዋ ኣማኔቶ» ያጌዳ።
ኣሳይ ኡባይ ጮዑ ጊዴ፥ ባርናባሲኔ ጳዉሎሲ ኣዪሁዳ ጊዴና ኣሳ ጊዶን ባሬንቱ ባጋና ፆሳይ ኦዳ ማላታኔ ኦራባ ኡባ ኦዲሺን ሲሴ።
ኡንቱንቱ ሃሳያ ዉርሴዳዋፔ ጉዪያን፥ ያዪቆቢ ሃዋዳን ያጊዴ ዛሬዳ፤ «ኢሻቶ፥ ታኒ ጊያዋ ሲሲቴ።
ፆሳይ ኣዪሁዳ ጊዴናዋንቱ ጊዶፔ ባሬው ሃኒያ ኣሳ ኣካናው ኣዪሁዳ ጊዴናዋንቶ ኮይሮ ዎቲ ቆፔዴንቶ ሲሞኒ ኦዴዳ።
ናቢያ ቃላይ ሃዋና ጊጌ፤ ጎዳይ ዳሮ ዎዲያፔ ዶሚዴ፥ ኣሳ ሃዋ ኤሪሲዴ፥ ፆሳ ማፃፋን ሃዋዳን ያጌዳ፤ ‹ሃዋፔ ጉዪያን፥ ሳዓን ዴዒያ ሃራ ኣሳይ ኡባይኔ ታዋ ጊዳናው ታኒ ፄሴዳ ኣዪሁዳ ጊዴና ኣሳይ ኡባይ ጎዳ ኮያና ማላ፥ ታኒ ሲማና። ታኒ ኮሌቲዴ ኩንዴዳ ጎሊያዳን ሃኔዳ ዳዊቴ ካዉቴ ዴንና። ኮሌቴዳዋካ ዛራዴ ኬፃና፤ ታኒ ላዔዋ ኣ ኤሳና› ያጌዳ።
<range>
<range>
<range>
«ሄዋ ዲራው፥ ታ ቆፋ ጊዶፔ፥ ኣዪሁዳ ጊዴናዋንቱፔ ፆሳኮ ሲሚያዋንታ ኑኒ ሜቶናው ኮሼና።
ሺን ኡንቱንቱ ኤቃኒ ቱኔዳዋ ሜና ማላ፥ ዎሹሜና ማላ፥ ባኩቴዳ ሜሂያ ኣሹዋ ሜና ማላኔ ሱ ኡሼና ማላ፥ ኡንቱንቶ ኑኒ ዳቢዳቢያ ፃፋናው ኮሼ።
ኣዪሲ ጎፔ፥ ሙሴ ሂጊያ ካሴ ዬሌታፔ ዶሚዴ ሳምባታን ሳምባታን ኣዪሁዳ ዎሳ ጎሌቱዋን ናባቢዴ፥ ኣ ቃላ ካታማ ኡባን ኦዲያዋንቱ ዴዒኖ» ያጌዳ።
ሄዋፔ ጉዪያን፥ ዬሱሲ ኪቴዳዋንቱኔ ጪማቱ ዎሳ ጎሌ ኣሳ ኡባና ኢቲፔ ባሬንቱ ጊዶፔ ኣማሬዳ ኣሳቱዋ ዶሪዴ፥ ጳዉሎሳናኔ ባሪናባሳና ኣንፆኪያ ዬዳናው ቆፋ ቃቼዲኖ፤ ኡንቱንቱ ዳሮ ቦንቼቴዳ ላዑ ኣሳቱዋ ባርሳባ ጌቴቲያ ዪሁዳኔ ሲላሳ ዶሬዲኖ።
ያቲዴ ሃዋዳን ጊያ ዳቢዳቢያ ፃፊዴ፥ ኡንቱንቱ ቦላ ኪቴዲኖ፤ «ኑኒ ዬሱሲ ኪቴዳዋንቱኔ ጪማቱ ሂንቴ ኢሻቱ፥ ኣንፆኪያን፥ ሶሪያኒኔ ኪልቂያን ዴዒያ ኣዪሁዳ ባጋ ጊዴና ኢሻቱዋሲ ኑ ሳሮታ ኪቴቶ።
«ኑኒ ኣዛዚቤና ኣሳቱ ኑ ጊዶፔ ቢዴ፥ ‹ሂንቴንቱ ቃፃሬታናዉኔ ሙሴ ሂጊያ ናጋናው ቤሴ› ጊዴ፥ ሂንቴንታ ሜቶዳዋኔ ዪሎዬዳዋ ሲሲዴ፥
ኑ ጎዳ ዬሱሲ ኪሪስቶሳ ሱን ዲራው፥ ባሬንቱ ሼምፑዋ ኦሌዳ ኑኒ ሲቂያ ባርናባሳናኔ ጳዉሎሳና ዶሬቴዳ ኣሳቱዋ ሂንቴንቱኮ ኪታናው ኢቲ ዎዛናን ኑ ቆፋ ቃቼዶ።
<range>
ሄዋ ዲራው፥ ኑኒ ፃፌዳዋ ኡንቱንቱ ባሬንቱ ሁጴው ባሬንቱ ዶናን ሂንቴንቶ ኦዳና ማላ፥ ዪሁዳኔ ሲላሳ ኪቴዶ።
«ኣዪሲ ጎፔ፥ ኤቃው ያርሼዳዋ ሞፒቴ፤ ሱ ኡሾፒቴ፤ ባኩቴዳ ሜሂያ ኣሹዋ ሞፒቴ፤ ዎሹሞፒቴ። ሃ ኮሺያዋንቱፔ ኣቲን፥ ሃራ ዴፂያ ዬዉዋ ሂንቴንታ ቶሴና ማላ፥ ኑኒኔ ጌሻ ኣያናይ ዬዉዋ ኤኖ ጊዴ ኣኬዶ፤ ሃ ኡባባፔ ሂንቴ ሁጲያ ናጎፔ፥ ሂንቴንቱ ሎዖባ ኦታ። ሲሚ ሳሮ ዴዒቴ» ያጌዲኖ።
<range>
ሄዋ ዲራው፥ ኪቴቴዳዋንቱ ሞዪዜቲ፥ ኣንፆኪያ ዎዴ፥ ኣማኒያ ኣሳ ሺሺዴ፥ ዳቢዳቢያ ኣሳሲ ኢሜዲኖ።
ኡንቱንቱ ሄ ሚኒሲያ ዳቢዳቢያ ናባቤዳ ዎዴ፥ ናሼቴዲኖ።
ቃሲ ዪሁዳይኔ ሲላሴ ባሬንቱ ሁጴው ናባቱዋ ጊዲያ ዲራው፥ ኢሻቱዋ ሎይ ማቂዴ ሚኒሴዲኖ።
ኡንቱንቱ ኣንፆኪያን ኣማሬዳ ጋላሳ ኡቴዳዋፔ ጉዪያን፥ ኢሻቱ ሳሮቴን ሞዪዚና፥ ባሬንታ ኪቴዳዋንቱኮ ሲሜዲኖ።
ሺን ሲላሴ ያኒ ኣታናው ባሬ ቆፋ ቃቼዳ።
ቃሲ ጳዉሎሲኔ ባርናባሲ ሃራ ጮራ ኣሳቱዋና ኢቲፔ ጎዳ ቃላ ታማሪሲዴኔ ዎንጋላ ሚሺራቹዋ ኦዲዴ፥ ኣንፆኪያን ኡቴዲኖ።
ኣማሬዳ ጋላሳፔ ጉዪያን፥ ጳዉሎሲ ባርናባሳ፥ «ኑኒ ጎዳ ቃላ ኦዴዳ ካታማ ኡባን ኑ ኢሻቱ ዎቲ ዴዒኖንቶ፥ ጉዬ ሲሚዴ፥ ፆሞሲ ቤዖይቴ» ያጌዳ።
ሄዋፔ ጉዬ ባርናባሲ ማርቆሳ ጌቴቲያ ዮሃኒሳ ባሬንቱና ኣፋናው ኮዬዳ።
ሺን ጳዉሎሲ ማርቆሳ ባሬንቱና ኣፋናው ኮዪቤና፤ ኣዪሲ ጎፔ፥ ኢ ኡንቱንቱፔ ጲኒፊሊያን ሻኬቴዳ፤ ቃሲ ኡንቱንቱና ኦሱዋሲ ቢቤና።
ኡንቱንቱ ጊዱዋን ሎዔና ዋላሳይ ኬሲና፥ ኢቱ ኢቱዋፔ ሻኬቴዳ፤ ባርናባሲ ማርቆሳ ኣኪዴ፥ ማርካቢያን ቆጲሮሳ ቤዳ።
ሺን ጳዉሎሲ ሲላሳ ኣኪና፥ ኢሻቱ ኣ ሃዳራ ፆሳ ኣ ኬካቴው ኢሜዳዋፔ ጉዪያን ቤዳ።
ያቲዴ ኣማኒያ ኣሳቱዋ ሚኒሲዴ፥ ሶሪያናኔ ኪልቂያና ኣዳ።
ጳዉሎሲ ቃሲ ዴርቤኔ ሊስፂራ ቤዳ፤ ሄዋን ፂሞቶሳ ጌቴቲያ ካሊያዌ፥ ኢቲ ኣማኒያ ኣዪሁዳ ሚሺራቲ ናዓይ ዴዔ፤ ኣ ኣቡ ጊሪኬ ኣሳ።
ሊስፂራኒኔ ኢቆኒዮኔን ዴዒያ ኢሻቱ ፂሞቶሳባ ሎይ ማርካቴዲኖ።
ጳዉሎሲ ፂሞቶሳ ባሬናና ኣፋናው ኮዪዴ፥ ኣ ኣቡ ጊሪኬ ኣሳ ጊዴዳዋ ሄዋን ዴዒያ ኣዪሁዳ ኡባይ ኤሪያ ዲራው፥ ኣ ኦይቂዴ ቃፃሬዳ።
ኡንቱንቱ ካታማቱዋና ቢዴ፥ ዬሱሲ ኪቴዳ ዬሩሳላሜን ዴዒያዋንቱኔ ጪማቱ ዎዳ ሂጊያ ኣማኒያዋንቱ ናጋና ማላ፥ ኡንቱንቶ ኦዲዴ ኣዲኖ።
ሄዋ ዲራው፥ ኣማኒያዋንቱ ኣማኑዋን ሚኒ፥ ፓይዱዋንካ ጋላሳፔ ጋላሳን ዳሪ ዳሪ ቤዲኖ።
ኢሲያን ቃላ ኦዴና ማላ፥ ጌሻ ኣያናይ ኡንቱንታ ዲጌዳ ዲራው፥ ፒርጊያ ጋዲያናኔ ጋላቲያ ጋዲያና ኣዲኖ።
ኡንቱንቱ ሚሲያ ዛዋ ጋኬዳ ዎዴ፥ ቢቲኒያ ባናው ኮዬዲኖ፤ ሺን ዬሱሳ ኣያናይ ኡንቱንታ ዲጌዳ።
ሄዋ ዲራው፥ ኡንቱንቱ ሚሲያ ማታና ኣዴ፥ ፂሮዓዳ ዎዲኖ።
ጳዉሎሲ ቃማ ሳፃን ኢቲ ማቂዶኒያ ቢታኒ ባሬና፥ «ማቂዶኒያ ፒናዴ ኑና ማዳሪኪ» ያጊዴ ኤቂ ዎሲሺን ቤዔዳ።
ሳፃ ኢ ቤዔዳዋፔ ጉዪያን፥ ኑኒ ኤሌካ ማቂዶኒያ ባናው ኮዬዶ፤ ኣዪሲ ጎፔ፥ ዎንጋላ ሚሺራቹዋ ያኒ ዴዒያ ኣሳሲ ኦዳናው፥ ፆሳይ ኑና ፄሴዳዋ ኑሲ ማላቴዳ።
ሄዋ ዲራው፥ ፂሮዓዳፔ ዴንዲዴ፥ ሲቲ ጊዴ ማርካቢያን ሳሞቲራቄ ቤዶ፤ ዎንቴ ጋላሲ ናጱሌ ቤዶ።
ሄዋፔ ፒሊጲሲዮሳ ቤዶ፤ ፒሊጲሲዮሲ ማቂዶኒያ ቢታው ሁጴ ካታማ፤ ቃሲ ሮሜ ኣሳይ ዴዒያ ካታማ፤ ኑኒ ሄ ካታማን ኣማሬዳ ጋላሳ ኡቴዶ።
ሳምባታ ጋላሲ፥ ካታማፔ ጋፃን ሻፋ ዶናን ኣዪሁዳቱ ፆሳ ዎሲያ ሳዓይ ዴዒያዋ ኣኬኪዴ ቤዶ፤ ሄዋን ኡቲዴ ሺቄዳ ማጫ ኣሳሲ ቃላ ኦዴዶ።
ኢቲ ሊዲያ ጌቴቴዉና፥ ቲያፂሮና ካታማፔ ያዴ ፆሳ ኣማኔዉና፥ ዞዖ ማዩዋ ዛሊዒያ ሚሺራታ፥ ኑኒ ኦዲያዋ ሲሳዱ፤ ጳዉሎሲ ኦዲያዋካ ኢዛ ሲሳና ማላ ፆሳይ ኢ ዎዛና ዶዬዳ።
ሊዲያ ባሬ ሶይ ኣሳና ኢቲፔ ፃማቄቴዳዋፔ ጉዪያን ኑና፥ «ሂንቴንቱ ታና ጎዳ ቱማቴን ኣማናው ጊዴ ቆፖፔ፥ ታ ሶዪን ዴዒሺቴ» ጋዴ ዎሳዱ፤ ሚኒሳዴ ሾባዱ።
ኑኒ ፆሳ ዎሲያሳ ቢሺን፥ ኢታ ኣያናይ ኢዚ ቦላ ኣቂና ካዪያ ኢቲ ኣሺካሬ ናታ ኑናና ጋኬታዱ፤ ሄ ናታ ካያዴ ዳሮ ሚሻ ባሬ ጎዳቱዋሲ ዴማዱ።
ጋኬታዴ ጳዉሎሳኔ ኑና ካላዴ፥ «ሃዋንቱ ሂንቴንቶ ኣታና ኦጊያ ኦዲያዋንቱ፥ ኡባፔ ቦላ ፆሳ ኣይሌቱዋ» ጋዴ ኮሻ ቁ ኦዴ ሃሳያው።
ኡባ ጋላሲ ሄዋዳን ጋው፤ ሺን ጳዉሎሲ ዪሎቲዴ ጉዬ ሲሚ፥ ሄ ኢታ ኣያና፥ «ኔኒ ኢፔ ኬሳና ማላ ዬሱሲ ኪሪስቶሳ ሱንን ኔና ኣዛዛይ» ያጌዳ፤ ሄ ማንዒያንካ ኢታ ኣያናይ ኢፔ ኬሲ ኣጌዳ።
ሺን ኢዚ ጎዳቱ ባሬንቱ ሚሻ ዴማና ኦጊ ዬዳዋ ቤዒዴ፥ ጳዉሎሳኔ ሲላሳ ኦይቂዴ፥ ጌያ ሳዓን ዴዒያ ዳናቱዋ ሲን ጎቺ ኬሴዲኖ።
ዳናቱዋ ሲን ኡንቱንታ ኣፊዴ፥ «ሃዋንቱ ኣዪሁዳ ኣሳ ጊዲዴ፥ ኑ ካታማ ኣሳ ሎይ ሜቶኖ።
ኑኒ ሮሜ ጋዲያ ኣሳ ጊዲዴ፥ ኣካናዉኔ ኦናው ዎጋ ጊዴናባ ታማሪሲኖ» ያጌዲኖ።
ኣሳይ ኢቲ ባጋ ጊዲዴ፥ ጳዉሎሳ ቦላኒኔ ሲላሳ ቦላ ዴንዴዳ፤ ዳናቱካ ኡንቱንቱ ማዩዋ ቃሪ ኣኪዴ፥ ፃምዓን ኡንቱንታ ሾጫና ማላ ኣዛዜዲኖ።
ኡንቱንቱ ዳሪሲ ዋዳዋፔ ጉዪያን፥ ቃሾ ጎሊያን ዬጌዲኖ። ቃሾ ጎሊያ ናጊያዌካ ኡንቱንታ ሚኒሲ ናጋናዳን ኣዛዜዲኖ።
ቃሾ ጎሊያ ናጊያዌ ሄ ኣዛዙዋ ኣኪዴ፥ ጳዉሎሳኔ ሲላሳ ቃሾ ጎሊያ ቆልዖ ጌሊሴዳ፤ ኡንቱንቱ ጌዲያካ ሚና ጋ ዳራፂዴ ቃቼዳ።
ሺን ቃማ ቢላሄ ጊዲያ ሄራን ጳዉሎሲኔ ሲላሴ ፆሳ ዎሲዴ፥ ማዚሙሪያ ዬፂዴ ፆሳ ጋላቲኖ፤ ቃሼቶ ኣሳይ ኡንቱንቱ ጊያዋ ሲሴ።
ቃሾ ጎሊያ ፃጱ ቃፃና ጋካናው ዎዛና ኣናን ቢታይ ዳሪሲ ቃፄዳ፤ ሄ ማንዒያንካ ፔንጊካ ኡባይ ዶዬቲ ኣጊና፥ ቃሼቴዳ ኣሳ ኡባ ሳንላታይ ቢሌቲ ዎዳ።
ቃሾ ጎሊያ ናጊያዌ ጌሚዒሹዋፔ ቤጎቲያ ዎዴ፥ ቃሾ ጎሊያ ፔንጊካ ኡባይ ዶዬቴዳዋ ቤዒዴ፥ ቃሼቶ ኣሳይ ኬሲ ኣኪዴ ቢዲጌዳዋ ኣው ማላቲና፥ ባሬና ዎናው ቆፒዴ፥ ጩቢያ ኣኬዳ።
ሺን ጳዉሎሲ ኮሻ ቁ ኦዴ፥ «ኔኒ ኔና ኣያኔ ኡዶፓ፤ ኣዪሲ ጎፔ፥ ኑኒ ኡባይ ሃዋን ዴዔቶ» ያጌዳ።
ቃሾ ጎሊያ ናጊያዌ ፆምፒያ ዎሲ ኣኪዴ፥ ኤሌካ ቆልዖ ዎፄዳ፤ ኮኮሪዴ ጳዉሎሳ ሲንኒኔ ሲላሴ ሲንን ጉፋኔዳ፤
ኡንቱንታ ካሬ ኬሲዴ፥ «ታ ጎዳቶ፥ ታኒ ኣታናው ኣያ ኦና ቤሲ?» ያጌዳ።
ጳዉሎሲኔ ሲላሴ ኣ፥ «ጎዳ ዬሱሲ ኪሪስቶሳ ኣማና፤ ኔኒ ኣታና፤ ኔ ሶይ ኣሳይካ» ያጌዲኖ።
ኡንቱንቱ ኣዉኔ ኣ ሶዪን ዴዒያ ኡባው ጎዳ ቃላ ኦዴዲኖ።
ቃማ ሄ ሳቲያንካ ቃሾ ጎሊያ ናጊያዌ ኡንቱንታ ኣፊዴ ኡንቱንቱ ማይ ሜጬዳ፤ ሄ ማንዒያንካ ባሬ ሶይ ኣሳ ኡባና ፃማቄቲ ኣጌዳ።
ጳዉሎሳኔ ሲላሳ ፑዴ ባሬ ሶይ ኣፊዴ፥ ኡንቱንቶ ቁማ ኣዳ፤ ኢ ባሬ ሶይ ኣሳ ኡባና ፆሳ ኣማኔዳ ዲራው፥ ናሼቴዳ።
ዎንቲና ዳናቱ፥ «ሄ ኣሳቱዋ ቢላ» ያጊዴ፥ ፖሊሲያ ካፓቱዋ ኣኮ ኪቴዲኖ።
ሄዋፔ ጉዬ ቃሾ ጎሊያ ናጊያዌ፥ «ሂንቴንቱ ቢሌታና ማላ፥ ዳናቱ ታው ኪቴዲኖ፤ ሲሚ ሃዒ ኬሲዴ ሳሮቴን ቢቴ» ያጊዴ ሄ ኪታ ጳዉሎሳው ኦዴዳ።
ሺን ጳዉሎሲ ሄ ፖሊሲያ ካፓቱዋ፥ «ኑኒ ሮሜ ጋዴ ኣሳ ጊዲሺን፥ ኡንቱንቱ ኑና ፒርዳይ ባይናን ኣሳ ሲንን ዋዴ፥ ቃሾ ጎሊያን ዬጌዲኖ። ሃዒ ኑና ጌማን ኬሲ ዬዲኖ? ሃኔና፤ ኡንቱንቱ ባሬንቱ ሁጴው ዪዴ፥ ኑና ኬሲኖ» ያጌዳ።
ፖሊሲያ ካፓቱ ዳናቱዋሲ ሄዋ ኦዲና፥ ጳዉሎሲኔ ሲላሴ ሮሜ ጋዴ ኣሳ ጊዴዳዋ ሲሴዳ ዎዴ፥ ያዬዲኖ።
ሄዋ ዲራው፥ ዳናቱ ዪዴ ኡንቱንታ፥ «ኑኒ ሂንቴንታ ናቄዶ» ጌዲኖ። ቃሾ ጎሊያፔ ካሬ ኡንቱንታ ኬሲዴ፥ ካታማፔ ኬሲዴ ባና ማላ ዎሴዲኖ።
ጳዉሎሲኔ ሲላሴ ቃሾ ጎሊያፔ ኬሲዴ፥ ሊዲያ ሶይ ቤዲኖ፤ ያኒ ኢሻቱዋና ጋኬቲዴ፥ ኡንቱንታ ሚኒሲዴ ሄዋፔ ቤዲኖ።
ጳዉሎሲኔ ሲላሴ፥ ኣምፒጶሊሳናኔ ኣጶሎኒያና ኣዴ፥ ቴሴሎንቄ ዬዲኖ፤ ቴሴሎንቄን ኣዪሁዳ ዎሳ ጎሊ ዴዔ።
ጳዉሎሲ ባሬ ዶያዳንካ ያ ጌሌዳ፤ ሄዋን ሄዙ ሳምባታ ጋላሳቱዋን ፆሳ ማፃፋቱዋፔ ኣሳና ሃሳዬዳ፤
ኪሪስቶሲ ዋዪያ ኣካናዉኔ ሃይቁዋፔ ዴንዳናው ቤሲያዋ ኡንቱንቶ ቢሊዴ ኦዲዲኔ ቱማ ጊዴዳዋካ ኡንቱንታ ኤሪሲዴ፥ «ዬሱሲ ሃ ታኒ ሂንቴንቶ ኦዲያዌ ኪሪስቶሳ» ያጌ።
ኡንቱንቱፔ ኢቱ ኢቱ ዬዉ ቱማ ጊዴዳዋ ኣኬኪዴ፥ ጳዉሎሳናኔ ሲላሴና ጋኬቴዲኖ፤ ሃዋዳንካ፥ ፆሳሲ ጎዪኒያ ጮራ ጊሪኬ ኣሳይኔ ጮራ ቦንቼቴዳ ማጫዋንቱ፥ ጳዉሎሳናኔ ሲላሴና ጋኬቴዲኖ።
ሺን ኣዪሁዳቱ ቃናቲዴ፥ ኢቲ ኢቲ ኦሱ ባዪና ኢታ ኣሳቱዋ ቆጫፔ ሺሺዴ ካታማ ኣሳ ዋላሴዲኖ፤ ጳዉሎሳኔ ሲላሳ ኣሳኮ ኬሳና ማላ ኮዪዴ፥ ያሶና ጎሊያ ዶዴዲኖ።
ጳዉሎሲኔ ሲላሴ ኡንቱንቶ ቤቴናን ኢፂና፥ ያሶናኔ ኢቲ ኢቲ ኢሻቱዋ ካታማ ካፓቱዋኮ ኣፊዴ፥ «ሃዋንቱ ጋዲያ ኡባ ሜቶዳዋንቱ፥ ሃዋካ ዬዲኖ።
ያቲና ያሶኒ ኡንቱንታ ባሬ ሶዪን ዎዳ፤ ሃዋንቱ ኡባይ፥ ‹ዬሱሳ ጊያ ሃራ ካቲ ዴዔ› ጊዴ ቄሳሬ ኣዛዙዋ ሚኒሲኖ» ያጊዴ፥ ኮሻ ቂሲዴ ሃሴዬዲኖ።
ሺቄዳ ኣሳይኔ ካታማ ካፓቱ ሄዋ ሲሲዴ ሜቶቴዲኖ።
ካፓቱ ያሶናኔ ሃራቱዋ ዋሲያን ቢሌዲኖ።
ኣማኒያዋንቱ ጳዉሎሳኔ ሲላሳ ሳዓይ ቃሚያዋኒ ኤሌካ ቤሪያ ዬዴዲኖ። ያ ጋኪዴ፥ ኣዪሁዳ ዎሳ ጎሌ ጌሌዲኖ።
ቤሪያ ኣሳቱ ቴሴሎንቄን ዴዒያ ኣሳቱዋፔካ ኣ ዶዬቶ ዎዛናይ ዴዒያ ዲራው፥ «ጳዉሎሲ ጌዳዌ ቱሜንቶኔ» ያጊዴ፥ ኡባ ጋላሲ ፆሳ ማፃፋቱዋ ታማሪዴ፥ ቃላ ኩሜን ላሞታን ኣኬዲኖ።
ሄዋ ዲራው፥ ኡንቱንቱፔ ጮራቱ፥ ጊሪካቱዋፔ ቦንቼቴዳ ጮራ ማጫዋንቱኔ ጮራ ኣቱማ ኣሳቱ ኣማኔዲኖ።
ሺን ቴሴሎንቄን ዴዒያ ኣዪሁዳቱ ጳዉሎሲ ፆሳ ቃላ ቤሪያንካ ኦዴዳዋ ሲሴዳ ዎዴ፥ ቤሪያ ዪዴ፥ ኣሳ ኣናና ዋላሴዲኖ።
ሄዋፔ ጉዪያን፥ ኢሻቱ ኤሌካ ጳዉሎሳ ኣባ ማታን ዬዲ ኣጌዲኖ፤ ሺን ሲላሴኔ ፂሞቶሴ ቤሪያን ኣቴዲኖ።
ጳዉሎሳ ሞዪዜዳ ኣሳቱ ኣቴና ጋዲኖ፤ ሄ ኣሳቱ ሲላሴኔ ፂሞቶሴ ባሬንቶ ዳንዳዬቴዳዋዳን፥ ኤሌካ ባሬኮ ያና ማላ፥ ጳዉሎሲ ኪቴዳ ኪታ ኣኪዴ፥ ቤሪያ ሲሜዲኖ።
ጳዉሎሲ ኣቴናን ሲላሳኔ ፂሞቶሳ ናጊዴ፥ ካታማን ኤቃይ ኩሜዳዋ ቤዒዴ ዪሎቴዳ።
ሄዋ ዲራው፥ ኣዪሁዳ ዎሳ ጎሊያን ኣዪሁዳቱዋናኔ ፆሳሲ ጎዪኒያ ኣዪሁዳ ጊዴና ኣሳቱዋና ፓሉሜቴ፤ ቃሲ ኡባ ጋላሲ ጌያን ባሬናና ጋኬቲያ ኣሳናካ ፓሉሜቴ።
ቃሲ ኤፒቆሮሳፔኔ ኢስፆዒኪያፔ ዬዳ ኢቲ ኢቲ ኤራንቻቱ ጳዉሎሳና ፓሉሜቴዲኖ፤ ኡንቱንቱፔ ኢቱ ኢቱ፥ «ሃ ቶፊናይ ኣያ ሃሳያናው ኮዪ?» ያጌዲኖ። ሃራቱ ጳዉሎሳ ዬሱሳባኔ ሃይቁዋፔ ኢ ዴንዴዳዋ ባሬንቶ ኦዲያ ዲራው፥ «ኦራ ፆሳቱባ ኦዲያዋ ማላቴ» ያጌዲኖ።
ጳዉሎሳ ኦይቂዴ፥ «ሃ ኔኒ ታማሪሲያ ኦራ ዬዉ ኣዬንቶ ኑና ኤሪሳሪኪ? ኣዪሲ ጎፔ፥ ኔኒ ኑሲ ኦራባ ኦዳሳ፤ ሲሚ ሃዌ ኣዬንቶ ኑኒ ኤራናው ኮዬቶ» ያጊዴ ጳዉሎሳ ኣሪዮስፓጎሳ ጌቴቲያሳ ኣፌዲኖ።
<range>
ኣቴና ኣሳይ ኡባይኔ ሄዋን ዴዒያ ኢማቱ ኦራባ ሃሳዪዲኔ ሲሲዴ ፔሺያዋፔ ኣቲን፥ ሃራባን ፔሺኪኖ።
ጳዉሎሲ ኣሪዮስፓጎሳን ዴዒያ ሺቁዋ ሲንን ኤቂዴ፥ ሃዋዳን ያጌዳ፤ «ኣቴና ኣሳቶ፥ ፆሳቱዋሲ ኡባባኒ ሂንቴንቱ ዳሪ ያዪያዋ ታኒ ቤዓይ።
ኣዪሲ ጎፔ፥ ታኒ ሂንቴንቱ ጎዪኒያዋ ፄላዴ ኣሺን፥ ‹ኤሬቴና ፆሳሲ› ጌቴቲዴ ፃፌቴዳ ያርሹዋ ሳዓ ቃሲ ዴማዲ፤ ሄዋ ዲራው፥ ሃ ሂንቴ ኤሬናን ጎዪኒያዋ ታኒ ሂንቴንቶ ኦዳይ።
«ኣላሚያኔ ኣላሚያን ዴዒያ ኡባባ ሜዳ ፆሳይ ሳሉዋኔ ሳዓ ጎዳይ፥ ኣሳይ ኬፄዳ ጌሻ ጎሊያን ዴዔና።
ኣዬንቶ ፓጬዳ ኣሳዳን፥ ኣሳ ኩሺያ ኢ ፄሌና፤ ኣዪሲ ጎፔ፥ ኢ ባሬ ሁጴው ዴዑዋ ሼምፑዋኔ ኡባባ ኣሳ ኡባው ኢሜዳ።
ፆሳይ ኣሳ ዛሪያ ኡባ ኢቲ ኡራፔ ሜዴ፥ ጋዲያ ኡባን ዎዳ፤ ኢ ባሬ ሁጴው ኡንቱንቱ ዴዓና ዎዲያኔ ሳዓ ካሴ ዛዋዬዳ።
«ኢ ሄዋ ኦዳዌ ኡንቱንቱ ኦይቂ ኦይቂ ፄሊዴ፥ ባሬና ኮዪዴ፥ ኦኒ ኤሪ ዴማናዋንቴሻ ጊያዋና፤ ጊዶፔኔ፥ ፆሳይ ኑፔ ኦሲኔ ሃኮ ጊዴና።
ኣዪሲ ጎፔ፥ ሂንቴንቱፔ ኢቲ ኢቲ ኤራንቻቱ፥ ‹ኑኒ ኣ ናና› ጌዳዋዳን፥ ኑኒ ኣኒ ፓፃ ዴዔቶኔ ቃፄቴቶ።
ሲሚ ኑኒ ፆሳ ናና ጊዴዳ ዲራው፥ ፆሳይ ኣሳ ጪንጫቴኒኔ ቆፋን ዎርቃፔ ዎይ ቢራፔ ዎይ ሹቻፔ ኦሴቴዳዋ ማላቴ ያጊዴ፥ ቆፓናው ቤሴና።
ሄዋ ዲራው፥ ፆሳይ ኣሳይ ኤሪቤና ዎዲያ ኣዳ፤ ሺን ሃዒ ኡባሳን ኣሳይ ኡባይ ናጋራፔ ሲማና ማላ ኣዛዜዳ።
ኣዪሲ ጎፔ፥ ፆሳይ ዎዲያ ኬሪ ዎዳ፤ ሄ ዎዲያን ባሬ ዶሬዳ ኡራን ሳዓን ዴዒያ ኣሳ ኡባ ቦላ ፂሎ ፒርዳ ኢ ፒርዳና፤ ኣሳ ኡባው ሃይቁዋፔ ዬሱሳ ዴንዳዋን ሄዋ ቱማዬዳ» ያጌዳ።
ኡንቱንቱፔ ኢቲ ኢቲ ኣሳቱ ሃይቁዋፔ ዴንዱዋባ ጳዉሎሳፔ ሲሲዴ፥ ኣ ቦላ ቂሊጬዲኖ፤ ሺን ሃራ ኣሳቱ ኣ፥ «ኑኒ ሃዋ ኔፔ ጉጂዴ ሲሳና ኮዬቶ» ጌዲኖ።
ሄዋ ዲራው፥ ጳዉሎሲ ኡንቱንቱ ጊዶፔ ኬሴዳ።
ሺን ኢቲ ኢቲ ኣቱማ ኣሳቱ ጳዉሎሳና ጋኬቲዴ ኣማኔዲኖ፤ ኡንቱንቱ ጊዱዋን ኣሪዮስፓጎሳን ዴዒያ ፒርዳ ጎሌ ዳናይ ዲዮናሲዮሲ፥ ዳማሪሶ ጌቴቲያ ኢቲ ሚሺራቲና ሃራ ኣሳቱ ዴዒኖ።
ሄዋፔ ጉዪያን፥ ጳዉሎሲ ኣቴናፔ ኬሲዴ፥ ቆሮንቶሳ ቤዳ።
ሄዋን ኣቂላ ጊያ ኢቲ ኣዪሁዳ ቢታኒያ ዴሜዳ፤ ኣቂላይ ጳንፆሳን ዬሌቴዳ፤ ኣዪሁዳ ኣሳይ ኡባይ ሮሜፔ ኬሳና ማላ፥ ቃላዉዴዮሲ ኣዛዜዳ ዲራው፥ ኣማሬዳ ዎዲያፔ ካሴ፥ ኢ ባሬ ማቻቲ ጲሪስቂላና ፃሊያፔ ዬዳ፤ ጳዉሎሲ ኡንቱንቱና ጋኬታናው ቤዳ።
ኣ ኦሱኔ ኡንቱንቱ ኦሱ ኢቲ ማላ ዱንካኒያ ሲካ ጊዲያ ዲራው፥ ኡንቱንቱና ኡቲዴ፥ ኢቲፔ ኦዳ።
ጳዉሎሲ ሳምባታ ኡባን ኣዪሁዳቱዋና ጊሪካቱዋ ኣማንናው ኣዪሁዳ ዎሳ ጎሊያን ፓሉሜቴ።
ሲላሴኔ ፂሞቶሴ ማቂዶኒያፔ ዬዳ ዎዴ፥ ጳዉሎሲ ኣዪሁዳቱዋሲ ዬሱሲ ባሬ ሁጴው ኪሪስቶሳ ጊዴዳዎ ቃላ ኦዱዋ ቶሌዳ።
ሺን ኡንቱንቱ ጳዉሎሳ ሃሳያ ጳልቂናኔ ኣ ቦሪና፥ ጳዉሎሲ ባሬ ማዩዋፔ ባና ቆቆፊዴ፥ «ሂንቴንቱ ኢታቴይ ሂንቴንታ ኦይቆ፤ ታኒ ሄዋን ጌሊኬ፤ ሃዋፔ ሂኒ ባጋን ታኒ ኣዪሁዳ ጊዴና ኣሳኮ ባይ» ያጌዳ።
ሄዋፔ ኬሲዴ፥ ፆሳሲ ጎዪኒያ ዮስፆሳ ጊያ ቢታኒያ ሶይ ቤዳ፤ ዮስፆሳ ጎሊ ኣዪሁዳ ዎሳ ጎሊያ ማታን ዴዔ።
ኣዪሁዳ ዎሳ ጎሌ ካፑ ቃሪሲጶሲ ባሬ ሶይ ኣሳ ኡባና ጎዳ ኣማኔዳ፤ ቆሮንቶሳ ኣሳቱዋፔካ ጮራቱ ፆሳ ቃላ ሲሴዳ ዎዴ፥ ኣማኒዴ ፃማቄቴዲኖ።
ጎዳይ ኢቲ ቃማ ሳፃን ጳዉሎሳ፥ «ያዮፓ፤ ኦዳ፤ ጮዑ ጎፓ። ታኒ ኔናና ዴዒያ ዲራው፥ ኔና ቆሃናው ኢታባን ዬጋና ኣሳይ ኦኒኔ ባዋ፤ ኣዪሲ ጎፔ፥ ታው ሃ ካታማን ጮራ ኣሳይ ዴዔ» ያጌዳ።
<range>
ጳዉሎሲ ፆሳ ቃላ ኣሳ ታማሪሲዴ፥ ኢቲ ላይኔ ኡሱፑን ኣጌና ኡንቱንቱና ኡቴዳ።
ጋሊዮሴ ኣካዪያ ጋዲያ ሞዲያ ዎዴ፥ ኣዪሁዳቱ ኢቲፔ ጳዉሎሳ ቦላ ዴንዲዴ፥ ፒርዳ ጎሌ ኣ ኣፊዴ፥
«ሃ ቢታኒ ሙሴ ሂጊያ ኢፂዴ፥ ኣሳይ ፆሳሲ ጎዪናና ማላ ጪሜ» ያጌዲኖ።
ጳዉሎሲ ሃሳያና ሃኒሺን፥ ጋሊዮሴ ኣዪሁዳቱዋ፥ «ኣዪሁዳቶ፥ ሄዌ ባላ ኦሱዋ ዎይ ኢታ ናቆ ጊዶፔ፥ ታኒ ሂንቴንቱባ ዳንዳያዴ ሲሳናው ቤሴ።
ሺን ቃላሲ ሱንሲኔ ሂንቴ ሁጴ ሂጊያሲ ሂንቴንቱ ፓሉሜቶፔ፥ ሂንቴ ሁጴው ኤሪቴ፤ ሃዋ ታኒ ፒርዲኬ» ያጌዳ።
ፒርዳ ጎሊያፔ ካሬው ኡንቱንታ ኬሴዳ።
ሄዋፔ ጉዪያን፥ ጊሪኬ ኣሳይ ኡባይ ኣዪሁዳ ዎሳ ጎሌ ካፑዋ ሶስቴኒሳ ኦይቂዴ፥ ፒርዳ ጎሊያ ሲንን ሾጬዲኖ፤ ሺን ጋሊዮሳ ሄዌ ኣይኔ ሜቲቤና።
ጳዉሎሲ ዳሮ ዎዲያ ቆሮንቶሳን ኡቴዳዋፔ ጉዪያን፥ ኢሻቱዋ ሳሮቲዴ፥ ጲሪስቂሊናኔ ኣቂላና ማርካቢያን ሶሪያ ቤዳ፤ ባሬው ሺቄዳ ጋሱ ዴዒያ ዲራው፥ ኪንኪሪያ ካታማን ባሬ ሁጲያ ሜዴቴዳ።
ኡንቱንቱ ኤፌሶኔ ጋኬዳ ዎዴ፥ ጳዉሎሲ ጲሪስቂሎኔ ኣቂላ ያኒ ዬጊ ዬዳ፤ ሺን ባሬው ኣዪሁዳ ዎሳ ጎሌ ጌሊዴ፥ ኣዪሁዳቱዋና ፓሉሜቴዳ።
ኡንቱንቱ ባሬንቱና ዳሮ ዎዲያ ኡታና ማላ ጳዉሎሳ ዎሲና ኢ ኢፄዳ።
ሺን ኡንቱንቱፔ ሻኬቲዴ፥ «ፆሳይ ጎፔ፥ ላዔዋ ሂንቴንቱኮ ሲማና» ያጊዴ ኤፌሶናፔ ማርካቢያን ቤዳ።
ቂሳሪያ ጋኬዳ ዎዴ ዬሩሳላሜ ቢዴ፥ ኣማኒያ ኣሳ ሳሮቴዳዋፔ ጉዪያን፥ ኣንፆኪያ ዎዳ።
ያኒ ኣማሬዳ ዎዲያ ጋሚዒዴ ቤዳ፤ ካሊያዋንታ ኡባ ሚኒሲዴ፥ ጋላቲያናኔ ፒርጊያና ኣዳ።
ኢስኪንዲሪያን ዬሌቴዳ ኣዪሁዳ ኣሳ ኢቲ ኣጲሎሳ ጊያ ሎዖ ሃሳዪያዌ ኤፌሶኔ ቤዳ፤ ፆሳ ማፃፋቱዋ ኢ ዳሪሲ ኤሪያ ኣሳ።
ጎዳ ኦጊያካ ታማሬዳ ኣሳ፤ ዮሃኒሳ ፂንቃታ ፃላላ ኤሪዴ፥ ኣያናን ባሬ ጋርሳን ኤፄቲዴ፥ ዬሱሳባ ሱሪሲዴ ሃሳዬዳኔ ታማርሴዳ።
ያቲዴ ኣዪሁዳ ዎሳ ጎሊያን ያዬናን ሃሳያ ዶሜዳ። ጲሪስቂላይኔ ኣቂላይ ኢ ኦዲያዋ ሲሴዳ ዎዴ፥ ባሬንቱና ሶይ ኣ ኣፊዴ፥ ፆሳ ኦጊያ ካሴፔ ሱሪሲዴ፥ ኣው ጌሺ ኦዴዲኖ።
ኣጲሎሲ ኣካዪያ ፒናና ኮዪና፥ ኢሻቱ ኣ ሚኒሲዴ፥ ኣካዪያን ዴዒያ ካሊያዋንቱ ኣ ሞካና ማላ፥ ኡንቱንቶ ዳቢዳቢያ ፃፌዲኖ፤ ኢ ያ ጋኪዴ፥ ፆሳ ኣ ኬካቴን ኣማኒያዋንታ ዳሮ ማዴዳ።
ኣዪሲ ጎፔ፥ ዬሱሲ ባሬ ሁጴው ኪሪስቶሳ ጊዴዳዋ ኣዪሁዳቱዋሲ ፆሳ ማፃፋቱዋፔ ቆንጪሲዴ፥ ኣሳ ሲንን ሚኒሲዴ ኦዴዳ።
ኣጲሎሲ ቆሮንቶሳን ዴዒሺን፥ ጳዉሎሲ ቆሞ ባጋና ኣዴ፥ ኤፌሶኔ ቤዳ፤ ኢቲ ኢቲ ካሊያዋንታ ዴሜዳ።
ጳዉሎሲ ኡንቱንታ፥ «ሂንቴንቱ ኣማኔዳ ዎዴ ጌሻ ኣያና ኣኬዲቴ?» ያጊዴ ኦቼዳ። ኡንቱንቱ፥ «ቱይቲ፥ ኣኪቤይኮ፤ ሃራይ ኣቶ፥ ጌሻ ኣያናይ ዴዒያዋካ ሲሲቤይኮ» ያጌዲኖ።
ጳዉሎሲ ኡንቱንታ፥ «ያቲና፥ ኣያን ፃማቄቴዲቴ?» ያጌዳ። ኡንቱንቱ፥ «ኑኒ ዮሃኒሳ ፂንቃታኒ ፃማቄቴዶ» ያጊዴ ዛሬዲኖ።
ጳዉሎሲ፥ «ዮሃኒሲ ባሬፔ ጉዪያን ዪያ ዬሱሲ ኪሪስቶሳን ኣሳይ ኣማናና ማላ፥ ኣሳሲ ኦዲዴ፥ ናጋራፔ ሲሚያ ፂንቃታኒ ፃማቄዳ» ያጌዳ።
ኡንቱንቱ ሄዋ ሲሴዳ ዎዴ፥ ጎዳ ዬሱሲ ኪሪስቶሳሲ ጊዳናው ፃማቄቴዲኖ።
ጳዉሎሲ ባሬ ኩሺያ ኡንቱንቱ ቦላ ዎዳ ዎዴ ጌሻ ኣያናይ ኡንቱንቱ ቦላን ዎና፥ ዱማ ዱማ ቃላን ሃሴዬዲኖ፤ ቃሲ ቲምቢቲያካ ኦዴዲኖ።
ሄዋን ታማኔ ላዑ ኣሳቱዋ ጊዲያዋንቱ ዴዒኖ።
ጳዉሎሲ ኣዪሁዳ ዎሳ ጎሌ ጌሊዴ፥ ፆሳ ካዉቴባ ፓሉሜቲዲኔ ኣኬኪሲዴ፥ ኣሳና ሄዙ ኣጌና ጊዲያዋ ኬና ያዬናን ሃሳዬ።
ሺን ኡንቱንቱፔ ኢቱ ኢቱ ማካሊዴ፥ ጮራ ኣሳ ሲንን ጎዳ ኦጊያ ቦሪዴ ኣማኔናን ኢፂና፥ ጳዉሎሲ ኡንቱንቱፔ ሻኬቲ፥ ባሬና ካሊያዋንታ ባሬናና ኣፌዳ፤ ፂራኖሳ ጊያ ቲሚርቴ ጎሊያን ኡባ ጋላሲ ፓሉሜቴ።
ጳዉሎሲ ላዑ ላይ ጋካናው ቃላ ኦዴዳ፤ ሄዋ ዲራው፥ ኢሲያን ዴዒያ ኣሳይ ኡባይ፥ ኣዪሁዳቱካ ኣዪሁዳ ጊዴናዋንቱካ ጎዳ ቃላ ሲሴዲኖ።
ፆሳይ ጳዉሎሳ ባጋና ዱማ ማላታ ኦዳ።
ሄዋ ዲራው፥ ኣሳይ ኣ ቦላይ ቦቼዳ ማራቢያ ዎይ ማዩዋ ሃርጋንቻቱዋሲ ኣፌ፤ ሃርጋንቻቱካ ፓፂኖ፤ ኢታ ኣያናቱካ ኡንቱንቱፔ ኬሲኖ።
ኢታ ኣያናቱዋ ኬሲዴ ዩዪያ ኣዪሁዳቱዋፔ ኢቱ ኢቱ፥ «ጳዉሎሲ ቃላ ኦዲያ ዬሱሳ ሱንን ኑኒ ሂንቴንታ ኬሲቴ ጊዴ ኣዛዜቶ» ያጊዴ፥ ኢታ ኣያናቱ ዴዒያ ኣሳቱዋ ቦላን ጎዳ ዬሱሳ ሱን ፄሲ ቤዔዲኖ።
ቄሳቱዋ ካፑዋ ኣስቄዋ ጊያ ኢቲ ኣዪሁዳ ቢታኒያሲ ሄዋ ኦዳ ላፑ ናናይ ዴዒኖ።
ኢታ ኣያናይ ኡንቱንቶ ዛሪዴ፥ «ታኒ ዬሱሳ ኤራይ፤ ጳዉሎሳካ ኤራይ። ሺን ሂንቴንቱ ኦኔ?» ያጌዳ።
ኢታ ኣያናይ ዴዒያ ቢታኒ ኡንቱንቱ ቦላ ጉፒ ዎና፥ ኡንቱንቱ ማሱንፂዴ፥ ሄ ጎሊያፔ ካሎ ዎፃና ጋካናሲ፥ ዎልቃሚዴ ፆኔዳ።
ኤፌሶኔን ዴዒያ ኣዪሁዳቱኔ ኣዪሁዳ ጊዴናዋንቱ ኡባይ ሄዋ ሲሲዴ ኡባይ ዳሮ ያዬዲኖ፤ ጎዳ ዬሱሳ ሱንይካ ዳሮ ቦንቼቴዳ።
ኣማኒያዋንቱፔ ጮራ ኣሳቱ ባሬንቱ ኦዳዋ ፓፂዲኔ ቆንጪያን ኦዲዴ ዪኖ።
ቢቲያዋንቱፔ ጮራቱ ባሬንቱ ማፃፋቱዋ ሺሺዴ፥ ኣሳ ኡባ ሲንን ጉዴዲኖ፤ ሄ ማፃፋቱዋ ጋቲያ ሄቲያ ዎዴ፥ ኢሻታሙ ሻዓ ቢራ ሳንቲሚያ ጊዴዳ።
ሄዋ ማላ ዎልቃማ ኦጊያን ፆሳ ቃላይ ዲጬኔ ኣኬ።
ሄዌ ፖሌቴዳዋፔ ጉዪያን ጳዉሎሲ፥ «ታኒ ዬሩሳላሜ ባዴ ሮሜካ ቃሲ ቤዓናው ቤሴ» ያጊዴ፥ ማቂዶኒያናኔ ኣካዪያና ኣዴ፥ ዬሩሳላሜ ባናው ቆፋ ቃቼዳ።
ቃሲ ባሬና ማዲያዋንቱፔ ላዓቱዋ ፂሞቶሳኔ ኤራስፆሳ ማቂዶኒያ ኪቲዴ፥ ባሬው ኢሲያን ኣማሬዳ ዎዲያ ጋሚዔዳ።
ጎዳ ኦጊያ ዲራው፥ ሄ ዎዴ ዳሮ ዋላሳይ ኬሴዳ።
ኣዪሲ ጎፔ፥ ፃጋራ ቢራ ሙሺሲዴ ቲጊ ሜያ ዲሜፂሮሳ ጊያ ኢቲ ቢታኒ ኣርፄሚሲ ጌሻ ጎሊያ ሚሲሊያ ቢራፔ ቲጊ ቲጊዴ፥ ኦሳንቻቱዋሲ ዳሮ ዎያ ዴሜ።
ሄዋንታኔ ኡንቱንቱዋ ማላ ኦሱዋ ኦያዋንታ ኢቲፔ ሺሺዴ፥ ሃዋዳን ያጌዳ፤ «ኣሳው፥ ኑ ዱሬቴይ ሃ ኦሱዋና ጊዲያዋ ሂንቴ ኤሪታ።
ሄዌ ጳዉሎሲ፥ ‹ኣሳ ኩሺ ሜዳዋንቱ ፆሳቱዋ ጊዲኪኖ› ያጊዴ፥ ኤፌሶኔ ፃላላን ጊዴናን ኣማሬዳ ጋዳቱዋፔ ኣቲን፥ ኢሲያን ኡባን ጮራ ኣሳሲ ኦዲ ኣማንዳዋ ሂንቴንቱ ቤዔዲታኔ ሲሴዲታ።
ሎዔናባይ፥ ኑ ኦሱ ካታናዋ ፃላላ ጊዴና፤ ሺን ኢሲያን ዴዒያ ኡባቱኔ ሳዓ ኡባን ዴዒያዋንቱ ጎዪኒያ ዎልቃማ ፆሳቶ ጌቴቲያ ኣርፄሚሲ ጌሻ ጎሊ ቦንቼቴናን ኣታናዋኔ፥ ኢዚ ዳሮቴይ ኩንዳናዋ» ያጌዳ።
ኣሳይ ሄዋ ሲሴዳ ዎዴ ሎይ ሃንቄቲዴ «ኤፌሶኔ ኣርፄሚሳ ዎልቃማ» ያጊዴ ጫቦቴዲኖ።
ካታማ ኡባን ዋላሳይ ዴንዴዳ፤ ጳዉሎሳና ሃሜቲያ ማቂዶኒያ ኣሳቱዋ ጋዮሳኔ ኣሪስፂሮኮሳ ባሬንቱና ኦይቂ ኣኪዴ፥ ኢቲፔ ካሳ ሳዓ ዎፄዲኖ።
ጳዉሎሲካ ኣሳይ ሺቄዳሳ ጌላናው ኮዬዳ። ሺን ካሊያዋንቱ ኣ ዲጌዲኖ።
ኢሲያ ጋዲያ ካፓቱዋፔ ጳዉሎሳ ላጌቱዋፔ ኢቱ ኢቱ ጳዉሎሳው ኪቲዴ፥ ካሳ ሳዓን ቆንጪያ ኬሲዴ ኢ ቤቴና ማላ፥ ኣ ዎሴዲኖ።
ሺቁዋን ዋላሳይ ዴንዲና፥ ዳሪያ ባጋ ኣሳይ ሃራይ ኣቶ ኣዪሲ ሺቄዴንቶ ኤሬና ዲራው፥ ኢቱ ኢቲባው ዋላቄቲያ ዎዴ፥ ዮኩ ቃይ ሃራባው ዋላቄቴ።
ኣዪሁዳቱ ኢስኪንዲራ ኣ ቤሲና፥ ኢቲ ኢቲ ኣሳይ ኢ ሃሳያና ማላ፥ ኣሳ ጊዶፔ ሲንው ኣ ኣዳ፤ ኣሳይ ጮዑ ጋና ማላ፥ ኢ ባሬ ኩሺያን ፆርሲ ቤሲዴ፥ ኣሳሲ ሞቴታናው ኮዬዳ።
ሺን ኢስኪንዲሬ ኣዪሁዳ ኣሳ ጊዴዳዋ ኣሳይ ኤሬዳ ዎዴ፥ ላዑ ሳቴ ጊዲያዋ ኬና ኡባይ ኢቲ ቃላን፥ «ኤፌሶኔ ኣርፄሚሳ ዎልቃማ» ያጊዴ ጫቦቴዲኖ።
ካታማው ፃፌ ጊዴዳዌ ኣሳ ጮዑ ኦዴ፥ ሃዋዳን ያጌዳ፤ «ኤፌሶኔ ኣሳው፥ ኤፌሶኔ ካታማይ ዎልቃማ ኣርፄሚሲሲኔ ሳሉዋፔ ዎዳ ኤቃ ሹቻሲ ኤቃ ጎሊያ ናጊያዋ ጊዴዳዋ ኤሬና ኣሳይ ኦኔ?
ሃዋ ካዲያ ኣሳይ ባይና ዲራው፥ ሂንቴንቱ ዎፑ ጋናዉኔ ዲርቤናን ኣጋናው ቤሴ።
ኣዪሲ ጎፔ፥ ሃዋንቱ ጌሻ ጎሊያ ሚሻ ዉዒቤናዋንታ ኑ ፆሳቱዋካ ቦሪቤናዋንታ ኣሄዲታ።
ሄዋ ዲራው፥ ዲሜፂሮሲኔ ኣናና ዴዒያ ኦሳንቻቱ ኣሳ ሞታናው ኮዮፔ፥ ፒርዳ ጎሊ ዶያ ዴዔ፤ ቃሲ ጋዲያ ሞዲያዋንቱካ ዴዒኖ፤ ኡንቱንቱ ባሬንቱ ጊዶን ሞቴቲኖ።
ሺን ሂንቴ ሃራ ዬዉዋ ኮዮፔ፥ ሂጊያ ሺቁዋን ዬዉዋ ቃቻና።
ኣዪሲ ጎፔ፥ ሃቼ ሃኔዳዋ ሻቢሬ ጊዴ፥ ሮሜ ጋዲያ ኣሳቱ ኑና ሞታና፤ ሃ ሺቆካ ጋሱ ባዪና ዲራው፥ ኑኒ ጋሱዋ ኦዳናው ዳንዳዮኮ»
ዋላሳይ ኢርፄዳዋፔ ጉዪያን፥ ጳዉሎሲ ካሊያዋንታ ኣሂሲዴ ዞሬዳ፤ ኡንቱንታ፥ «ሳሩዋን ዴዒቴ» ጊዴ፥ ማቂዶኒያ ባናው ኬሴዳ።
ሄ ጋዲያና ኣዴ፥ ቃላ ኦዲዴ፥ ኣሳ ሎይ ሚኒሴዳዋፔ ጉዪያን፥ ጊሪኬ ጋዴ ዬዳ።
ኢ ሄዋን ሄዙ ኣጌና ኡቲዴ፥ ማርካቢያን ሶሪያ ባናው ቆፒሺን፥ ኣዪሁዳቱ ባሬና ዎናው ኮዪያዋ ቤዒዴ፥ ማቂዶኒያና ጉዬ ሲማናው ባሬ ቆፋ ቃቼዳ።
ጳዉሎሳ ሞዪዜዳዋንቱ፥ ቤሪያፔ ጳሪሃሳ ናዓ ሶሲጳፂሮሳ፥ ቴሴሎንቄፔ ኣሪስፂሮኮሳኔ ሲኮንዲሳ፥ ዴርቤፔ ጋዮሳኔ ኢሲያፔ ቲኪቆሳኔ ፂሮፊሞሳ፥ ቃሲ ፂሞቶሳ።
ሄዋንቱ ሲንው ቢዴ፥ ኑና ፂሮዓዳን ናጊኖ።
ኑኒ ኡኪ ባላ ጋላሳ ቦንቾዋፔ ጉዪያን፥ ፒሊጲሲዮሳ ጊያ ጋዲያፔ ማርካቢያን ዴንዲዴ፥ ኢቼሹ ጋላሳን ፂሮዓዳን ኡንቱንታ ጋኪዴ፥ ያኒ ላፑ ጋላሳ ኡቴዶ።
ኑኒ ዎጋ ጋላሲ ኡኪ ሜንናው ሺቂዴዒሺን፥ ጳዉሎሲ ዎንቲና ባናው ቆፔዳ ዲራው፥ ኡንቱንቶ ቃላ ኦዲዴ፥ ቃማ ቢላሂ ጋካናው ዬዉዋ ኣዱሴዳ።
ኑኒ ሺቂ ኡቴዳ ፖቂያን ጮራ ፆምፒ ዴዔ።
ኤዉፂኮሳ ጊያ ኢቲ ዎዳላይ ማስኮቲያ ቦላ ኡቲዴ፥ ዳሪሲ ጌሚዒሼዳ። ጳዉሎሲ ሃሳያ ኣዱሴዳ ዎዴ፥ ኤዉፂኮሲ ጌሚዒሹዋን ሃይሬዳዌ ሄዜንያ ፖቂያፔ ሳዓን ኩንዲዴ ሃይቄዳዋ ኣሳይ ዴንዳ።
ሺን ጳዉሎሲ ዎዴ፥ ኣ ቦላ ጉፋኔዳ። ኣ ኢዲሚዴ፥ «ኣ ሼምፑ ኬሲቤና ዲራው ሂርጎፒቴ» ያጌዳ።
ያቲዴ ፑዴ ፖቂያ ኬሲዴ፥ ኡኪ ሜንዴ ሜዳ፤ ሳዓይ ዎንታና ጋካናሲ፥ ዳሮ ዎዲያ ሃሳዬዳዋፔ ጉዪያን ቤዳ።
ዎዳላይ ፓፂና፥ ሶይ ኣፊዴ፥ ዳሪሲ ናሼቴዲኖ።
ሺን ጳዉሎሲ ባሬና ያፔ ኑኒ ሞካና ማላ፥ ኑሲ ኦዴዳ ዲራው፥ ካሴቲዴ ማርካቢያኮ ቢዴ፥ ኣሶሳ ባናው ዴንዴዶ፤ ኣዪሲ ጎፔ፥ ጌዲያን ባናው ኢ ቆፔዳ ዲራው ኑና ሄዋዳን ኣዛዜዳ።
ኢ ኑናና ኣሶሳን ጋኬቲና፥ ማርካቢያን ኣ ኣኪዴ ሚፂሊኔ ዬዶ።
ዎንቴ ጋላሲ ያፔ ማርካቢያን ዴንዲዴ፥ ኪዮሳ ሄራ ጋኬዶ፤ ቃሲ ዎንቴ ጋላሲ ሳሞሳ ፒኔዶ፤ ቲሮጊሊዮሜን ኣቂዴ፥ ዎንቲና ሚሊፄ ዬዶ።
ኣዪሲ ጎፔ፥ ጳዉሎሲ ኢሲያን ዳሪ ጋሚዔናን ኤፌሶኔ ላንቂያና ኣናው ባሬ ቆፋ ቃቼዳ፤ ባሬው ዳንዳዬቶፔ፥ ጴንፄቆስቴ ጌቴቲያ ጋላሲ ዬሩሳላሜ ጋካናው ኤሌሌ።
ጳዉሎሲ ሚሊፄፔ ኤፌሶኔ ኪቲዴ፥ ኣማኒያ ኣሳ ካሌያዋንታ ፄጊሴዳ።
ዎሳ ጎሌ ጪማቱ ጳዉሎሳኮ ዪና፥ ኡንቱንታ ኢ ሃዋዳን ያጌዳ፤ «ታኒ ኢሲያ ጌሌዳ ኮይሮ ጋላሳፔ ዶሚን፥ ካዉሻቴኒኔ ዳሮ ኣፎኒ ጎዳሲ ኦዴ፥ ኣዪሁዳቱዋ ሺቁዋፔ ታና ጋኬዳ ፓጬ ጊዴዳ ዎዲያ ኡባን ሂንቴንቱና ዋናዴ ዴዓዲታንቶ ሂንቴንቱ ኤሪታ።
<range>
ናጋራፔ ፆሳኮ ሲሚያዋኔ ኑ ጎዳ ዬሱሲ ኪሪስቶሳ ኣማኒያዋ ኣዪሁዳቱዋሲኔ ኣዪሁዳ ጊዴናዋንቶ ማርካታዴ፥ ሺቁዋንካ ሂንቴንቱ ጎሌን ጎሌንካ ሂንቴንቶ ኦዳዴ ታማሪሴዳዋፔ ኣቲን፥ ሂንቴንታ ጎዒያባፔ ኢቲባኔ ፓጪሳ ቤይኬ።
<range>
«ቤዒቴ፤ ሃዒካ ታኒ ጌሻ ኣያናሲ ኣዛዜታዴ፥ ዬሩሳላሜ ባይ፤ ያኒ ታው ኣዬ ኬሳኔንቶኔ ኤሪኬ።
ጌሻ ኣያናይ ቃሹኔ ዋዪ ታና ናጊያዋ ካታማ ኡባን ታው ኦዴ።
ሺን ታ ዎ ፖላናዉኔ ጎዳ ዬሱሲ ኪሪስቶሳፔ ታኒ ኣኬዳ ኦሱዋ ፆሳ ኣ ኬካቴ ዎንጋላ ሚሺራቹዋ ማርካቲያዋ ፖላናው፥ ታ ሼምፑዋ ማዴናዋዳን ፓይዳይ።
«ቤዒቴ፤ ታኒ ሃዒካ ፆሳ ካዉቴባ ኦዳዴ፥ ሂንቴንቱ ኡባ ጊዶን ዩያዲ፤ ሲሚ ሃዋፔ ሲንው ሂንቴንቱፔ ኦኒኔ ታና ቤዔናዋ ኤራይ።
ሄዋ ዲራው፥ ሂንቴንቱፔ ኢቲ ኡራይ ባዮፔካ ታኒ ሄዋን ጌሌናዋ ሃቼ ሂንቴንቶ ጌሻዴ ኦዳይ።
ኣዪሲ ጎፔ፥ ፆሳይ ኦናው ቆፔዳዋ ኡባ ሂንቴንቶ ኣይኔ ኣሼናን ኦዳዲ።
«ዬሱሲ ባሬ ሱን ዎዜዳ ፆሳ ኣማኒያዋንታ ናጊቴ፤ ቃሲ ጌሻ ኣያናይ ሂንቴንታ ካፓቱዋ ኦዴ ሱንዳ ዉዲያ ኡባኔ ሂንቴንቱ ሁጲያ ናጊቴ።
ታኒ ቤዳዋፔ ጉዪያን፥ ዉዲያሲ ቃሬቴና ኢታ ዎራካናቱ ሂንቴንቱ ጊዶ ጌላናዋንታኔ፥ ካሊያዋንታ ባሬንቱ ጌዱዋ ካሌናው ዎርዱዋ ሃሳዪያ ኣሳቱ ሂንቴንቱ ጊዶፔ ዴንዳናዋ ኤራይ።
<range>
ሄዋ ዲራው፥ ታኒ ሄዙ ላይ ቃማኔ ጋላሳ ኣፎኒ ሂንቴንታ ሁጲያን ሁጲያን ሚኒሲያዋ ኣጋቤናዋ ቆፒዴ ጌንጪቴ።
«ሃዒካ ሂንቴንታ ሚኒሳናዉኔ ጌሻ ኣሳ ኡባ ጊዶን ላቲሳናው ዳንዳዪያ ፆሳሲኔ ኣ ኣ ኬካቴ ቃላሲ ሂንቴንታ ሃዳራ ኢማይ።
«ታኒ ኦፔኔ ቢራ ዎይ ዎርቃ ዎይ ማዩዋ ኣሞታቤይኪ፤
ታኒ ሃ ታ ኩሺያን ታናኔ ታናና ኢቲፔ ዴዒያዋንታ ኮሼዳዋ ኦዳዋ ሂንቴንቱ ሂንቴንቱ ሁጴው ኤሪታ።
ሂንቴንቱ ሃዋዳን ዳቡሪ ኦዴ፥ ዳቡራንቻቱዋ ማዳናሲኔ ጎዳ ዬሱሲ ባሬ ሁጴው፥ ‹ኣኪያዋፔ ኢሚያዌ ኣንጄቴዳዋ› ጌዳዋዳን፥ ኣ ቃላ ሂንቴንቱ ዎዛና ኣናው ቤሲያዋ ታኒ ጮራ ኦጊያን ሂንቴንታ ቤሳዲ» ያጌዳ።
ጳዉሎሲ ሄዋ ሃሳይ ዉርሲዴ፥ ኡንቱንቱ ኡባና ኢቲፔ ጉልባቲዴ፥ ፆሳ ዎሴዳ።
ኡንቱንቱ ኡባይ ጳዉሎሳ ኢዲሚዴ፥ ዬኪዴ ዬሬዲኖ።
ኡባፔ ኢ፥ «ታና ላዔዋ ኡባካ ቤዒኪታ» ያጌዳ ቃላይ ኡንቱንታ ዳሮ ቃሬና ማርካቢያ ጋካናው ኣ ሞዪዜዲኖ።
ኑኒ ኤፌሶኔ ጪማቱዋፔ ሻኬቲዴ፥ ቆሳ ጌቴቲያ ሃን ዶዴቶ ሳዓ ዪ ኣጌዶ፤ ዎንቲሳ ጋላሲ ሮዳ ጋኬዶ፤ ሄዋፔ ጳፂራ ቤዶ።
ፒንቄ ፒኒያ ማርካቢያ ዴሚዴ፥ ኣኒ ጌሊዴ ባናው ዴንዴዶ።
ኑኒ ቆጲሮሳፔ ቤዓናው ዳንዳዪያሳ ዪዴ፥ ኣዋይ ኬሲያሳ ፄሊያ ዎዴ ቆጲሮሳ ሃዲርሳ ባጋ ዬጊዴ፥ ሶሪያ ቤዶ፤ ሄዋፔ ጉዪያን ፂሮሳ ጋኬዶ፤ ኣዪሲ ጎፔ፥ ማርካቢ ባሬ ጫና ፂሮሳን ዎ።
ያኒ ካሊያዋንታ ዴሚዴ፥ ኡንቱንቱና ላፑ ጋላሳ ኡቴዶ፤ ጳዉሎሲ ዬሩሳላሜ ቤና ማላ፥ ኡንቱንቱ ኣው ኣያናን ኦዴዲኖ።
ኑኒ ኡንቱንቱና ኡቲያ ዎዲ ዉሪና፥ ኬሲዴ ቤዶ፤ ኡንቱንቱ ኡባቱ ባሬንቱ ማጫዋንቱናኔ ባሬንቱ ናናና ኢቲፔ ካታማፔ ካሬው ኬሳና ጋካናሲ፥ ኑና ሞዪዜዲኖ፤ ኑኒ ኣባ ዶናን ጉልባቲዴ፥ ፆሳ ዎሴዶ።
ሄዋፔ ጉዪያን፥ ኢቱ ኢቱዋ ሳሮቲዴ፥ ማርካቢያን ጌሌዶ፤ ኡንቱንቱ ባሬንቱ ሶይ ሲሜዲኖ።
ኑኒ ኣባ ኦጊያ ዉርሲዴ፥ ፂሮሳፔ ጴፄሌማይሴ ጋኬዶ፤ ኢሻቱዋ ሳሮቲዴ፥ ኡንቱንቱ ማታን ኢቲ ጋላሳ ፔሼዶ።
ዎንቲሳ ጋላሲ ኬሲዴ፥ ቂሳሪያ ቤዶ፤ ዎንጋላ ሚሺራቹዋ ኦዲያ ፒሊጶሳ ሶይ ጋኪዴ፥ ኣ ማታን ኡቴዶ፤ ዬሩሳላሜን ዶሬቴዳ ላፑናቱዋፔ ኢ ኢቱዋ።
ፒሊጶሳሲ ናባቱዋ ጊዴዳ ኦይዱ ዎዶሮ ማጫ ናናቱ ዴዒኖ።
ኑኒ ኡንዴኔዳ ጋላሳ ኡቴዳ ዎዴ፥ ናቢያ ኣጋቦሳ ጊያ ቢታኒ ዪሁዳፔ ቂሳሪያ ዬዳ።
ኑኮ ዪዴ፥ ጳዉሎሳ ሳቂያ ኣኪዴ ባሬ ኩሺያኔ ባሬ ጌዲያ ቃቺዴ፥ «ጌሻ ኣያናይ ጊያዌ ሃዋ፤ ሃ ሳቂያ ጎዳ ዬሩሳላሜን ኣዪሁዳቱ ሃዋዳን ቃቺዴ፥ ኣዪሁዳ ጊዴና ኣሳቱዋሲ ኣዴ ኢማና» ያጌዳ።
ኑኒ ሄዋ ሲሴዳ ዎዴ፥ ኑኒኔ ያኒ ዴዒያ ኣሳቱ ጳዉሎሲ ዬሩሳላሜ ቤና ማላ ዎሴዶ።
ሺን ጳዉሎሲ ዛሪዴ፥ «ሂንቴንቱ ዬኪዴኔ ታ ዎዛና ቃሬቲሲዴ ዋኒቴ? ታኒ ጎዳ ዬሱሳ ሱን ዲራው ቃሼታናዋ ፃላላ ጊዴናን፥ ሃራይ ኣቶ ዬሩሳላሜን ሃይቃናዉካ ጊጋ ኡታዲ» ያጌዳ።
ዞሪያ ኢ ኣኬናን ኢፂና፥ «ጎዳይ ጌዳዌ ሃኖ» ያጊዴ ጮዑ ጌዶ።
ያኒ ኣማሬዳ ዎዲያ ጋሚዔዳዋፔ ጉዪያን፥ ጊጌቲዴ ዬሩሳላሜ ባናው ኬሴዳ።
ቂሳሪያን ዴዒያ ካሊያዋንቱፔ ኣማሬዳዋንቱ ቃሲ ኑናና ቤዲኖ፤ ኡንቱንቱ ኑኒ ኣቃናሳ ሚናሶና ጊያ ቆጲሮሳ ቢታኒያ ሶይ ኑና ኣፌዲኖ፤ ሚናሶኒ ዳሮ ዎዲያፔ ዶሚዴ ካሊያዋ።
ኑኒ ዬሩሳላሜ ጋኬዳ ዎዴ፥ ኢሻቱ ኑና ናሼቻን ሞኬዲኖ።
ዎንቲሳ ጋላሲ፥ ጳዉሎሲኔ ኑኒ ያዪቆባና ጋኬታናው ቤዶ። ዎሳ ጎሌ ጪማቱ ኡባቱካ ዴዒኖ።
ጳዉሎሲ ኡንቱንታ ሳሮቴዳዋፔ ጉዪያን፥ ኣዪሁዳ ጊዴና ኣሳ ጊዶን ባሬ ባጋና ፆሳይ ኦዳዋ ኡንቱንቶ ዉርሲዴ ኦዴዳ።
ኡንቱንቱ ሄዋ ሲሴዳ ዎዴ ፆሳ ጋላቲዴ፥ ጳዉሎሳ ሃዋዳን ያጌዲኖ፤ «ኑ ኢሻው፥ ኣዪሁዳቱዋ ጊዶን ፆሳ ኣማኔዳዋንቱፔ ኣፑን ሻዓይ ዴዒኖንቶ ቤዓሳ፤ ኡንቱንቱ ኡባይ ሂጊያ ሚኒሲ ናጊኖ።
ዬሩሳላሜ ኣዪሁዳቱ፥ ኣዪሁዳ ጊዴናዋንቱ ጋዲያን ዴዒያ ኣዪሁዳ ኡባቱ ባሬንቱ ናና ቃፃሬና ማላ፥ ዎይ ኣዪሁዳቱ ኦያዋ ካሌና ማላ፥ ሙሴ ሂጊያካ ባዪዛና ማላ ኔኒ ታማርሲያዋ ሲሴዲኖ።
ያቲና፥ ኣዬ ሎዑ? ኔኒ ዬዳዋ ጮራቱ ሲሲያ ዲራው፥ ሺቄናን ኣጊኪኖ።
«ሄዋ ዲራው፥ ሃዋ ኑኒ ኔው ኦዲያዋ ኦ፤ ኢቲፔ ሺቁ ዴዒያ ኦይዱ ኣሳቱ ኑ ማታን ዴዒኖ።
ኡንቱንታ ኣካዴ ኡንቱንቱና ጌያ፤ ቃሲ ኡንቱንቱ ባሬንቱ ሁጲያ ሜዴታና ማላ፥ ኡንቱንቶ ሚሻ ኢማ፤ ኡንቱንቱ ኡባይ ኔዋ ሲሴዳዌ ቱማ ጊዴናዋኔ ኔኒ ኔ ሁጴዉካ ቃሲ ሙሴ ሂጊያ ናጋዴ ማራን ዴዒያዋ ኤራና።
«ሺን ኣማኔዳ ኣዪሁዳ ጊዴና ኣሳቱዋ ጊዶፔ፥ ኡንቱንቱ ኤቃው ያርሼዳዋ ሜና ማላኔ ሱ ኡሼና ማላ፥ ባኩቴዳ ሜሂያ ኣሹዋ ሜና ማላኔ ዎሹሜና ማላ፥ ኑኒ ዬዉዋ ቃቺዴ፥ ኡንቱንቶ ዳቢዳቢያ ፃፌዶ» ያጌዲኖ።
ሄዋፔ ጉዪያን፥ ጳዉሎሲ ዎንቲሳ ጋላሲ ኣሳቱዋ ኣኪዴ፥ ኡንቱንቱና ጌዬዳ፤ ኢ ባሬንታ ጌሹሳ ኣዉዴ ፖሊንቶ ኤሪሳናዉኔ ቃሲ ያርሹዋ ሁጲያን ሁጲያን ኣዉዴ ኢማኔንቶ ኤሪሳናው ጌሻ ጎሊያ ጌሌዳ።
ላፑ ጋላሳይ ዉራና ሃኖዴ፥ ኢሲያፔ ዬዳ ኣዪሁዳቱ ጌሻ ጎሊያን ጳዉሎሳ ቤዒዴ፥ ኣሳ ኡባ ሃንቄዴ፥ «ኢስራዔሊያ ኣሳው፥ ኑና ማዲቴ፤ ኢስራዔሊያ ኣሳ፥ ሙሴ ሂጊያኔ ሃ ጌሻ ጎሊያ ኢፂዴ፥ ኡባሳን ኣሳ ኡባ ታማሪሲያዌ ሃ ቢታኒያ፤ ጉጂዴ ቃሲ ጊሪኬ ኣሳካ ጌሻ ጎሊያ ጌሊሲዴ፥ ሃ ጌሻ ሳዓ ቱኒሴዳ» ያጊ ዋሲዴ፥ ጳዉሎሳ ኦይቄዲኖ።
<range>
ኡንቱንቱ ካሴ ኤፌሶኔን ዴዒያ ፂሮፊሞሳ ጳዉሎሳና ካታማን ቤዔዳ ዲራው፥ ጌሻ ጎሊያ ጳዉሎሲ ኣ ጌሊሴዳዋ ኡንቱንቶ ማላቴዳ።
ካታማ ኡባይ ሻቢሬቴዳ፤ ኣሳይ ኡባይ ሺቂዴ ጳዉሎሳ ኦይቂዴ፥ ጌሻ ጎሊያፔ ካሬው ጎቺ ኬሴዳ፤ ሄ ማንዒያንካ ጌሻ ጎሊያ ፔንጌቱ ቃሼቲ ኣጌዲኖ።
ኣሳይ ጳዉሎሳ ዎና ሃኒሺን፥ «ዬሩሳላሜ ካታማይ ሙሌካ ሻቢሬቲዲጌዳ» ጊያ ሃሳያይ ሮሜ ጋዲያ ኦላ ካፑዋሲ ጋኬዳ።
ሄ ኦላ ካፑ ዎታዳራቱዋኔ ፄታቱዋ ካፓቱዋ ኢቲፔ ኣኪዴ፥ ዎፂዴ ኣሳ ቦላ ኬሲ ዎዳ፤ ኣሳይ ኦላ ካፑዋኔ ዎታዳራቱዋ ቤዔዳ ዎዴ፥ ጳዉሎሳ ሾጪያዋ ባሺ ኣጌዳ።
ሄ ዎዴ፥ ሄ ኦላ ካፑ ሺቂ፥ ጳዉሎሳ ኦይቂዴ፥ ላዑ ሳንላታን ቃሼታና ማላ ኣዛዚዴ፥ ኢ ኦኔንቶኔ ቃሲ ኣያ ኦዴንቶኔ ኣሳ ኦቼዳ።
ኣሳፔ ባጋይ ኢቲባው ዋሲያ ዎዴ፥ ባጋይ ሃራባው ዋሴ፤ ዋሱ ጮሬዳ ዲራው፥ ኦላ ካፑዋሲ ቱሙዋ ኤራናው ዳንዳዬቴናን ኢፂና፥ ዎታዳራቱ ጳዉሎሳ ባሬንቱ ዴዒያሳ ኣፋና ማላ፥ ኡንቱንታ ኣዛዜዳ።
ዬዴ ኬሲያ ዴ ጳዉሎሲ ጋኬዳ ዎዴ፥ ኣሳ ሱጌ ዲራው፥ ዎታዳራቱ ኣ ቶኬዲኖ።
ኣዪሲ ጎፔ፥ ጮራ ኣሳይ፥ «ኣ ዎ!» ያጊዲኔ ዋሲዴ ካሌ።
ዎታዳራቱ ጳዉሎሳ ባሬንቱ ዴዒያሳ ኣፋና ሃኒሺን ጳዉሎሲ ኦላ ካፑዋ፥ «ታኒ ኔው ኢቲባ ኦዶ?» ያጌዳ። ሄ ኦላ ካፑ ጳዉሎሳ፥ «ኔኒ ጊሪኬ ቃላ ኤራይ?
ኔኒ ሃዋፔ ካሴ ዎዴ፥ ዋላሳ ኬሳዴ ሼምፑዋ ዎዳዋንቱፔ ኦይዱ ሻዓ ኣሳቱዋ ኣሳይ ባይና ሜላ ሳዓ ካሌዳ ጊብፄ ቢታኒያ ጊዲኪ?» ያጌዳ።
ሺን ጳዉሎሲ፥ «ታኒ ኣዪሁዳ ኣሳ፤ ቃሲ ኪልቂያን ዴዒያ ፄርሴሴን ዬሌቴዳ ሁጴ ካታማን ዴዒያ ኣሳ። ሃያና ታና ኣሳሲ ሃሳዪሳሪኪ!» ያጌዳ።
ኦላ ካፑ ኣ፥ «ሃሳያ» ያጊና፥ ጳዉሎሲ ዬዴ ኬሲያ ዴን ኤቂዴ፥ ኣሳይ ጮዑ ጋና ማላ፥ ባሬ ኩሺያን ኣሳኮ ፆርሴዳ። ኣሳይ ጮዑ ጊና፥ ኢብራዪስፄ ቃላን ሃሳዪዴ፥ ሃዋዳን ያጌዳ።
«ታናዳን ኣማኒያዋንቶ፥ ታ ኣዋቶ፥ ታኒ ሃዒ ሂንቴንቶ ኦዲያ ዬዉዋ ሲሲቴ!»
ጳዉሎሲ ኡንቱንቶ ኢብራዪስፄ ቃላን ሃሳዪያዋ ሲሲዴ፥ ካሴፔ ሎይ ጮዑ ጊና ኢ ሃዋዳን ያጌዳ።
«ታኒ ኪልቂያን ዴዒያ ፄርሴሴን ዬሌታዴ፥ ሃ ካታማን ጋማሊያሊ ታና ታማሪሲና ዲጫዴ፥ ኑ ኣዋቱዋ ሂጊያካ ሚኒሳ ታማራዴ፥ ሃቼ ሂንቴ ኡባይ ሃኒያዋዳንካ፥ ታኒ ፆሳ ዬዉዋሲ ሴሌቲያ ኣዪሁዳ ኣሳ።
ታኒ ማጫ ኣሳኔ ኣቱማ ኣሳ ኦይቃ ኦይቃዴ ቃሾ ጎሌን ዬጌዳ ኣሳኔ፥ ሃ ኦጊያ ካሊያ ኣሳ ዎሳና ጋካናሲ ሜቶዳ ኣሳ።
ሃዋዳንካ፥ ቃሲ፥ ቄሳቱዋ ኡባቱዋ ካፑኔ ጪማ ኡባ ሺቁ ታዋ ማርካታናው ዳንዳዬ፤ ታኒ ዳማስቆን ዴዒያ ኡንቱንቱ ኢሻቱዋ ኣዪሁዳቱዋሲ፥ ኡንቱንቱፔ ዳቢዳቢያ ኣካዴ፥ ሄዋን ዴዒያ ኣሳቱ ቃሼቲዴ ሙሬታናዳን፥ ዬሩሳላሜ ኡንቱንታ ኣሃናው ያ ባዲ።
«ታኒ ባዴ ዳማስቆ ማቴዳ ዎዴ፥ ሴታ ጋላሳ ጊዲሺን፥ ቆፔናን ሳሉዋፔ ዎልቃማ ፖዑ ታ ማታን ዩዪ ኣዴ ፖዔዳ።
ታኒ ሳዓን ኩንዳ ኡታዴ፥ ‹ሳዖላ፥ ሳዖላ፥ ታና ኣያው ዬዴርሳይ?› ጊያ ቃላ ሲሳዲ።
«ታኒ ዛራዴ፥ ‹ታ ጎዳው፥ ኔኒ ኦኔ?› ያጋዲ። «ሄዋፔ ጉዬ፥ ‹ታኒ ኔኒ ዬዴርሲያ ናዚሬቲያ ዬሱሳ› ያጌዳ።
ታናና ኢቲፔ ዴዒያዋንቱ ፖዑዋ ቤዒዴ ያዬዲኖ፤ ሺን ታው ሃሳዪያዋ ቃላ ሲሲቤይኪኖ።
« ‹ታ ጎዳው፥ ታኒ ኣያ ኡዶ?› ያጋዲ። «ጎዳይ ታና፥ ‹ዴንዳዴ ዳማስቆ ባ። ኔኒ ኦናው ፆሳይ ቆፔዳ ኡባባይ ኔው ያኒ ኦዴታናዋ› ያጌዳ።
ሄ ዎልቃማ ፖዑዋ ዲራው፥ ታ ኣይፊ ቆቂና፥ ታናና ዴዒያ ኣሳቱ ታ ኩሺያ ኦይቂዴ፥ ታና ጎቺና፥ ዳማስቆ ጋካዲ።
«ዳማስቆን ዴዒያ ኣዪሁዳ ኡባይ ሎይ ቦንቺያ ኢቲ ሃናኒያ ጊያ ቢታኒ፥ ኑ ሂጊያሲ ኣዛዜቲዴ፥ ፆሳው ኢሜቴዳ ኣሳ።
ሃናኒ ታኮ ዪዴ፥ ታ ማታን ኤቂዴ ታና፥ ‹ታ ኢሻው ሳዖላ፥ ፄላ› ያጌዳ። ታኒ ሄ ዎዴ ሄ ማንዒያንካ ኣኮ ፄላ ኣጋዲ።
«ኢ ታና ሃዋዳን ያጌዳ፤ ‹ኑ ኣዋቱዋ ፆሳይ ኔኒ ኣ ቆፋ ኤራናው፥ ኣ ፂሎ ናዓ ቤዓናዉኔ ኣ ዶናፔካ ሃሳያ ሲሳናው ኔና ካሴና ዶሬዳ።
ኣዪሲ ጎፔ፥ ኔኒ ቤዔዳባኔ ሲሴዳባ ኣሳ ኡባ ሲንን ኣው ማርካታናሳ።
ሃዒካ ኣያው ጋሚዓይ? ዴንዳዴ ፃማቄታ፤ ኣ ሱን ፄሳዴ፥ ኔ ናጋራፔካ ሜጬታ› ያጌዳ።
«ታኒ ጉዬ ዬሩሳላሜ ሲማዴ ጌሻ ጎሊያን ዎሲሺን፥ ታ ኣያናን ጊዳዲ።
ጎዳይ ታና፥ ‹ኤሌላዴ፥ ዬሩሳላሜ ኬሳ ኣያው ጎፔ፥ ኔኒ ታው ሃዋን ማርካቲያዋ ኣሳይ ኣኬና› ያጊሺን ታኒ ኣ ቤዓዲ።
«ታኒ፥ ‹ታ ጎዳው፥ ኣዪሁዳ ዎሳ ጎሊያ ኡባን ኔና ኣማኒያዋንታ ኦይቃዴ ዋዳዋኔ ቃሾ ጎሊያን ዬጌዳዋ ኡንቱንቱ ኤሪኖ።
ኡንቱንቱ ኔ ማርካ ኢስፂፋኖሳ ዎያ ዎዴ፥ ታኒ ሄ ዬዉዋ ኤኖ ጋዲ። ቃሲ ኡንቱንቱ ሚዪያን ኤቃዴ፥ ኣ ዎያዋንቱ ማዩዋ ናጋይ› ያጌዳ።
«ጎዳይ ታና፥ ‹ታኒ ኔና ኣዪሁዳ ጊዴና ኣሳኮ ሃኮሳ ኪቲያ ዲራው ባ› ጌዳ» ያጌዳ።
ጳዉሎሲ ሄ ቃላ ሃሳያና ጋካናው ኣሳይ ኢ ጊያዋ ሲሴ፤ ሄዋፔ ጉዪያን፥ ባሬንቱ ኮሻ ቁ ኦዴ፥ «ሃዋ ጋዲያፔ ዪሳ፤ ኢ ዴዓናው ቤሴና» ያጌዲኖ።
ኡንቱንቱ ዋሲሺን፥ ባሬንቱ ማዩዋ ቦላው ኦሊሺኒኔ ባና ጫርኩዋን ላሊሺን፥ ኦላ ካፑ ዎታዳራቱ ጳዉሎሳ ባሬንቱ ዴዒያሳ ኣፋና ማላ ኣዛዜዳ። ቃሲ ኣሳይ ኣዪሲ ሄዋዳን ኣቦላ ዋሴዲኖንቶ ኤራናው፥ ጳዉሎሳ ሊሱዋን ሾጫና ማላ፥ ኡንቱንታ ኣዛዜዳ።
<range>
ሺን ዎታዳራቱ ጳዉሎሳ ዳፉዋን ሚኒሲ ቃቼዳ ዎዴ፥ ጳዉሎሲ ባሬ ማታን ኤቄዳ ፄታቱዋ ካፑዋ፥ «ሮሜ ጋዲያ ኣሳ ፒርዳይ ባይናን ሾጪያዌ ሂንቴንቶ ዎጌ?» ያጌዳ።
ሄዋ ፄታቱዋ ካፑ ሲሴዳ ዎዴ፥ ኦላ ካፑዋኮ ቢዴ፥ «ሃ ቢታኒ ሮሜ ኣሳ። ኔኒ ኣያ ኦና ቆፓይ?» ያጊዴ ኦቼዳ።
ኦላ ካፑ ጳዉሎሳኮ ሺቂዴ፥ «ኔኒ ሮሜ ኣሴ? ታው ኦዳ» ያጌዳ። ጳዉሎሲ፥ «ኤ» ያጌዳ።
ኦላ ካፑ ጳዉሎሳው ዛሪዴ፥ «ታኒ ሃ ዛሬቴ ዳሮ ሚሻን ሻማዲ» ያጌዳ። ሺን ጳዉሎሲ፥ «ታኒ ሄ ዜሬፔ ዬሌታዲ» ያጌዳ።
ሄዋ ዲራው፥ ጳዉሎሳ ቢዳናው ቆፔዳዋንቱ ማንዒያን ኣፔ ሻኬቲ ኣጌዲኖ። ኦላ ካፑካ ጳዉሎሲ ሮሜ ኣሳ ጊዴዳዋ ኤሬዳ ዎዴ ያዬዳ፤ ኣዪሲ ጎፔ፥ ሳንላታን ኣ ቃሺሲ ዎዳ።
ዎንቴ ጋላሲ ኦላ ካፑ፥ ኣዪሁዳቱ ጳዉሎሳ ኣዪሲ ሞቴዲኖንቶኔ ጌሺዴ ኤራናው ኮዪዴ፥ ጳዉሎሳ ቢሌዳ። ያቲዴ ቄሳቱዋ ካፓቱኔ ኣሳይ ኡባይ ሺቃና ማላ ኣዛዜዳ፤ ቃሲ ጳዉሎሳ ዱጌ ዎዴ፥ ኡንቱንቱ ሲንን ኤሴዳ።
ጳዉሎሲ ሄዋን ሺቄዳ ኣሳ ጫዲ ፄሊዴ፥ «ታናዳን ኣማኒያዋንቶ፥ ታኒ ሃቼ ጋካናዉካ ፆሳ ሲንን ታ ዴዑዋ ኡባን ቲላ ዎዛናን ዴዓዲ» ያጌዳ።
ቄሳቱዋ ኡባቱዋ ካፑ ሃናኒ፥ ጳዉሎሳ ዶና ባቃና ማላ፥ ኣ ማታን ኤቄዳዋንታ ኣዛዜዳ።
ጳዉሎሲ ሄ ዎዴ ኣ፥ «ላ ሃ ቦሺንቻን ኦኬዳ ጎዳው፥ ፆሳይ ኔና ባቃና። ኔኒ ታ ቦላ ሂጊያን ፒርዳናው ኡታዴ፥ ዎጋይ ባይናን ታና ባቃና ማላ ኣዛዛይ?» ያጌዳ።
ጳዉሎሳ ማታን ኤቄዳዋንቱ ኣ፥ «ኔኒ ፆሳ ቄሳቱዋ ኡባቱዋ ካፑዋ ቦራይ?» ያጌዲኖ።
ሄዋፔ ጉዬ ጳዉሎሲ፥ «ታናዳን ኣማኒያዋንቶ፥ ኢ ቄሳቱዋ ኡባቱዋ ካፑዋ ጊዴዳዋ ታኒ ኤራቤይኬ፤ ኣዪሲ ጎፔ፥ ‹ኔ ጋዲያ ሞዲያዋ ቦላ ኢታ ቃላ ሃሳዮፓ› ጌቴቲዴ ፆሳ ማፃፋን ፃፌቴዳ» ያጌዳ።
ሺን ጳዉሎሲ ባጋቱ ሳዱቃዋናቱዋ፤ ባጋቱ ፓሪሳዋቱዋ ጊዴዳዋ ቤዒዴ፥ «ታናዳን ኣማኒያዋንቶ፥ ታኒ ፓሪሳዊያኔ ፓሪሳዊያ ናዓ፤ ‹ሃይቄዳዋንቱ ሃይቁዋፔ ዴንዳናዋንታ› ጋዴ ታኒ ናሼቻን ናጊያ ዲራው፥ ኡንቱንቱ ታ ቦላ ፒርዲኖ» ያጊዴ፥ ቁ ኦዴ ሃሳዬዳ።
ጳዉሎሲ ሄዋ ያጊና፥ ፓሪሳዋቱዋ ጊዶኒኔ ሳዱቃዋናቱዋ ጊዶን ዋላሳይ ኬሲና፥ ሺቄዳ ኣሳይ ላሌቴዳ።
ኣዪሲ ጎፔ፥ ሳዱቃዋናቱ፥ «ሃይቄዳ ኣሳይ ዴንዴና፤ ኪታንቻይካ ኣያናይካ ባዋ» ያጌዲኖ፤ ፓሪሳዋቱ ቃሲ ላዑካ ዴዒያዋ ኣማኒኖ።
ዎልቃማ ዋላሳይ ዴንዴዳ፤ ፓሪሳዋቱዋ ባጋፔ ሙሴ ሂጊያ ታማርሲያዋንቱ ዴንዲ ኤቂዴ፥ «ሃ ቢታኒያ ቦላ ኣይኔ ባላ ዴሚቤይኮ፤ ኣው ኣያናይ ዎይ ኪታንቻይ ሃሳዬናን ኣጌና» ያጊዴ ፓሉሜቴዲኖ።
ዋላሳይ ዳሪና፥ ኦላ ካፑ ጳዉሎሳ ኡንቱንቱ ሜንሬኔንቶኔ ጊ ያዪዴ፥ ባሬ ዎታዳራቱ ዎዴ፥ ኡንቱንቱ ጊዶፔ ኣ ኤሌካ ኬሲዴ፥ ባሬንቱ ዴዒያሳ ኣፋና ማላ ኣዛዜዳ።
ሄ ቃማ ጎዳይ ጳዉሎሳ ማታን ኤቂዴ፥ «ጳዉሎሳ፥ ኔኒ ታው ዬሩሳላሜን ማርካቴዳዋዳን፥ ሮሜንካ ማርካታናው ቤሴ፤ ሚና፤ ኣይኔ ባዋ» ያጌዳ።
ዎንቲሳ ጋላሲ፥ ኣዪሁዳቱ ጳዉሎሳ ዎና ጋካናሲ፥ ሜናዳኒኔ ኡሼናዳን፥ ጫቄቲዴ ጊጌቴዲኖ።
ጳዉሎሳ ቦላ ሄዋ ማቄቴዳ ኣሳቱ ኦይታሙዋፔ ዳሪኖ።
ኡንቱንቱ ቄሳቱዋ ካፓቱዋኮኔ ጪማቱዋኮ ዪዴ፥ «ኑኒ ጳዉሎሳ ዎና ጋካናሲ፥ ኣይኔ ባሬናዳን፥ ጊጌቲ ኡቴዶ።
ሄዋ ዲራው፥ ሂንቴንቱኔ ሺቄዳ ኣሳይ ጳዉሎሳባ ጌሺዴ ቢዲያዋ ማላቲዴ፥ ኦላ ካፑ ኣ ሂንቴንቱኮ ዱጌ ዎና ማላ ኦቺቴ፤ ኑኒ ኢ ሃ ሺቃናፔ ካሴና ኣ ዎናው ጊጊ ኡቴዶ» ያጌዲኖ።
ሺን ጳዉሎሳ ሚቻቲ ናዓይ ሄ ማቁዋ ሲሴዳ ዎዴ፥ ቢዴ ዎታዳራቱ ዴዒያሳ ጌሊዴ፥ ጳዉሎሳው ኦዴዳ።
ጳዉሎሲ ፄታቱዋ ካፓቱዋፔ ኢቱዋ ፄሲዴ፥ «ሃ ናዓ ኦላ ካፑዋኮ ኣፋ፤ ኣዪሲ ጎፔ፥ ኦላ ካፑዋሲ ኢ ኦዲያዌ ዴዔ» ያጌዳ።
ሄዋ ዲራው፥ ፄታቱዋ ካፑ ናዓ ኦላ ካፑዋኮ ኣፊዴ፥ «ቃሾ ጎሌን ዴዒያ ጳዉሎሲ፥ ሃ ናዓይ ኔው ኣዬንቶ ኦዲያባይ ዴዒያ ዲራው፥ ታና ባሬኮ ፄሲዴ፥ ኣ ኔኮ ኣሃናዳን፥ ታና ዎሴዳ» ያጌዳ።
ኦላ ካፑ ናዓ ኩሺያ ኦይቂዴ፥ ዱማ ጋፃ ኬሲዴ፥ «ኔኒ ታው ኦዳናባይ ኣዬ?» ያጊዴ ኦቼዳ።
ናዓይ ኦላ ካፑዋሲ፥ «ኣዪሁዳቱ ጳዉሎሳባ ካሴፔ ሚኒሲ ኦቺያዋ ማላቲዴ፥ ኔኒ ሺቁዋ ኣ ኡቲሳናዳን፥ ኔና ዎንቲ ዎሳናው ዞሬታ ቃቼዲኖ።
ሺን ኔኒ ኡንቱንቱ ጊያዋ ሲሶፓ፤ ኣዪሲ ጎፔ፥ ኦይታሙዋፔ ዳሪያ ኣሳቱ ጳዉሎሳ ዎና ጋካናሲ፥ ቁማ ሜናዳኒኔ ሃ ኡሼናዳን፥ ጫቄቲዴ ጌሜቲ ኡቲዴ ኣ ናጊኖ፤ ኔኒ ጊያዋ ሲሳናው ሃዒካ ጊጌቲ ኡቲዴ ናጊኖ» ያጌዳ።
ሄዋ ዲራው፥ ኦላ ካፑ ናዓ፥ «ሃ ዬዉዋ ኔኒ ታና ኤሪሴዳዋ ኦሲኔ ኦዶፓ» ያጊዴ ኣዛዜዳዋፔ ጉዪያን፥ ኣ ዬዴዳ።
ኦላ ካፑ ፄታቱዋ ካፓቱዋፔ ላዑዋ ፄሲዴ፥ «ቂሳሪያ ባናው፥ ላዑ ፄቱ ዎታዳራቱዋ፥ ላፑን ታሙ ፓራ ኦይቄዳ ኣሳቱዋኔ ላዑ ፄቱ ቶራንቻቱዋ ቃማፔ ሄዙ ሳቲያን ጊጊሲቴ፤
ጋዲያ ሞዲያ ፊሊኪሳኮ ጳዉሎሳ ሳሮቴን ጋናው ቶጊሲያ ሜሂያኔ ጊጊሲቴ» ያጊዴ፥ ኡንቱንታ ኣዛዜዳ።
ኦላ ካፑ ሃዋዳን ጊያ ዳቢዳቢያ ፃፌዳ።
«ቃላዉዴዮሳ ሉሲዮሳፔ፤ ጋዲያ ሞዲያ ቦንቼቴዳ ፊሊኪሳ! ሳሮቴይ ኔው ጊዶ።
ኣዪሁዳቱ ሃ ቢታኒያ ኦይቂዴ ዎና ሃኒሺን፥ ሮሜ ካታማ ኣሳ ኢ ጊዴዳዋ ኤራዴ፥ ዎታዳራቱዋና ጋካዴ ኣ ኣሻዲ።
ኡንቱንቱ ኣ ኣዪሲ ሞቴዲኖንቶ ኤራናው ኮያዴ፥ ዱጌ ኡንቱንቱ ሺቁዋሲ ኣ ኣፋዲ።
ኡንቱንቱ ባሬንቱ ሂጊያባ ኢ ኦቼዳዋሲ ኣ ሞቴዳዋፔ ኣቲን፥ ኣ ዎሲያ ዎይ ቃሺሲያ ሞቶ ጊዴና።
ኡንቱንቱ ሃ ቢታኒያ ቦላ ማቄቲ ኡቴዳ ዚጊሪሳይ ታና ጋኪና፥ ታኒ ሄ ማንዒያንካ ኣ ኔኮ ዬዳ ኣጋዲ፤ ኣ ሞቲያዋንቱካ ቢዴ፥ ኔ ሲንን ሞታና ማላ ኦዳዲ፤ ሳሮ ዴዓ» ያጌዳ።
ሄዋ ዲራው፥ ዎታዳራቱ ኣዛዜቴዳዋዳንካ ጳዉሎሳ ኣኪዴ፥ ቃማ ኣንቲጳፂሪሳ ጋዲኖ።
ዎንቲሳ ጋላሲ ኣናና ባና ማላ ፓራ ቶጎ ኣሳቱዋ ዎዴ፥ ጌዲያን ቢያዋንቱ ጉዬ ዎታዳራቱ ዴዒያሳ ሲሜዲኖ።
ፓራዋንቱ ቂሳሪያ ጌሊዴ፥ ዳቢዳቢያ ጋዲያ ሞዲያዎ ኢሚዴ፥ ጳዉሎሳ ኣ ሲን ኣዲኖ።
ጋዲያ ሞዲያዌ ዳቢዳቢያ ናባቤዳዋፔ ጉዪያን፥ ጳዉሎሲ ሃቃ ኣዉራጃ ኣሴንቶ ኣ ኦቼዳ፤ ኪልቂያ ኣሳ ኢ ጊዴዳዋ ኤሬዳ ዎዴ፥
«ታኒ ኔባ ኔና ሞቲያዋንቱ ዪያ ዎዴ ሲሳና» ያጊዴ፥ ዎታዳራቱ ሄሮዲሳ ካዉቴ ጎሌን ኣ ናጋና ማላ ኣዛዜዳ።
ኢቼሹ ጋላሳፔ ጉዪያን፥ ቄሳቱዋ ኡባቱዋ ካፑ፥ ሃናኒያ፥ ጪማቱዋናኔ ፃርፃሉሳ ጊያ ኢቲ ፃባቃና ዱጌ ቂሳሪያ ዎዳ፤ ኡንቱንቱ ጋዲያ ሞዲያዋ ቦላ ጳዉሎሳ ሞቴዲኖ።
ጳዉሎሲ ፄሴቴዳ ዎዴ፥ ፃርፃሉሴ ኣ ሃዋዳን ያጊዴ፥ ሞቱዋ ዶሜዳ። «ቦንቼቴዳ ፊሊኪሳ፥ ኑኒ ኔ ባጋና ዳሮ ሳሮቴ ዴሜዶሺን፥ ኔ ቆፋን ሃ ጋዲያሲ ኡባባኒ ኡባሳንካ ሎዖ ላሚ ቤቲያዎ ኔና ሎይ ጋላቲዴ፥ ሃዋ ኣኬቶ።
<range>
ሺን ታኒ ኔና ጋሚዔናን፥ ዶያ ጊዴዳ ኔ ኬካቴን ኑባ ኔኒ ቃንን ሲሳና ማላ፥ ኔና ዎሳይ።
ኣዪሲ ጎፔ፥ ሃ ቢታኒ ቦ ጊዲዴ፥ ሳዓ ኡባን ዴዒያ ኣዪሁዳቱዋ ጊዶን ዋላሳ ዴንዳ፥ ናዚራዋቱ ባጋ ኣሳ ካሌያዋ ጊዴዳዋ ኤሬዶ።
ሃራይ ኣቶ ጌሻ ጎሊያካ ቱኒሳናው ኮዪሺን ኣ ኦይቂዴ፥ ኑ ሂጊያዳን፥ ኣ ቦላ ፒርዳናው ቆፔዶ፤
ሺን ኦላ ካፑዋ ሉሲዮሲ ዪዴ፥ ዎልቃን ኑ ኩሺያፔ ኣ ዎ ኣኬዳ።
ኣ ሞቲያዋንቱካ ኔኮ ያና ማላ ኣዛዜዳ፤ ኔኒ ኔ ሁጴው ሃ ቢታኒያ ቢዳዴ፥ ኑኒ ኣ ሞቲያ ዬዉዋ ኡባ ኤራናው ዳንዳያ» ያጌዳ።
ኣዪሁዳቱካ ቃሲ፥ «ሃ ዬዉ ቱማ» ጊዴ፥ ኣ ቆፋ ኣኬዲኖ።
ጋዲያ ሞዲያዌ ጳዉሎሳ ያናዳን ዉቲና፥ ኢ ሃዋዳን ያጊዴ ዛሬዳ፤ «ኔኒ ዳሮ ዎዲያፔ ዶማዴ፥ ሃ ኣሳሲ ፒርዳዴ ዴዒያዋ ታኒ ኤራዴ፥ ታ ዬዉዋ ናሼቻን ዛራይ።
ታኒ ዬሩሳላሜ ጎዪናናው ኬሶዴፔ ታማኔ ላዑ ጋላሳፔ ዳሬናዋ ኔኒ ኔ ሁጴው ኤራና ዳንዳያ።
ኣዪሁዳቱ ታና ጌሻ ጎሊያን ጊዲና፥ ኣዪሁዳ ዎሳ ጎሌን ጊዲና፥ ካታማን ጊዲና፥ ኦናናኔ ፓሉሜቲሺን ዎይ ኣሳ ሺሻዴ ማቂሺን፥ ኢቲ ኡራናኔ ቤዒቤይኪኖ።
ኡንቱንቱ ሃዒካ ታና ሞቲያዋ ሻቲማናው ዳንዳይኪኖ።
«ሺን ታኒ ሃዋ ኔው ኦዳይ፤ ታኒ ሙሴ ሂጊያን ዴዒያዋኔ ናባቱ ፃፌዳ ኡባባ ኣማናናዳን፥ ኑ ኣዋቱዋ ፆሳሲ ኡንቱንቱ ዎርዶ ጊያ ኦጊያን ጎሼታይ።
ሃዋንቱ ባሬንቱ ሁጴው፥ ‹ኣሳይ ኡባይ፥ ዎርዱካ ፂሉካ ሃይቁዋፔ ዴንዳናዋንታ› ጊያዋዳን፥ ታኒካ ኡንቱንቱ ዴንዲያዋ ፆሳኒ ሂዶታ ዎዴ ኣሙዋኒ ናጋይ።
ሄዋ ዲራው፥ ታኒ ቃሲ፥ ፆሳ ሲንኒኔ ኣሳ ሲንን ኡባ ዎዴ፥ ፖኩ ባይና ቲላ ዎዛናይ ታው ዴዓና ማላ ሚናይ።
«ታኒ ዬሩሳላሜፔ ኬሶዴፔ ጮራ ላይፔ ጉዪያን፥ ታ ጋዴ ሂዬሳሲ ሚሻ ኢማናዉኔ ያርሹዋ ያርሻናው ዬሩሳላሜ ባዲ።
ሄዋ ኦሺን፥ ኣሳይ ሺቄናን፥ ዋላሳይ ዴንዴናን፥ ታኒ ጌሻ ጎሊያን ጌዪሺን፥ ኡንቱንቱ ታና ዴሜዲኖ።
ሺን ኢሲያፔ ዬዳ ኢቲ ኢቲ ኣዪሁዳቱ ሄዋን ዴዒኖ፤ ኡንቱንቱ ታ ቦላ ዬዉዋ ኮዮፔ፥ ዪዴ ታና ኔ ቦላን ሞታናው ቤሴ።
ዎይ ታኒ ኡንቱንቱ ጊዶን ኤቃዴ፥ ‹ሃይቄዳዋንቱ ዴንዳናዋ ኣማኒያ ዲራው፥ ሃቼ ሂንቴ ሲንን ታ ቦላ ፒርዲኖ› ጋዴ ሃ ቂሳዴ ሃሳዬዳ ኢቲ ቃላፔ ኣቲን፥ ሺቁዋ ሲንን ኤቂሺን፥ ታ ቦላ ኢቲ ባዪዙዋ ዴሜዳዋ ጊዶፔ፥ ሃዋንቱ ባሬንቱ ሁጴው ሃዋን ኦዳናዋንታ» ያጌዳ።
<range>
ሺን ፊሊኪሴ ፆሳ ኦጊያባ ጌሺ ኤሬዳ ዲራው፥ «ታኒ ሂንቴ ዬዉዋ ኦላ ካፑዋ ሉሲዮሲ ዪያ ዎዴ ኦጊያ ኦይና» ያጊዴ፥ ፒርዲያ ዎዲያ ሲንው ኬሬዳ።
ፊሊኪሴ ቃሲ ጳዉሎሳ ቃቼናን ናጋና ማላኔ ኣ ዳባቱዋፔ ኦኒኔ ኣው ኦሺን፥ ዎይ ኣኮ ዪሺን ዲጌና ማላ፥ ፄታቱዋ ካፑዋ ኣዛዜዳ።
ኣማሬዳ ጋላሳፔ ጉዪያን፥ ፊሊኪሴ ኣዪሁዳ ኣሳ ዛሬ ጊዴዳ ባሬ ማቻቲ ዲሩሲሊና ዪዴ፥ ጳዉሎሳ ኪቲ ኣሂሲዴ፥ ዬሱሲ ኪሪስቶሳን ኣማኒያ ኦጊያ ኢ ሃሳዪሺን ሲሴዳ።
ጳዉሎሲ ፂሎቴባ፥ ባሬ ሁጲያ ናጉዋባኔ ያና ፒርዳባ ሃሳዪሺን፥ ፊሊኪሴ ያዪዴ፥ «ኔኒ ሃዒው ባ፤ ታው ሚኬዳ ዎዴ፥ ኔና ኪታዴ ፄጊሳና» ያጌዳ።
ሄ ዎዴ ቃሲ ጳዉሎሲ ቢሌታናው፥ ባሬው ማጋንፃ ኢማንዴሻ ጊዴ ቆፔዳ፤ ሄዋ ዲራው፥ ዳሮ ዎዴ ኣ ኣሂሲ ኣሂሲዴ፥ ኣናና ሃሳዬ።
ላዑ ላይ ኩሜዳዋፔ ጉዪያን፥ ፊሊኪሳ ኮታ ጶርቂዮሳ ፒስፆሲ ኣኬዳ። ፊሊኪሴ ኣዪሁዳቱዋ ናሼቻናው ኮዪዴ፥ ቃሾ ጎሌን ጳዉሎሳ ባሺ ኣጌዳ።
ፒስፆሲ ኣዉራጃ ጌሌዳ ሄዜንያ ጋላሳፔ ጉዪያን፥ ቂሳሪያፔ ዬሩሳላሜ ቤዳ።
ያኒ ቄሳቱዋ ካፓቱኔ ኣዪሁዳቱዋ ካሌያዋንቱ ጳዉሎሳ ሞቴዲኖ።
ኡንቱንቱ ጳዉሎሳ ዎናው ኦጊያን ቆሴቲ ኡታናው፥ ባሬንቶ ሎዖባ ኡዲዴ ኣ ዬሩሳላሜ ኣሃና ማላ፥ ፒስፆሳ ዎሴዲኖ።
ፒስፆሲ ኡንቱንቶ፥ «ጳዉሎሲ ቂሳሪያን ቃሼቲ ኡቴዳ፤ ታኒ ታ ሁጴዉካ ኤሌካ ያ ጉዬ ሲማናው ቆፓ ኡታዲ።
ሄዋ ዲራው፥ ኢ ኣዬንቶ ባዪዜዳዌ ዴዖፔ፥ ሂንቴንቱ ጊዶን ኣዎቲያዋንቱ ታናና ቂሳሪያ ቢዴ፥ ኣ ሞቲኖ» ያጊዴ ዛሬዳ።
ፒስፆሲ ዬሩሳላሜን ሆስፑን ዎይ ታሙ ጋላሳፔ ኣናን ኡቲዴ፥ ቂሳሪያ ቤዳ፤ ዎንቲሳ ጋላሲ ፒርዲያሳን ኡቲዴ፥ ጳዉሎሳ ኣሃና ማላ ኣዛዜዳ።
ኢ ጋኬዳ ዎዴ፥ ዬሩሳላሜፔ ዬዳ ኣዪሁዳቱ ኣ ማታን ዩዪ ኣ ኤቂዴ፥ ባሬንቶ ሻቲማናው ዳንዳዬቴና ዳሮ ዴፆ ሞቱዋ ኣ ቦላ ዎዲኖ።
ጳዉሎሲ ሞቴቲዴ፥ «ታኒ ኣዪሁዳቱዋ ሂጊያካ ጌሻ ጎሊያካ ሮሜ ካቲያ ቄሳራካ ኣይኔ ናቃቤይኪ» ያጌዳ።
ፒስፆሲ ኣዪሁዳቱዋ ናሼቻናው ኮዪዴ ጳዉሎሳ፥ «ፑዴ ዬሩሳላሜ ኬሳዴ፥ ሃ ዬዉዋባ ያኒ ታ ሲንን ኦሼታናው ኮያይ?» ያጊዴ ኦቼዳ።
ሺን ጳዉሎሲ፥ «ታኒ ኦሼታናው ቤሲያ ቄሳራ ፒርዳ ጎሌን ኤቃዲ። ኔኒካ ሎይ ኤሪያዋዳን፥ ታኒ ኣዪሁዳቱዋ ኣይኔ ናቃቤይኪ።
ሲሚ ታኒ ናቄዳዋ ዎይ ሃይቃናው ቤሲያዋ ኦዳዋ ጊዶፔ፥ ሃይቁዋፔ ኣታና ጊኬ፤ ሺን ኡንቱንቱ ታና ሞቲያ ሞቱ ሜላ ጊዴዳዋፔ ሂኒ ባጋን፥ ኦኒኔ ታና ኡንቱንቶ ኣዴ ኢማናው ዳንዳዬና፤ ቄሳሬ ታባ ፒርዶ ጋዴ ኦቻይ» ያጌዳ።
ሄዋፔ ጉዪያን፥ ፒስፆሲ ባሬናና ዞሬቲያዋንቱና ዞሬቲ ሲሚዴ ኣ፥ «ኔኒ ቄሳሬ ታባ ፒርዶ ጋዴ ኦቻዳ፤ ቄሳራኮ ባናሳ» ያጊዴ ዛሬዳ።
ኣማሬዳ ጋላሳፔ ጉዪያን፥ ካቲያ ኣግሪጳይኔ ባሪኒቄ ፒስፆሳ ሳሮታናው ቂሳሪያ ቤዲኖ።
ያኒ ኡንቱንቱ ጮራ ጋላሳ ኡቲ ዴዒሺን፥ ፒስፆሲ ካቲያሲ ጳዉሎሳባ ሃዋዳን ያጊዴ ኦዴዳ፤ «ሃዋን ፊሊኪሴ ቃቺዴ ባሺ ቤዳ ኢቲ ቢታኒ ዴዔ።
ታኒ ዬሩሳላሜን ዴዒሺን፥ ቄሳቱዋ ካፓቱኔ ኣዪሁዳ ጪማቱ ኣ ቦላ ፒርዳና ማላ፥ ታና ዎሲዴ፥ ኣባ ታው ኦዴዲኖ።
ታኒ፥ ‹ሞቴቴዳ ኡራይ ባሬና ሞቲያዋንቱና ኢቲፔ ኤቄናኒኔ ባሬና ሞቴዳ ዬዉዋሲ ዛሩዋ ኢሜናን፥ ኦና ጊዶፔኔ ኣዴ ኢሚያዌ ሮሜ ኣሳሲ ዎጋ ጊዴና› ያጋዴ ኡንቱንቶ ዛራዲ።
«ሄዋ ዲራው፥ ኡንቱንቱ ሃዋን ሺቄዳ ዎዴ፥ ታኒ ጋሚዔናን ዎንቲሳ ጋላሲ፥ ፒርዳ ጎሌ ጌላዴ ጳዉሎሳ ኣሃና ማላ ኣዛዛዲ።
ኣ ሞቲያዋንቱ ኤቂዴ፥ ኢታባን ኣ ሞቴናን ኣጊኪኖ ጋዴ ታኒ ቆፔዳዋዳን፥ ኣይኔ ኣ ሞቲቤይኪኖ።
ሺን ኡንቱንቱ ባሬንቱ ኣማኔዳባንቱባኔ ጳዉሎሲ፥ ‹ፓፃ ዴዔ› ጊያ ሃይቄዳ ኢቲ ዬሱሳ ጌቴቲያ ቢታኒያባ ኣናና ፓሉሜቴዲኖ።
ታኒ ሃ ዬዉዋ ዎታዴ ቢዳ ዴማኒታንቶ፥ ቆፋ ቃቼናን ዴዓዴ፥ ጳዉሎሲ ዬሩሳላሜ ቢዴ፥ ሃ ዬዉዋ ያኒ ኦሼታናው ኮዪንቶኔ ጋዴ ኣ ኦቻዲ፤
ሺን ጳዉሎሲ ባሬ ዬዉዋ ኣዉጊስፆሴ ቄሳሬ ኦጊያ ኦይና ጋካናው ናጌታናዳን ኦቺና፥ ታኒ ኣ ቄሳራኮ ዬዳና ጋካናሲ፥ ኢ ቃሼታና ማላ ኣዛዛዲ» ያጌዳ።
ሄዋፔ ጉዬ ኣግሪጳይ ፒስፆሳ፥ «ታኒ ታ ሁጴዉካ ቃሲ ሄ ቢታኒ ጊያዋ ሲሳና ኮያይ» ያጌዳ። ፒስፆሲ ኣ፥ «ኔኒ ዎንቲ ኢ ጊያዋ ሲሳናሳ» ያጌዳ።
ዎንቲሳ ጋላሲ፥ ኣግሪጳይኔ ባሪኒቄ ዳሮ ቦንቹዋን ኦላ ካፓቱዋናኔ ካታማን ዴዒያ ዎልቃማ ኣሳና ዪዴ፥ ፒርዳ ጎሌ ጌሌዲኖ፤ ፒስፆሲ ጳዉሎሳ ኣሃና ማላ ኣዛዚና ኣሄዲኖ።
ፒስፆሲ ሃዋዳን ያጌዳ፤ «ካቲያ ኣግሪጳ፥ ሃዋን ኑናና ዴዒያ ኣሳ ኡባው፥ ኣዪሁዳ ኣሳይ ኡባይ ዬሩሳላሜኒካ ሃዋንካ ዋሲዴ፥ ‹ኢ ሃዋፔ ሲንው ፓፃ ዴዓናው ቤሴና› ያጊዴ፥ ታና ዎሴዳ ቢታኒያ ሃዋ ቤዒታ።
ሺን ኢ ኣይኔ ሃይቃናው ቤሲያዋ ኦዳዋ ታኒ ዴማቤይኬ፤ ኢ ባሬ ሁጴው፥ ‹ኣዉጊስፆሴ ቄሳሬ ታባ ፒርዶ ያጋዴ ኦቻዲ› ጌዳ ዲራው፥ ቄሳራኮ ኣ ዬዳናው ታኒ ቆፓዲ።
ታኒ ኣባ ታ ጎዳ ኣዉጊስፆሴ ቄሳሬሲ ፃፋናው ቱሙ ዬዉ ታው ኣይኔ ባዋ፤ ሄዋ ዲራው፥ ኢ ሎይ ኦሼቶዋፔ ጉዪያን፥ ታኒ ፃፊያባ ዴማና ማላ፥ ሂንቴንቱ ሲን፥ ካቲያ ኣግሪጳ፥ ኡባ ኔ ሲን ኣ ኣሃዲ።
ኣዪሲ ጎፔ፥ ቃሼቴዳ ኡራ ኪቲያ ዎዴ፥ ኣ ኣያው ሞቴዴንቶ፥ ኤሪሴናን ጮዑ ጊ ባሺያዌ ታው ኤያቴ ማላቴ» ያጌዳ።
ኣግሪጳይ ጳዉሎሳ፥ «ኔኒ ኔባ ሃሳያናው ዳንዳያ» ያጌዳ። ሄ ዎዴ ጳዉሎሲ ባሬ ኩሺያ ሚጪዴ ሃዋዳን ያጊ ዛሬዳ።
«ካቲያ ኣግሪጳ፥ ኣዪሁዳቱዋ ዎጋኔ ፓሉማ ኡባ ኔኒ ሎይዴ ኤሪያ ዲራው፥ ታና ኣዪሁዳቱ ሞቲያ ዬዉዋ ኡባ ሃቼ ታኒ ኔ ሲንን ዛሪያዎ ታ ቃዳይ ዳሪሲ ሎዓ ያጋዴ ቆፓይ፤ ሄዋ ዲራው፥ ኔኒ ታ ሃሳያ ሳሌቴናን ሲሳና ማላ፥ ኔና ዎሳይ።
<range>
«ታኒ ናዓቴፔ ዶማዴ ታ ኣሳ ጊዶኒኔ ዬሩሳላሜን ዴዔዳ ታ ዴዑዋ ኣዪሁዳ ኡባቱ ካሴፔ ዶሚዴ ኤሪኖ።
ታኒ ኮይሮፔ ዶማዴ፥ ኑ ኣማኑዋ ሂጊያ ኦፔኔ ሚኒሲዴ ናጊያ ፓሪሳዋቱዋ ባጋ ፓሪሳዌ ጊዳዴ ዴዒያዋ፥ ኡንቱንቱ ማርካታናው ኮዮፔ ኤሪኖ።
ታኒ ሃዒካ ፆሳይ ኑ ኣዋቱዋሲ ኢማና ጌዳዋ ናሼቻን ናጊያ ዲራው፥ ፒርዴታናሲ ሃዋን ኤቃይ።
ቃሲ ታማኔ ላዑ ኑ ኣዋቱዋ ዛራቱ ፆሳው ቃማኔ ጋላሲ ኡባዴ ሚኒሲ ጎዪኒዴ፥ ፆሳይ ኢማና ጌዳዋ ኣካናው ናሼቻን ናጊኖ፤ ካቲያ ኣግሪጳ፥ ኣዪሁዳቱ ታና ሞቲያዌ ታኒ ሄዋ ናሼቻን ናጊያ ዲራሳ።
ኣዪሁዳቶ፥ ፆሳይ ሃይቄዳዋንታ ዴንያዋ ኣዪሲ ኣማኒኪቴ?
«ታኒ ታ ሁጴዉካ ናዚሬቲያ ዬሱሳ ኤቄታናው ቤሴ ጋዴ ካሴ ቆፓዲ።
ታኒ ዬሩሳላሜን ኦዳዌ ሃዋ፤ ቄሳቱዋ ካፓቱዋፔ ማታ ኣካዴ፥ ፆሳ ኣሳቱዋፔ ጮራቱዋ ቃሺሳዲ፤ ኡንቱንታ ዎያ ዎዴካ ኡንቱንቱ ሃይቂያዋ ዶሳዲ።
ኣዪሁዳ ዎሳ ጎሌ ኡባን ዳሮ ዎዴ ኡንቱንታ ሙራዴ፥ ባሬንቱ ኣማኑዋ ኡንቱንቱ ኣጋና ማላ ጎዴታዲ፤ ታኒ ዎጋይ ባይናዋ ኡንቱንቶ ሃንቄታዴ፥ ሃራይ ኣቶ፥ ሃራ ጋዲያ ካታማ ጋካናዉካ ኡንቱንታ ሜቶይ።
«ታኒ ሃ ዬዉዋሲ ቄሳቱዋ ካፓቱዋፔ ማታኔ ኣዛዙዋ ኣካዴ ዳማስቆ ባዲ።
ካቴው፥ ታኒ ሴታ ጋላሲ ኦጊያን ዴዒሺን፥ ኣዋ ፖዑዋፔ ሎይ ኣያ ፖዑ ታናኔ ታናና ቤዳዋንታ ዩዪ ኣዴ፥ ሳሉዋፔ ፖዒሺን ቤዓዲ።
ኑኒ ኡባይ ሳዓን ኩንዴዳ ዎዴ፥ ኢብራዪስፄ ቃላን፥ ‹ሳዖላ፥ ሳዖላ፥ ታና ኣያው ዬዴሳን ሜቶይ? ኔኒ ታና ኢፁሳን ኔና ቆሃሳ› ያጊዴ ታው ኦዲሺን ሲሳዲ።
«ያታዴ፥ ‹ታ ጎዳው፥ ኔኒ ኦኔ?› ያጋዲ። «ጎዳይ፥ ‹ታኒ ኔኒ ዬዴሳን ሜቶያ ዬሱሳ።
ሺን ዴንዳ ኤቃ፤ ኣዪሲ ጎፔ፥ ሃቼ ኔኒ ታና ቤዔዳዋኔ ታኒ ኔና ሲንፔ ቤሳናዋ ሃራንቶ ማርካታና ማላ፥ ታው ኦያዋ ኡዳዴ ኔና ሱንናው ኔው ቆንጫዲ።
ኡንቱንቱ ታና ኣማኒና፥ ኡንቱንቱ ናጋራይ ኣቶ ጌቴታናዳን፥ ፆሳይ ዶሬዳ ኣሳ ጊዶን ኡንቱንቱ ባሬንቱ ዴዒያሳ ዴማናዳን፥ ቃሲ ማፔ ፖዑዋ ሲማናዳኒኔ ፃላሂያ ጎዳቴፔካ ፆሳኮ ሲማናዳን፥ ኡንቱንቱ ኣይፊያ ኔኒ ዶያና ማላ፥ ኢስራዔሊያ ኣሳፔኔ ታኒ ኔና ኡንቱንቱኮ ኪቲያ ኣዪሁዳ ጊዴናዋንቱፔ ኔና ኣሻና› ያጌዳ።
<range>
«ካቲያ ኣግሪጳ፥ ሄዋ ዲራው፥ ታው ሳሉዋፔ ቤቴዳ ሳፃሲ ታኒ ኣዛዜታናዋ ኢፃቤይኬ።
ሺን ታኒ ካሴታዴ፥ ዳማስቆኒኔ ዬሩሳላሜን ሄዋፔ ጉዪያን፥ ዪሁዳ ጋዲያ ኡባን ዴዒያዋንቱሲኔ ኣዪሁዳ ጊዴናዋንቶ ባሬንቱ ናጋራፔ ሲማና ማላ፥ ቃሲ ናጋራፔ ሲማናው ቤሲያዋ ኦዴ፥ ፆሳኮ ሲማና ማላ ቃላ ኦዳዲ።
ሄዋ ዲራው፥ ኣዪሁዳቱ ታና ጌሻ ጎሊያን ኦይቂዴ ዎናው ኮዬዲኖ።
ሄዋ ዲራው፥ ታኒ ፆሳ ማዱዋ ኣካዴ፥ ዳሮኔ ጉው ሃቼ ጋካናዉካ ኤቃዴ ማርካታይ። ናባቱኔ ሙሴ፥ ‹ኪሪስቶሲ ሜቶታናው ቤሴ፤ ቃሲ ሃይቁዋፔ ኮይሮ ዴንዲዴ፥ ኣዪሁዳቱዋሲኔ ኣዪሁዳ ጊዴናዋንቶ ኣቶቴ ፖዑዋ ኦዳናው ቤሴ› ጌዳዋዳን፥ ታኒካ ኡንቱንቱ ሃሳዬዳዋፔ ሃራ ኢቲባኔ ሃሳዬዳባይ ባዋ» ያጌዳ።
<range>
ጳዉሎሲ ባሬንቱባ ሃዋዳን ያጊዴ ዛሪሺን፥ ፒስፆሲ ኮሻ ቁ ኡዲዴ ኣ ሃሳያ ባናው፥ «ጳዉሎሳ፥ ኔኒ ጎያ፤ ኔኒ ዳሪ ታማሬዳዌ ኔና ጎሻና ሃኔ» ያጌዳ።
ሺን ጳዉሎሲ ሃዋዳን ያጌዳ፤ «ቦንቼቴዳ ፒስፆሳ፥ ታኒ ቱማቴን ሎዖ ዬዉዋኔ ዎዛና ቆፋ ሃሳዪያዋፔ ኣቲን ጎዪኬ።
ታኒ ካቲያ ኣግሪጳሲ ሃ ዬዉዋ ቆንጪያን ኦዲያዋ ኢ ኤሬ፤ ኣዪሲ ጎፔ፥ ሃ ዬዉ ጌማን ኦሴቲቤና ዲራው፥ ሃዋፔ ኢቱኔ ኣፔ ጌሜናዋ ታኒ ጌሻዴ ኤራይ።
«ካቲያ ኣግሪጳ፥ ኔኒ ናባቱ ጌዳዋ ኣማናይ? ኔኒ ኡንቱንቱ ጌዳዋ ኣማኒያዋ ታኒ ኤራይ» ያጌዳ።
ካቲያ ኣግሪጳይ ጳዉሎሳ፥ «ሃዒ ሃ ቃን ዎዳቲንካ ታና ኣማንናው ኮያይ?» ያጌዳ።
ሄዋፔ ጉዬ ጳዉሎሲ፥ «ዳሮ ዎዴ ጊዲና፥ ጉ ዎዴ ጊዲና፥ ኔ ፃላላ ጊዳካ፤ ሺን ሃቼ ታኒ ኦዲያዋ ሲሲያ ኡባይ ቃሲ ታዋዳን ቃሼቶፒኖ ኣቲን፥ ታ ማላ ጊዳናዳን ፆሳ ዎሳይ» ያጌዳ።
ሄዋፔ ጉዪያን ካቲ፥ ሞዲያ ፒስፆሴ፥ ባሪኒቄኔ፥ ኡንቱንቱና ዴዒያ ኡባይ ዴንዲ፥
ኢቲ ባጋ ሲሚዴ፥ ኢቱ ኢቱዋና፥ «ሃ ቢታኒ ሃይቁሳይ ኣቶ ሺን፥ ቃሹዋሲካ ቤሲያባ ኦቤና» ያጊ ሃሴዬዲኖ።
ኣግሪጳይ ፒስፆሳ፥ «ሃ ቢታኒ፥ ‹ቄሳሪ ታባ ፒርዶ› ጊቤኔንቶ፥ ቢሌታናው ዳንዳዬ ሺን» ያጌዳ።
ኑኒ ማርካቢያን ፃሊያ ባናው ቆፒ ኡቴዳ ዎዴ፥ ጳዉሎሳኔ ሃራ ኣማሬዳ ቃሼቴዳ ኣሳቱዋ ኣዉጊስፆሳ ዎታዳራቱዋ ጊያዋንቱፔ ኢቲ ዩሊዮሳ ጊያ ፄታቱዋ ካፑዋሲ ኣዴ ኢሜዲኖ።
ኢሲያ ጋፃን ዴዒያ ጋዳቱዋ ቢያ ኣዲራሚፂዮና ማርካቢያን ጌሊዴ ቤዶ፤ ማቂዶኒያ ኣሳ ጊዲያ ቴሴሎንቄ ኣሪስፂሮኮሲ ኑናና ዴዔ።
ዎንቲሳ ጋላሲ ኑኒ ሲዶና ጋኪሺን፥ ዩሊዮሲ ጳዉሎሳው ዳሮፔ ኣ፥ «ኔ ዳባቱ ኔና ኮሺያባ ማዳና ማላ፥ ኔኒ ኡንቱንቱኮ ባናው ዳንዳያ» ያጌዳ።
ሄዋፔ ዴንዲዴ፥ ሲንና ኑ ቦላ ጫርኪያ ዲራው፥ ቆጲሮሳ ሃን ዶዴቴዳ ሳዓን ጫርኬና ባጋ ቤዶ።
ኪልቂያ ማታኒኔ ጲኒፊሊያ ማታን ዴዒያ ኣባ ፒኒዴ፥ ሊቂያን ዴዒያ ሙራ ጋኬዶ።
ሄዋን ፄታቱዋ ካፑ ፃሊያ ቢያ ኢስኪንዲሪያ ማርካቢያ ዴሚዴ፥ ኣኒ ኑና ጌሊሴዳ።
ኑኒ ጮራ ዎዲያ ሎዳን ቢዴ፥ ዳሮ ሜቱዋን ቄኒዶሳ ካታማ ጋኬዶ፤ ሄዋና ባናው ኑና ጫርኩ ዲጊና ሳልሞናና ኣዴ፥ ሃን ዶዴቴዳ ቃርፄሳን ጫርኩዋፔ ቴዔቲዴ ቤዶ።
ቃሲካ ዳሮ ሜቱዋን ጋፃና ጋፃና ኣዴ፥ ላሲያ ካታማ ማታን ዴዒያ ኣባ ዶናን ማርካቢ ዎፑ ጊዴ ሼምፒያሳ ጌቴቲያሳ ዬዶ።
ኑኒ ሄዋን ጮራ ዎዲያ ጋሚዔዳዋፔ ጉዪያን፥ ፆማይ ቢሌቲዲጌዳ ዲራው፥ ማርካቢያን ቢያዌካ ሂርጊሺን ጳዉሎሲ ኡንቱንታ ዞሪዴ፥
«ኣሳው፥ ኑ ቡሳን ዎልቃማ ቦሻይኔ ዳሮ ባሻይ ዴዓናዌ ታው ቤቴ፤ ባሻይ ዪያዌ ጫና ቦላኔ ማርካቢያ ቦላ ፃላላን ጊዴና፤ ኑ ሼምፑዋ ቦላካ ያናዋ» ያጌዳ።
ሺን ፄታቱዋ ካፑ ጳዉሎሲ ጌዳዋፔ ኣዴ፥ ማርካቢያን ዴዒያዋንታ ኣዛዚያዌኔ ማርካቢያ ጎዳይ ጊያዋ ኣማኔ።
ሄ ኣባ ማታ ካታማይ ባልጉዋ ሻጫናው ኡንቱንቶ ሚኬና ካታማ፤ ሄዋ ዲራው፥ ጮራ ኣሳቱ ባሬንቶ ዳንዳዬቶፔ፥ ፒንቄ ጊያ ካታማ ጋኪዴ፥ ባልጉዋ ያኒ ሻጫና ማላ፥ ያፔ ዴንዳናው ዞሬቴዲኖ፤ ፒንቄን ዴዒያ ማርካቢ ሼምፒያ ሚኮ ሳዓይ ዶዬቴዳዌ፥ ኣዋይ ዉሊያሳፔኔ ኡሼቻ ባጋፔ ጊዱዋን፥ ቃሲ ዉሊያሳፔኔ ሃዲርሳፔ ጊዱዋና።
ኣዋይ ኬሲያሳ ፄሊያ ዎዴ ኡሼቻ ዱጌሃ ባጋ ጫርኩ ሎዳን ጫርኬዳ ዎዴ፥ ባሬንቱ ቆፔዳዋዳን ሃኔዳዋ ኡንቱንቶ ማላቲና ዴንዴዲኖ፤ ማርካቢ ቤና ማላ ኦይቂያ ቢራታ ፑዴ ዳፊዴ፥ ቃርፄሳ ማታቲዴ፥ ላንቂያና ኣዲኖ።
ሺን ዳሪ ጋሚዔናን፥ «ኣዉራቂስ» ጊያ ዳሮ ዎልቃማ ጎቱ ሃ ጊዶን ዴዒያ ሳዓፔ ዱጌ ኡንቱንቱ ቦላ ዴንዴዳ።
ሄ ጎቱ ማርካቢያ ዴቺዴ ኣናን ዲጊና፥ ባናው ኑሲ ዳንዳዬቴናን ኢፄዳ ዲራው፥ ማርካቢያ ኢ ኣፊያሳ ኣጊዴ ቤዶ።
ኑኒ ቄዳ ጊያ ሃን ዶዴቴዳ ጫርኩዋፔ ጌሜዳ ሳና ኣያ ዎዴ፥ ዳሪሲ ሜቶቲዴ ማርካቢያ ዎንጊሪያን ናጊ ኣሻናው ዳንዳዬዶ።
ኡንቱንቱ ዎንጊሪያ ፑዴ ኬሴዳዋፔ ጉዪያን፥ ጋዲያን ማርካቢያ ፃፂዴ፥ ሚኒሲ ቃቼዲኖ፤ ሲርፂሳ ጊያ ሻፊ ኩሜዳ ሳን ባሬንታ ኩንዲሳኔንቶኔ ጊዴ ሂርጊዴ፥ ማርካቢያ ኣፊያ ሻራ ዎዴ፥ ጫርኩዋን ማርካቢያ ጮ ዬዲ ኣጌዲኖ።
ጎቱ ዎልቃሚዴ ኑ ቦላን ዎልቃሜዳ ዲራው፥ ዎንቲሳ ጋላሲ ጫናፔ ኣባን ኦሉዋ ዶሜዲኖ።
ሄዜንያ ጋላሲካ ማርካቢያን ዴዒያ ሚሻ ኡንቱንቱ ባሬንቱ ኩሺያን ኦሌዲኖ።
ኑኒ ዳሮ ዎዲያ ኣዋኔ ፆሊንቲያ ቤዔናን፥ ዎልቃማ ኡሹ ኑ ቦላ ቡኪሺን፥ ሲንፔ ያናን ኣቶኮ ጊዴ ቆፔዶ።
ኡንቱንቱ ዳሮ ዎዲያ ቁማ ሜናን ጋሚዔዳዋፔ ጉዪያን፥ ጳዉሎሲ ሄ ዎዴ ኡንቱንቱ ጊዶን ዴንዲ ኤቂዴ፥ ሃዋዳን ያጌዳ፤ «ኣሳው፥ ሂንቴንቱ ታ ዞሪያ ኣኬዴንቶኔ ቃርፄሳፔ ዴንዴናን ኣቴዴንቶ፥ ሃዋ ማላ ባዬይኔ ቆሁ ኑና ጋኬና።
ሺን ሃዒካ ታኒ ሂንቴንታ ያዮፒቴ ጋዴ ዞራይ፤ ኣዪሲ ጎፔ፥ ሃ ማርካቢ ባያናፔ ኣቲን፥ ሂንቴንቱፔ ኢቲ ኡራ ሼምፑካ ባዬና።
ኣዪሲ ጎፔ፥ ፆሳ ኪታንቻይ፥ ታና ሞዴዳ ታኒ ጎዪኒያ ፆሳዌ፥ ዚኖ ቃማ ታ ማታን ኤቂዴ፥
‹ጳዉሎሳ፥ ያዮፓ፤ ኔኒ ሮሜ ጋዲያ ካቲያ ቄሳራ ሲንን ኤቃናው ቤሴ፤ ቤዓ፥ ፆሳይ ባሬ ኬካቴን ኔናና ቢያ ኣሳ ኡባ ሼምፑዋ ኣሻና› ያጌዳ።
ሄዋ ዲራው ኣሳው፥ ያዮፒቴ። ኣዪሲ ጎፔ፥ ሄ ኪታንቻይ ታው ኦዴዳዋዳን ሃናናዋ ታኒ ፆሳ ኣማናይ፤
ሺን ጫርኩ ኑና ኢቲ ሃን ዶዴቴዳ ሳዓን ኣባ ዶናን ዶምዒሳና» ያጌዳ።
ታማኔ ኦይዴን ጋላሲ ሜዲቴራኒያ ኣባን ኑና ጫርኩ ያኔ ሃኔ ሱጊሺን፥ ማርካቢያን ኦያዋንቱሲ ቃማ ቢላሂ ቢታኮ ማቴዳዋ ማላቴዳ።
ኡንቱንቱ ሊኪያ ጋዲያ ፄራን ዴፂያባ ቃቺዴ፥ ሃን ዬጊና፥ ሃይ ኦይታሙ ሚቲሪያ ጪማቴዳዋ ኤሬዲኖ። ጉ ጋሚዒዴ፥ ላዔዋ ዬጊዴ፥ ሃታሙ ሚቲሪያ ጪማቴዳዋ ኤሬዲኖ።
ኡንቱንቱ ሹቻቲያሳን ኩንዴና ማላ ያዪዴ፥ ማርካቢ ቤና ማላ ኦይቂያ ኦይዱ ቢራታ ማርካቢያፔ ጉዬና ኣባን ዬጊዴ፥ ሳዓይ ዎንታና ማላ፥ ባሬንቱ ፆሳቱዋ ዎሲኖ።
ማርካቢያን ኦያዋንቱ ማርካቢያፔ ኪቻናው ኮዪዴ፥ ማርካቢ ቤና ማላ ኦይቂያ ኣማሬዳ ቢራታቱዋ ማርካቢያፔ ሲን ባጋና ኣባን ዬጊያዋ ማላቲዴ፥ ዎንጊሪያ ኣባን ዎዳ ዎዴ፥
ጳዉሎሲ ፄታቱዋ ካፑዋኔ ዎታዳራቱዋ፥ «ሃዋንቱ ማርካቢያ ጊዶን ዴዓና ዮፔ፥ ሂንቴንቱ ኣታናው ዳንዳይኪታ» ያጌዳ።
ሄዋፔ ጉዪያን፥ ዎታዳራቱ ዎንጊሪ ቃሼቴዳ ጋዲያ ቃንፂዴ፥ ዬዲ ኣጌዲኖ።
ሳዓይ ዎንታና ሃኒሺን፥ ጳዉሎሲ ኡባይ ቁማ ማና ማላ፥ ሃዋዳን ያጊዴ ዎሴዳ፤ «ሂንቴንቱ ሃቼና ታማኔ ኦይዱ ጋላሳ ናጌዲታ፤ ቃሲ ሄ ኡባንካ ቁማ ሚቤይኪታ።
ሄዋ ዲራው፥ ጉ ቁማ ሂንቴንቱ ማና ማላ፥ ታኒ ሂንቴንታ ዎሳይ፤ ኣዪሲ ጎፔ፥ ሂንቴንቱ ፓፃ ዴዓናው ጉ ቁማ ማና ኮሼ፤ ሃራይ ኣቶ ሂንቴንቱ ሁጲያ ቢናናፔ ኢቱካ ባዬና» ያጌዳ።
ጳዉሎሲ ሃዋ ጊዴ፥ ኡኪ ኣኪዴ፥ ኡባ ሲንን ፆሳ ጋላቴዳ፤ ሜን ሙሳ ዶሜዳ።
ሄዋፔ ጉዪያን ኡባይ ሎይ፥ ባሬንቶ ቃሲ ቁማ ሜዲኖ።
ኑኒ ማርካቢያን ዴዒያዋንቱ ላዑ ፄታኔ ላፑን ታማኔ ኡሱፑና።
ኡንቱንቱ ሚዴ ካሌዳ ዎዴ፥ ጫና ዛርጋ ኣባን ኦሊዴ ማርካቢያ ዴፁዋ ካዉሺሴዲኖ።
ሳዓይ ዎንቴዳ ዎዴ፥ ማርካቢያን ኦያዋንቱ ጋዲያ ኤሪቤይኪኖ፤ ሺን ሃይ ጎጊዴ ኣባን ጌሌዳሳ ሚዪያን ዴዒያ ሻፊያ ኣኬካን ፄሌዲኖ። ባሬንቱሲ ዳንዳዬቲንቶ፥ ማርካቢያ ሄ ሻፊያኮ ላጋናው ባሬንቱ ቆፋ ቃቼዲኖ።
ያቲዴ ማርካቢ ቤና ማላ ኦይቂያ ቢራታቱዋ ቢሊዴ፥ ኣባ ጊዶ ዬጌዲኖ፤ ሄ ዎዴ፥ ማርካቢያ ኮዬዳሳ ዛሪዴ ላጊያ ሚ ቃቼዳ ጋዲያ ቢሌዲኖ፤ ሄዋፔ ጉዪያን፥ ጫርኩ ማርካቢያ ሲንው ሱጋና ማላ፥ ማርካቢያ ኣፊያ ሻራ ሲን ባጋና ቁ ኡዲዴ፥ ቡሳ ዶሜዲኖ።
ሺን ማርካቢ ጪሙ ዴዒያሳፔ ኣዴ ሃን ዶዴቴዳ ሳዓ ማታን ዴዒያ ዴሳን ዶምዔቲ ኤቄዳ፤ ማርካቢያሲ ጉዬ ባጋይ ቤታ ሱጌን ሜዔሬቲሺን፥ ሲን ባጋይ ዱጌ ሼቲዴ፥ ቃፄናን ኢፂ ኣጌዳ።
ዎታዳራቱ ቃሼቴዳ ኣሳፔ ኢቱኔ ሃ ዋዴ ኬሲ ኣኪ ቤና ማላ፥ ኡንቱንታ ዎናው ዞሬቴዲኖ።
ሺን ፄታቱዋ ካፑ ጳዉሎሳ ኣሻናው ኮዪዴ፥ ዎታዳራቱዋ ማቁዋ ኢፄዳ፤ ሃ ዋ ኤሪያ ኡባይ ማርካቢያፔ ሃን ጉፒ ጉፒዴ ካሴቲዴ ጋፃ ኬሳና ማላ ኣዛዜዳ።
ኣቴዳዋንቱፔ ኣማሬዳዋንቱ ሳንቃን፥ ኣማሬዳዋንቱ ቃይ ማርካቢያ ሜዑዋን ኬሳና ማላ ኣዛዜዳ፤ ሄዋዳን ኡባቱካ ጋፃ ሳሮቴን ኬሴዲኖ።
ኑኒ ጋፃ ሳሮቴን ኬሴዳ ዎዴ፥ ሄ ሃን ዶዴቴዳ ሳዓይ ማልታ ጌቴቲያዋ ኤሬዶ።
ሃን ዶዴቴዳ ሳዓን ዴዒያ ኣሳቱ ኑሲ ዳሮ ኬካቴ ኬኬዲኖ፤ ኢራይ ቡካናው ዶሜዳ ዲራዉኔ ሜጉዋ ዲራው፥ ታማ ኤዴ፥ ኑና ኡባ ሞኬዲኖ።
ጳዉሎሲ ዳሮ ቃይፄሪያ ሚ ሚፂዴ ታማን ዬጊሺን፥ ማርዛማ ሾሻይ ሴላ ዲራው ኬሲዴ፥ ኣ ኩሺያን ፃፄቲዴ፥ ኣ ዱኬዳ።
ሃን ዶዴቴዳ ሳዓን ዴዒያ ኣሳቱ ቂርጫንቲያ ሾሻይ ጳዉሎሳ ኩሺያን ፃፄቴዳዋ ቤዔዳ ዎዴ ኢቱ ኢቱዋሲ፥ «ቱሙ ሃ ቢታኒ ሼምፑዋ ዎያ ኣሳ፤ ሃራይ ኣቶ ኣባፔ ኢ ኣቲናካ ኑ ፆሳ ፒርዳይ ኣ ፓፃ ዴዖ ጊቤና» ያጌዲኖ።
ሺን ጳዉሎሲ ባሬ ኩሺያፔ ቂርጫንቲያ ሾሻ ዉፃኪዴ፥ ታማን ኦሌዳ፤ ኣ ኣይኔ ኦቤና።
ኡንቱንቱ፥ «ኣ ቦላይ ጋፌ፤ ዎይ ኣኬኬናን ኩንዲዴ ሃይቄ» ያጊዴ ኣ ናጊኖ፤ ሺን ጮራ ዎዲያ ናጊዴ፥ ኣ ቦላን ኣይኔ ዱማቴዳባይ ዪና፥ «ሃዌ ፆሳ» ያጊዴ ባሬንቱ ቆፋ ባሺ ኣጌዲኖ።
ሄዋ ሄራን ሃን ዶዴቲ ኡቴዳ ሳዓ ካፑዋ ፑፒሊዮሳ ጊያዋሲ ጋዲ ዴዔ፤ ኢ ኑና ኢማቴ፥ ሄዙ ጋላሳ ሲቁዋን ሞኪ ሞዪዜዳ።
ፑፒሊዮሳ ኣቡ ቆፁዋ፥ ሴላኔ ኡሉዋ ካ ሳኬቲ ጊሲዴ ዴዔ፤ ጳዉሎሲ ኣ ሶይ ጌሊዴ፥ ኣው ፆሳ ዎሴዳ፤ ባሬ ኩሺያ ኣ ቦላ ዎዴ፥ ኣ ፓዳ።
ሄዋፔ ጉዪያን፥ ሄ ሃን ዶዴቴዳ ሳዓን ሃርጊያ ሃራ ኡባ ኣሳይካ ቃሲ ዪዴ ፓፄዳ።
ሄዋፔ ሲሚና ኑና ዳሮ ቦንቹዋ ቦንቼዲኖ፤ ኑኒ ማርካቢያን ባናው ዴንዴዳ ዎዴ፥ ኦጌው ኑና ኮሺያባ ኑሲ ኢሜዲኖ።
ሄዙ ኣጌናፔ ጉዪያን፥ ሃን ዶዴቴዳ ሳዓን ባልጉዋ ኣዴ፥ «ማንቴ ፆሳ» ጊያ ኢስኪንዲሪያ ማርካቢያን ባናው ዴንዴዶ።
ኑኒ ሲራኩሴ ጊያ ካታማ ጌሊዴ፥ ያኒ ሄዙ ጋላሳ ኡቴዶ።
ሄዋፔ ዩዪዴ፥ ሬጊዩሜ ጊያ ካታማ ጋኬዶ። ኢቲ ጋላሳፔ ጉዪያን፥ ኣዋይ ኬሲያሳ ፄሊያ ዎዴ ኡሼቻ ዱጌሃ ባጋ ጫርኩ ጫርኪና፥ ዎንቲሳ ጋላሲ ፑቲያሉሳ ጊያ ካታማ ዬዶ።
ሄዋን ኑኒ ኢቲ ኢቲ ኣማኒያዋንታ ዴሚና፥ ባሬንቱና ላፑ ጋላሳ ኡታና ማላ፥ ኑና ዎሴዲኖ፤ ሄዋፔ ቃሲ ሮሜ ዬዶ።
ሮሜን ዴዒያ ኣማኒያዋንቱ ኑባ ሲሲዴ፥ ኣፊያሳ ጌያኔ «ሄዙ ኣቂያሳ ጌቴቲያሳ» ጋካናሲ ኑና ሞካናው ዬዲኖ፤ ጳዉሎሲ ኡንቱንታ ቤዔዳ ዎዴ ፆሳ ጋላቲዴ፥ ዎዛናን ሚኒሴዳ።
ኑኒ ሮሜ ጌሌዳ ዎዴ፥ ጳዉሎሲ ባሬና ናጊያ ዎታዳራና ባሬካ ዴዓናዳን ኡዴቴዳ።
ሄዙ ጋላሳፔ ጉዪያን፥ ጳዉሎሲ ኣዪሁዳቱዋ ካፓቱዋ ባሬኮ ፄሴዳ፤ ኡንቱንቱ ሺቄዳ ዎዴ፥ ኡንቱንታ ሃዋዳን ያጌዳ፤ «ታናዳን ኣማኒያዋንቶ፥ ታኒ ኑ ኣሳ ዎይ ኑ ኣዋቱዋ ዎጋ ኢታባ ኣይኔ ኦናን፥ ታና ዬሩሳላሜን ቃቺዴ፥ ሮሜ ኣሳሲ ኣዴ ኢሜዲኖ።
ኡንቱንቱ ታና ቢዴዳዋፔ ጉዬ፥ ሃይቃናው ቤሲያባይ ታ ቦላ ኣይኔ ባዪና ዲራው፥ ታና ቢላናው ኮዬዲኖ።
ሺን ሄዋ ኣዪሁዳቱ ኤኖ ጌናን ኢፄዳ ዎዴ፥ ‹ታባ ቄሳሬ ፒርዶ› ጋናዌ ታና ኮሼዳፔ ኣቲን፥ ታኒ ታ ዛሪያ ሞቲያባይ ታው ዴዒና ጊዴና።
ታኒ ሂንቴንቱና ጋኬታናዉኔ ሃሳያናው ሂንቴንታ ፄሴዳዌ ሄዋሳ፤ ኣዪሲ ጎፔ፥ ኢስራዔሊያ ኣሳይ ናሼቻን ናጊያዋ ዲራው ታኒ ሃ ሳንላታን ቃሼታዲ» ያጌዳ።
ኣዪሁዳ ጪማቱ ጳዉሎሳ፥ «ኑኒ ዪሁዳፔ ኔባው ዳቢዳቢያ ኣኪቤይኮ። ኑ ኢሻቱዋፔካ ሃራይ ኣቶ፥ ኢቱካ ዪዴ፥ ኔባ ኦዲቤና፤ ዎይ ኔ ሱን ባዪዚዴ፥ ኑሲ ኦዲቤና።
ሺን ሄ ኣሳ ሱን ኡባሳን ኣሳይ ባዪዚዴ ሃሳዪያዋ ኑኒ ኤሪያ ዲራው፥ ኔ ቆፋ ሲሳናው ኮዬቶ» ያጌዲኖ።
ኡንቱንቱ ባሬንቱ ያና ጋላሳ ጳዉሎሳው ኬሪዴ፥ ሄ ጋላሲ ጮሪዴ ኢ ዴዒያሳ ዬዲኖ፤ ኢካ ኡንቱንቶ ፆሳ ካዉቴባ ማርካቴዳ። ቃሲ ኡንቱንቱ ዬሱሳባ ኣማናና ማላ፥ ሙሴ ሂጊያፔኔ ናባቱ ፃፌዳዋፔ ኣኪዴ ኡንቱንታ ታማሪሲዴ፥ ዎንታፔ ኦማርሲ ጋካናው ሎይ ኦዴዳ።
ባጋቱ ጳዉሎሲ ጌዳዋ ኣማኔዲኖ፤ ሺን ባጋቱ ኣማኒቤይኪኖ።
ኡንቱንቱ ባሬንቱ ጊዶን ዬዉዋ ኤኖ ጌናን ኢፄዳ ዎዴ፥ ጳዉሎሲ ኢቲባ ጌዳዋፔ ጉዪያን ቤዲኖ፤ ኢ ሃዋዳን ያጌዳ፤ «ጌሻ ኣያናይ ኑ ኣዋቱዋሲ ናቢያ ኢሲያሳ ማፃፋን፥
‹ኔኒ ሄ ኣሳኮ ባዴ ሃዋዳን ጋ፤ «ሂንቴንቱ ሲሳ ሲሳና፥ ሺን ሂንቴንቶ ጌሌና፤ ሂንቴንቱ ፄላ ፄላና፥ ሺን ቤዒኪታ።
ኣዪሲ ጎፔ፥ ሃ ኣሳ ዎዛናይ ጉዙሜዳ፤ ባሬንቱ ሃይ ቱሊሴዲኖ፤ ባሬንቱ ኣዪፊያካ ጪሉሜዲኖ። ሄዌ ባዌንቶ፥ ባሬንቱ ኣይፊያን ቤዓና፤ ኡንቱንቱ ሃይይካ ሲሳና፤ ኡንቱንቱ ዎዛናይካ ኣኬካና፤ ኡንቱንቱ ታኮ ፆሳኮ ሲማና። ቃሲ ታኒካ ኡንቱንታ ፓና» ያጋ› ያጌዳ።
«ሲሚ ሃዌ ፆሳ ኣቶቴይ፥ ኣዪሁዳ ጊዴናዋንቶ ኪቴቴዳዌ ሂንቴንቶ ኤሬቶ። ቃሲ ኡንቱንቱካ ሲሳና» ያጌዳ።
[ጳዉሎሲ ሄዋ ጌዳዋፔ ጉዪያን፥ ኣዪሁዳቱ ባሬንቱ ጊዶን ዳሮ ፓሉሜቲዴ ቤዲኖ።]
ጳዉሎሲ ኪራ ጎሊያን ላዑ ላይ ኩሜን ዴዒዴ፥ ባሬኮ ዪያ ኡባ ሞኬ።
ባሬና ኦኒኔ ዲጌናን ፆሳ ካዉቴባኔ ጎዳ ዬሱሲ ኪሪስቶሳባ ኦዲዴ፥ ያዬናን ዳሪ ቆንጪሲዴ ታማርሴዳ።
ባሬ ሚሺራቹዋ ቃላ ኦዳናው ፆሳይ ዶሪዴ ፄሴዳ ኪሪስቶሳ ዬሱሳ ቆማይ፥ ዬሱሲ ኪሪስቶሲ ኪቴዳ ጳዉሎሲ፥ ታኒ ሃ ዳቢዳቢያ ፃፋይ።
ፆሳይ ዳሮ ዎዴፔ ካሴ ባሬ ናባቱዋ ባጋና ሚሺራቹዋ ቃላ ኢማና ያጌዳዌ ፆሳ ጌሻ ማፃፋቱዋን ፃፌቴዳ፤
ሄ ሚሺራቹዋ ቃላይ ኣሳ ጊዲዴ ዳዊቴ ዛሪያፔ ዬሌቴዳ ፆሳ ናዓ፥ ኑ ጎዳ ዬሱሲ ኪሪስቶሳባ።
ቃሲ ኢ ባሬ ጌሻ ኣያናን ሃይቁዋፔ ዴንዴዳዋን፥ ፆሳ ናዓ ጊዲያዋ ዎልቃማ ዎልቃን ቤሴዳ።
ኣዪሁዳ ጊዴና ኣሳይ ኡባይ ኣማናናዳኒኔ ኣዛዜታናዳን፥ ኑኒ ኡንቱንታ ካሌና ማላ፥ ፆሳይ ኪሪስቶሳ ሱን ዲራው፥ ኪሪስቶሳ ባጋና ኣ ኬካቴኔ ዬሱሲ ኪቴዳዋንታ ጊዲያ ማታ ኑሲ ኢሜዳ።
ዬሱሲ ኪሪስቶሳዋ ጊዳናዳን፥ ፆሳይ ፄሴዳ ሂንቴንቱካ ሄዋንቱ ጊዶን ዴዒታ።
ፆሳይ ሲቂያዋንቶኔ ጌሻባ ኦናው ፄሴዳ ሮሜ ጋዲያን ዴዒያ ኡባቶ ፆሳ ኑ ኣዉዋፔኔ ጎዳ ዬሱሲ ኪሪስቶሳፔ ኣ ኬካቴይኔ ሳሮቴይ ሂንቴንቶ ጊዶ።
ካሴታዴ ታኒ ሂንቴንቱ ኣማኑ ሳዓ ኡባን ሲሴቴዳ ዲራው፥ ዬሱሲ ኪሪስቶሳ ባጋና ሂንቴንቶ ታኒ ፆሳ ጋላታይ።
ኣዪሲ ጎፔ፥ ታኒ ኡባ ዎዴ ታ ዎሳን ሂንቴንታ ሃሳዪሲያዎ፥ ፆሳይ፥ ታኒ ኣ ናዓ ሚሺራቹዋ ቃላ ኦዲያዋን ታ ኣያናን ኣው ኦያዌ ማርካ። ፆሳይ፥ ባሬ ሼኒያን፥ ታኒ ሃዒ ሂንቴንቱኮ ባናው ታ ኦጊያ ሚኮያናዳን፥ ኡባ ዎዴ ዎሳይ።
<range>
ኣዪሲ ጎፔ፥ ታኒ ሂንቴንታ ሚኒሳናው፥ ሂንቴንቱና ኢቲፔ ኣያና ኢሞታ ሻካና ማላ፥ ሂንቴንታ ቤዓናው ላሞታይ።
ታኒ ጊያዌ፥ ሂንቴንቱካ ታካ ኢቲ ዎዴ ሚኔታና። ሂንቴንቱ ታ ኣማኑዋን፥ ቃሲ ታኒካ ሂንቴ ኣማኑዋን ሚኔታና።
ታናዳን ኣማኒያዋንቶ፥ ታኒ ኡባ ዎዴ ሂንቴንቱኮ ባናው ቆፓዲ። ሺን ታና ዲጊያባይ ዴዒያዋ ሂንቴ ኤራናው ቤሴ፤ ታኒ ሃራይ ኣቶ ኣዪሁዳ ጊዴና ሃራ ኣሳፔካ ኣይፊያ ዴሜዳዋዳን፥ ሂንቴንቱፔካ ኣይፊያ ዴማናው ኮያይ።
ታኒ ኣሳ ኡባው፥ ጊሪኬ ኣሳዉኔ ታማሪቤና ኣሳው ቃሲ ኣ ኤራንቻቶኔ ኤያቶ ቃንፃና ኣጩ ዴዔ።
ሄዋ ዲራው፥ ታው ዳንዳዬቴዳ ኬናን ሮሜን ዴዒያ ሂንቴንቱሲካ ሚሺራቹዋ ቃላ ኦዳናው ኣሞታይ።
ሚሺራቹዋ ቃላይ ታና ዬላዬና፤ ኢ ኣማኒያ ኡባ፥ ካሴቲዴ ኣዪሁዳ ኣሳ ቃሲ ኣዪሁዳ ጊዴና ኣሳ ኣሻናው ፆሳፔ ዪያ ዎልቃ።
ኣዪሲ ጎፔ፥ ፆሳ ማፃፋይ፥ «ፂሉ ፆሳን ኣማኔቲዴ ዴዓና» ያጊያዋዳን፥ ፆሳይ ኣሳ ኮይሮፔ ዉርሴ ጋካናው፥ ኣማኑዋን ፂሊሲያዋ ሚሺራቹዋ ቃላይ ቆንጪሴ።
ቱማቴይ ኤሬታናዋ ባሬንቱ ኢታ ሃኖታን ዲጊያ ናጋራ ኦሱዋ ኡባ ቦላኒኔ ኣሳ ኢታ ኦሱዋ ኡባ ቦላን፥ ፆሳ ሃንቁ ሳሉዋፔ ዎዴ ቆንጫና።
ኡንቱንቱ ፆሳባ ኤራና ዳንዳዪያዌ ኡንቱንቶ ቆንጬ፤ ኣዪሲ ጎፔ፥ ፆሳይ ኡንቱንቶ ቆንጪሴዳ።
ቤቴና ኣ ሃኖታይ፥ ሄዌካ ኣ ሜና ዎልቃይኔ ኣ ፆሳቴይ ኢቲፔ ፆሳይ ሃ ኣላሚያ ሜዳዋፔ ዶሚዴ፥ ኡንቱንቶ ቆንጪዴ ቤቴዳ፤ ኡንቱንቱ ሄዋ ፆሳይ ሜዳባፔ ቤዓናው ዳንዳዪያ ዲራው፥ ኡንቱንቶ ጋሶዪያባይ ባዋ።
ኣዪሲ ጎፔ፥ ኡንቱንቱ ፆሳ ኤሮፔካ፥ ኣው ቤሲያ ቦንቹዋ ኢሚቤይኪኖ፤ ቃሲ ኣ ጋላቲኪኖ። ሺን ኡንቱንቱ ኣላሌ ኬሴናባ ቆፒኖ፤ ቃሲ ኡንቱንቱ ኣኬኬና ዎዛናይ ሜዳ።
ኡንቱንቱ ባሬንታ ኣዳ ኤራንቻ ጊኖ፤ ሺን ኡንቱንቱ ኤያ።
ኡንቱንቱ ሃይቄና ፆሳሲ ጎዪኒያዋ ኢፂዴ፥ ሃይቂያ ኣሳ ሜታ፥ ካፋቱዋ ሜታ፥ ዶዓቱዋ ሜታኔ ቲራን ጎሼቲያዋንቱ ሜታ ሜቴዳዋንቱሲ ጎዪኔዲኖ።
ሄዋ ዲራው፥ ኡንቱንቱ ኢቱ ኢቱዋና ፖኮባ ኦና ማላ፥ ፆሳይ ኡንቱንቱ ዎዛናይ ኣሞቲያ ቱናባ ኦናዳን ኡንቱንታ ኣጌዳ።
ኣዪሲ ጎፔ፥ ኡንቱንቱ ፆሳ ቱማቴ ዎርዱዋን ላሜዲኖ፤ ቃሲ ሜዳ ፆሳ ኣጊዴ፥ ኢ ሜዳባው ጎዪኔዲኖኔ ኦዲኖ። ፆሳይ ሜናው ጋላቴቴዳዋ። ኣሜንዒ።
ሄዋ ዲራው፥ ፆሳይ ኡንቱንቱ ፖኮባ ኣሞታና ማላ፥ ኡንቱንታ ኣጌዳ፤ ሃራይ ኣቶ ኡንቱንቱ ማጫዋንቱ ባሬንቶ ቤሲያዋ ኣጊዴ፥ ቤሴናዋ ሃኔዲኖ።
ሃዋዳንካ፥ ኣቱማ ኣሳይ ቃሲ ባሬንቶ ቤሲያዋዳን ማጫዋንቱና ጋኬቲያዋ ኣጊዴ፥ ኢቱ ኢቱዋና ጋኬታናው ኮዬዲኖ፤ ኣቱማ ኣሳይ ኢቱ ኢቱዋና ፖኮባ ኦዴ፥ ባሬንቱ ኦዳ ባላን ባሬንቶ ቤሲያ ፒርዳ ኣኬዲኖ።
ኡንቱንቱ ፆሳ ኤራናው ዶሴናን ኢፄዳዋ ኬና ፆሳይ ኡንቱንቱ ቤሴናዋ ኦና ማላ፥ ኡንቱንቶ ፓና ቆፋ ኢሜዳ።
ኡንቱንቱን ቱናቴይ፥ ኢታቴይ፥ ዮራቴይኔ ኢታ ሃኖታይ ኩሜዳ፤ ቃሲ ኡንቱንቱን ቃናቲ፥ ሼምፑዋ ዎያ ቆፋይ፥ ፓሉማይ፥ ጪሙሳይኔ ኢታ ቆፋይ ኩሜዳ፤ ቃሲ ኡንቱንቱ ሶቂያዋንታ፥
ዚጊሪያዋንታ፥ ፆሳ ኢፂያዋንታ፥ ቦሪያዋንታ፥ ኦቶሬቲያዋንታ፥ ጬቄቲያዋንታ፥ ኢታባ ኦናው ኮዪያዋንታኔ ባሬንቱ ኣዎኔ ኣቲው ኣዛዜቴናዋንታ፥
ቆፋይ ባይናዋንታ፥ ኣማኑ ባይናዋንታ፥ ሃራንቶ ቃሬቴናዋንታኔ ማሬናዋንታ።
ኡንቱንቱ ሃዋንቱ ማላ ኦያዋንቱሲ ሃይቁ ቤሴ ጊያ ፆሳ ሂጊያ ኤሪዴ፥ ሃዋንታ ኦኖ፤ ሄዋ ፃላላ ጊዴናን፥ ሃዋንታ ኦያዋንታካ ኦቴ ጊዴ ሚኒሲኖ።
ሄዋ ዲራው፥ ኔኖ ሃራንቱ ቦላ ፒርዲያዎ፥ ኔው ጋሶዪያባይ ባዋ፤ ኣዪሲ ጎፔ፥ ኔኒ ሃራንቱ ቦላ ፒርዳዴ፥ ሄ ኔኒ ኡንቱንቱ ቦላ ፒርዲያዋ ማላ ኡዶፔ፥ ኔ ቦላ ፒርዳሳ።
ኑኒ ሃዋ ማላ ኦሱዋ ኦያዋንቱ ቦላ ፆሳይ ፂሎ ፒርዳ ፒርዲያዋ ኤሬቶ።
ኔኖ፥ ሃዋ ማላ ኦሱዋ ኦያዋንቱ ቦላ ፒርዲያዎ፥ ቃሲ ሄ ኔኒ ፒርዲያዋ ማላ ኦያዎ፥ ኔኒ ፆሳ ፒርዳፔ ኣቲያዋ ማላቲ?
ዎይ ፆሳ ዎልቃማ ኬካቴ፥ ጌንጩዋኔ ዳንዳያ ካዪሻ? ፆሳይ ኔና ናጋራፔ ዛራናው ኮዪያ ዲራው፥ ኢ ኬካ ጊዲያዋ ኔኒ ኤራሳ።
ሺን ሂንቴንቶ ጉዙማ ዎዛናይኔ ናጋራፔ ሲሜና ዎዛናይ ዴዔ፤ ሄዋ ዲራው፥ ፆሳ ሃንቁኔ ፂሎ ፒርዳይ ቆንጪያ ጋላሲ፥ ኔኒ ኔ ቦላ ሃንቁዋ ካሴዋፔ ዳሪሳሳ።
ፆሳይ ኣሳ ኡባው ኣ ኦሱዋ ማላ ኢማናዋ።
ኢቲ ኢቲ ኣሳቱ ሎዖባ ዳንዳያን ኦኖ፤ ቃሲ ጋላታ፥ ቦንቹዋኔ ባዬና ዴዑዋ ኮዪኖ፤ ኡንቱንቶ ፆሳይ ሜና ዴዑዋ ኢማና።
ሺን ሃራንቱ ኢታባ ኦናው ያሬቲኖኔ ቱማቴ ኢፂኖ፤ ፆሳይ ኡንቱንቱ ቦላ ባሻኔ ሃንቁዋ ዬዳና።
ኢታባ ኦያ ኣሳይ ኡባይ ሜቶታናኔ ዋዬታና፤ ሄዌ ካሴቲዴ፥ ኣዪሁዳ ኣሳ ጋካና፤ ሄዋፔ ቃሲ ኣዪሁዳ ጊዴና ኣሳ ጋካና።
ሺን ፆሳይ ሎዖ ኦሱዋ ኦያ ኡባቶ ጋላታ፥ ቦንቹዋኔ ሳሮቴ ኢማና። ካሴቲዴ ኣዪሁዳቶ ኢማና፤ ሄዋፔ ቃሲ ኣዪሁዳ ጊዴናዋንቶ ኢማና።
ኣዪሲ ጎፔ፥ ፆሳ ኣዪፊያን ኣሳይ ኡባይ ኢቲ ማላ።
ሙሴ ሂጊ ባይናን ናጋራ ኦዳ ኡባይ ሂጊ ባይናን ያና። ሙሴ ሂጊ ዴዒሺን፥ ናጋራ ኦዳ ኡባይ ሂጊያን ፒርዴታና።
ኣዪሲ ጎፔ፥ ፆሳ ሲንን ሂጊያ ናጊያዋንቱ ፂሊኖፔ ኣቲን፥ ሂጊያ ሲሲያዋንቱ ፂሊኪኖ።
ኣዪሁዳ ጊዴና ኣሳው ሂጊ ባዋ፤ ሺን ባሬንቱ ቲላ ቆፋን ሂጊ ኣዛዚያዋ ኦኖ፤ ኡንቱንቶ ሂጊ ዮፔካ፥ ኡንቱንቱ ባሬንቱ ሁጴው ሂጌ።
ሂጊ ኣዛዚያዌ ኡንቱንቱ ዎዛና ጊዶን ፃፌቴዳዋ ኡንቱንቱ ሃኖታይ ቤሴ፤ ኢቲ ኢቲ ካላ ኡንቱንቱ ቲላ ቆፋይ ኡንቱንቶ ማርካቲያ ዲራዉኔ ቃሲ ኢቲ ኢቲ ካላ ኡንቱንቱ ቆፋይ ኡንቱንታ ሞቲያ ዲራው፥ ዎይ ቃሲ ኡንቱንቱና ጋዳቲያ ዲራው፥ ሄዌ ቱማ ጊዲያዋ ኤሪሴ።
ታኒ ታማሪሴዳ ሚሺራቹዋ ቃላዳን፥ ኣሳ ዎዛናን ጌሜዳ ቆፋ ፆሳይ ዬሱሲ ኪሪስቶሳ ባጋና ሃዋዳን ፒርዳና።
ሺን ኔኒ ኔና ኣዪሁዳ ጋሳ፤ ሂጊያን ዜምፓዴ ፆሳን ጬቄታሳ።
ኔኒ ኦና ማላ፥ ፆሳይ ኮዪያዌ ኣዬንቶ ኤራ፤ ቃሲ ቱማ ጊዲያዋ ዶራናው ሂጊያፔ ታማራዳ።
ኔኒ ቆቃቱዋ ካሌያዋ፥ ቃሲ ማኒ ዴዒያዋንቶካ ፖዒሲያዋ፥ ኤሬናዋንታ ኤሪሲያዋኔ ናናቱዋ ታማሪሲያዋ ጊዲያዋ ኤራዲ፤ ሂጊያፔ ኔኒ ኩሜን ኤራቴኔ ቱማቴ ዴሚያዋ ኤራሳ።
<range>
ያቲና፥ ኔኒ ሃራቱዋ ታማሪሲያዌ ኔና ኔ ሁጴው ኣዪሲ ታማሪሲኪ? ኔኒ፥ «ዉዖፓ» ያጋዴ ቃላ ኦዳሳ። ሺን ኔኒ ኔ ሁጴው ዉዓዬ?
ኔኒ፥ «ዎሹሞፓ» ያጋ። ሺን ኔኒ ኔ ሁጴው ዎሹማይ? ኔኒ ኤቃ ሼኔታ። ሺን ኤቃይ ዴዒያ ጎሊያ ቦንቃይ?
ፆሳ ሂጊ ኔው ዴዒያ ዲራው፥ ኔኒ ጬቄታሳ፤ ሺን ሄ ሂጊያ ሜንዴ ፆሳ ዬላያይ?
ኣዪሲ ጎፔ፥ ፆሳ ማፃፋይ፥ «ኣዪሁዳ ኣሳቶ፥ ሂንቴ ጋሱዋን ኣዪሁዳ ጊዴና ኣሳቱዋ ጊዶን ፆሳ ሱንይ ባዬ» ያጌ።
ኔኒ ሂጌው ኣዛዜቶፔ፥ ኔ ቃፃራይ ማዱዋና ዴዔ፤ ሺን ኔኒ ሂጊያ ሜንፔ፥ ኔኒ ቃፃሬቴዳዌ ቃፃሬቲቤናዋዳን ፓይዴቴ።
ኣዪሁዳ ጊዴና ኣሳይ ቃፃሬቴናን ሂጊ ኣዛዚያዋ ናጎፔ፥ ፆሳይ ኣ ቃፃሬቴዳዋዳን ፓይዴኔ?
ሂንቴንቱ፥ ኣዪሁዳ ኣሳቱ፥ ሂንቴንቶ ፃፌቴዳ ሂጊ ዴዖፔካ ቃሲ ሂንቴ ቃፃሬቶፔካ፥ ሂጊያ ሂንቴ ሜንያ ዲራው፥ ኣዪሁዳ ጊዴና ኣሳይ ቦላ ቃፃሬታና ዮፔካ፥ ሂጌው ኣዛዜቲዴ፥ ሂንቴ ቦላ ፒርዳና።
ኣዪሲ ጎፔ፥ ኣዪሁዳ ኣሳ ማላቲያ ኡባይ ቱሙ ኣዪሁዳ ኣሳ ጊዴና፤ ቃሲ ኣሳይ ባሬ ኣሹዋ ኣሳቴ ቃፃሬቴዳ ዲራው፥ ቱሙ ኣዪሁዳ ኣሳ ጊዴና።
ሺን ቱሙ ኣዪሁዳ ኣሳ ጊያ ኡራይ ጋርሳ ባጋና ኣዪሁዳ ኣሳ ጊዴዳዋ፤ ቃፃሬቲያዋ ፆሳ ኣያናን ኦሴቲያ ዎዛና ቃፃራፔ ኣቲን፥ ፃፌቴዳ ሂጊያና ጊዴና፤ ሄ ኡራይ ባሬ ጋላታ ፆሳፔ ኣኪያዋፔ ኣቲን፥ ኣሳፔ ኣኪቤና።
ያቲና፥ ኣዪሁዳ ኣሳቱ ኣያኒ ኣዪሁዳ ጊዴና ኣሳፔ ኣኖ? ዎይ ቃፃሬቲያዋን ኣይ ማዱ ዴዒ?
ሃዌ ኣዪሁዳቱዋ ኡባባኒ ሎይ ማዴ፤ ኡባባፔ ካሴ ፆሳይ ባሬ ኪታ ሃዳራ ኣዪሁዳቶ ኢሜዳ።
ያቲና ኡንቱንቱፔ ኢቱ ኢቱ ኣማኔቴናዋ ጊዶፔ፥ ዋኒ? ሄዋ ዲራው፥ ፆሳይ ኣማኔቴና ያጊያዌ?
ሄዋ ጊዴና፤ ኣሳይ ኡባይ ዎርዳንቻ ጊዶፔካ፥ ፆሳይ ጊያዌ ቱማ ጊዳናው ቤሴ። ፆሳ ማፃፋይ፥ «ኔኒ ሃሳዪያ ዎዴ፥ ኔኒ ፂሎ ጊዲያዋ ኤሪሳናው ኮሼ፤ ኔኒ ሞቴቲያ ዎዴ፥ ሻቲማናው ቤሴ» ያጌ።
ሺን ኑ ባዪዙ ፆሳ ፂሎ ኦሱዋ ኤሪሲንቶ፥ ኑኒ ዋጋኔ? ኑ ቦላ ሃንቁዋ ኣሂያ ፆሳይ ባዪዛንቼ? ታኒ ኣሳይ ጊያዋዳን ጋይ።
ሄዌ ዋዪ ሃናና። ኣዪሲ ጎፔ፥ ሄዋዳን ጊዶፔ፥ ፆሳይ ሃ ኣላሚያ ቦላ ዎቲ ፒርዳኔ?
ሺን ታ ዎርዱዋን ፆሳ ቱማቴይ ኣ ቦንቾ ዳሮፔ፥ ያቲና፥ ሃዋ ጋካናው ኣዪሲ ታ ቦላ ናጋራንቻዳን ፒርዲ?
ያቲና ኑኒ፥ «ሎዑ ያናዳን፥ ኣኔ ኢታባ ኦይቴ» ኣዪሲ ጎኮ? ኢቲ ኢቲ ኣሳይ ሃዋ ታና ሞቲዴ ቦሬዲኖ፤ ኡንቱንቱ ፆሳፔ ቤሲያ ፒርዳ ኣካና።
ሄዋ ዲራው፥ ኑኒ ዋጋኔ? ኑኒ ኣዪሁዳቱ፥ ኣዪሁዳ ጊዴና ኣሳፔ ዳሬቶ? ሄዋ ጊዴና፤ ኣዪሲ ጎፔ፥ ኣዪሁዳቱካ ኣዪሁዳ ጊዴና ኣሳቱካ ኡባይ ኢቲፔ ናጋራፔ ጋርሳን ዴዒያዋ ታኒ ካሴ ሂንቴንቶ ኦዳዲ።
ፆሳ ማፃፋይ ሃዋዳን ያጌ፤ «ፂሎ ኣሳይ ኢቱኔ ባዋ።
ኣኬኪያ ኣሳይካ ባዋ፤ ዎይ ፆሳ ኮዪያዌካ ባዋ።
ኣሳይ ኡባይ ኦጊያፔ ካሬ ኬሴዲኖ፤ ኡባይ ሙሌካ ማዴናዋ ጊዴዳ። ሎዖባ ኦያ ኦኒኔ ባዋ፤ ሃራይ ኣቶ ኢቱኔ ባዋ።
ኡንቱንቱ ዶናይ ዶያ ዴዒያ ዱፉዋ ማላ። ባሬንቱ ኢንፃርሳን ዎርዶቴዲኖ። ኡንቱንቱ ዶናፔ ኣሳ ዎያ ሾሻ ዪሻ ማላ ሃሳያይ ኬሴ።
ኡንቱንቱ ዶናን ሼቃይኔ ጫሞባይ ኩሜዳ።
ኡንቱንቱ ሱ ጉሳናው ዳሪ ኤሌሊኖ።
ባይዙኔ ኮሌይ ኡንቱንቱ ቤዳሳን ሃቃኒኔ ዬና።
ኡንቱንቱ ሳሮቴ ኦጊያካ ኤሪኪኖ።
ቃሲ ፆሳው ያዪያባይ ኡንቱንቱ ቆፋን ባዋ» ያጌ።
ኣሳ ኡባ ሃሳያ ዲጋና ማላኔ ኩሜን ሳዓ ፆሳ ፒርዳፔ ጋርሳው ኣና ማላ፥ ሂጊያ ጊዶን ኦዴቴዳ ኡባባይ ሂጊያፔ ጋርሳን ዴዒያ ኣሳው ሃሳዪያዋ ኑኒ ኤሬቶ።
ፆሳ ሲንን ኦኒኔ ሂጊ ኣዛዚያዋ ኦያዋን ፂሌና፤ ሂጊ ኢቲ ኣሳይ ናጋራ ኦዳዋ ኤራናዳን ኡዴ።
ሺን ፆሳይ ኣሳ ፂሊሲያ ኦጊ ሂጊ ባይናን ሃዒ ቆንጬዳ፤ ሂጊኔ ናባቱ ሄ ፂሎቴባ ማርካቴዲኖ።
ፆሳይ ኣሳ ዬሱሲ ኪሪስቶሳ ኣማኒያዋን ፂሊሴ፤ ፆሳይ ሄዋ ኣ ኣማኒያ ኡባው ኦ፤ ኣይ ሻኮቴይኔ ባዋ።
ኣዪሲ ጎፔ፥ ኣሳይ ኡባይ ናጋራ ኦዳ፤ ፆሳ ቦንቹካ ኡንቱንቶ ጉፄዳ።
ሺን ኡንቱንቱ ፆሳይ ኢሚያ ኣ ኣ ኬካቴን፥ ባሬንታ ዎዚያ ኪሪስቶሲ ዬሱሳ ባጋና ጮ ፂሌዲኖ።
ዬሱሳ ሱን ኣሳይ ኣ ኣማኒዴ፥ ባሬ ናጋራው ማሮቴ ዴማናው፥ ፆሳይ ኣ ኢሜዳ፤ ፆሳይ ሄዋ ባሬ ፂሎቴ ቤሳናው ኦዳ፤ ኢ ቤኒ ዎዲያን ኣሳ ናጋራ ዳንዳዪዴ፥ ካ ባሺ ኣጌዳ፤ ሺን
ሃ ዎዲያን ባሬ ፂሎቴ ቤሳናው ኣሳ ናጋራ ኣጌና፤ ፆሳይ ሄዋ ኦያዋን ኢ ባሬ ሁጴው ፂሎ ጊዲያዋኔ ዬሱሳ ኣማኒያ ኡባ ፂሊሲያዋ ቤሴ።
ያቲና፥ ኑኒ ኣያው ጬቄታኔ? ኣይኔ ባዋ። ኣያ ጋሱዋኔ? ኑኒ ሂጌው ኤኖ ጊያዋኔ? ጊዴና፤ ኣማኑዋ ሂጊያናፔ ኣቲን።
ኣዪሲ ጎፔ፥ ኣሳይ ኣማኑዋን ፂላናፔ ኣቲን፥ ሂጊ ኣዛዚያዋ ኦያዋና ጊዴና ያጊዴ ቆፔቶ።
ዎይ ፆሳይ ኣዪሁዳቱዋ ፃላላው ፆሴ? ኣዪሁዳ ጊዴና ኣሳው ፆሳ ጊዴኔ? ቱማ፥ ኣዪሁዳ ጊዴናዋንቶካ ኢ ቃሲ ፆሳ።
ኢቲ ፆሳ ፃላላይ ዴዔ፤ ኣዪሁዳቱዋ ኡንቱንቱ ኣማኑዋን ኢ ፂሊሳና፤ ቃሲ ኣዪሁዳ ጊዴናዋንታካ ኡንቱንቱ ኣማኑዋን ፂሊሳና።
ያቲና፥ ኑኒ ሂጊያ ኣማኑዋን ጋፃ ሱጋኔ? ጊዴና፤ ሂጊያ ሚኒሶይቴፔ ኣቲን።
ያቲና፥ ኑኒ ኑሲ ኣሹዋን ዛሬ ጊዲያ ኣብራሃሞ ኣያ ዴሜዳ ጋኔ?
ኣዪሲ ጎፔ፥ ኣብራሃሞ ኦሱዋን ፂሌዳዋ ጊዶፔ፥ ኣው ጬቄቲያባይ ዴዔ፤ ሺን ፆሳ ሲንን ጬቄታና ዳንዳዬና።
ኣዪሲ ጎፔ፥ ፆሳ ማፃፋይ ዋጊ? «ኣብራሃሞ ፆሳ ኣማኔዳ፤ ፆሳይ ሄዋ ኣው ፂሎቴን ፓይዴዳ» ያጌ።
ኦያ ኡራይ ኣኪያ ሚሻ ባሬው ቤሲና ኣኬፔ ኣቲን፥ ኣው ጮ ኢሜቲያዋዳን ፓይዴቴና።
ሺን ኦሱዋ ኦናን፥ ናጋራንቻ ፂሊሲያ ፆሳ ኣማኒያ ኡራ፥ ፆሳይ ኣ ኣማኑዋን ኣ ፂሊሴ።
ሃዋዳንካ፥ ኣይ ኦሱኔ ባይናን፥ ፆሳይ ፂሉዋዳን ፓይዴዳ ኣሳ ናሼቺያባ ዳዊቴ ሃሳዬዳ ዎዴ ጌዳዌ ሃዋ።
«ፆሳይ ኡንቱንቱ ባዪዙዋ ኣቶ ጌዳዋንቱኔ ኡንቱንቱ ናጋራ ካሜዳዋንቱ ኣንጄቴዳዋንታ።
ጎዳይ ኣ ናጋራ ፓይዴና ኣሳይ ኣንጄቴዳዋ» ያጌ።
ያቲና፥ ሃ ዳዊቴ ሃሳዬዳ ኣንጁ ቃፃሬቴዳ ኣሳ ፃላላሴዬ? ዎይ ቃሲ ቃፃሬቲቤና ኣሳቱዋሴ? ኣዪሲ ጎፔ ኑኒ፥ «ፆሳ ማፃፋይ፥ ‹ኣብራሃሞ ፆሳ ኣማኔዳ፤ ፆሳይ ሄዋ ኣው ፂሎቴን ፓይዴዳ› ያጌ» ጎይቴ።
ያቲና፥ ሃዌ ኣዉዴ ሃኔዴ? ኣብራሃሞ ቃፃሬቲ ሲሚኔዬ? ዎይ ቃፃሬታናፔ ካሴኔ? ቃፃሬታናፔ ካሴናፔ ኣቲን፥ ቃፃሬቲና ጊዴና።
ጉዬፔ ኢ ቃፃሬቴዳ፤ ፆሳይ ኣ ኣማኑዋ ዲራው፥ ኢ ቃፃሬታናፔ ካሴ ኣ ፂሎ ኡዴዳዋ ኤሪሳናው፥ ኣ ቃፃራይ ማላ ጊዴዳ። ሄዌካ ቃሲ ቃፃሬቴናን ፆሳ ኣማኒያ ኡባቱዋ ፆሳይ ፂሎ ኦዴ ፓይዳናዳን፥ ኡንቱንቶ ኣብራሃሞ ኣዉዋ ጊዳናሳ።
ኢ ቃፃሬቴዳዋንቶካ ኣዉዋ፤ ጊዶፔካ፥ ኡንቱንቱ ቃፃሬቴዳ ዲራሳ ጊዴና፤ ሺን ኑ ኣዉዋ ኣብራሃሞ ቃፃሬታናፔ ካሴ ኣማኒያ ኣማኑዋ ማላ ካሊያዋንቶካ ኣዉዋ።
ኣብራሃሞሲኔ ኣ ዜሬው ፆሳይ፥ «ሃ ሳዓ ታኒ ሂንቴንቶ ኢማና» ያጌዳዌ፥ ኣብራሃሞ ፆሳ ኣማኒዴ ፂሌዳ ዲራሳፔ ኣቲን፥ ሂጌው ኢ ኣዛዜቴዳ ዲራሳ ጊዴና።
ኣዪሲ ጎፔ፥ ሂጌው ኣዛዜቲያዋንቱ ፆሳይ ኢማና ጌዳዋ ላቲያዋንታ ጊዶፔ፥ ኣሳ ኣማኑ ማዴናባ ጊዴዳ፤ ፆሳይ ጌዳዌካ ሜላ ጊዴዳ፤
ሂጊ ፆሳ ቦሻ ኣሄ፤ ሺን ሂጊ ባይናሳን ሂጊያ ሜንያባይ ባዋ።
ሄዋ ዲራው፥ ሂጊያ ናጊያዋንቱ ፃላላው ጊዴናን፥ ቃሲ ኣብራሃሞ ኣማኔዳዋዳን፥ ኣማኒያ ኣብራሃሜ ዜሬ ኡባው ፆሳይ ኢማና ጌዳዌ፥ ዎይታዳን ቱማታናዌ ኣማኑዋና። ኣብራሃሞ ኑሲ ኡባው ኣዉዋ። ፆሳ ማፃፋይ፥ «ታኒ ኔና ጮራ ካዉቴቶ ኣዎ ኦዲ» ጊያዋዳን፥ ሃይቄዳዋንቶ ዴዑዋ ኢሚያ፥ ባሬ ኣዛዙዋን ባይናባ ዴዒያባዳን ኦዴ ፄሲያ፥ ኢ ኣማኔዳ ፆሳ ሲንን ኣብራሃሞ ኑሲ ኡባው ኣዉዋ።
<range>
ፆሳ ማፃፋይ ኣብራሃሞሲ፥ «ኔ ዜሬይ ሃዋ ኬና ጊዳና» ያጌዳዋዳን፥ ሃዋ ኬና ጊዳና ጊዴ፥ ናሼቻን ናጋናው ዳንዳዬና ዎዴ፥ ኣብራሃሞ ኣማኒዴኔ ሲንፔ ዴማና ጊዴ፥ ናሼቻን ናጊዴ፥ ጮራ ዜሬው ኣዉዋ ጊዴዳ።
ሄ ዎዴ፥ ኣብራሃሞ ዬሌቶዴፔ ፄቱ ላይ ኩማና ሃኒያ ጪማ፤ ሺን ባሬ ዳቡራንቻ ኣሳቴኔ ሳራ ናዓ ዬላናው ዳንዳዬናዋ ቆፔዳ ዎዴ፥ ኢ ባሬ ኣማኑዋን ዳቡሪቤና።
ፆሳ ኢ ቦንቺዴ፥ ኣው ኢማና ጌዳ ፆሳይ ቃሲ ፖላናው ዳንዳዪያዋ ሎይ ኤሪዴ ባሬ ኣማኑዋን ሚኔዳዋፔ ኣቲን፥ ኣማኔናን ኢፂዴ፥ ፆሳይ ኢማና ጌዳዋ ሲቤና።
<range>
ሄዋ ዲራው፥ ፆሳይ ቃሲ ኣ ኣማኑዋ ፂሎቴን ፓይዴዳ።
«ኣው ፂሎቴን ፓይዴዳ» ጊያ ቃላይ ኣ ፃላላው ፃፌቲቤና።
ሄ ቃላይ ኑ ጎዳ ዬሱሳ ሃይቁዋፔ ዴንዳ ፆሳ ኣማኒያ ኑሲካ ፂሎቴን ፓይዴታና ማላ ፃፌቴዳ።
ፆሳይ ኣ ኑ ናጋራ ዲራው፥ ሃይቆ ኣዴ ኢሚና፥ ኢ ኑና ፂሊሳናው ሃይቁዋፔ ዴንዴዳ።
ሄዋ ዲራው፥ ኑኒ ኣማኑዋን ፂሌዳዋን፥ ኑ ጎዳ ዬሱሲ ኪሪስቶሳ ባጋና ኑሲ ፆሳና ሳሮቴይ ዴዔ፤
ቃሲ ኢ ኑና ሃዒ ኑኒ ዴዒያ ፆሳ ኣ ኬካቴ ጊዶ ኣማኑዋን ኣሄዳ፤ ያቲና፥ ኑኒ ፆሳ ቦንቹዋ ሻካናው ኑሲ ዴዒያ ሂዶታን ጬቄቴቶ።
ሄዋ ፃላላ ጊዴና፤ ኑኒ ኑ ዋዪያንካ ናሼቴቶ፤ ኣዪሲ ጎፔ፥ ዋዪያፔ ዳንዳያይ፥ ቃሲ ዳንዳያፔ ፓጪያን ሚኒያዌ፥ ፓጪያን ሚኖታፔ ሂዶታይ ዪያዋ ኑኒ ኤሬቶ።
<range>
ፆሳይ ኑሲ ኢሜዳ ጌሻ ኣያና ባጋና ባሬ ሲቁዋ ኑ ዎዛናን ጉሴዳ ዲራው፥ ሄ ኑኒ ዴማናው ናሼቻን ናጊ ኡቴዳዌ ኑና ዬላዬና።
ኣዪሲ ጎፔ፥ ኑኒ ቢሮ ዎልቃይ ባይናዋንታ ጊዲዴ ዴዒሺን፥ ፆሳይ ዶሬዳ ዎዲ ጋኪና፥ ኪሪስቶሲ ናጋራንቻቱዋ ዲራው ሃይቄዳ።
ፂሎ ኡራ ዲራው፥ ኢቲ ኡራይ ሃይቃናዌ ዳሮ ሜቶባ፤ ሺን ሎዖ ኣሳ ዲራው ሃይቃናው፥ «ኤኖ» ጊያ ኡራይ ኦኒ ኤሪ ቤቴናን ኣጌና።
ሺን ኑኒ ቢሮ ናጋራንቻ ጊዲዴ ዴዒሺን፥ ኪሪስቶሲ ኑ ዲራው ሃይቄዳ፤ ሄዌ ፆሳይ ኑና ኣይ ኬና ሲቂንቶኔ ኣ ሲቁዋ ኤሪሴ።
ሲሚ ኑኒ ሃዒ ኣ ሱን ፂሌዳዋ ጊዶፔ፥ ኣ ባጋና ፆሳ ሃንቁዋፔ ኣታና።
ኣዪሲ ጎፔ፥ ኑኒ ፆሳና ካሴ ሞርኬ፤ ሺን ኣ ናዓ ሃይቁዋን ኣናና ሲጌቴዶ። ሄዋፔ ኣዴ፥ ሃዒ ኑኒ ፆሳና ሲጌቴዳዋፔ ጉዪያን፥ ኢ ፓፃ ጊዲያ ዲራው ኑና ኣሻና።
ሺን ሄዋ ፃላላ ጊዴና፤ ሃዒ ኑና ፆሳና ሲጌዳ ኑ ጎዳ ዬሱሲ ኪሪስቶሳ ባጋና ኑና ፆሳባይ ናሼቼ።
ሄዋ ዲራው፥ ናጋራይ ሃ ሳዓ ኢቲ ኣሳ ባጋና ጌሌዳ፤ ሄ ናጋራይ ባሬናና ሃይቁዋ ኣሄዳ፤ ሄዋ ጋሱዋን፥ ኣሳይ ኡባይ ኣዳማ ባጋና ናጋራ ኦዳ ዲራው፥ ሃይቁ ኣሳ ዛሪያ ኡባ ጋኬዳ።
ሂጊ ኢሜታናፔ ካሴ፥ ሃ ኣላሚያን ናጋራይ ዴዔ፤ ሺን ሂጊ ባይና ዎዴ ናጋራይ ፓይዴቴና።
ሺን ኣዳማ ዎዲያፔ፥ ሙሴ ዎዲያ ጋካናሲ፥ ሃይቁ ኣሳ ኡባ ሞዴዳ፤ ሃራይ ኣቶ ኣዳሚ ፆሳ ሂጌው ኣዛዜቴናን ኢፄዳዋዳን፥ ናጋራ ኦቤናዋንታካ ሃይቁ ሞዴዳ። ኣዪሲ ጎፔ፥ ኣዳሚ ያናዎ ሌሚሱዋ።
ሺን ፆሳ ኢሞታይ ኣዳማ ናጋራ ኬና ጊዴና ዲራው፥ ኡንቱንቱ ኢቲ ማላ ጊዲኪኖ፤ ኢቲ ቢታኒያ ናጋራ ዲራው፥ ጮራ ኣሳይ ሃይቄዳዌ ቱማ፤ ሺን ፆሳ ኣ ኬካቴይኔ ኣ ኢሞታይ ኢቲ ኣሳ ኣ ኬካቴ ባጋና፥ ዬሱሲ ኪሪስቶሳ ኣ ኬካቴ ባጋና ጮራ ኣሳው ዳሬዳ።
ፆሳ ኢሞታይ ናጋራ ኦዳ ቢታኒያ ባጋና ዬዳዋ ማላ ጊዴና፤ ኣዪሲ ጎፔ፥ ኣዳሚ ኢቲ ናጋራ ኦዳዋፔ ጉዪያን፥ ፆሳይ ኣ ባዪዜዳዋዳን ፒርዴዳ፤ ሺን ኣሳይ ዳሮ ናጋራ ኦዳዋፔ ጉዪያን ፆሳይ፥ «ሂንቴንቱ ባዪዚቤይኪታ» ጊዴ፥ ባሬ ኣ ኬካቴ ኡንቱንታ ቤሴ።
ኣዪሲ ጎፔ፥ ኢቲ ቢታኒያ ናጋራ ጋሱዋን፥ ኣ ናጋራ ባጋና፥ ሃይቁ ካዉቴዳዌ ቱማ፤ ሺን ኢቲ ኡራይ፥ ዬሱሲ ኪሪስቶሲ ኦዳባይ ኣይ ኬና ዳሬ፤ ፆሳ ዳሮ ኣ ኬካቴኔ ፂሎቴ ኢሞታ ኣኪያ ኡባይ ኪሪስቶሳ ባጋና ፆኒዴ ዴዓና።
ሲሚ ኢቲ ኡራይ ናጋራ ኦዳ ጋሱዋን ኣሳ ኡባ ቦላ ባዪዜዳዋዳን ፒርዳይ ዬዳ። ሄዋዳንካ ኢቲ ኡራይ ፂሎባ ኦዳ ጋሱዋን፥ ፆሳይ ኣሳ ኡባ፥ «ባይዚቤይኪታ» ጊዴ ኡንቱንቶ ዴዑዋ ኢሜዳ።
ኣዪሲ ጎፔ፥ ኢቲ ኡራይ ኣዛዜቴናን ኢፄዳ ጋሱዋን፥ ዳሮ ኣሳይ ናጋራንቻ ጊዴዳ፥ ሃዋዳንካ ቃሲ ኢቱ ኤኖ ጌዳዋን ጮራ ኣሳይ ፂላና።
ናጋራ ዳሪሳናው፥ ሂጊ ዬዳ፤ ሺን ናጋራይ ዳሪያ ዎዴ ፆሳ ኣ ኬካቴይ ሎይ ዳሬዳ።
ናጋራይ ሃይቁዋ ዎልቃን ካዉቴዳዋዳን፥ ሃዋዳንካ ቃሲ ፆሳ ኣ ኬካቴይ ፂሎቴ ዎልቃን ካዉቲዴ፥ ኑ ጎዳ ዬሱሲ ኪሪስቶሳ ባጋና፥ ኑና ሜና ዴዖ ካሌ።
ያቲና፥ ኑኒ ዋጋኔ? ፆሳ ኣ ኬካቴይ ዳራናዳን፥ ናጋራን ሚኒዴ ዴዓኔ?
ጊዴና፤ ኑኒ ናጋራ ኦና ማላ ሃይቂዲጌዶ። ያቲና፥ ኑኒ ሃዋፔ ሲንው ዎቲ ኣ ጊዶን ዴዓኔ?
ዎይ ኑኒ ኡባቱ ኪሪስቶሳ ዬሱሳና ኢቲፔ ጊዳናው፥ ፃማቄቴዳ ዎዴ፥ ኣ ሃይቁዋንካ ኣናና ኢቲፔ ጊዳናው ፃማቄቴዳዋ ኤሪኪቴ?
ሄዋ ዲራው፥ ኪሪስቶሲ ባሬ ኣዉዋ ቦንቾ ዎልቃን ሃይቁዋፔ ዴንዶዋዳን፥ ኑኒካ ኦራ ዴዑዋ ዴዓናው፥ ኣ ሃይቁዋ ኣናና ሻካናው ፂንቃታኒ ኣናና ኢቲፔ ሞጌቴዶ።
ኣዪሲ ጎፔ፥ ኑኒ ኢ ሃይቄዳዋዳን ሃይቂዴ፥ ኣናና ኢቱዋ ጊዶፔ፥ ሃዋዳንካ፥ ሃይቁዋፔ ኢ ዴንዶዋዳን ኑኒካ ዴንዲዴ፥ ኣናና ኢቱዋ ጊዳና።
ኑኒ ሃዋፔ ሲንው ናጋራው ኣይሌ ጊዴና ማላ፥ ቃሲ ኑ ናጋራንቻ ኣሳቴ ዎልቃይ ያና ማላ፥ ኑ ኤጫ ኣሳቴ ኪሪስቶሳና ማስቃሊያ ቦላ ሚሲማሪያን ሼቲ ካቄቴዳዋ ኤሬቶ።
ኣዪሲ ጎፔ፥ ኢቲ ኡራይ ሃይቂያ ዎዴ ናጋራ ዎልቃይ ኣ ሞዴና፤ ሺን
ኑኒ ኪሪስቶሳና ሃይቄዳዋ ጊዶፔ፥ ኣናና ቃሲ ዴዓናዋ ኣማኔቶ።
ኣዪሲ ጎፔ፥ ኪሪስቶሲ ሃይቁዋፔ ዴንዴዳዋ፥ ቃሲ ላዔንዋ ኢ ሃይቄናዋኔ ሃይቁ ሲንፔ ኣ ሞዴናዋ ኑኒ ኤሬቶ።
ኢ ኢቲ ካላካ ሃይቄዳ፤ ናጋራው ኣ ቦላ ዎልቃይ ባዋ፤ ሺን ኢ ሃ ዴዒያ ዴዑዋ ፆሳው ዴዔ።
ሃዋዳን ቃሲ ሂንቴ ናጋራ ኦናዳን፥ ሂንቴንታ ሃይቄዳዋዳን ቆፒቴ፤ ሺን ጎዳ ኪሪስቶሳ ዬሱሳ ባጋና ፆሳው ሂንቴ ፓፃ ዴዒያዋዳን፥ ሂንቴንታ ቆፒቴ።
ሄዋ ዲራው፥ ሂንቴ ሂንቴንቱ ኣሳቴ ኣሙዋሲ ኣዛዜታና ማላ፥ ናጋራይ ሃይቂያ ሂንቴ ኣሳቴ ሞዶፖ።
ቃሲ ሂንቴ ኣሳቴፔ ኢቲ ሳኔ ኢታ ኦሱዋ ኦናው ናጋራው ኢሞፒቴ፤ ሺን ሃይቁዋፔ ዴንዴዳ ኣሳዳን ሂንቴንታ ፆሳው ኢሚቴ፤ ቃሲ ሂንቴ ኩሜን ኣሳቴካ ፂሎ ኦሱዋ ኦናው ፆሳው ኢሚቴ፤
ኣዪሲ ጎፔ፥ ናጋራይ ሂንቴንታ ሞዳናው ዳንዳዬና፤ ሂንቴ ፆሳ ኣ ኬካቴ ጋርሳና ዴዒታፔ ኣቲን፥ ሂጊያፔ ጋርሳና ዴዒኪታ።
ያቲና፥ ዋናኔ? ፆሳ ኣ ኬካቴ ጋርሳና ዴዒኖፔ ኣቲን፥ ሂጊያፔ ጋርሳና ዴዔና ዲራው፥ ናጋራ ኦኔ? ጊዴና፤
ሂንቴ ሂንቴንታ ኢቲ ኡራው ኣዛዜታናው፥ ኣይሊያዳን ኦዴ ኢሚያ ዎዴ፥ ሄ ሂንቴንታ ኣዛዚያዎ ኣይሌቱዋ ጊዲያዋ ኤሪታ፤ ዎይ ሂንቴ ሂንቴንቶ ሃይቁዋ ኣሂያ ናጋራው ኤኖ ጊታ፤ ዎይ ሂንቴ ሂንቴንታ ፂሎ ኦያ ኣዛዞ ኤኖ ጊታ።
ሺን ፆሳው ጋላታይ ጊዶ፤ ኣዪሲ ጎፔ፥ ናጋራው ካሴ ሂንቴ ኣይሌ፤ ሺን ጉዬፔ ሂንቴ ኣኬዳ ቲሚርቲያ ጊዶን ዴዒያ ቱማቴው ሂንቴ ኩሜን ዎዛናፔ ኣዛዜቴዲታ።
ሂንቴንቱ ናጋራ ኣይሌቴፔ ኬሲዴ፥ ፂሎቴው ኣይሌ ጊዴዲታ።
ሂንቴንቱ ሜታን ዳቡራንቻ ጊዲያ ዲራው፥ ታኒ ኦሲካ ጌሊያ ሃሳያ ሃሳያይ፤ ሂንቴ ካሴ ሂንቴ ኩሜን ኣሳቴ ናቁዋ ኦናው፥ ቱናቴዉኔ ናቆ ኣይሌ ኡዲዴ ኢሜዲታ፤ ሃዒ ሄዋዳንካ ሂንቴ ኩሜን ኣሳቴ ጌሻባ ኦናው፥ ፂሎቴው ኣይሌ ኡዲዴ ኢሚቴ።
ሂንቴንቱ ናጋራው ኣይሌቲዴ ዴዒያ ዎዴ፥ ፂሎቴይ ሂንቴንቶ ጎዳ ጊዴና።
ሂንቴንታ ሃዒ ዬላዪያ ዬዋቱዋ ሄ ዎዴ ኦዳዋፔ ኣይ ማዱዋ ዴሜዲቴ? ኣዪሲ ጎፔ፥ ሄ ዬዋቱዋ ዉርሴይ ሃይቁዋ።
ሺን ናጋራ ኣይሌቴፔ ሂንቴ ኬሲዴ፥ ፆሳው ኤኖጌዲታ፤ ቃሲ ሂንቴ ኦያ ኡባባኒ ሂንቴንታ ኡባካ ኣው ኣዴ ኢሜዲታ። ሄዌ ሂንቴንቶ ዎሬ፤ ሄዋ ዉርሴይ ሜና ዴዑዋ።
ኣዪሲ ጎፔ፥ ናጋራ ጋቲ ሃይቁዋ። ሺን ፆሳይ ኑ ጎዳ ኪሪስቶሳ ዬሱሳ ባጋና ኢሚያ ኢሞታይ ሜና ዴዑዋ።
ታናዳን ኣማኒያዋንቶ፥ ሂንቴንቱ ኡባይ ሂጊያ ኤሪያ ዲራው፥ ታኒ ጊያዋ ሎይ ኤሪታ፤ ሂጊ ኢቲ ኣሳይ ፓፃ ዴዔዳ ዎዴ ፃላላን ኣ ሞዴ።
ኣዪሲ ጎፔ፥ ኣሲና ጌሌዳ ሚሺራታ ኢዚ ኣሲናይ ፓፃ ዴዔዳ ኬናን፥ ሂጊያን ኣናና ቃሼታ ኡታዱ፤ ሺን ኢዚ ኣሲናይ ሃይቆፔ፥ ኣናና ጫቄዳ ሂጊ ኢዞ ሞዴና።
ሄዋ ዲራው፥ ኢዛ ባሬ ኣሲናይ ፓፃ ዴዒሺን፥ ሃራ ኣቱማዋ ጌሎፔ፥ ኣሳይ ኢዞ፥ «ዎሹሜዉኖ» ጋና። ሺን ኢዚ ኣሲናይ ሃይቆፔ፥ ሂጊ ኢዞ ሞዴና፤ ኢዛ ሃራ ኣሲና ጌሎፔኔ ኢዞ ኦኒኔ፥ «ዎሹሜዉኖ» ጌና።
ታናዳን ኣማኒያዋንቶ፥ ሄዋዳን ሂንቴንቱ ቃሲ ኪሪስቶሳ ኣሳቴፔ ኢቲ ባጋ ጊዲያ ዲራው፥ ሂንቴንቱ ኣባጋና ሃይቄዲታ። ቃሲ ኑኒ ፆሳ ማዲያ ኦሱዋ ኦና ማላ፥ ሂንቴንቱ ፆሳይ ሃይቁዋፔ ዴንዳ ኪሪስቶሳዋንታ።
ኣዪሲ ጎፔ፥ ኑኒ ኑ ኣሳቴይ ኮዬዳዋዳን ዴዒያ ዎዴ፥ ሂጊ ኑኒ ናጋራ ኦናዳን፥ ኑና ዴን፤ ኑ ኣሳቴ ጊዶን ኢታ ኣሙ ዴዒያ ዲራው፥ ኑኒ ሃይቆ ኣይፊያ ኣይፌዶ።
ሺን ሃዒ ኑኒ ኑና ቃቼዳዎ ሃይቄዳ ዲራው፥ ፆሳይ ኑና ሂጊያ ቃሹዋፔ ቢሌዳ። ሄዋ ዲራው፥ ኑኒ ጌሻ ኣያናይ ጊጊሴዳ ኦራ ኦጊያን ፆሳው ኤኖ ጋናዋፔ ኣቲን፥ ፃፌቴዳ ሂጊ ኑሲ ጊጊሴዳ ኤጫ ኦጊያን ኤኖ ጎኮ።
ያቲና፥ ኑኒ ዋጋኔ? ሂጊ ባሬ ሁጴው ናጋሬ? ሄዋ ጊዴና፤ ሺን ሂጊ ናጋራይ ኣዬንቶ ታና ኤሪሴዳ። ኣዪሲ ጎፔ፥ ታኒ ሂጊ፥ «ኣሳባ ኣሞቶፓ» ጊቤኔንቶ፥ ኣሳባ ኣሞቲያዌ ኣዬንቶ ኤሪኬ።
ሺን ናጋራይ ታኒ ኡባባ ኣሞታና ማላ፥ ኣዛዙዋ ባጋና ታ ቦላ ኦጊያ ዴሜዳ፤ ኣዪሲ ጎፔ፥ ሂጊ ባዌንቶ፥ ናጋራው ዎልቃይ ባዋ።
ካሴ ሂጊ ባይና ዎዴ ታኒ ፓፃ፤ ሺን ኣዛዙ ዬዳ ዎዴ ናጋራይ ዴዖ ሲሚና፥
ታኒ ቃሲ ሃይቃዲ፤ ታና ፓፃ ዎናው ፆሳይ ቆፔዳ ኣዛዙ፥ ታው ሃይቁዋ ኣሄዳ።
ኣዪሲ ጎፔ፥ ናጋራይ ኣዛዙዋ ባጋና ታና ጪሚያ ኦጊያ ዴሚዴ፥ ሄ ኣዛዙዋን ታና ዎዳ።
ሄዋ ዲራው፥ ሂጊ ጌሻ፤ ኣዛዙካ ጌሻ፥ ፂላኔ ሎዓ።
ያቲና፥ ሎዖባይ ታው ሃይቁዋ ኣሄዴ? ሄዋ ጊዴና፤ ሺን ታው ሄዋ ናጋራይ ኣሄዳ፤ ኣሳይ ናጋራይ ኣዬንቶ ሻኪዴ ኤራና ማላ፥ ናጋራይ ሎዖባ ባጋና፥ ታው ሃይቁዋ ኣሄዳ። ቃሲ ኣዛዙ፥ «ኦኒኔ ናጋራ ኦናው ቤሴና» ያጊያ ዲራው፥ ናጋራይ ካሴዋፔ ኣ ኢቴዳ።
ኑኒ ሂጊ ፆሳዋ ጊዲያዋ ኤሬቶ፤ ሺን ታኒ ታና ናጋራው ዛሊዔዳ ሃይቂያ ኣሳ፤
ታኒ ኦያዋ ዎዛና ኣኬ፤ ኣዪሲ ጎፔ፥ ታኒ ኢፂያዋ ኦይፔ ኣቲን፥ ታኒ ኦናው ዶሲያዋ ኦኬ።
ታኒ ኢፂያዋ ኦያዋ ጊዶፔ፥ ሂጊ ሎዓ ጊዲያዋ ማርካታይ።
ሄዋ ጊዶፔ፥ ሄ ዬዉዋ ታ ቦላ ዴዒያ ናጋራይ ኦያዋፔ ኣቲን፥ ሃዒ ታኒ ኦኬ።
ታናን፥ ሄዌኔ ታ ኣሳቴን ሎዖባይ ዴዔናዋ ታኒ ኤራይ፤ ኣዪሲ ጎፔ፥ ሎዖባ ኦያ ኣሙ ታ ቦላ ዴዖፔካ፥ ታኒ ሄ ሎዖባ ኦናናው ዳንዳዪኬ።
ታኒ ኢፂያ ኢታባ ኦይፔ ኣቲን፥ ታኒ ዶሲያ ሎዖባ ኦኬ።
ሺን ታኒ ኢፂያዋ ኦያዋ ጊዶፔ፥ ሄዋ ታ ቦላ ዴዒያ ናጋራይ ኦያዋፔ ኣቲን፥ ሃዒ ሄዋ ኦያዌ ታና ጊዲኬ።
ሲሚ ታኒ ሎዖባ ኦናው ዶሲሺን፥ ኢታባ ኦያዌ ታው ሂጌ ጊዲያዋ ዴማዲ።
ኣዪሲ ጎፔ፥ ታኒ ታ ዎዛና ጊዶን ፆሳ ሂጊያን ናሼታይ፤
ሺን ታ ቦላ ጊዶን ዴዒያ ታ ዎዛና ቆፋ ሂጊያና ዋቲያ ዱማ ሂጊያ ቤዓይ። ሄ ሂጊ ታ ቦላ ጊዶን ዴዒያ ናጋራ ኦሲሲያ ሂጊያን ታና ቃሺሴ።
ታኒ ኣይባ ናሼቺ ባይና ኣሴ! ታና ሃይቆ ኣፊያ ሃ ኣሳቴፔ ኣሻናዌ ኦኔ?
ኑ ጎዳ ዬሱሲ ኪሪስቶሳ ባጋና ፆሳው ጋላታይ ጊዶ። ሲሚ ታኒ ታ ዎዛና ቆፋን ፆሳ ሂጌው ኤኖ ጋይ። ሺን ታ ኣሳቴን ታና ናጋራ ኦሲሲያ ሂጌው ኤኖ ጋይ።
ሄዋ ዲራው፥ ኪሪስቶሳ ዬሱሳና ዴዒያዋንቱ ቦላን ፒርዳይ ሃዒ ባዋ፤
ኣዪሲ ጎፔ፥ ኪሪስቶሳ ዬሱሳ ባጋና ኑሲ ዴዑዋ ኢሚያ ጌሻ ኣያና ሂጊ ታና ናጋራ ሂጊያ ኣይሌቴፔኔ ሃይቁዋ ሂጊያ ኣይሌቴፔ ኬሴዳ።
ኣሳ ኣሳቴይ ዳቡራንቻ ጊዲያ ዲራው፥ ሂጊ ኦናው ዳንዳዪቤናዋ ፆሳይ ኦዳ፤ ናጋራንቻቱዋ ኣሳቴ ማላ ኣሳቴና ዴዒያ ባሬ ናዓ፥ ኣሳይ ኦዳ ናጋራው ያርሹዋ ጊዳናው ፆሳይ ኪቲዴ፥ ኣሳ ኣሳቴ ጊዶን ዴዒያ ናጋራ ፒርዴዳ።
ጌሻ ኣያናይ ኮዪያዋዳን ዴዒያዋንቱፔ ኣቲን፥ ኑ ኣሳቴይ ኮዪያዋዳን ዴዓናዋንቱ ቦላ፥ ኑ ቦላ፥ ሂጊያ ፂሎ ኣዛዙ ፖሌታና ማላ፥ ፆሳይ ሃዋ ኦዳ።
ባሬንቱ ኣሳቴይ ኮዪያዋዳን ዴዒያዋንቱ ባሬንቱ ኣሳቴባ ቆፒኖ፤ ሺን ጌሻ ኣያናይ ኮዪያዋዳን ዴዒያዋንቱ ጌሻ ኣያናባ ቆፒኖ።
ኣሳቴባ ቆፑሳይ ሃይቁዋ ኣሄ፤ ሺን ጌሻ ኣያናባ ቆፑሳይ ዴዑዋኔ ሳሮቴ ኣሄ።
ኣሳቴባ ቆፑሳይ ፆሳው ኢፆ፤ ኣያው ጎፔ፥ ኣሳቴይ ፆሳ ሂጌው ኤኖ ጌና፤ ቃሲ ኤኖ ጋናዉካ ኣው ዳንዳዬቴና።
ባሬንቱ ኣሳቴው ኤኖ ጊያዋንቱ ፆሳ ናሼቻናው ዳንዳይኪኖ።
ሺን ፆሳ ኣያናይ ሂንቴንቱን ዴዖፔ፥ ጌሻ ኣያናይ ጊያዋዳን ዴዒታፔ ኣቲን፥ ሂንቴ ኣሳቴይ ኮዪያዋዳን ዴዒኪታ። ሺን ኦኒኔ ኪሪስቶሳ ኣያናይ ባይናዋ ጊዶፔ፥ ሄ ኡራይ ኪሪስቶሳዋ ጊዴና።
ሺን ኪሪስቶሲ ሂንቴንቱን ዴዖፔ፥ ሂንቴ ኣሳቴይ ናጋራ ጋሱዋን ሃይቄዳዋ፤ ሺን ሂንቴ ኣያናይ ፂሎቴ ጋሱዋን ሂንቴንቱን ፓፃ ዴዔ።
ሺን ዬሱሳ ሃይቁዋፔ ዴንዳ ፆሳ ኣያናይ ሂንቴ ጊዶን ዴዖፔ፥ ሃይቁዋፔ ኪሪስቶሳ ዴንዳ ፆሳይ ቃሲ ሂንቴንቱን ዴዒያ ባሬ ጌሻ ኣያናን፥ ሃይቂያ ሂንቴ ኣሳቴዉካ ዴዑዋ ኢማና።
ሲሚ ታናዳን ኣማኒያዋንቶ፥ ኑኒ ኣጩዋና ዴዔቶ፤ ኑ ኣሳቴይ ኮዪያዋዳን ዴዓናው ኑሲ ቤሴና።
ኣዪሲ ጎፔ፥ ሂንቴ ሂንቴ ኣሳቴይ ጊያዋዳን ዴዖፔ፥ ሂንቴ ሃይቃና፤ ሺን ሂንቴ ሂንቴ ናጋራ ኦሱዋ ጌሻ ኣያናን ዎፔ፥ ፓፃ ዴዓና።
ፆሳ ኣያናይ ካሌያ ኡባቱ ፆሳ ናና።
ኣዪሲ ጎፔ፥ ኑኒ ኑ ኮሻ ቁ ኦዴ፥ «ኣባ! ታ ኣቦ» ያጊዴ ፄሲያ፥ ኑና ፆሳ ናና ኬሲያ ጌሻ ኣያና ፆሳፔ ኣኬዶፔ ኣቲን፥ ላዔዋ ያያናው ኣይሌ ኬሲያ ኣያና ኣኪቤይኮ።
ፆሳ ኣያናይ ባሬ ሁጴው ኑ ኣያናና ጊዲዴ፥ ኑኒ ፆሳ ናና ጊዲያዋ ማርካቴ።
ኑኒ ኣ ናና ጊዶፔ፥ ኢ ባሬ ኣሳው ሚንጄዳ ኣንጁዋ ላታና፤ ቃሲ ኑኒ ፆሳይ ኪሪስቶሳው ሚንጄዳዋካ ኣናና ላታና፤ ኑኒ ኪሪስቶሳ ዋዪያ ኣናና ሻኮፔ፥ ኣ ቦንቹዋካ ኣናና ሻካና።
ኣዪሲ ጎፔ፥ ኑኒ ሃዒ ዋዬቲያ ዋዪያ ኑሲ ሲንፔ ቆንጫና ቦንቹዋና ጋናው፥ ኡባካ ዳንዳዬቴና ጋዴ ታኒ ቆፓይ።
ፆሳይ ሜዳ ሜታ ኡባይ ፆሳ ናናይ ቆንጫናዋ ሎይ ላሞቲ ኡቴዳ።
ኣዪሲ ጎፔ፥ ሜታ ኡባይ ማዱ ባይናባ ጊዳናዳን፥ ፆሳይ ኣ ቦላ ፒርዴዳ፤ ሲንፔ ዴማና ጊዴ ናሼቻን ናጊ ኡታናዳን ኡዴዳ ፆሳይ ኮዬዳ ዲራው ሃኔዳፔ ኣቲን፥ ሜታ ኡባይ ባሬ ሁጴው ኮዬዳዋን ጊዴና።
ሜታ ኡባይ ባሬ ሁጴው ባሻ ኣይሌቴፔ ኢቲ ጋላሲ ኬሳናዋ፤ ቃሲ ሄ ሜታቱ ፆሳ ናናይ ኣይሌቴፔ ኬሴዳ ቦንቾ ኬሳ ሻካና።
ኣዪሲ ጎፔ፥ ሜታ ኡባይ ኢቲፔ ሃዋ ጋካናው፥ ማጫ ኣሳ ዬሉ ኦይቂና ኦሊያዋዳን፥ ሳኩዋን ኦሊያዋ ኑኒ ኤሬቶ።
ቃሲ ሄዋ ፃላላ ጊዴና፤ ኑኒ፥ ጌሻ ኣያና ፆሳ ባይራ ኢሞታዳን ኡዲዴ ኣኬዳዋንቱ፥ ኑ ሁጴው ቃሲ ፆሳይ ኑና ባሬ ናና ኦናዳኒኔ ኑ ኩሜን ኣሳቴ ዎዛናዳን ናጊዴ፥ ኑ ጊዶን ኦሌቶ።
ኣዪሲ ጎፔ፥ ኑኒ ፆሳይ ኢማና ጌዳዋን ኣቴዶ። ሺን ኑኒ ፆሳይ ኢማና ጌዳዋ ቤዖፔ፥ ያቲና፥ ሄዌ ናሼቻን ናጊያዋ ጊዴና፤ ኣዪሲ ጎፔ፥ ባሬ ቤዒያዋ ዴማና ጊዴ፥ ናሼቻን ናጊያዌ ኦኔ?
ሺን ኑኒ ቤዔናዋ ዴማና ጊዴ፥ ናሼቻን ናጎፔ፥ ሄዋ ዳንዳዪዴ ናጌቶ።
ሃዋዳን ቃሲ ጌሻ ኣያናይ ኑ ዳቡራ ማዳናው ዬ፤ ኣዪሲ ጎፔ፥ ኑኒ ፆሳ ዎቲ ዎሳናው ቤሲንቶ ኤሮኮ፤ ሺን ጌሻ ኣያናይ ባሬ ሁጴው ቃላን ቆንጪሳናው ዳንዳዬቴና ኦሊያን ኑሲ ጋናቴ።
ቃሲ ኣሳ ዎዛና ቢዲያ ፆሳይ፥ ጌሻ ኣያናይ ኢ ኮዪያዋዳን፥ ፆሳ ናቶ ጋናቲያ ዲራው፥ ጌሻ ኣያና ቆፋይ ኣዬንቶ ኤሬ።
ፆሳይ ባሬና ሲቂያዋንቶ፥ ባሬ ቆፋዳን ፄሴዳዋንቶ፥ ኡባ ዬዉዋ ሎዖቴው ኦያዋ ኑኒ ኤሬቶ።
ፆሳይ ባሬ ናዓይ ጮራ ኢሻቱዋ ጊዶን ባይራ ጊዳናዳን፥ ኢ ካሴ ኤሬዳዋንታ ቃሲ ባሬ ናዓ ማላታናዳን፥ ካሴቲዴ ቆፋ ቃቼዳ።
ፆሳይ ካሴቲዴ ቆፔዳዋንታ፥ ኡንቱንታ ቃሲ ፄሴዳ፤ ሄ ፄሴዳዋንታካ ጌሼዳ፤ ሄ ጌሼዳዋንታካ ቃሲ ቦንቼዳ።
ያቲና፥ ኑኒ ሃዋ ኡባ ዋጋኔ? ፆሳይ ኑ ባጋ ጊዶፔ፥ ኑና ኦኒ ኤቄታናዌ?
ኢ ሃራይ ኣቶ ባሬ ናዓካ ዋዪያፔ ጉዬ ኣሺቤና፤ ሺን ኣ ኑሲ ኡባው ኣዴ ኢሚ ኣጌዳ። ኢ ባሬ ናዓ ኢሜዳዌ ቃሲ ኑሲ ኡባባ ጮ ኢሜኔ?
ፆሳይ ዶሬዳዋንታ ኦኔ ሞታናዌ? ፆሳይ ባሬ ሁጴው ኡንቱንታ ፂሊሴዳ።
ያቲና፥ ኡንቱንቱ ቦላ ፒርዳናው ዳንዳዪያዌ ኦኔ? ሄዋ ጎፔ፥ ሃይቁዋፔ ዴንዲዴ፥ ፆሳፔ ኡሼቻ ባጋና ኡቴዳ፥ ኪሪስቶሲ ዬሱሳ፤ ኢ ቃሲ ኑሲ ጋናቴ።
ሲሚ ኑና ኪሪስቶሳ ሲቁዋፔ ሻካናዌ ኦኔ? ዋዪ ዎይ ሜቱ ዎይ ዬዴርሱ ዎይ ኮሻይ ዎይ ካሉ ዎይ ያሻይ ዎይ ኦላይ ኑና ሻካኔ?
ፆሳ ማፃፋይ፥ «ኑኒ ኔ ዲራው፥ ኡባ ጋላሲ ሃይቄቶ፤ ሹካው ኣፊያ ዶርሳዳን ፓይዴቴቶ» ያጌ።
ሺን ኑኒ ኑና ሲቄዳ ኣኒ ሃ ዬዉዋ ኡባን ኑና ፆኒያዋንቱፔ ኣቶ።
ኣዪሲ ጎፔ፥ ሃይቁዋ ጊዲና፥ ዴዑዋ፥ ኪታንቻቱዋ ጊዲና፥ ሞዲያዋንታ፥ ሃዒ ዴዒያዋንታ ጊዲና፥ ሲንፔ ያናዋ፥ ዎልቃማቱዋ ጊዲና፥ ቦላ ሳሉዋ ጊዲና፥ ጋርሳ ሳዓ፥ ኣይ ሜታ ጊዲናካ፥ ኑ ጎዳ ኪሪስቶሳ ዬሱሳን ዴዒያ ፆሳ ሲቁዋፔ ኑና ሻካናው ዳንዳዬናዋ ታኒ ኤራዲ።
<range>
ታኒ ቱሙዋ ሃሳያይ፤ ታኒ ኪሪስቶሳሳ፤ ቃሲ ዎርዶቲኬ። ጌሻ ኣያናይ ሞዲያ ታ ቲላ ዎዛናይ ታኒ ዎርዶቴናዋ ታው ማርካቴ።
ታው ኣሹዋን ዛሬ ጊዲያ ታናዳን ኣማኒያዋንቶ፥ ታ ዎዛናን ዳሮ ቃሬታይኔ ኣጌና ቆፋይ ዴዔ። ኣዪሲ ጎፔ፥ ታኒ ታ ሁጴው ኡንቱንቱ ዲራው፥ ፆሳ ሼቃፔ ጋርሳና ዴዓሪኪታሻ! ቃሲ ኪሪስቶሳፔካ ሻኬታሪኪታሻ!
<range>
ኡንቱንቱ ኢስራዔሊያ ኣሳቱዋ፤ ፆሳይ ኡንቱንታ ባሬ ናና ኡዲዴ፥ ባሬ ቦንቹዋ ኡንቱንቱና ሻኬዳ። ኡንቱንቱና ቃላ ጌሊዴ፥ ሂጊያ ኡንቱንቶ ኢሜዳ። ኡንቱንቱ ፆሳው ቤሲያ ኦጊያን ጎዪኒኖ፤ ቃሲ ፆሳይ ኢማና ጌዳዋካ ኣኬዲኖ።
ኡንቱንቱ ዜሬኒ ካሴ ኣዋቱዋ ዛሬ፤ ቃሲ ኪሪስቶሲካ ኣሹዋን ኡንቱንቱ ዛሬ። ኢ፥ ኡባፔ ቦላ ጊዲዴ ሞዲያ፥ ሜናው ጋላቴቴዳዌ ፆሳ። ኣሜንዒ።
ሺን ታኒ፥ «ፆሳይ ኢማና ጌዳዌ ኣታና» ያጊኬ። ኣዪሲ ጎፔ፥ ኢስራዔሊያ ኣሳ ኡባቱ ፆሳይ ዶሬዳዋንታ ጊዲኪኖ።
ቃሲ ኣብራሃሜ ዜሬቱ ኡባቱ ፆሳ ናና ጊዲኪኖ። ፆሳይ ኣብራሃሞሲ፥ «ኔ ዜሬይ ዪሳቃ ባጋና ፄሴታናዋ» ያጌዳ።
ሄዋ ጉሳይ ኡንቱንቱ ፆሳይ ኢማና ጌዳ ኦጊያን ዬሌቴዳ ናናይ ዛሪያዳን ፓይዴታና፤ ሺን ኣሳ ቆፋዳን ዬሌቴዳዋንቱ ፆሳ ናና ጊዲኪኖ ጉሳ።
ኣዪሲ ጎፔ፥ ፆሳይ ኢማና ጊዴ ሃሳዬዳዌ ሃዋ፤ «ታኒ ሃ ጌቴቴዳዋዳን ሄዎዴ ያና፤ ሳራካ ኣቱማ ናዓ ዬላና» ያጌዳ።
ሄዋ ፃላላካ ጊዴና፤ ኢርቢቃ ዬሌዳ ማንቴ ናና ኣዉ ኢቱዋ፤ ኢካ ኑ ኣዉዋ ዪሳቃ።
ሺን ኢቲ ናዓ ዶሬዳ ፆሳይ ባሬ ሁጴው ቆፔዳዋ ጊዳናዳን፥ ፆሳይ ኢርቢቂው፥ «ባይራይ ቴፋው ኣዛዜታና» ያጌዳ፤ ኢ ሄዋ ኡንቱንቱ ዬሌታናፔኔ ኢታባ ዎይ ሎዖባ ኣይኔ ኦናፔ ካሴና ጌዳ። ሄዋ ዲራው፥ ፆሳ ዶሩ ኣ ፄሴዳዋዳኒፔ ኣቲን፥ ኡንቱንቱ ኦዳዋና ጊዴና።
<range>
ፆሳ ማፃፋይ፥ «ያዪቆባ ሲቃዲ፤ ሺን ኤሳ ኢፃዲ» ያጌ።
ያቲና፥ ኑኒ ዋጋኔ? ፆሳይ ዴሺሲዴ ፒርዲ? ሄዋ ጊዴና።
ኣዪሲ ጎፔ፥ ሙሴው ኢ፥ «ታኒ ማራናው ኮዪያዋንታ ማራና፤ ቃሲ ቃሬታናው ኮዪያዋንቱሲካ ቃሬታና» ያጌዳ።
ሲሚ ፆሳይ ኣሳ ማሪያዌ ኢ ማራናው ኮዪያ ዲራሳፔ ኣቲን፥ ኣሳይ ኮዪያ ዎይ ኦያ ዲራሳ ጊዴና።
ኣዪሲ ጎፔ፥ ፆሳ ማፃፋይ ጊብፄ ካቲያሲ፥ «ታኒ ታ ዎልቃ ኔናን ቤሳናዉኔ ታ ሱንይ ኣላሚያ ኡባን ኦዴታናው፥ ሄዋሲ ታኒ ኔና ካዉዲ» ያጌ።
ሲሚ ፆሳይ ማራና ኮዪያዋ ማሬ፤ ቃሲ ዎዛና ጎርዳና ኮዪያዋ ዎዛና ጎርዴ።
ሲሚ ሂንቴ ታና፥ «ሄዌ ቱማ ጊዶፔ፥ ፆሳይ ኣሳ ባዪዙዋሲ ኣያው ቶሺ? ፆሳይ ጌዳዋ ኢፃዲ ጋናዌ ኦኔ?» ያጋናው ዳንዳዪታ።
ሺን ታ ላጌው፥ ፆሳሲ ዛራናው ኔኒ ኦኔ? ኡርቃፔ ሜቴዳ ሚሻይ ጉዬ ዛሪዴ ባሬና ሜዳዋ፥ «ታና ሃዋዳን ኣዪሲ ሜዲ?» ጊዴ ኦቻናው ዳንዳይ?
ዎይ ኡርቃ ሜያዌ ባሬ ሜያ ኡርቃ ባሬ ኮዪያዋዳን ኦናዉኔ ኢቲ ማላ ኡርቃፔ ኢቱዋ ቦንቾ ሚሻ ኡዲዴ፥ ቃሲ ኢቱዋ ቶሼቴዳ ኦሱዋ ኦያ ሚሻ ኡዲዴ ሜናው ኣው ማቲ ባዌ?
ፆሳይ ኦዳዌ ሃዋና ኢቱዋ። ኢ ባሬ ሃንቁዋ ቤሳናዉኔ ባሬ ዎልቃ ኤሪሳናው ኮዬዳ፤ ኢ ባሬ ሃንቁዋን ፒርዳናዋንታ፥ ባዪዛናው ጊጊ ኡቴዳዋንታ፥ ዳሮ ጌንጩዋን ዳንዳዬዳ።
ቃሲ ኢ ማሬዳዋንቶ፥ ባሬ ቦንቹዋ ኣካናው ጊጊሲ ዎዳዋንቱሲ ኢ ኣይ ኬና ቦንቼቲንቶኔ ቤሳናው ኮዬዳ።
ኑኒ ኢ ፄሴዳዋንታ፤ ሺን ኣዪሁዳ ኣሳ ፃላላፔ ጊዴናን፥ ኣዪሁዳ ጊዴና ኣሳ ጊዶፔካ ፄሴዳ።
ሆሴዓ ማፃፋን ኢ ጊያዌ ሃዋ፤ «ታ ኣሳ ጊዴናዋንታ፥ ‹ታ ኣሳ› ጋዴ ፄሳና። ታኒ ሲቃቤና ዛሪያካ፥ ‹ታ ሲቃቶ› ጋዴ ፄሳና።
‹ሂንቴንቱ ታ ኣሳ ጊዲኪታ› ጊያዋ ኡንቱንቱ ሲሴዳ ሄ ሳዓን፥ ኡንቱንቱ፥ ‹ዴዑዋ ፆሳ ናና› ጌቴቲዴ ፄሴታናዋንታ» ያጌ።
ኢሲያሲ ኢስራዔሊያ ኣሳባ ያጊዴ ሃሳዬዳ፤ «ኢስራዔሊያ ኣሳይ ኣባ ማታን ዴዒያ ሻፊያ ኬና ጊዶፔካ፥ ኡንቱንቱፔ ኣማሬዳዋንቱ ፃላላይ ኣታና።
ኣዪሲ ጎፔ፥ ጎዳይ ሳዓ ቦላን ዴዒያ ኣሳ ኡባ ቦላ ኤሌካ ፒርዳና» ያጌዳ።
ኢሲያሲ ካሴቲዴ፥ «ኡባፔ ዎልቃማ ጎዳይ ኑሲ ኣማሬዳ ዜሬ ኣሼኔንቶ፥ ኑኒ ሶዶማ ካታማዳኒኔ ጋሞራ ካታማዳን ሃኔዶሺን» ያጊ ሃሳዬዳ።
ያቲና፥ ኑኒ ዋጋኔ? ፂሎቴ ኮዪቤና ኣዪሁዳ ጊዴና ኣሳይ ኣማኑዋን ፂሌዳ፤
ሺን ኢስራዔሊያ ኣሳይ ባሬንታ ፂሊሲያ ሂጊያ ኮዬዳዋንቱ ሄ ሂጊያ ዴሚቤይኪኖ።
ኣዪሲ ዴሚቤይኪኖ? ኡንቱንቱ ኦሱዋናፔ ኣቲን፥ ኣማኑዋን ፂሎቴ ኮዪቤና ዲራሳ። ኡንቱንቱ ፆሳ ማፃፋይ፥ «ኣኬኪቴ፤ ታኒ ፂዮኔን ኣሳ ቢያ ሹቻ፥ ኡንቱንቱ ኦጊያን ዛላ ዎና። ሺን ኣኒ ኣማኒያ ኦኒኔ ዬላቴና» ያጊዴ ፃፌቶዋዳን ቢያ ሹቻን ቤቴዲኖ።
<range>
ታናዳን ኣማኒያዋንቶ፥ ታኒ ኢስራዔሊያ ኣሳው ታ ኩሜን ዎዛናፔ ኣሞቲያዌኔ ፆሳ ዎሲያዌ ኡንቱንቱ ኣታናሳ፤
ኣዪሲ ጎፔ፥ ኡንቱንቱ ፆሳው ኦናው ሎይ ኮዪያዋ ታኒ ማርካታይ፤ ሺን ኡንቱንቱ ፆሳው ኦናው ሎይ ኮዪያ ኮሻይ ቱሙ ኤራቴፔ ጊዴና።
ኣዪሲ ጎፔ፥ ፆሳይ ኣሳ ፂሊሲያ ኦጊያ ኡንቱንቱ ኤሬናን፥ ባሬንቱ ሁጴ ፂሎቴ ኤሳናው ኮዬዲኖ፤ ቃሲ ባሬንቱ ሁጴው ፆሳይ ኣሳ ፂሊሲያ ኦጌው ኤኖ ጊቤይኪኖ።
ኣዪሲ ጎፔ፥ ኣማኔዳ ኡባይ ፂላናዳን፥ ኪሪስቶሲ ሂጊያ ቆፋ ፖሌዳ።
ኣሳይ ሂጌው ኣዛዜቲዴ ፂሊያባው ሙሴ፥ «ሂጊ ኣዛዚያዋ ኦያ ኦኒኔ ሄ ሂጊያን ፓፃ ዴዓና» ያጊ ፃፌዳ፤
ሺን ኣማኑዋን ፂሊያባው ጌቴቴዳዌ ሃዋ፤ «ኔ ዎዛናን፥ ‹ኦኒ ሳሉዋ ፑዴ ባኔ?› ጎፓ። ሄዌ ኪሪስቶሳ ዱጌ ዎናሳ፤
ዎይ ‹ዱጌ ሳዓ ጋርሳ ዎናዌ ኦኔ?› ጎፓ። ሄዌ ኪሪስቶሳ ሃይቁዋፔ ዴንናሳ።
ሺን ኢ ጊያዌ ሃዋ፤ ‹ፆሳ ቃላይ ኔ ማታና፤ ኔ ዶናኒኔ ኔ ዎዛናን ዴዔ› ጌቴቴዳ» ያጌ። ሄዌካ ኑኒ ሂንቴንቶ ኦዲያ ኣማኑዋ ቃላ።
ኔኒ፥ «ዬሱሲ ጎዳ» ጋዴ ኔ ዶናን ማርካቶፔ፥ ቃሲ ፆሳይ ሃይቁዋፔ ኣ ዴንዳዋ ኔ ዎዛናን ኣማኖፔ፥ ኔኒ ኣታና።
ኣዪሲ ጎፔ፥ ኣሳይ ባሬ ዎዛናን ኣማኒዴ ፂሌ፤ ባሬ ዶናንካ ማርካቲዴ ኣቴ።
ፆሳ ማፃፋይ፥ «ኣኒ ኣማኒያ ኦኒኔ ዬላቴና» ያጌ።
ኣዪሁዳ ኣሳኔ ኣዪሁዳ ጊዴና ኣሳ ጊዶን ዱማቴይ ባዋ። ኢቲ ፆሳይ ኡባ ጎዳ፤ ኢ ባሬና ፄሲያ ኡባቶ ዳሮ ኬካ።
ኣዪሲ ጎፔ፥ ፆሳ ማፃፋይ፥ «ጎዳ ሱን ፄሲያ ኦኒኔ ኣታና» ያጌ።
ያቲና፥ ኡንቱንቱ ኣ ኣማኒቤናዋንታ ጊዶፔ፥ ዎቲ ኣ ፄሳናው ዳንዳዪኖ? ቃሲ ቃላ ሲሲቤናዋንቱ ዋኒ ኣማናናው ዳንዳዪኖ? ቃላ ኦዲያዌ ዮፔ፥ ኡንቱንቱ ዋኒ ሲሳናው ዳንዳዪኖ?
ቃሲ ቃላ ኦዲያዋንቱ ኪቴቴናን ኣጎፔ፥ ኦሱ ዎቲ ኦዴታናው ዳንዳዪ? ኣዪሲ ጎፔ፥ ፆሳ ማፃፋይ፥ «ናሼቺያ ሚሺራቹዋ ኦዲያዋንቱ ዩሳይ ዎቲ ሎዒ!» ያጌ።
ሺን ኡንቱንቱ ኡባይ ዎንጋላው ኣዛዜቲቤይኪኖ፤ ኣዪሲ ጎፔ ኢሲያሲ፥ «ታ ጎዳው፥ ኑኒ ማርካቴዳዋ ኦኒ ኣማኔዴ?» ያጌዳ።
ሲሚ ኣሳይ ቃላ ሲሲዴ ኣማኔ፤ ቃሲ ኢቲ ኡራይ ኪሪስቶሳ ቃላ፥ ኦዲና ሲሴ።
ሺን ኡንቱንቱ ቃላ ሲሲቤናዌ ቱሜ ጋዴ ታኒ ኦቻይ። ቱማ ኡንቱንቱ ሲሴዲኖ፤ ፆሳ ማፃፋይ፥ «ኡንቱንቱ ሃሳያ ኮሻይ ሳዓ ኡባን ላሌቴዳ፤ ኡንቱንቱ ቃላይካ ሳዓ ጋፃ ጋኬዳ» ያጌዳ።
ሺን ኢስራዔሊያ ኣሳቱ ኤሪቤይኪኖዬ ጋዴ ታኒ ኦቻይ። ሙሴ ካሴ፥ «ታኒ ሂንቴንታ ኣሳ ጊዴና ኣሳቱዋን ሴሊሳና፤ ቃሲ ኤያ ኣሳቱዋን ታኒ ሂንቴንታ ሃንቄሳና» ያጌዳ።
ቃሲ ኢሲያሲ ዳሮ ፃሊዴ፥ «ታና ኮዪቤናዋንቶ ቤታዲ፤ ታና ኦቺቤናዋንቶካ ቆንጫዲ» ያጌ።
ሺን ኢስራዔላቱዋባ ኢ ሃሳዪዴ፥ «ጋላሳ ኡባ ኣዛዜቴናዋንቶኔ ታዋ ኢፂያዋንቶ ታ ኩሺያ ሚጫዲ» ያጌ።
ያቲና፥ ፆሳይ ባሬ ኣሳ ኢፄዴ ጋዴ ኦቾ? ሄዋ ጊዴና፤ ኣዪሲ ጎፔ፥ ታኒ ታ ሁጴው ኢስራዔሊያ ኣሳ፤ ኣብራሃሜ ዛሬ፤ ቢኒያማ ያራ።
ፆሳይ ኮይሮ ዶሬዳ ባሬ ኣሳቱዋ ኢፄና፤ ፆሳ ማፃፋይ፥ ኤላሳ ታሪኪያ ጊዶን፥ ኤላሲ ኢስራዔላቱዋ ፆሳ ሲንን ዎቲ ሞቲንቶ፥ ሂንቴ ኤሪታ።
«ጎዳው፥ ኡንቱንቱ ሄ ሱንን ናባቱዋ ዎዲኖ፤ ኔ ያርሺያሳካ ኮሌዲኖ። ያቲና፥ ታኒ ታ ፃላላይ ኣታዲ። ቃሲ ኡንቱንቱ ታናካ ዎናው ኮዪኖ» ያጌዳ።
ፆሳይ ኣው ዋጊ ዛሬዴ? «ታኒ ኤቃ ባዓላው ጉልባቲቤና ላፑ ሻዓ ኣሳ ታው ኣሻዲ» ያጌዳ።
ሃዋዳንካ ቃሲ ሃ ዎዲያን፥ ፆሳይ ባሬ ኣ ኬካቴን ዶሬዳ ኣማሬዳ ኣሳቱ ዴዒኖ።
ሺን ኢ ባሬ ኣ ኬካቴን ዶሬዳፔ ኣቲን፥ ኡንቱንቱ ኦሱዋን ኡንቱንታ ዶሪቤና፤ ሄዌ ዮፔ፥ ኣ ኣ ኬካቴይ ቱሙ ኣ ኬካቴ ጊዴና።
ያቲና፥ ኣዬ? ኢስራዔሊያ ኣሳቱ ባሬንቱ ኮዪያዋ ዴሚቤይኪኖ፤ ሺን ፆሳይ ዶሬዳ ኣማሬዳዋንቱ ዴሜዲኖ። ዮኮንቱ ዎዛናይ ሚኔዳ።
ሃዋዳንካ፥ ፆሳ ማፃፋይ፥ «ፆሳይ ኡንቱንቱ ባሬንቱ ኣይፊያን ቤዔናዳኒኔ ባሬንቱ ሃይን ሲሴናዳን፥ ሃዋ ጋካናው ኡንቱንቶ ኣዛላ ኣያና ኢሜዳ» ያጌዳ።
ቃሲ ዳዊቴ ያጌዳ፤ «ኡንቱንቱ ሚያ ጋይታይ ኡንቱንታ ጲሪያዳን ኦይቆ፤ ኡንቱንታ ጉፋን፤ ኡንቱንቶ ኩሺያ ሺሪ ጪጎ።
ኡንቱንቱ ፄሌናዳን፥ ኡንቱንቱ ኣይፊ ጎዜቶ፤ ኡባ ዎዴ ባሬንቱ ሜቱዋን ቁኒዴ ዴዒኖ» ያጌዳ።
ያቲና፥ ኣዪሁዳቱ ቤቴዳ ዎዴ፥ ዴንዴናዳን ኩንዴዲኖ? ሄዋ ጊዴና፤ ኡንቱንቱ ናጋራ ኦዳ ዲራው፥ ኣቶቴይ ኡንቱንቱ ኣዪሁዳ ጊዴና ኣሳቱዋ ቃናታናዳን፥ ኣዪሁዳ ጊዴና ኣሳው ዬዳ።
ሺን ኣዪሁዳቱ ናጋራ ኦዳ ዲራው፥ ኣላሜው ዳሮ ኣንጁ ዬዳ፤ ቃሲ ኡንቱንቱ ኩንዴይካ ኣዪሁዳ ጊዴና ኣሳው ዳሮ ኣንጁዋ ኣሄዳ። ያቲና፥ ኣዪሁዳቱ ኡባይ ጉጄቲያ ዎዴ፥ ኣንጁ ዎይሳ ኬና ዳራንዴሻ!
ሺን ታኒ ሃዒ ሂንቴንቶ፥ ኣዪሁዳ ጊዴና ኣሳው ሃሳያይ፤ ታኒ ኣዪሁዳ ጊዴና ኣሳው ዬሱሲ ኪቴዳዋ ጊዲያ ዲራው፥ ታ ኦሱዋ ቦንቻና።
ታኒ ታ ዛሬ ጊዲያ ኣሳቱዋ ቃናታንቻቱዋ ኡዶፔ፥ ኦኒ ኤሪ ኡንቱንቱፔ ኣማሬዳዋንታ ኣሼናን ኣጊኬ።
ኣዪሲ ጎፔ፥ ፆሳይ ኡንቱንታ ኢፄዳ ዎዴ፥ ሃ ኣላሚ ፆሳና ሲጌቴዳ። ያቲና ፆሳይ ኡንቱንታ ሺሺ ኣኪያ ዎዴ፥ ሃይቄዳዌ ዴዑዋ ዴማናፔ ኣቲን፥ ኣዬ ሃናኔ?
ኮይሮ ኣይፌ ባጋ ሙናቃይ ኣንጄቴዳዋ ጊዶፔ፥ ሙሜ ሙናቃይካ ቃሲ ኣንጄቴዳዋ ጊዳና፤ ኢቲ ሚ ፃጱ ኣንጄቴዳዋ ጊዶፔ፥ ሃይይ ኡባይካ ቃሲ ኣንጄቴዳዋ ጊዳና።
ሺን ዎራን ዶሌዳ ዎጋራ ሚ ቃንካፔ ኢቱዋ ኢቱዋ ካሬዳሳን፥ ኔና ዎራን ዶሌዳ ዎጋራ ሚ ማላ ሄ ዎጋራና ጋ ቃቼዶ፤ ኔኒ ቃሲ ዛይቲ ኬሲያ ዎጋራ ሚ ፃጱዋና ኢቲፔ ዴዓ።
ሲሚ ኔኒ ሄ ካሬቲ ዎዳ ቃንካቱዋ ቦላን ኦቶሬታናው ቤሴና፤ ሺን ኔኒ ኦቶሬቲያዋ ጊዶፔካ፥ ፃጱ ኔና ቶኬፔ ኣቲን፥ ኔኒ ፃጱዋ ቶኬናዋ ኣኬካ።
ሄዋ ዲራው ኔኒ፥ «ኤ፤ ሺን ቃንካቱ ታኒ ኡንቱንቱ ሳዓን ጌላናዳን ካሬቴዲኖ» ያጋና።
ሄዌ ቱማ፤ ኡንቱንቱ ኣማኒቤና ዲራው፥ ካሬቴዲኖ፤ ኔኒ ኣማኔዳ ዲራው፥ ሄ ሳዓን ኤቃዳ። ሺን ያያፔ ኣቲን፥ ኦቶሮ ቆፋ ቆፖፓ።
ኣዪሲ ጎፔ፥ ፆሳይ ሜታ ቃንካ ማላቲያዋንቶ፥ ኣዪሁዳቶ ቃሬቲቤናዋ ጊዶፔ፥ ኔው ቃሬቲያዋ ማላቲ?
ሲሚ ፆሳ ኬካቴኔ ፃላቴ ቤዓ። ኩንዴዳዋንቶ ኢ ፃላ፤ ሺን ኔኒ ኣ ኬካቴኒ ሚናዴ ዴዖፔ፥ ኢ ኔው ኬካ፤ ሄዌ ዮፔ፥ ኔኒካ ቃሲ ካሬታና።
ኣዪሁዳቱካ ቃሲ ኣማኔናን ኢፂያዋ ኣጎፔ፥ ፆሳይ ካሴ ኡንቱንቱ ዴዒያሳን ዛሪዴ ዎና፤ ኣዪሲ ጎፔ፥ ኢ ኡንቱንታ ዛሪዴ ዎናው ዳንዳዬ።
ኣዪሲ ጎፔ፥ ፆሳይ ሂንቴንታ ዎራን ዴዒያ ኮይሮ ሜታ ዎጋራ ሚፔ ቃንፂዴ፥ ሂንቴንቱ ሜታን ዎራን ዶሎዋንቱዳን ጊዴናን ጋዴን ቶኬዳ ዎጋራ ሚና ጋ ኦይዳዋ ጊዶፔ፥ ያቲና፥ ሄ ካሬቲ ዎዳ ኮይሮ ሜታ ቃንካቱዋ ዛሬዴ፥ ኡንቱንታ ኮይሮ ሜታን ዶሌዳ ባሬንቱ ዎጋራ ሚና ጋ ቃቻናው፥ ኣ ኣዬ ፆናናዌ?
ታናዳን ኣማኒያዋንቶ፥ ታኒ ሂንቴ ኤራናዳን ኮዪያ ቱሙ ፁራ ዬዉ ዴዔ፤ ሄዌ ሂንቴ ሂንቴንታ ሂንቴሬካ፥ ኑኒ ኣዳ ኤራንቻ ያጊዴ ቆፒያዋ ዲጌ፤ ኢስራዔሊያ ኣሳፔ ባጋይ ሲሴናን ኢፄዳ፤ ሺን ሄ ሲሴናን ኢፂያዌ ኣዪሁዳ ጊዴና ኣሳ ኩሜን ፓይዱ ፆሳኮ ጋካናሲ ጋሚዓና።
ሃዋዳንካ፥ ኢስራዔሊያ ኣሳይ ኡባይ ኣታና፤ ፆሳ ማፃፋይ ሃዋዳን ያጌ፤ «ኣሺያዌ ፂዮኔ ጌቴቲያ ካታማፔ ዪዴ፥ ናጋራ ኦሱዋ ኡባ ያዪቆባ ዛሪያፔ ዲጋና።
ታኒ ኡንቱንቱ ናጋራ ኣቶ ያጊያ ዎዴ፥ ኡንቱንቱና ጌላና ቃላ ጫቁ ሃዋ» ያጌ።
ኣዪሁዳ ጊዴና ኣሳቶ፥ ኣዪሁዳቱ ዎንጋላ ሚሺራቹዋ ባጋና ሂንቴ ዲራው፥ ፆሳና ሞርኬ፤ ሺን ፆሳ ዶሩዋ ባጋና ኣዋቱዋ ዲራው፥ ኡንቱንቱ ኢ ሲቂያዋንታ።
ኣዪሲ ጎፔ፥ ፆሳይ ባሬ ኢሜዳዋ ጉዬ ኣኬና፤ ቃሲ ባሬ ፄሴዳዋ ኢፃዲ ጌና።
ኣዪሁዳ ጊዴናዋንቶ፥ ፆሳው ሂንቴ ካሴና ኣዛዜቲቤይኪታ፤ ሺን ኣዪሁዳቱ ኣዛዜቴናን ኢፄዳ ዲራው፥ ፆሳ ማሮቴ ሃዒ ሂንቴ ኣኬዲታ።
ሃዋዳን፥ ሂንቴ ኣኬዳ ማሮቴ ዲራው፥ ኣዪሁዳቱ ቃሲ ፆሳ ማሮቴ ሃዒ ኣካናዳን፥ ፆሳው ኣዛዜቴናን ኢፄዲኖ።
ኣዪሲ ጎፔ፥ ፆሳይ ኣሳ ኡባ ማራና ማላ፥ ኣሳይ ኡባይ ኣው ኣዛዜቴናን ኢፂያ ሃኖታን ቃቼዳ።
ፆሳ ዱሬቴይ ዎይሳ ኬና ዳሬ? ኣ ኣ ኤራቴይኔ ኣ ኤራቴይ ዎይሳ ኬና ጪሜ? ኣ ፒርዳ ኦዳናዌ ኦኔ? ኢ ባሬ ኦያዋ ኣዪሲ ኦንቶ፥ ኦኔ ኣኬኪያዌ?
ሄዋ ፆሳ ማፃፋይ፥ «ጎዳ ዎዛና ኤሪያዌ ኦኔ? ኣ ዞራናው ዳንዳዪያዌ ኦኔ?
ዎይ ባሬ ኩሺያ ዛራና ማላ፥ ኣው ኢቲባ ኢሜዳዌ ዴዒ?» ያጌ።
ኣዪሲ ጎፔ፥ ኡባባ ኢ ሜዳ፤ ቃሲ ኡባባይካ ኣ ማታኒኔ ኣዉኔ ዴዔ፤ ፆሳው ሜናው ቦንቹ ጊዶ። ኣሜንዒ።
ሲሚ ታናዳን ኣማኒያዋንቶ፥ ሂንቴ ሂንቴ ኦናቴ ፆሳ ናሼቺያ ዴዖኔ ጌሻ ያርሹዋ ኡዲዴ፥ ፆሳው ሺሻናዳን፥ ታኒ ሂንቴንታ ፆሳ ማሮቴን ዎሳይ፤ ፆሳው ሂንቴ ጎዪናናው ቤሲያ ቱሙ ኦጊ ሄዋ።
ፆሳይ ሂንቴ ቆፋ ኡባና ዱማዪዴ፥ ሂንቴንታ ላሞፔ ኣቲን፥ ሃ ኣላሚያ ኣሳ ማላቶፒቴ። ሄ ዎዴ ሂንቴ፥ ፆሳ ሼኒ፥ ሎዖባይ፥ ኣ ናሼቺያባይኔ ቃሲ ፖሎ ጊዴዳባይ ኣዬንቶ ኤራኒታ።
ፆሳይ ታው ኢሜዳ ኣ ኬካቴን ታኒ ሂንቴንቶ ኦዳይ። ሂንቴንቱ ቆፓናው ቤሲያዋፔ ኣዴ፥ ኦቶሩዋን ቆፖፒቴ፤ ሄዋ ኣጊዴ፥ ዎዛናማ ኣሳዳን ቆፒቴ፤ ፆሳይ ሂንቴንቶ ሁጲያን ሁጲያን ኢሜዳ ኣማኑዋ ኬናን ሂንቴ ቦላ ፒርዲቴ።
ኑ ኢቲ ቦላ ጊዶን፥ ጮራ ቦላ ቆሞቱ ዴዒኖ፤ ሄ ቆሞቱዋ ኡባዉካ ዱማ ዱማ ኦሱ ዴዔ።
ሃዋዳን፥ ኑኒ ጮራ ኣሳ ጊዶፔካ፥ ኪሪስቶሳ ባጋና ኢቲ ኣሳ። ቃሲ ኑኒ ኢቲ ኣሳቴ ቆሞቱዋዳን፥ ኢቱ ኢቱዋና ኦይቄቲ ኡቴዶ።
ፆሳይ ኑሲ ኢሜዳ ኣ ኬካቴን ዱማ ዱማ ኢሞታይ ዴዔ። ኑ ኢሞታይ ናቤቴ ጊዶፔ፥ ኑሲ ዴዒያ ኣማኑዋ ኬና ኦዳናው ቤሴ።
ሃራቱዋ ማዱሳ ጊዶፔ፥ ሄ ኦሱዋን ሚናናው ቤሴ፤ ታማሪሱሳ ጊዶፔ፥ ሄ ታማሪሱዋን ሚናናው ቤሴ።
ሃራ ኣሳቱዋ ሚኒሱሳ ጊዶፔ፥ ሄ ኦሱዋን ሚናናው ቤሴ። ባሬ ሁጴው ዴዒያባፔ ሃራቱዋሲ ኢሚያ ኦኒኔ ዎዛናፔ ኢሞ። ማታይ ዴዒያ ኡራይ ሚኒሲ ኦናው ቤሴ፤ ሃራቱዋሲ ኬኪያ ኡራይ ናሼቻን ኬካናው ቤሴ።
ሂንቴንቱ ሲቁ ኣሳ ቤሳናው ሲቄቲያዋ ጊዳናው ቤሴና። ኢታባ ኢፂቴ፤ ሎዖባ ሚኒሲዴ ኦይቂቴ።
ኢቱ ኢቱዋና ኢሻቱዋዳን ሲቄቲቴ፤ ኢቱ ኢቱዋ ቦንቺያዋን ናሼቲቴ።
ሚኒዴ ኦቴ፤ ኣዛሎፒቴ፤ ሂንቴ ኩሜን ዎዛናፔ ጎዳው ኦቴ።
ፆሳይ ሂንቴንቶ ኢማና ጌዳዋን ናሼቲቴ፤ ዋዪያን ጌንጪቴ። ኡባ ዎዴ ፆሳ ዎሲቴ፤
ፆሳ ኣሳቱዋ ኮሺያባን ማዲቴ፤ ኢማ ሞኪቴ።
ሂንቴንታ ዬዴርሲያዋንታ ኣንጂቴ፤ ኡንቱንታ ኣንጂቴፔ ኣቲን፥ ሼቆፒቴ።
ናሼቲያዋንቱና ናሼቲቴ፤ ዬኪያዋንቱናካ ዬኪቴ።
ኣሳ ኡባው ኢቲ ማላ ቆፋ ቆፒቴ፤ ኦያባን ኡባን ሂንቴንታ ቶቺዴ ዴዒቴፔ ኣቲን፥ ኦቶሬቶፒቴ፤ ሂንቴንታ ሂንቴሬካ ኣ ኤራንቻ ጊዴ ቆፖፒቴ።
ኦኒኔ ሂንቴንቶ ኢታባ ኦፔ፥ ሄ ኡራው ኢታባ ኦ ዛሮፒቴ፤ ኣሳ ኡባው ሎዖባ ኦናው ቆፒቴ።
ኣሳ ኡባና ሳሮቴን ዴዓናው፥ ሂንቴ ባጋና፥ ሂንቴንቶ ዳንዳዬቴዳባ ኡባ ኦቴ።
ታናዳን ኣማኒያዋንቶ፥ ሂንቴ ሂንቴ ሁጴው ኣሳው ሃሉዋ ኬሶፒቴ። ፆሳይ ሃሉዋ ኬሳናዳን፥ ኣ ቦላ ኦሊቴ። ኣዪሲ ጎፔ፥ ፆሳ ማፃፋይ፥ «ጎዳይ፥ ‹ታኒ ሃሉዋ ኬሳና፤ ታኒ ኩሺያ ጪጋና› ጌ» ያጌ።
ሺን ፆሳ ማፃፋይ፥ «ኔ ሞርኪ ኮሻቶፔ፥ ሚዛ። ሳሜቶፔ፥ ኡሻ። ኣዪሲ ጎፔ፥ ኔኒ ሄዋ ኦያዋን ኣ ዳሪሳ ዬላያሳ» ያጌ።
ኢታባ ሎዖባን ፆናፔ ኣቲን፥ ኢታባይ ኔና ፆኖፖ።
ኣሳይ ኡባይ ጋዲያ ኣዪሲያዋንቱሲ ኤኖ ጋናው ቤሴ፤ ኣዪሲ ጎፔ፥ ፆሳይ ጌናን ዴዒሺን፥ ጋዲያ ኣዪሲያዌ ዴዓናው ዳንዳዬና። ሃዒ ዴዒያ ኣዪሲያዋንቱካ ፆሳይ ዎዳዋንታ።
ሄዋ ዲራው፥ ሃዒ ዴዒያ ኣዪሲያዋንታ ኢፂያ ኦኒኔ ፆሳ ኣዛዙዋ ኢፄ፤ ባሬ ቦላ ፒርዳ ኣሄ።
ኣዪሲ ጎፔ፥ ኣዪሲያዋንቱ ኢታባ ኦያዋንታ ያሻናዋፔ ኣቲን፥ ሎዖባ ኦያዋንታ ያሺኪኖ። ኣዪሲያዎ ያዬናን ኣጋናው ኮያይ? ያቶፔ ሎዖባ ኦ፤ ኢ ኔና ጋላታና።
ኣዪሲ ጎፔ፥ ኢ ኔው ሎዖባ ኦናው፥ ፆሳው ቆማ። ሺን ኔኒ ኢታባ ኦፔ፥ ኢታባ ኦዳዋ ኢ ሴሪያ ዲራው፥ ኣው ያያ፤ ኢ ፆሳ ቆማ። ቃሲ ኢታባ ኦያዋንቱ ቦላ ፆሳ ሃንቁዋ ኢ ኣሄ።
ሄዋ ዲራው፥ ጋዲያ ኣዪሲያዋንቱሲ ኤኖ ጊያዌ ፆሳ ሙራ ፃላላሳ ጊዴናን፥ ሂንቴንቱ ዎዛና ቆፋ ዲራዉካ ኤኖ ጋናው ቤሴ።
ኣዪሲ ጎፔ፥ ጋዲያ ኣዪሲያዋንቱ ባሬንቱ ኦሱዋ ኦያ ዎዴ፥ ፆሳው ኦያ ዲራው፥ ሂንቴ ቃራፃ ቃንፂያዌ ሄዋሳ።
ኡባ ኣሳዉካ ቤሲያዋ ኢሚቴ። ጊራ ጊራናው ቤሲያዎ ጊሪቴ፤ ቃራፃ ቃንፃናው ቤሲያዎ ቃንፂቴ፤ ያያናው ቤሲያዎ ያዪቴ፤ ቦንቹ ቤሲያዋ ቦንቺቴ።
ሂንቴንቱ ኢቱ ኢቱዋና ሲቄታናፔ ኣቲን፥ ሃራ ኣጩ ኦ ቦላኒኔ ዴዖፖ። ኣዪሲ ጎፔ፥ ሃራ ሲቂያ ኦኒኔ ሂጊ ጊያዋ ፖሌዳ።
«ዎሹሞፓ፤ ዎፓ፤ ዉዖፓ፤ ኣሳባ ኣሞቶፓ» ጊያ ኣዛዛቱኔ ሃራ ኣዛዛቱ ኡባቱ፥ «ኔ ሾሩዋ ኔ ሁጲያዳን ሲቃ» ጊያ ኣዛዙዋን ኩሚኖ።
ባሬ ሾሩዋ ሲቂያ ኦኒኔ ኣው ኢታባ ኦና፤ ሄዋ ዲራው፥ ሾሩዋ ሲቂያዌ ሂጊያ ኡባው ኤኖ ጊያዋ።
ጌሚዑሹዋፔ ሂንቴ ቤጎቲያ ሳቲ ሃዒ ጋኬዳ ዲራው፥ ሃ ዎዲያ ኣኬኪቴ። ኣዪሲ ጎፔ፥ ኑኒ ኮይሮ ኣማኔዳ ዎዲያፔ፥ ኑኒ ኣቲያ ዎዲ ሃዒ ኑኮ ማታቴዳ።
ቃማይ ኣናው ሃኔ፤ ጋላሳይ ማታቴዳ። ሲሚ ኑኒ ማ ኦሱዋ ኣጊዴ፥ ፖዑዋን ኦሌታናው፥ ኦላ ሚሻ ማዮይቴ፤
ጋላሲ ፖዑዋን ዴዒያ ኣሳዳን፥ ኣኔ ማራ ዴዖይቴ። ዬኒኔ ማዋን ጊዶፖ፤ ዎሹሙሳኒኔ ዎሹማናው ካጄሉሳና ጊዶፖ፤ ፓሉማኒኔ ቃናቲያን ጊዶፖ።
ሺን ጎዳ ዬሱሲ ኪሪስቶሳ፥ ኦላ ሚሻ ኣ ማዪቴ፤ ሂንቴ ናጋራንቻ ኣሳቴይ ባሬ ዎዛና ኣሙዋ ፖላናዳን፥ ኣው ቆፖፒቴ።
ኣማኑዋን ኣዛሊያ ኡራ ሺሺ ኣኪቴ። ሺን ኢ ባሬ ሁጴው ቆፒያባን ኣናና ፓሉሜቶፒቴ።
ኢቲ ኡራ ኣማኑ ኢ ኣያ ሚናኔ ዲጌና። ሺን ኣማኑዋን ኣዛሊያ ኡራይ ጋዴን ሞኬዳባ ፃላላ ሜ።
ኡባባ ሚያ ኡራይ ኡባባ ሜና ኡራ ካፖ፤ ኡባባ ሜና ኡራይካ ኡባባ ሚያ ኡራ ቦላ ፒርዶፖ። ኣዪሲ ጎፔ፥ ፆሳይ ኣ ሺሺ ኣኬዳ።
ሃራ ኣሳ ቆማ ቦላ ፒርዲያዌ ኔኒ ኦኔ? ኢ ኩንዲና ዎይ ዴንዲና ባሬ ጎዳሳ፤ ሺን ጎዳይ ኣ ዴንናው ዳንዳዪያ ዲራው፥ ኢ ኤቃና።
ኢቲ ኡራይ፥ «ሂቃ ጋላሳይ ሃራ ጋላሳቱዋፔ ኣ» ያጊዴ ቆፒያ ዎዴ፥ ሃራይ፥ «ኡባ ጋላሳቱካ ኢቲ ማላ» ጊዴ ቆፔ። ኣሳይ ኡባይ ሁጲያን ሁጲያን ሄዋዳን ኣዪሲ ቆፒንቶ ኣኬኮ።
ኢቲ ጋላሳ ሃራ ጋላሳቱዋፔ ኣዴ ቦንቺያ ኡራይ ጎዳ ቦንቾ ቦንቼ፤ ቁማ ሚያ ኡራይካ ጎዳ ቦንቾ ሜ። ኣዪሲ ጎፔ፥ ኢ ሄ ቁማ ዲራው፥ ፆሳ ጋላቴ። ቁማ ሜናዌካ ጎዳ ቦንቾ ሜናን ኣጌዳ፤ ቃሲ ፆሳ ጋላቴ።
ኣዪሲ ጎፔ፥ ኑፔ ኦኒኔ ባሬ ሁጴ ፃላላው ዴዔና፤ ቃሲ ኦኒኔ ባሬ ሁጴ ፃላላው ሃይቄና።
ኑኒ ፓፃ ዴዖፔ፥ ጎዳው ዴዔቶ፤ ቃሲ ሃይቆፔካ፥ ጎዳው ሃይቄቶ። ሲሚ ኑኒ ፓፃ ዴዖፔ ዎይ ሃይቆፔካ ጎዳሳ።
ሄዋ ዲራው፥ ኪሪስቶሲ ፓፃ ዴዒያዋንቶኔ ሃይቄዳዋንቶ ጎዳ ጊዳናው ሃይቂዴ፥ ሃይቁዋፔ ዴንዴዳ።
ያቲና፥ ኔኒ ኔ ኢሻ ቦላ ኣዪሲ ፒርዳይ? ዎይ ኔኒ ኔ ኢሻ ኣዪሲ ካይ? ኑኒ ኡባይካ ፆሳ ፒርዳ ኦይዲያ ሲንን ኤቃና።
ኣዪሲ ጎፔ፥ ፆሳ ማፃፋይ፥ « ‹ታኒ ጎዳይ ታ ዴዑዋን ጫቃይ፤ ኣሳይ ኡባይ ታ ሲንን ጉልባታና። ቃሲ ታኒ ፆሳ ጊዲያዋ ኣሳይ ኡባይ ማርካታና› ያጋይ» ያጌ።
ሲሚ ኑኒ ሁጲያን ሁጲያን ኑባ ፆሳው ኦዳና።
ሄዋ ዲራው፥ ኑኒ ኢቱ ኢቱዋ ቦላ ፒርዲያዋ ሃዋፔ ሲንው ኣኔ ኣጎይቴ። ሺን ኡባፔ ኣዴ፥ ሂንቴ ኢሻ ቢያባ ዎይ ናጋራን ኦሊያባ ኦናዳን ቆፋ ቃቺቴ።
ታኒ ጎዳ ዬሱሲ ኪሪስቶሳና ዴዒያዋን፥ ባሬ ሁጴው ቱና ጊዲያባይ ባይናዋ ኤራይኔ ኣኬካይ። ሺን ኢቲ ኡራይ ኢቲባ ቱና ጊዴ ቆፖፔ፥ ሄዌ ኣው ቱና ጊዴ።
ኔኒ ሚያባ ዲራው፥ ኔ ኢሻ ቆሆፔ፥ ሲሚ ኔኒ ሲቁዋን ዴዓካ። ኪሪስቶሲ ኣ ዲራው ሃይቄዳ ኣሳ ኔ ሚያ ቁማን ባዪዞፓ።
ሲሚ ኔኒ ሎዖባ ጊያዋ ኣሳይ ካፖ።
ኣዪሲ ጎፔ፥ ፆሳ ካዉቴይ ጌሻ ኣያናይ ኢሚያ ፂሎቴ፥ ሳሮቴኔ ናሼቻ ጊዲያዋፔ ኣቲን፥ ሙሳኔ ኡሻ ጊዴና።
ኣዪሲ ጎፔ፥ ኪሪስቶሳው ሃዋዳን ኦያ ኡራይ ኦኒኔ ፆሳ ናሼቼ፤ ኣሳይካ ኣ ጋላቴ።
ያቶፔ፥ ኣኔ ኑኒ ሳሮቴ ኣሂያባኔ ኑና ኢቱዋ ኢቱዋና ሚኒሲያባ ኡባ ኮዬቶ።
ፆሳ ኦሱዋ ቁማ ዲራው ባዪዞፓ። ቁማይ ኡባይ ጌሻ፤ ሺን ሃራ ኡራ ናጋራን ዬጊያዋ ሙሳይ ኢታ።
ሄዋሲ ኣሹዋ ሜናን ዎይ ኡሻ ኡሼናን ኣጊያዌ ዎይ ኔ ኢሻ ቢያባ ኣያኔ ኦናን ኣጊያዌ ሎዓ።
ሃ ዬዉዋን ኔ ኣማኑዋ ኔፔኔ ፆሳፔ ጊዱዋን ናጋ። ኢቲ ኡራይ ሎዓ ጊዴ ኢ ኣማኔቴዳዋ ኦያ ዎዴ፥ «ታኒ ሎዑዋ ኦዲ» ጊዴ ባሬ ዎዛናኒ ኣማኔቶፔ፥ ሄ ኡራይ ቱሙ ኣንጄቴዳዋ።
ሺን ኢ ሄ ሚያባን ሲፔ፥ ኣ ሙሳይ ኣማኑዋና ጊዴና ዲራው፥ ፆሳይ ኣ ቦላ ፒርዴ፤ ቃሲ ኣማኑ ባይናን ኦዳዌ ኣያዪኔካ ናጋራ።
ኑኒ ኣማኑዋን ሚኔዳዋንቱ ዳቡራንቻቱዋ ቶኩዋ ቶካናው ቤሴ፤ ኑኒ ኑ ፃላላ ናሼቻናው ቤሴና።
ኑኒ ሁጲያን ሁጲያን ኑ ኢሻ ማዳናው፥ ኣማኑዋን ኣ ሚኒሳናዉኔ ናሼቻናው ቤሴ።
ኣዪሲ ጎፔ፥ ሃራይ ኣቶ ኪሪስቶሲካ ባሬና ናሼቺቤና። ሺን ፆሳ ማፃፋይ፥ «ኔና ቦሬዳዋንቱ ቦሬዳ ቦሪ ታ ቦላ ዎዳ» ጌዳዋዳን ሃኔዳ።
ፆሳ ማፃፋይ ኑሲ ኢሚያ ጌንጫኒኔ ሚኖታን ኑኒ ዴማና ጊዴ ናሼቻን ናጊ ኡቴዳዌ ዴዓና ማላ፥ ፆሳ ማፃፋን ፃፌቴዳ ኡባባይ ኑና ታማርሳናው ፃፌቴዳ።
ሂንቴንቱ ኡባይ ኢቲ ዎዛና ጊዲዴ፥ ኢቲ ቃላን ፆሳ፥ ኑ ጎዳ ዬሱሲ ኪሪስቶሳ ኣዉዋ፥ ቦንቻና ማላ፥ ጌንጩዋኔ ሚኖቴ ኢሚያ ፆሳይ፥ ሂንቴንቶ ኪሪስቶሲ ዬሱሲ ኦዳዋዳን፥ ኢቱ ኢቱዋና ኢቲፔ ዴዒያ ኢቲ ቆፋ ኢሞ።
<range>
ሄዋ ዲራው፥ ኪሪስቶሲ ሂንቴንታ ሞኬዳዋዳን፥ ፆሳ ቦንቾ ኢቱ ኢቱዋ ሞኪቴ።
ኣዪሲ ጎፔ፥ ፆሳይ ኣማኔቴዳዋ ጊዲያዋ ኤሪሳናው፥ ፆሳይ ኣዋቶ ኢማና ጌዳዋ ቱማያናዉኔ ኣዪሁዳ ጊዴና ኣሳይ ፆሳ ኣ ማሮቴ ዲራው ቦንቻናው ኪሪስቶሲ ኣዪሁዳቶ ቆማ ጊዴዳዋ ሂንቴንቶ ኦዳይ። ሄዋ ፆሳ ማፃፋይ፥ «ሄዋ ዲራው፥ ታኒ ኔና ኣዪሁዳ ጊዴና ኣሳ ጊዶን ጋላታና፤ ኔ ሱንካ ሳባና» ያጌ።
<range>
ቃሲካ፥ «ኣዪሁዳ ጊዴና ኣሳቶ፥ ፆሳ ኣሳቱዋና ናሼቲቴ» ያጌ።
ቃሲካ ጉጂዴ፥ «ሂንቴንቶ፥ ኣዪሁዳ ጊዴና ኣሳቶ ኡባቶ፥ ጎዳ ጋላቲቴ፤ ኣሳው ኡባው፥ ኣ ጋላቲቴ» ያጌ።
ቃሲካ ኢሲያሲ፥ «ኢሴይ ዜሬይ ዪዴ ኣዪሁዳ ጊዴና ኣሳ ሞዳናው ዴንዳና። ቃሲ ኡንቱንቱ ኣ ባጋና ዴማና ጊዴ ናሼቻን ናጋና» ያጌ።
ሂንቴንቱ ኣካና ጊዴ ናሼቻን ናጊያዌ ጌሻ ኣያና ዎልቃን ዲጫናዳን፥ ሂንቴንቶ ኢማና ጌዳ ፆሳይ፥ ሂንቴ ኣ ኣማኒያ ዲራው፥ ሂንቴንቶ ናሼቻኔ ሳሮቴ ኩንዴ ኢሞ።
ታናዳን ኣማኒያዋንቶ፥ ሂንቴንቱን ሎዖቴይኔ ኤራቴይ ኡባይ ኩሜዳዋኔ ቃሲ ኢቱ ኢቱዋ ዞራናው ዳንዳዪያዋ ታኒ ታ ሁጴው ኤራዲ።
ሺን ታኒ ሂንቴንታ ኢቲባ ኢቲባ ጉጃ ቆፊሳናው፥ ሃ ዳቢዳቢያ ጊዶን ኣይኔ ያዬናን ሂንቴንቶ ፃፋዲ። ታኒ ኪሪስቶሳ ዬሱሳ ቆማ ጊዳዴ፥ ኣዪሁዳ ጊዴና ኣሳው ኦናዳን፥ ፆሳይ ታው ኣ ኬካቴ ኢሜዳ ዲራው፥ ታኒ ኣይኔ ያያቤይኬ፤ ኣዪሁዳ ጊዴና ኣሳይ ጌሻ ኣያና ባጋና ፆሳው ጌሻ ጊዲዴ፥ ኣ ናሼቺያ ያርሹዋ ጊዳናዳን፥ ፆሳ ዎንጋላ ሚሺራቹዋ ኦዲያዋን ጌሻቴን ኦይ።
<range>
ሄዋ ዲራው፥ ታኒ ኪሪስቶሳ ዬሱሳን ጊዳዴ ፆሳው ኦያባን ጬቄታናው ዳንዳያይ።
ኣዪሁዳ ጊዴና ኣሳይ ፆሳው ኣዛዜታናዳን፥ ኪሪስቶሲ ታ ባጋና ቃላን፥ ኦሱዋን፥ ማላን፥ ማላታ ዎልቃኒኔ ጌሻ ኣያና ዎልቃን ኦዳዋ ፃላላ ታኒ ኦዳናፔ ኣቲን፥ ሃራባ ኦዳናው ፃሊኬ። ሄዋ ዲራው፥ ዬሩሳላሜፔ ዶማዴ፥ ኢሊዋሪቆና ጌቴቲያ ጋዲያ ጋካናው ዩያዴ፥ ኪሪስቶሳ ዎንጋላ ሚሺራቹዋ ዉርሳ ኦዳዲ።
<range>
ሃዋዳንካ፥ ታኒ ሃራ ኣሳይ ዶሜዳዋ ቦላን ዶሜናዳን፥ ኪሪስቶሳ ሱንይ ፄሴቲቤናሳን ዎንጋላ ሚሺራቹዋ ኦዳናው ኣሞታዲ።
ሺን ፆሳ ማፃፋይ፥ «ኣባይ ሃዋ ጋካናው ኦዴቲቤናዋንቱ ኣ ቤዓናዋንታ፤ ቃሲ ኣባ ሲሲቤናዋንቱ ኣኬካናዋንታ» ያጌ።
ሄዋ ዲራው፥ ታኒ ጮራ ዎዴ ሂንቴንቱኮ ያናው ኮያይ፤ ሺን ያናው ዳንዳያቤይኬ።
ሺን ታኒ ሃዒ ሃ ሄራን ታ ኦሱዋ ዉርሴዳ ዲራዉኔ ጮራ ላይፔ ዶማዴ ሂንቴንታ ባዴ ቤዓናው ላሞቴዳ ዲራው
ሃዒካ ሂንቴንቱኮ ባና ጋዴ ቆፓይ፤ ታኒ ኢሲፔኔ ጌቴቲያ ጋዲያ ባዴ ሂንቴንታ ቤዓናው ኮያይ፤ ቃሲ ኣማሬዳ ዎዲያ ሂንቴንታ ቤዓዴ ናሼቶዋፔ ጉዪያን፥ ኢሲፔኔ ቢሺን፥ ሂንቴ ታና ማዳና ማላ ኮያይ።
ሺን ሃዒ ታኒ ፆሳ ኣሳቱዋ ማዳናው፥ ዬሩሳላሜ ባይ።
ኣዪሲ ጎፔ፥ ማቂዶኒያኔ ኣካዪያ ጌቴቲያ ጋዲያን ዴዒያ ዎሳ ጎሌ ኣሳቱ ዬሩሳላሜን ዴዒያ ሂዬሳቱዋሲ ሚሻ ኢማናው ኮዬዲኖ።
ኡንቱንቱ ባሬንቱ ሁጴው ሃዋ ኦናው ቆፋ ቃቼዲኖ። ኡንቱንቱ ሄ ሂዬሳቱዋ ማዳናዌ ኡንቱንቶ ኣጩ ዴዔ፤ ኣዪሲ ጎፔ፥ ኣዪሁዳቱ ባሬንቱ ኣያና ኣንጁዋ ኣዪሁዳ ጊዴና ኣሳቱዋና ሻኬዳዋ ጊዶፔ፥ ኣዪሁዳ ጊዴና ኣሳቱካ ቃሲ ባሬንቶ ዴዔዳባን ኣዪሁዳቱዋ ማዳናው ቤሴ።
ሄዋ ዲራው፥ ታኒ ሃ ኦሱዋ ዉርሴዳዋፔ ጉዪያኒኔ ኡንቱንቶ ሺቄዳ ሚሻ ኡባ ኢሜዳዋፔ ጉዪያን፥ ኢሲፔኔ ባዴ ሂንቴ ማታና ኣና።
ታኒ ሂንቴንቱኮ ቢያ ዎዴ፥ ኪሪስቶሳ ኣንጁ ታናን ኩሚና ባናዋ ኤራይ።
ታናዳን ኣማኒያዋንቶ፥ ታው ፆሳ ሂንቴ ዎሲዴ፥ ዎሳን ሂንቴ ታናና ሚናናዳን፥ ጎዳ ዬሱሲ ኪሪስቶሳ ባጋናኔ ጌሻ ኣያናይ ኢሚያ ሲቆቴን ታኒ ሂንቴንታ ዎሳይ።
ታኒ ዪሁዳን ዴዒያ ኣማኔናዋንቱፔ ኣታናዳኒኔ ቃሲ ታኒ ዬሩሳላሜን ኦያ ኦሱ ያኒ ዴዒያ ፆሳ ኣሳቱዋ ናሼቺያዋ ጊዳናዳን፥ ፆሳ ዎሲቴ።
ቃሲ ፆሳይ ጎፔ፥ ታኒ ሂንቴንቱኮ ናሼቻን ባዴ፥ ሂንቴ ማታን ሼምፓና።
ሳሮቴ ፆሳይ ሂንቴንቱና ኡባና ጊዶ። ኣሜንዒ።
ኪንኪሪያ ጌቴቲያ ካታማን ዴዒያ ኣማኒያ ኣሳና ኦያ ኑ ሚቻታ ፔባ ሎዖ ማጫ ኣሳ ጊዲያዋ ታኒ ሂንቴንታ ኤሪሳይ።
ሂንቴንቱ ኢዞ ጌሻቱ ጎዳ ሱንን ሞኪያዋዳን ሞኪቴ፤ ቃሲ ኢዛ ሂንቴንቱፔ ኮዪያዌ ኣያ ጊዶፔካ፥ ኢዞ ማዲቴ፤ ኣዪሲ ጎፔ፥ ኢዛ ባሬ ሁጴው ጮራ ኣሳ ማዳው፤ ቃሲ ታና ታ ሁጴዉካ ዳሪሳ ማዳው።
ኪሪስቶሳ ዬሱሳ ኦሱዋ ታናና ኢቲፔ ኦያ ጲሪስቂሊሲኔ ኢዚ ኣሲና ኣቂላሲ ታ ሳሮቶዋ ኦዲቴ።
ኡንቱንቱ ታ ሼምፑዋ ዲራው፥ ባሬንቱ ሼምፑዋ ኣ ኢሜዲኖ። ኡንቱንታ ታ ፃላላ ጊዴናን፥ ኣዪሁዳ ጊዴና ኣሳ ኣማኒያ ኣሳይ ኡባይካ ጋላቴ።
ቃሲ ኡንቱንቱ ጎሊያ ኣማኒያ ኣሳይ ሺቂያሳ ኡዲዴ ጋኬቲያ ኣሳ ኡባ ሳሮ ጊቴ። ኢሲያ ጋዲያን ኪሪስቶሳ ኮይሮ ኣማኔዳ ታ ሲቂያ ኤፓኔቶሳው፥ ታ ሳሮቶዋ ኦዲቴ።
ሂንቴንቶ ሎይ ዳቡሬዳ ማይራሞ ሳሮቲቴ።
ታናና ቃሾ ጎሌን ዴዔዳ ታ ዳቦ ጊዴዳ ኣዪሁዳቱዋ፥ ኣንዲሮኒቆሳኔ ዩኒያሳ ሳሮቲቴ። ዬሱሲ ኪቴዳዋንቱ ጊዶን ኡንቱንቱ ሎይ ኤሬቴዳዋንታ። ቃሲ ኡንቱንቱ ኪሪስቶሳ ታፔ ካሴና ኣማኔዲኖ።
ጎዳና ኢቲፔቴን ዴዒያ ታ ሲቆ ላጊያ ኣምፒሊያቶሳው ታ ሳሮቶዋ ኦዲቴ።
ኪሪስቶሳ ኦሱዋ ኑናና ኢቲፔ ኦያ ኡርባኖሳኔ ታኒ ሲቂያ ኢስፃኩሳ ሳሮቲቴ።
ኪሪስቶሳና ኢ ዴዒያዌ ኤሬቲና ፓጪያ ፆኔዳ ኣጴሊሳው ታ ሳሮቶዋ ኦዲቴ፤ ኣሪስፆቢሎሳ ሶይ ኣሳዉካ ታ ሳሮቶዋ ኦዲቴ።
ታ ዳቦ ጊዴዳ ኣዪሁዳዊያ ሄሮዲዮናኔ ኪሪስቶሳ ኣማኒያ ናርሲሴሳ ሶይ ኣሳ ሳሮቲቴ።
ጎዳ ኦሱዋን ዳቡሪያ ቲሩፋይናኔ ቲሩፎሶ ጌቴቲያ ማጫዋንታ ሳሮቲቴ፤ ቃሲ ጎዳው ዳሮ ዳቡራዴ ኦያ ሲቂያ ፔርሲሶ ሳሮቲቴ።
ጎዳ ኦሱዋን ሎይ ኤሬቴዳ ሩፎሳዬዉኔ ታና ባሬ ናዓዳን ማዴዳ ኣ ዳዪው ታ ሳሮቶዋ ኦዲቴ።
ታ ሳሮቶዋ ኣሲንኪሪቶሳው፥ ፒሌጎናው፥ ሄርሜሳው፥ ፓቲሮባሳዉኔ ኡንቱንቱና ዴዒያ ኣማኒያ ኢሻቱዋ ኡባው ኦዲቴ።
ፒሌጎና፥ ዩሎ፥ ኔሪያ፥ ኣ ሚቻቶ፥ ኦሉምፖሳኔ ኡንቱንቱና ዴዒያ ፆሳ ኣሳቱዋ ኡባ ሳሮቲቴ።
ጌሻ ኣሳው ቤሲያ ዬሬታ ዬሬቲዴ፥ ኢቱ ኢቱዋ ሳሮቲቴ፤ ኪሪስቶሳን ኣማኒያዋንቱ ኡባቱ ሂንቴንታ ሳሮ ያጌዲኖ።
ታናዳን ኣማኒያዋንቶ፥ ኣሳ ጊዶን ሻኮቴ ሜያዋንታ፥ ኣሳ ኣማኖ ቦ ጊዲያዋንታኔ ሂንቴ ታማሬዳ ቲሚርቲያና ጋኬቴናዋ ታማሪሲያዋንታ ኣኬካናዳን፥ ታኒ ሂንቴንታ ዎሳይ። ኡንቱንቱኮ ሺቆፒቴ።
ኣዪሲ ጎፔ፥ ሄዋ ማላባ ኦያዋንቱ ባሬንቱ ኡሉዋሲ ኦኖፔ ኣቲን፥ ኑ ጎዳ ዬሱሲ ኪሪስቶሳው ኦኪኖ፤ ባሬንቱ ላቢያ ሃሳያኒኔ ቂያን ኢታባ ቆፔና ኣሳ ዎዛና ባሌኖ።
ዎንጋላው ሂንቴ ኣዛዜቴዳዋ ኣሳይ ኡባይ ሲሴዳ። ሄዋ ዲራው፥ ታኒ ሂንቴባን ናሼታይ፤ ሺን ሎዖቴው ሂንቴ ኣዳ ኤራንቻ ጊዳናዳኒኔ ቃሲ ኢታባው ኣሺኬ ጊዳናዳን ኮያይ።
ሳሮቴ ፆሳይ ሴፃና ሂንቴ ጌዲያፔ ጋርሳና ሃኬና ማታ ዎዴ ጋጫና። ኑ ጎዳ ዬሱሲ ኪሪስቶሳ ኣ ኬካቴይ ሂንቴንቱና ጊዶ።
ታናና ኦያ ፂሞቶሴ ሂንቴንታ ሳሮ ያጌ፤ ቃሲ ሃዋዳንካ፥ ታ ዳባቱ ሉቂዮሲ፥ ያሶኒኔ ሶሲጳፂሮሲ ሂንቴንታ ሳሮ ያጊኖ።
ታኒ፥ ፃርፂዮሲ፥ ሃ ዳቢዳቢያ ፃፌዳዌ፥ ሂንቴንቶ ጎዳ ሱንን ሳሮታ ኪታይ።
ኣማኒያ ኣሳይ ኡባይ ኣ ሶዪን ሺቂያ ታ ሲራ ጋዮሲ ሂንቴንታ ሳሮ ያጌ፤ ካታማ ሚሻ ኦይቂያ ኤራስፆሲኔ ኑ ኢሻይ ቁዋርፆሲ ሂንቴንታ ሳሮ ያጊኖ።
ኑ ጎዳ ዬሱሲ ኪሪስቶሳ ኣ ኬካቴይ ሂንቴንቱና ኡባና ጊዶ። ኣሜንዒ።
ኑኒ ፆሳ ጋላቴቶ። ታኒ ዎንጋላ ባጋና ዬሱሲ ኪሪስቶሳባ ኦዴዳዋዳኒኔ ዳሮ ዎዲያፔ ጌሚዴ፥ ሃዒ ቆንጬዳ ቱማቴዳን፥ ሂንቴ ኣማኑዋን ሂንቴንታ ፆሳይ ሚኒሳናው ዳንዳዬ።
ሺን ሃዒ ናባቱ ፃፌዳዋ ባጋና ቱማቴይ ቆንጪያን ኤሬታናዳን ኦዳ፤ ቃሲ ኣሳ ኡባይ ፆሳ ኣማኒዴ ኣዛዜታናዳን፥ ሜና ፆሳ ኣዛዙዋን፥ ሃ ኣላሚያን ዴዒያ ኣሳ ዜሬ ኡባው ቆንጬዳ።
ኣዳ ኤራቴይ ኣ ፃላላው ዴዒያ ኢቲ ፆሳው ዬሱሲ ኪሪስቶሳ ባጋና ሜናው ቦንቹ ጊዶ። ኣሜንዒ።
ታኒ፥ ፆሳ ሼኒያን ዬሱሲ ኪሪስቶሲ ኪቴዳዋ ጊዳናው ፄሴቴዳ ጳዉሎሲኔ፥ ኑ ኢሻ ሶስቴኒሲ፥
ቆሮንቶሳን ዴዒያ ፆሳ ኣማኒያ ኣሳቱዋሲ፥ ዬሱሲ ኪሪስቶሳን ጌዬዳዋንቱሲኔ፥ ኑሲ ጎዳ ጊዲያ ኑ ጎዳ ዬሱሲ ኪሪስቶሳ ሱን ኡባ ሳዓን ፄሲያ ኡባቱዋና ጌሻ ጊዳናው ፄሴቴዳዋንቱሲ ሃ ዳቢዳቢያ ፃፌቶ።
ፆሳይ፥ ኑ ኣዉኔ ኑ ጎዳይ ዬሱሲ ኪሪስቶሲ ሂንቴንቱሲ ኣ ኬካቴኔ ሳሮቴ ኢሞ።
ፆሳይ ኪሪስቶሳ ዬሱሳ ባጋና ሂንቴንቱሲ ኢሜዳ ኣ ኬካቴ ዲራው፥ ታኒ ኡባ ዎዴ ሂንቴንቱሲ ፆሳ ጋላታይ።
ታኒ ኪሪስቶሳሲ ማርካቲያዌ ሂንቴንቱን ሚኔዳ ዲራው፥ ሂንቴ ኡባባኒ፥ ሃሳያ ኡባን ኤራቴ ኡባን፥ ኣኒ ዱሬቴዲታ።
<range>
ሃዋዳን ሂንቴ ኑ ጎዳ ዬሱሲ ኪሪስቶሳ ዩሳ ናጊሺን፥ ኣያና ኢሞታፔ ሃራይ ኣቶ ኢቱኔ ሂንቴንቱሲ ፓጬና።
ቃሲ ኑ ጎዳ ዬሱሲ ኪሪስቶሳ ጋላሳን ሂንቴ ካ ባይናዋንታ ጊዳናዳን፥ ዉርሴይ ጋካናው ኢ ሂንቴንታ ሚኒሳናዋ።
ባሬ ናዓ ኑ ጎዳ ዬሱሲ ኪሪስቶሳ ኢቲፔቴው ሂንቴንታ ፄሴዳ ፆሳይ ኣማኔቴዳዋ።
ሺን ታናዳን ኣማኒያዋንቶ፥ ኢቲ ዎዛናኒኔ ኢቲ ቆፋን ኢቲፔ ጊዳናፔ ኣቲን፥ ሻኮቴይ ሂንቴ ጊዶን ዴዔና ማላ፥ ሂንቴ ኡባይ ኢቲ ሃሳያ ሃሳያናዳን፥ ኑ ጎዳ ዬሱሲ ኪሪስቶሳ ሱንን ታኒ ሂንቴንታ ዎሳይ።
ኣዪሲ ጎፔ፥ ታናዳን ኣማኒያዋንቶ፥ ቃሎዓ ሶይ ኣሳይ ሂንቴንቱባ፥ ሂንቴ ጊዶን ዋላሳይ ዴዒያዋ፥ ታው ኦዴዲኖ።
ታኒ ጊያዌ ሃዋ፤ ሂንቴንቱ ሁጲያን ሁጲያን፥ «ታኒ ጳዉሎሳዋ። ታኒ ኣጲሎሳዋ። ታኒ ኬፋዋ። ታኒ ኪሪስቶሳዋ» ያጊታ።
ኪሪስቶሲ ሻኬቴዴ? ሂንቴንቱ ዲራው፥ ማስቃሊያ ቦላ ሚሲማሪያን ሼቲዴ ካቄቴዳዌ ጳዉሎሴ? ዎይ ሂንቴ ጳዉሎሳሲ ጊዳናው ፃማቄቴዲቴ?
ታኒ ቃሪሲጶሳፔኔ ጋዮሳፔ ኣቲን፥ ሂንቴንቱፔ ኦናኔ ፃማቃቤና ዲራው፥ ፆሳ ጋላታይ።
ሄዋ ዲራው፥ ኦኒኔ ሂንቴንታ ታው ጊዳናዳን ፃማቄቴዲታ ጋናው ዳንዳዬና።
ቃሲ፥ ኤ፥ ኢስፂፋኖሳ ሶይ ኣሳካ ታኒ ፃማቃዲ። ሺን ሃራ ጉጃዴ ፃማቃዲታንቶኔ ዎዛና ኣኬ።
ኣዪሲ ጎፔ፥ ኪሪስቶሲ ታና ሚሺራቹዋ ቃላ ኦዳና ማላ ኪቴዳፔ ኣቲን፥ ፃማቃና ማላ ኪቲቤና፤ ቃሲ ኪሪስቶሲ ማስቃሊያ ቦላ ሃይቄዳዌ ሜላ ጊዴና ማላ፥ ታኒ ኣሳ ኣዳ ኤራቴ ቃላን ታማሪሲኬ።
ኣዪሲ ጎፔ፥ ኪሪስቶሲ ማስቃሊያ ቦላ ሃይቄዳዋ ኦዲያ ቃላይ ዪያዋንቱሲ ኤያቴ። ሺን ኑሲ ኣቲያዋንቱሲ ፆሳ ዎልቃ።
ፆሳ ማፃፋይ፥ «ታኒ ኤራንቻቱዋ ኣዳ ኤራቴ ባዪዛና፤ ቃሲ ኣኬካንቻቱዋ ኣኬካካ ዪሳና» ያጌ።
ኣዳ ኤራንቻይ ሃቃን ዴዒ? ሂጊያ ታማሪሲያዌ ሃቃን ዴዒ? ዎይ ሃ ኣላሚያ ፆናናው ፓሉሜቲያዋንቱ ዋናንዲኖሻ? ፆሳይ ሃ ሳዓ ኣ ኤራቴይ ኤያቴ ጊዲያዋ ቤሴዳ!
ኣዪሲ ጎፔ፥ ኣሳይ ባሬ ሁጴ ኣ ኤራቴን ባሬና ፆሳ ኤሬና ማላ፥ ፆሳይ ባሬ ኣ ኤራቴን ዲጊዴ፥ ኑኒ ኦዲያ ኤያ ቃላን ኣማኒያዋንታ ኣሻናው ቆፔዳ።
ኣዪሁዳቱ ማላታ ኦቺኖ። ቃሲ ጊሪኬ ኣሳቱ ኣ ኤራቴ ዎልቃማ ኮሻ ኮዪኖ።
ሺን ኑኒ ማስቃሊያ ቦላ ሚሲማሪያን ሼቲዴ ካቄቴዳ ኪሪስቶሳባ ኦዴቶ። ሄዌ ኣዪሁዳቱዋሲ ቦ፤ ቃሲ ኣዪሁዳ ጊዴናዋንቱሲ ኤያቴ።
ሺን ፆሳይ ፄሴዳዋንቱሲ ኣዪሁዳቱሲካ ጊሪካቱሲካ ኑኒ ኦዲያ ፆሳ ዎልቃይኔ ኣ ኣ ኤራቴይ ኪሪስቶሳ።
ኣዪሲ ጎፔ፥ ፆሳ ኤያቴይ ኣሳ ኣዳ ኤራቴፔ ኣ፤ ቃሲ ኣ ላፋቴ ጌቴቲያዌካ ኣሳ ሚኖቴፔ ሚኔ።
ሲሚ ታናዳን ኣማኒያዋንቶ፥ ፆሳይ ሂንቴንታ ፄሲያ ዎዴ ሂንቴ ዎይሳ ማላ ኣሴንቶ ቆፒቴ። ኣሳ ቆፋን ሂንቴ ጊዶን ኣ ኤራንቻቱ፥ ዎልቃማቱኔ ቃ ሼሻቱ ዳራ ጊዲኪኖ።
ሺን ፆሳይ ኣዳ ኤራንቻቱዋ ዬላያናው፥ ኣላሚያን ዴዒያ ኤያቱዋ ዶሬዳ፤ ቃሲ ሚናቱዋ ዬላያናው፥ ኣላሚያን ዴዒያ ላፋቱዋ ዶሬዳ።
ፆሳይ ሃ ኣላሚያን ዎልቃማባ ጊዴ ቆፒያዋ ዪሳናው፥ ሃ ኣላሚያ ማዴናባ ካቶባኔ ሃኒቤናባ ዶሬዳ።
ሄዋ ዲራው፥ ኦኒኔ ፆሳ ሲንን ጬቄታናው ቤሴና።
ሺን ፆሳይ ሂንቴንቱሲ ኪሪስቶሲ ዬሱሳ ዴዑዋ ኡዲ ኢሜዳ። ኪሪስቶሲ ኑሲ ኣ ኤራቴ፥ ፂሎቴ፥ ጌሻቴኔ ኣቶቴ ጊዴዳ።
ሄዋ ዲራው፥ ፆሳ ማፃፋይ፥ «ጬቄቲያ ኡራይ ኦኒኔ ጎዳይ ኦዳዋን ጬቄቶ» ያጌ።
ታናዳን ኣማኒያዋንቶ፥ ታኒ ፆሳ ቱማቴ ፁራ ሂንቴንቱሲ ኦዳናው ሂንቴንቱኮ ዬዳ ዎዴ፥ ቃ ቃላኒኔ ኣዳ ኤራቴን ኦዳናው ያቤይኬ።
ኣዪሲ ጎፔ፥ ታኒ ሂንቴንቱና ዴዓዴ፥ ዬሱሲ ኪሪስቶሳፔኔ ቃሲ ማስቃሊያ ቦላ ሚሲማሪያን ሼቲዴ ኢ ካቄቴዳዋፔ ኣቲን፥ ሃራባ ኤሬናዳን፥ ታ ቆፋ ቃቻዲ።
ታኒ ዳቡራኒኔ ያሻን ዳሮ ኮኮርሳን ሂንቴንቱና ዴዓዲ።
ታኒ ታማሪሲያዋኔ ኦዲያዋ ፆሳ ኣያናኒኔ ዎልቃን ቆንጪሳይፔ ኣቲን፥ ጪማ ጊዲዴ ኣዳ ኤራቴ ቃላና ጊዴና።
ሄዋ ዲራው፥ ሂንቴ ኣማኑ ፆሳ ዎልቃናፔ ኣቲን፥ ኣሳ ኣ ኤራቴን ዜምፒቤና።
ኑኒ ኣያናን ዎዛናማቱዋ ጊዶን ኣ ኤራቴ ሃሳዬቶ። ሺን ሄዌካ ሃ ኣላሚያ ኣ ኤራቴ ጊዴና፤ ዎይ ሃ ኣላሚያ ሞዲያ ዪያዋንቱ ኣ ኤራቴ ጊዴና።
ሺን ኑኒ ኦዲያ ኣ ኤራቴይ፥ ፆሳይ ካሴቲዴ፥ ጮራ ዎዲያፔ ካሴ ኑ ቦንቹዋሲ ዶሬዳ ኣሳፔ ጌሜዳ ኣ ፁራ ኣ ኤራቴ።
ሃ ኣላሚያ ሞዲያዋንቱፔ ኦኒኔ ሃ ኣ ኤራቴ ኤሪቤና። ኡንቱንቱ ኤሬዳዋ ጊዲንቶ፥ ቦንቾ ጎዳ ማስቃሊያ ቦላ ሚሲማሪያን ሺዴ ካቂኪኖ።
ሺን ፆሳ ማፃፋይ፥ «ኦኒኔ ኣይፊያን ቤዒቤናዌ፥ ሃይንካ ሲሲቤናዌ፥ ቃሲ ኦኒኔ ባሬ ዎዛናን ቆፒቤናዌ ፆሳይ ባሬና ሲቂያዋንቱሲ ጊጊሴዳዋ» ጊያዋዳን ኑኒ ሃሳዬቶ።
ፆሳይ ባሬ ፁራ ዬዉዋ ባሬ ኣያናን ኑና ኤሪሴዳ፤ ኣዪሲ ጎፔ፥ ጌሻ ኣያናይ ፆሳባ ሃራይ ኣቶ ጌሜዳ ዬዉዋ ኡባ ቢዴ።
ኣዪሲ ጎፔ፥ ኣሳን ዴዒያ ኣሳ ኣያናፔ ኣቲን፥ ኣሳባ ኤሪያዌ ኦኔ? ሃዋዳንካ፥ ቃሲ ፆሳባ ፆሳ ኣያናፔ ኣቲን፥ ኦኒኔ ኤሬና።
ኑኒ ፆሳይ ኑሲ ኢሜዳባ ኡባ ኤራናው ኢ ኑሲ ዬዴዳ ኣያና ኣኬዶፔ ኣቲን፥ ኣላሚያ ኣያና ኣኪቤይኮ።
ኑኒ ኣያና ዬዉዋ ኣያና ዬዉዋና ጋዴ፥ ጌሻ ኣያናይ ኑና ታማሪሴዳ ቃላን ሃዋ ሃሳዬቶፔ ኣቲን፥ ኣሳ ኣ ኤራቴይ ኑና ታማሪሴዳ ቃላን ሃሳዮኮ።
ሺን ጌሻ ኣያናይ ባይና ኣሳይ ፆሳ ኣያና ዬዉዋ ኣኬና፤ ኣዪሲ ጎፔ፥ ሄዌ ኣው ኤያቴ። ዬዉ ጌሻ ኣያናን ፓጬቲያ ዲራው፥ ኢ ኤራናው ዳንዳዬና።
ሺን ጌሻ ኣያናይ ዴዒያ ኣሳይ ኡባባ ሻኬ፤ ሺን ኢ ባሬ ሁጴው ኦናኒኔ ሻኬቴና።
ኣዪሲ ጎፔ፥ ፆሳ ማፃፋይ፥ «ጎዳ ዎዛና ኤሪያዌ ኦኔ? ኣ ዞራናው ዳንዳዪያዌ ኦኔ?» ያጌ። ሺን ኑሲ ኪሪስቶሳ ዎዛናይ ዴዔ።
ታናዳን ኣማኒያዋንቶ፥ ታኒ ጌሻ ኣያናይ ዴዒያ ኣሳሲ ሃሳዪያዋዳን፥ ሂንቴንቱሲ ሃሳያናው ዳንዳያቤይኬ። ሺን ሃ ኣላሚያ ኣሳሲ ሃሳዪያዋዳኒኔ ኣማኑዋን ሚኒቤና ኪሪስቶሳን ዴዒያ ጉ ናና ማላ ኣሳሲ ሃሳዪያዋዳን ሃሳያዲ።
ሂንቴንቱ ቢሮ ሚኖ ቁማ ማናው ዳንዳይቤና ዲራው፥ ታኒ ሂንቴንታ ማ ፓካዲ፤ ሃራይ ኣቶ፥ ሃዒካ ዳንዳይቤይኪታ።
ኣዪሲ ጎፔ፥ ሂንቴ ሃዒካ ሃ ኣላሚያ ኣሳዳን ዴዒታ። ሂንቴንቱ ሃ ኣላሚያ ኣሳ ጊዲያዋ ሂንቴ ጊዶን ዴዒያ ቃናቲኔ ፓሉማይ ኤሪሴኔ? ቃሲ ሃ ኣላሚያ ኣሳዳን ሲሜሬቲታ።
ኣዪሲ ጎፔ፥ ሂንቴንቱፔ ኢቱ፥ «ታኒ ጳዉሎሳዋ» ጎፔ፥ ሃራይ ቃሲ፥ «ታኒ ኣጲሎሳዋ» ጎፔ፥ ሃ ኣላሚያ ኣሳ ማላ ጊዲኪቴ?
ያቲና፥ ኣጲሎሲ ኦኔ? ጳዉሎሲ ኦኔ? ኑኒ ሂንቴንታ ኣማንዳ ፆሳ ካሊያዋንታ። ፆሳይ ኑሲ ሁጲያን ሁጲያን ኢሜዳ ኦሱዋ ኦቶ።
ታኒ ፑቲያ ቶካዲ፤ ኣጲሎሲ ሃ ኡሼዳ፤ ሺን ፆሳይ ፑቲያ ዲቼዳ።
ሄዋ ዲራው፥ ዲቺያ ፆሳፔ ኣቲን፥ ቶኪያዌካ ሃ ኡሺያዌካ ኣያኔ ጊዴና።
ቶኪያዌኔ ሃ ኡሺያዌ ኢቲ ማላ፤ ሺን ፆሳይ ሁጲያን ሁጲያን ኣ ዳቡራ ኬና ኣው ዎይታና።
ኑኒ ፆሳሲ ኢቲፔ ኦያ ኣ ኦሳንቻቱዋ ጊዲያ ዲራው፥ ሂንቴ ኣ ኦሱዋ ሳዓ። ቃሲካ ሂንቴ ፆሳ ጎሊያ።
ፆሳይ ታው ኢሜዳ ኣ ኬካቴን ኤራንቻ ኣናፂያዳን፥ ጎሊያ ባሱዋ ባሳዲ። ሃራ ኡራይ ኣ ቦላ ኬፄ። ሺን ኣ ቦላ ኬፂያ ኦኒኔ ዎቲ ኬፂንቶ፥ ባሬ ሁጴው ናጌቶ።
ኣዪሲ ጎፔ፥ ፆሳይ ዬሱሲ ኪሪስቶሳ ፃላላ ባሶ ኦዴ ዎዳ። ኣፔ ሃራ ባሱዋ ባሳናው ኦኒኔ ዳንዳዬና።
ሺን ሃ ባሱዋ ቦላ ኦኒኔ ዎርቃን ጊዲና፥ ቢራን ጊዲና፥ ኣልዖ ሹቻን ጊዲና፥ ሚን ጊዲና፥ ጋታን ዎይ ማቃን ኬፆፔ፥
ኣሳ ኡባ ኦሱ ቆንጪያ ኬሳናዋ። ኣዪሲ ጎፔ፥ ታማን ቆንጫና ዲራው፥ ሄ ጋላሳይ ኣሳ ኡባ ኦሱዋ ቤሳና። ኣሳይ ኡባይ ባሬ ኦሱዋ ዎቲ ኦዴንቶኔ ታማይ ፓጫና።
ኦኒኔ ባሱዋ ቦላ ኬፄዳ ኦሱ ሚኒዴ ኣቶፔ፥ ኢ ዎይታ ኣካናዋ።
ኦ ኦሱኔ ጉዴቶፔ፥ ሄ ኡራይ ቆሄታና። ኢ ባሬ ሁጴው ኣታና፤ ሺን ታማ ጊዶፔ ኬሲ ኣኮዋዳን ኣታና።
ሂንቴንቱ ፆሳይ ኣቂያ ጌሻ ጎሊያ ጊዲያዋኔ ፆሳ ኣያናይ ሂንቴንቱን ዴዒያዋ ኤሪኪቴ?
ኦኒኔ ፆሳ ጌሻ ጎሊያ ኮሎፔ፥ ፆሳይ ኣ ኮላና። ኣዪሲ ጎፔ፥ ፆሳይ ኣቂያ ጌሻ ጎሊ ጌሻ፤ ሄ ጌሻ ጎሊካ ሂንቴንታ።
ኦኒኔ ባሬ ሁጲያ ጪሞፖ። ሂንቴንቱፔ ኦኒኔ ባሬና ሃ ኣላሚያን ኣ ኤራንቻ ያጊዴ ቆፖፔ፥ ኣ ኤራንቻ ጊዳናው፥ ኤያ ጊዶ።
ኣዪሲ ጎፔ፥ ሃ ኣላሚያ ኣ ኤራቴይ ፆሳ ሲንን ኤያቴ። ፆሳ ማፃፋይ፥ «ፆሳይ ኣ ኤራንቻቱዋ ኡንቱንታ ኡንቱንቱ ጌኒያን ኦይቄ» ያጌ።
ቃሲ፥ «ኣዳ ኤራንቻቱዋ ቆፋይካ ማዱ ባይናዋ ጊዲያዋ ጎዳይ ኤሬ» ያጌ።
ሄዋ ዲራው፥ ኦኒኔ ኣሳን ጬቄቶፖ። ኣዪሲ ጎፔ፥ ኡባባይካ ሂንቴዋ።
ጳዉሎሲካ፥ ኣጲሎሲካ፥ ኬፋይካ፥ ሃ ኣላሚካ፥ ዴዑካ፥ ሃይቁካ፥ ሃዒ ዴዒያዌካ፥ ሲንፔ ያናዌክ፥ ኡባይካ ሂንቴዋ።
ሂንቴንቱ ኪሪስቶሳዋንታ፤ ኪሪስቶሲካ ፆሳዋ።
ኣሳይ ኑና ኪሪስቶሳው ኦያዋንቱዳኒኔ ፆሳ ጎሌን ዴዒያ ፁራ ናጊያ ኣሳዳን ቆፖ።
ያቲዴ ሄ ኣሳቱ ባሬንቱ ጎዳሲ ኣማኔቴዳዋንታ ጊዲዴ፥ ቤታናው ኮሼ።
ሺን ሂንቴ ዎይ ሃራይ ታ ቦላ ፒርዶፔ፥ ኣይኔ ጊዴና። ሃራይ ኣቶ፥ ታኒካ ታ ሁጲያን ፒርዲኬ።
ኣዪሲ ጎፔ፥ ታኒ ታ ሁጲያን ኣያኔካ ኤሪያባይ ባዋ፤ ሺን ታና ሄዌ ፂሊሴና። ታና ፒርዲያዌ ጎዳ።
ሄዋ ዲራው፥ ጎዳይ ማኒ ጌሜዳባ ፖዑዋ ኬሲያዌ፥ ዎዛና ቆፋ ቆንጪሲያዌ ያና ዎዲ ጋካናሲ ኦ ቦላኒኔ ኦናኔ ፒርዶፒቴ። ሄ ዎዴ፥ ኣሳይ ኡባይ ሁጲያን ሁጲያን ፆሳፔ ሳባ ዴማናዋ።
ታናዳን ኣማኒያዋንቶ፥ ሂንቴንቱፔ ኦኒኔ ኢቱ ታማሪሲያዋ ሳቢዴ፥ ሃራይ ታማሪሲያዋ ቦሬና ማላ፥ «ፆሳ ማፃፋን ፃፌቴዳዋ ቦንቻ» ያጊያዋ ሂንቴ ኑናና ታማራና ማላ፥ ሂንቴ ዲራው፥ ታባኔ ኣጲሎሳባ ሌሚሱዋዳን ኦዳዲ።
ኣዪሲ ጎፔ፥ ሃራቱዋፔ ኔና ኦኔ ቂሴዳዌ? ኔኒ ፆሳፔ ኣካቤናባይ ኔው ኣዬ ዴዒያዌ? ያቲና፥ ኔኒ ኣኬዳዋ ጊዶፔ፥ ኣዪሲ ኣካቤናዋዳን ጬቄታይ?
ሃዒ ሂንቴ ካሌዲታ። ሃዒ ዱሬቴዲታ። ኑኒ ባይናን ሂንቴሬካ ካዉቴዲታ። ኑኒካ ሂንቴንቱና ካዉታናዳን፥ ሂንቴ ካዉቴዲቴንቶ ሎዓ ሺን።
ኣዪሲ ጎፔ፥ ታው ማላቲያዋዳን፥ ኑኒ ሃ ሳዓሲ፥ ኪታንቻቱዋሲኔ ኣሳሲ ካሳ ጊዴዳ ዲራው፥ ፆሳይ ኑና ዬሱሲ ኪቴዳዋንታ ሃይቁዋሲ ፒርዴቴዳ ኣሳዳን፥ ኡባፔ ዉርሴ ኦዳ።
ኑኒ ኪሪስቶሳ ዲራው ኤያ፥ ሺን ሂንቴ ኪሪስቶሳን ኣዳ ኤራንቻ። ኑኒ ዳቡራንቻ፥ ሺን ሂንቴ ሚና። ሂንቴንቱ ቦንቼቴዳዋንታ፥ ሺን ኑኒ ቶሼቴዳዋንታ።
ሃ ዎዲ ጋካናሲ፥ ኑኒ ኮሻቴቶ፤ ሳሜቴቶ፤ ካሎቴቶ፤ ዴሼቴቶ። ቃሲ ዴዒያ ሳዓ ዪዴ ዩዬቶ።
ኑኒ ኑ ኩሺያን ኦዴ ዳቡሬቶ። ኑና ኣሳይ ሼቂያ ዎዴ፥ ኣንጄቶ። ኑና ዬዴርሲ ዩዪያ ዎዴካ ዳንዳዬቶ።
ኑ ቦላ ኢታባ ሃሳዪያ ዎዴ፥ ኑኒ ሎዖ ቃላ ዛሬቶ። ኑኒ ሃዋ ጋካናሲካ፥ ሃ ሳዓ ፒቱዋኔ ኡባባ ቡራ ጊዴዶ።
ታኒ ታ ሲቂያ ናናዳን፥ ሂንቴንታ ሴራናው ሃዋ ፃፋዲፔ ኣቲን፥ ዬላያናው ፃፋቤይኬ።
ኣዪሲ ጎፔ፥ ኪሪስቶሳን ሂንቴንታ ዲቺያ ታሙ ሻዓ ኣሳይ ሂንቴንቱሲ ዴዖፔካ፥ ሂንቴንቱሲ ኢቲ ኣዉዋፔ ሃራይ ባዋ። ኣዪሲ ጎፔ፥ ታኒ ሚሺራቹዋ ቃላ ሂንቴንቱሲ ኣሄዳዋዳን፥ ኪሪስቶሳ ዬሱሳን ሂንቴንቱሲ ኣዉዋ ጊዳዲ።
ሲሚ ታናዳን ሃኒቴ ያጋዴ ሂንቴንታ ዎሳይ።
ሄዋ ዲራው፥ ጎዳን ኣማኔቴዳ ታ ሲቂያ ታ ናዓ ፂሞቶሳ ሂንቴንቱኮ ኪታዲ። ኢ ኡባ ሳዓን ዴዒያ ኣማኒያ ኣሳ ኡባው ታኒ ታማሪሲያ ኪሪስቶሳ ዬሱሳን ዴዒያ ታ ኦጊያ ሂንቴንታ ሃሳዪሳናዋ።
ታኒ ሂንቴንታ ቤዓናው ሂንቴንቱኮ ዬናባ ማላቲና፥ ኦቶሬቲያ ኢቲ ኢቲ ኣሳቱ ዴዒኖ።
ሺን ጎዳይ ጎፔ፥ ታኒ ሂንቴንቱኮ ኤሌካ ባዴ ሄ ኦቶሬቲያ ኣሳቱዋሲ ሃሳያ ጊዴናን፥ ኡንቱንቱ ዎልቃ ኤራና።
ኣዪሲ ጎፔ፥ ፆሳ ካዉቴይ ፆሳ ዎልቃናፔ ኣቲን፥ ሃሳያና ጊዴና።
ታኒ ሂንቴንቱኮ ሙሪያ ፃምዓና ዮዬ ዎይ ሲቁዋናኔ ኣሺኬ ኣያናና ዮ? ሃቃዋ ዶሪቴ?
ሂንቴንቱ ጊዶን ፖኮ ዎሹማ ኦሱ ዴዒያዌ ዚጊሬቴ፤ ሄዋ ማላ ፖኮ ዎሹማ ኦሱ ሃራይ ኣቶ፥ ፆሳ ኣማኔና ኣሳ ጊዶኒኔ ባዋ። ኣዪሲ ጎፔ፥ ባሬ ኣዉዋ ማቻቶ ኣኬዳ ኣሳይ ዴዔ።
ሂንቴንቱካ ኦቶሬቴዲታ። ሄዋፔ ሂንቴ ካዮታናው ቤሴኔ? ሄዋ ማላ ፖኮ ኦሱዋ ኦዳ ቢታኒ ሂንቴ ጊዶፔ ኪቻናው ቤሴ።
ኣያ ጊዲናካ ታኒ ታ ኣሳቴን ሂንቴንቱና ዴዔናኒ ዮፔካ፥ ኣያናን ሂንቴንቱና ዴዓይ። ሃዒ ሂንቴንቱና ዴዒያዋዳን ሃናዴ፥ ሄዋ ማላ ኦሱዋ ኦዳ ቢታኒያ ቦላ ኑ ጎዳ ዬሱሲ ኪሪስቶሳ ሱንን ፒርዳዲጋዲ። ሂንቴንቱኔ ታ ኣያናይ ኑ ጎዳ ዬሱሲ ኪሪስቶሳ ዎልቃና ኢቲፔ ሺቂዴ፥
<range>
ሄ ቢታኒያ ኣያናይ ጎዳ ዬሱሲ ፒርዳው ዪያ ጋላሳን ኣታና ማላ፥ ናጋራን ኩሜዳ ኣ ቦላ ኮላናዳን ሴፃናሲ ሂንቴ ኢማናዳን፥ ታኒ ፒርዳዲ።
ሂንቴንቱ ጬቁ ሎዓ ጊዴና። ጉ ኢርሹ ሙናቃ ኡባ ዴንያዋ ኤሪኪቴ?
ሂንቴንቱ ኦራ ጊዳና ማላ፥ ናጋራ ኢርሹ ጫሌዳዋ ኬሲቴ። ሂንቴንቱ ኢርሹ ባይና ሙናቃ ማላ። ኣዪሲ ጎፔ፥ ኑ ፓሲጋ ዶርሳይ፥ ኪሪስቶሲ ያርሼቴዳ።
ሄዋ ዲራው፥ ኑኒ ኡኪ ባላ ሱሬቴኒኔ ቱማቴን ቦንቻናፔ ኣቲን፥ ጫላ ኢርሹዋን፥ ኢታቴ ኢርሹዋኒኔ ጌላቴ ኢርሹዋን ቦንቾኮ።
ዎሹማናው ቆፒያዋንቱና ሂንቴ ኢቲፔ ጋኬቴና ማላ፥ ሂንቴንቱሲ ዳቢዳቢያ ፃፋዲ።
ታኒ ጊያዌ ሃ ኣላሚያን ዴዒያ ዎሹማናው ቆፒያዋንቱፔ ዎይ ዮራቲያዋንቱፔ፥ ካዪሶቲያዋንቱፔኔ ዎይ ኤቃው ጎዪኒያዋንቱፔ ኡባካ ሻኬታና ማላ ጊዴና። ሄዋ ጊዶፔ፥ ሃ ኣላሚያፔ ሂንቴ ሻኬቲ ባናው ቤሴ ጉሳ።
ሺን ኢሻቱዋ ሃዒ ጌቴቲያዋንቱፔ ኢቱኔ ዎሹማናው ቆፒያዋንቱ ዎይ ሚሻው ዮራቲያዋንቱ ዎይ ኤቃው ጎዪኒያዋንቱ ዎይ ኣሳ ሱን ባይዚያዋንቱ ዎይ ማቲያዋንቱ ዎይ ዉዒያዋንቱና ሂንቴንቱ ኢቲፔቴ ኦና ማላ፥ ታኒ ሂንቴንቱሲ ፃፋዲ። ሄዋንቱ ማላና ሃራይ ኣቶ፥ ቁማካ ኢቲፔ ሞፒቴ።
ኣዪሲ ጎፔ፥ ዎሳ ጎሌፔ ካሬና ዴዒያዋንቱ ቦላ ፒርዳናው ታና ኣዬ ጋ? ሂንቴንቱ ጊዶን ዎሳ ጎሌን ዴዒያዋንቱ ቦላን ሂንቴ ፒርዲኪቴዬ?
ሺን ካሬና ዴዒያዋንቱ ቦላን ፆሳይ ፒርዳና። ሄ ኢታባ ኦያ ኡራ ሂንቴ ጊዶፔ ኬሲዲጊቴ።
ሂንቴንቱፔ ኢቲ ኡራሲ ባሬ ኢሻና ሞቱ ዴዒያባ ጊዶፔ፥ ኣማኒያዋንቱ ቦላ ፒርዴታናዋ ባሺዴ፥ ኣማኔናዋንቱ ቦላ ፒርዴታናው ዋኒ ፃሊዴ ቢ?
ኣማኒያዋንቱ ኣላሚያ ቦላ ፒርዳናዋ ኤሪኪቴ? ያቲና፥ ኣላሚያ ቦላ ሂንቴ ፒርዳናዋንታ ጊዶፔ፥ ኡባባፔ ጉፂያዋ ፒርዳናው ዳንዳይኪቴ?
ሃ ዴዑዋባይ ኣቶ ሺን፥ ኣማኒያዋንቱ ኪታንቻቱዋ ቦላ ፒርዳናዋ ኤሪኪቴ?
ያቲና፥ ሂንቴንታ ሃ ኣላሚያ ዴዑዋባው ፒርዳ ጎሌ ቡሳይ ኮሾፔ፥ ኣማኒያ ኣሳይ ካዳ ኣሳን ፒርዲሳናው ኣፊቴ?
ታኒ ሂንቴንታ ዬላያናው ሃዋ ጋይ፤ ሃዋ ጊዳናው ቤሲ? ሂንቴንቱ ጊዶን ኢሻቱዋ ሲጌናው ዳንዳዪያ ሎዖ ኤራንቻ ኣሳይ ኢቱኔ ባዌ?
ሺን ኢቲ ኢሻይ ዮኮ ኢሻ ፒርዳ ጎሌን ሞቲዴ፥ ሄ ዬዉዋ ኣማኔና ኣሳን ፒርዲሲ?
ሲሚ ኢቱ ኢቱዋ ሞቲያዌ ሂንቴ ጊዶን ዴዖፔ፥ ሄዌ ሂንቴ ኩንዴዳዋ ቤሴ። ሄዋፔ ሂንቴ ናቄቲያዌኔ ጪሜቲያዌ ሎዔኔ?
ሺን ሂንቴ ሂንቴ ሁጴው ኢቱ ኢቱዋ ሃራይ ኣቶ፥ ሂንቴ ኢሻቱዋካ ናቂታኔ ጪሚታ።
ዎይ ማካላንቻቱ ፆሳ ካዉቴ ላቴናዋ ኤሪኪቴ? ባሎፒቴ። ዎሹማናው ቆፒያዋንቱ ዎይ ኤቃው ጎዪኒያዋንቱ ዎይ ዎሹሚያዋንቱ ዎይ ኣቱማዋ ጊዲዴ፥ ኣቱማዋና ጊሲያዋንቱ፥
ዎይ ካዪሳቱ ዎይ ሚሻው ዮራቲያዋንቱ ዎይ ማቲያዋንቱ ዎይ ኣሳ ሱን ባይዚያዋንቱ ዎይ ቦንቂያዋንቱ ፆሳ ካዉቴ ላቲኪኖ።
ሂንቴንቱፔካ ኢቲ ኢቲ ኣሳይ ሄዋንቱ ማላ። ሺን ጎዳ ዬሱሲ ኪሪስቶሳ ሱንኒኔ ኑ ፆሳ ኣያናን ሂንቴ ሜጬቲዴ ጌዬዲታ፤ ቃሲ ፂሌዲታ።
ኢቲ ኡራይ፥ «ታኒ ኮዬዳባ ኡባ ኦናው ዳንዳያይ» ጋና ዳንዳዬ። ሺን ኡባይካ ታና ማዴና። ታኒ ኮዬዳባ ኡባ ኦናው ዳንዳያይ። ሺን ኣዬኔካ ታና ሞዴና።
ቃይ ሃራይካ፥ «ቁማይ ኡሉዋሳ፤ ኡሉካ ቁማሳ» ጌ። ሺን ፆሳይ ኡሉዋካ ቁማካ ዪሳና። ኣሳ ኣሳቴይ ጎዳ ዬሱሳሳፔ ኣቲን፥ ዎሹማሳ ጊዴና። ጎዳ ዬሱሲካ ኣሳ ኣሳቴሳ።
ፆሳይ ጎዳ ዬሱሳ ሃይቁዋፔ ዴንዳ፤ ቃሲ ኑናካ ሃይቁዋፔ ባሬ ዎልቃን ዴንና።
ሂንቴንቱ ኣሳቴይ ኪሪስቶሳ ኣሳቴና ኢቱዋ ጊዲያዋ ሂንቴ ኤሪኪቴ? ያቲና፥ ታኒ ኪሪስቶሳ ኣሳቴና ኢቱዋ ጊዴዳዋ ኣፋዴ፥ ጫራቲ ኣሳቴና ኢቱዋ ኦናው ቤሲ? ቤሴና!
ዎይ ጫራቲና ኢቲፔቴ ሜያ ኡራይ ኢዚና ኢቲ ኣሳቴ ጊዲያዋ ኤሪኪቴ? ኣዪሲ ጎፔ፥ ፆሳ ማፃፋይ፥ «ኡንቱንቱ ላዓቱ ኢቲ ኣሾ ጊዳና» ያጌ።
ሺን ጎዳና ኢቲፔቴ ሜያ ኡራይ ኣያናን ኣናና ኢቱዋ ጊዴ።
ዎሹማፔ ሃኪቴ። ኢቲ ኡራይ ኦያ ሃራ ናጋራ ኡባይ ኣ ኣሳቴፔ ካሬና ዴዔ፤ ሺን ዎሹሚያዌ ባሬ ቦላን ናጋራ ኦ።
ዎይ ሂንቴ ቦላይ ፆሳይ ሂንቴንቱሲ ኢሜዳ ሂንቴንቱን ዴዒያ ጌሻ ኣያናይ ኣቂያ ጌሻ ጎሊያ ጊዲያዋ ኤሪኪቴ? ቃሲ ሂንቴ ሂንቴ ሁጲያሳ ጊዲኪታ።
ኣዪሲ ጎፔ፥ ፆሳይ ሂንቴንታ ጋቲያን ሻሜዳ። ሄዋ ዲራው፥ ሂንቴ ኣሳቴን ኣ ቦንቺቴ።
ሂንቴንቱ ታው ፃፌዳ ዬዉዋሲ ኣቱማ ኣሳይ ማጫዉኖ ቦቼኔንቶ ሎዓ።
ሺን ዎሹማ ጋሱዋ ዲራው፥ ኣቱማ ኣሳሲ ሁጲያን ሁጲያን ማቻታ ዴዑ። ቃሲ ማጫ ኣሳሲካ ሁጲያን ሁጲያን ኣሲናይ ዴዖ።
ኣሲናይ ባሬ ማቻቲው ኣሲናቴን ቤሲያባ ኡዶ፤ ቃሲ ሄዋዳን፥ ማቻታካ ባሬ ኣሲናሲ ማቼቴን ቤሲያባ ኦ።
ማቻታ ባሬ ኣሳቴሲ ጎዳ ጊዱኩ፤ ሺን ኢዚ ኣሲናይ ጎዳ። ሃዋዳንካ፥ ቃሲ ኣሲናይ ባሬ ኣሳቴሲ ጎዳ ጊዴና፤ ሺን ኣ ማቻታ ጎዳ።
ሂንቴንቱ ሂንቴ ጊዶን ፆሳ ዎሳን ጌንጫናው ሄ ዎዲያሲ ዞሬታን ዲጌታናፔ ኣቲን፥ ኢቱ ኢቱዋ ዲጎፒቴ። ሂንቴንቱ ሂንቴንታ ናጌና ዲራው፥ ሴፃናይ ሂንቴንታ ፓጬናዳን፥ ኢቲፔ ዴዒቴ።
ሺን ታኒ ሂንቴንታ ሄዋ ሂንቴ ዶሶዋዳን ሃኒቴ ጋዪፔ ኣቲን፥ ኣዛዚኬ።
ታኒ ኣሳይ ኡባይ ታናዳን ሃኒንቶ ዶሳይ። ሺን ፆሳይ ኣሳው ሁጲያን ሁጲያን ዱማ ዱማ ኢሞታ ኢሚ ዎዳ፤ ኢቱዋሲ ሃዋዳን፥ ቃሲ ዮኮዋሲ ሄዋዳን ኢሚ ዎዳ።
ሄዋ ዲራው፥ ታኒ ማቻቶ ኣኪቤናዋንቱኔ ኣሲናይ ሃይቆ ማጫዋንቱ ታናዳን ጮ ዴዒኖንቶ፥ ኡንቱንቶ ሎዓ ጋይ።
ሺን ኣሙዋን ጉዴቲያዋፔ ኣኪያዌኔ ጌሊያዌ ሎዓ ጊዲያ ዲራው፥ ኡንቱንቱ ባሬንታ ናጋናው ዳንዳያና ዮፔ፥ ኣኪኖኔ ጌሊኖ።
ማቻታ ባሬ ኣሲናፔ ሻኬቱፑ። ሺን ሻኬቶፔኔ ጌሌናን ዴዑ፤ ዎይ ባሬ ኣሲናና ሲጌቱ። ኣሲናይካ ባሬ ማቻቶ ዬዶፖ ያጋዴ፥ ኣኬዳዋንታኔ ጌሌዳዋንታ ኣዛዛይ። ሺን ሃዋ ኣዛዚያዌ ጎዳፔ ኣቲን፥ ታና ጊዲኬ።
<range>
ታኒ ሃራቱዋ ሃዋዳን ጋይ፤ ጎዳ ጊዴና። ኣማኔና ማቻታ ዴዒያ ኣማኒያ ኣሳይ ኦኒኔ ዴዖፔ፥ ኣ ማቻታ ኣናና ኢቲፔ ዴዒያዋ ኢ ዶሶፔ፥ ኢዞ ዬዶፖ።
ቃሲ ኣማኔና ኣሲናይ ዴዒያ ኣማኒያ ማቻታ ዴዖፔ፥ ኢዚ ኣሲናይ ኢዚና ኢቲፔ ዴዒያዋ ኢዛ ዶሶፔ፥ ኣፔ ሻኬቱፑ።
ኣዪሲ ጎፔ፥ ኣማኔና ኣሲናይ ባሬ ኣማኒያ ማቻቲና ዴዒዴ ጌዬዳ። ቃሲ ኣማኔና ማቻታ ባሬ ኣማኒያ ኣሲናና ዴዓዴ ጌያዱ። ሄዌ ባዌንቶ፥ ሂንቴንቱ ናናይ ቱና፤ ሺን ሃዒ ኡንቱንቱ ጌሻ።
ሺን ኣማኔናዌ ሻኬታና ኮዮፔ ሻኬቶ። ኣማኒያ ማቻቶ ጊዲና፥ ዎይ ኣሲና ጊዲና፥ ሃዋ ማላ ዬዉዋን ቃሼቲኪኖ። ኣዪሲ ጎፔ፥ ፆሳይ ኑና ሳሮቴን ዴዓናው ፄሴዳ።
ኣማኒያ ማቻቴ፥ ኔኒ ኔ ኣሲና ኣሻኒንቶኔ ኦ ኤሪ? ዎይ ኣማኒያ ኣሲናው ኔኒ ኔ ማቻቶ ኣሻኒንቶኔ ኦ ኤሪ?
ጊዶፔኔ፥ ኣሳይ ሁጲያን ሁጲያን ጎዳይ ኣው ኢሜዳዋዳኒኔ ቃሲ ፆሳይ ባሬና ፄሴዳዋዳን ዴዖ። ሄዌ ኣማኒያ ኣሳ ኡባ ታኒ ታማሪሴዳ ሂጊያ።
ኦኒኔ ቃፃሬቲ ኡቲዴ፥ ፆሳ ኣማኔዳዋ ጊዶፔ፥ ባሬ ቃፃራ ማላ ዲጎፖ። ቃሲ ኦኒኔ ቃፃሬቴናን ዴዒዴ፥ ፆሳ ኣማኔዳዋ ጊዶፔ ቃፃሬቶፖ።
ኣዪሲ ጎፔ፥ ፆሳ ኣዛዙዋ ናጋናፔ ኣቲን፥ ቃፃሬቲና ቃፃሬታና ዪና ኣላሊ ባዋ።
ኣሳይ ሁጲያን ሁጲያን ፆሳይ ባሬና ፄሲያ ዎዴ ዴዒያዋዳን ዴዖ።
ፆሳይ ኔና ፄሲያ ዎዴ ኔኒ ኣይሌ? ኣይኔ ባዋ፤ ሺን ኔኒ ኣይሌቴፔ ኬሳናው ዳንዳዮፔ ኬሳ።
ኣዪሲ ጎፔ፥ ኣይሌ ጊዲ ኡቴዳ ኣሳ ጎዳይ ፄሶፔ፥ ኢ ጎዳይ ኣይሌቴፔ ኬሴዳ ኣሳ። ሃዋዳንካ፥ ኣይሌ ጊዴና ኣሳ ኪሪስቶሲ ፄሶፔ፥ ኢ ኪሪስቶሳ ኣይሌ።
ፆሳይ ሂንቴንታ ጋቲያን ሻሜዳ። ኣሳ ኣይሌ ጊዶፒቴ።
ታናዳን ኣማኒያዋንቶ፥ ኣሳይ ሁጲያን ሁጲያን ፆሳይ ኣ ፄሲያ ዎዴ ዴዒያ ዴዑዋዳን፥ ፆሳና ዴዖ።
ዎዶራቱዋሲ ጎዳይ ታና ኣዛዜዳባይ ባዋ። ሺን ታኒ ጎዳሲ ኣማኔቴዳዋ ጊዴዳ ዲራው፥ ኣፔ ማሮቴ ኣኬዳዋዳን፥ ሂንቴንታ ዞራይ።
ሲሚ ሃዒ ሜቱዋሲ ታው ሃዌ ሎዓ ማላቴ፤ ኣሳይ ሃዋዳን ሃኒዴ ዴዖፔ ሎዓ።
ኔኒ ማቻቶ ኣካዲጌዳዋ ጊዶፔ፥ ኢዞ ዬዳናው ኮዮፓ። ማቻቶ ኣካቤናዋ ጊዶፔ፥ ኣካናው ኮዮፓ።
ሺን ኔኒ ማቻቶ ኣኮፔ፥ ናጋራ ኦቤይካ። ዎዶራታካ ኣሲና ጌሎፔ፥ ናጋራ ኦቤይኩ። ሺን ኣኬቲያዋንቶኔ ጌሌቲያዋንቶ ኡንቱንቱ ዴዑዋን ዎልቃማ ሜቱ ዴዔ። ታኒ ሂንቴንታ ሄ ሜቱዋፔ ኣሻናው ኮያይ።
ሺን ታናዳን ኣማኒያዋንቶ፥ ታኒ ጊያዌ ሃዋ፤ ዎዲ ዉሬዳ። ሃዋፔ ሲንው ኣኬዳ ኣሳቱ፥ ኣኪቤና ኣሳዳን ሃኒኖ።
ዬኪያዋንቱ ዬኬናዋዳን፥ ናሼቲያዋንቱ ናሼቴናዋዳን፥ ሻሚያዋንቱካ ሻሚዴ ኣይኔ ባይናዋዳን፥
ሃ ኣላሚያ ዴዑዋን ማዴቲያዋንቱ ኡባካ ማዴቴናዋዳን ሃኒኖ። ኣዪሲ ጎፔ፥ ሃ ኣላሚያ ዴዑ ኣቲያዋ።
ሂንቴንቱ ሂርጌናን ዴዓናዋ ታኒ ዶሳይ። ኣኪቤናዌ ጎዳ ናሼቻናው ኮዪያ ዲራው፥ ኣ ኦሱዋባ ቆፔ።
ሺን ኣኬዳዌ ባሬ ማቻቶ ናሼቻናው ኮዪያ ዲራው፥ ሳዓባ ቆፔ።
ኣ ቆፋይ ሻኬቴዳ። ኣሲና ጌላቤና ዎዶራታ ባሬ ኣሹዋኒኔ ባሬ ሼምፑዋን ጌያናው ኮዪያ ዲራው፥ ጎዳ ኦሱዋባ ቆፓው። ሺን ኣሲና ጌሌዳዉና ባሬ ኣሲና ናሼቻናው ኮዪያ ዲራው፥ ሳዓባ ቆፓው።
ታኒ ሃዋ ሂንቴንታ ማዳና ማላ ጋዪፔ ኣቲን፥ ሂንቴንታ ባናው ጊኬ። ሺን ሂንቴ ቤሲያዋዳን ዴዒዴ፥ ጎዳ ኦሱዋ ሂንቴና ኢሚዴ ኦና ማላ ኮያይ።
ኦኒኔ ባሬ ጊጊሴዳ ዎዶራቶ ኣኪያ ዎዲ ጋኪና፥ ባሬና ናጋናው ኣው ዳንዳዬቴናን ኢፆፔ፥ ኢዞ ኣኮ። ኢ ኢዞ ኣኮፔ፥ ሄዋን ናጋራይ ባዋ።
ሺን ኢ ባሬ ዎዛናን ሚኖፔ፥ ኣኬናን ጋሚዓና ዳንዳዬ። ቃሲ ባሬና ናጊዴ፥ ባሬ ጊጊሴዳ ዎዶራቶ ኣኬናን ጋሚዓና ጎፔ፥ ኦኒኔ ዎልቃንናን ባሬ ዎዛናን ቆፋ ቃቼዳዋ ጊዶፔ ሎይዳ።
ሄዋ ዲራው፥ ዎዶራቶ ኣኪያ ኡራይ ሎይዳ፤ ቃሲ ኣኬናዌ ኡባ ኣ ሎይዳ።
ኣሲና ጌሌዳ ሚሺራታ ባሬ ኣሲናይ ዴዔዳ ኬናን ኣናና ኢቴፔ ዴዓናዳን ቃሼታ ኡታዱ። ሺን ኢ ሃይቆፔ፥ ጎዳ ኣማኒያ ኣሳ ኦናኔ ጊዶፔ፥ ባሬ ዶሴዳ ኣሲና ጌላናው ዳንዳያው።
ታ ቆፋ ጊዶፔ፥ ጌሌናን ዴዓንቶ፥ ኢዛ ናሼቻን ዴዓና። ቃሲ ታናን ፆሳ ኣያናይ ዴዒያዋ ታኒ ኤራይ።
ኤቃሲ ያርሼዳ ቁማባ ጊዶፔ፥ ኑኒ ኡባይካ ኤሬቶ። ኤራይ ኦቶርሴ፤ ሺን ሲቁ ኣማኑዋን ዲቼ።
ኦኒኔ ባሬው ኢቲባ ኤሪያዋ ማላቶፔ፥ ኢ ቢሮ ኤራናው ቤሲያዋ ኤሪቤና።
ሺን ኦኒኔ ፆሳ ሲቆፔ፥ ፆሳይ ኣ ኤሬ።
ሄዋ ዲራው፥ ኤቃው ያርሼዳ ቁማ ሙሳባ ጊዶፔ፥ ኤቃ ኡባይ ኣላሚያን ኣያኔ ጊዴናዋኔ፥ ኢቲ ፆሳፔ ኣቲን፥ ሃራይ ባይናዋ ኑኒ ኤሬቶ።
ኣዪሲ ጎፔ፥ ጮራ ፆሳቱኔ ጮራ ጎዳቱ ዴዒኖ። ሺን ሃራይ ኣቶ፥ ሳሉዋን ጊዲና ሳዓን ጊዲና፥ ፆሳቱዋ ጌቴቲያዋንቱ ዴዖፔካ፥
ኡባባ ሜዳዌ ኑኒ ኣው ዴዒያዌ፥ ኢቲ ፆሳይ፥ ኣዉ፥ ኑሲ ዴዔ። ቃሲ ኡባባይ ኣኒ ሜቴዳዌኔ ኑኒ ኣኒ ዴዒያዌ ኢቲ ጎዳይ፥ ዬሱሲ ኪሪስቶሲካ ኑሲ ዴዔ።
ሺን ሃ ኤራይ ኣሳ ኡባው ዴዔና። ኢቲ ኢቲ ኣሳቱ ኤቃ ዶዬዳ ዲራው፥ ሃዒ ጋካናዉካ፥ «ኤቃው ያርሼዳ ቁማ» ያጊዴ ሚኖ። ቃሲ ኡንቱንቱ ዎዛናይ ሹጋ ጊዴዳዋን፥ ኡንቱንቶ ሃ ቁማን ቱኔዳዋ ማላቴ።
ሺን ቁማይ ኑና ፆሳኮ ሺቃናዳን ማዴና። ኑኒ ማና ዪንቶካ ኑሲ ኣይኔ ፓጬና፤ ሞፔኔ ኑሲ ኣይኔ ጉጄቴና።
ሺን ሃዌ ሂንቴ ሂንቴ ዶሶዋዳን ሃኒያዌ ሹጎ ኣማኑዋና ዴዒያዋንታ ናጋራን ዬጌና ማላ ናጌቲቴ።
ኣዪሲ ጎፔ፥ ኔኒ ኤራንቻይ ኤቃው ያርሼዳ ቁማ ማናው ኤቃ ጎሊያን ኡቴዳ ዎዴ፥ ሹጎ ኣማኑዋና ዴዒያ ኢቲ ኣሳይ ኔና ቤዖፔ፥ ኤቃው ያርሼዳ ቁማ ኢ ማናው ኣ ዎዛናይ ቆፔኔዬ?
ሄዋ ጊዶፔ ሃ ሹጎ ኣማኑዋና ዴዒያ ኔ ኢሻይ፥ ኪሪስቶሲ ኣ ዲራው ሃይቄዳዌ፥ ኔ ኤራን ባዬ።
ሃዋዳንካ፥ ሂንቴ ሂንቴ ኢሻቱዋ ናቂያዋኒኔ ኡንቱንቱ ሹጎ ዎዛና ማይያዋን ኪሪስቶሳ ናቂታ።
ሄዋ ዲራው፥ ቁማይ ኣማኒያ ታ ኢሻ ቢያዋ ጊዶፔ፥ ኣ ቤና ማላ፥ ታ ዴዒያ ላይን ሙሌካ ኣሹዋ ሚኬ።
ታኒ ኣይሌቴይ ባይና ኣሳ ጊዲኪታ? ዬሱሲ ኪቴዳዋ ጊዲኪታ? ኑ ጎዳ ዬሱሲ ኪሪስቶሳ ቤዓቤይኪታ? ሂንቴንቱ ታኒ ጎዳሲ ኦዳ ታ ኦሱዋፔ ቤቴዳዋንታ ጊዲኪቴዬ?
ታኒ ሃራንቱሲ ዬሱሲ ኪቴዳዋ ጊዳና ዮፔካ፥ ሂንቴንቶ ዬሱሲ ኪቴዳዋ ጊዲያዌ ኤሬቴዳዋ፤ ኣዪሲ ጎፔ፥ ታኒ ጎዳን ዬሱሲ ኪቴዳዋ ጊዲያዎ ሂንቴ ማርካ።
ታና ቦሪያዋንቱሲ ታኒ ኢሚያ ዛሩ ሃዋ።
ማናዉኔ ኡሻናው ኑሲ ማቲ ባዌ?
ዬሱሲ ኪቴዳ ሃራቱዋዳኒኔ ጎዳ ኢሻቱዋዳን፥ ቃሲ ጴፂሮሳዋዳን፥ ኤኖ ጊያ ማቻቶ ኢቲፔ ኣኪዴ ባናው ኑሲ ማታይ ባዌ?
ዎይ ኑ ዴዑዋሲ ኦዴ ባፄታናው ቤሲያዌ ታናኔ ባርናባሳ ፃላሌ?
ኣይ ዎዴኔ ባሬ ሚሻ ሚዴ፥ ዎታዳራቴ ኦያዌ ኦኔ? ዎይ ዎዪኒያ ቱራ ቶኪዴ፥ ኣ ኣይፊያ ሜናዌ ኦኔ? ዎይ ሚዛ ዉዲያ ሄሚዴ፥ ሄ ሚዛ ዉዲያፔ ማ ኡሼናዌ ኦኔ?
ታኒ ሃዋ ኣሳ ቆፋ ፃላላን ጋይታ? ዎይ ሂጊ ቃሲ ሃዋ ጌኔ?
ኣዪሲ ጎፔ፥ ሙሴ ሂጊያን፥ «ካ ዬያ ሜሂያ ዶና ቃቾፓ» ጌቴቲዴ ፃፌቴዳ። ፆሳይ ሜሂያባ ቆፒዴ ሃዋ ጊ?
ዎይ ኢ ሄዋ ጊያዌ ሙሌካ ኑ ዲራሳ ጊዴኔ? ቱማካ ኑ ዲራው ፃፌቴዳ፤ ጎሺያ ቢታኒካ ካ ቡኪያ ቢታኒካ፥ «ታና ጋኪያዋ ኣካና» ያጊዴ ኦናው ቤሴ።
ኑኒ ሂንቴ ጊዶን ኣያና ዬዉዋ ዜሬዳዋንታ ጊዲዴ፥ ኑ ኣሹዋሲ ማዶ ጊዲያዋ ሂንቴንቱፔ ጫኮፔ ዳሮቤ?
ሃራቱ ሄዋ ሂንቴንቱፔ ኣካናው ኡንቱንቶ ማታይ ዴዖፔ፥ ኑሲ ኡንቱንቱዋፔ ኣያ ማታይ ባዌ? ሺን ኑኒ ኪሪስቶሳ ሚሺራቹዋ ቃላሲ ቦ ጊዴናዳን፥ ኡባባ ጌንጪያዋፔ ኣቲን፥ ሄ ማታን ጎዔቲቤይኮ።
ጌሻ ጎሊያን ኦያ ኣሳቱ ባሬንቱ ቁማ ጌሻ ጎሊያፔ ኣኪያዋ ኤሪኪቴ? ቃሲ ያርሺያሳን ኦያዋንቱ ያርሹዋፔ ኣኪያዋ ኤሪኪቴ?
ሃዋዳንካ፥ ቃሲ ሚሺራቹዋ ቃላ ኦዲያዋንቱ ባሬንቱ ዴዑዋሲ ኮሺያባ ኣፔ ዴማናዳን፥ ጎዳይ ኣዛዜዳ።
ሺን ታኒ ሃ ማታ ኡባን ኣይኔ ጎዔታቤይኬ። ታኒ ሃዋ ፃፌዳዌ ሄዋ ማላ ማታይ ታው ዴዓናው ቤሴ ያጊያዋና ጊዴና። ኣዪሲ ጎፔ፥ ታ ጬቁዋ ኦኒኔ ሜላ ኬሲያዋፔ ሃይቂያዌ ታው ሎዓ።
ሚሺራቹዋ ቃላ ኦዳናው ታኒ ኣዛዜታ ኡቴዳ ዲራው፥ ኣ ኦዶፔካ ታው ጬቄቲያባይ ባዋ። ሚሺራቹዋ ቃላ ኦዴናን ኣጎፔ፥ ታው ኣዬሮ።
ኣዪሲ ጎፔ፥ ታኒ ሃዋ ዶሳዴ ኦፔ፥ ታው ዎይታይ ዴዔ። ሺን ታኒ ዶሴናን ኢፆፔካ፥ ሚሺራቹዋ ቃላ ዲራው ሃዳራ ፆሳይ ታው ኢሜዳ።
ያቲና፥ ታ ዎይታይ ኣዬ? ሚሺራቹዋ ቃላ ኦዳዴ፥ ታው ዎንጋላን ዴዒያ ኩሜን ማታን ጎዔቴናን፥ ሚሺራቹዋ ቃላ ጮ ኦዲያዋ።
ታኒ ኦሲኔ ኣይሌ ጊዲኬ ሺን፥ ጮራቱዋ ዛራናው ታና ኡባው ኣይሌ ኬሳዲ።
ታኒ ኣዪሁዳቱዋ ዛራናው ኡንቱንቱና ኡንቱንታ ጊዳዴ ዴዓዲ። ታ ሁጴው ሂጊያፔ ጋርሳና ዴዒኬ። ሺን ሂጊያፔ ጋርሳና ዴዒያዋንታ ዛራናው ሂጊያፔ ጋርሳና ዴዒያ ኣሳ ማላ ጊዳዲ።
ታኒ ሂጊ ባይና ኣሳቱዋና ዴዓዴ፥ ሂጊ ባይና ኣሳዳን ሃናዲ። ፆሳ ሂጊ ዪና ጊዴና። ሺን ሂጊ ባይናዋንታ ዛራናው፥ ኪሪስቶሳ ሂጊያፔ ጋርሳና ዴዓዲ።
ታኒ ኣማኑዋን ዳቡሪያዋንታ ዛራናው፥ ኡንቱንቱ ማላ ጊዳዲ። ታኒ ኣይ ኦጊያኒኔ ኣማሬዳ ኣሳቱዋ ኣሻናው፥ ኡባ ኣሳቱዋና ኡባባኒ ኡንቱንቱ ማላ ጊዳዲ።
ታኒ ሚሺራቹዋ ቃላ ኣንጁዋ ሻካናው፥ ሚሺራቹዋ ቃላ ዲራው፥ ኡባባ ኦይ።
ዎን ፆናና ጊዴ ዎፂያ ኡባይ ኢቲፔ ዎፄ። ሺን ኢቱዋ ፃላላይ ዎይታ ኣኪያዋ ኤሪኪቴ? ሃዋዳን ሂንቴንቱካ ዎይታ ኣካናው ዎፂቴ።
ካሳው ባሬና ጊጊሲያ ኦኒኔ ኡባባኒ ባሬና ናጌ። ኣሳይ ሄዋ ዳቡሪያዌ ፆኔዳዎ ኢሜቲያ ባዪያ ኣክሊሊያ ዴማናሳ። ሺን ኑኒ ዳቡሪያዌ ሜናው ዴዒያዋኔ ባዬና ኣክሊሊያ ዴማናሳ።
ሄዋ ዲራው፥ ታኒ ቆፊ ባይናን ዎፂያዋዳን ዎፂኬ። ጫርኩዋ ዪምፒያ ኣሳዳንካ ጮ ኦሌቲኬ።
ሺን ታኒ ሃራንቶ ኦዴዳዋፔ ጉዪያን፥ ታ ሁጴው ዎይታፔ ኣቴና ማላ፥ ታ ኣሳቴ ናጌታናዳን ኦይ።
ሄዋ ቦላን ታናዳን ኣማኒያዋንቶ፥ ታኒ ሂንቴ ሃዋ ኤራና ማላ ኮያይ። ኑ ኣዎቱ ኡባይ ሻሪያፔ ጋርሳና ዴዔዲኖ፤ ኡባይካ ኣባ ጊዶና ፒኔዲኖ።
ኡንቱንቱ ኡባይ ሙሴና ኢቴፔ ጊዳናው፥ ሻሪያኒኔ ኣባን ፃማቄቴዲኖ።
ኡንቱንቱ ኡባይ ሄ ኢቲ ኣያና ቁማ ሜዲኖ።
ቃሲ ኡባይካ ሄ ኢቲ ኣያና ኡሻ ኡሼዲኖ። ኣዪሲ ጎፔ፥ ኡንቱንቱ ባሬንታ ካሌያ ኣያና ዛላፔ ፑልቶዋ ኡሼዲኖ፤ ሄ ዛላይካ ኪሪስቶሳ።
ሺን ፆሳይ ኡንቱንቱፔ ዳሪያ ባጋቱዋን ናሼቲቤና ዲራው፥ ኡንቱንቱ ኣኃይ ኣሳይ ባይና ሳን ላሌቴዳ።
ኡንቱንቱ ኢታባ ኣሞቴዳዋዳን፥ ኑ ዎዛናይ ቃሲ ኢታባ ኣሙዋፔ ናጌታናዳን፥ ሄዌ ኡባይ ኑሲ ቲሚርቴ ጊዴዳ።
ፆሳ ማፃፋይ፥ «ኣሳይ ማናዉኔ ኡሻናው ኡቴዲኖ፤ ቃሲ ዱሮ ዴንዲ ኤቄዲኖ» ያጊያዋዳን፥ ኡንቱንቱፔ ኢቱ ኢቱ ኤቃው ጎዪኔዳዋዳን፥ ሂንቴ ጎዪኖፒቴ።
ኡንቱንቱፔ ኢቱ ኢቱ ዎሹሜዳዋዳን፥ ኑኒ ዎሹማናው ቤሴና። ሄዋ ጋሱዋን ኡንቱንቱፔ ኢቲ ጋላሲ ላታማኔ ሄዙ ሻዓይ ሃይቄዳ።
ኡንቱንቱፔ ኢቱ ኢቱ ጎዳ ፓጪዴ፥ ሾሻን ዱኬቲ ሃይቄዳዋዳን፥ ኑኒ ጎዳ ፓጫናው ቤሴና።
ኡንቱንቱፔ ኢቱ ኢቱ ዙዙሚና፥ ዎያ ኪታንቻን ኡንቱንታ ዪሴዳዋዳን ዙዙሞፒቴ።
ሃዌ ኡባይ ሃራቱሲ ቲሚርቴ ጊዳናዳን ኡንቱንቱ ቦላ ጋኬዳ። ቃሲ ኑና ዎዲያ ዉርሴይ ጋካና ማቴዳዋንታ ሴራናው ፃፌቴዳ።
ሄዋ ዲራው፥ ሚና ኤቃዲ ጊዴ ቆፒያ ኡራይ ኦኒኔ ኩንዴናዳን፥ ባሬና ናጎ።
ሂንቴንታ ጋኪያ ፓጪ፥ ኣሳ ኡባ ጋኪያ ፓጪያ ማላፔ ኣቲን፥ ኣይኔ ዱማቴና። ሂንቴንቱ ዎልቃይ ዳንዳዪያዋፔ ኣያ ፓጪያን ሂንቴ ፓጬታናው ኮዬና ፆሳይ ኣማኔቴዳዋ። ሺን ሂንቴንታ ፓጪ ጋኪያ ዎዴ፥ ሄ ፓጪያ ኢ ሂንቴንታ ዳንዳዪሳና። ቃሲ ሄ ፓጪያፔ ሂንቴንቱ ኬሲያ ኦጊያካ ኢ ኢማና።
ሄዋ ዲራው፥ ታ ዶሲያዋንቶ፥ ኤቃው ጎዪኖፒቴ።
ሂንቴንቱ ዎዛናማ ኣሳ ጊዴዳ ዲራው፥ ታኒ ሂንቴንቶ ኦዳይ። ታኒ ጊያዋ ሂንቴ ፒርዲቴ።
ኑኒ ፆሳ ጋላቲዴ ሻኪያ ኣንጁዋ ፁዓይ ኪሪስቶሳ ሱና ኢቲፔቴይ ዴዒያዋ ጊዴኔ? ቃሲ ኑኒ ሜንያ ኡኪይ ኪሪስቶሳ ኣሹዋና ኢቲፔቴይ ዴዒያዋ ጊዴኔ?
ኢቲ ኡኪይ ዴዒያ ዲራው፥ ኑኒ ጮራ ጊዶፔካ፥ ኢቲ ኣሳቴ። ኣዪሲ ጎፔ፥ ኑኒ ኡባይካ ሄ ኢቲ ኡኪ ሻኬቴቶ።
ኢስራዔሊያ ኣሳ ፄሊቴ። ያርሹዋ ሚያዋንቱ ያርሺያሳና ኢቲፔቴይ ዴዒያዋንታ ጊዲኪኖ?
ሲሚ ታኒ ዋጋይታ? ኤቃሲ ያርሼቴዳ ቁማይ ማዲ ዎይ ኤቃይ ማዲ?
ማዴና፤ ሺን ታኒ ጊያዌ ፆሳ ኣማኔና ኣሳቱ ኢታ ኣያናቱዋሲ ያርሺያዋፔ ኣቲን፥ ፆሳው ያርሺኪኖ። ኢታ ኣያናቱዋና ሂንቴ ኢቲፔ ዙፔታና ማላ፥ ታኒ ኮዪኬ።
ጎዳ ፁዓፔ ኡሺዴ ቃሲ ኢታ ኣያናቱዋ ፁዓፔ ኡሻናው ሂንቴ ዳንዳዪኪታ። ጎዳ ጋይታፔ ሂንቴ ጊሼቲዴ ቃሲ ኢታ ኣያናቱዋ ጋይታፔ ማናው ዳንዳዪኪታ።
ሄዋ ኡዲዴ ኑኒ ጎዳና ፂኖታናው ኮሺ? ኑኒ ኣፔ ሚኔቶ?
ሂንቴፔ ኢቱ ኢቱ፥ «ኡባባ ኦናው ታና ዲጊያባይ ባዋ»፤ ሺን ኡባባይ ማዴና። «ኡባባ ኦናው ዲጊያባይ ባዋ፤ ሺን ኡባባይ ጌሼና» ያጊኖ።
ኦኒኔ ሃራ ኣሳ ማዲያባ ቆፖፔ ኣቲን፥ ሃራይ ኣቶ ኢቱኔ ባሬና ማዲያባ ቆፖፖ።
ጌያን ኣፃሬ ታራን ዛሊዔቲያ ኣሹዋ ሂንቴ ዎዛና ቆፋን፥ ኣይኔ ሲናን ሚቴ።
ኣዪሲ ጎፔ፥ ኣላሚኔ ኣኒ ዴዒያባይ ኡባይ ጎዳባ።
ኢቲ ኣማኔና ኣሳይ ሂንቴንታ ኢማ ኡዲ ሾባናው ፄሲና ባናው ኮዮፔ፥ ሂንቴ ዎዛና ቆፋን፥ ኣይኔ ሲናን ሂንቴ ሲን ኢ ኣያባ ኡባ ሚቴ።
ሺን ኢቲ ኡራይ ሂንቴንቶ፥ «ሃዌ ኤቃው ያርሼዳዋ» ጎፔ፥ ሄ ሂንቴንቶ ኦዴዳ ቢታኒያ ዲራዉኔ ቃሲ ሂንቴ ዎዛና ቆፋ ዲራው፥ ሄ ቁማ ሞፒቴ።
ታኒ ጊያዌ ኔ ዎዛና ቆፋ ዲራሳ ጊዴና፤ ሺን ዮኮ ቢታኒያ ዎዛና ቆፋ ዲራሳ። ታኒ ታ ሃናናው ዳንዳዪያ ታ ሃኖታ ሃራ ኣሳ ዎዛናይ ኣያው ፒርዲ?
ታኒ ፆሳ ጋላታዴ ቁማ ሞፔ፥ ፆሳ ጋላታዴ ሜዳ ቁማው ኣያው ቦሬታይታ?
ሲሚ ሂንቴ ኣያኔ ሞፔ፥ ዎይ ኣያኔ ኡሾፔ፥ ዎይ ሂንቴ ኣያኔ ኡዶፔ፥ ኡባባ ፆሳ ቦንቹዋሲ ኦቴ።
ሂንቴንቱ ኣዪሁዳ ኣሳቱዋሲ ዎይ ጊሪኬ ኣሳቱዋሲ ዎይ ፆሳ ኣማኒያዋንቱሲ ቦ ጊዶፒቴ።
ታኒ ቃሲ ጮራቱ ኣታና ማላ፥ ኡንቱንቱ ኡባ ማዳናዳኒፔ ኣቲን፥ ታ ሁጴው ማዱዋ ኮዬናን፥ ኣሳ ኡባ ኡባባኒ ናሼቺያዋዳን፥ ሂንቴንቱካ ሄዋዳ ኡዲቴ።
ታኒ ኪሪስቶሳ ሌሚሱዋ ካሊያዋዳን፥ ሂንቴንቱካ ታዋ ካሊቴ።
ታናዳን ኣማኒያዋንቶ፥ ሂንቴ ኡባባኒ ታና ሃሳዪያ ዲራዉኔ፥ ዎጋ ታኒ ሂንቴንቶ ኢሜዳዋዳን፥ ሂንቴ ሚኒሲዴ ናጊያ ዲራው፥ ሂንቴንታ ጋላታይ።
ሺን ኪሪስቶሲ ኣቱማዋ ኡባው ሁጴ ጊዲያዋ፥ ኣቱማ ኣሳይ ማጫ ኣሳሲ ሁጴ ጊዲያዋኔ ቃሲ ፆሳይ ኪሪስቶሳሲ ሁጴ ጊዲያዋ ሂንቴ ኤራና ማላ ኮያይ።
ፆሳ ዎሲዴ፥ ዎይ ቲምቢቲያ ኦዲዴ፥ ባሬ ሁጲያ ጎዚያ ኣቱማ ኣሳይ ኡባይ ኪሪስቶሳ ቶቼ።
ቃሲ ፆሳ ዎሳዴ ዎይ ቲምቢቲያ ኦዳዴ፥ ባሬ ሁጲያ ጎዜና ማጫዉና ባሬ ኣሲና ቶቻው፤ ኣያው ጎፔ፥ ኢዛ ባሬ ሁጲያ ሜዴታዲጎኒና ኢቲ ማላ።
ማጫዉና ባሬ ሁጲያ ጎዛና ዮፔ፥ ቃንፂሱ። ሺን ኢዛ ባሬ ሁጲያ ቃንፂሳናዌ ዎይ ሜዲሳናዌ ፖኮፔ፥ ባሬ ሁጲያ ጎዙ።
ኣቱማዌ ፆሳ ሌሚሱዋኔ ቦንቹዋ ጊዲያ ዲራው፥ ባሬ ሁጲያ ጎዛናው ቤሴና፤ ሺን ማጫዉና ኣቱማዋሲ ቦንቾ።
ኣዪሲ ጎፔ፥ ማጫዉና ኣቱማዋፔ ቤታዱፔ ኣቲን፥ ኣቱማዌ ማጫዉኒፔ ቤቲቤና።
ኣዪሲ ጎፔ፥ ማጫዉና ኣቱማዋ ዲራው ሜታዱፔ ኣቲን፥ ኣቱማዌ ማጫዉኒ ዲራው ሜቲቤና።
ሄዋ ዲራው፥ ማጫዉና ባሬ ኣሲና ኣዪሱዋፔ ጋርሳና ዴዒያዋ ኤሪሳናዉኔ ኪታንቻቱዋ ዲራው፥ ኢዚ ሁጲያን ጎዚያባይ ዴዓናው ቤሴ።
ሺን ጎዳን ማጫዉና ኣቱማዌ ባይናን ዴዑኩ፤ ኣቱማዌካ ማጫዉና ባይናን ዴዔና።
ኣዪሲ ጎፔ፥ ማጫዉና ኣቱማዋፔ ሜቴዳዋዳን፥ ቃሲ ኣቱማዌካ ማጫዉኒፔ ዬሌቴዳ። ቃሲ ኡባባይካ ፆሳፔ ዬ።
ሂንቴንቱ ሂንቴ ሁጴው ፒርዲቴ። ማጫዉና ባሬ ሁጲያ ጎዜናን ፆሳ ዎሳናው ቤሲ?
ኣቱማዌ ባሬ ሁጲያ ዲቾፔ፥ ኣው ፖኮ። ሺን ማጫዉና ባሬ ሁጲያ ዲቾፔ፥ ኢዚው ቦንቾ ጊዲያዋ ሃራይ ኣቶ፥ ሜቴንቶኔ ሂንቴንታ ታማሪሴኔ? ኣዪሲ ጎፔ፥ ማጫዉኒ ሁጲ ኢዞ ካማናው ኢዚው ኢሜቴዳ።
<range>
ሺን ኦኒኔ ሃ ዬዉዋን ፓሉሜታናው ኮዮፔ፥ ኑሲ ጊዲና ዎይ ፆሳ ኣማኒያዋንቶ ጊዲናካ፥ ሃዋፔ ሃራ ዎጋይ ባዋ።
ሂንቴ ሺቂያዌ ኢታባሳፔ ኣቲን፥ ሎዖባሳ ጊዴና ዲራው፥ ታኒ ሃ ኣዛዙዋ ኢማዴ ሂንቴንታ ጋላቲኬ።
ሺን ሂንቴ ዎሳ ጎሌን ሺቂያ ዎዴ፥ ሂንቴ ጊዶን ጳልቄይ ዴዒያዋ ታኒ ሲሳይ። ቃሲ ሄዌ ኢቲ ባጋና ቱማ ጊዲያዋ ኣማናይ።
ኣዪሲ ጎፔ፥ ሂንቴ ማታን ኣማኔቴዳዋንቱ ቆንጪ ኤሬታና ማላ፥ ሂንቴ ጊዶኒካ ቃሲ ሻኩ ዴዓናው ቤሴ።
ሄዋ ዲራው፥ ሂንቴ ኢቲፔ ሺቂያ ዎዴ፥ ሂንቴ ሺቁ ጎዳ ካዉዋ ማናሳ ጊዴና።
ኣዪሲ ጎፔ፥ ሂንቴ ቁማ ሚያ ዎዴ፥ ኡባይ ሁጲያን ሁጲያን ባሬዋ ባሬዋ ሚያ ዲራው፥ ኢቱ ኮሻቴ፤ ኢቱ ቃሲ ማቴ።
ማናዉኔ ኡሻናው ሂንቴንቶ ጎሊ ባዌ? ዎይ ፆሳ ዎሳ ጎሊያ ካቴ? ቃሲ ኣይኔ ባይናዋንታ ዬላዪቴ? ታኒ ሂንቴንታ ዋጎ? ሃ ዬዉዋን ታኒ ሂንቴንታ ጋላቶ? ጋላቲኬ።
ኣዪሲ ጎፔ፥ ታኒ ቃሲ ሂንቴንቶ ኢሜዳ ቲሚርቲያ ጎዳፔ ኣካዲ። ጎዳ ዬሱሲ ኡንቱንቱ ኣ ኣዴ ኢሜዳ ቃማ ዳቡዋ ኣኪዴ፥
ፆሳ ጋላቴዳ፤ ዳቡዋ ሜንዴ፥ «ሄይቴ፤ ሚቴ። ሃዌ ሂንቴ ጊሻታው ባሬና ኢሜዳ ታ ኣሹዋ። ሃዋን ታና ቆፒቴ» ያጌዳ።
ሃዋዳንካ፥ ካዉዋ ሚዴ ሲሚና፥ ፁዓ ቃሲ ኣኪዴ፥ «ሃዌ ፁዓይ ታ ሱን ታኒ ጫቄዳ ኦራ ጫቁዋ። ሂንቴንቱ ኣፔ ኡሼዳ ዎዴ ኡባን ሄዋን ታና ቆፒቴ» ያጌዳ።
ኣዪሲ ጎፔ፥ ሂንቴ ሃ ዳቡዋ ሜዳ ዎዴ ኡባኒኔ ሃ ፁዓፔ ኡሼዳ ዎዴ ኡባን ጎዳይ ያና ጋካናዉካ፥ ኣ ሃይቁዋ ኦዲታ።
ሄዋ ዲራው፥ ቤሴናን ዴዒዴ ጎዳ ዳቡዋ ሚያዌ፥ ዎይ ጎዳ ፁዓፔ ኡሺያዌ ኦኒኔ ኣ ኣሹዋኔ ኣ ሱ ኣጮቴ።
ሺን ኣሳይ ባሬ ሁጲያ ፓጮ። ያቲዴ ዳቡዋ ሞ። ፁዓፔካ ኡሾ።
ኣዪሲ ጎፔ፥ ጎዳ ኣሹዋ ሻኪዴ ኤሬናን ዳቡዋ ሚያዌኔ ፁዓፔካ ኡሺያዌ ባሬ ሁጴዋ ፒርዳ ሜኔ ኡሼ።
ሄዋ ዲራው፥ ሂንቴ ጊዶን ጮራቱ ዳቡራንቻኔ ሃርጋንቻ ጊዴዲኖ፤ ቃሲ ኡንዴኔዳዋንቱ ሃይቄዲኖ።
ሺን ኑኒ ኑ ሁጲያ ቱሙ ፓጬዴንቶ፥ ፆሳይ ኑና ፒርዴና።
ኑኒ ፒርዴቲያ ዎዴ፥ ሃ ኣላሚያና ኢቲፔ ፒርዴቴና ማላ፥ ጎዳይ ኑና ሴሬ።
ሄዋ ዲራው፥ ታናዳን ኣማኒያዋንቶ፥ ጎዳ ካዉዋ ማናው ሂንቴ ሺቂያ ዎዴ፥ ኢቱ ኢቱዋ ናጊቴ።
ኦኒኔ ኮሻቴዳዋ ጊዶፔ፥ ኢቲፔ ሺቂያ ዎዴ ፆሳ ፒርዳን ሂንቴ ጌሌና ማላ፥ ባሬ ሶዪን ሞ። ኣቴዳዋ ታኒ ያ ባዴ ጊጊሳና።
ታናዳን ኣማኒያዋንቶ፥ ጌሻ ኣያና ኢሞታባ ሂንቴ ኤራናው ኮያይ።
ሂንቴንቱ ፆሳ ኣማኔና ዎዴ፥ ኡባ ዎዴ ካሊያዋዳንካ፥ ሃሳዬና ኤቃቱዋኮ ሂንቴ ቤዳዋ ኤሪታ።
ሄዋ ዲራው፥ ፆሳ ኣያናይ ካሌያ ኣሳይ ኦኒኔ፥ «ዬሱሲ ሼቄቶ» ያጊዴ ሃሳዬናዋኔ ቃሲ ጌሻ ኣያናይ ካሌፔፔ ኣቲን፥ ሃራይ ኣቶ ኢቲ ኣሳይኔ፥ «ዬሱሲ ጎዳ» ጋናው ዳንዳዬናዋ ታኒ ሂንቴንታ ኤሪሳይ።
ኣያና ኢሞታይ ዱማ ዱማ፤ ሺን ኢሚያ ኣያናይ ኢቱዋ።
ቃሲ ኦያ ኦሱ ዱማ ዱማ፤ ሺን ጎዳይ ኢቱዋ።
ኦሱዋ ኦናው ዱማ ዱማ ኦጊ ዴዒሺን፥ ሄ ኦያ ኦጊያ ኡባ ኣሳ ኡባው ቆንጪሲያ ፆሳይ ኢቱዋ።
ሺን ኣሳ ኡባ ማዳናው፥ ጌሻ ኣያና ቆንጪሲያ ዎልቃይ ኡባው ሁጲያን ሁጲያን ኢሜቴዳ።
ኣዪሲ ጎፔ፥ ጌሻ ኣያናይ ኢቱዋሲ ኣ ኤራቴ ሃሳያ ኢሜዳ፤ ቃሲ ኢቱዋሲ ኤራቴ ሃሳያ ኢሜዳ።
ሄ ጌሻ ኣያናይ ኢቱዋሲ ኣማኑዋ ኢሚዴ፥ ዮኮዋሲ ሃርጋንቻ ፓያ ዎልቃ ኢሜዳ።
ጌሻ ኣያናይ ኢቱዋሲ ማላታ ኦያ ዎልቃ ኢሚዴ፥ ኢቱዋሲ ቲምቢቲያ ኦዲያ ዎልቃ ኢሜዳ። ኢቱዋሲ ኣያናቱዋ ጊዱዋን ዴዒያ ዱማቴ ኤሪያ ዎልቃ ኢሚዴ፥ ኢቱዋሲ ዱማ ዱማ ቃላን ሃሳዪያ ዎልቃ ኢሜዳ። ቃሲ ኢቱዋሲ ዱማ ዱማ ቃላን ሃሳዬዳዋ ቢሊያ ዎልቃ ኢሜዳ
ሺን ሃ ኡባባ ኦያዌ ሄ ኢቲ ጌሻ ኣያና። ኣሳ ኡባው ኢ ባሬ ኮዪያዋዳን፥ ዱማ ዱማ ኢሞታ ሻኪ ሻኪዴ ኢሜዳ።
ኪሪስቶሲ ጮራ ኣሳቴቱ ዴዒያ ኢቲ ቦላ ማላ። ቦላይ ጮራ ኣሳቴቱዋፔ ሜቴዳዋ ጊዶፔካ፥ ኢቲ ቦላ።
ኣዪሲ ጎፔ፥ ኑኒ ኣዪሁዳ ኣሳ ጊዶፔኔ ዎይ ጊሪኬ ኣሳ ጊዶፔ፥ ዎይ ኣይሌ ጊዶፔኔ ዎይ ዎማኖ ጊዶፔ፥ ኡባይ ኢቲ ጌሻ ኣያናን ኢቲ ቦላ ጊዳናው ፃማቄቴዶ። ቃሲ ኑኒ ኡባይ ኢቲ ጌሻ ኣያና ኡሼዶ።
ኣዪሲ ጎፔ፥ ቦላሲ ኣሳቴይ ጮራ ጊዲያዋፔ ኣቲን፥ ኢቱዋ ጊዴና።
ጌዲ፥ «ታኒ ኩሺያ ጊዴና ዲራው፥ ቦላ ቆሞ ጊዲኬ» ጎፔ፥ ኢ ሄዋ ጊያዌ ቦላ ቆሞ ጊዲያዋ ዲጋኔ?
ሃይይካ፥ «ታኒ ኣይፊያ ጊዴና ዲራው፥ ቦላ ቆሞ ጊዲኬ» ጎፔ፥ ኢ ሄዋ ጊያዌ ቦላ ቆሞ ጊዲያዋ ዲጋኔ?
ቦላይ ኡባይ ኣይፊያ ፃላላ ጊዲንቶ፥ ዎቲዴ ሲሳናው ዳንዳዪ? ቃሲ ቦላይ ኡባይ ሃይ ፃላላ ጊዲንቶ፥ ዎቲዴ ሲንጋናው ዳንዳዪ?
ሺን ፆሳይ ባሬ ኮዬዳዋዳን፥ ቦላ ኣሳቴቱዋ ኢቱዋ ኢቱዋ ቦላን ዎዳ።
ኡባይ ኢቲ ቆሞ ጊዲንቶ፥ ቦላይ ሃቃን ዴዓኔ?
ሺን ኣሳቴቱ ጮራ ጊዶፔካ፥ ቦላይ ኢቱዋ።
ኣዪፊ ኩሺያ፥ «ኔኒ ታና ኮሻካ» ጋናው ዳንዳዬና። ዎይ ቃሲ ሁጲ ጌዳቱዋ፥ «ሂንቴንቱ ታና ኮሺኪታ» ጋናው ዳንዳዬና።
ሺን ላፋ ማላቲያ ቦላ ኣሳቴቱ ሎይ ኮሺያዋንታ።
ቦላ ኣሳቴቱዋፔ ቦንቼቴናዋንታ ኑሲ ማላቲያዋንታ ኑኒ ሎይ ቦንቼቶ። ቃሲ ኑና ዬላዪያ ቦላ ኣሳቴቱዋካ ሎይ ቦንቼቶ።
ኑ ቦላፔ ቤቲያ ባጋው ማዩ ኮሼና፤ ሺን ፖኪያ ባጋ ኣሳቴቱዋ ሎይ ማዪዛናዳን፥ ፆሳይ ኣሳቴ ኢቲፔ ጋዳ።
ቦላ ኣሳቴቱ ኢቱ ኢቱዋሲ ኢቲ ማላ ቆፋ ቆፓናፔ ኣቲን፥ ቦላን ዱማቴይ ዴዓናው ቤሴና።
ቦላ ኣሳቴቱዋፔ ኢቱ ሴሌቶፔ፥ ቦላ ኣሳቴቱ ኡባይካ ኣናና ሴሌቲኖ፤ ቦላ ኣሳቴቱዋፔ ኢቱ ቦንቼቶፔ፥ ቦላ ኣሳቴቱ ኡባይ ኣናና ናሼቲኖ።
ሂንቴንቱ ኡባይ ኪሪስቶሳ ቦላ፤ ቃሲ ሁጲያን ሁጲያን ሂንቴ ኡባይካ ኣ ቦላ ኣሳቴቱዋ።
ፆሳይ ዎሳ ጎሌን ኢቲ ኢቲ ኣሳቱዋ፥ ኮይሩዋን ዬሱሲ ኪቴዳዋንታ፥ ላዔንዋን ናባቱዋ፥ ሄዜንዋን ታማሪሲያዋንታ፥ ሄዋፔ ጉዪያን፥ ማላታ ኦያዋንታ፥ ሄዋፔ ጉዪያን፥ ፓያ ዎልቃይ ዴዒያዋንታ፥ ማዲያዋንታ፥ ዎሳ ጎሊያ ኣዪሲያዋንታ ዱማ ዱማ ቃላን ሃሲያዋንታ ኦዳ።
ኡባቱ ዬሱሲ ኪቴዳዋንቴ? ኡባቱ ናባቴ? ኡባቱ ታማሪሲያዋንቴ? ኡባቱ ማላታ ኦኖ?
ኡባሲ ፓያ ዎልቃይ ዴዒ? ኡባቱ ዱማ ዱማ ቃላን ሃሳዪኖ? ቃሲ ዱማ ዱማ ቃላን ሃሳዬዳዋ ኡባቱ ቢሊኖ?
ሺን ኡባፔ ኣያ ኢሞታ ሎይ ኮዪቴ። ቃሲ ኡባፔ ሎይ ኣያ ኦጊያ ታኒ ሂንቴንታ ቤሳና።
ታኒ ኣሳ ቃላኒኔ ኪታንቻ ቃላን ሃሳዮፔካ ታው ሲቁ ዮፔ፥ ታ ሃሳያይ ጮ ዋሲያ ዳዋላ ማላ፤ ዎይ ቆልጫካቲያ ፂናፂሊያ ማላ።
ናቤቴ ኢሞታይ ታው ዴዖፔካ፥ ታኒ ጌሜዳ ዬዉዋ ኡባኔ ኤራቴ ኡባ ኤሪንቶካ፥ ቃሲ ዴሪያ ዴን ዲጊያ ኣማኑ ታው ዴዖፔካ፥ ሲቁ ዮፔ፥ ታኒ ኣያኔ ጊዲኬ።
ታው ዴዒያዋ ኡባ ሂዬሳቱዋ ሚዛናው ኢሚንቶካ ሃራይ ኣቶ፥ ታ ቦላ ታማን ጉዳናው ኣ ኢሚንቶካ ሲቁ ዮፔ፥ ታና ኣይኔ ማዴና።
ሲቁ ዳንዳያንቻ። ሲቁ ኬኬ። ሲቁ ቃናቴና። ጬቄቴና፤ ቃሲ ኦቶሬቴና።
ሲቁ ባሬው ቤሴናዋ ኦና፤ ኡዜቴና፤ ዪሎቴና፤ ሲቁ ናቄቴዳዋካ ፓይዴና።
ሲቁ ቱማቴን ናሼቲያዋፔ ኣቲን፥ ዎርዱዋን ናሼቴና።
ሲቁ ኡባባ ዳንዳዬ። ኡባባይካ ሃናናዋ ጊዴ፥ ናሼቻን ናጌ። ኡባባኒ ጌንጬ።
ሲቁ ሙሌካ ዬና። ሺን ናቤቴይካ ኣታና። ዱማ ዱማ ቃላን ሃሳዪያዌካ ኣታና። ኤራቴይካ ያና።
ኣዪሲ ጎፔ፥ ኑኒ ኤራቴፔ ፓጫ ኤሬቶ፤ ቲምቢቲያፔካ ፓጫ ኦዴቶ።
ሺን ኩሜን ጊዴዳዌ ዪያ ዎዴ፥ ፓጫይ ያና።
ታኒ ናዓቴን ዴዒያ ዎዴ፥ ናዓዳን ሃሳያይ። ናዓዳን ቆፓይ። ቃሲ ናዓዳንካ ኣኬካይ። ዎዳላ ጊዴዳ ዎዴ፥ ናዓቴ ሃኑዋ ኣጋዲ።
ኑኒ ሃዒ ቤዒያዌ ማስቶቲያን ቤዒያ ሌምዒ ሌምዒያ ማላ ማላ፤ ሺን ሄ ዎዴ ኑኒ ኑ ኣይፊያን ቆንጪያን ቤዓና። ሃዒ ታኒ ኤራቴፔ ፓጫ ኤራይ፤ ሺን ፆሳይ ታና ዉርሲዴ ኤሪያዋዳን፥ ሄ ዎዴ ታኒካ ዉርሳ ኤራና።
ሺን ሄዋ ጊዶፔ፥ ኣማኑ፥ ሃናናዋ ጊዴ ናሼቻን ናጊያዌኔ ሲቁ፥ ሃዋንቱ ሄዛቱ ሚኒዴ ዴዒኖ። ሃዋንቱፔ ኣያዌ ሲቁዋ።
ሲቁዋ ካሊቴ። ኣያና ኢሞታካ ሎይ ኮዪቴ። ሺን ኡባፔ ኣዴ፥ ናቤቴ ኮዪቴ።
ኣዪሲ ጎፔ፥ ዱማ ዱማ ቃላን ሃሳዪያ ኡራይ ፆሳው ሃሳዬፔ ኣቲን፥ ኣሳሲ ሃሳዬና። ኣዪሲ ጎፔ፥ ኢ ሃሳዪያዋ ኦኒኔ ኣኬኬና። ሺን ኣሳሲ ቆንጪቤና ዬዉዋ ኣያና ዎልቃን ሃሳዬ።
ሺን ናቢ ኣሳ ማዳናው፥ ዞራናዉኔ ሚኒሳናው ኣሳሲ ሃሳዬ።
ዱማ ዱማ ቃላን ሃሳዪያ ኡራይ ባሬና ማዴ። ሺን ናቢ ዎሳ ጎሊያ ማዴ።
ሂንቴንቱ ኡባይ ዱማ ዱማ ቃላን ሃሳያናዋ ታኒ ዶሳይ። ሺን ናቤቴ ሄዋፔ ኣዴ ዶሳይ። ኣዪሲ ጎፔ፥ ዱማ ዱማ ቃላን ሃሳዪያዌ ሄ ሃሳዬዳዋ ዎሳ ጎሊያ ማዳናው ቢሊያ ኣሳይ ዮፔ፥ ዱማ ዱማ ቃላን ሃሳዪያዋፔ ናቤቴይ ኣ።
ሺን ታናዳን ኣማኒያዋንቶ፥ ሃዒ ታኒ ሂንቴንቱኮ ባዴ፥ ዱማ ዱማ ቃላን ሃሳያዴ፥ ሳፃን ዎይ ኤራቴን ዎይ ናቤቴን ዎይ ታማሪሲያዋን ሂንቴንቱሲ ኦዳና ዮፔ፥ ታኒ ሂንቴንታ ኣያ ማዳይታ?
ሃራይ ኣቶ፥ ሼምፑ ባይናባይ ሱሱሊያ ጊዲና ዎይ ዲ ጊዲና ካዒዴ፥ ባሬ ካሳ ዱማቴ ኤሪሳና ዮፔ፥ ሱሱሊያ ፑኖፔኔ፥ ዎይ ዲ ዲፆፔ፥ ኣሳይ ዎቲዴ ኤራኔ?
ቃሲ ፁሩምባ ዋሱ ሎይ ኤሬታና ዮፔ፥ ኦላው ኦኔ ጊጌታናዌ?
ሃዋዳንካ፥ ቃሲ ዱማ ዱማ ቃላን ሂንቴ ሃሳዪያዌ ቆንጬ ጊዴናን ዮፔ፥ ሂንቴ ሃሳዪያዋ ኣሳይ ዎቲ ኣኬካኔ? ኣዪሲ ጎፔ፥ ጫርኩዋሲ ሂንቴ ሃሳዪታ።
ሃ ኣላሚያን ጮራ ቃላይ ዴዔ፤ ሺን ቢሌይ ባይና ቃላይ ኢቱኔ ባዋ።
ሺን ኢቲ ኣሳይ ሃሳዪያ ቃላ ታኒ ኤራና ዮፔ፥ ሄ ሃሳዪያዌ ታው ኢማ ጊዴ፤ ታኒካ ኣው ኢማ ጊዳይ።
ሃዋዳንካ፥ ቃሲ ጌሻ ኣያና ኢሞታ ሂንቴ ኣካናው ሎይ ኮዪያዋንታ ጊዲያ ዲራው፥ ዎሳ ጎሊያ ዲቻናው ማዳዋ ኡባባፔ ኣዴ ኮዪቴ።
ሄዋ ዲራው፥ ዱማ ዱማ ቃላን ሃሳዪያዌ ባሬ ሃሳዬዳዋ ቢላናው ዳንዳያና ማላ፥ ፆሳ ዎሶ።
ኣዪሲ ጎፔ፥ ታኒ ዱማ ዱማ ቃላን ፆሳ ዎሶፔ፥ ታ ኣያናይካ ዎሴ፤ ሺን ታ ጋርሳ ቆፋይ ኣይኔ ጎዔቴና።
ያቲና፥ ታኒ ዎቶ? ታኒ ታ ኣያናን ፆሳ ዎሳና፤ ቃሲ ታ ቆፋንካ ፆሳ ዎሳና። ታ ኣያናን ዬፃና፤ ቃሲ ታ ቆፋንካ ዬፃና።
ሄዋ ጊዳና ዮፔ፥ ኔኒ ኔ ኣያና ፃላላን ፆሳ ጋላቲያዋ ጊዶፔ፥ ሄ ሳዓን ኔኒ ጊያዋ ኤሬና ኣሳይ ኔኒ ፆሳ ጋላቲያዋ ኤሬናን፥ ኔኒ ጋላቴዳዋን ዎቲዴ፥ «ኣሜንዒ» ጋኔ?
ኔኒ ፆሳ ጋላቲያዌ ሎዓ፤ ሺን ሄዌ ዮኮ ቢታኒያ ማዴና።
ታኒ ዱማ ዱማ ቃላን ሂንቴ ኡባፔ ኣዴ ሃሳዪያ ዲራው፥ ፆሳ ጋላታይ።
ሺን ታኒ ዎሳ ጎሌን ሃራቱዋ ታማርሳናው ዱማ ዱማ ቃላን ታሙ ሻዓ ቃላቱዋ ሃሳዪያዋፔ ኢቼሹ ቃላቱዋ ታ ዎዛና ቆፋን ሃሳያናው ዶሳይ።
ታናዳን ኣማኒያዋንቶ፥ ሂንቴ ኢታ ዬዉዋን ጉ ናና ማላ ጊዳናፔ ኣቲን፥ ቆፋን ጉ ናና ማላ ጊዶፒቴ፤ ሂንቴ ጋርሳ ቆፋን ዎዛናማቱዋ ጊዲቴ።
ፆሳ ማፃፋን፥ «ጎዳይ፥ ‹ታኒ ሃ ኣሳው፥ ዱማ ዱማ ቃላን ሃሳዪያ ኣሳኒኔ ኢማቱዋ ዶናን ሃሳያና። ሺን ሄዋንካ፥ ታኒ ጊያዋ ኡንቱንቱ ሲሲኪኖ› ያጌ» ጌቴቲዴ ፃፌቴዳ።
ሲሚ ዱማ ዱማ ቃላን ሃሳዪያዌ ኣማኔናዋንቱሲ ማላታ ጊዲያዋፔ ኣቲን፥ ኣማኒያዋንቱሲ ማላታ ጊዴና። ቃሲ ናባቱዋፔ ሃሳዬቲያዌ ኣማኒያዋንቱሲ ማላታ ጊዲያዋፔ ኣቲን፥ ኣማኔናዋንቱሲ ማላታ ጊዴና።
ሄዋ ዲራው፥ ኣማኒያ ኣሳይ ኡባይ ኢቲፔ ሺቂዴ፥ ቃሲ ኡባይካ ዱማ ዱማ ቃላን ሃሳዮፔ፥ ታማሪቤና ኣሳይ ዎይ ኣማኔና ኣሳይ ጌሊዴ፥ ሂንቴንታ ኡባ፥ «ጎዪታ» ጌኔ?
ሺን ታማሪቤና ኣሳይ ዎይ ኣማኔና ኣሳይ ዎሳ ጎሌ ጌሊያ ዎዴ፥ ኣሳይ ኡባይ ቲምቢቲያ ኦዶፔ፥ ኢ ባሬ ሲሲያዋን ባሬ ናጋራ ኣኬኬ። ቃሲ ሄ ሲሴዳባ ኡባንካ ኢ ፒርዴታና።
ኣ ዎዛናን ጌሜዳ ቆፋይካ ቆንጫና። ሃዋዳንካ ቃሲ፥ «ፆሳይ ቱሙ ሂንቴ ጊዶን ዴዔ» ያጊዴ ማርካቲዴ፥ ጉፋኒዴ ፆሳው ጎዪናና።
ሲሚ ታናዳን ኣማኒያዋንቶ፥ ኣዬ? ሂንቴንቱ ኢቲፔ ሺቂያ ዎዴ፥ ሁጲያን ሁጲያን፥ ኢቱዋሲ ማዚሙሪ ዴዔ፤ ኢቱዋሲ ታማሪሲያዌ ዴዔ፤ ኢቱዋሲ ሳፃይ ዴዔ፤ ቃሲ ኢቱዋሲ ዱማ ዱማ ቃላን ሃሳዪያዌ ዴዔ፤ ኢቱዋሲ ቢሊያዌ ዴዔ። ኡባይካ ዎሳ ጎሊያ ማዲያዋ ጊዳናው ቤሴ።
ኦኒኔ ዱማ ዱማ ቃላን ሃሳዮፔ፥ ላዑ ጊዲዴ፥ ዎይ ዳሮፔ ሄዙ ጊዲዴ፥ ካላን ካላን ሃሳያናው ቤሴ። ቃሲ ሃራ ኢቱ ኡንቱንቱ ሃሳዬዳዋ ቢሎ።
ሺን ቢሊያ ኣሳይ ዮፔ፥ ዱማ ዱማ ቃላን ሃሳዪያዌ ዎሳ ጎሊያን ጮዑ ጎ። ባሬ ሁጴዉኔ ፆሳው ሃሳዮ።
ናባቱካ ላዑ ጊዲዴ ዎይ ሄዙ ጊዲዴ ሃሳዪኖ። ቃሲ ሃራንቱ ኡንቱንቱ ጊያዋ ሻኪኖ።
ሺን ፆሳይ ሄ ሳዓን ኡቴዳ ሃራሲ ኢቲባ ቆንጪሶፔ፥ ካሴና ሃሳዪያዌ ጮዑ ጎ።
ኣዪሲ ጎፔ፥ ኡባይ ታማራና ማላኔ ኡባይ ሚናና ማላ፥ ካላን ካላን ቲምቢቲያ ኦዳናው ዳንዳዪታ።
ቲምቢቲያ ኦዲያዋንቱ ኢሞታይ ኡንቱንቶ ኣዛዜቴ።
ኣዪሲ ጎፔ፥ ፆሳይ ሳሮቴ ፆሳፔ ኣቲን፥ ጫቡዋ ፆሳ ጊዴና። ጌሻቱ ዎሳ ጎሌቱዋ ኡባን፥
ማጫዋንቱ ሺቁዋ ጋርሳን ጮዑ ጊኖ። ኣዪሲ ጎፔ፥ ኣዪሁዳቱዋ ሂጊ ጊያዋዳንካ ኡንቱንቱ ሞዴታናፔ ኣቲን፥ ሺቁዋ ጋርሳን ሃሳያናው ኡንቱንቶ ማቲ ባዋ።
ማጫዋንቱ ሺቁዋ ጋርሳን ሃሳዪያዌ ፖኮ ጊዲያ ዲራው፥ ኣዬንቶ ኤራናው ኮዮፔኔ ሶዪን ባሬንቱ ኣሲና ኦቺኖ።
ፆሳ ቃላይ ኮይሮ ሂንቴፔ ዬዴ? ዎይ ሂንቴ ፃላላኮ ዬዴ?
ኦኒኔ ባሬና ናቢያ ዎይ ፆሳ ኣያናይ ዴዒያ ኣሳ ያጊዴ ቆፖፔ፥ ታኒ ሂንቴንቶ ፃፊያዌ ጎዳ ኣዛዙዋ ጊዲያዋ ኣኬኮ።
ሺን ኦኒኔ ኣኬካና ዮፔ፥ ኣኬኮፖ ባሺ ኣጎ።
ሄዋ ዲራው፥ ታናዳን ኣማኒያዋንቶ፥ ቲምቢቲያ ኦዳናው ሎይ ኣሞቲቴ። ቃሲ ዱማ ዱማ ቃላን ሃሲያዋካ ዲጎፒቴ።
ሺን ኡባባይካ ዎጋኒኔ ማራን ሃኖ።
ታናዳን ኣማኒያዋንቶ፥ ታኒ ሂንቴንቶ ኦዴዳ ሚሺራቹዋ ቃላ ሂንቴ ኣኬዳዋኔ ቃሲ ሂንቴ ኣማኑ ኣኒ ኤቄዳዋ ሂንቴንታ ቆፔይ።
ሂንቴንቱ ኣማኑ ሜላ ጊዳና ዮፔ፥ ቃሲ ታኒ ሂንቴንቶ ኦዴዳ ቃላ ሎይ ኦይቆፔ፥ ሂንቴ ሄ ሚሺራቹዋ ቃላን ኣቴዲታ።
ኣዪሲ ጎፔ፥ ታኒ ቃሲ ኣኬዳዋ ኡባባፔ ኣዴ ኮሺያዋ ካሴታዴ ሂንቴንቱሲ ኢማዲ። ሄዌ ኣዬ ጎፔ፥ ፆሳ ማፃፋይ ጊያዋዳን፥ ኪሪስቶሲ ኑ ናጋራ ዲራው
ሃይቂዴ ሞጌቴዳ። ፆሳ ማፃፋይ ጊያዋዳንካ፥ ሄዜንያ ጋላሲ ሃይቁዋፔ
ዴንዲዴ፥ ጴፂሮሳው ቆንጬዳ። ሄዋፔ ጉዪያን፥ ባሬ ኪቴዳ ታማኔ ላዓቶ ቆንጬዳ።
ሄዋፔ ጉዪያን፥ ኢቼሹ ፄቱዋፔ ዳሪያ ባሬና ካሊያ ኣሳው ኢቲ ካላ ቆንጬዳ። ኡንቱንቱፔ ዳሪያ ባጋይ ሃኖ ጋካናሲካ ፓፃ ዴዒኖ፤ ሺን ኣማሬዳዋንቱ ሃይቄዲኖ።
ሄዋፔ ጉዪያን፥ ያዪቆባው ቆንጬዳ፤ ጉዬፔ ባሬ ኪቴዳ ኡባቶ ቆንጬዳ።
ቃሲ ኡባፔ ዉርሴን፥ ዎዲ ጋኬናን ዬሌቴዳ ታዉካ ቆንጬዳ።
ኣዪሲ ጎፔ፥ ዬሱሲ ኪቴዳ ኡባፔ ታኒ ላፋ፤ ታኒ ፆሳ ዎሳ ጎሊያ ዋዪሴዳ ዲራው፥ ዬሱሲ ኪቴዳዋ ጌቴታዴ ፄሴታናዉካ ቤሲኬ።
ሺን ፆሳ ኣ ኬካቴን ታኒ ታናካ። ቃሲ ታው ኢ ኢሜዳ ኣ ኬካቴይ ሜላ ጊዲቤና፤ ሺን ታኒ ኡንቱንታ ኡባፔ ኣዴ ኦዲ። ሺን ታናና ዴዒያ ፆሳ ኣ ኬካቴይ ኦዳፔ ኣቲን፥ ታና ጊዲኬ።
ሲሚ ታና ጊዶፔካ፥ ዎይ ኡንቱንታ ጊዶፔካ፥ ኑኒ ኡባይ ኦዲያዌ ሃዋ፤ ሂንቴንቱካ ሃዋ ኣማኔዲታ።
ኪሪስቶሲ ሃይቁዋፔ ዴንዴዳዋ ኦዲያዋ ጊዶፔ፥ ሂንቴንቱፔ ኢቲ ኢቲ ኣሳቱ ያቲና ዎቲዴ፥ «ሃይቄዳ ኣሳይ ሃይቁዋፔ ዴንዴና» ያጊኖ?
ሃይቄዳ ኡራይ ሃይቁዋፔ ዴንዲቤናዋ ጊዶፔ፥ ያቲና ሄኮ ኪሪስቶሲካ ሃይቁዋፔ ዴንዲቤና ጊያዋ።
ኪሪስቶሲ ሃይቁዋፔ ዴንዲቤናዋ ጊዶፔ፥ ያቲና ኑኒ ኦዲያዌካ ሜላ፤ ቃሲ ሂንቴ ኣማኑካ ሜላ።
ቃሲ ኑኒ፥ «ኪሪስቶሳ ሃይቁዋፔ ዴንዳ» ያጊዴ ፆሳባ ማርካቴዳ ዲራው፥ ኣ ዎርዶ ማርካቱዋ ጊዲዴ ቤቴዶ። ሺን ሃይቄዳዋንታ ሃይቁዋፔ ኢ ዴንቤናዋ ጊዶፔ፥ ኪሪስቶሳካ ዴንቤና።
ኣዪሲ ጎፔ፥ ሃይቄዳዋንቱ ሃይቁዋፔ ዴንዴናዋ ጊዶፔ፥ ሲሚ ኪሪስቶሲካ ዴንዲቤና።
ኪሪስቶሲ ሃይቁዋፔ ዴንዲቤናዋ ጊዶፔ፥ ሂንቴ ኣማኑካ ሜላ፤ ቃሲ ሂንቴ ሃዋ ጋካናዉካ ናጋራና ዴዒታ።
ሲሚ ኪሪስቶሳ ኣማኒዴ ሃይቄዳዋንቱካ ቃሲ ዬዲኖ ጊያዋ።
ኑኒ ሃ ዴዑዋ ፃላላው ኪሪስቶሳን ሂዶቴዳ ጊዶፔ፥ ሃ ኣላሚያን ዴዒያ ኣሳ ኡባፔካ ኑባይ ሎዔና።
ሺን ኪሪስቶሲ ሃይቄዳዋንቱ ዴንዱዋሲ ባይራ ጊዲዴ፥ ሃይቁዋፔ ዴንዴዳዌ ቱማ።
ኣዪሲ ጎፔ፥ ሃይቁ ኢቲ ኣሳ ባጋና ሃ ኣላሚያ ዬዳ፥ ሃይቄዳዋንቱ ዴንዱካ ቃሲ ኢቲ ኣሳ ባጋና ዬዳ።
ኣዪሲ ጎፔ፥ ኣሳይ ኡባይ ኣዳማና ኢቲፔቴ ሜዳ ዲራው ሃይቄዳዋዳን፥ ኪሪስቶሳና ኢቲፔቴ ሜዳ ዲራው፥ ኡባይ ዴዑዋሲ ዴንዳና።
ሺን ኡባይካ ባሬ ካላን ካላን ዴንዳና። ኪሪስቶሲ ኡባፔ ካሴቲዴ ዴንዴዳ፤ ሄዋፔ ጉዪያን፥ ኪሪስቶሳዋንቱ ኪሪስቶሲ ዪያ ዎዴ ዴንዳና።
ሄዋፔ ጉዪያን፥ ኪሪስቶሲ ማታ ኡባ፥ ጎዳቴ ኡባኔ ዎሊቃ ኡባ ዪሲዴ፥ ፆሳው ባሬ ኣቦ ካዉቴ ኢሚያ ዎዴ፥ ዎዲያ ዉርሴይ ያናዋ።
ኣዪሲ ጎፔ፥ ፆሳይ ኣ ሞርኬቱዋ ኡባ ኣ ጌዲያፔ ጋርሳና ዎና ጋካናው፥ ኪሪስቶሲ ሞዳናው ቤሴ።
ኡባፔ ዉርሴን ዪዴ ዴዒያ ሞርኪ ሃይቁዋ።
ኣዪሲ ጎፔ፥ ፆሳ ማፃፋይ፥ «ፆሳይ ኡባባ ኣ ጌዲያፔ ጋርሳና ዎዴ ሞዲሴዳ» ያጌ። ሺን ኡባባ ኣ ጌዲያፔ ጋርሳና ዎዴ ሞዲሴዳ ጊያ ዎዴ፥ ኡባባ ኦዳ ፆሳፔ ኣቲን፥ ዮኮ ኡባይ ሞዴቴዳ ጊያዌ ቆንጬ።
ሺን ኡባባይ ኪሪስቶሳው ሞዴቴዳዋፔ ጉዪያን፥ ኪሪስቶሲ ቃሲ ባሬ ሁጴው ኡባባ ባሬና ሞዲሴዳ ፆሳው ሞዴታና። ፆሳይ ቃሲ ኡባባ ዉርሲዴ ሞዳና።
ሄዋ ጊዳና ዮፔ፥ ሃይቄዳዋንቱ ኮታ ፃማቄቲያዋንቱ ኣያ ኦኖ? ሃይቄዳዋንቱ ኡባካ ዴንዴናዋ ጊዶፔ፥ ኣሳይ ሃይቄዳዋንቱ ኮታ ኣዪሲ ፃማቄቲ?
ያቲና፥ ኑኒ ኡባ ዎዴ ኣዪሲ ሃሳዬና ሜቱዋን ጌሌቶ?
ታናዳን ኣማኒያዋንቶ፥ ታኒ ኑ ጎዳ ኪሪስቶሳ ዬሱሳን ታው ዴዒያ ሂንቴናን ጬቄታዴ፥ ጋላሳን ጋላሳን ሃይቃይ።
ታኒ ኤፌሶኔን ኣሳ ቆፋዳን ዱዓና ባፄቴዳዌ ታና ኣያ ማዲ? ሺን ሃይቄዳዋንቱ ሃይቁዋፔ ዴንዴናዋ ጊዶፔ፥ «ሲሚ ሞይቴኔ ኡሾይቴ፤ ኣዪሲ ጎፔ፥ ኑኒ ዎንቲ ሃይቃና» ጊያዋ ማላ።
ጪሜቶፒቴ፤ ኢታ ላጌቴይ ሎዖ ሃኖታ ባዪዜ።
ፂሎቴኮ ሲሚቴ። ናጋራ ኦፒቴ። ሂንቴንቱፔ ኢቲ ኢቲ ኣሳይ ፆሳ ኤሬና፤ ታኒ ሃዋ ሂንቴንታ ዬላያናው ጋይ።
ሺን ኢቲ ኣሳይ፥ «ሃይቄዳ ኣሳይ ዋኒዴ ዴንዳኔ? ኡንቱንቱ ኣያ ማላ ቦላና ያኔ?» ያጌናን ኣጌና።
ኔኖ ኤያው፥ ኔኒ ጋዲያን ዜሪያ ዜሬይ ሃይቄናን ሞኬና።
ኔኒ ዜሪያዌ ዛርጋ ጊዲና ዎይ ሃራ ቆሞ ካ ጊዲና፥ ኣይፊያ ፃላላፔ ኣቲን፥ ላሚ ዶሊዴ ኬሲያዋ ጊዴና።
ሺን ፆሳይ ዜሬው ባሬ ዶሴዳ ቦላ ኢሜ፤ ቃሲ ዜሬ ኡባሲካ ሁጲያን ሁጲያን ኡንቱንቱ ቦላ ኢሜ።
ሜታ ኡባ ኣሹ ኢቱዋ ጊዴና። ሺን ኣሳ ኣሹ ኢቱዋ፤ ሜሂያ ኣሹ ዱማ፤ ካፋቱዋ ኣሹካ ዱማ፤ ቃሲ ሞሊያ ኣሹካ ዱማ።
ቃሲ ሳሉዋ ኣሳቴቱኔ ሳዓ ኣሳቴቱ ዴዒኖ። ሺን ሳሉዋ ቦላ ቦንቹ ዱማ፤ ቃሲ ሳዓ ቦላ ቦንቹ ዱማ።
ኣዋይፊያሲ ኣ ሁጴ ቦንቹ ዴዔ። ኣጌናሲካ ኣ ሁጴ ቦንቹ ዴዔ። ቃሲ ፆሊንታቱዋሲካ ዱማ ቦንቹ ዴዔ፤ ኣያው ጎፔ፥ ኢቲ ፆሊንቲ ዮኮ ፆሊንቲያፔ ቦንቹዋን ዱማቴ።
ቃሲ ሃይቄዳዋንቱ ሃይቁዋፔ ዴንዲያ ዎዴ ሄዋዳን ሃናና፤ ሃይቂያ ቦላይ ሞጌቲዴ፥ ሃይቄና ቦላ ጊዲዴ ዴንዳና።
ቦላይ ቶሺያን ሞጌቲዴ፥ ቦንቹዋን ዴንዳና። ቃሲ ዳቡራን ሞጌቲዴ፥ ዎልቃን ዴንዳና።
ሜታ ቦላይ ሞጌቲዴ፥ ጌሻ ኣያናን ካሌሴቲያ ቦላ ጊዲዴ ዴንዳና። ሜታ ቦላይ ዴዖፔ፥ ቃሲ ጌሻ ኣያናን ካሌሴቲያ ቦላይካ ዴዔ።
ሃዋዳንካ፥ ቃሲ ፆሳ ማፃፋን፥ «ኮይሮ ቢታኒ፥ ኣዳሚ፥ ፓፃ ዴዒያ ኣሳ ጊዲዴ ሜቴዳ» ያጌ። ሺን ዉርሴ ኣዳሚ ዴዑዋ ኢሚያ ኣሳ ጊዴዳ።
ሺን ሜታ ኣሳይ ኮይሮ ዪና፥ ጌዶፔ ኣያና ኣሳይ ዬዳፔ ኣቲን፥ ኣያናዌ ኮይሮ ዪቤና።
ኮይሮ ኣዳሚ ቢታፔ ሜቴዳ፤ ኢ ቢታፔ ሜቴዳዋ። ላዔንዋ ኣዳሚ ሳሉዋፔ ዬዳ።
ሃ ሳዓ ኣሳቱ ቢታፔ ሜቴዳዋ ማላቲኖ። ቃሲ ሳሉዋ ኣሳቱ ሳሉዋፔ ዬዳዋ ማላቲኖ።
ኑኒ ቢታፔ ሜቴዳዋ ማላ ማዬዳዋዳን፥ ሳሉዋፔ ዬዳዋ ማላካ ቃሲ ማያና።
ታናዳን ኣማኒያዋንቶ፥ ታኒ ጊያዌ ሃዋ፤ ኣሹኔ ሱይ ፆሳ ካዉቴ ላታና ዳንዳዬና። ቃሲ ዎቂያዌ ዎቄናዋ ላቴና።
ሲሲቴ! ታኒ ሂንቴንቶ ኢቲባ ፁራይ። ኑኒ ኡባይ ሃይቆኮ። ሺን ዉርሴ ፁሩምባይ ፑኔቲያ ዎዴ፥ ሊጴዳ ኣይፊ ፄላናሲ ዎዛና ኣናን ላሜታና። ኣዪሲ ጎፔ፥ ፁሩምባይ ፑኔቲያ ዎዴ፥ ሃይቄዳ ኣሳይ ዎቄና ኣሳ ጊዲዴ ዴንዳና፤ ኑኒካ ላሜታና።
<range>
ኣዪሲ ጎፔ፥ ሃዌ ዎቂያዌ ዎቄናዋ ማያናው ቤሴ፤ ቃሲ ሃዌ ሃይቂያዌ ሃይቄናዋ ማያናው ቤሴ።
ሺን ሃዌ ዎቂያዌ ዎቄናዋ ማዪያ ዎዴ፥ ቃሲ ሃዌ ሃይቂያዌ ሃይቄናዋ ማዪያ ዎዴ፥ ሄ ዎዴ፥ ፆሳ ማፃፋይ፥ «ሃይቁ ፆኔቲዴ ሚቴቴዳ።
ሃይቆ፥ ኔ ዪሻይ ሃቃኔ? ሃይቆ፥ ኔ ፆኑ ሃቃኔ?» ጌዳ ቃላይ ፖሌታና።
ሃይቁ ዱኪያ ዎልቃ ናጋራፔ ዴሜ፤ ቃሲ ናጋራይ ዎልቃ ሂጊያፔ ዴሜ።
ሺን ኑ ጎዳ ዬሱሲ ኪሪስቶሳ ባጋና ኑና ፆኒሲያ ፆሳ ጋላታይ ጋኮ።
ታኒ ሲቂያ ታናዳን ኣማኒያዋንቶ፥ ሄዋ ዲራው፥ ቃፄናን ሚኒ ኤቂቴ። ሂንቴንቱ ዳቡራይ ጎዳ ባጋና ሜላ ጊዴናዋ ኤሪዴ፥ ኡባ ዎዴ ጎዳ ኦሱዋ ኣዛሌናን ኦቴ።
ፆሳ ኣሳቶ ሚሻ ሺሻናው ጋላቲያን ዴዒያ ኣማኒያ ኣሳቶ ታኒ ቃላ ጌሌዳዋዳን፥ ሂንቴንቱካ ቃሲ ሄዋዳን ኦቴ።
ሂንቴንቱ ታኒ ያ ቢያ ዎዴ፥ ሚሻ ሺሼና ማላ፥ ሂንቴ ኡባይ ዎጋ ጋላሲ ጋላሲ፥ ሂንቴ ዴሚያ ኬናፔ ሂንቴ ጎሌን ዳጋዪቴ።
ታኒ ያ ጋኪያ ዎዴ፥ ሂንቴ ኣማኒያ ኣሳ ኦና ጊዶፔኔ፥ ሂንቴ ኢሜዳዋ ጋና ማላ፥ ዳቢዳቢያና ኡንቱንታ ዬሩሳላሜ ኪታና።
ቃሲ ታኒ ኡንቱንቱና ባናው ኮሾፔ፥ ኡንቱንቱ ታናና ኢቲፔ ባናዋንታ።
ታኒ ማቂዶኒያና ኣዴ፥ ሂንቴንቱኮ ባና፤ ኣዪሲ ጎፔ፥ ታኒ ማቂዶኒያና ኣይ።
ታኒ ቢያሳ ሃቃ ጊዶፔኔ፥ ታ ቡሳን ሂንቴ ታና ማዳና ማላ፥ ሂንቴ ማታን ኣማሬዳ ዎዲያ ጋሚዔናን ኣጊኬ። ዎይ ባልጉዋካ ሂንቴ ማታን ሻጬናን ዋያ ኣጋና።
ኣዪሲ ጎፔ፥ ታኒ ሃዒ ያና ኣዴ ሄ ኦጊያና ሂንቴንታ ቤዓናው ኮዪኬ። ጎዳይ ጎፔ፥ ሂንቴ ማታን ኣማሬዳ ዎዲያ ታካናው ቆፓይ።
ሺን ታኒ ጴንፄቆስቴ ጊያ ጋላሳይ ጋካናው ኤፌሶኔን ጋሚዓና።
ታው ኦሱ ኩሜዳ ኣኮ ፔንጊካ ያኒ ዶዬቴዳ። ቃሲ ታው ጮራ ሞርኬቱ ዴዒኖ።
ፂሞቶሴ ሂንቴንቱኮ ዮፔ፥ ሂንቴ ማታን ኢ ያዬናን ዴዓናዳን፥ ኣ ሎይ ኦይቂቴ። ኣዪሲ ጎፔ፥ ኢካ ቃሲ ጎዳ ኦሱዋ ኦ።
ሄዋ ዲራው፥ ኦኒኔ ኣ ካፖ። ሺን ኢ ታኮ ሳሮ ሲማና ማላ፥ ኣ ማዲዴ ሳሮቴን ሞዪዚቴ። ኣዪሲ ጎፔ፥ ታኒ ኢ ኢሻቱዋና ሲማናዋ ናጋ ኡታዲ።
ሺን ኑ ኢሻ ኣጲሎሲ ዮኮ ኢሻቱዋና ሂንቴንቱኮ ባና ማላ፥ ታኒ ኣ ሚኒሳ ዎሳዲ። ሺን ሃዒ ሂንቴንቱኮ ባናው ኮዪቤና፤ ኢ ባሬው ሚኪያ ዎዴ ሂንቴንቱኮ ባናዋ።
ቤጎቲቴ። ኣማኑዋን ሚኒ ኤቂቴ። ፃሊቴ። ጎቢቴ።
ኦሱዋ ኡባ ሲቁዋን ኦቴ።
ታናዳን ኣማኒያዋንቶ፥ ኢስፂፋኖሲኔ ኣ ሶይ ኣሳይ ጊሪኬን ኮይሮ ኣማኔዳዋንታ ጊዲያዋኔ ፆሳ ኣሳቱዋሲ ኦናው ባሬንታ ኢሜዳዋ ሂንቴ ኤሪታ። ሂንቴንቱካ ኡንቱንቱ ማላ ኣሳሲኔ፥ ኡንቱንቱና ኦያ ኡባው ዳቡሪያ ኡባው ኤኖ ጋናዳን፥ ታኒ ሂንቴንታ ዎሳይ።
<range>
ኢስፂፋኖሲ፥ ፓርዶናፂሲኔ ኣካይቆሲ ሂንቴ ባይናሳን ታና ቦራሲሲቤና ዲራው፥ ኡንቱንቱ ዩሳን ታኒ ናሼታይ።
ኡንቱንቱ ሂንቴንታ ኣያናን ሚኒሴዳዋዳን፥ ታናካ ኣያናን ሚኒሴዳ ዲራው፥ ሄዋንቱ ማላ ኣሳቱዋ ዶጎፒቴ።
ኢሲያን ዴዒያ ኣማኒያ ኣሳይ ሂንቴንታ፥ «ሳሬ፥ ሎዔ» ጊኖ። ኣቂላይኔ ጲሪስቂላ ባሬንቱ ሶዪን ሺቂያ ዎሳ ጎሌ ኣሳናካ ሂንቴንቶ ጎዳ ሳሮታ ዎዛናፔ ኪቲኖ።
ኢሻቱ ኡባይ ሂንቴንቱሲ ሳሮታ ኪቲኖ። ኢቱ ኢቱዋና ጌሻ ዬሬታ ዬሬቲዴ ሳሮቴቲቴ።
ታኒ ጳዉሎሲ ሃ ሳሮታ ታ ኩሺያን ፃፋዲ።
ጎዳ ዬሱሲ ኪሪስቶሳ ሲቄና ኣሳይ ዴዖፔ፥ ኢ ሼቄቴዳዋ ጊዶ። ኑ ጎዳው፥ ሃያ።
ጎዳ ዬሱሲ ኪሪስቶሳ ኣ ኬካቴይ ሂንቴንቱና ጊዶ።
ኪሪስቶሳ ዬሱሳን ዴዒያ ሂንቴንቱ ኡባና ታ ሲቁ ጊዶ። ኣሜንዒ።
ታኒ ጳዉሎሲ፥ ፆሳ ሼኒያን፥ ኪሪስቶሲ ዬሱሲ ኪቴዳዌኔ ኑ ኢሻይ ፂሞቶሲ ፆሳው ጎዪኒያ ቆሮንቶሳ ካታማን ዴዒያ ኣማኒያዋንቶኔ ኣካዪያን ዴዒያ ፆሳ ናናቶ ሃ ዳቢዳቢያ ፃፌቶ።
ፆሳ ኑ ኣዉዋፔኔ ጎዳ ዬሱሲ ኪሪስቶሳፔ፥ ኣ ኬካቴዪኔ ሳሮቴይ ሂንቴንቶ ጊዶ።
ፆሳ ኑ ጎዳ ዬሱሲ ኪሪስቶሳ ኣዉዋ፥ ማሮቴ ኣዉዋኔ ሜንዋ ኡባ ፆሳ ጋላታይ ጋኮ፤
ፆሳይ ኑና ኑ ሁጴው ሜንዳ ሜንዋዳን፥ ዳሮ ዋዪያ ዋዬቲያዋንታ ኑኒካ ሜንናዳን፥ ኑ ዋዪያ ኡባን ኢ ኑና ሜን።
ኣዪሲ ጎፔ፥ ኑኒ ኪሪስቶሳ ባጋና ዳሮ ዋዪያ ዋዬቲያዋዳን፥ ሄዋዳንካ፥ ቃሲ ኑና ኣ ባጋና ዳሮ ሜንዋን ሜን።
ኑኒ ዋዬቶፔ፥ ሄዌ ሂንቴና ሜንናሳኔ ሂንቴና ኣሻናሳ፤ ቃሲ ኑኒ ሚኔቶፔ፥ ኑኒ ዳንዳዬዳ ዋዪያ ማላ ሂንቴካ ጌንጪዴ ዳንዳያና ማላ፥ ፆሳይ ሂንቴዉካ ቃሲ ሜንዋኔ ዳንዳያ ኢማናሳ።
ሂንቴ ዴማና ጊዴ፥ ሂዶታን ናጊ ኡቴዳዌ ዳሮ ሚና፤ ኣዪሲ ጎፔ፥ ሂንቴ ኑናና ዋዬቴዳዋዳን፥ ሄዋዳን ሜንዋካ ኑናና ኣካናዋ ኑኒ ኤሬቶ።
ኑ ኑናዳን ፆሳ ካሊያዋንቶ፥ ኑኒ ኢሲያ ጋዲያን ዋዬቴዳ ዋዪያ ሂንቴና ሃሳዪሳናው ኮዬቶ፤ ኑ ዋዪ ኑ ዎልቃፔ ዳሪና፥ ኑና ዎ ጊዴ፥ ሂርጋና ጋካናው፥ ኑና ዎጋይ ባዪናዋ ዴፄዳ።
ኑኒ ኑ ቦላ ሃዪቁዋ ፒርዳይ ፒርዴቴዳ ያጊዴ ቆፔዶ፤ ሺን ሄዌ ሃኔዳዌ ሃይቄዳ ኣሳ ሃይቁዋፔ ዴንያ ፆሳን ኑኒ ኣማኔታናፔ ኣቲን፥ ኑ ሁጲያን ኣማኔቴናዳና።
ፆሳይ ሃዋ ማላ ኢታ ሃዪቁዋፔ ኑና ኣሼዳ፤ ኢ ኑና ኣሻና፤ ሲንፔካ ኢ ኑና ኣሻናዋ ጊዴ፥ ሂዶታን ናጊ ኡቴዶ።
ሂንቴ ዎሴዳ ዳሮ ዎሳን ኑሲ ኣንጁ ሲሜዳ ዲራው፥ ዳሮ ኣሳይ ኑ ዲራው ፆሳ ጋላታና ማላ፥ ሂንቴካ ቃሲ ኑና ዎሳን ማዳና ኮሼ።
ኑኒ ጬቄቲያዌ ሃዋ፤ ሃ ሳዓን ኑኒ ዴዒያ ዴዑ፥ ኡባ ቃሲ ሂንቴናና ኑሲ ዴዒያ ኢቲፔቴይ ፆሳ ኣ ኬካቴናፔ ኣቲን፥ ኣሳ ኣዳ ኤራቴና ጊዴናዋ፥ ቃሲ ፆሳይ ኢሜዳ ጌሻቴኒኔ ሱሬቴን ኑኒ ዴዒያዋ ዎዛና ቆፋይ ኑሲ ማርካቴ።
ኣዪሲ ጎፔ፥ ሂንቴ ናባባናዉኔ ኣኬካናው ዳንዳዪያዋ ፃላላ ሂንቴንቶ ፃፊያዋፔ ኣቲን፥ ኑኒ ሃራባ ሂንቴንቶ ፃፎኮ። ኑ ጎዳ ዬሱሳ ጋላሲ ኑኒ ሂንቴናን ጬቄታናዋዳን፥ ሂንቴካ ኑናን ጬቄታና ማላ፥ ሂንቴ ሃዒ ዉርሲ ኣኬኬና ዬዉዋ ጊዲኒ ዉርሲ ኣኬካና ጋዴ ቆፓይ።
<range>
ሄዋ ታኒ ሎይ ኤሬዳ ዲራው፥ ሂንቴ ላዑ ጌዴ ጎዔታና ማላ፥ ኡባፔ ካሴታዴ ሂንቴኮ ባናው ቆፋ ቃቻዲ።
ታኒ ማቂዶኒያ ባዴ ሂንቴናና ጋኬታናዋኔ ቃሲ ያፔ ሲማዴ ሂንቴ ማታና ዪሁዳ ኣሺን፥ ሂንቴ ታና ማዳናዋ ቆፓ ኡታዲ።
ሄዋ ዲራው፥ ታኒ ሄዋ ቆፓዴ ታናን ኣማኔታቤይኪታ? ታኒ ታ ቆፋ ቃቺያ ዎዴ፥ ሳዓ ኣሳዳን ኢቲ ኩን፥ «ኤ፥ ኤ» ዎይ፥ «ጊዴና፥ ጊዴና» ጋናው ጊጋ ኡታዲታ?
ሺን ፆሳይ ኣማኔቴዳዋ ጊዲያዌ ቱማ ጊዲያዋዳን፥ ኑኒ ሂንቴንቶ ኦዲያ ቃላይ «ኤ» ጊያዋኔ «ጊዴና» ጊያዋ ጊዴና።
ኣዪሲ ጎፔ፥ ታኒ፥ ሲላሴኔ ፂሞቶሲ ሂንቴ ጊዶን ኦዴዳ ፆሳ ናዓይ፥ ዬሱሲ ኪሪስቶሲ «ኤ» ጊያዋፔ ኣቲን፥ «ጊዴና» ጊያዋ ጊዴና። ሺን ፆሳ ባጋና ኢ ኡባ ዎዴካ «ኤ»።
ኣዪሲ ጎፔ፥ ፆሳይ ኢማና ጌዳባው ኡባው ኤኖ ጌዳዌ ኪሪስቶሳ ባጋና ፖሌታና፤ ሄዋ ዲራው፥ ኑኒ ኪሪስቶሳ ባጋና ፆሳ ቦንቾ፥ ኣሜንዒ ጌቶ።
ፆሳይ ኪሪስቶሳ ባጋና ኑናኔ ሂንቴና ሜንኔ ኦኬ።
ኑኒ ኣዋ ጊዲያዋ ኤሪሲያ ማታፋ ኢ ኑ ቦላ ዎዴ፥ ባሬ ጌሻ ኣያና ዋሲያዳን፥ ኑ ዎዛና ጊዶን ዎዳ።
ቃሲ ታኒ ቆሮንቶሳ ቤናን ኣጌዳዌ ሂንቴና ቆሄናዳና። ሄዌ ዎርዶ ጊዶፔ ታና ሙራናው ታ ሼምፑዋን ፆሳይ ማርካ።
ኑኒ ሂንቴና ናሼቻናው ሂንቴናና ኢቲፔ ኦያዋንታፔ ኣቲን፥ ሂንቴ ኣማኒያዋን ሂንቴና ጎዴታናው ኮዪያዋንታ ጊዶኮ፤ ኣዪሲ ጎፔ፥ ሂንቴንቱ ሂንቴ ኣማኑሳን ሚኒዴ ዴዒታ።
ታኒ ላዔንዋ ሂንቴና ካዮዬና ማላ፥ ሂንቴኮ ቤናዳን፥ ታ ቆፋ ቃቻዲ።
ኣዪሲ ጎፔ፥ ታኒ ሂንቴና ካዮዪያዋ ጊዶፔ፥ ሃ ታኒ ካዮዬዳ ሂንቴ ታና ናሼቻናፔ ኣቲን፥ ኦኔ ታና ናሼቻናዌ?
ታኒ ሂንቴንቶ ሄ ዳቢዳቢያ ፃፌዳዌ፥ ታና ናሼቻናው ቤሲያ ኣሳቱዋን ታኒ ካዮታናው ሂንቴኮ ባናው ኮያቤናዋሳ፤ ታኒ ናሼቲያ ዎዴ፥ ሂንቴ ኡባይካ ቃሲ ናሼታናዋ ሂንቴ ኡባን ኣማኔታይ።
ኣዪሲ ጎፔ፥ ታኒ ሂንቴንቶ ዳሮ ዋዪያኒኔ ቱጋን ቃሲ ዳሮ ኣፎና ፃፌዳዌ፥ ሂንቴና ካዮያናሳ ጊዴና፤ ሺን ታኒ ሂንቴና ኡባቱዋ ኣይ ኬና ሲቃይታንቶ ሂንቴ ኤራናዳና።
ሺን ኢቲ ኡራይ ሃራ ካዮዬዳዋ ጊዶፔ፥ ታኒ ኣ ዬዉዋ ዳሪሳናው ኮዪኬ፤ ኢ ሂንቴና ኡባቱዋ ካዮዬዳፔ ኣቲን፥ ታ ፃላላ ካዮዪቤና።
ሂንቴፔ ዳሪያ ባጋ ኣሳይ ሄ ቢታኒያ ማላ ኣሳ ሄዋዳን ሙሮፔ፥ ሄ ሙራይ ኣው ጊዳናዋ።
ሄዋ ዲራው፥ ሄ ቢታኒ ሎይ ካዮቴና ማላ፥ ሂንቴ ኣው ኣቶ ጋናዉኔ ኣ ሜንናው ቤሴ።
ሄዋ ዲራው፥ ሂንቴ ኣ ሚኒሲዴ ሲቂያዋ ኢ ኤራና ማላ፥ ታኒ ሂንቴና ዎሳይ።
ኣዪሲ ጎፔ፥ ሂንቴ ታው ኣዛዜታናው ኡባ ዎዴ ጊጊ ኡቴዲቴንቶኔ ቃሲ ፓጪያ ሂንቴ ዳንዳዪንቶ ኤራናው፥ ሄ ዳቢዳቢያ ሂንቴንቶ ፃፋዲ።
ኢቲ ኡራይ ናቄዳዋ ሂንቴ ኣቶ ጊያ ዎዴ፥ ታኒካ ቃሲ ኣቶ ጋይ፤ ታኒ ኣቶ ጌዳዋ ጊዶፔ፥ ኣቶ ጌዳዋ ኣያኔ ኪሪስቶሳ ሲንን ሂንቴ ዲራው፥ ኣቶ ጋዲ።
ሴፃናይ ኑኮ ዪዴ፥ ኑና ጪሜና ማላ፥ ታኒ ኣቶ ጋዲ፤ ኣዪሲ ጎፔ፥ ኑኒ ኣ ቆፋ ኤሬቶ።
ታኒ ኪሪስቶሳ ሚሺራቹዋ ቃላ ኦዳናው ፂሮዓዳ ቤዳ ዎዴ፥ ጎዳይ ያኒ ታው ፔንጊያ ዶዪ ዎዳ።
ታኒ ታ ኢሻ ቲታ ያኒ ዴማቤና ዲራው፥ ታው ኣያናይ ሼምፒቤና። ሄዋ ዲራው፥ ያኒ ዴዒያ ኣሳ፥ «ሳሮ ዴዒቴ» ጋዴ ማቂዶኒያ ባዲ።
ሺን ኪሪስቶሳ ባጋና ኡባ ዎዴ ኑና ፆኖ ካሌያ ፆሳ፥ ቃሲ ኪሪስቶሳ ቲሚርቲያ ኑ ባጋና ሺቱዋዳን፥ ኡባሳ ጋያዋ ጋላታይ ጋኮ።
ኣዪሲ ጎፔ፥ ኑኒ ኣቲያ ኣሳ ጊዱዋኒኔ ዪያ ኣሳ ጊዶን ኪሪስቶሲ ፆሳው ያርሺያ ሳዉዋ ቶሺኩ ጊያ ሺቱዋ ማላ።
ኑኒ ዪያዋንቶ ዜዒያ ሃይቁዋ፤ ቃሲ ኣቲያዋንቶ ዴዑዋ ኢሚያ ሳዊያ ሺቱዋ፤ ያቲና፥ ሄዋ ኦናው ዳንዳዪያዌ ኦኔ?
ኑኒ ፆሳ ቃላ ጌሎባዳን፥ ዋላኪዴ ዛሊዒያ ሃራ ጮራ ኣሳቱዋ ማላ ጊዶኮ፤ ሺን ፆሳይ ኑና ኪቲና፥ ኣማኔቲዴ ፆሳ ሲንን ኪሪስቶሳ ባጋና ቃላ ኦዴቶ።
ኑኒ ሺሬቲዴ፥ ኑ ሁጲያ ሳባናው ዶሜዶዬ? ዎይ ሃራ ኣሳቱዋዋዳን፥ ሳባ ዳቢዳቢያ ሂንቴንቶ ዬዳናው ዎይ ሂንቴፔ ኣካናው ኮዬቶ?
ሂንቴንቱ ሂንቴ ሁጲያን ኣሳይ ኡባይ ኤራናዳኒኔ ናባባናዳን፥ ኑ ዎዛናን ፃፌቲ ኡቴዳ ኑ ዳቢዳቢያ።
ሃ ዳቢዳቢያ ኪሪስቶሲ ባሬ ሁጲያን ፃፊዴ፥ ኑ ቦላ ኪቴዳዌ ቱማ፤ ሃ ዳቢዳቢ ዴዑዋ ፆሳ ጌሻ ኣያናን ኣሳ ዎዛናን ፃፌቴዳዋፔ ኣቲን፥ ሹቻ ቦላ ቃላሚያን ፃፌቲቤና።
ኑሲ ኪሪስቶሳ ባጋና ፆሳን ሃዋ ማላ ኣማኑ ዴዔ።
ኑ ዳንዳያይ ፆሳፔ ዪያዋፔ ኣቲን፥ ሃ ኦሱዋ ኑኒ ኑ ሁጲያን ኦናው ዳንዳዬቶ ጊያዌ ኑሲ ኣያዪኔ ባዋ።
ኑኒ ኦራ ጫቆ ኦና ማላ፥ ፆሳይ ኑና ዳንዳዪሴዳ፤ ሄ ኦራ ጫቁ ጌሻ ኣያናዋፔ ኣቲን፥ ፃፌቴዳ ሂጊያዋ ጊዴና። ፃፌቴዳ ሂጊ ሃዪቁዋ ኣሄ፤ ሺን ጌሻ ኣያናይ ዴዑዋ ኣሄ።
ሹቻ ዎጪዴ ፃፌዳ ሂጊ ኢሜቲያ ዎዴ፥ ፆሳ ቦንቹ ቤቴዳ፤ ሙሴ ሶምዒያን ዴዒያ ጶሌይ ዪያዋ ጊዶፔካ፥ ሄ ጶሌይ ዳሮ ዎልቃማ ጊዲያ ዲራው፥ ኢስራዔሊያ ኣሳይ ኣ ሶምዒያ ቲሽሺ ኦ ፄላናው ዳንዳዪቤና። ሃዪቁዋ ኣሂያ ሂጊ ኦያ ኦሱ ሃዋ ማላ ቦንቹዋና ዪያዋ ጊዶፔ፥
ጌሻ ኣያናይ ኦያ ኦሱዋ ቦንቹ ኣይ ኬና ዳራኔ?
ኣዪሲ ጎፔ፥ ኣሳይ ፒርዳ ኣኪያ ኦሱ ቦንቾ ጊዶፔ፥ ኣሳይ ፂሊያ ኦሱዋ ቦንቹ ዋኒዴ ዳራንዴሻ?
ኣዪሲ ጎፔ፥ ካሴ ቦንቹ ሃዒ ባሬፔ ሎይ ኣያ ቦንቹዋ ጋሱዋን ቦንቹዋ ዬዳዌ ቱማ።
ኣዪሲ ጎፔ፥ ሄ ዬዳዋን ቦንቹ ዴዒያዋ ጊዶፔ፥ ሜናው ዴዒያዋን ኣይ ኬና ዎልቃማ ቦንቹ ዴዓንዴሻ?
ኑኒ ሂዶታን ናጊያ ሃዋ ማላባይ ኑሲ ዴዒያ ዲራው፥ ቆንጪያን ፃሊዴ ሃሳዬቶ።
ኢስራዔሊያ ኣሳይ ዪያ ቦንቹዋ ዉርሴ ቤዔና ማላ፥ ባሬ ሶምዒያ ናፃላን ካሜዳ ሙሴ ማላ ጊዶኮ።
ሺን ኡንቱንቱ ዎዛናይ ዶንጪሌዳ፤ ኣዪሲ ጎፔ፥ ኡንቱንቱ ኤጫ ጫቁዋ ናባቢያ ዎዴ፥ ሃቼ ጋካናሲካ፥ ሄ ናፃላይ ኡንቱንቱ ዎዛና ካሚ ዎዳ፤ ኦኒኔ ኪሪስቶሳና ጋኬቲያ ዎዴ ፃላላን ሄ ናፃላይ ኪቼ።
ሺን ኡንቱንቱ ሙሴ ማፃፋ ናባቢያ ዎዴ ኡባን ሃቼ ጋካናሲካ፥ ሄ ናፃላይ ኡንቱንቱ ዎዛና ካሚ ዎዳ።
ሺን ፆሳ ማፃፋይ፥ «ኦኒኔ ጎዳኮ ሲሚያ ዎዴ፥ ኣዉዴኔ ሄ ናፃላይ ቃሬቴ» ያጌ።
ጎዳይ ጌሻ ኣያና። ጎዳ ኣያናይ ዴዒያሳን ኣዪሌቴይ ባዋ።
ኑኒ ኡባይካ ናፃላን ካሜቲቤና ሶምዒያን ጎዳ ቦንቹዋ ቤዓና ቃሲ ጌሻ ኣያና ጊዲያ ጎዳፔ ዪያ ሄ ቦንቹ ኑና ባሬና ማላቲሲዴ፥ ቦንቹዋፔ ቦንቾ ላማና።
ሲሚ ፆሳይ ኑሲ ሃ ኦሱዋ ባሬ ማሮቴን ኦናዳን ኢሜዳ ዲራው፥ ኑኒ ሳሌቶኮ።
ኑኒ ጌማን ኦያ ዬላዪያ ኦሱዋ ኡባ ኣጎይቴ፤ ቃሲ ጌኒያ ኦሱዋካ ኦኮ፤ ዎይ ፆሳ ቃላ ዎርዱዋና ዋላኮኮ። ሄዋዳንካ፥ ቱሙዋ ቆንጪያን ሃሳዪዴ፥ ፆሳ ሲንን ሱሬ ዎዛናው ኑና ሺሾይቴ።
ኑኒ ኦዲያ ዎንጋላ ሚሺራቹ ጌሜዳዋ ጊዶፔካ፥ ዪያ ኣሳቱዋ ፃላላው ጌሜዳ።
ሃ ሳዓ ፆሳይ ኣማኔና ኣሳቱዋ ቆፋ ጆሊሴዳ፤ ኪሪስቶሳ ቦንቹዋ፥ ዎንጋላ ሚሺራቹዋ ፖዑዋ ባሬንቶ ፖዒያዋ፥ ፆሳ ማላቲያዋ ኡንቱንቱ ቤዔና ማላ፥ ኡንቱንታ ዲጌዳ።
ኣዪሲ ጎፔ፥ ዬሱሲ ኪሪስቶሲ ጎዳ ጊዲያዋኔ ኣ ዲራው ኑኒ ኑ ሁጲያን ሂንቴንቶ ቆማ ጊዲያዋ ኦዴቶፔ ኣቲን፥ ኑባ ኦዶኮ።
ኣዪሲ ጎፔ፥ «ማፔ ፖዑ ፖዓና» ጌዳ ፆሳይ ኑ ዎዛናን ባሬ ፖዑዋ ፖዒሴዳ፤ ቃሲ ኢ ባሬ ቦንቾ ኤራቴ ፖዑዋ ኪሪስቶሳ ሲንን ፖዒያዋ ኑሲ ኢማናው ፖዒሴዳ።
ሺን ኡባፔ ኣያ ዎልቃይ ፆሳዋፔ ኣቲን፥ ኑሳ ጊዴናዋ ቤሳናው ኑሲ ሃ ሚንጃይ ኡርቃፔ ሜቴዳ ሚሻ ጊዴዳ ኑ ጊዶን ዴዔ።
ኑኒ ኡባ ባጋናካ ኡንዔቴዶ፤ ሺን ሜዔሬቲቤይኮ፤ ቃሲ ኢቲ ኢቲ ዎዴ ሲቶ፤ ሺን ኑ ኡባናካ ኣጊቤይኮ።
ኑኒ ዬዴርሴቴዶ፤ ሺን ፆሳይ ኑና ኦሊቤና፤ ቃሲ ኑ ሞርኬቱ ኑና ኦሊ ኣጌዲኖ፤ ሺን ኑኒ ዪቤይኮ።
ቃሲ ዬሱሳ ዴዑ ኑ ኣሳቴን ቤታና ማላ፥ ኑኒ ኡባ ዎዴ ኣ ሃዪቁዋ ኑ ኣሳቴን ቶኪ ዩዬቶ።
ኣዪሲ ጎፔ፥ ሃዪቂያ ኑ ኣሳቴ ቦላ ዬሱሳ ዴዑ ቤታና ማላ፥ ፓፃ ዴዒያ ኑኒ ኣ ዲራው፥ ኡባ ዎዴ ሃይቄቶ።
ሄዋ ዲራው፥ ሃይቁ ኑ ጊዶን ኦ፤ ሺን ዴዑ ቃሲ ሂንቴ ጊዶን ኦ።
ፆሳ ማፃፋይ፥ «ታኒ ኣማኔዳ ዲራው ሃሳያዲ» ያጌ፤ ሄ ኣማኑዋ ኣያናይ ኑሲካ ዴዒያ ዲራው፥ ኑኒካ ኣማኔቶ፤ ሄዋ ዲራው፥ ሃሳዬቶ።
ፆሳይ፥ ጎዳ ዬሱሳ ሃዪቁዋፔ ዴንዳዌ፥ ኑናካ ቃሲ ዬሱሳና ሃዪቁዋፔ ዴንዴ፥ ሂንቴናና ኢቲፔ ባሬ ሲን ሺሻናዋ ኤሬቶ።
ሃዌ ኡባይ ሂንቴ ዲራሳ፤ ፆሳ ኣ ኬካቴይ ዳሮ ኣሳ ጋኪያ ዎዴ፥ ኣሳይ ፆሳ ቦንቾ ዳሮ ጋላታ ኢማና።
ሄዋ ዲራው፥ ኑኒ ሳሌቶኮ፤ ኑሲ ሃራይ ኣቶ፥ ቦላ ባጋ ኣሳቴይ ዎቂንቶካ፥ ጋርሳ ባጋ ኣሳቴይ ጋላሳን ጋላሳን ኦራፄ።
ኣዪሲ ጎፔ፥ ሃዒው ዋዬቲያ ሃ ጉ ዋዪ፥ ኡባፔ ሎይ ዳሪያ ሜና ቦንቹዋ ኑሲ ቤቲሳና።
ኑኒ ቤቴናዋ ፄሌቶፔ ኣቲን፥ ቤቲያዋ ፄሎኮ፤ ኣዪሲ ጎፔ፥ ቤቲያባይ ሃዒሳ፤ ሺን ቤቴናዌ ሜናው ዴዒያዋ።
ኣዪሲ ጎፔ፥ ኑኒ ዴዒያ ሃ ሳዓ ዱንካኒ ኮሌቶፔ፥ ኑሲ ኣሳይ ኬፂቤና ጎሊ፥ ፆሳይ ኬፄዳዌ፥ ሳሉዋን ሜናው ዴዒያዋ ኑኒ ኤሬቶ።
ኑኒ ሃ ኣላሚያን ዴዒዴ ዳሮ ኦሌቶኔ ሳሉዋን ዴዓና ኑ ጎሊያ ማያናው ሎይ ኣሞቴቶ።
ኑኒ ሄዋ ማዪዴ፥ ካሎቶኮ፤
ኑኒ ሃ ሳዓ ዱንካኒያን ዴዒዴ፥ ዴፄቲዴ ኦሌቶ፤ ኣዪሲ ጎፔ፥ ሃዪቂያ ኣሳቴይ ዴዑዋን ሚቴታና ማላ፥ ኑኒ ማያናው ኮዬቶፔ ኣቲን፥ ካሎታናው ኮዮኮ።
ኑና ሃዎ ጊጊሴዳዌ ፆሳ፤ ቃሲ ኢ ባሬ ጌሻ ኣያና ዋሴ ኡዲዴ፥ ኢሜዳዌ ኣ።
ሄዋ ዲራው፥ ኑኒ ኡባ ዎዴ ኣማኔቴቶ፤ ቃሲ ኑኒ ኑ ጎሌን ሃ ኣሳቴን ዴዔዳ ኬናን፥ ጎዳፔ ሻኬቲዴ ዴዒያዋካ ኤሬቶ።
ኣዪሲ ጎፔ፥ ኑኒ ኣማኑዋን ዴዔቶፔ ኣቲን፥ ቤዒያዋን ዴዖኮ።
ኑና ኣማን፤ ቃሲ ሃ ኣሳቴን ኑ ጎሊያ ኣጊ ጎሌ ቢዴ ጎዳና ኢቲፔ ዴዒያዌ ኑና ናሼቼ።
ሄዋ ዲራው፥ ኑኒ ቃሲ ኣሹዋን ዴዒና ዴዓና ዪና፥ ኑ ቆፋይ ኣ ናሼቻናሳ።
ኣዪሲ ጎፔ፥ ኑኒ ሁጲያን ሁጲያን ኦዳ ኦሱ ሎዓ ጊዲና፥ ዎይ ኢታ ጊዲና፥ ኑሲ ቤሲያዋ ኣካናው፥ ኪሪስቶሳ ፒርዳ ኦይዲያ ሲንን ኡባይካ ሺቃናው ቤሴ።
ሄዋ ዲራው፥ ኑኒ ፆሳው ያዩሳይ ኣዬንቶ ኤሪዴ፥ ሄዋዳን ቃሲ ኣሳካ ኣማንቶ፤ ፆሳይ ኑና ኡባና ኤሬ፤ ቃሲ ሂንቴካ ሂንቴ ዎዛና ቆፋን ኑና ኤሪታ ያጋዴ ቆፓይ።
ቤቲያባን ጬቄቲያዋንቱፔ ኣቲን፥ ዎዛናን ዴዒያዋን ጬቄቴና ኣሳቶ ሂንቴ ኦዲ ዛሪያባይ ዴዓና ማላ፥ ሂንቴ ኑናን ጬቄታናዳን፥ ኑኒ ሂንቴንቶ ጋሱዋ ጊዳናው ኮዪያዋፔ ኣቲን፥ ኑና ጋላታናው ኮዮኮ።
ኑኒ ጎዪያዋ ጊዶፔ፥ ፆሳ ቦንቹዋሳ፤ ዎይ ቃሲ ዎዛናና ዴዒያዋ ጊዶፔካ፥ ሂንቴና ጎዓናሳ።
ኪሪስቶሳ ሲቁ ኑና ጊዴ፤ ኣዪሲ ጎፔ፥ ኢቲ ኣሳይ ኣሳ ኡባው ሃዪቄዳዋ ኑኒ ኣኬኬዶ፤ ሄዋ ጊዶፔ ኣሳይ ኡባይ ኣናና ሃዪቄዳ።
ፓፃ ዴዒያዋንቱ ባሬንቱ ዲራው ሃዪቄዳዎኔ ቃሲ ሃዪቁዋፔ ዴንዴዳዎ ዴዓናፔ ኣቲን፥ ሲንፔ ባሬንቱ ሁጴው ዴዔና ማላ፥ ኢ ኣሳ ኡባ ዲራው ሃዪቄዳ።
ሄዋ ዲራው፥ ኑኒ ሃዋፔ ሲንው ኦናኔ ኣሳ ቆፋን ፒርዶኮ፤ ሃራይ ኣቶ፥ ኑኒ ኪሪስቶሳ ካሴ ኣሳ ቆፋን ፒርዴዳዋ ጊዶፔካ፥ ሲሚ ሲንፔ ሄዋዳን ፒርዶኮ።
ሄዋ ዲራው፥ ኦኒኔ ኪሪስቶሳና ዴዖፔ፥ ኦራ ሜታ፤ ጪማይ ኣዳ፤ ቤዒቴ፥ ኡባባይካ ኦራፄዳ።
ኪሪስቶሳ ባጋና ኑና ባሬናና ሲጌዳ ፆሳይ ኡባባካ ኦዳ፤ ቃሲ ኢ ኑሲ ሃራቱዋ ባሬናና ሲጌያ ኦሱዋ ኢሜዳ።
ፆሳይ ኪሪስቶሳ ባጋና ኣሳ ኡባ ባሬናና ሲጌ፤ ኣሳ ናጋራካ ኣሳ ቦላ ፓይዴና፤ ቃሲ ኣሳ ባሬናና ሲጌያ ኪታካ ኑሲ ኢሜዳ።
ሲሚ ፆሳይ ኑ ባጋና ሂንቴንቶ ሃሳዪያዋዳን፥ ኑኒካ ኪሪስቶሳ ዲራው ሃሳዪያ ኢ ኪቴዳዋንታ፤ ቃሲ ኑኒ ሂንቴና፥ «ፆሳና ሲጌቲቴ» ጊዴ፥ ኪሪስቶሳ ዲራው ዎሴቶ።
ኑኒ ፆሳ ፂሎቴ ኪሪስቶሳ ባጋና ኣካና ማላ፥ ናጋራ ኤሬና ኪሪስቶሳ ኑ ዲራው፥ ፆሳይ ናጋራንቻ ኦዳ።
ሂንቴ ኑናና ፆሳ ኦሱዋ ኦዴ፥ ኣ ኣ ኬካቴ ኣኪዴ ሃኔና ኦጊያን ጎዔቴና ማላ፥ ኑኒ ሂንቴና ዎሴቶ።
ኣዪሲ ጎፔ ፆሳይ፥ «ታኒ ኢንጄ ዎዲያን ኔኒ ጊያዋ ሲሳዲ፤ ቃሲ ኣቶቴ ጋላሲ ኔና ማዳዲ» ያጌ። ቤዒቴ፥ ኢንጄ ዎዲ ሃዓ። ቤዒቴ፥ ኣቶቴ ጋላሳይ ሃቻ።
ኑኒ ኑ ኦሱዋ ኦኒኔ ቦራናዋ ኮዮኮ፤ ቃሲ ኦናኔ ባናዋ ኮዮኮ።
ሺን ኡባባኒ ኑኒ ፆሳ ኦሳንቻቱዋ ጊዲያዋ ኑ ሁጲያን ቤሴዶ፤ ዳሮ ጌንጫን፥ ዋዪያን፥ ሜቱዋን፥ ዎልቃማ ቱጋን፥
ሊሱዋን ሾጬቲያዋን፥ ቃሹዋን፥ ሻቢሬቱሳን፥ ዳቡራን፥ ጌሚዒሹዋ ዪያዋን፥ ፆማን፥
ጌሻቴን፥ ኤራቴን፥ ዳንዳያን፥ ኬካቴን፥ ጌሻ ኣያናን፥ ቱሙ ሲቁዋን፥
ቱሙዋ ሃሳዪያዋን፥ ፆሳ ዎልቃን ኑኒ ፆሳ ኦሳንቻቱዋ ጊዲያዋ ኑ ሁጲያን ቤሴዶ፤ ቃሲ ፂሎቴ ቶራ ኡሼቻ ኩሺያን፥ ጎንዳሊያ ሃዲርሳ ኩሺያን ኦይቃና።
ኑኒ ቦንቼቴዶኔ ቶሼቴዶ፤ ቦሬቴዶኔ ጋላቴቴዶ። ቃሲ ቱሙዋ ሃሳዬቶ፤ ሺን ኣሳይ ኑና ዎርዱዋ ጊዴ ቆፔ።
ኑኒ ኣሳይ ኤሬና ኣሳ ማላ፤ ሺን ኣሳይ ኡባይ ኑና ኤሬ፤ ኑኒ ሃይቄዳ ኣሳ ማላ፤ ሺን ሂንቴ ቤዒያዋዳንካ ዴዔቶ፤ ሙሬቴዳ ኣሳ ማላ፤ ሺን ሃዪቂቤይኮ።
ኑኒ ካዮቲያዋንታ ጊዶፔካ፥ ኡባ ዎዴ ናሼቴቶ። ሂዬሳ ማላቴቶ፤ ሺን ዳሮ ኣሳ ዱሬዬቶ፤ ቃሲ ኣያይኔ ባይና ኣሳ ማላቴቶ፤ ሺን ኡባባይካ ኑዋ።
ቆሮንቶሳን ዴዒያ ኣሳው፥ ኑኒ ሂንቴንቶ ቆንጪያን ኦዴዶ፤ ኑ ኡሉዋካ ሂንቴና ቤሴዶ፤
ኑኒ ሂንቴንቶ ቢቤይኮ፤ ቤዳዋንቱ ሂንቴና። ኑኒ ኑ ኡሉዋ ሂንቴንቶ ጌንቤይኮ፤ ሺን ሂንቴ ኡሉዋ ኑሲ ጌንዳዋንቱ ሂንቴና።
ሃዒ ታኒ ታ ናናው ሃሳዪያዋዳን፥ ሂንቴንቶ ሃሳያይ፤ ኑኒ ሂንቴና ኑ ኡሉዋ ቤሴዳዋዳን፥ ሂንቴካ ኑና ሂንቴ ኡሉዋ ኣሲ ዶዪዴ ቤሲቴ።
ኣማኔና ኣሳቱዋና ዙፔቲዴ፥ ጊጌና ኦሱዋ ኦፒቴ። ኣዪሲ ጎፔ፥ ፂሎቴዉኔ ናጋራው ኣያን ጋኬይ ዴዒ? ፖዖኔ ማው ኣያን ኢቲፔቴይ ዴዒ?
ኪሪስቶሳኔ ዳቢሎሳ ኢቲፔ ጋያባይ ኣዬ? ቃሲ ኣማኒያዌኔ ኣማኔናዌ ኮፂያዌ ኣዬ ዴዒ?
ፆሳ ጌሻ ጎሌዉኔ ኤቃው ኣይቤ ዙፔቴይ ዴዒ? ኣዪሲ ጎፔ ፆሳይ፥ «ታኒ ኡንቱንቱ ጊዶን ዴዓናኔ ኡንቱንቱ ጊዶን ሃሜታና። ታኒ ኡንቱንቱ ፆሳ ጊዳና፤ ቃሲ ኡንቱንቱካ ታ ኣሳቱዋ ጊዳና» ጌዳዋዳን፥ ኑኒ ዴዑዋ ፆሳ ጌሻ ጎሊያ።
ሄዋዳንካ፥ ቃሲ ጎዳይ፥ «ኡንቱንቱ ጊዶፔ ኬሲቴ፤ ኡንቱንቱፔ ሻኬቲቴ። ቱናባካ ቦቾፒቴ። ታኒ ሂንቴና ሞካ ኣካና።
ቃሲ ታኒ ሂንቴንቶ ኣዉዋ ጊዳና፤ ሂንቴካ ታው ኣቱማ ናናቱዋኔ ማጫ ናናቱዋ ጊዳኒታ። ታኒ ኡባፔ ዎልቃማ ጎዳይ ሃዋ ኦዳይ» ያጌዳ።
ሄዋ ዲራው፥ ታ ሲቃቶ፥ ፆሳይ ሃ ኡባባ ኑሲ ኢማና ጌዳዋፔ ሂኒ ባጋን፥ ኑ ኣሹዋኔ ኑ ሼምፑዋ ቱኒሲያ ኡባባፔ ኑ ሁጲያ ኣኔ ጌሾይቴ፤ ቃሲ ፆሳው ያዪያዋን ኡባና ጌዪዴ ዴዔቶ።
ሂንቴ ኡሉዋ ኑና ቤሲቴ፤ ኑኒ ኦናኔ ናቂቤይኮ፤ ኦናኔ ቆሂቤዪኮ፤ ቃሲ ኦናኔ ጪሚቤዪኮ።
ታኒ ሄዋ ሂንቴ ቦላ ፒርዳናው ጊኬ፤ ኣዪሲ ጎፔ፥ ታኒ ካሴ ሂንቴንቶ ጌዳዋዳንካ፥ ሂንቴንቱ ኑ ዎዛናን ዴዒታ፤ ኑኒ ዴዒናካ ሃይቂናካ፥ ኢቲፔ ዴዔቶ።
ታኒ ሃሳዪያዋ ሂንቴፔ ቆሲኬ፤ ታኒ ሂንቴናን ጬቄታይ፤ ኑ ዋዪያ ኡባን ታኒ ሎይ ሚናይኔ ናሼታይ።
ኣዪሲ ጎፔ፥ ሃራይ ኣቶ ኑኒ ማቂዶኒያ ቤዳ ዎዴ፥ ኡባ ባጋንካ ዋዬቴዶፔ ኣቲን፥ ሼምፒቤይኮ፤ ሃራ ኣሳና ዋላሳይ ዴዔ፤ ኑ ዎዛናንካ ያሻይ ዴዔ።
ሺን ካዉሼዳዋንታ ሜንያ ፆሳይ፥ ቲቶ ዩሳን ኑና ሜንዳ።
ኑና ካሴዋፔ ኣ ናሼቺያዌ፥ ቲቶ ዩሳ ፃላላ ጊዴና፤ ሺን ሂንቴ ኣ ሜንዳዌ፥ ሂንቴ ታና ቤዓናው ኣሞቴዳዋኔ ታው ቃሬቴዳዋ ቃሲ ሂንቴ ታና ማዳናው ጊጌቴዳዋ ኢ ኑሲ ኦዴዳ።
ኣዪሲ ጎፔ፥ ታ ዳቢዳቢ ሂንቴና ካዮዬዳዋ ጊዶፔካ፥ ኣዪሲ ፃፋዲታሻ ጊኬ፤ ኣዪሲ ፃፋዲታሻ ጎፔካ፥ ታ ዳቢዳቢ ሂንቴና ጉ ዎዲያ ካዮዬዳዋ ቤዓይ።
ሃዒ ታና ናሼቺያዌ ታኒ ሂንቴና ካዮዬዳ ዲራሳ ጊዴና፤ ሺን ሂንቴ ካዩ ሂንቴና ናጋራፔ ዛሬዳዋ ዲራሳ፤ ኣዪሲ ጎፔ፥ ኑኒ ሂንቴና ኣያኒኔ ቆሄናዳን፥ ፆሳይ ባሬ ኮዬዳዋዳን፥ ሂንቴና ካዮዬዳ።
ኣዪሲ ጎፔ፥ ፆሳይ ኮዪያ ካዩ ናጋራፔ ዛሪዴ ኣቶቴኮ ኣሄ፤ ሄዌካ ታኒ ባዪዛዲ ጌና ዎዛና፤ ሺን ኣላሚያ ካዩ ሃዪቁዋ ኣሄ።
ፆሳይ ሄ ሂንቴ ካዩዋን ኣይ ኣዪፊያ ኢሜዴንቶ ቤዒቴ። ሂንቴና ኣይ ኬና ዴንዴንቶኔ ሂንቴ ጌሻቴ ቱማያናው ሂንቴና ኣይ ኬና ዛሩዋ ኢሚሴዴንቶ፥ ኣይ ኬና ሃንቄዴንቶኔ ኣይ ኬና ታው ያሺሴዴንቶ፥ ኣይ ኬና ሴሊሴዴንቶ፥ ኣያ ኬና ታና ላሞቲሴዴንቶኔ ናቆ ኦሱዋ ኦዋንታ ሙራናው ኣይ ኬና ጊጊሴዴንቶ ፓጪ ቤዒቴ፤ ሂንቴ ሂንቴ ሁጲያን ጌሻ ጊዴዳዋ ኡባባንካ ኤሪሴዲታ።
ሄዋ ዲራው፥ ታኒ ሄ ዳቢዳቢያ ሂንቴንቶ ፃፌዳዋ ጊዶፔካ፥ ናቄዳ ኡራ ዎይ ናቄቴዳ ኡራ ዲራሳ ጊዴና፤ ሺን ሂንቴ ኑሲ ዎዪሳ ቆፒንቶኔ ፆሳ ሲንን ሂንቴንቶ ቆንጪሳናው ታኒ ፃፋዲ።
ኑኒ ሚኔዳዌ ሄዋ ዲራሳ፤ ሄ ኑ ሚኖታ ቦላ፥ ቲቶ ናሼቴዳዋሲ ኑኒ ኡባፔ ዳሪያ ናሼቻ ናሼቴዶ። ኣዪሲ ጎፔ፥ ሂንቴ ኡባይ ኣ ሂርጋፔ ሼምፒሴዲታ።
ታኒ ሂንቴዋ ሳባዴ ኣው ኦዲና፥ ሂንቴ ታና ዬላዪቤዪኪታ፤ ሺን ኑኒ ሂንቴንቶ ኡባ ዎዴ ቱሙዋ ሃሳዬዶ፤ ሄዋዳንካ፥ ኑኒ ቲቶ ሲንን ሂንቴዋ ሳቤዳዌ ቱማ ጊዴዳ።
ሄዋ ዲራው፥ ሂንቴ ኡባይ ኣው ያዪዴ ኮኮሪዴ፥ ኣ ዎቲ ሞኬዲቴንቶኔ ቃሲ ኣው ኣይ ኬና ኣዛዜቴዲቴንቶ ኢ ሃሳዪያ ዎዴ፥ ሂንቴና ሎይ ሲቄ።
ታኒ ኡባባኒ ሂንቴና ኣማኒያ ዲራው ናሼታይ።
ኑዋዳን ፆሳ ኣሳቶ፥ ፆሳ ኣ ኬካቴይ ማቂዶኒያ ኣማኒያዋንቱ ጊዶን ኦዳዋ ሂንቴና ኤሪሳናው ኮዬቶ።
ኡንቱንቱ ኣዳ ዋዪያን ዎልቃማ ፓጪያ ፓጬቴዲኖ፤ ሺን ኡንቱንቱ ሂዬሳ ጊዶፔካ፥ ባሬንቱ ኢሚያዋን ዳሮ ኬኪኖኔ ቃሲ ዎልቃማ ናሼቻ ናሼቲኖ።
ኣዪሲ ጎፔ፥ ኡንቱንቱ ባሬንቱ ዎልቃ ኬና ቃሲ ሃራይ ኣቶ ባሬንቱ ዎልቃፔካ ዳሪያዋ ዶሲዴ ኢሜዳዎ ታኒ ማርካ።
ኡንቱንቱ ፆሳ ኣሳቱዋ ማዲያ ሎዖ ኦሱዋ ኑናና ኦናው ኑና ዳሮ ዎሴዲኖ።
ኡንቱንቱ ኑኒ ቆፔዳዋፔ ኣዴ ኦዲኖ፤ ካሴቲዴ ኡንቱንቱ ባሬንቱ ሁጲያ ጎዳው ኢሜዳዋፔ ጉዪያን፥ ፆሳ ሼኒያዳን፥ ኑሲካ ባሬንቱ ሁጲያ ኢሜዲኖ።
ሄዋ ዲራው፥ ኑኒ ሃ ሎዖ ኦሱዋ ዶሜዳ ቲቶ ጉጂ ኦናዳኒኔ ሂንቴና ማዲዴ፥ ሄ ኦሱዋ ፖሊሳናዳን ኣ ዎሴዶ።
ሺን ሂንቴ ኡባባኒ፥ ኣማኑዋን፥ ሃሳያን፥ ኤራቴን፥ ዎልቃማ ሎዖ ኣሙዋን፥ ኑና ሲቂያዋንካ ዱሬቴዳዋዳን፥ ሃ ሎዖ ኦሱዋንካ ሂንቴንቱ ኬካ ጊዳናዋ ኑኒ ኮዬቶ።
ታኒ ሄዋ ኣዛዛናው ጊኬ፤ ሺን ሃራቱዋ ዎልቃማ ሎዖ ኣሙዋ ባጋና ሂንቴ ሲቁ ኣይ ኬና ቱሜንቶ ኤራናው ጋይ።
ኣዪሲ ጎፔ፥ ሂንቴ ኑ ጎዳ ዬሱሲ ኪሪስቶሳ ኣ ኬካቴ ኤሪታ፤ ኪሪስቶሲ ዱሬ ጊዲ ዴዒዴ፥ ሂንቴ ኣ ሂዬሳቴን ዱሬታናዳን፥ ሂንቴ ዲራው ሂዬሴዳ።
ታኒ ሃ ዬዉዋ ሂንቴና ዞሪያዌ ሃዋ፤ ዚላይ ሂንቴ ዶሜዳዋ ሃዒ ዉርሲያዌ ሂንቴንቶ ሎዓ፤ ሂንቴ ኦሶ ፃላላው ጊዴናን፥ ኦና ቆፋዉካ ካሴቴዳዋንታ።
ሂንቴ ኦናው ሎይ ኣሞቴዳዌ ኦዴ ፖሌዳዋና ጊጋ ጊዳና ማላ፥ ሂንቴንቶ ዳንዳዬቴዳዋዳንካ ኦሱዋ ፖሊቴ።
ኣዪሲ ጎፔ፥ ኢቲ ኡራይ ኢማናው ሎይ ኮዮፔ፥ ኢ ባሬው ዴዔዳ ኬና ኢማናፔ ኣቲን፥ ኣው ባይናዋ ኣፔ ኣኬና።
ኣዪሲ ጎፔ፥ ታኒ ሃራንቱ ዋዪያፔ ሼምፒና፥ ሂንቴ ዋዬቲቴ ጊኬ፤ ሂንቴ ኡባይካ ቃራ ዴዓናዳናፔ ኣቲን።
ኡንቱንቱ ፓላሃይ ሂንቴ ፓጫ ኩንና ማላ፥ ሂንቴንቶ ሃ ዎዲያን ዴዒያ ፓላሃይ ኡንቱንቱ ፓጫ ኩንና ኮሼ፤ ላዑካ ሄዋን ቃራን ጎዔቲኖ።
ፆሳ ማፃፋን፥ «ዳሪሲዴ ሺሼዳዎ ፓላሂቤና፤ ቃሲ ጉ ሺሼዳዎካ ፓጪቤና» ጌቴቲዴ ፃፌቴዳ።
ሺን ኑኒ ሂንቴንቶ ቆፒያዋ ማላ፥ ዎልቃማ ቆፋ ቲታ ቆፊሴዳ ፆሳ ጋላታይ ጋኮ።
ቲቶ ሂንቴኮ ባናው ባሬ ቆፋ ቃቼዳዌ፥ ባሬ ሁጲያን ሂንቴና ማዳናው ዳሮ ኣሞቴዳ ጊሻፔ ኣቲን፥ ኑ ዞሪያ ፃላላ ኣኬዳዋና ጊዴና።
ሚሺራቹዋ ቃላ ኦዲያ ባሬ ኦሱዋን ኣማኔቲያ ኣማኒያዋንቱ ሲን ኡባን ዳሮ ቦንቼቴዳ ኢሻ ኑኒ ኣናና ኢቲፔ ኪቴቶ።
ሄዋ ቦላን ቃሲ፥ ሃ ኑኒ ኦያ ሎዖ ኦሱዋ ኢ ኑናና ኢቲፔ ኦናዉኔ ጎዳ ቦንቾ ኑኒ ሃራቱዋ ማዳናሲ ሎይ ኣሞቲያዋ ቤሳናው ኣማኒያ ኣሳቱ ኣ ዶሪዴ ሱንዲኖ።
ኑኒ ኦያ ሃ ኬካ ኢሞታ ዲራው፥ ኦኒኔ ኑና ዚጊሬና ማላ ናጌቴቶ።
ኣዪሲ ጎፔ፥ ኑኒ ጎዳ ሲንን ሎዖባ ኦናዋ ፃላላ ጊዴና፤ ሺን ኣሳ ሲንንካ ሎዖባ ኦናው ቆፔቶ።
ኑኒ ዳሮ ጌዴ ፓጪ ቤዔዳ ኑ ኢሻ፥ ኡባ ዎዴ ሂንቴና ማዳናው ዳሮ ኣሞቲያዋ፥ ሃ ኣሳቱዋና ሂንቴኮ ኪቴቶ፤ ቃሲ ሃዒ ኢ ሂንቴና ዳሮ ኣማኒያ ዲራው፥ ሂንቴና ማዳናው ካሴዋፔ ኣዴ ሎይ ኣሞቴ።
ቲቶዋ ጊዶፔ፥ ኢ ሂንቴና ማዳናው ታናና ኢቲፔ ኦያ ታ ላጊያ፤ ዮኮ ኢሻቱዋባ ጊዶፔ፥ ኡንቱንቱ ኣማኒያ ኣሳቱ ኪቴዳዋንታኔ ኡንቱንቱ ዴዑ ኪሪስቶሳ ቦንቺሲያዋ።
ሲሚ ኣማኒያዋንቱ ኡባቱ ሂንቴ ሲቁ ቱማ ጊዲያዋ ኤራና ማላ፥ ቃሲ ኑኒ ሂንቴዋ ሳቢያዌ ሊኬ ጊዲያዋ ኤራና ማላ፥ ሂንቴ ሲቁዋ ኡንቱንታ ቤሲቴ።
ዪሁዳን ዴዒያ ጌሻ ኣሳቱዋ ማዳናው ዬዲያባው ታኒ ሂንቴንቶ ፃፋናው ኮሼና።
ሂንቴ ማዳናው ሎይ ኣሞቲያዋ ታኒ ኤሪያ ዲራው፥ ማቂዶኒያን ዴዒያ ኣሳው ሂንቴዋ ሳባዲ። ታኒ ኡንቱንቶ፥ «ኣካዪያን ዴዒያ ኢሻቱ ዚላይፔ ዶሚዴ፥ ማዳናው ጊጌቴዲኖ» ያጋዴ ኦዳዲ፤ ቃሲ ሂንቴ ዎልቃማ ኣሙካ ኡንቱንቱፔ ዳሪያ ባጋ ዴንዳ።
ሺን ታኒ ኡንቱንቶ ጌዳዋዳንካ ኑኒ ሃ ዬዉዋ ሂንቴናን ጬቄቲያዌ ሜላ ጊዴና ማላ፥ ሂንቴ ጊጌቴዳዋንታ ጊዳናዳን፥ ሃ ኢሻቱዋ ሂንቴኮ ኪታይ።
ማቂዶኒያ ኣሳቱ ታናና ዪዴ፥ ሂንቴ ጊጌቴናን ዴዒሺን፥ ሂንቴና ዴሞፔ፥ ኑ ፃላላ ጊዴናዳን፥ ሂንቴ ኑፔ ኣዋ ዬላታኒታ፤ ሺን ኑኒ ሂንቴና ሎይ ኣማኒዴ ጬቄቴዳዋሳ።
ሄዋ ዲራው፥ ታኒ ሃ ኢሻቱ ታፔ ሲንቲ ሂንቴኮ ቢዴ፥ ሂንቴ ኢማና ጌዳ ኢሞታ ካሴቲዴ ጊጊሳና ማላ፥ ኡንቱንታ ዎሳናው ኮሺያዋ ኣኬካዲ። ሄዋፔ ጉዪያን፥ ሄ ኢሞታይ ታኒ ጋኪያ ዎዴ ጊጊ ኡታናዋ፤ ሄዌ ቃሲ ዎልቃን ሂንቴ ኢሚያዋ ጊዴናን፥ ዶሲዴ ኢሚያዋ ኤሪሴ።
ሃዋ ኣኬኪቴ፤ ጉ ዜሬ ዜሪያ ኡራይ ጉ ካ ጫካና፤ ዳሮ ዜሬ ዜሪያ ኡራይ ቃሲ ዳሮ ካ ጫካና።
ፆሳይ ናሼቻን ኢሚያ ኡራ ሲቂያ ዲራው፥ ቃሬቲዴ ዎይ ዶሴናን ኢሚያዋ ጊዴናን፥ ኢሚያ ኡራይ ሁጲያን ሁጲያን ባሬ ዎዛናን ቆፔዳዋ ኢሞ።
ፆሳይ ሂንቴንቶ ጊዲያዌ ኡባ ዎዴ ዴዓናዳኒኔ ቃሲ ሃራቶካ ሂንቴ ኢማናው ጊዲያዌ ዴዓናዳን ሂንቴና ኮሺያ ኡባባ ሂንቴንቶ ኢማናው ዳንዳዬ።
ፆሳ ማፃፋይ፥ «ኢ ሂዬሳ ኣሳው ዳሪሲዴ ኢሜ፤ ቃሲ ኣ ፂሎቴይ ሜናው ዴዓናዋ» ያጌ።
ፆሳይ፥ ዜሪያዎ ዜሬኔ ማናው ቁማ ኢሚያዌ፥ ሂንቴና ኮሺያ ዜሬ ኡባ ሂንቴንቶ ኢማና፤ ቃሲ ሂንቴ ፂሎቴፔ ዳሮ ኣይፊያ ኣዪፊሳናው ሄ ዜሬ ዲቻናዋ።
ዳሮ ኣሳይ ሂንቴ ኢሚያ ኢሞታ ኑፔ ኣኪዴ፥ ፆሳ ጋላታናዳን፥ ሂንቴ ኡባ ዎዴ ዳሪሲዴ ኢሚያዋንታ ጊዳና ማላ፥ ፆሳይ ሂንቴና ኡባ ባጋና ዱሬያና።
ኣዪሲ ጎፔ፥ ሃ ሂንቴ ኦያ ኦሱ ፆሳ ናናው ኮሺያዋ ኩን ኢሚያዋ ፃላላ ጊዴና፤ ሺን ፆሳው ዳሮ ጋላታ ኢሚያዋን ኩሚዴ ጎጌ።
ሃ ሂንቴ ኦሱ ሂንቴ ኣማኑዋ ኤሪሲያ ዲራው፥ ዳሮ ኣሳይ ኪሪስቶሳ ዎንጋላ ሂንቴ ኣማኒዴ ማርካቲያዎኔ ሂንቴ ማዱዋ ኡንቱንቱናኔ ሃራ ኡባቱዋና ሻኪዴ፥ ዳሪሲ ኢሚያዎ ፆሳ ቦንቻና።
ኡንቱንቱ ሂንቴንቶ ፆሳ ዎሲዴ፥ ሂንቴናን ዴዒያ ፆሳ ኣ ኬካቴይ ዛዋይ ባዪናዋ ዲራው፥ ሂንቴና ላሞቴቶ።
ዛዋይ ባዪና ፆሳ ኣ ኬካቴ ዲራው፥ ፆሳ ጋላታይ ጋኮ።
ታኒ ጳዉሎሲ፥ ሂንቴ፥ «ኢ ኑናና ዴዒያ ዎዴ ኣሺኬ» ጊያዌ፥ ቃሲ፥ «ኑፔ ሃኪ ዴዒያ ዎዴ ኑ ቦላ ፃሌ» ጊያዌ፥ ሎዓኔ ኣሺኬ ጊዴዳ ኪሪስቶሳ ባጋና ሂንቴና ዎሳይ።
ኑና ሃ ሳዓ ዶያዳን ዴዒኖ ጊዴ ቆፒያ ኢቲ ኢቲ ኣሳቱዋ ቦላ ታኒ ፃላናዋ ኤራይ፤ ሺን ታኒ ሂንቴኮ ቢያ ዎዴ ሂንቴ ታና ፃሊሴና ማላ፥ ሂንቴና ዎሳይ።
ኣዪሲ ጎፔ፥ ኑኒ ሃ ሳዓን ዴዖፔካ፥ ሃ ሳዓ ኣሳዳን ኦሌቶኮ።
ኣዪሲ ጎፔ፥ ኑኒ ኦሌቲያ ቶራይ ሃ ሳዓዋ ጊዴና። ሺን ጌሱዋ ላላናው ዎልቃና ዴዒያ ፆሳ ቶራ። ኑኒ ኣሳ ቆፋ ዪሴቶ፤ ቃሲ ፆሳ ኤራቴ ቦላ ዴንዲዴ ቢያ ኦቶሮ ቆፋ ኡባ ላሌቶ። ሄ ቆፋ ኡባይ ኪሪስቶሳው ኣዛዜታና ማላ ኦሞዴቶ።
<range>
ሂንቴ ኣዛዜቲያዋ ፖሌዳዋፔ ጉዪያን፥ ኣዛዜቴናን ኢፂያዋ ኡባ ኑኒ ሙራናው ጊጌታና።
ሂንቴ ሲንን ዴዒያዋ ፄሊቴ፤ ኦኒኔ ባሬና ኪሪስቶሳዋ ጊዴ ቆፖፔ፥ ሄዋ ጉጂ ቆፖ፤ ኪሪስቶሳዋ ኢ ጊዴዳዋዳን፥ ኑኒካ ቃሲ ኣዋ።
ኣዪሲ ጎፔ፥ ጎዳይ ኑሲ ኢሜዳ ኑ ኣዎቴኒ ታኒ ሎይ ኦቶሬቲያዋ ጊዶፔካ፥ ሄዋን ዬላቲኬ፤ ሄ ኑሲ ኢሜዳ ኣዎቴይ ሂንቴና ኬፃናሳፔ ኣቲን፥ ኮላናሳ ጊዴና።
ታኒ ታ ዳቢዳቢያን ሂንቴና ያሺሳናው ፃፎ ኣሳ ማላታዴ ቤታናው ኮዪኬ።
ኣዪሲ ጎፔ፥ ኢቲ ኢቲ ኣሳይ፥ «ጳዉሎሳ ዳቢዳቢ ዴፆኔ ዎልቃማ፤ ሺን ፄሊያ ዎዴ ኢ ዳቡራንቻ፤ ኣ ሃሳያይካ ፓና» ያጌ።
ሄዋ ማላ ኣሳይ ኑኒ ሃኩዋን ዴዒዴ ፃፊያ ዳቢዳቢያኒኔ ያኒ ሂንቴናና ዴዒዴ ኦያ ኦሱዋን ዱማቴ ባዪናዋ ኣኬካና ኮሼ።
ኑኒ ባሬና ናሺያ ኢቲ ኢቲ ኣሳቱዋና ኑና ፓይዳናው ዎይ ሊኪሳናው ኮዮኮ፤ ሺን ኡንቱንቱ ባሬና ኢቱ ኢቱዋና ሊኪሲዲኔ ቃሲ ባሬና ኢቱ ኢቱዋና ቃራዪዴ፥ ኡባና ኤዬዲኖ።
ሺን ኑኒ ፆሳይ ኑሲ ኤሴዳ ዛዋ ጊዶን ጬቄቲያዋፔ ኣቲን፥ ሄ ዛዋፔ ፒኒዴ ጬቄቶኮ፤ ሄ ዛዋይ ሂንቴኮካ ጋኬ።
ኑኒ ሂንቴኮ ጋኪቤናዋ ማላቲዴ፥ ዛዋ ፒኖኮ፤ ኣዪሲ ጎፔ፥ ኑኒ ኪሪስቶሳ ሚሺራቹዋ ቃላ ኦዲዴ፥ ሂንቴኮ ካሴ ጋኬዶ።
ኑኒ ፆሳይ ኤሴዳ ዛዋ ፒኒዴ፥ ሃራ ኣሳይ ኦዳ ኦሱዋን ጬቄቶኮ፤ ሺን ሂንቴ ኣማኑ ዲጪ ዲጪ ቢያ ዎዴ፥ ኑኒ ሂንቴ ጊዶን ኦያ ኦሱዋ ዛዋይ ካሴዋፔ ሎይ ኣኪ ኣኪ ባናዋ ጊዴ ቆፔቶ።
ኑኒ ሚሺራቹዋ ቃላ ሂንቴ ዴዒያሳፔ ሂኒ ባጋን ኦዳና፤ ቃሲ ሃራ ዛዋን ኦሴቲዲጌዳ ኦሱዋንካ ጬቄቶኮ።
ሺን ፆሳ ማፃፋይ፥ «ጬቄቲያ ኡራይ ኦኒኔ ጎዳ ሎዖቴባን ጬቄቶ» ያጌ።
ኣዪሲ ጎፔ፥ ጎዳይ ናሺያ ኡራፔ ኣቲን፥ ባሬና ናሺያ ኡራይ ጋላቴቴና።
ሂንቴ ታ ኤያቴ ጉ ዳንዳዪንቶ ሎዓ። ሃያና ዳንዳዪቴ።
ፆሳይ ቃናቲያዋዳን፥ ታኒካ ሂንቴው ቃናታይ፤ ኣዪሲ ጎፔ፥ ታኒ ሂንቴና ኢቲ ኣቱማዎ፥ ኪሪስቶሳው ኢማና ጋዴ፥ ኣቱማዋ ኤሬና ጌሻ ዎዶራቲዳን ጊጊሳ ዎዲ።
ሺን ሾሻይ ባሬ ማካላን ሄዋኖ ባሌዳዋዳን፥ ኪሪስቶሳው ሂንቴ ኢሜዳ ሂንቴ ሱሬ ቆፋይ ባዪቤናዌ ዎራ ባንዴሻ ጋዴ ሂርጋይ።
ኣዪሲ ጎፔ፥ ኢቲ ኡራይ ዪዴ፥ ኑኒ ሂንቴንቶ ኦዴዳ ዬሱሳፔ ሃራ ዬሱሳ ሂንቴንቶ ኦዶፔ፥ ዎይ ሂንቴ ኣኬዳ ኣያናፔኔ ዎንጋላፔ ዱማ ኣያናኔ ዎንጋላ ሂንቴ ኣኮፔ፥ ሂንቴ ኤኖ ጊዴ ኣኬዲታ ጉሳ።
ዬሱሲ ኪቴዳ ሃ ዋናቱዋፔ ታኒ ኣያንካ ላፊያዋ ታው ማላቴና።
ታኒ ሃሳዪያ ሃሳያን ታማራቤና ኣሳ ጊዶፔካ፥ ኤራቴን ጊዲኬ፤ ሺን ኑኒ ሂንቴንቶ ሃ ዬዉዋ ኣሳ ኡባ ጊዶን ኡባ ባጋና ቆንጪሴዶ።
ዎይ ታኒ ሂንቴና ሚሻ ኦቼናን፥ ፆሳ ሚሺራቹዋ ቃላ ሂንቴንቶ ጮ ኦዴዳዌኔ ሂንቴና ቁ ኦናው ታ ሁጲያ ቶቼዳዌ ታው ናጋራ ጊዳንዴሻ?
ታኒ ሂንቴንቶ ኦናው ሃራ ኣማኒያ ኣሳፔ ሚሻ ኣኬዳዎ፥ ሄዋንታ ቦንቃዲ።
ቃሲ ታኒ ሂንቴናና ዴዒሺን፥ ታና ሜቲና፥ ሂንቴፔ ኢቲ ኡራካ ዋዪሳቤይኬ። ኣዪሲ ጎፔ፥ ማቂዶኒያፔ ዬዳ ኢሻቱ ታና ኮሼዳ ኡባባ ታው ኢሜዲኖ፤ ታኒ ሂንቴና ዋዪሴና ማላ፥ ካሴ ቶኮ ጊዳቤናዋዳንካ ሲንዉካ ቶኮ ጊዲኬ።
ኪሪስቶሳ ቱማቴይ ታናን ዴዒሺን፥ ሃ ታ ጬቁ ኣካዪያ ጋዲያን ሃቃኒኔ ኣቴና።
ታኒ ሃዋ ኣዪሲ ጋይታ? ሂንቴና ሲቄና ዲራሴ? ታኒ ሂንቴና ሲቂያዋ ፆሳይ ኤሬ።
ሺን ሄ ባሬንቱ ጬቄቲያዋን ኑኒ ኦያዋዳን ኦናው ጋሶቲያዋንቱ ጋሱዋ ዲጋናው፥ ሃዒ ታኒ ኦያ ኦሱዋ ጉጃዴ ኦና።
ኣዪሲ ጎፔ፥ ኡንቱንቱ ዬሱሲ ኪቲቤና ዎርዶ ኣሳቱዋ፤ ሄዋንቱ ማላ ኣሳቱ ኪሪስቶሲ ኪቴዳዋንታ ማላታናው ባሬንቱ ማላ ላሜሬያ ኪቴቲቤና ዎርዳንቻቱዋኔ ላባንቻ ኦሳንቻቱዋ።
ሄዌ ማላሊሲያዋ ጊዴና፤ ኣዪሲ ጎፔ፥ ሴፃናይ ባሬ ሁጴው ፖዑዋ ኪታንቻ ማላታናው ባሬ ማላ ላሜ።
ሄዋ ዲራው፥ ሴፃና ኦሳንቻቱ ፂሎቴ ኦሳንቻቱዋ ማላታናው ባሬንቱ ማላ ላሞፔ፥ ሄዌ ዎልቃማባ ጊዴና፤ ኡንቱንቱ ዉርሴን ባሬንቱ ኦሱዋ ማላ ኣካና።
ታኒ ላዔዋካ ጋይ፤ ታና ኦኒኔ ኤያ ጊዴ ቆፖፖ፤ ሺን ሂንቴ ታና፥ ኢ ኤያ ጎፔካ፥ ታኒ ጉ ጬቄታናዳን፥ ታና ኤያ ጊቴ።
ታኒ ሃዋዳን ፃላዴ ጬቄታዴ ሃሳዪያዌ፥ ኤያቴ ሃሳያፔ ኣቲን፥ ታና ጎዳይ ኣዛዚና ጊዴና።
ዳሮ ኣሳይ ሃ ሳዓባን ጬቄቲያ ዲራው፥ ታኒካ ጬቄታና።
ሂንቴ ኣዳ ኤራንቻ ጊዲያ ዲራው፥ ኤያ ኣሳዋ ናሼቻን ዳንዳዪታ።
ኣዪሲ ጎፔ፥ ኦኒኔ ሂንቴና ኣዪሌዮፔ፥ ዎይ ሂንቴዋ ሞፔ፥ ዎይ ሂንቴዋ ቦንቆፔ፥ ሂንቴ ቦላ ኦቶሬቶፔ፥ ዎይ ሂንቴ ሻዪያ ባቆፔ፥ ዳንዳዪታ።
ኑኒ ሄዋ ኦናው ዳሮ ዳቡራንቻ ጊዴዳዋ ታኒ ዬላታዴ ኦዳይ። ሺን ኦኒኔ ኢቲባን ፃሊዴ ጬቄቶፔ፥ ታኒካ ጬቄታናው ፃላይ፤ ታኒ ኤያ ኣሳዳን ሃሳያይ።
ኡንቱንቱ ኢብራዌ? ታኒካ ኢብራዌ። ኡንቱንቱ ኢስራዔሊያ ኣሴ? ታኒካ ኢስራዔሊያ ኣሳ። ኡንቱንቱ ኣብራሃሜ ዛሬ? ታኒካ ቃሲ ኣብራሃማ ዛሬ።
ኡንቱንቱ ኪሪስቶሳ ቆማቴ? ታኒካ ኡንቱንቱፔ ኣያ ቆማ፤ ታኒ ጎዪያ ኣሳዳን ሃሳያይ፤ ታኒ ዳሮ ኦ ዳቡራዲ፤ ዳሮ ዎዲያ ቃሼታዲኔ ሊሱዋን ሾጬታዲ፤ ቃሲ ዳሮ ዎዲያ ሃዪቃዴ ኣታዲ።
ኣዪሁዳቱ ታና ኢቼሹ ጌዴ፥ ሃታማኔ ኡዱፑኑዋ ሊሱዋን ሾጬዲኖ።
ሮሜ ኣሳይ ታና ሄዙ ጌዴ ፃምዓን ሾጬዳ፤ ኢቲ ጋላሲ ሹቻን ጫዲ ጫዲዴ ኣጌዳ፤ ማርካቢ ሄዙ ጌዴ ሜዒና፥ ኣባ ጊዶን ኢቲ ቃማኔ ኢቲ ጋላሳ ኣቃዴ ፔሻዲ።
ታኒ ዳሮ ኦጊያ ሃሜታዲ፤ ታና ኩን ሃዪኔ ቦንቃንቻቱ ቦንቂ ዲጊዴ ኣሼዳ፤ ቃሲ ታ ቢታ ኣሳይኔ ኣዪሁዳ ጊዴና ኣሳይ ቦንቂ ዲጊዴ ኣሼዲኖ። ቃሲካ ካታማይ፥ ባዙ፥ ኣባይ፥ ታና ያሺሴዳ፤ ዎርዱዋ ዳባቱካ ታና ቦንቂ ዲጊዴ ኣሼዲኖ።
ታኒ ዳቡራዲኔ ሜቶታዲ። ዳሮ ጌዴ ጌሚዒሹዋ ያዲ፤ ኮሻታዲ፤ ሳሜታዲ። ዳሮ ጌዴ ፆማዲ፤ ቃሲ ሜጌታዲኔ ካሎታዲ።
ሃራባ ኡባፔካ ኡባ ጋላሲ ታው ቶኩዋ ጊዴዳባይ፥ ዎሳ ጎሊያ ኡባው ሂርጊያዋ።
ዳቡሪያዌ ኦኔ? ታኒ ዳቡሪኪታዬ? ናጋራን ጌሊያዌ ኦኔ? ታኒ ኡንዔታዴ ኣው ቃሬቲኪታዬ?
ታኒ ጬቄታናው ኮሺያዋ ጊዶፔ፥ ታኒ ዳቡራንቻ ጊዲያዋ ኤሪሲያዋን ጬቄታና።
ሜናው ኣንጄቴዳ ፆሳይ፥ ኑ ጎዳ ዬሱሲ ኪሪስቶሳ ኣዉ፥ ታኒ ዎርዶቴናዋ ኤሬ።
ዳማስቆ ካታማን ኣሬታሳ ጊያ ካቲያፔ ጋርሳና ጋዲያ ሞዲያዌ፥ ታና ኦይናው ዳማስቆ ካታማ ናጊሴ።
ሺን ካታማ ጊምቢያ ዲርሳ ማስኮቲያና ታና ታዪያን ዱጌ ዎና፥ ኣፔ ኬሳ ኣካዲ።
ጬቄቲያዌ ታው ኣዪኔ ጎዔናዋ ጊዶፔካ፥ ታኒ ጬቄታናው ቤሴ። ሺን ታኒ ሳፃባኔ ጎዳፔ ቆንጬዳዋ ሃሳያና።
ታማኔ ኦይዱ ላይፔ ካሴ፥ ሄዜን ሳሉዋ ፑዴ ቤዳ ኢቲ ቢታኒያ፥ ኪሪስቶሳ ኣማኒያዋ፥ ታኒ ኤራይ፤ ሄ ቢታኒ ባሬ ኣሳቴን ቤዴ ዎይ ሳፃን ቤዴንቶ፥ ታኒ ኤሪኬ፤ ፆሳይ ኤሬ።
ሄ ቢታኒያ፥ ሄዜን ሳሉዋ ፑዴ ቤዳዋ፥ ኤራይ፤ ኢ ባሬ ኣሳቴን ቤዴንቶኔ ዎይ ሳፃን ቤዴንቶ፥ ታኒ ኤሪኬ፤ ፆሳይ ኤሬ።
ሄዋን ሄ ቢታኒ ኣሳይ ሃሳያናው ዳንዳዬናዋ፥ ኣሳ ኢንፃርሳዪካ ሃሳያናው ዳንዳዬናዋ ሲሴዳ።
ታኒ ሄ ቢታኒያባን ጬቄታና፤ ሺን ታኒ ዳቡራንቻ ጊዲያዋ ኤሪሲያ ዲራው፥ ታ ሁጲያን ጬቄቲኬ።
ታኒ ጬቄታናው ኮዪያዋ ጊዶፔካ ኤያ ጊዲኬ፤ ኣዪሲ ጎፔ፥ ታኒ ቱሙዋ ሃሳያይ። ሺን ኣሳይ ታዋ ታናን ቤዒያዋፔኔ ታፔ ሲሲያዋፔ ኣዴ ቆፔና ማላ ናጌታይ።
ቃሲ ፆሳይ ታው ዳሮ ቆንጬዳ ዎልቃማ ዬዉዋፔ ዴንዴዳዋን ኦቶሬቴናዳን ዲጋናው ታና ጫዲ ኦይቂያ፥ ሴፃና ኪታንቻይ፥ ታና ሜቶናዉኔ ታኒ ኦቶሬቴና ማላ፥ ታና ናጋናው ታው ኢሜቴዳ።
ሄዋ ታፔ ሻካና ማላ፥ ታኒ ጎዳ ሄዙ ጌዴ ዎሳዲ።
ጎዳይ ታና፥ «ታ ኣ ኬካቴይ ኔው ጊዳናዋ፤ ኣዪሲ ጎፔ፥ ታ ዎልቃይ ኔ ዳቡራን ፖሌቴ» ያጌዳ፤ ሄዋ ዲራው፥ ኪሪስቶሳ ዎልቃይ ታናን ዴዓና ማላ፥ ታ ዳቡራን ጬቄታናው ታኒ ዳሮ ናሼታይ።
ታኒ ኪሪስቶሳ ዲራው ዳቡሪያዋን፥ ኣሳን ቦሬቲያዋን፥ ዋዬቲያዋን፥ ዬዴርሴቲያዋን፥ ሜቶቲያዋን ናሼታይ፤ ኣዪሲ ጎፔ፥ ታኒ ዳቡሪያ ዎዴ፥ ሄ ዎዴ ሚናይ።
ታኒ ጬቄቴዳዋን ኤያዲ፤ ሺን ሄዋ ሂንቴ ታና ዎልቃን ኦሲሴዲታ፤ ኣዪሲ ጎፔ፥ ሂንቴ ታና ጋላታናው ቤሴ፤ ታኒ ኣያኒኔ ኤሬቴናን ዮፔካ፥ ዬሱሲ ኪቴዳ ቃ ጌቴቴዳ ኡባቱዋፔ ላፊኬ።
ታና ዬሱሲ ኪቴዳዌ ቱማ ጊዲያዋ ኤሪሲያ ማላይ፥ ኦራባይኔ ዎልቃማ ኦሱ ሂንቴ ጊዶን ዳሮ ጌንጫን ኦሴቴዳ።
ታኒ ታ ሁጲያን ሂንቴና ዋዪሳቤናዋፔ ኣቲን፥ ሃራ ኣማኒያ ኣሳቱዋፔ ሂንቴ ኣያኒ ላፊቴ? ሃያና ታኒ ሂንቴና ናቄዳዋ ታው ኣቶ ጊቴ።
ታኒ ሂንቴኮ ባናው ጊጎዴፔ፥ ሃዌ ታው ሄዜን ዎዴ፤ ታኒ ሂንቴና ዋዪሲኬ። ታኒ ሂንቴና ኮዪያዋፔ ኣቲን፥ ሂንቴ ሚሻ ኮዪኬ፤ ኣዪሲ ጎፔ፥ ኣዉኔ ኣታ ባሬንቱ ናናው ሚሻ ሚንጂያዋፔ ኣቲን፥ ናናይ ባሬንቱ ኣዎኔ ኣቲው ሚንጂኪኖ።
ታኒ ሂንቴ ሼምፖ ታው ዴዒያዋ ታናና ጋዴ ናሼቻን ኢማና፤ ያቲና፥ ታኒ ሂንቴና ሎይ ሲቂያ ዲራው፥ ሂንቴ ታና ላፋ ሲቂቴ?
ጊዶፔካ፥ ታኒ ሂንቴና ዋዪሳቤይኬ፤ ሺን ሂንቴ ታና፥ «ኔኒ ኑና ጪማዴ ማካላን ኦይቃዳ» ያጋኒታ።
ታኒ ሃራይ ኣቶ፥ ሂንቴኮ ኪቴዳ ኢቲ ኣሳ ባጋናካ ሂንቴፔ ጎዔታዲታ?
ቲቶ ሂንቴኮ ባና ማላ፥ ታኒ ዎሳዲ፤ ቃሲ ኣማኒያ ኢሻካ ኣናና ዬዳዲ። ቲቶ ሂንቴፔ ጎዔቴዴ? ኑኒ ኑ ኦሱዋ ኢቲ ቆፋን ኦቤይኮ? ቃሲ ኑ ሃኑካ ኢቱዋ ጊዴኔዬ?
ኑኒ ኡባ ዎዴካ ሂንቴ ሲንን ኑ ሁጴው ሞቴቲያዋ ሂንቴንቶ ማላቲ? ኑኒ ኪሪስቶሳን ዴዒያዋንቱዳን፥ ፆሳ ሲንን ሃዒ ጋካናሲካ ሃሳዬቶ። ኑ ሲቃቶ፥ ኑኒ ኦያ ኡባባይካ ሂንቴና ማዳናሳ።
ኣዪሲ ጎፔ፥ ታኒ ሂንቴኮ ቢያ ዎዴ፥ ኦኒ ኤሪ ታኒ ኮዪያዋ ማላ ሂንቴ ጊዴናን ኣጋኔንቶኔ፤ ቃሲ ታኒካ ሂንቴ ኮዪያዋ ማላ ጊዴናን ኣጋኔንቶኔ። ቃሲ ኦኒ ኤሪ ሄዋን ፓሉሚ፥ ቃናቲ፥ ሃንቁ፥ ዮራይ፥ ዚጊርሳይ፥ ሳሮቴ ዲጉሳይ፥ ኦቶሩ፥ ሜቱ ዴዔናን ዋዪ ኣጋና፤ ታና ያሼ።
ታኒ ሂንቴኮ ላዔዋ ቢያ ዎዴ፥ ታ ፆሳይ ሂንቴ ሲንን ታና ካዉሻኔንቶኔ ያያይ፤ ታኒ ናጋራ ካሴ ኦዴ፥ ባሬንቱ ኦዳ ቱናቴፔ፥ ዎሹሚያዋፔኔ ኣሙዋፔ ሲሚቤና ዳሮ ኣሳቶ ዬኬናን ኣጊኬ ጋዴ ያያይ።
ሃዌ ታው ሂንቴኮ ዩሳይ ሄዜን ዎዴ። ኣይ ሞቱካ ላዑ ዎይ ሄዙ ማርካይ ማርካቲና ፒርዴታናው ኮሼ።
ታኒ ላዔንዋ ሂንቴናና ጋኬቴዳ ዎዴ፥ ሂንቴና ናጌቲቴ ጋዲ፤ ሃዒካ ሃኩዋን ዴዖፔካ፥ ሂንቴና ናጌቲቴ ጋይ። ታኒ ቃሲካ ሂንቴኮ ቢያ ዎዴ፥ ናጋራ ካሴ ኦዳዋንታካ ቃሲ ሃራቱዋ ኡባቱዋካ ሙሬናን ኣጊኬ።
ኣዪሲ ጎፔ፥ ኪሪስቶሲ ታ ባጋና ሃሳዪያዋ ኤሪሲያዋ ሂንቴ ኮዪታ። ኢ ሂንቴናና ሃሳዪያ ዎዴ ኣ ዎልቃፔ ኣቲን ቤቲያዌ ኣ ዳቡራ ጊዴና።
ኣዪሲ ጎፔ፥ ኪሪስቶሲ ማስቃሊያ ቦላ ሚሲማሪያን ሼቲዴ፥ ዳቡራን ካቄቴዳ፤ ሺን ፆሳ ዎልቃን ፓፃ ዴዔ። ኣዪሲ ጎፔ፥ ኢ ዳቡራንቻ ጊዴዳዋዳን፥ ኑኒካ ዳቡራንቻ፤ ሺን ሂንቴናና ሃሳዪያዋን ኑኒ ፆሳ ዎልቃን ኣናና ዴዓና።
ኣማኑዋን ሂንቴ ሚኒ ዴዒንቶ ኣኔ ሂንቴና ፓጪቴ፤ ሂንቴና ቢዲቴ። ኪሪስቶሲ ሂንቴናን ዴዒያዋ ሂንቴ ኤሪኪቴ? ሄዌ ዮፔ ፓጪያን ኩንዴዲታ ጉሳ።
ኑኒ ፓጪያን ኩንዲቤናዋ ሂንቴ ኤሪያዋ ኣማናይ።
ሂንቴ ኢታባ ሙሌካ ኦና ማላ፥ ኑኒ ፆሳ ዎሴቶ። ኑኒ ፓጪያ ዳንዳዪያዋንታ ጊዲዴ ቤታናሳ ጊዴና፤ ሺን ኑኒ ፓጪያ ዳንዳዬናዋንታ ማላቲዴ ቤቶፔካ፥ ሎዖባ ሂንቴ ኦናሳ።
ኣዪሲ ጎፔ፥ ኑኒ ቱሙዋ ፃላላው ኦናፔ ኣቲን፥ ቱሙዋፔ ሃራ ኣዪኔ ኦናው ዳንዳዮኮ፤
ኑኒ ዳቡራንቻ ሺን ሂንቴ ዎልቃማ ጊዶዴ ናሼቴቶ። ሂንቴ ፖሎ ጊዳና ማላ ኑኒ ፆሳ ዎሴቶ።
ታኒ ሂንቴፔ ሃኩዋን ዴዓዴ ፃፌዳዌ ሄዋ ዲራሳ፤ ታኒ ሂንቴኮ ቢያ ዎዴ፥ ጎዳይ ታው ኢሜዳ ማታኒ ዜምፓዴ፥ ሂንቴና ሜቶናው ታና ዋዪ ኮሻና። ሄ ማታይ ታኒ ሂንቴና ኬፃናው ታው ኢሜቴዳዋፔ ኣቲን፥ ሂንቴና ኮላናው ኢሜቲቤና።
ዉርሴን ታናዳን ፆሳ ካሊያዋንቶ፥ ሳሮ ዴዒቴ፤ ባሊ ባይናን ዴዒቴ፤ ታ ዞሪያ ሲሲቴ፤ ኢቲ ዎዛና ጊዲዴ ዴዒቴ፤ ሳሮቴን ዴዒቴ። ሲቁዋኔ ሳሮቴ ፆሳይ፥ ሂንቴናና ኢቲፔ ዴዓና።
ኢቱ ኢቱዋና ጌሻ ዬሬታ ዬሬቲዴ ሳሮቴቲቴ።
ፆሳ ኣሳ ኡባቱ ሂንቴና ሳሮ ሳሮ ጊኖ።
ታኒ ጳዉሎሲ፥ ዬሱሲ ኪሪስቶሲኔ ቃሲ ሃይቁዋፔ ኣ ዴንዳ ፆሳይ ኣዉ ኪቴዳዋፔ ኣቲን፥ ኣሳፔ ዎይ ኣሳ ባጋና ኪቴቴዳዋ ጊዲኬ።
ሃ ታኒኔ ታናና ዴዒያ ኣማኒያ ኢሻቱ ኡባይ፥ ጋላቲያ ጋዲያን ዴዒያ ኣማኒያ ኣሳ ኡባው ሳሮታ ኪቴቶ።
ፆሳይ ኑ ኣዉኔ ኑ ጎዳይ ዬሱሲ ኪሪስቶሲ ሂንቴንቶ ኣ ኬካቴኔ ሳሮቴ ኢሞ።
ኑ ፆሳ፥ ኑ ኣዉዋ ሼኒያን ኪሪስቶሲ ሃ ኢታ ኦሱ ኦሴቲያ ዎዲያፔ ኑና ኣሻና ማላ፥ ኑ ናጋራ ዲራው፥ ባሬ ሁጲያ ኢሜዳ።
ፆሳው ሜፔ ሜና ጋካናው ቦንቹ ጊዶ። ኣሜንዒ።
ኪሪስቶሳ ኣ ኬካቴን ሂንቴንታ ፄሴዳ ፆሳ ኣጊዴ፥ ሃራ ዎንጋላኮ፥ ሂንቴ ኤሌሊዴ፥ ዎቲ ሲሜዲቴንቶ ታው ኦራባ ጊዴዳ።
ሂንቴንታ ቡልዓኪያዋንቱኔ ኪሪስቶሳ ሚሺራቹዋ ቃላ ጌላያናው ኮዪያ ኣማሬዳ ኣሳቱ ዴዒኖፔ ኣቲን፥ ቱሙፔ ሃራ ሚሺራቹዋ ቃላይ ባዋ።
ሺን ሃራይ ኣቶ ኑና ጊዲና፥ ዎይ ሳሉዋፔ ኪታንቻ ጊዲና፥ ኑኒ ሂንቴንቶ ካሴ ኦዴዳ ሚሺራቹዋ ቃላፔ ዱማቲያዋ ሂንቴንቶ ኦዲያዋ ጊዶፔ፥ ኢ ሜናው ሼቄቴዳዋ ጊዶ።
ካሴ ኑኒ ጌዳዋዳን፥ ሃዒካ ላዔንዋ ታኒ ኦዳይ፤ ሂንቴ ኣኬዳ ሚሺራቹዋ ቃላፔ ዱማቲያዋ ኦኒኔ ሂንቴንቶ ኦዶፔ፥ ሄ ኡራይ ሜናው ሼቄቴዳዋ ጊዶ።
ሃዌ ታና ኣሳፔ ሳባ ኮዪያዋ ማላቲሲ? ማላቲሴና! ታኒ ፆሳይ ሎዓ ጊያዋ ኮያይ። ዎይ ታኒ ኣሳ ናሼቻናው ኮያይታ? ታኒ ሃዒካ ኣሳ ናሼቻናው ኮዪያዋ ጊዶፔ፥ ኪሪስቶሳ ኣይሌ ጊዲኬ።
ታ ኢሻቶ፥ ታኒ ሂንቴንቶ ኦዴዳ ሚሺራቹዋ ቃላይ ኣሳፔ ጊዴናዋ ሂንቴንቶ ኦዳይ።
ኣዪሲ ጎፔ፥ ታው ዬሱሲ ኪሪስቶሲ ቆንጪሴዳፔ ኣቲን፥ ታኒ ሚሺራቹዋ ቃላ ኣሳፔ ኣካቤይኬ፤ ኣሳይ ታና ታማሪሲቤና።
ካሴ ታኒ ኣዪሁዳ ኣማኑዋን ዴዒያ ዎዴ፥ ዋናዴ ዴዓዲታንቶ፥ ሂንቴ ሲሴዲታ፤ ታኒ ኪሪስቶሳ ኣማኒያዋንታ ቃሬታይ ባይናን ዬዴርሳዲኔ ዪሳናው ባፄታዲ።
ታ ዎዴ ዴዔዳ ኣሳቱዋፔ ጮራቱዋ ኣዪሁዳ ኣማኑዋ ሂጊያ ናጉዋን ኣይ፤ ኑ ኣዎቱዋ ዎጋ ኦፔኔ ኣዴ ሲቃዲ።
ሺን ፆሳይ ባሬ ኣ ኬካቴን፥ ታኒ ቢሮ ታ ዳዪ ኡሉዋን ዴዒሺን፥ ባሬው ኦናው ታና ፄሴዳ፤ ኣባ ኦዲያ ሚሺራቹዋ ቃላ ኣዪሁዳ ጊዴና ኣሳው ታኒ ኦዳና ማላ፥ ፆሳይ ባሬ ናዓ ታው ቆንጪሳናው ኮዬዳ ዎዴ፥ ዞሬታናው ኦኮኔ ባቤይኪ።
<range>
ዎይ ታፔ ካሴ ዬሱሲ ኪቴዳዋንቱና ጋኬታናው ዬሩሳላሜ ባቤይኪ፤ ሺን ታኒ ኤሌካ ኣራቢያ ጌቴቲያ ጋዲያ ባዲ። ሄዋፔ ዳማስቆ ጊያ ካታማ ሲማዲ።
ሄዙ ላይፔ ጉዪያን፥ ጴፂሮሳና ጋኬታናው ዬሩሳላሜ ባዴ፥ ኣናና ታማኔ ኢቼሹ ጋላሳ ኡታዲ።
ሺን ዬሱሲ ኪቴዳዋንቱፔ ጎዳ ኢሻ ያዪቆባፔ ኣቲን፥ ሃራቱዋና ጋኬታቤይኪ።
ታኒ ሂንቴንቶ ፃፊያዋን ዎሪ ባዋ፤ ታኒ ሂንቴንቶ ዎርዱዋ ኦዴናዋ ፆሳይ ማርካ!
ሄዋፔ ጉዪያን፥ ሶሪያ ጌቴቲያ ጋዲያኔ ኪልቂያ ጌቴቲያ ጋዲያ ባዲ።
ዪሁዳን ዴዒያ ኪሪስቶሳን ኣማኒያዋንቱ ታናና ኤሬታ ጊዲኪኖ።
ሺን ሃራ ኣሳይ፥ «ኑና ዬዴርሲ ዩዪያ ቢታኒ ሃዋፔ ካሴ ኢ ዪሳናው ኮዪያ ኣማኑዋባ ሃዒ ኦዴ» ጊያዋ ኡንቱንቱ
ሲሲዴ ታባን ፆሳ ጋላቴዲኖ።
ሄዋፔ ሲማዴ ታኒ ታማኔ ኦይዱ ላይፔ ጉዪያን፥ ባሪናባሳና ላዔንዋ ዬሩሳላሜ ባዴ፥ ቲታካ ታናና ኣካዴ ባዲ።
ፆሳይ ታው ሳፃን ቆንጪሴዳ ዲራው ባዴ ታኒ ሃዒ ኦያ ኦሱ ዎይ ካሴ ኦዳዌ ሜላ ኣቴና ማላ፥ ኪሪስቶሳን ኣማኒያዋንታ ካሌያዋንታ ዱማ ሺሻዴ፥ ኣዪሁዳ ጊዴና ኣሳው ታኒ ኦዲያ ሚሺራቹዋ ቃላይ ኣይ ማሌንቶ ኡንቱንቶ ኦዳዲ።
ሺን ሃራይ ኣቶ ታናና ዴዒያ ቲታ ኢ ጊሪኬ ጋዲያ ኣሳ ጊዲሺን፥ ቃፃሬቶ ጊዴ ጎዴቲቤይኪኖ።
ጊዶፔኔካ፥ ዎርዱዋን ኑሲ ኢሻቱዋ ማላቲ ዪዴ፥ ኑናና ዋላኬቴዳ ጮራ ኣሳቱ ኣ ቃፃራናው ኮዬዲኖ። ሄ ኣሳቱ ኪሪስቶሳ ዬሱሳን ኑሲ ዴዒያ ኑኒ ኮዬዳዋዳን ሃናና ዳንዳዪያ ላዓቴ ዎቺዴ ሻናው፥ ዉዔቲዴ ኑ ጊዶ ጌሊዴ ኑና ኣይሌ ኦናው ኮዬዲኖ።
ሺን ሚሺራቹዋ ቃላ ቱማቴይ ሂንቴንቱና ሚኒ ዴዓና ማላ፥ ኑኒ ሃራይ ኣቶ ጉ ዎዲያካ ኡንቱንቶ ሞዴቲቤይኮ።
ሺን ካፓቱዋ ማላቲያዋንቱ ታው ኣይኔ ኦራ ቆፋ ኢሚቤይኪኖ፤ ሃዋ ኣዪሲ ጋይታ ጎፔ፥ ሃዋፔ ካሴ ኡንቱንቱ ኦና ጊዲናካ ታና ሜቲያባ ጊዴና፤ ፆሳይ ኣሳ ሶምዒያ ፄሊዴ ፒርዴና።
ሺን ጉዬፔ ፆሳይ ጴፂሮሳው፥ ኣዪሁዳቶ ሚሺራቹዋ ቃላ ኦዲያ ሃዳራ ኢሜዳዋዳን፥ ታዉካ ኣዪሁዳ ጊዴና ኣሳው ሚሺራቹዋ ቃላ ኦዲያ ሃዳራ ኢሜዳዋ ኡንቱንቱ ቤዔዲኖ።
ኣዪሲ ጎፔ፥ ጴፂሮሲ ኣዪሁዳቶ ዬሱሲ ኪቴዳዋ ጊዴዳዋዳን፥ ታኒካ ፆሳ ዎልቃን ኣዪሁዳ ጊዴና ኣሳው ዬሱሲ ኪቴዳዋ ጊዳዲ።
ቃሲ ካሌያዋንታ ማላቲዴ ቤቲያዋንቱ፥ ያዪቆቢ፥ ጴፂሮሲኔ ዮሃኒሲ፥ ታው ኢሜቴዳ ኣ ኬካቴ ኤሪዴ፥ ታናኔ ባርናባሳ ኑ ኩሺያ ኦይቂዴ ሳሮቴዲኖ። ታኒኔ ባርናባሲ ኣዪሁዳ ጊዴና ኣሳ ጊዶን ኦናዳን፥ ቃሲ ኡንቱንቱ ኣዪሁዳቱዋ ጊዶን ኦናዳን ቃቺዴ ዴንዴዶ።
ኡንቱንቱ ኑና ካሴፔካ ታኒ ኦናው ቆፓዴ ዴዒያ ሂዬሳቱዋ ማዳናዋ ፃላላ ቆፊሴዲኖ።
ሺን ጴፂሮሲ ኣንፆኪያ ጊያ ካታማ ዬዳ ዎዴ፥ ኢ ባዪዜዳ ዲራው፥ ቆንጪያን ታኒ ኣ፥ «ኔኒ ባዪዛንቻ» ያጋዲ።
ኣዪሲ ጎፔ፥ ያዪቆባ ማታፔ ኪቴቴዳ ኣማሬዳ ኣሳይ ያናፔ ካሴ ኣዪሁዳ ጊዴና ኣሳቱዋና ቁማ ሜ፤ ሺን ኡንቱንቱ ዬዳዋፔ ጉዪያን፥ ኣዪሁዳ ጊዴናዋንቱ ኣማኒያዋንታ ጊዳናው ቃፃሬታናው ኮሼ ጊያዋንቶ ያዬዳ ዲራው፥ ሚያዋ ኤሲዴ፥ ኣዪሁዳ ጊዴናዋንቱፔ ሻኬቴዳ።
ቃሲ ዮኮ ኣማኔዳ ኣዪሁዳቱ ጴፂሮሳና ያሻ ዶሜዲኖ፤ ሃራይ ኣቶ ባርናባሲካ ኡንቱንቱና ያሻንቻ ጊዴዳ።
ሺን ኡንቱንቱ ሚሺራቹዋ ቃላ ቱማቴዳን፥ ሱሬ ሃሜቴናዋ ቤዓዴ፥ ጴፂሮሳ ሄ ኡባ ኣሳ ሲንን፥ «ኔኒ ፆሳ ኣሳ ኣዪሁዳ ጊዳዴ፥ ኡንቱንቱዳን ጊዴናን ፆሳ ኣሳ ጊዴና ኣዪሁዳ ጊዴናዋንቱዳን ዴዓ፤ ሺን ያቲና፥ ዎታዴ ኣዪሁዳ ጊዴናዋንታ፥ ‹ኣዪሁዳቱዋዳን ዴዒቴ› ጋዴ ጊዳይ?» ያጋዲ።
ኑኒ ዬሌታን ኣዪሁዳ፤ «ናጋራንቻ ጊዴዳ ኣዪሁዳ ጊዴና ኣሳቱዋ» ጊዶኮ።
ሄዋ ጊዶፔካ፥ ኣሳይ ዬሱሲ ኪሪስቶሳ ኣማኒዴ ፆሳ ሲንን ፂላናፔ ኣቲን፥ ሙሴ ሂጊያ ናጉዋን ፂሌናዋ ኤሬዶ፤ ኣሹዋ ማዬዳ ኣሳይ ኡባይ ሙሴ ሂጊያ ናጉዋን ፂሌና ዲራው፥ ኑኒ ኑ ሁጴዉካ ሙሴ ሂጊያ ናጉዋን ጊዴናን፥ ኪሪስቶሳን ኣማኒዴ ፂላና ማላ፥ ኪሪስቶሲ ዬሱሳን ኣማኔዶ።
ሺን ኑሲ ኪሪስቶሳን ዴዒያ ኢቲፔቴን ፂላናው ኮዪያዋንታ ጊዲዴ፥ ኑ ሁጴው ናጋራንቻ ጊዲዴ ቤቶፔ፥ ያቲና ኪሪስቶሲ ናጋራ ታማሪሲያዌ? ሄዌ ሙሌካ ዎርዶ!
ኣዪሲ ጎፔ፥ ኢቲ ካላካ ኣጋ ዲጌዳዋ ታኒ ላዔዋ ኦያዋ ጊዶፔ፥ ታኒ ታ ሁጴው ሂጊያ ሜንያዋ ጊዲያዋ ኤሪሳይ።
ታኒ ፆሳው ፓፃ ዴዓና ማላ፥ ሂጊያ ባጋና ሂጌው ሃይቃዲ።
ታኒ ኪሪስቶሳና ኣ ማስቃሊያ ቦላ ሚሲማሪያን ሼታዴ ካቄታዲ፤ ሲሚ፥ ሃዒ ፓፃ ዴዒያዌ ታና ጊዲኬ። ሺን ኪሪስቶሲ ታ ጊዶን ዴዔ፤ ታኒ ሃዒ ዴዒያ ዴዑ፥ ታና ሲቂዴ፥ ታ ዲራው፥ ባሬ ሁጲያ ኢሜዳ ፆሳ ናዓን ዴዒያ ኣማኑዋና።
ታኒ ፆሳ ኣ ኬካቴ ኢፂኬ፤ ኣሳይ ሂጊያ ባጋና ፂሎቴ ዴሚያዋ ጊዶፔ፥ ኪሪስቶሲ ጮ ሜላ ሃይቄዳ ጉሳ።
ኣኬካይ ባይና ጋላቲያ ኣሳቶ፥ ታኒ ሂንቴና ኪሪስቶሲ ማስቃሊያ ቦላን ሚሲማሪያን ሼቲዴ ካቄቴዳዋ ቆንጪሳዴ ታማሪሳዲ። ያቲና፥ ቱሞ ሂንቴ ኤኖ ጌና ማላ፥ ሂንቴንታ ቢቴዳዌ ኦኔ?
ኣኔ ታው ሃ ኢቲ ዬዉዋ ፃላላ ኦዲቴ፡ ፆሳ ኣያና፥ ሂጊ ጊያዋ ናጊዴ ኣኬዲቴ ዎይ ኣማኑዋን ሲሲዴ ኣኬዲቴ?
ሂንቴንቱ ሄዋ ኬና ኤዬ? ፆሳ ኣያናን ዴዑዋ ዶሚዴ፥ ሃዒ ሂንቴ ዎልቃን ፖሊቴ?
ሂንቴንቱ ዳቡራ ኡባው ኣይኔ ማዱ ባዌ? ቱማ ማዱ ዴዔ።
ያቲና፥ ፆሳይ ሂንቴንቶ ጌሻ ኣያና ኢሚያዌኔ ሂንቴ ጊዶን ማላታ ኦያዌ፥ ሙሴ ሂጊያ ሂንቴ ኦዳ ዲራሴ? ዎይ ሚሺራቹዋ ቃላ ሲሲዴ፥ ሂንቴ ኣማኔዳ ዲራሴ?
ሃዋዳንካ፥ ኣብራሃሞ ፆሳ ኣማኔዳ ዲራው፥ ፆሳይ ኣ ፂሉዋዳን ፄሌዳ።
ሄዋ ዲራው፥ ኣማኒያዋንቱ ኣብራሃሜ ዛሬ ጊዲያዋ ኤሪቴ።
ፆሳይ ኣዪሁዳ ጊዴና ኣሳ ኣማኑዋን ፂሊሳናዋ ፆሳ ማፃፋይ ካሴት ቤዒዴ፥ «ሃ ኣላሚያን ዴዒያ ኣሳይ ኡባይ ኔናን ኣንጄታና» ያጊዴ፥ ሚሺራቹዋ ቃላ ኣብራሃሞሲ ካሴቲዴ ኦዴዳ።
ሄዋ ዲራው፥ ኣብራሃሞ ኣማኒዴ ኣንጄቴዳዋዳን፥ ኣማኒያዋንቱ ኣዋዳካ ኣንጄታና።
ሂጊያ ኦሱዋን ኣማኔቲዴ ዴዒያዋንቱ ኡባይ ሼቃ ጊዶን ዴዒኖ፤ ኣዪሲ ጎፔ፥ ፆሳ ማፃፋይ፥ «ሂጊያ ማፃፋን ፃፌቴዳ ኡባባኒ ዴዔናዌኔ ፖሌናዌ ኦኒኔ ሼቄቴዳዋ» ያጌ።
ፆሳ ማፃፋይ፥ «ፆሳ ሲንን ፂላቱ ኣኒ ኣማኔቲዴ ዴዑዋን ዴዓና» ጊያ ዲራው፥ ኦኒኔ ፆሳ ሲንን ሂጊያ ናጊያዋን ፂሌናዌ ኤሬቴዳዋ።
ሂጊ ኣማኑዋን ባሴቲ ኤቂ ቤና፤ ሺን ፆሳ ማፃፋይ፥ «ሂጊ ጊያዋ ፖሊያዌ ኣኒ ዴዑዋን ዴዓና» ያጌ።
ፆሳ ማፃፋን፥ «ሚ ቦላ ካቄቲ ሃይቂያ ኦኒኔ ሼቄቴዳዋ» ጌቴቲ ፃፌቴዳ ዲራው፥ ኪሪስቶሲ ኑ ዲራው ሼቄቴዳዋ ጊዲዴ፥ ኑና ሂጊያ ሼቃፔ ዎዚ ኣኬዳ።
ኪሪስቶሲ ሄዋ ኣዪሲ ኦዴ ጎፔ፥ ፆሳይ ኢማና ጌዳ፥ ጌሻ ኣያና ኑኒ ኣማኑዋን ኣካናዳኒኔ ኣብራሃሜ ኣንጁ ባሬ ባጋና ኣዪሁዳ ጊዴና ኣሳ ጋካና ማላ ጊዴ ኦዳ።
ታናዳን ኣማኒያዋንቶ፥ ታኒ ኣሳይ ጊያዋዳን ሂንቴንቶ ጋይ፤ ሃራይ ኣቶ ላዑ ኣሳቱ ኢቲ ዬዉዋ ሃሳዪዴ፥ ጫቁዋ ዎዳዋፔ ሂኒ ባጋን፥ ኦኒኔ ሄ ጫቁዋ ቢላናው ዎይ ሃራባ ሄ ጫቁዋ ቦላ ጉጃናው ዳንዳዬና።
ኣብራሃሞኔ ኣ ዛሪ ፆሳይ ሲንፔ ኢማና ጊዴ ሃሳዬዳዋ ሲሴዲኖ። ፆሳ ማፃፋይ ጮራ ኣሳው ሃሳዪያዋዳን፥ «ኔ ዜሬቱዋሲ» ጌና፤ ዋጊ ጎፔ፥ «ኔ ዛሬው» ያጌ። ሄዌኔ፥ ኢቲ ኣሳ ፃላላ ጌ፤ ኢካ ኪሪስቶሳ።
ታኒ ጊያዌ ሃዋ፤ ፆሳይ ኣብራሃሞሲ ጫቂዴ፥ ሃ ጫቁዋ ታኒ ናጋና ያጌዳ። ኦይዱ ፄታኔ ሃታሙ ላይፔ ጉዪያን ዬዳ ሙሴ ሂጊ ፆሳይ ዎዳ ሃ ጫቁዋ ዪሳናዉኔ ሲንፔ ኢማና ጊዴ ሃሳዬዳዋ ዲጋናው ዳንዳዬና።
ኣዪሲ ጎፔ፥ ፆሳይ ኢሚያ ላታይ ሂጊያን ቤቲያዋ ጊዶፔ፥ ያቲና ፆሳይ ሲንፔ ኢማና ጊዴ፥ ቃላ ጌሌዳዋና ጊዴና ጊያዋ፤ ሺን ፆሳይ ኢማና ጊዴ ቃላ ጌሌዳዋን ላታ ኣብራሃሞሲ ኢሜዳ።
ያቲና፥ ሂጊ ኣዪሲ ዴዒ? ሂጊ ባዪዞ ኦሱዋ ጊዲያባይ ኣዬንቶ ቤሳናው ፆሳይ ኢማና ጊዴ ሃሳዬዳ ኣብራሃሜ ዛሪ ያና ጋካናው ጉጄቴዳ፤ ኪታንቻ ባጋና ሙሴ ጋናቲያዋን ኢሜቴዳ።
ጋናይ ኢቲ ኡራ ፃላላሳ ጊዴና፤ ሺን ፆሳይ ኢቱዋ።
ያቲና፥ ፆሳይ ሲንፔ ኢማና ጊዴ ሃሳዬዳዋ፥ ኢቲ ሂጊ፥ «ሃኔና» ያጊ? ኣዓ! ሄዋ ጌና። ኣዪሲ ጎፔ፥ ሂጊ ኣሳው ዴዑዋ ኢማናው ዳንዳዪያባ ጊዶፔ፥ ፂሎቴይካ ቱሙ ሂጊያ ኣዛዜቲያዋፔ ቤቴ ጊያዋ።
ሺን ዬሱሲ ኪሪስቶሳ ኣማኒና፥ ፆሳይ ሲንፔ ኢማና ጊዴ ቃላ ጌሌዳ ላዓቴይ፥ ኣማኒያዋንቶ ኢሜታና ማላ፥ ኣሳይ ኡባይ ናጋራሲ ሞዴቲዴ ዴዒያዋ፥ ፆሳ ማፃፋይ ኦዴ።
ሺን ካሴ ሃ ኣማኑ ያናሲ፥ ሲንፔ ቆንጫና ኣማኖ ሂጊ ኑና ቃሼቴዳ ኣሳዳን ጎርዲ ዎዳ።
ሄዋ ዲራው፥ ኑኒ ኣማኑዋን ፂላና ማላ፥ ኪሪስቶሲ ያና ጋካናው ሂጊ ኑና ናጊያዋ ጊዴዳ።
ሺን ሃዒ ሲሚ ኣማኑ ዬዳ ዲራው፥ ሂጊ ሃዋፔ ሲንው ኑና ናጊያዋ ጊዴና።
ሂንቴንቱ ኡባይ ኣማኑዋ ባጋና ኪሪስቶሳ ዬሱሳን ኢቱዋ ጊዴዳ ፆሳ ናና።
ኣዪሲ ጎፔ፥ ሂንቴ ኪሪስቶሳና ኢቱዋ ጊዳና ማላ ፃማቄቴዳ ኡባቱ ኪሪስቶሳ ማዬዲታ።
ሄዋ ዲራው፥ ኣዪሁዳ ኣሳ ጊዶኒኔ ጊሪኬ ኣሳ ጊዶን ዱማቴይ ባዋ፤ ኣይሊያ ዎይ ዎማኑዋ ጊዶን ዱማቴይ ባዋ፤ ኣቱማዋ ዎይ ማጫ ኣሳ ጊዶን ዱማቴይ ባዋ። ኣዪሲ ጎፔ፥ ሂንቴንቱ ኡባይካ ኪሪስቶሳ ዬሱሳን ኢቲ ኣሳ።
ሂንቴንቱ ኪሪስቶሳዋ ጊዶፔ፥ ሲሚ ሂንቴንቱ ኣብራሃሜ ዛሬ፤ ቃሲ ፆሳይ ሲንፔ ኢማና ጊዴ ቃላ ጌሌዳዋ ላቲያዋንታ።
ሺን ኣኬኪቴ፤ ባሬ ኣቡዋ ላቲያ ናዓይ ናዓቴን ዴዒዴ፥ ዴዒያዋ ኡባው ጎዳ ጊዶፔካ፥ ኣይላቱዋፔ ኣው ዱማቲያሳይ ባዋ።
ሺን ባሬ ኣቡ ጌዳ ዎዲ ዉራና ጋካናው፥ ኣ ሃዳራ ኣኬዳዋንቱ ኩሺያኒኔ ኣ ሚሻ ናጊያዋንቱ ኩሺያን ዴዔ።
ሃዋዳን ኑኒካ ቃሲ ናዓቴን ዴዒያ ዎዴ፥ ሃ ኣላሚያ ሞዲያ ኣያናቱዋሲ ኣይሌቴዶ።
ሺን ያናው ቤሲያ ዎዲ ጋኬዳ ዎዴ፥ ፆሳይ ማጫዉኒፔ ዬሌቶዋ፥ ሙሴ ሂጌው ሞዴቲያ ኣሳ ጋርሳን ዬሌቴዳዋ፥ ባሬ ናዓ ኪቴዳ።
ኣዪሲ ኪቴዴ ጎፔ፥ ሂጊያን ሞዴቲዴ ዴዒያዋንታ ዎዛናዉኔ ኑና ባሬ ናና ኦናው ኪቴዳ።
ፆሳይ ሂንቴ ኣ ናና ጊዲያ ዲራው፥ «ኣባቦ፥ ታ ኣቦ» ጊዴ ዋሲያ ባሬ ናዓ ኣያና፥ ኑ ዎዛና ጊዶ ኪቴዳ።
ሄዋ ዲራው፥ ሃዋፔ ሲንው ኔኒ ፆሳ ናዓ ጊዲያዋፔ ኣቲን፥ ኣይሌ ጊዳካ፤ ቃሲ ኔኒ ኣ ናዓ ጊዶፔ፥ ኪሪስቶሳ ባጋና ፆሳይ ቃላ ጌሌዳባ ላቲያዋ።
ሺን ሂንቴ ሃዋፔ ካሴ ፆሳ ኤሬናን ዴዒዴ፥ ቱማ ጊዴና ፆሳቱዋሲ ኣይሌ ጊዲዴ ኤኖ ጌዲታ።
ሺን ሃዒ ፆሳ ኤሪዴ፥ ኡባካ ፆሳን ኤሬቲዴ፥ ላፋኔ ቃሲ ካቴዳ ሃ ኣያናቱዋኮ ዋኒዴ ሲሚቴ? ሺሬቲ ሲሚ፥ ኣይሌ ጊዲዴ፥ ላዔዋ ኡንቱንቶ ኤኖ ጋናው ኮዪቴ?
ዱማቴዳ ጋላሳቱዋ፥ ኣጌናቱዋ፥ ዎዴቱዋኔ ላይቱዋ ሂንቴ ሎይ ናጉዋን ኣይሌቴዲታ።
ታና ሂንቴባይ ያሼ፤ ታኒ ሂንቴንቶ ጮ ጋዴ ሜላ ዳቡራዲታሻ?
ታናዳን ኣማኒያዋንቶ፥ ታኒ ሂንቴንቱዳን ሃኔዳ ዲራው፥ «ሂንቴንቱካ ታናዳን ሃኒቴ» ጋዴ፥ ሂንቴንታ ዎሳይ፤ ሂንቴ ታና ኣይኔ ናቂቤይኪታ።
ታኒ ኮይሮ ሂንቴንቶ ሚሺራቹዋ ቃላ ኦዴዳዌ ታና ሃርጊሲሺና ጊዲያዋ ሂንቴ ኤሪታ።
ታው ፓፃቴይ ዪዴ፥ ሂንቴንቶ ፓጬ ጊዲናካ፥ ታና ካቤይኪታ፤ ሼኔቲካቤይኪታ። ሄዋ ዲራ ኡባ ታና ፆሳ ኪታንቻ ሞኪያዋዳን፥ ዎይ ኪሪስቶሳ ዬሱሳ ሞኪያዋዳን ሞኬዲታ።
ያቲና፥ ሄኮ ሂንቴ ናሼቲያዌ ቤቴና! ታና ጊዶፔ፥ ሂንቴንቶ ዳንዳዬቲያባ ጊዲና፥ ታው ሂንቴ ሂንቴንቱ ኣይፊያ ዎጪ ኢሚንቶኔ ኢፄናዋ ማርካታይ።
ያቲና ታኒ ሂንቴንቶ ቱሙዋ ኦዲያ ዲራው፥ ሂንቴ ሞርኬ ጊዳይታ?
ሃራ ኣሳቱ ሂንቴንቶ ቃሬቲያዋ ማላቲኖ፤ ሺን ኡንቱንቱ ቆፋይ ሎዔና፤ ኣዪሲ ጎፔ፥ ሂንቴ ኡንቱንቶ ቃሬታና ማላ፥ ታፔ ሂንቴንታ ሻካናው ኮዪኖ።
ሺን ታኒ ሂንቴ ማታን ዴዒያ ዎዴ ፃላላን ጊዴናን፥ ኡባ ዎዴካ ሎዖባን ሂንቴ ኮዬቲያዋንታ ጊዶፔ ሎዓ።
ታ ሲቆ ናቶ፥ ኪሪስቶሳ ሜታይ ሂንቴንቱን ቤታና ጋካናው፥ ማጫዉኖ ኦይይ ሳኪያ ኬና፥ ታኒ ሂንቴ ዲራው ሳኬታይ።
ሺን ታኒ ሂንቴንቶ ሂርጊያ ዲራው፥ ሃዒ ሂንቴ ማታ ባዴ ሂንቴንቱና ዶናን ሃሳያንቶ፥ ዳሪ ዶሳይ።
ሙሴ ሂጊያን ሞዴቲዴ ዴዓናው ኮዪያዋንቶ፥ ሂጊ ጊያዋ ሲስኪቴ? ኣኔ ታው ኦዲቴ።
ኣዪሲ ጎፔ፥ ፆሳ ማፃፋይ፥ «ኣብራሃሞሲ ዳንጋፂራቲፔኔ ጎዳቲፔ ዬሌቴዳ ላዑ ናናይ ዴዒኖ» ያጌ።
ሺን ዳንጋፂራቲ ናዓይ ኣሳይ ናዓ ዬሊያ ማራዳንካ ዬሌቴዳ፤ ቃሲ ጎዳቲ ናዓይ፥ ፆሳይ ሲንፔ ኢማና ጊዴ ቃላ ጌሌዳዋን ዬሌቴዳ።
ሃ ላዑ ማጫዋንቱ ላዑ ጫቁዋሲ ጊዲያ ሌሚሶ። ኡንቱንቱፔ ኢቲና፥ ሙሴሲ ሂጊ ኢሜቴዳ ሲና ዴሪያፔ ጫቁ ዬዳዉና፥ ባሬ ናና ኣይሌቴው ዬላዱ፤ ኢዛካ ኣጋሮ።
ሃ ኣጋራ ኣራቢያ ጌቴቲያ ጋዲያን ዴዒያ ሲና ዴሪያን ሌሚሴታው፤ ቃሲካ ሃዒ ዴዒያ ዬሩሳላሜን ሌሚሴታው፤ ኣዪሲ ጎፔ፥ ዬሩሳላሜ ካታማይ ባሬ ጊዶን ዴዒያ ኣሳ ኡባና ሙሴ ሂጊያ ኣይሌቴን ዴዔ።
ሺን ሳሉዋን ዴዒያ ዬሩሳላሜ ኣይሌቴን ዴዑኩ፤ ኢዛ ኑሲ ኣቶ ጊዴዳ ሳሮ።
ኣዪሲ ጎፔ፥ ፆሳ ማፃፋይ፥ «ሃኔ፥ ዬላቤና ማንቴ፥ ናሼታ፤ ዬሉዋ ኦይይ ኦይቂ ኤሬናዉኔ፥ ኔ ኮሻ ቁ ኦዴ ኢሊላ! ኣዪሲ ጎፔ፥ ባሬ ኣሲናና ዴዒያ ማጫዉኒፔ፥ ባሬካ ዴዒያ ማጫዉኒው ጮራ ናናይ ዴዓና» ያጌ።
ታናዳን ኣማኒያዋንቶ፥ ኑኒካ ሳሪ ናዓ ዪሳቃዳን፥ ፆሳይ ሲንፔ ኢማና ጊዴ ቃላ ጌሌዳ ናና።
ሺን ሄ ዎዴ ኣሳ ማራዳን ዬሌቴዳዌ፥ ፆሳ ኣያናይ ጌዳዋዳን ዬሌቴዳዋ ዬዴርሲ ዲጎዋዳን፥ ሃዒካ ሄዋ ማላ።
ሺን ፆሳ ማፃፋይ ዋጊ? «ዳንጋፂርቲ ናዓይ ጎዳቲ ናዓና ኢቲፔ ላቴና ዲራው፥ ዳንጋፂራቶ ኢዚ ናዓና ኢቲፔ ኬሳ ዬዳ» ያጌ።
ሄዋ ዲራው፥ ታናዳን ኣማኒያዋንቶ፥ ኑኒ ጎዳቲ ናና ጊዲያዋፔ ኣቲን፥ ዳንጋፂራቲ ናና ጊዶኮ።
ኑኒ ኣይሌቴይ ባይናን፥ ዴዓና ማላ፥ ኪሪስቶሲ ኑና ኣይሌቴፔ ኬሴዳ፤ ሲሚ ሚኒዴ ኤቂቴ፤ ላዔንዋ ኣይሌቴ ሞርጌ ሚን ዋፄቶፒቴ።
ሲሲቴ፥ ታኒ ጳዉሎሲ፥ ሂንቴንታ ያጋይ፤ ሂንቴ ቃፃሬቲያዋ ጊዶፔ፥ ኪሪስቶሲ ሂንቴንታ ኣይኔ ማዴና።
ቃፃሬቲያ ኡባቱ ሂጊ ጊያዋ ኡባ ፖሊዴ ናጋናው ቤሲያዋ ጉጃዴ ቆፔይ።
ሂጊያ ናጊዴ ፂላናው ኮዪያዋንቶ፥ ኪሪስቶሳፔ ሻኬቴዲታ፤ ፆሳ ኣ ኬካቴፔካ ኩንዴዲታ።
ኑና ጊዶፔ፥ ኑኒ ፆሳ ኣያና ባጋና ኣማኑዋን ፂላናው ናሼቻን ናጌቶ።
ኣዪሲ ጎፔ፥ ኑኒ ኪሪስቶሲ ዬሱሳና ኢቲፔ ዴዖፔ፥ ሲቁዋን ኦያ ኣማኑዋፔ ኣቲን፥ ቃፃሬቲናካ፥ ቃፃሬቴናኒ ኣጊናካ ኑና ኣይኔ ማዴና።
ካሴ ሎዖ ዎፂታ፤ ሺን ቱማቴው ሂንቴ ኤኖ ጌና ማላ፥ ኦኔ ሂንቴንታ ዲጌዳዌ?
ሃ ጪሙ ሂንቴንታ ፄሴዳ ፆሳፔ ዪቤና።
ኣሳይ ጊያዋዳን፥ ጉ ኢርሹ ሙናቃ ኡባ ዴን።
ሂንቴንቱ ሃራባ ቆፔናዋ ታኒ ፆሳን ኣማኔታይ፤ ሺን ሂንቴንታ ሜቲያ ኡራይ ኦና ጊዶፔኔ፥ ፆሳፔ ባሬ ፒርዳ ኣካናዋ።
ሺን ታናዳን ኣማኒያዋንቶ፥ ታኒ ሃዋ ጋካናው ቃፃራይ ኮሺያዋ ኦዲያዋ ጊዶፔ፥ ታና ኣዪሲ ዬዴርሲኖ? ሄዌ ቱማ ጊዶፔ፥ ታኒ ኪሪስቶሳ ማስቃሊያባ ታማሪሲና ኣይኔ ሜቲያባይ ባዋ።
ሂንቴንታ ሜቶያዋንቱ ባሬንታ ባሬንቶካ ጎይሬሪኪኖሻ!
ሂንቴንታ ጊዶፔ፥ ታናዳን ኣማኒያዋንቶ፥ ኣይሌቴፔ ኬሳናው ፄሴቴዲታ። ጊዶፔኔካ ኣይሌቴፔ ሂንቴ ኬሴዳዋን፥ ሂንቴ ኣሳቴ ኣሙ ሂንቴንታ ሞዶፖ። ሄዋ ዲራ ሲቁዋን ኢቱ ኢቶ ሞዴቲቴ።
ኣዪሲ ጎፔ፥ ሂጊ ኡባይ ኢቲ ሃሳያን ቃሼቴዳ፤ ኢካ፥ «ኔ ሾሩዋ ኔ ሁጲያዳን ሲቃ» ያጊያዋ።
ሺን ሂንቴ ኢቱ ኢቱዋና ሳዔቲያዋኔ ሜቴቲያዋ ጊዶፔ፥ ሂንቴ ሂንቴ ጊዶን ዉሬና ማላ ናጌቲቴ።
ሺን ሲሲቴ፤ ፆሳ ኣያናይ ሂንቴንታ ካሌያዋ ጊዶፔ፥ ሂንቴ ኣሹዋ ኣሙዋ ሙሌካ ፖሊኪታ።
ኣዪሲ ጎፔ፥ ኑ ኣሹ ኣሞቲያዋ ጌሻ ኣያናይ ኢፄ፤ ቃሲ ጌሻ ኣያናይ ኣሞቲያዋ ኑ ኣሹ ኢፄ፤ ሃዋንቱ ኢቱ ኢቱዋና ኢፄቲኖ። ሄዋ ዲራው፥ ሂንቴ ዶሲያዋ ኦናው ዳንዳይኪታ።
ሺን ፆሳ ኣያናይ ሂንቴንታ ካሌያዋ ጊዶፔ፥ ሙሴ ሂጊ ሂንቴንታ ሞዴና።
ኣሹዋ ኦሱ ኤሬቴዳዋ፤ ኢካ ኣዬ ጎፔ፥ ዎሹሚያዋ፥ ቱናቴ፥ ኣዳ ቱናቴ ኦሱዋ፥
ኤቃው ጎዪኒያዋ፥ ቢቲያዋ፥ ሞርኬቴ፥ ፓሉማ፥ ቃናቲያዋ፥ ሃንቁዋ፥ ባሬና ዶሲያዋ፥ ዋላቄቲያዋ፥ ኢቱ ኢቱዋፔ ሻኬቲያዋ፥
ኣሳዋ ኣሞቲያዋ፥ ማቲያዋ፥ ዬንቻ ጊዲያዋኔ ሃዋንታ ማላቲያዋንታ። ካሴካ ታኒ ሂንቴንቶ ኦዴዳዋዳን፥ ሃዋንታ ማላቲያዋንታ ኦያዋንቶ ፆሳ ካዉቴን ጌሊያሳይ ባዋ።
ሺን ጌሻ ኣያና ኣይፊ፥ ሲቁዋ፥ ናሼቻ፥ ሳሮቴ፥ ዳንዳያ፥ ኬካቴ፥ ሎዖቴ፥ ኣማኔቲያዋ፥
ኣሺኬቴ፥ ባሬ ሁጲያ ናጊያዋ። ሄዋንታ ማላቲያዋንታ ዲጊያ ሂጊ ባዋ።
ኪሪስቶሳ ዬሱሳባ ጊዲያዋንቱ ባሬንቱ ኣሳቴ ኣ ኢታ ቆፋናኔ ኣ ኣሙዋና ኢቲፔ ማስቃሊያ ቦላን ሚሲማሪያን ሺዴ ካቄዲኖ።
ኑሲ ጌሻ ኣያናይ ዴዑዋ ኢሞዋፔ ጉዪያን፥ ኑና ቃሲ ኢ ካሌ።
ኣኔ ኦቶሬቲያዋ፥ ዎይ ኢቱ ኢቱዋ ሃንቄያዋ፥ ዎይ ኢቱ ኢቱዋ ቃናቲያዋ ኣጎይቴ።
ታናዳን ኣማኒያዋንቶ፥ ሂንቴናን ጌሻ ኣያናን ዴዒያዋንቱ ኢቲ ኡራይ ኣይ ባዪዙዋ ኦዴ፥ ቤቶፔካ፥ ኣሺኬቴ ኣያናን ኣ ሱሪሲቴ፤ ቃሲ ሂንቴ ፓጬቴና ማላ፥ ሂንቴ ሁጲያ ናጊቴ።
ኢቱ ኢቱዋ ቶኩዋ ቶኪቴ፤ ሄዋ ኦያዋን ኪሪስቶሳ ሂጌው ኣዛዜቲታ።
ኣዪሲ ጎፔ፥ ኢቲ ኡራይ ኣይኔ ሃኔናን ዴዒዴ፥ ኢቲባ ኢ ሃኔዳዋ ኣው ማላቶፔ፥ ባሬ ሁጲያ ጪሜ።
ሺን ኣሳይ ኡባይ ሁጲያን ሁጲያን ባሬ ኦሱዋ ፓጮ፤ ሄዋፔ ጉዪያን፥ ሃራ ኣሳዋና ሊኬናን፥ ባሬ ሁጴ ኦሱዋ ፃላላን ኣማኔቲያዋ ዴማና።
ኣዪሲ ጎፔ፥ ኣሳይ ኡባይ ሁጲያን ሁጲያን ባሬፔ ናጌቲያዋ ኦና ቤሴ።
ሺን ፆሳ ቃላ ታማሪያዌ ባሬው ዴዒያ ሎዖባ ኡባ ባሬና ታማሪሲያዋና ሻኮ።
ሂንቴንታ ሂንቴሬካ ጪሞፒቴ። ኦኒኔ ፆሳ ቦላ ቂሊጫናው ዳንዳዬና፤ ኣዪሲ ጎፔ፥ ኣሳይ ባሬ ዜሪያዋ ዛሬዴ ቆይጫና።
ባሬ ኣሹዋ ኣሙዋን ዜሪያዋ ጊዶፔ፥ ኣሹዋ ኣሙዋፔ ሃይቁዋ ቆይጫና። ሺን ፆሳ ኣያናን ዜሪያዋ ጊዶፔ፥ ፆሳ ኣያናፔ ሜና ዴዑዋ ቆይጫና።
ኣኔ ሎዖ ኦሱዋ ኦናው ሚኖይቴ። ኣዪሲ ጎፔ፥ ኑኒ ሚኒ ኦፔ፥ ቆይጪያ ዎዲ ሲንፔ ያናዋ።
ሄዋ ጊዶፔ ሃ ኦናው ኑኒ ዳንዳዪያዋን፥ ኣሳ ኡባው ሎዖባ ኦይቴ፤ ሺን ኡባፔ ኣዴ፥ ኑናና ኣማኑዋን ዴዒያዋንቶ ሎዖባ ኦይቴ።
ታኒ ታ ኩሺያን፥ ኣይ ማላ ዎልቃማ ፒዶላቱዋን፥ ሃዋ ሂንቴንቶ ፃፋዲታንቶ ቤዒቴ።
ኣሳ ሲንን ሎዒዴ ቤታናው ኮዪያ ኡባቱ፥ ሂንቴ ቃፃሬታና ማላ ኮዪኖ፤ ሺን ሄዋ ኡንቱንቱ ኦያዌ ባሬንቶ ኪሪስቶሳ ማስቃሊያ ዲራው ዬዴርሴቴናን ኣታና ፃላላሳ።
ኣዪሲ ጎፔ፥ ኡንቱንቱ ሂንቴ ቃፃሬቴዳዋን ጬቄታናው ሂንቴንታ ቃፃሬቲኖ ጊኖፔ ኣቲን፥ ሃራይ ኣቶ ቃፃሬቴዳዋንቱካ ባሬንቱ ሁጴው ሙሴ ሂጊያ ናጊኪኖ።
ሺን ኣላሚ ታው ካቄቲና፥ ታኒካ ኣላሜው ካቄቴዳ ዬሱሲ ኪሪስቶሳ ማስቃሊያፔ ኣቲን፥ ታኒ ጬቄቲያባይ ሃራባይ ታፔ ሃኮ።
ኣዪሲ ጎፔ፥ ኪሪስቶሲ ዬሱሳን ኦራ ሜታ ጊዲያዌ ማዴፔ ኣቲን፥ ቃፃሬቲናካ ቃፃሬቴናን ኣጊናካ ኣይኔ ማዴና።
ሃ ዎጋን ሃሜቲያ ኡባቱዋ ቦላኒኔ ፆሳ ኣሳ ኡባ ቦላ፥ ሳሮቴይኔ ማሮቴይ ጊዶ።
ታኒ ዬሱሳው ማይቴድ ማላ ታ ቦላን ቶኬዳ ዲራው፥ ሃዋፔ ሲንው ኢቲ ኣሳይካ ታና ሜቶፖ።
ታናዳን ኣማኒያዋንቶ፥ ኑ ጎዳ ዬሱሲ ኪሪስቶሳ ኣ ኬካቴይ ሂንቴንቱና ጊዶ። ኣሜንዒ።
ታኒ ፆሳ ሼኒያን ኪሪስቶሲ ዬሱሲ ኪቴዳ ጳዉሎሲ፥ ኤፌሶናን ዴዒያ ፆሳ ናናው ቃሲ ኪሪስቶሳ ዬሱሳው ኣማኔቲዴ ዴዒያዋንቶ ሃ ዳቢዳቢያ ፃፋይ።
ፆሳ ኑ ኣዉዋፔኔ ጎዳ ዬሱሲ ኪሪስቶሳፔ ኣ ኬካቴዪኔ ሳሮቴይ ሂንቴንቶ ጊዶ።
ኣያና ኣንጁዋ ኡባን ኪሪስቶሳ ባጋና ቦላ ሳሉዋን ኑና ኣንጄዳ ፆሳ፥ ኑ ጎዳ ዬሱሲ ኪሪስቶሳ ኣዉዋ፥ ኑኒ ጋላቴቶ።
ኑኒ ኣ ሲንን ጌሻቱዋኔ ፖኩ ባዪናዋንታ ጊዳና ማላ፥ ፆሳይ ኑና ሳዓይ ሜታናፔ ካሴ፥ ኪሪስቶሳ ባጋና ባሬ ሲቁዋን ዶሬዳ።
ፆሳይ ባሬ ሼኒያን ባሬ ዶሴዳዋዳን፥ ዬሱሲ ኪሪስቶሳ ባጋና ኑና ባሬ ናናቱዋ ኦናው ካሴቲዴ ቆፒ ዎዳ።
ፆሳይ ባሬ ሲቂያ ናዓ ባጋና ኑሲ ጮ ኢሜዳ ኣ ኬካቴ ቦንቹዋ ዲራው፥ ኑፔ ጋላታ ኣካናው ሄዋ ኦዳ።
ኑኒ ፆሳ ኣ ኬካቴ ዳሩዋዳን፥ ኪሪስቶሳ ሱን ዎዜቴዶ፤ ሄዋን ፆሳይ ኑ ናጋራ ኣቶ ጌዳ።
ፆሳይ ባሬ ኣዳ ኤራቴ ኡባኒኔ ባሬ ዎዛና ቆፋ ኡባን ባሬ ኣ ኬካቴ ኑሲ ዳሪሲዴ ኢሜዳ።
ኣዪሲ ጎፔ፥ ፆሳይ ባሬ ቆፔዳዋ ኦዳ፤ ቃሲ ኪሪስቶሳ ባጋና ፖላናው ቆፒ ዎዳ ፁራ ዬዉዋ ኑና ኤሪሴዳ።
ፆሳይ ዎዲያ ዉርሴይ ጋኪያ ዎዴ ፖላናው ቆፔዳ ቆፋይ ኪሪስቶሳ ዋና ኡዲዴ፥ ሳሉዋኒኔ ሳዓን ዴዒያ ሜታ ኡባ ኢቲፔ ኣኒ ሺሻናዋ።
ኡባባይ ፆሳ ቆፋዳኒኔ ኢ ጌዳዋዳን ሃኔዳ፤ ፆሳይ ካሴቲዴ ቆፒ ዎዳዋዳን፥ ኪሪስቶሳ ባጋና ኑኒ ኣዋንታ ጊዳናዳን፥ ኑና ዶሬዳ።
ኑኒ ካሴቲዴ፥ ኪሪስቶሳ ባጋና ኣካና ጊዴ ናሼቻን ናጊያዋንቱ፥ ፆሳ ቦንቹዋ ጋላቴቶ።
ሂንቴዉካ ቃሲ ሄዋዳን ሃኔዳ፤ ቱሙ ኪታ፥ ሂንቴንቶ ኣቶቴ ኣሄዳ ሚሺራቹዋ ቃላ፥ ሂንቴ ሲሴዳ ዎዴ ኪሪስቶሳ ኣማኔዲታ፤ ፆሳይ ሂንቴንቶ ኢማና ጌዳ ጌሻ ኣያና ባጋና፥ ሂንቴ ኣዋ ጊዲያዋ ኤሪሲያ ማታፋ ሂንቴ ቦላ ዎዳ።
ፆሳይ ባሬ ኣሳው ኢማና ጌዳዋ ኑኒ ላታና ጋካናው፥ ጌሻ ኣያና ዋሴቴ ኦይቄዶ። ሄዌ ቃሲ ኣ ቦንቹዋሲ፥ ጋላታ ጊዳናዋ።
ሄዋ ዲራው፥ ጎዳ ዬሱሳ ሂንቴ ኣማኒያዋኔ ጌሻቱዋ ኡባ ሂንቴ ሲቂያዋ ታኒ ሲሶዴፔ ዶማዴ፥
ሂንቴንቶ ፆሳ ጋላቲያዋ ኣጋቤዪኬ፤ ፆሳ ዎሳዴ ሂንቴዉካ ዎሳይ።
ቃሲ ጎዳ ዬሱሲ ኪሪስቶሳ ፆሳይ፥ ቦንቹዋ ኣዉ፥ ፆሳ ሂንቴ ኤራናዳን፥ ሂንቴና ኣዳ ኤራንቻ ኦያ ቃሲ ፆሳ ሂንቴንቶ ቆንጪሲያ ጌሻ ኣያና ሂንቴንቶ ኢማናዳን፥ ታኒ ዎሳይ።
ፆሳይ ሂንቴ ኣካና ጊዴ፥ ናሼቻን ናጊ ኡቴዳዎ ሂንቴና ፄሴዳዋኔ ኢ ባሬ ኣሳው ኢማና ጊያ ኣንጁ ኣይ ኬና ዱሬንቶ ሂንቴ ኤራናዳን፥ ፆሳይ ሂንቴ ዎዛና ዶዪና፥ ኣ ፖዑዋ ሂንቴ ቤዓናዳን፥ ታኒ ፆሳ ዎሳይ።
ቃሲ ኣ ኣማኒያ ኑናን ኣ ዎልቃይ ሎይ ኦ። ሃ ኑናን ዴዒያ ዎልቃይኔ ሃዪቁዋፔ ኪሪስቶሳ ዴንዴ፥ ሳሉዋ ሳዓን ፆሳፔ ኡሼቻ ባጋና ኡቲሴዳ ዎልቃማ ዎልቃይ ኢቱዋ።
<range>
ኪሪስቶሲ ሳሉዋ ሱንቱዋፔ፥ ጎዳቴይ ዴዒያዋንቱፔ፥ ዎልቃማቱዋፔኔ ጎዳቱዋ ኡባፔ ቦላ ጊዲዴ ሞዴ፤ ኢ ሃዒ ዴዒያ ዬሌታ ፃላላን ጊዴናን፥ ሲንፔ ያና ዬሌታኒካ ሃራ ሱንቴ ኡባፔ ቄ።
ፆሳይ ኡባባ ኪሪስቶሳ ጌዲያፔ ጋርሳን ሞዲሲዴ፥ ቃሲ ፆሳይ ኢ ኡባባኒ ኡባፔ ቦላና ጎዳ ጊዳናዳን፥ ዎሳ ጎሌው ኣ ኢሜዳ።
ዎሳ ጎሊ ኪሪስቶሳ ኣሳቴ፤ ዎሳ ጎሊ ኪሪስቶሲ ኡባሳን ኡባባ ኩንያ ኣ ፖሉዋ።
ሂንቴ ኣዛዜቴናን ኢፄዳ ዲራዉኔ ሂንቴ ናጋራ ዲራው፥ ካሴ ዎዲያን ኣያና ሃዪቁዋ ሃዪቄዲታ።
ሄ ዎዴ ሂንቴ ሃ ኣላሚያ ዬሌታ ኢታ ኦጊያ ሃሜቴዲታ፤ ጫርኩዋ ጊዶን ዴዒያ ዎልቃማ ኣያናቱዋ ካፖ ቃሲ ፆሳው ኣዛዜቴና ኣሳ ሃዒ ሞዲያ ኣያናው ኣዛዜቴዲታ።
ኑኒካ ቃሲ ኡባይ ሄ ኣሳ ማላ፤ ቃሲ ኑኒ ኑ ኣሹዋ ኣሙዋዳን ዴዔዶ፤ ኑ ኣሹኔ ኑ ዎዛናይ ኮዬዳዋ ኦዶ። ኑኒካ ሃራቱዋዋዳን፥ ኑ ሜታን ፆሳ ሃንቁዋ ኣካናው ዴዔቶ።
ሺን ፆሳ ማሮቴይ ዳራ ጊዲያ ዲራው፥ ባሬ ሲቁዋ ዳሩዋዳን፥
ኑኒ ኣው ኣዛዜቴናን ኢፂዴ፥ ሃራይ ኣቶ ኣያናን ሃዪቄዳዋንታ ጊዲናካ፥ ኢ ኪሪስቶሳና ኑሲ ዴዑዋ ኢሜዳ። ፆሳ ኣ ኬካቴን ሂንቴ ኣቴዲታ።
ኑኒ ኪሪስቶሲ ዬሱሳና ሳሉዋኔ ሳዓኔ ሞዳናዳን፥ ፆሳይ ኑና ኣናና ኢቲፔ ሃዪቁዋፔ ዴንዳ።
ኢ ሲንፔ ያና ዎዲያን፥ ኑሲ ኪሪስቶሲ ዬሱሳን ዴዒያ ኬካቴን፥ ኡባፔ ኣያ ባሬ ኣ ኬካቴ ቃቴ ቤሳናው ሄዋ ኦዳ።
ኣዪሲ ጎፔ፥ ሂንቴ ፆሳ ኣ ኬካቴን፥ ኣማኑዋን ኣቴዲታ፤ ሃዌ ፆሳ ኢሙዋፔ ኣቲን፥ ሂንቴ ኦሱዋና ጊዴና።
ሂንቴ ዳቡራን ቤቲቤና ዲራው፥ ሂንቴ ጬቄቲያባይ ኣያዪኔ ባዋ።
ኣዪሲ ጎፔ፥ ኑኒ ፆሳ ሜታ፤ ኢ ኑሲ ካሴቲዴ ጊጊሲ ዎዳ ሎዖ ኦሱዋ ኑኒ ኦናዳን፥ ኪሪስቶሲ ዬሱሳ ባጋና ኑና ሜዳ።
ሄዋ ዲራው፥ ሂንቴኖ ዛሪያን ኣዪሁዳ ጊዴና ኣሳቶ፥ ባሬንቱ ኣሳቴ ቦላ ኩሺያን ኦሴቴዳዋን፥ ባሬና ቃፃሬቴዳዋንታ ጊያ ኣዪሁዳቱ፥ ቃፃሬቲቤናዋንታ ጊዴ ፄሲያዋንቶ፥ ሂንቴ ካሴ ኦኔንቶ ኣኬኪቴ።
ሄ ዎዴ ሂንቴ ኪሪስቶሳፔ ሻኬቴዲታ፤ ኢማ ጊዲዴ፥ ኢስራዔሊያ ኣሳፔ ሃኪዴ ዴዔዲታ፤ ፆሳይ ባሬ ኣሳው ኢማና ጊዴ ጫቄዳ ጫቁዋፔ ኣዪኔ ዴሚቤይኪታ፤ ሃ ሳዓ ቦላ ሂንቴ ዴማና ጊዴ፥ ናሼቻን ናጊ ኡቴዳዋ ዴሜናኒኔ ቃሲ ፆሳይ ባዪናን ዴዔዲታ።
ሺን ሂንቴ ካሴ ሃኪዴ ዴዒያዋንቱ ሃዒ ኪሪስቶሳ ዬሱሳና ዴዒዴ፥ ኪሪስቶሳ ሃዪቁዋን ማታ ሺቄዲታ።
ኣዪሲ ጎፔ፥ ኪሪስቶሲ ኣዪሁዳ ኣሳኔ ኣዪሁዳ ጊዴና ኣሳ ኢቱዋ ኡዲዴ፥ ኑሲ ሳሮቴ ኣሄዳ። ኡንቱንቱ ላዑዋ ሻኪዴ፥ ሞርኬ ኦ ዎዳ ሞርኬቴ ጎዳ ባሬ ኣሳቴን ኮሊ ዬጌዳ።
ኢ ባሬ ሁጴው ሃ ላዑ ዛሬቱዋፔ ኢቲ ኦራ ኣሳ ሜዴ ሳሮቴ ዎናው፥ ኣዪሁዳ ኣሳቱዋ ሂጊያ ኣ ኣዛዛቱዋኔ ዎጋቱዋና ኢቲፔ ዪሴዳ።
ኪሪስቶሲ ማስቃሊያ ቦላ ሚሲማሪያን ሼቲዴ ሃይቄዳ ባሬ ሃዪቁዋን ሞርኬቴ ዪሴዳ፤ ቃሲ ማስቃሊያ ባጋና ላዑ ዛሬቱዋካ ኢቲ ኣሳ ኦ ሲጌዴ፥ ፆሳኮ ኣሄዳ።
ኪሪስቶሲ ዪዴ፥ ፆሳፔ ሃኪዴ ዴዒያ ሂንቴንቶ ኣዪሁዳ ጊዴናዋንቶኔ፥ ኣ ማታን ዴዒያ ኣዪሁዳቶ ኡባው፥ ሚሺራቹዋ ቃላ ሳሮቴ ኦዴዳ።
ኣዪሲ ጎፔ፥ ኑኒ ኡባይ፥ ኣዪሁዳቱካ ኣዪሁዳ ጊዴናዋንቱካ፥ ኢቲ ጌሻ ኣያናን ኪሪስቶሳ ባጋና ኣዉዋ ሲን ሺቃናው ዳንዳዬቶ።
ሲሚ ሂንቴ ኣዪሁዳ ጊዴና ኣሳቱ ሃዋፔ ሲንው ኣላጋ ዎይ ኢማ ጊዲኪታ፤ ሃዒ ሂንቴኔ ጌሻቱ ኢቲ ቢታ ኣሳ፤ ቃሲ ፆሳው ሂንቴ ሶይ ኣሳ።
ዬሱሲ ኪቴዳዋንቱኔ ቲምቢቲያ ኦዲያዋንቱ ባሴዳ ባሱዋ ቦላ ሂንቴካ ኬፄቴዲታ፤ ጎዳ ፃጱዋ ሚኒሲያ ዋና ሹቻይ ኪሪስቶሲ ዬሱሳ።
ኢ ጎሊያ ኡባ ኢቲፔ ሺሺ ኦይቂዴ፥ ፆሳ ባጋና ጌሻ፥ ፆሳ ጌሻ ጎሌ ጊዳና ማላ ዲቼ።
ሂንቴ ቃሲ ፆሳይ ባሬ ኣያናን ዴዒያ ጎሊያ ጊዳናው፥ ሃራቱዋ ኡባና ኢቲፔ ኪሪስቶሳን ኬፄቲታ።
ሄዋ ዲራው፥ ሂንቴኖ ኣዪሁዳ ጊዴና ኣሳቶ፥ ታኒ ጳዉሎሲ ሂንቴ ዲራው ኪሪስቶሲ ዬሱሳ ቃሾ ኣሳ ጊዴዳዌ፥ ፆሳ ዎሳይ።
ፆሳይ ባሬ ኣ ኬካቴን፥ ታኒ ሂንቴና ማዳናዳን፥ ሃ ኦሱዋ ታው ኢሜዳዋ ሂንቴ ሎይ ሲሴዲታ።
ፆሳይ ባሬ ፁራ ቆፋ ታው ቆንጪሲዴ፥ ታና ኤሪሴዳ፤ ታኒ ሄዋ ቃንን ፃፋዲ።
ቃሲ ታኒ ፃፌዳዋ ሂንቴ ናባቢያ ዎዴ፥ ኪሪስቶሳ ፁራ ታኒ ዎታ ኣኬካዲታንቶኔ ኤራናው ዳንዳዪታ።
ቤኒ ዎዴ ኣሳይ ሄ ፁራ ዬዉዋ ሲሲቤና፤ ሺን ፆሳይ ሄዋ ዬሱሲ ኪቴዳ ፆሳ ናናቶኔ ቲምቢቲያ ኦዲያዋንቶ፥ ጌሻ ኣያናን ሃዒ ቆንጪሴዳ።
ፁራ ዬዉ ሃዋ፤ ኣዪሁዳ ጊዴና ኣሳይ ዎንጋላ ባጋና፥ ፆሳ ኣንጁዋ ኣዪሁዳቱዋና ኢቲፔ ላቲኖ፤ ኡንቱንቱ ኢቲ ኣሳቴን ሻኬቴናን ዴዒኖ፤ ቃሲ ኪሪስቶሲ ዬሱሳ ባጋና ፆሳይ ኢማና ጌዳዋ ኣዪሁዳቱዋና ሻኪኖ።
ፆሳይ ባሬ ኦሱዋ ዎልቃ ባጋና ታው ኢሜዳ ኣ ኬካቴን ታኒ ሃ ዎንጋላው ቆማ ጊዳዲ።
ታኒ ጌሻቱዋ ኡባ ጊዶን ላፊያዋ ጊዶፔካ፥ ኣዪሁዳ ጊዴና ኣሳው ዛዋይ ባዪና ኪሪስቶሳ ዱሬቴ ሚሺራቹዋ ቃላ ኦዲያ ሃ ቃዳ ፆሳይ ታው ኢሜዳ።
ቃሲ ታኒ ሄዋን ፆሳ ፁራ ቆፋ ኣሳ ኡባው ቆንጪሳ ኦዳና፤ ኡባባ ሜዳ ፆሳይ ባሬ ፁራ ዬዉዋ ቤኒ ዎዴ ጌን ዎዳ። ፆሳይ ሃዒ ሄዋ ዎሳ ጎሊያ ባጋና ሳሉዋ ሳዓን ዴዒያ ካፓቶኔ ጎዳቴይ ዴዒያዋንቶ ዛዋይ ባዪና ባሬ ኣዳ ኤራቴ ቆንጪሳናው ኦዳ።
<range>
ፆሳይ ሄዋ ኑ ጎዳ ኪሪስቶሲ ዬሱሳ ባጋና ኢ ፖሌዳ ባሬ ሜና ቆፋዳን ኦዳ።
ኑኒ ኪሪስቶሲ ዬሱሳና ኢቲፔ ጊዲዴ፥ ኣ ኣማኒያ ኣማኑዋን ኣማኔቲዴ፥ ኣዪኔ ያዬናን ፆሳ ሲን ሺቃናው ዳንዳዬቶ።
ሄዋ ዲራው፥ ታኒ ሂንቴዋን ሜቶቲያዋን ሂንቴ ሂርጌና ማላ፥ ሂንቴና ዎሳይ፤ ኣዪሲ ጎፔ፥ ታኒ ሂንቴ ቦንቾ ሜቶታይ።
ሄዋ ዲራው፥ ታኒ ሳሉዋኒኔ ሳዓን ዴዒያ ኣማኒያ ጎሊያ ኣሳይ ኡባይ ኣፔ ዬዳ ፆሳ ሲንን ጉልባታይ።
<range>
ፆሳይ ባሬ ቦንቹዋ ዳሩዋዳን፥ ባሬ ጌሻ ኣያናን፥ ሂንቴንቶ ሂንቴ ጋርሳ ኣሳቴን ሂንቴ ሚኒያ ዎልቃ ኢማናዳኒኔ፥ ቃሲ ኣማኑዋ ባጋና ኪሪስቶሲ ሂንቴ ዎዛና ባሬ ጎሊያ ሜናዳን፥ ታኒ ፆሳ ዎሳይ፤ ቃሲካ ሂንቴ ፃጱዋ ዬዲዴ፥ ቶኬቲዴ ሲቁዋን ሚናናዳን፥ ፆሳ ዎሳይ።
<range>
ቃሲ ጌሻቱዋ ኡባና ኪሪስቶሳ ሲቁ ኣይ ኬና ኣኬንቶ፥ ኣዱሴንቶ፥ ቄንቶኔ ጪሜንቶ ኤሪያ ዎልቃ ሂንቴንቱ ዴማናዳን፥ ታኒ ፆሳ ዎሳይ።
ኤራቴፔ ኣያ ኪሪስቶሳ ሲቁዋ ሂንቴ ኤራናዳኒኔ ቃሲ ፆሳዋ ጊዲያ ኡባባኒ ሂንቴ ፖሊ ኩማናዳን፥ ታኒ ፆሳ ዎሳይ።
ሲሚ ኑ ጊዶን ኦያ ባሬ ዎልቃ ባጋና ኑኒ ዎሲያዋ ዎይ ቆፒያዋ ኡባፔ ሎይ ዳሪሲ ኦናው ዳንዳዪያ ፆሳው፥ ዎሳ ጎሊያኒኔ ኪሪስቶሲ ዬሱሳን ኡባ ዎዴ ሜናፔ ሜና ጋካናው ቦንቹ ጊዶ። ኣሜንዒ።
<range>
ሄዋ ዲራው፥ ታኒ ጎዳው ኦያ ዲራው ቃሼቴዳዌ ፆሳይ ሂንቴና ፄሴዳ ፄሳው ቤሲያ ዴዑዋ ሂንቴ ዴዓናዳን፥ ታኒ ሂንቴና ዎሳይ።
ኡባ ዎዴ ሂንቴ ሂንቴ ሁጲያ ካዉሺያዋንታ፥ ኣሺኬቱዋኔ ዳንዳያንቻቱዋ ጊዲቴ፤ ኢቱ ኢቱዋ ማዲያዋን ሂንቴ ሲቁዋ ቤሲቴ።
ሂንቴና ኢቲፔ ጋ ቃቺያ ሳሮቴን፥ ጌሻ ኣያናይ ሂንቴንቶ ኢሚያ ኢቲፔቴ ናጋናው ሚኒቴ።
ፆሳይ ሂንቴና ፄሴዳ ሂዶታይ፥ ሂንቴ ዴማና ጊዴ ናጊ ኡቴዳዌ ሜፂ ኢቱዋ ጊዶዋዳን፥ ኢቲ ኣሳቴይኔ ኢቲ ጌሻ ኣያናይ ዴዔ።
ኢቲ ጎዳይ፥ ኢቲ ኣማኑኔ ኢቲ ፂንቃታይ ዴዔ።
ኡባ ጎዳይ፥ ኡባ ባጋና ኦያዌ፥ ኡባ ጊዶን ዴዒያዌ፥ ኢቲ ፆሳይ፥ ኡባ ኣዉ ዴዔ።
ሺን ኪሪስቶሲ ኢሜዳ ኢሙዋዳን፥ ኑኒ ሁጲያን ሁጲያን ዱማ ኢሙዋ ኣኬዶ።
ሄዋ ዲራው፥ ፆሳ ማፃፋይ፥ «ኢ ፑዴ ቃሳ ኬሴዳ ዎዴ፥ ኦሞዴቴዳዋንታ ኣፌዳ፤ ኣሳዉካ ኢሞታ ኢሜዳ» ያጌ።
ያቲና፥ «ፑዴ ኬሴዳ» ጊያዌ ዋጊያዌ? ኢ ኮዪሮ ዱጌ ዎዳ፤ ሄዌ ሳዓው ሂርኪ ዉርሴሳ ዎዳ ጊያዋ።
ሃ ዱጌ ዎዳዌ ባሬ ሁጴው ኣ፤ ሄ ኢ ኡባባ ኩማናዳን፥ ሳሉዋ ኡባፔ ቂያሳ ፑዴ ኬሴዳ።
ኣሳው ኢሞታ ኢሜዳዌ ኣ፤ ኢ ኢቱዋ ኢቱዋ ዬሱሲ ኪቴዳዋንታ፥ ሃራቱዋ ቲምቢቲያ ኦዲያዋንታ፥ ቃሲ ሃራቱዋ ሚሺራቹዋ ቃላ ኦዲያዋንታ፥ ቃሲካ ሃራቱዋ ዎሳ ጎሊያ ካሌያዋንታኔ ታማሪሲያዋንታ ኦ ሱንዳ።
ኢ ሄዋ ጌሻቱ ኡባይ ኣማኒያ ኣሳ ኦሱዋ ኦናዳኒኔ ኪሪስቶሳ ቦላን ኬፄታናዳን ጊጊሳናው ኦዳ።
ቃሲ ኑኒ ኡባይ ፆሳ ናዓ ኣማኒናኔ ኤሪና ቤቲያ ኢቲፔቴኮ ጋካና፤ ኑኒ ኪሪስቶሳ ፖሎ ዲቻ ኬና ዲጪዴ፥ ዶንዛ ኣሳ ጊዳናዳና።
ኑኒ ቤታን ያኔ ሃኔ ሾጬቲዴ፥ ባሬንቱ ጪሚያ ሃኖታን ኣሳ ባላ ኦጊያ ካሌያ ጌኒያ ኣሳ ቲሚርቲያ ጫርኩዋ ኡባን ሱጌቲዴ፥ ሃዋፔ ሲንው ናዓ ጊዳናው ቤሴና።
ሺን ኑኒ ሲቆቴን ቱሙዋ ሃሳዪዴ፥ ሁጴ ጊዲያ ኪሪስቶሳኮ ኡባባኒ ዲጫናው ቤሴ።
ቦላ ጊዶን ዴዒያ ዱማ ዱማ ሻኮታይ ኣኒ ኢቲፔ ኦይቄቴዲኖ፤ ቃሲ ኩሜን ቦላይ ባሬው ኢሜቴዳሳ ኡባን ኢቱ ኢቱዋና ጋኬቲዴ፥ ኢቲፔ ኦይቄቲ ኡቴዳ፤ ሄ ዱማ ዱማ ሻኮታይ ኦናው ቤሲያዋ ኦያ ዎዴ፥ ኩሜን ቦላይ ሲቁዋን ዲጬኔ ባሬና ኬፄ።
ሄዋ ዲራው፥ ታኒ ሃዋ ሂንቴንቶ ጎዳ ሱንን ኦዳይኔ ማርካታይ። ሂንቴ ጎዒ ባዪና ቆፋ ቆፒያ ኣዪሁዳ ጊዴና ኣሳቱዋዳን ዴዖፒቴ።
ኡንቱንቱ ዎዛናይ ማኒ ዴዔ፤ ኡንቱንቱ ኣዪኔ ኤሬናዋንታኔ ኣዛዜቴና ዲራው፥ ፆሳይ ኢሚያ ዴዑዋፔ ሃኬዲኖ።
ኡንቱንቱ ማታን ዬላ ጊያዌ ባዋ፤ ኡንቱንቱ ዎሹማው ካጄላናው ባሬንቱ ሁጲያ ኣ ኢሚኖ፤ ቃሲ ቱናባ ኡባ ፓጪ ባዪናን ኦናው ሎይ ዮራቲያዋንታ።
ሺን ሂንቴ ኪሪስቶሳዋ ሄዋዳን ታማሪቤዪኪታ።
ኣባ ቱሙ ሲሴዲታ፤ ቃሲ ቱማቴይካ ዬሱሳን ዴዒያዋ፥ ኣፔ ታማሬዲታ።
ሂንቴ ካሴ ዴዒያ ዴዑዋ ኣጊቴ፤ ቃሲ ባሬ ጪሚያ ኣሙዋን ዪያ ሂንቴ ኤጫ ኣሳቴ ዪሲቴ።
ሂንቴ ዎዛናይኔ ቆፋይ ኡባና ኦራፃናው ቤሴ።
ቱሙ ፂሎቴኒኔ ጌሻቴን ፆሳ ሌሚሱዋን ሜቴዳ ኦራ ኣሳቴ ማዪቴ።
ሲሚ ዎርዶቶፒቴ። ኑኒ ኡባይ ኪሪስቶሳ ኣሳቴን ኢቲ ኣሳ ጊዲያ ዲራው፥ ኣሳይ ኡባይ ባሬ ኢሻው ቱሙዋ ሃሳያናው ቤሴ።
ሃንቄቲቴ፤ ሺን ሂንቴ ሃንቁዋን ናጋራ ኦፒቴ። ሂንቴ ሃንቁዋን ዴዒሺን፥ ኣዋይ ዉሎፖ።
ፃላሄው ፆዒያ ኢሞፒቴ።
ዉዒያ ኡራይ ሃዋፔ ሲንው ዉዖፖ፤ ሺን ሄዋ ኣጊዴ፥ ሂዬሳቱዋ ማዳናው፥ ባሬ ኩሺያን ሎዖባ ኦዴ ዳቡሮ።
ሂንቴ ሃሳያይ ሲሲያዋንታ ጎዓና ማላ፥ ኮሺያዋዳን ሜንያ ሎዖ ቃላይ ሂንቴ ዶናፔ ኬሶፔ ኣቲን፥ ኢታ ቃላይ ሙሌካ ኬሶፖ።
ፆሳይ ሂንቴና ዎዚያ ጋላሳው ሂንቴ ኣታሜቲ ኡቴዳ ፆሳ ጌሻ ኣያና ካዮዮፒቴ።
ኢፂያ ሃኖታ፥ ዪሉዋ፥ ሃንቁዋ፥ ዋሱዋኔ ጫሻ ኡባ ኢታቴ ኡባና ሂንቴፔ ዪሲቴ።
ኢቱ ኢቶ ኬኪቴኔ ቃሬቲቴ፤ ቃሲ ፆሳይ ኪሪስቶሳ ባጋና ሂንቴንቶ ኣቶ ጌዳዋዳን፥ ሂንቴካ ኢቱ ኢቱዋ ኣቶ ጊቴ።
ሲሚ ፆሳይ ሲቂያ ናናቱዋዳን፥ ኣ ማላቲቴ።
ቃሲ ኪሪስቶሲ ኑና ሲቂዴ፥ ባሬ ሁጲያ ፆሳው ናሼቺያ ያርሹዋዳኒኔ ኢሞታ ኡዲዴ ኢሜዳዋዳን፥ ሂንቴካ ሲቁዋን ዴዓናው ቤሴ።
ሺን ፆሳ ናናው ቤሲያዋዳን፥ ሂንቴ ጊዶን ዎሹሚያዌኔ ቱናቴ ኡባይ፥ ዎይ ሚሻ ኣሞቲያዌ ሙሌካ ሲሴቶፖ።
ዬላዪያዌኔ ኤያ ሃሳያይ ዎይ ፓና ቂ ሂንቴንቶ ቤሴናዋ ጊዲያ ዲራው፥ ሂንቴ ማታን ኡባካ ዴዖፖ፤ ሂንቴ ሄዋ ኡባ ኣጊዴ፥ ፆሳ ጋላታናው ቤሴ።
ሃዋ ኤሪቴ፤ ኦኒኔ ዎሹሚያዋ ዎይ ቱናባ ኦያዋ፥ ዎይ ሚሻ ኣሞቲያዋ ጊዶፔ፥ ኪሪስቶሳ ካዉቴኔ ፆሳ ካዉቴ ላታናው ዳንዳዬና፤ ሚሻ ኣሞቲያዌ ኤቃው ጎዪኒያዋፔ ዱማቴና።
ሂንቴና ኦኒኔ ፓና ሃሳያን ጪሞፖ፤ ኣዪሲ ጎፔ፥ ሃዋ ጋሱዋን ፆሳ ሃንቁ ኣዛዜቴና ኣሳ ቦላ ያና።
ሲሚ ሄዋ ማላ ኣሳና ዙፔቶፒቴ።
ኣዪሲ ጎፔ፥ ካሴ ሂንቴ ማኒ ዴዔዲታ፤ ሺን ጎዳ ባጋና ሃዒ ፖዑዋን ዴዒታ፤ ፖዑዋን ዴዒያ ኣሳዳን ፖዑዋን ሃሜቲቴ።
ኣዪሲ ጎፔ፥ ፖዑ ሎዖቴ፥ ፂሎቴኔ ቱማቴ ኡባ ኣዪፌ።
ጎዳ ናሼቺያባይ ኣዬንቶ ታማሪቴ።
ጎዒ ባዪና ማ ኦሱዋ ቆንጪሲ ቤሲቴፔ ኣቲን ኣናና ዋላኬቶፒቴ።
ኡንቱንቱ ጌማን ኦያዌ ሃራይ ኣቶ ሃሳዪያዌካ ፖኬ።
ሺን ኡባባይ ፖዑዋ ኬሲያ ዎዴ፥ ቆንጪያን ቤታና፤ ኣዪሲ ጎፔ፥ ቆንጪያን ቤቲያ ኡባባይ ፖዑዋ።
ሄዋ ዲራው፥ «ጌሚዒሺያዎ፥ ቤጎታ፤ ሃዪቁዋፔካ ዴንዳ፤ ኪሪስቶሲ ኔው ፖዒሳናዋ» ያጌ።
ሲሚ ሂንቴ ዋኒ ዴዒንቶ ኣኬኪቴ፤ ኣዳ ኤራቴና ዴዒያ ኣሳዳን ዴዒቴፔ ኣቲን፥ ኣዳ ኤራቴይ ባዪና ኣሳዳን ዴዖፒቴ።
ዎዲ ኢታ ጊዲያ ዲራው፥ ሂንቴ ዎዲያ ሂንቴው ዳንዳዬቶዋዳን ሎዖቴው ጎዔቲቴ።
ሄዋ ዲራው፥ ጎዳይ ኮዪያዌ ኣዬንቶ ኣኬኪቴፔ ኣቲን፥ ኤያ ጊዶፒቴ።
ቃሲ ሂንቴናን ጌሻ ኣያናይ ቃንፄናን ኩሞፔ ኣቲን፥ ሂንቴና ባዪዚያ ዎዪኒያ ጊያ ኤሳ ኡሺዴ ማቶፒቴ።
ማዚሙሪያ ዬን፥ ጋላቲዴ ዬፂያዋኒኔ ኣያና ዬን ኢቱ ኢቱዋና ሃሳዪቴ፤ ቃሲ ጋላቲያ ዬኒኔ ማዚሙሪያ ዬፂያዋን ሂንቴ ዎዛናን ጎዳ ጋላቲዴ ዬፂቴ።
ኑ ጎዳ ዬሱሲ ኪሪስቶሳ ሱንን፥ ኣዉዋ ፆሳ ኡባባው ኡባ ዎዴ ጋላቲቴ።
ኪሪስቶሳው ያዪዴ፥ ኢቱ ኢቶ ሞዴቲቴ።
ማቼቶ፥ ጎዳው ሞዴቲያዋዳን፥ ሂንቴ ኣሲናው ሞዴቲቴ።
ኣዪሲ ጎፔ፥ ኪሪስቶሲ ቃሲ ዎሳ ጎሌው ሁጴ ጊዲያዋዳን፥ ኣሲናይካ ባሬ ማቻቲው ሁጴ፤ ቃሲ ኪሪስቶሲ ባሬ ሁጲያን፥ ባሬ ቦላ ጊዲያ ዎሳ ጎሊያ ኣሺያዋ።
ሺን ዎሳ ጎሊ ኪሪስቶሳው ሞዴቲያዋዳን፥ ማቼቱ ቃሲ ባሬንቱ ኣሲናው ኡባባኒ ሞዴታናው ቤሴ።
ኣሲናቶ፥ ኪሪስቶሲ ዎሳ ጎሊያ ሲቂዴ፥ ባሬ ሁጲያ ኢዚው ኢሜዳዋዳን፥ ሂንቴካ ሂንቴ ማቻቱዋ ሲቂቴ።
ኢ ዎሳ ጎሊያ ባሬ ቃላኒኔ ሃን ሜጪ ጌሺዴ፥ ፆሳው ዱማያናው ሃዋ ኦዳ።
ኪሪስቶሲ ዎሳ ጎሊያ ቂታይ ዎይ ዴሙዋ ጪሲያዌ ዎይ ሄዋ ማላቲያዌ ባዪናን፥ ኣ ኩሜን ቦንቹዋና ጌሻኔ ቦሬቴናዋ ኡዲዴ፥ ባሬ ሁጴው ሺሻናው ኮዬዳ።
ሲሚ ቃሲ ኣሲናይ ባሬ ማቻቶ ባሬ ቦላዳን ሲቃናው ቤሴ፤ ባሬ ማቻቶ ሲቂያዌ ባሬና ሲቄ።
ኣዪሲ ጎፔ፥ ባሬ ቦላ ኢፂያ ኣሳይ ሙሌካ ባዋ፤ ሺን ኪሪስቶሲ ዎሳ ጎሊያ ሙዚያዋዳኒኔ ናጊያዋዳን ኦኒኔ ባሬ ቦላ ሙዜኔ ናጌ።
ኣዪሲ ጎፔ፥ ኑኒ ኣ ቦላ ዱማ ዱማ ኣሳቴ።
ፆሳ ማፃፋይ፤ «ሄዋ ዲራው፥ ኣቱማዌ ባሬ ኣዉዋኔ ባሬ ዳዮ ኣጊዴ፥ ባሬ ማቻቲና ኢቲፔ ዴዓና፤ ኡንቱንቱ ላዑካ ኢቲ ኣሹዋ ጊዳና» ያጌ።
ሃ ፁራይ ዎልቃማ ቱማቴ፤ ሺን ታኒ ሃዌ ኪሪስቶሳባኔ ዎሳ ጎሊያባ ኦዴ ያጋይ።
ጊዶፔካ፥ ቃሲ ኣሲናይ ሁጲያን ሁጲያን ማቺያ ባሬ ሁጲያዳን ሲቃናው ቤሴ፤ ማቻታካ ባሬ ኣሲና ቦንቻናው ቤሴ።
ናቶ፥ ሂንቴና ዬሌዳዋንቶ ጎዳ ቦንቺያዋዳን ኣዛዜቲቴ፤ ኣዪሲ ጎፔ፥ ሃዌ ኦናው ቤሲያዋ።
«ኔው ኡባባይ ሎዓናዳኒኔ ሳዓን ኔ ላይይ ኣዱቃናዳን፥ ኔ ኣዉዋኔ ኔ ዳዮ ቦንቻ» ጊያ ኣዛዙ ፆሳይ ኢማና ጌዳ ሂዶታና ዴዒያ ኮዪሮ ኣዛዙዋ።
<range>
ኣዋቶ፥ ሂንቴ ሂንቴ ናናቱዋ ጎዳ ሴራኒኔ ዞሪያን ዲቺቴፔ ኣቲን፥ ኡንቱንታ ሃንቄፒቴ።
ኣዪላቶ፥ ኪሪስቶሳው ኦያዋዳን፥ ሂንቴ ጎዳቶ ያሻቴኒኔ ኮኮርሳን ሱሬ ዎዛናፔ ኣዛዜቲቴ።
ፆሳይ ጌዳዋ ኦያዋንቱዳን፥ ኪሪስቶሳ ኣዪላቱዋዳን፥ ዎዛናፔ ኦቴፔ ኣቲን፥ ኣሳ ናሼቻናው ኦያዋዳን፥ ኣሳይ ቤዖ ጊዴ ኦፒቴ።
ኣሳው ጊዴናን ጎዳው ኦያዋዳን፥ ቤናን ዎዛናፔ ኦቴ።
ኣዪሌ ጊዲና ዎይ ዎማኑዋ ጊዲና፥ ኢ ኦያ ሎዖ ኦሶ ኡባው ጎዳይ ሁጲያን ሁጲያን ዎዪታናዋ ኤሪታ።
ጎዳቶ፥ ሂንቴ ኣዪሌቱዋ ናሲያዋ ኣጊዴ፥ ኡንቱንቶ ሄዋዳን ኦቴ፤ ሂንቴናኔ ኡንቱንታ ጋ ሞዲያ ጎዳይ፥ ኦናኔ ማዲ ፒርዴናዌ፥ ሳሉዋን ዴዒያዋ ኤሪታ።
ዉርሴን፥ ጎዳኒኔ ኣ ዎልቃማ ዎልቃን ኡባ ዎዴ ሚኒቴ።
ፃላሂያ ኢታ ጪሙዋ ቴዓናው ሂንቴ ዳንዳያና ማላ፥ ፆሳይ ሂንቴንቶ ኢሚያ ኦላ ማዩዋ ኡባ ማዪቴ።
ኣዪሲ ጎፔ፥ ኑኒ ቦላ ሳሉዋ ዴዒያ ኢታ ኣያና ዎልቃቱዋና፥ ሞዲያዋንቱና፥ ጎዳቴይ ዴዒያዋንቱናኔ ሃ ማ ቢታ ሞዲያዋንቱና ኦሌቲያዋፔ ኣቲን፥ ኣሳና ኦሌቶኮ።
ሄዋ ዲራው፥ ኢታ ጋላሳን ቴዓናዉኔ ቃሲ ዉርሴይ ጋካናው ዋቶዋፔ ጉዪያን፥ ሚኒ ኤቃናው ሂንቴ ዳንዳያና ማላ፥ ፆሳ ኦላ ሚሻ ኡባ ኦይቂቴ።
ሄዋ ዲራው፥ ፄሳን ሳቂያ ዳንጪያዋዳን ቱማቴ ዳንጪዴ፥ ቲራን ዎያ ኦላ ሚሻዳን ፂሎቴ ማዪዴ፥ ሂንቴ ጌዲያን ጫማ ዎያዋዳን ሳሮቴ ሚሺራቹዋ ቃላ ኦዳናው ጊጊዴ፥ ሚኒ ኤቂቴ።
<range>
ሄ ኡባፔ ኣዴ፥ ፃላሂ ዬዲያ ዎንዳፊያ ታማ ኡባ ቶዪሳናው፥ ኣማኑዋ ኡባ ዎዴ ጎንዳሊያዳን ኦይቂቴ።
ኣቶቴ ሁጲያን ዎያ ቢራታ ቆቢያዳን ዎቴ፤ ቃሲ ጌሻ ኣያና ማሻ ጊዴዳ ፆሳ ቃላ ኦይቂቴ።
ፆሳ ዎሲዲኔ ኣ ማዱዋ ኦቺዴ፥ ኡባ ዎዴ ጌሻ ኣያናን ፆሳ ዎሲቴ። ሄዋ ዲራው፥ ሚኒቴ፤ ሳሌቶፒቴ፤ ጌሻቱዋ ኡባው ፆሳ ኡባ ዎዴ ዎሲቴ።
ቃሲ ታኒ ያዬናን ዎንጋላ ፁራ ኦዳናው፥ ፆሳይ ታ ዶና ዶዪዴ፥ ሃሳዪያዋ ኢማናዳን፥ ታዉካ ፆሳ ዎሲቴ።
ታኒ ሃዒ ቃሹዋን ዴዖፔካ፥ ሃ ዎንጋላ ዲራው ታኒ ኪቴቴዳዋ፤ ታኒ ኣባ ታው ቤሲያዋዳን ያዬናን ኦዳና ማላ፥ ታው ፆሳ ዎሲቴ።
ሺን ታኒ ዋና ዴዒንቶኔ ኣያ ኦይታንቶ ሂንቴካ ኤራናዳን፥ ኑ ሲቆ ኢሻይ፥ ጎዳ ኦሱዋን ኣማኔቴዳ ቆማይ ቲኪቆሲ፥ ታዋ ኡባ ሂንቴንቶ ኦዳናዋ።
ኑኒ ኡባይ ዋኒ ዴዒንቶ ሂንቴንቶ ኦዲዴ፥ ሂንቴና ሚኒሳና ማላ፥ ታኒ ኣ ሂንቴኮ ኪታዲ።
ፆሳ ኣዉዋፔኔ ጎዳ ዬሱሲ ኪሪስቶሳፔ ሳሮቴይኔ ሲቆቴይ ኣማኑዋና ኢቲፔ ኢሻቱዋ ኡባው ጊዶ፤
ዶቼና ሲቁዋን ኑ ጎዳ ዬሱሲ ኪሪስቶሳ ሲቂያ ኡባቱዋና ፆሳ ኣ ኬካቴይ ጊዶ። ኣሜንዒ።
ኑኒ ዬሱሲ ኪሪስቶሳ ኦሳንቻቱ ጳዉሎሲኔ ፂሞቶሲ፥ ኪሪስቶሳ ዬሱሳን ዴዒያዋንቶ፥ ፒሊጲሲዮሳ ጊያ ካታማን ዴዒያ ጌሻቶ ኡባቶ፥ ኣማኒያዋንታ ካሌያዋንቶኔ ማዲያዋንቶ ሃ ዳቢዳቢያ ፃፌቶ።
ኑ ኣዉዋ ፆሳፔኔ ጎዳ ዬሱሲ ኪሪስቶሳፔ ኣ ኬካቴዪኔ ሳሮቴይ ሂንቴንቶ ጊዶ።
ታኒ ሂንቴና ሃሳዪያ ዎዴ ኡባን ታ ፆሳ ጋላታይ።
ሂንቴ ኮዪሮ ጋላሳፔ ሃኖ ጋካናው፥ ሚሺራቹዋ ቃላ ኦዲያዋን ታና ማዴዳ ዲራው፥ ታኒ ኡባ ዎዴ ሂንቴንቶ ኡባው ናሼቻን ፆሳ ዎሳይ።
<range>
ቃሲ ሂንቴንቱ ጊዶን ሎዖ ኦሱዋ ዶሜዳ ፆሳይ፥ ኪሪስቶሲ ዬሱሲ ሲሚያ ጋላሳይ ጋካናው ፖላናዋ ኤራይ።
ታኒ ሂንቴንቶ ኡባው ሄዋዳን ቆፓናው ቤሴ፤ ኣዪሲ ጎፔ፥ ታኒ ሂንቴና ኡባ ዎዴ ሃሳያይ። ሃዒ ታኒ ቃሹዋን ዴዒያዋኒኔ ዎንጋላው ሞቴቲያዋን፥ ቃሲ ዎንጋላ ሚኒሳ ኤሲያዋኒኔ፥ ፆሳይ ታው ቃዴዳ ቃዳ ሂንቴካ ታናና ጊሺ ኣኬዲታ።
ኣዪሲ ጎፔ፥ ታኒ ሂንቴና ኡባቱዋ ኪሪስቶሲ ዬሱሳፔ ዪያ ሲቁዋን ኣይ ኬና ሲቂንቶ፥ ፆሳይ ታው ማርካ።
ቃሲ ታኒ ሂንቴንቶ ፆሳ ዎሲያዌ ሃዋ፤ ሎዖባ ኣያኔካ ዶራናው ሂንቴንቱ ዳንዳያናዳኒኔ፥ ቃሲ ሂንቴንቱ ሲቁ ቱሙ ኤራቴናኔ ኣኬካ ኡባና ኢቲፔ ጉጂ ጉጂ ዲጫናዳን፥ ፆሳ ዎሳይ፤ ያቲዴ ኪሪስቶሲ ሲሚያ ጋላሳን ሂንቴንቱ ሱሬኔ ፖኩ ባይናዋንታ ጊዳና።
<range>
ቃሲ ሂንቴንቱ ሼምፑካ ፆሳ ቦንቾኔ ጋላታው ዬሱሲ ኪሪስቶሳ ባጋና ቤቲያ ፂሎቴ ኣይፊያ ኣዪፋና።
ታናዳን ፆሳ ካሊያዋንቶ፥ ሃ ታና ጋኬዳዌ ሚሺራቹዋ ቃላይ ኣካናዳን ቱሙ ማዴዳዋ ሂንቴንቱ ኤራና ማላ ኮያይ።
ታኒ ኪሪስቶሳ ዲራው ቃሼቴዳዋ፥ ካቲያ ጎሊያ ናጊያ ኡባቱኔ ሃዋን ዴዒያ ሃራቱ ኡባቱ ኤሪኖ።
ቃሲ ታኒ ቃሼቴዳዌ ኑ ኢሻቱዋፔ ዳሪያዋንቱ ጎዳን ሎይ ኣማኔቲዴ፥ ፆሳ ቃላ ያሺ ባይናን ካሴዋፔ ፃሊዴ ኦዳናዳን ማዴዳ።
ቱሙፔ ኢቱ ኢቱ ቃናቲያ ዲራዉኔ ፓሉሚያ ዲራው፥ ኪሪስቶሳዋ ኦዲኖ፤ ሺን ሃራንቱ ሎዖ ኣሙዋን ኦዲኖ።
ሃዋንቱ ፆሳይ ታው ዎንጋላ ናጊያ ኦሱዋ ኢሜዳ ዲራው፥ ሲቂዴ ቃላ ኦዲኖ።
ሺን ዮኮንቱ ታኒ ቃሹዋን ዴዒሺን፥ ታ ቦላ ዋዪያ ኣሃናዋ ኡንቱንቶ ማላቲና፥ ባሬና ሲቂያ ዎልቃማ ኣሙዋን ኪሪስቶሳዋ ኦዲኖፔ ኣቲን፥ ዎዛናፔ ኦዲኪኖ።
ኣይኔ ባዋ፤ ማላቲሲያ ኦዶኔ ጊዶ ዎይ ቱሙ ኦዶኔ ጊዶ፥ ኣይ ኦጊያኒኔ ኪሪስቶሳዋ ኦዶፔ፥ ታኒ ሄዋን ናሼታይ። ሲንናዉካ ቃሲ ታኒ ናሼታና።
ኣዪሲ ጎፔ፥ ታኒ ሂንቴንቱ ዎሳኒኔ ዬሱሲ ኪሪስቶሳ ኣያናፔ ዪያ ማዱዋን ኣታናዋ ኤራይ።
ታ ዎልቃማ ኣሙኔ ፆሳፔ ኣካና ጋዴ ታኒ ናሼቻን ናጊያ ናጉ ኣዬ ጎፔ፥ ታኒ ፓፃ ዴዒናካ ዎይ ሃዪቂናካ ያዬናን፥ ካሴዋዳን ሃዒካ ታ ኩሜን ኣሳቴን ኪሪስቶሲ ቦንቼታናዋፔ ኣቲን፥ ታኒ ሃራይ ኣቶ ኢቲባንካ ዬላቴናን ኣታናሳ።
ኣዪሲ ጎፔ፥ ታው ዴዑ ኪሪስቶሳ፤ ቃሲ ሃዪቁካ ታው ጎዓ።
ሺን ታኒ ፓፃ ዴዒያዋን ዳሮ ጎዒያዋ ኦናዋ ጊዶፔ፥ ሃቃዋ ዶራኔንቶ ታው ኤሬቴና።
ታኒ ሃ ላዑ ዬዋቱዋን ሜቶታይ፤ ሃ ዴዑዋፔ ሻኬታናዉኔ ቃሲ ኪሪስቶሳና ኢቲፔ ዴዓናው ኣሞታይ፤ ኪሪስቶሳና ኢቲፔ ዴዒያዌ ኡባፔ ኣዳ ዳሮ ሎዖባ።
ሺን ታኒ ሃዪቂያዋፔ ሂንቴንቱ ዲራው ፓፃ ዴዒያዌ ሂንቴና ዳሮ ኮሺያዋ።
ሃዌ ቱማ ጊዲያዋ ታኒ ጌሻዴ ኤራይ፤ ቃሲ ኣማኑዋን ሂንቴንቱ ዲጫናዳኒኔ ናሼታናዳን፥ ታኒ ሂንቴናና ኡባና ፓፃ ዴዓና።
ሄዋ ዲራው፥ ታኒ ሂንቴናና ላዔዋ ዪያ ዎዴ፥ ኪሪስቶሳ ዬሱሳና ሂንቴ ዴዒያ ዴዑዋን፥ ታባን ጬቄቲያባይ ሂንቴንቶ ዳራና።
ጊዶፔካ፥ ሂንቴንቱ ሂንቴንቱ ሁጴው ኪሪስቶሳ ዎንጋላው ቤሲያ ዴዑዋ ዴዒቴ፤ ታኒ ሂንቴና ባዴ ዎይ ቤዓና ዪና፥ ሂንቴንቱ ኢቲ ቆፋን ሚኒዴ ኤቄዳዋኔ፥ ቃሲ ዎንጋላ ኣማኖ ኢቲ ዎዛና ጊዲዴ ኢቲፔ ባፄቲያዋ ሲሳና።
ሂንቴ ሞርኬቱዋሲ ኣያንካ ያዮፒቴ፤ ሄዌ ኡንቱንቶ ኡንቱንቱ ባሻ ሺሴ፤ ሺን ፆሳይ ሂንቴና ፆኒሲያ ዲራው፥ ሂንቴንቶ ኣቶቴ ሺሴ።
ኣዪሲ ጎፔ፥ ኪሪስቶሳው ኦያ ቃዳይ ሂንቴና ጋኬዳዌ ሂንቴንቱ ኣኒ ኣማናና ፃላላሳ ጊዴናን ኣ ዲራው ዋዪያካ ኣካናሳ።
ታኒ ካሴ ባፄቲሺን ሂንቴንቱ ቤዔዳዋ ማላ ባፂኔ ቃሲ ሃዒካ ታኒ ባፄቲያዋ ሂንቴንቱ ሲሲያዋ ማላይ ሂንቴና ጋኬዳ።
ኪሪስቶሳን ሂንቴንቱ ዴዒያ ዴዑ ሂንቴና ዎዛን? ኣ ሲቁ ሂንቴና ሜን? ጌሻ ኣያናና ሂንቴንቶ ኢቲፔቴይ ዴዒ? ሂንቴ ኢቱ ኢቱዋሲ ኬኪቴኔ ቃሬቲቴ?
ያቶፔ፥ ሂንቴንቱ ቆፋን፥ ሲቁዋን፥ ዎዛናኒኔ ቆፋ ፖሉዋን ኢቱዋ ጊዲዴ፥ ታና ፖሎ ናሼቺቴ።
ሂንቴና ሲቂያዋን ዎይ ጬቄታናው ኮዪያ ሜላ ኣሙዋን ኢቲባኔ ኦፒቴ፤ ሺን ኢቱ ኢቱዋፔ ቃይ ያጊዴ ቆፔናን፥ ኢቱ ኢቱዋሲ ሂንቴንቱ ሁጲያ ካዉሺቴ።
ቃሲ ኢቱ ኢቱዋ ጎዒያዋ ኮያናፔ ኣቲን፥ ሂንቴንቱ ሁጴ ፃላላ ጎዒያዋ ኮዮፒቴ።
ኪሪስቶሳ ዬሱሳን ዴዒያ ሃ ኣሺኬቴ ቆፋይ ቃሲ ሂንቴናንካ ዴዓናው ቤሴ።
ኢ ኡባ ዎዴ ፆሳ ጊዲዴ ዴዔዳ፤ ሺን ኢ ዎልቃን ፆሳ ኬና ጊዲያ ማታይ ዴዒያዋ ቤሲያዋዳን ፓይዲቤና።
ሺን ኢ ባሬ ሼኒያን ኡባባ ኣጊዴ፥ ኣይሊያ ሜታ ኣኬዳ፤ ቃሲ ኣሳ ማላቲዴ ቆንጬዳ።
ኢ ባሬና ካዉሼዳ፤ ሃይቆ፥ ኡባ ሃራይ ኣቶ፥ ማስቃሊያ ቦላ ሃይቃናዉካ ኣዛዜቴዳ።
ሄዋ ዲራው፥ ፆሳይ ኣ ሎይ ቁ ቁ ኦዳ፤ ቃሲ ሱን ኡባፔካ ኣያ ቃ ሱን ኣው ኢሜዳ።
ሄዋ ዲራው፥ ሳሉዋኒኔ ሳዓን ሳዓፔ ጋርሳን ዴዒያ ኡባይ ዬሱሳ ሱን ቦንቻናው ጉልባታና።
ቃሲ ኣሳይ ኡባይ ዬሱሲ ኪሪስቶሲ ጎዳ ያጊዴ፥ ፆሳ ኣዉዋ ቦንቾ ማርካታና።
ሄዋ ዲራው፥ ታ ዳባቶ፥ ታኒ ሂንቴናና ዴዒያ ዎዴ ኡባን ሂንቴንቱ ታው ኣዛዜቴዳዋዳን፥ ሃዒ ታኒ ሂንቴንቱ ማታን ዴዔና ዎዴካ፥ ሂንቴንቱ ካሴዋፔ ኣዴ ታው ኣዛዜታናው ቤሴ፤ ያሻቴኒኔ ኮኮርሳን ሂንቴንቱ ኣቶቴ ፖላናው ኦቴ።
ኣዪሲ ጎፔ፥ ፆሳይ ሂንቴና ባሬው ኤኖ ጊሳናዳኒኔ ቃሲ ኢ ቆፔዳዋ ሂንቴንቱ ኦናዳን ሂንቴንቱ ጊዶን ኡባ ዎዴ ኦ።
ጌላኔ ናጋራንቻ ኣሳ ጊዶን ፖኩ ባይናዋንታ፥ ጌሻቱዋ፥ ፆሳ ናናቱዋዳንካ ፖኩ ባዪናዋንታ ጊዲቴ፤ ቃሲ ዙዙሜናን ዎይ ኢታባ ቆፔናን ኡባባ ኦቴ። ሄ ኣሳ ጊዶኒካ ሳሉዋን ፖዒያ ፆሊንቲያዳን ፖዒዴ፥
<range>
ዴዑዋ ሚሺራቹዋ ቃላ ኡንቱንቶ ኦዲቴ፤ ሄ ዎዴ ታ ዳቡራዪኔ ታ ኦሱ ሜላ ዪቤናዌ ኤሬቲያ ዲራው፥ ኪሪስቶሲ ሲሚያ ጋላሲ ታኒ ሂንቴናን ጬቄታና።
ሃራይ ኣቶ ሂንቴንቱ ኣማኑ ፆሳው ያርሺያ ያርሹዋ ቦላ ታ ሱይ ኡሻ ያርሹዋዳን ጉኮፔካ፥ ታኒ ናሼታይ፤ ሂንቴናና ኡባና ኢቲፔ ናሼታይ።
ሄዋዳን ሂንቴካ ቃሲ ናሼታናው ቤሴ፤ ታናና ኢቲፔ ናሼቲቴ።
ሺን ታኒ ሂንቴንቱ ዴዑዋባ ሲሳዴ ናሼታናዳን፥ ፂሞቶሳ ሂንቴኮ ኤሌካ ዬዳናዋ ጎዳ ዬሱሳን ኣማኔታይ።
ኣዪሲ ጎፔ፥ ሂንቴንቱ ዴዑዋባው ዎዛናፔ ሂርጊያ ኣ ማላ ኣሳይ ሃራይ ኦኒኔ ታው ባዋ።
ኣዪሲ ጎፔ፥ ሃራቱ ኡባቱ ባሬንቱ ሁጴ ጎዓ ኮዪኖ፤ ዬሱሲ ኪሪስቶሳዋ ኮዪኪኖ።
ሺን ናዓይ ባሬ ኣቡ ኦያዋዳን፥ ፂሞቶሲ ታናና ኢቲፔ ጊዲዴ፥ ዎንጋላ ኦሱዋ ኦዳዋን፥ ኣማኔቲያ ኣሳ ጊዲያዋ ኤሪሴዳዋ ሂንቴንቱ ኤሪታ።
ሄዋ ዲራው፥ ታኒ ዬዉ ሃኒያዋ ቤዓዴ፥ ኤሌካ ኣ ሂንቴኮ ዬዳና ጋዴ ቆፓይ።
ታኒ ታ ሁጴው ማታ ዎዲያን ሂንቴኮ ባናዋ ጎዳን ኣማኔታይ።
ሺን ታኒ ታ ኢሻ ኤፓፊሮዲቶሳ፥ ታናና ኢቲፔ ታ ባጋ ጊዲዴ ኦዳዋ፥ ኦሌቴዳዋኔ፥ ቃሲ ታና ማዲያዋን ሂንቴንቶ ኪቴቲዴ ኦዳዋ ሂንቴኮ ኪታናው ኮሺያዋ ቆፓዲ።
ኣዪሲ ጎፔ፥ ኢ ሂንቴና ኡባ ቤዓናው ላሞቴ፤ ቃሲ ኢ ሳኬቴዳዋ ሂንቴንቱ ሲሴዳ ዲራው፥ ባሬ ዎዛናን ዳሮ ሜቶቴ።
ኢ ቱሙ ሳኬቲዴ፥ ሃዪቂ ኣቴዳ፤ ሺን ፆሳይ ኣው ቃሬቴዳ፤ ኣ ፃላላው ጊዴናን ካዩ ካዩዋ ቦላ ጉጄቴናዳን፥ ታዉካ ቃሬቴዳ።
ሲሚ ሂንቴንቱ ላዔንዋ ኣ ቤዒዴ ናሼታናዳን፥ ታዉካ ታ ዎዛና ካዩ ኢርፃናዳን፥ ታኒ ኤሌካ ኣ ሂንቴኮ ዬዳና።
ሄዋ ዲራው፥ ጎዳን ዴዒያ ኢሻዳን፥ ኩሜን ናሼቻን ኣ ሞኪቴ፤ ቃሲ ኣ ማላቲያ ኣሳ ኡባካ ቦንቺቴ።
ኣዪሲ ጎፔ፥ ሂንቴንቱ ሂንቴንቱ ሁጴው ታና ማዳና ዳንዳዬና ማዱዋ ማዳናው፥ ኪሪስቶሳ ኦሱዋ ዲራው፥ ባሬ ሼምፑዋ ሼኔኮ ጊዴ፥ ሃዪቂ ኣቴዳ።
ዉርሴን፥ ታናዳን ፆሳ ካሊያዋንቶ፥ ጎዳይ ሂንቴንቶ ናሼቻ ኢሞ። ታኒ ካሴ ፃፌዳዋ ዛሬዴ ፃፊያዌ ታና ዋዪሴና፤ ቃሲ ሄ ፃፊያዌ ሂንቴና ናጋና።
ኢታባ ኦያዋንቱፔ፥ ሄ ካናቱዋ ኤሻይ ዴዒያዋንቱፔ፥ ቃፃራይ ኮሼ ጊያ ኣሳቱዋፔ ናጌቲቴ።
ኣዪሲ ጎፔ፥ ኑኒ ፆሳ ጌሻ ኣያናን ፆሳው ጎዪኒያ ዲራዉኔ ኑ ዴዑዋን ጎዳ ኪሪስቶሳ ዬሱሳን ናሼቲያ ዲራው፥ ቱሙ ቃፃራ ቃፃሬቴዳዋንታ፤ ኣሳቴ ቦላ ኦሴቲያዋን ኣማኖኮ።
ቃሲ ታው ታ ሁጲያንካ ታ ኣሳቴን ኣማኔቲያዌ ዴዔ። ኣይ ኣሳይኔ ባሬ ኣሳቴን ኣማኔቲያዌ ባሬው ዴዔ ጊዴ ቆፖፔ፥ ታኒ ኣፔ ሎይ ኣይ።
ታኒ ዬሌቶዴፔ ሆስፑን ጋላሳን ቃፃሬታዲ። ታኒ ዬሌታን ኢስራዔሊያ፤ ቢኒያማ ዛሬ፤ ዋላካይ ባዪና ኣዪሁዳ ኣሳ። ኣዪሁዳ ሂጊያ ናጊያዋን ጊዶፔ፥ ታኒ ፓሪሳዌ፤
ኣዪሁዳ ኣማኖ ሴላ ጊዶፔ፥ ታኒ ኣማኒያዋንታ ዋዪሳዲ፤ ኢቲ ኡራይ ሙሴ ሂጌው ኣዛዜቲዴ ፂሊያዋ ባጋ ጊዶፔ፥ ታናን ፖኮባይ ቤቲቤና።
ሺን ታና ጎዒያ ሄ ኡባባ ኪሪስቶሳ ዲራው ባዬዳዋዳን ፓይዳይ።
ቱማካ፥ ሄዋንቱ ፃላላ ጊዴና፤ ታኒ ታ ጎዳ ኪሪስቶሲ ዬሱሳ ኤሪያዌ ኡባባፔ ሎይ ኣያ ዲራው፥ ኡባባ ታና ሙሌካ ጎዔናዋዳን ፓይዳይ፤ ታኒ ኣ ዲራው ኡባባ ዬጋ ባሻዲ። ኪሪስቶሳ ዴማናዉኔ ኣናና ዴዓናው ኡባባ ዎራ ኦሌዳዋዳን ፓይዳይ፤ ታኒ ሙሴ ሂጌው ኣዛዜታዴ ዴሚያ ታ ሁጴ ፂሎቴይ ታው ባዋ። ኪሪስቶሳ ኣማኒና፥ ፆሳይ ኢሚያ ፂሎቴይ፥ ኣማኑዋን ፆሳ ማታፔ ዪያ ፂሎቴይ ታው ሃዒ ዴዔ።
<range>
ታኒ ኪሪስቶሳኔ ኣ ዴንዱዋ ዎልቃ ኤራናው ኮያይ፤ ያታዴ ታኒ ታ ሁጴው ሃዪቁዋፔ ዴንዳና ያጊያዋን፥ ኣ ዋዪያ ኣናና ዋዬታናዉኔ ኣ ሃይቁዋን ኣ ማላታናው ኣሞታይ።
<range>
ታኒ ሃዒ ዴማ ዲጋዲ ዎይ ታናን ባሊ ባዋ ጊኬ። ሺን ኪሪስቶሲ ዬሱሲ ታና ባሬው ኦዳ ዎይታ ዴማና ጋዴ ኤሌላይ።
ታናዳን ፆሳ ካሊያዋንቶ፥ ታኒ ሄዋ ዴማ ዲጋዲ ጋዴ ቆፒኬ፤ ሺን ታኒ ኢቲባ ኦይ፤ ታፔ ጉዬና ዴዒያዋ ዶጋዴ ሲንን ዴዒያዋ ኦይቃናው ዋታይ።
ፆሳይ ኪሪስቶሲ ዬሱሳ ባጋና ቦላ ዴዑዋሲ ፄሲያ ዎይታ ኣካናው፥ ታ ጋካናው ዎፃይ።
ሲሚ ኑኒ ኣያናን ሚኔዳዋንቱ ኡባቱ ሃዋ ቆፓናው ቤሴ፤ ቃሲ ሂንቴፔ ኣማሬዳዋንቶ ኣያኒኔ ዱማ ቆፋይ ዴዖፔ፥ ሄዋካ ፆሳይ ሂንቴንቶ ቆንጪሳና።
ጊዶፔካ፥ ኑኒ ሃኖ ጋካናው ዴዔዳ ማራዳን፥ ኣኔ ሲንው ሄ ማራ ካሎይቴ።
ታናዳን ፆሳ ካሊያዋንቶ፥ ታኒ ሃኒያዋዳን ሃኒቴ። ኑኒ ሂንቴንቶ ሌሚሱዋ ጊዴዶ፤ ሄዋዳን ሂንቴካ ኑኒ ሂንቴንቶ ሌሚሱዋ ጊዴዳ ማራ ካሊያዋንታ ኣኬኪቴ።
ኣዪሲ ጎፔ፥ ታኒ ሄዋ ሂንቴንቶ ካሴ ጮራቶ ኦዳዲ፤ ቃሲ ሃዒ ላዔዋካ ኣፎፃዴ ሂንቴንቶ ኦዳይ፤ ኪሪስቶሲ ማስቃሊያ ቦላ ሚሲማሪያን ሼቲዴ ሃዪቄዳዎ ባሬንቱ ሼምፑ ባሬና ሞርኬ ኦዳ ዳሮ ኣሳቱ ዴዒኖ።
ኡንቱንቱ ዉርሴይ ባሻ፤ ኡንቱንቱ ኡሉ ኡንቱንቶ ፆሳ፤ ዬላታናው ቤሲያዋን ኡንቱንቱ ኦቶሬቲኖ፤ ቃሲ ሃ ሳዓባ ፃላላ ቆፒኖ።
ኣዪሲ ጎፔ፥ ኑ ቢታይ ሳሉዋና፤ ኑኒ ቃሲ ሳሉዋፔ ያና ኑና ኣሺያ ጎዳ ዬሱሲ ኪሪስቶሳ ናጌቶ።
ኪሪስቶሲ ኡባባ ባሬፔ ጋርሳን ዎናው ዳንዳዪያ ባሬ ዎልቃን፥ ኑ ዳቡራንቻ ኣሳቴ ላሚዴ፥ ባሬ ቦንቾ ኣሳቴ ማላቲሲዴ ኦና።
ታናዳን ፆሳ ካሊያዋንቶ፥ ታኒ ሲቂያዋንቶ፥ ላሞቲያዋንቶ፥ ታና ናሼቺያዋንቶ፥ ታና ቁ ኦያዋንቶ፥ ታ ዳባቶ፥ ሲሚ ጎዳን ሂንቴንቱ ሚኒ ኤቃናው ቤሴ።
ኤዎዴኔ ሲንፂኬ፥ ሂንቴንቱ ላዑካ ቆፋን ኢቱዋ ጊዲዴ፥ ጎዳን ዴዓናዳን፥ ታኒ ሂንቴና ዞራይ።
ቃሲ ታናና ኦያ ኣማኔቴዳዎ፥ ኔኒ ሃ ማጫ ኣሳቱዋ ማዳናዳን፥ ታኒ ኔና ዎሳይ፤ ኣዪሲ ጎፔ፥ ኡንቱንቱ ታናናኔ ኡንቱንቱ ሱንይ ፆሳ ዴዑዋ ማፃፋን ፃፌቴዳ ቃሌሚንፆሳና ቃሲ ታናና ኢቲፔ ኦያ ሃራቱዋ ኡባና ዎንጋላ ኡባሳ ጋናው ዳቡሬዲኖ።
ጎዳና ሂንቴንቱ ዴዒያ ዴዑዋን ኡባ ዎዴ ናሼቲቴ፤ ታኒ ሃዋ ጉጃዴካ ጋይ፤ ናሼቲቴ።
ኣሳይ ኡባይ ሂንቴንቱ ኣሺኬቴ ኤሮ፤ ጎዳይ ማታን ያና።
ፆሳ ሂንቴንቱ ዎሲያ ዎሳ ኡባን ኣ ሎይ ጋላቲዴ፥ ሂንቴና ኮሺያዋ ኡባው ዎሲቴፔ ኣቲን፥ ኢቲባዉካ ሂርጎፒቴ።
ቃሲ ኣሳ ኤራቴ ኡባፔ ኣያ ፆሳ ሳሮቴይ ሂንቴንቱ ዎዛናኔ ሂንቴንቱ ቆፋ ጎዳ ዬሱሲ ኪሪስቶሳ ባጋና ናጋና።
ዉርሴን፥ ታናዳን ፆሳ ካሊያዋንቶ፥ ሂንቴንቱ ዎዛናን ሎዖባኔ ጋላቲሲያዋ ቆፒቴ፤ ቱማ ጊዲያባ ኡባ፥ ቦንቺሲያዋ ኡባ፥ ባዪዙዋ ጊዴናባ ኡባ፥ ጌሻባ ኡባ፥ ሲቁዋ ኡባ፥ ሱሬ ጊዲያባ ኡባ ቆፒቴ።
ሂንቴንቱ ታፔ ታማሬዳዋ፥ ኣኬዳዋ፥ ሲሴዳዋኔ ቤዔዳዋ ኡባ ኦቴ፤ ቃሲ ኑሲ ሳሮቴ ኢሚያ ፆሳይ ሂንቴናና ኢቲፔ ጊዳናዋ።
ሺን ዳሮ ዎዲያፔ ጉዪያን፥ ሃዒ ሂንቴንቱ ታዋ ላዔንዋ ቆፓናው ዶሜዳ ዲራው፥ ታኒ ጎዳን ሎይ ናሼታይ፤ ታው ቆፓናው ሂንቴንቶ ኢንጄቴናን ኢፄዳዋፔ ኣቲን፥ ታው ቆፋ ቆፒታ።
ታኒ ሃዋ ታና ሜቴዳ ዲራው ጊኬ፤ ኣዪሲ ጎፔ፥ ታው ዴዒያባይ ታው ጊዳና ጊያዋ ታኒ ታማራዲ።
ታኒ ሜቶቲዴ ዎቲ ዴዓኔንቶ ኤራይ፤ ቃሲ ዱሬቲዴ ዴዒያዌካ ኣዬንቶ ኤራይ፤ ሃቃን ጊዲናካ ኣዉዴ ጊዲናካ፥ ታኒ ካሉዋኔ ኮሻ ቃሲ ፓጫኔ ፓላሃ ታማራዲ።
ኪሪስቶሲ ታው ኢሜዳ ዎልቃን፥ ኡባባ ኦናው ታኒ ዳንዳያይ።
ጊዶፔካ፥ ሂንቴንቱ ታ ሜቱዋ ታናና ሜቶቲዴ ዳሮ ሎይዲታ፤
ፒሊጲሲዮሳ ኣሳው፥ ዎንጋላ ሚሺራቹ ኮይሮ ሂንቴ ጊዶን ኦዴቴዳ፤ ሺን ታኒ ማቂዶኒያፔ ኬሴዳ ዎዴ፥ ታና ኣማኒያ ሂንቴንቱፔ ኣቲን፥ ሃራይ ማዲቤናዋ ሂንቴንቱ ሂንቴንቱ ሁጴው ኤሪታ፤ ቃሲ ኢሚያባንካ ኣኪያባንካ ሂንቴፔ ኣቲን፥ ሃራይ ታና ማዲቤና።
ኣዪሲ ጎፔ፥ ታና ሜቱ ኦይቄዳ ዎዴ፥ ሃራይ ኣቶ ታኒ ቴሴሎንቂያን ዴዒሺንካ ታና ዛሪ ዛሪዴ ማዴዲታ።
ታኒ ሂንቴዋ ቦላ ሃራባይ ጉጄታናዋ ኮዪያዋፔ ኣቲን፥ ዎዪታ ፃላላ ኣካናው ኮዪኬ።
ሺን ታኒ ሂንቴንቱ ኢሜዳዋ ኡባ ኣካዲ፤ ቃሲ ታው ፓላሂዴ ጊዲያዌ ዴዔ። ሂንቴ ኪቴዳ ኡባባ ኤፓፊሮዲቶሳፔ ኣካዲ፤ ኮሺያ ኡባይ ታው ዴዔ። ሂንቴ ታው ኪቴዳ ኢሙ ፆሳው ሳዉዋ ቶሺኩ ጊያኔ ኢ ዶሲያ፥ ኣ ናሼቺያ ያርሹዋ ማላ።
ቃሲ ታ ፆሳይ ባሬ ቦንቾ ዱሬቴ ዳሩዋን ኪሪስቶሲ ዬሱሳ ባጋና ሂንቴና ኮሺያዋ ኡባ ሂንቴንቶ ኢማና።
ኑ ፆሳው፥ ኑ ኣዎ ሜናፔ ሜና ጋካናው ቦንቹ ጊዶ። ኣሜንዒ።
ኪሪስቶሲ ዬሱሳዋ ጊዲያ ፆሳ ኣሳቱዋ ኡባቱዋ ሳሮ ጊቴ። ታናና ሃዋን ዴዒያ ኢሻቱ ሂንቴና ሳሮ ጊኖ።
ሃዋን ዴዒያ ፆሳ ኣሳቱዋ ኡባቱ፥ ኡባፔካ ኣዴ ካቲያ ቄሳሬ ጎሊያን ዴዒያዋንቱ ሂንቴና ሳሮ ጊኖ።
ኑ ጎዳ ዬሱሲ ኪሪስቶሳ ኣ ኬካቴይ ሂንቴናና ጊዶ።
ታኒ ጳዉሎሲ፥ ፆሳ ሼኒያን ኪሪስቶሲ ዬሱሲ ኪቴዳዋ ጊዴዳዌኔ ኑ ኢሻይ ፂሞቶሲ፥
ቆላሲያሳ ጊያ ካታማን ዴዒያ ፆሳ ናናቶ፥ ኪሪስቶሳን ኣማኔቴዳ ኢሻቶ ሃ ዳቢዳቢያ ፃፌቶ። ፆሳ ኑ ኣዉዋፔኔ ጎዳ ዬሱሲ ኪሪስቶሳፔ፥ ኣ ኬካቴዪኔ ሳሮቴይ ሂንቴንቶ ጊዶ።
ኑኒ ሂንቴንቶ ዎሲዴ፥ ኑ ጎዳ ዬሱሲ ኪሪስቶሳ ኣዉዋ፥ ፆሳ ኡባ ዎዴ ጋላቴቶ።
ኣዪሲ ጎፔ፥ ኑኒ ኪሪስቶሲ ዬሱሳ ሂንቴንቱ ኣማኒያዋኔ ፆሳ ኣሳቱዋ ኡባ ሲቂያዋ ሲሴዶ።
ቱሙ ኪታይ ዎንጋላይ ኮዪሮ ሂንቴኮ ዬዳ ዎዴ፥ ፆሳይ ሲንፔ ኢማና ጌዳዋ ሲሴዲታ። ሲሚ ሂንቴንቱ ኣማኑኔ ሲቁ ሳሉዋን ጊጊዴ ናጊያ፥ ፆሳይ ሲንፔ ኢማና ጌዳዋን ዶሜቴዳ።
ሄ ዎንጌሊ ሂንቴኮ ጋኬዳ፤ ሂንቴንቱ ኣ ሲሶዴፔኔ ፆሳ ኣ ኬካቴ ቱማቴን ኤሮዴፔ ዶሚዴ፥ ሂንቴንቱ ጊዶን ዴዒያዋዳንካ፥ ቢታ ኡባን ኣንጁዋ ኣሄኔ ኡባሳ ኣኬ።
ሂንቴንቱ ሄዋ ኑናና ኢቲፔ ቆማ ጊዴዳ ሲቆ ኤፓፊራፔ ታማሬዲታ፤ ኢ ኑ ዲራው ኪሪስቶሳው ኣማኔቲዴ ኦያዌ፥
ፆሳ ኣያናን ሃራቱዋ ሂንቴንቱ ሲቂያዋ ኑሲ ኦዴዳ።
ሄዋ ዲራው፥ ኑኒ ቃሲ ሄዋ ሲሴዳ ጋላሳፔ ዶሚዴ፥ ፆሳይ ሂንቴንቶ ባሬ ሼኒያ ኤሪያ ኤራቴ፥ ፆሳ ኣያናይ ኢሚያ ኣዳ ኤራቴናኔ ኣኬካና ኢቲፔ ኩንዴ ኢማናዳን፥ ኡባ ዎዴ ባሌናን ፆሳ ዎሴቶ።
ሄዋፔ ጉዪያን፥ ጎዳይ ኮዪያዋዳን ሂንቴንቱ ዴዓናዉኔ፥ ኡባ ዎዴ ኣ ናሼቺያባ ኦናው ዳንዳያና፤ ሂንቴንቱ ኦያ ሎዖ ኦሱዋ ኡባን ሂንቴንቱ ዴዑ ጎዓና ዴዒያዋ ጊዳናዋ፤ ቃሲ ፆሳ ኤሪያዋን ዲጪ ዲጪ ባኒታ።
ሂንቴንቱ ኡባባኒ ናሼቻን ጌንጫናዳኒኔ ዳንዳያናዳን፥ ፆሳይ ባሬ ቦንቹዋ ጊታቴዳን ኢሚያ ዎልቃ ኡባን ሚኒቴ።
ቃሲ ፆሳ ናናቶ ጊጌዳ ፖዖ ካዉቴ ላታናው፥ ኑና ዳንዳዪሴዳ ፆሳ ኣዉዋ ጋላቲቴ።
ኢ ኑና ማ ዎልቃፔ ኣሺዴ፥ ባሬ ሲቂያ ናዓ ካዉቴኮ ፒንዳ።
ቃሲ ኢ ባሬ ናዓን ኑና ዎዚዴ፥ ኑ ናጋራ ኣቶ ጌዳ።
ኪሪስቶሲ ቤቴና ፆሳ ቆንጪሲያዋ፤ ኢ ሜቴዳዋ ኡባፔ ኣያ ባይራ ናዓ።
ኣዪሲ ጎፔ፥ ኡባባይካ ኣኒ ሜቴዳ፤ ቤቲያዋንቱ፥ ቤቴናዋንቱ፥ ኣያናቱዋፔ ቤቲያ ዎልቃይኔ ጎዳቴይ፥ ቃቴይኔ ማታይ፥ ሳሉዋኒኔ ሳዓን ዴዒያ ኡባባይካ ኣኒኔ ኣው ሜቴዳ።
ኢ ኡባባፔ ካሴ ዴዔዳ፤ ኡባባይካ ኣኒ ባሬ ሳዓ ሳዓ ኦይቂዴ ዴዔ።
ኢ ባሬ ሁጴው፥ ዎሳ ጎሌው ሁጴኔ ዴዖ፤ ኢ ኡባፔ ቦላ ጊዳና ማላ፥ ካሴቲዴ ሃዪቁዋፔ ዴንዴዳ ባዪራ ናዓ ጊዴዳ።
ኣዪሲ ጎፔ፥ ፆሳይ ኮዬዳዋዳን፥ ኣኒ ፆሳቴ ኩሜንይ ዴዔ።
ያቲና ፆሳይ ኪሪስቶሳ ባጋና ኡባባ ባሬናና ሲጌናው ዬዉዋ ቃቼዳ፤ ባሬ ናዓይ ማስቃሊያ ቦላን ጉሴዳ ሱን ሳሉዋኒኔ ሳዓን ዴዒያ ኡባባ ባሬናና ሲጌዳ።
ሃዋፔ ካሴ፥ ሂንቴንቱ ኢታባ ቆፔዳ ዲራዉኔ ኦዳ ዲራው፥ ፆሳፔ ሻኬቲዴ፥ ኣናና ሞርኬቴዲታ።
ሺን ፆሳይ ሃዒ ሂንቴንታ ፖኮባይ ባዪናዋንታኔ ቃሲ ጌሻቱዋ ኦዴ፥ ባሬ ሲን ሺሻናው፥ ባሬ ናዓ ሃዪቄዳዋ ኣሳቴን ባሬናና ሂንቴንታ ሲጌዳ።
ሄዌ ሂንቴንቱ ቱሙ ኣማኑዋን ሚኒ ኤቂዴ፥ ሚሺራቹዋ ቃላ ሲሲዴ፥ ሲንፔ ኣካና ጌዳዋፔ ቃፄናን ሚኒዴ ዴዖፔ ሃናና፤ ሄ ዎንጋላ ሚሺራቹ ሳዓን ዴዒያ ሜታ ኡባ ማታን ኦዴቴዳ። ታኒ ጳዉሎሲካ ሚሺራቹዋ ቃላ ኦዲያዋ ጊዳዲ።
ታኒ ሂንቴንቶ ዋዬቴዳ ዲራው፥ ሃዒ ናሼታይ፤ ኪሪስቶሲ ባሬ ሁጴው፥ ሄዋ ጊያዌ ዎሳ ጎሌው፥ ዋዬቲሺን ፓጬዳዋ ታኒ ታ ቦላ ሳኩዋን ኩንይ።
ፆሳይ ታና ሂንቴንታ ማዲያዋኔ ኣ ቃላ ፖላዴ ኦዲያ ኣሺካሬቴ ኪታ ታው ኢሜዳ።
ሃ ቃላይ ሃዋፔ ካሴ ባጋ ኡባን፥ ኣሳ ኡባው ኤሬቴናን ጌሚዴ ዴዔ፤ ሺን ባሬና ኣማኒያዋንቶ ፆሳይ ሃዒ ቆንጪሴዳ።
ፆሳይ ኣዪሁዳ ጊዴና ኣሳው ዎዳ ሃ ኣሳው ቆንጪቤና ቦንቹዋኔ ዱሬ ዬዉ ኣዬንቶ ጌሻቱዋ ኤሪሳናው ኮዬዳ፤ ሃ ኣሳው ሃዒ ቆንጬዳዌ ኣዬ ጎፔ፥ ኪሪስቶሲ ሂንቴንቱን ዴዒያዋ፤ ሄዋ ጊያዌ ፆሳ ቦንቹዋ ኣናና ሂንቴንቱ ኣካናዋ።
ሄዋ ዲራው፥ ኑኒ ኣሳ ኡባው ኪሪስቶሳዋ ኦዴቶ፤ ኣሳ ኡባ ኪሪስቶሳን ኩሜን ኣሳ ኦዴ፥ ፆሳኮ ሺሻና ማላ፥ ኑሲ ኣዳ ኤራቴ ኡባን ሂንቴንታ ሴሬቶኔ ታማሪሴቶ።
ታኒ ሃዋ ፖላናው፥ ታናን ኦያ ኪሪስቶሲ ታው ኢሚያ ዎልቃን ባፄታይኔ ዳቡራይ።
ታኒ ሂንቴንቶኔ ሎዶቂያ ጊያ ካታማን ዴዒያ ኣሳቶኔ ቃሲ ታና ቤዒቤና ኣማኒያዋንቶ ኡባቶ ኣይ ኬና ባፄታዲታንቶ ሂንቴንቱ ኤራና ማላ ኮያይ።
ኡንቱንቱ ዎዛናይ ሚናና ማላ፥ ሲቁዋን ኢቲፔ ጊዲዴ፥ ቱሙ ኣኬካን ቤቲያ ዱሬቴ ኡባ ኡንቱንቱ ኣካና ማላኔ ቃሲ ኡንቱንቱ ፆሳይ ኣሳው ቆንጪሲቤናዋ፥ ኪሪስቶሳ ኣ ሁጴው ኤራና ማላ፥ ታኒ ዳቡራይ።
ጌማን ፆሳይ ሚንጄዳ ኤራይኔ ኣዳ ኤራቴይ ኡባይ ኣኒ ዴዔ።
ኦኒኔ ሂንቴንታ ጪሚያ ቃላን ባሌና ማላ፥ ታኒ ሂንቴንታ ሃሳዪሳይ።
ኣዪሲ ጎፔ፥ ታኒ ሂንቴንቱ ማታፔ ሃካዴ ዴዖፔካ፥ ኣያናን ሂንቴንቱና ዴዓይ፤ ሂንቴንቱ ዴዒያ ማራኔ ኪሪስቶሳ ሂንቴንቱ ሚኒዴ ኣማኒያዋ ቤዓዴ ናሼታይ።
ሲሚ ሂንቴንቱ ጎዳ ኪሪስቶሲ ዬሱሳ ኣኬዳዋዳን፥ ኣኒ ዴዒቴ።
ኣኒ ፃጱዋ ዬዲዴ ዲጪቴ፤ ሂንቴንቱ ታማሬዳዋዳን ኣማኑዋን ሚኒቴ፤ ፆሳ ኡባ ዎዴ ጋላቲቴ።
ኪሪስቶሳፔ ጊዴና ቲሚርቲያን፥ ሃ ሳዓ ሞዲያ ኣያናቱዋ ቲሚርቲያኒኔ፥ ኣሳፔ ዬዳ ኤራቴን፥ ቃሲ ሜላ ጪሙዋን ሂንቴንታ ኦኒኔ ኦሞዴና ማላ ናጌቲቴ።
ኣዪሲ ጎፔ፥ ኪሪስቶሳ ኣሳቴ ቦላን ፆሳቴ ሜታ ኩሜንይ ዴዔ።
ቃሲ ኡባ ኣያናቱዋ ካፖቴዉኔ ጎዳቴው ኡባው ሁጴ ጊዲያ ኪሪስቶሳፔ ኩሜን ዴዑዋ ዴሜዲታ።
ሂንቴንቱ ኪሪስቶሳና ኢቲ ኣሳ ማላ ጊዲዴ፥ ኣሳ ቃፃራ ማላ ጊዴናን፥ ሂንቴንቱ ናጋራንቻ ሜታ ዲጊያ ቃፃራ፥ ሃዌካ ኣሹዋ ቃፃራ ጊዴናን ኪሪስቶሲ ኦዳዋ።
ሂንቴንቱ ፃማቄቴዳ ዎዴ፥ ኪሪስቶሳና ሞጌቲዴ፥ ኪሪስቶሳ ሃዪቁዋፔ ዴንዳ ፆሳ ዎልቃ ኣማኔዳ ዲራው፥ ኦራ ዴዑዋሲ ፂንቃታን ኪሪስቶሳና ኢቲፔ ዴንዴዲታ።
ሂንቴንቱ ሂንቴንቱ ናቁዋኒኔ ሂንቴንቱ ኤጫ ኣሳቴ ቃፃሬቴናን ኣጌዳዋን ሃዪቂዴ ዴዒያ ዎዴ፥ ፆሳይ ሂንቴንቱ ናቁዋ ኣቶ ጊዴ፥ ኪሪስቶሳና ሂንቴንታ ፓፃ ዎዳ።
ኑና ኢፂያ፥ ኣጩዋ ፓራማ ኣ ጫቁዋና ኢቲፔ ፆሳይ ዳኬዳ፤ ማስቃሊያ ቦላን ሺዴ፥ ኦጊያፔ ዲጌዳ።
ኪሪስቶሲ ሄ ማስቃሊያን ካፓቱዋፔኔ ጎዳቱዋፔ ዎልቃ ዎ ኣኪዴ፥ ባሬ ፆኑዋኔ ኦሞዴቴዳዋንታ ቆንጪያን ቤሴዳ።
ሄዋ ዲራው፥ ሙሳን ዎይ ኡሻን፥ ባላ ጋላሳ ዎይ ኣጌናይ ፄሪያ ዎዲያ ቦንቺያዋን፥ ዎይ ሳምባታ ቦንቺያዋን፥ ኦኒኔ ሂንቴንቱ ቦላ ፒርዶፖ።
ሃዋንቱ ሲንፔ ያና ዬዋቱዋሲ ኤሹዋ፤ ሺን ቱማቴይ ኪሪስቶሳዋ።
ዎርዱዋ ኣሺኬ ማላታናዉኔ ኪታንቻው ጎዪናናው ኮዪያዌ፥ ቤዒቤናዋ ሳፃን ቤዓዲ ጊዴ ኦቶሬቲያዌ፥ ኣሳቴ ቆፋን ጮ ኣዪያዌ፥ ኦኒኔ ሂንቴንቱ ቦላ ፒርዶፖ።
ሄዋ ማላ ኣሳይ ሁጴ ጊዲያ ኪሪስቶሳ ሚኒሲ ኦይቄዳዋ ሌፒሴ። ቦላ ኡባይ ሄ ሁጲያፔ ዎልቃ ዴሚዴ፥ ቦላን ዴዒያ ኩሪያናኔ ፃጱዋና ኢቲፔ ኦይቄቲዴ፥ ፆሳይ ዲቺያ ዲሹዋዳን ዲጬ።
ሂንቴንቱ ሃ ሳዓ ሞዲያ ኣያናቱዋፔ ሃኪዴ፥ ኪሪስቶሳና ሃዪቄዲታ፤ ያቲና፥ ኣዪሲ ሃ ሳዓ ዎጋን ዴዒያ ኣሳዳን ዴዒቴ? «ኦይቆፓ፤ ባራ ቤዖፓ፤ ቦቾፓ» ያጊያ ሂጌቶ ኣዪሲ ኣዛዜቲቴ?
<range>
ሃ ኡባባይካ ኣሳይ ሜዳ ሂጌኔ ቲሚርቴ ጊዲያ ዲራው፥ ዎዲያፔ ጉዪያን ያና።
ኡንቱንቱ ኪታንቻው ጎዪኒያዋኒኔ ዎርዱዋ ኣሺኬ ማላቲያዋን ቃሲ ባሬንቱ ኣሳቴ ጊልቂሲያዋን ኣዳ ኤራንቻ ማላቲኖ፤ ሺን ኣሹዋ ኣሙዋ ዲጋናው ጎዔና።
ሲሚ ሂንቴንቱ ኪሪስቶሳና ሃዪቁዋፔ ዴንዴዳዋ ጊዶፔ፥ ፆሳፔ ኡሼቻ ባጋና ኡቴዳ ኪሪስቶሲ ዴዒያሳን ሳሉዋን ዴዒያዋ ሚኒሲ ኮዪቴ።
ሳሉዋን ዴዒያዋ ሂንቴንቱ ቆፓናፔ ኣቲን፥ ሳዓን ዴዒያዋ ቆፖፒቴ።
ኣዪሲ ጎፔ፥ ሂንቴንቱ ሃዪቄዲታ፤ ቃሲ ሂንቴንቱ ሼምፑ ፆሳን ኪሪስቶሳና ጌሜዳ።
ሂንቴው ዴዖ ጊዴዳ ኪሪስቶሲ ቆንጪያ ዎዴ፥ ሄ ዎዴ ሂንቴካ ኣናና ቦንቹዋን ቆንጫና።
ሄዋ ዲራው፥ ሂንቴንቱን ዴዒያ ሃ ሳዓ ኣሞቱዋ ዎቴ፤ ሄዋንቱካ ዎሹሚያዋ፥ ቱናቴ፥ ዎሹማናው ኮዪያዋ፥ ኢታ ኣሙዋ፥ ሚሻ ኣሞቲያዋ። ዮራንቻ ጊዱሳይ ኤቃው ጎዪኒያዋፔ ዱማቴና።
ሃዋንቱ ጋሱዋን፥ ፆሳይ ኣዛዜቴና ኣሳቱዋ ሃንቄታናዋ።
ካሴ ሂንቴንቱ ሃ ኢታ ቆፋቱዋን ዴዒያ ዎዴ ኡንቱንቱን ሞዴቴዲታ።
ሺን ሃዒ ሂንቴንቱ ቃሲ ሃንቁዋ፥ ዪሉዋ፥ ኢፁዋ፥ ሂንቴንቱ ዶናፔ ኬሲያ ጫሻኔ ዬላዪያ ሃሳያ ሃዋንታ ኡባ ሂንቴፔ ዪሲቴ።
ኢቱ ኢቶ ዎርዶቶፒቴ፤ ኣዪሲ ጎፔ፥ ናጋራንቻ ሜታ ኣ ኦሱዋና ሂንቴፔ ዪሲ ዲጊዴ፥
ፆሳይ፥ ኣ ሜዳዌ፥ ባሬና ማላቲሳናዉኔ ባሬው ዴዒያ ኤራቴ ኡባ ኢማናው፥ ኡባ ዎዴ ኦራያ ኦራ ሜታ ማዬዲታ።
ሃ ኦራ ሜታን፥ ጊሪኬ ኣሳ ዎይ ኣዪሁዳ ኣሳ፥ ቃፃሬቴዳዋ ዎይ ቃፃሬቲቤናዋ፥ ኢማቱዋኔ ኣይኔ ታማሪቤናዋ፥ ኣዪሊያ ዎይ ዎማኑዋ ጊዴ ሻኪያባይ ባዋ፤ ሁጴ ኣላሊ ኪሪስቶሳ፤ ኢ ኡባንካ ዴዔ።
ሄዋ ዲራው፥ ፆሳይ ዶሬዳዋንቱዳን፥ ጌሻኔ ሲቂያዋንታ ጊዲዴ፥ ማሮቴ፥ ቃሬታ፥ ኬካቴ፥ ሂንቴንቱ ሁጲያ ካዉሺያዋ፥ ኣሺኬቴኔ ዳንዳያ ማዪቴ።
ኢቱ ኢቱዋዋ ዳንዳዪቴ፤ ኦኒኔ ባሬ ላጊያ ቦላ ሃንቄቴዳዌ ዴዖፔ፥ ኢቱ ኢቶ ኣቶ ያጎ። ኪሪስቶሲ ሂንቴንቶ ኣቶ ጌዳዋዳን፥ ሂንቴካ ኣቶ ጊቴ።
ሄዋ ኡባ ቦላ፥ ኡባባ ኢቲፔ ሺሺ ቃቺያ ሲቁዋ ማዪቴ።
ኪሪስቶሲ ኢሚያ ሳሮቴይ ሂንቴንታ ሞዶ፤ ኣዪሲ ጎፔ፥ ፆሳይ ሂንቴንታ ኢቲ ኣሳ ኡዲዴ፥ ሄ ሳሮቴው ፄሴዳ ፆሳ ጋላቲቴ።
ኪሪስቶሳ ቃላይ ሂንቴንቱ ዎዛናን ኩሚዴ ዴዖ፤ ሂንቴንቶ ዴዒያ ኣዳ ኤራቴ ኡባን ኢቱ ኢቱዋ ታማሪሲቴኔ ዞሪቴ፤ ሂንቴንቱ ዎዛናን ፆሳ ጋላቲዴ፥ ዎሳኔ ማዚሙሪያ፥ ፆሳ ሱን ቁ ኦያ ዬ ዬፂቴ።
ሂንቴ ኣይ ሃሳዪያዋ ዎይ ኣይ ኦያዋ ጊዶፔካ፥ ኣዉዋ ፆሳ ዬሱሳ ባጋና ጋላቲዴ፥ ኦያዋ ኡባ ጎዳ ዬሱሳ ሱንን ኦቴ።
ማቼቶ፥ ኣማኒያ ኣሳው ቤሲያዋዳን፥ ሂንቴንቱ ኣሲናው ሞዴቲቴ።
ኣቱማ ኣሳቶ፥ ሂንቴንቱ ማጫ ኣሳ ሲቂቴ፤ ኡንቱንቱና ዎፑ ጊዴ ዴዒቴ።
ናቶ፥ ሂንቴንታ ዬሌዳዋንቶ ኡባባኒ ኣዛዜቲቴ። ኣዪሲ ጎፔ፥ ሂንቴንቱ ኡንቱንቶ ኣዛዜቲያዌ ፆሳ ዳሮ ናሼቼ።
ኣዋቶ፥ ሂንቴንቱ ናናይ ዎዛና ባዬና ማላ፥ ኡንቱንታ ዪሎዮፒቴ።
ኣዪሌቶ፥ ሳዓን ሂንቴንቶ ጎዳ ጊዲያዋንቶ ኡባባኒ ኣዛዜቲቴ፤ ጎዳው ያዪዴ፥ ሱሬ ዎዛናን ኦቴፔ ኣቲን፥ ኣሳ ናሼቻናዉኔ ኣሳይ ቤዖ ጊያዋን ኣዛዜቲያዋንታ ጊዶፒቴ።
ሂንቴ ኦያ ኦሱ ኡባ ኣሳው ጊዴናን ጎዳው ኦያዋዳን፥ ዎዛናፔ ኦቴ።
ጎዳ ኪሪስቶሳው ሂንቴንቱ ኦያ ዲራው፥ ኢ ባሬዋንቶ ኢማናው ጊጊሲ ዎዳዋ ሂንቴንቱ ላታናዋ ኣኬኪቴ።
ባላባ ኦዳ ኡራይ ኦኒኔ፥ ባሬ ኦዳ ባላዳን ዎይታ ኣካና፤ ኣዪሲ ጎፔ፥ ፆሳይ ፒርዲዴ፥ ኦናኔ ማዴና።
ጎዳቶ፥ ሂንቴዉካ ሳሉዋን ጎዳይ ዴዒያዋ ኤሪዴ፥ ሂንቴንቱ ኣዪሌቶ ፂሎቴኒኔ ሱሬቴን ኮሺያዋ ኦቴ።
ፆሳ ኣጌናን ዎሲቴ፤ ቃሲ ዎሲዴ ኣዛሌናን፥ ኣ ጋላቲዴ ዎሲቴ።
ቃሲ ሂንቴንቱ ዎሲያ ዎዴ ኡባን፥ ካሴዴፔ ኣሳው ቆንጪቤናዋ፥ ኪሪስቶሳዋ ኑኒ ኦዳና ማላ፥ ፆሳይ ኑሲ ኢንጄያናዳን፥ ኑሲካ ፆሳ ዎሲቴ፤ ኣዪሲ ጎፔ፥ ሃዒ ታኒ ቃሾ ጎሊያን ዴዒያዌ ሄዋሳ።
ቃሲካ ታኒ ቤሲያዋ ኬና ቆንጪሳዴ ሃ ዬዉዋ ኦዳና ማላ፥ ታው ፆሳ ዎሲቴ።
ሂንቴው ዴዒያ ዎዲያ ጎዒ ባዪናሳን ዪሴናን፥ ኣማኔናዋንቱ ማታን ጪንጫቴን ዴዒቴ።
ሂንቴንቱ ኣሳ ኡባው ዎቲ ዛራናው ቤሲንቶ ኤራና ማላ፥ ሂንቴንቱ ሃሳያይ ኡባ ዎዴ፥ ሲሳናው ሎዒያዋኔ ናሼቺያዋ ጊዳናው ቤሴ።
ኑ ሲቆ ኢሻይ ቲኪቆሲ፥ ታናና ኢቲፔ ጎዳ ኦሱዋን ቆማ ጊዴዳ ኣማኔቲያ ኦሳንቻይ፥ ታ ዴዑዋባ ሂንቴንታ ኤሪሳና።
ታኒ ኣ ሂንቴኮ ኪቲያዌ፥ ኑኒ ዋኒ ዴዒንቶ ሂንቴንቶ ኢ ኦዲዴ፥ ሂንቴንታ ሜንና ዲራሳ።
ኣናሲሞሲ፥ ኣማኔቲያ ሲቆ ኢሻይ፥ ሂንቴንቱ ጋዴዌ፥ ኣናና ኢቲፔ ሂንቴኮ ቤ፤ ኡንቱንቱ ሃዋን ሃኒያ ኡባባ ሂንቴንታ ኤሪሳና።
ታናና ቃሹዋን ዴዒያ ኣሪስፂሮኮሲኔ ባርናባሳው ኣዉዋ ጊዴዳ ማርቆሲ ሂንቴንታ ሳሮቲኖ፤ ታኒ ሂንቴንታ ካሴ ኣዛዜዳዋዳን፥ ማርቆሲ ሂንቴኮ ቦፔ፥ ዎዛናፔ ኣ ሞኪቴ።
ዮስፆሳ ጊያ ዬሱሲካ ሂንቴንታ ሳሮ ሳሮ ጌ፤ ኣዪሁዳ ኣሳቱዋፔ ታናና ፆሳ ካዉቴው ኦያዌ፥ ሃ ሄዙ ኣሳቱዋፔ ሃራይ ባዋ፤ ሃዋንቱ ታና ዳሮ ማዴዲኖ።
ኤፓፊሪ፥ ሂንቴንቱ ጋዴዌ፥ ኪሪስቶሲ ዬሱሳ ቆማይ፥ ሂንቴንታ ሳሮ ሳሮ ጌ። ኢ ሂንቴንቱ ፆሳን ሚኒዴ ኤቃናዳኒኔ ፆሳይ ኮዪያዌ ኡባይ ኣዬንቶ ኤሪዴ፥ ፖሊ ኣማናናዳን፥ ኡባ ዎዴ ፆሳ ሚኒሲ ዎሴ።
ኣዪሲ ጎፔ፥ ኢ ሂንቴንቶ፥ ሎዶቂያ ኣሳዉኔ ሂራፖሊሳ ጊያ ካታማ ኣሳው ዳሮ ዳቡሪያዋ ታኒ ማርካታይ።
ኑ ሲቆ ዶቶሪ ሉቃሲኔ ዴማሲ ሂንቴንታ ሳሮ ዴዒቴ ያጊኖ።
ሎዶቂያን ዴዒያ ኑ ኢሻቶኔ ኒምፒው ቃሲ ኢዚ ጎሊያን ሺቂያ ኣማኒያ ኣሳቶ ኑ ሳሮታ ኦዲቴ።
ሃ ዳቢዳቢያ ሂንቴንቱ ናባቤዳዋፔ ጉዪያን፥ ሎዶቂያ ኣማኒያዋንቶካ ናባቢሲቴ፤ ሂንቴካ ሎዶቂያ ኣማኒያዋንቱካ ሂንቴንቶ ዬዲያ ዳቢዳቢያ ናባቢቴ።
ቃሲ ኣርኪፖሳው፥ «ጎዳይ ኔው ኢሜዳ ኦሱዋ ፖላናዋ ዶጎፓ» ያጊዴ ኦዲቴ።
ታኒ ጳዉሎሲ፥ ታ ኩሺያን ሳሮታ ፃፌዳዋ ሃዋ ቤዒቴ፤ ታኒ ቃሹዋን ዴዒያዋ ዶጎፒቴ። ፆሳ ኣ ኬካቴይ ሂንቴንቱና ጊዶ።
ኑኒ ጳዉሎሲ፥ ሲላሴኔ ፂሞቶሲ ቴሴሎንቄን ዴዒያ ኣማኒያ ኣሳቶ ሃ ዳቢዳቢያ ፃፌቶ፤ ሄዋንቱ ፆሳ ኑ ኣቡዋንቶኔ ጎዳ ዬሱሲ ኪሪስቶሳዋንቶ፥ ኣ ኬካቴይኔ ሳሮቴይ ጊዶ።
ኑኒ ዎሳን ፆሳ ጋላቲዴ፥ ኡባ ዎዴ ሂንቴና ኡባቱዋ ሃሳዬቶ።
ኑኒ ኑ ፆሳ፥ ኑ ኣዉዋ ሲንን ኣማኑዋን ሂንቴንቱ ኦዳ ኦሱዋኔ፥ ሲቁዋን ሂንቴንቱ ዳቡሬዳ ዳቡራ፥ ቃሲ ኑ ጎዳ ዬሱሲ ኪሪስቶሳን ሂንቴው ዴዒያ ሂዶታን ጌንጪያ ጌንጩዋ ኡባ ዎዴ ሃሳዬቶ።
ኑናዳን ፆሳ ካሊያዋንቶ፥ ፆሳይ ሂንቴና ሲቂያዋኔ ሂንቴና ባሬው ናና ኦናው ዶሬዳዋ ኑኒ ኤሬቶ።
ኣዪሲ ጎፔ፥ ኑኒ ዎንጋላ፥ ዎልቃን፥ ጌሻ ኣያናኒኔ ሄ ዎንጌሊ ቱማ ጊዴዳዋ ዉርሲ ኣማኒያዋን ሂንቴንቶ ኣሄዳዋፔ ኣቲን፥ ኣሳ ቃላ ፃላላን ኣሂቤይኮ። ኑኒ ሂንቴናና ዴዒያ ዎዴ፥ ሂንቴንቱ ዲራው ዋኒ ዴዔዴንቶ፥ ሂንቴንቱ ኤሪታ።
ቃሲ ሂንቴንቱ ዳሮ ዋዬቶፔካ፥ ጌሻ ኣያናይ ኢሜዳ ናሼቻን ኪታ ኣኬዲታ፤ ሄዋን ኑ ሌሚሱዋኔ ጎዳዋ ካሌዲታ።
ሄዋ ዲራው፥ ማቂዶኒያኒኔ ኣካዪያ ጊያ ጋዲያን ዴዒያ ኣማኒያ ኡባቶ ሌሚሱዋ ጊዴዲታ።
ኣዪሲ ጎፔ፥ ጎዳ ቃላይ ሂንቴፔ ኬሲዴ፥ ማቂዶኒያኒኔ ኣካዪያ ፃላላን ሲሴቲቤና፤ ሺን ፆሳ ሂንቴንቱ ኣማኒያዌ ኡባሳን ሲሴቴዳ። ሲሚ ኑኒ ሃሳያናው ኮሺሺን ኣቶዌ ኣይኔ ባዋ።
ኣዪሲ ጎፔ፥ ኑኒ ሂንቴኮ ቤዳ ዎዴ፥ ሂንቴንቱ ኑና ዎቲ ሞኬዴንቶኔ ቃሲ ሂንቴንቱ ሂንቴንቱ ኤቃው ኦያዋ ኣጊዴ፥ ዎርዶቴና ዴዑዋ ፆሳው ኦናው ዋኒ ፆሳኮ ሲሜዲቴንቶ፥ ኡንቱንቱ ባሬንቱ ሁጲያን ሃሳዪኖ።
ቃሲ ፆሳ ናዓይ ዬሱሲ፥ ፆሳይ ሃዪቁዋፔ ዴንዳዌ፥ ኑና ሲንፔ ያና ፆሳ ሃንቁዋፔ ኣሺያዌ ሳሉዋፔ ያናዋ ሂንቴንቱ ናጊያዋ ኡንቱንቱ ሃሳዪኖ።
ኑናዳን ፆሳ ካሊያዋንቶ፥ ኑኒ ሂንቴኮ ቤዳዌ ሜላ ጊዴናዋ ሂንቴንቱ ሂንቴንቱ ሁጴው ኤሪታ።
ሺን ኑኒ ሂንቴኮ ያናፔ ካሴ ፒሊጲሲዮሳ ጊያ ካታማን ዋዬቴዳዋኔ ቦሬቴዳዋ ሂንቴንቱ ኤሪታ፤ ዳሮ ጳልቄይ ዴዖፔካ፥ ሂንቴንቶ ኣ ሚሺራቹዋ ቃላ ኦዳና ማላ፥ ፆሳይ ኑሲ ሚኖቴ ኢሜዳ።
ኑኒ ሂንቴና ዎሲያዌ ባሊዴ ዎይ ቱናቴን ዎይ ጌኒያን ጊዴና።
ሺን ፆሳይ ዎንጋላ ሃዳራ ኣካናው ኑኒ ኣማኔቲያዋንታ ጊዲና፥ ኑሲ ሄ ሃዳራ ኢሜዳ፤ ሄ ኢሜዳዋዳንካ ኑኒ ሃሳዬቶ። ቃሲ ኑኒ ኑ ዎዛና ፆሞሲያ ፆሳ ናሼቺያዋዳን ሃሳዬቶፔ ኣቲን፥ ኣሳ ናሼቺያዋዳን ሃሳዮኮ።
ኑኒ ሂንቴኮ ጪሚያ ሃሳያና፥ ዎይ ኑኒ ዮራ ጌንያ ሃኖታን ዪቤናዋ ሂንቴንቱ ሎይ ኤሪታ፤ ፆሳይካ ኑሲ ማርካ።
ኑኒ ኣሳፔ፥ ዎይ ሂንቴፔ፥ ዎይ ሃራንቱ ኦፔኔካ ቦንቹዋ ኣካናው ኮዪቤይኮ።
ኑኒ ኪሪስቶሲ ኪቴዳዋንታ ጊዲዴ፥ ቦንቹዋ ሂንቴንቱፔ ኦቻናው ዳንዳዬቶ። ሺን ኣታ ባሬ ናናቱዋ ሲቁዋን ዲቺያዋዳን፥ ሂንቴንቱ ጊዶን ኣሺኬ ጊዴዶ።
ሂንቴንቱ ኑሲ ዳሮ ኣልዖ ጊዴዳ ዲራው፥ ፆሳ ዎንጋላ ሂንቴንቶ ኢማናዋ ፃላላ ጊዴናን፥ ኑ ዴዑዋካ ሂንቴንቶ ኢማናው ጊጊ ኡቴዶ፤ ኣዪሲ ጎፔ፥ ሂንቴና ኑኒ ሎይ ሲቄዶ።
ኑናዳን ፆሳ ካሊያዋንቶ፥ ኑ ኦሱዋኔ ኑ ዳቡራ ሂንቴንቱ ኣኬኪታ፤ ሂንቴንቶ ፆሳ ሚሺራቹዋ ቃላ ኦዲዴ፥ ሂንቴና ኣዪኔ ዋዪሴና ማላ፥ ቃማኔ ጋላሲ ኑኒ ኦዶ።
ኑ ዴዑ ሂንቴንቱ ማታን፥ ኣማኒያዋንቱ ማታን፥ ጌሻ፥ ፂሎኔ ቦሬቴናዋ ጊዲያዎ ሂንቴኔ ፆሳይ ማርካ።
ኑኒ ሂንቴንቶ ሁጲያን ሁጲያን ኣዉ ባሬ ናናው ሃኒያዋዳን ሃኔዳዋ ኤሪታ።
ኑኒ ሂንቴና ዞሬዶ፤ ሜንዶኔ ሂንቴንቶ ማርካቴዶ። ሄዌኔካ ሂንቴና ፄሴዳ ፆሳ ናሼቺያ ዴዑዋ ሂንቴንቱ ዴዓናዳናኔ ኣ ካዉቴኔ ኣ ቦንቹዋ ጌላናዳና።
ሂንቴ ኑፔ ፆሳ ቃላ ቱማ ጊዴዳዋዳን ኣኬዳ ዎዴ፥ ፆሳ ኪታዳን ኣኬዳዋፔ ኣቲን፥ ኣሳ ኪታዳን ኣኪቤና ዲራው፥ ፆሳ ቃላይ ኣማኒያ ሂንቴናን ኦ፤ ሄ ጋሱዋን ኑኒ ፆሳ ኡባ ዎዴ ጋላቴቶ።
ኣዪሲ ጎፔ፥ ኑናዳን ፆሳ ካሊያዋንቶ፥ ኪሪስቶሲ ዬሱሳን ኢቱዋ ጊዴዳ ዪሁዳ ጊያ ጋዲያን ዴዒያ ኣማኒያዋንታ፥ ሂንቴንቱ ሌሚሴቲታ፤ ሄዋንቱ ፆሳ ኣማኒያዋንታ። ኣዪሁዳቱ ኡንቱንታ ዋዪሴዳዋዳን፥ ሂንቴንቱ ቢታ ኣሳይካ ሂንቴና ዋዪሴዳ።
ሄ ኣዪሁዳቱ ጎዳ ዬሱሳኔ ናባቱዋ ዎዲኖ፤ ቃሲ ኑና ዬዴርሴዲኖ። ኡንቱንቱ ፆሳ ናሼቺኪኖ፤ ኣሳ ኡባካ ኢፂኖ።
ኣዪሁዳ ጊዴና ኣሳይ ኣታና ማላ፥ ኑኒ ኡንቱንቶ ቃላ ኦዲያዋ ዲጊኖ። ቃሲ ኡንቱንቱ ናጋራይካ ኡባ ዎዴ ዳሪ ዳሪ ቤ። ሺን ዉርሴን ፆሳ ሃንቁ ኡንቱንቱ ቦላ ዎዳ።
ሺን ኑናዳን ፆሳ ካሊያዋንቶ፥ ኑኒ ኑ ቆፋን ጊዴናዳን፥ ኣሳቴ ፃላላን ሂንቴፔ ጉ ዎዴው ሻኬቴዳ ዎዴ፥ ሂንቴና ዳሮ ላሞቲዴ፥ ኣይፊያን ቤዓናው ሎይ ኮዬዶ።
ኣዪሲ ጎፔ፥ ኑኒ ሂንቴኮ ሲሚዴ ባናው ኮዬዶ። ኡባ ታኒ ጳዉሎሲ ዛራ ዛራዴ ሂንቴኮ ባናው ማላ ቤዓዲ፤ ሺን ሴፃናይ ኑና ዲጌዳ።
ኣዪሲ ጎፔ፥ ኑ ጎዳ ዬሱሲ ኪሪስቶሲ ዪያ ዎዴ፥ ኑኒ ቤዓና ጊዴ ናሼቻን ናጊያዌ፥ ዎይ ኑ ናሼቻይ፥ ዎይ ኑኒ ጬቄቲያ ኣኪሊሊ ኦኔ? ሂንቴና ጊዲኪቴዬ?
ኣዪሲ ጎፔ፥ ሂንቴንቱ ኑ ቦንቹዋኔ ኑ ናሼቻ።
ሄዋ ዲራው፥ ኑሲ ጌንጫናው ዳንዳዬቴናን ኢፄዳ ዎዴ፥ ኣቴና ጊያ ካታማን ኑሬካ ኣታናው ቆፋ ቃቼዶ።
ሂንቴና ዞራናዳኒኔ ሂንቴንቱ ኣማኑዋን ሂንቴና ሚኒሳናዳን፥ ፆሳው ኦያ ኑ ኢሻ፥ ኑናና ኢቲፔ ኪሪስቶሳ ሚሺራቹዋ ቃላ ኦዲያ ፂሞቶሳ ሂንቴኮ ኪቴዶ።
ሃ ዋዪያ ጋሱዋን ሂንቴፔ ኦኒኔ ጉዬ ሲሜና ማላ፥ ኣ ኪቴዶ። ኑኒ ሄዎ ዶሬቴዳዋ ሂንቴንቱ ሂንቴንቱ ሁጴው ኤሪታ።
ኣዪሲ ጎፔ፥ ኑኒ ሂንቴናና ዴዒዴ፥ ኑኒ ዋዬታናዋ ካሴቲዴ ሂንቴንቶ ኦዴዶ፤ ቃሲ ሂንቴንቱ ኤሪያዋዳንካ ካሴ ሄዋዳን ሃኔዳ።
ሄዋ ዲራው፥ ቃሲ ጌንጫናው ታው ዳንዳዬቴናን ኢፄዳ ዎዴ፥ «ኦኒ ኤሪ ፃላሂያ ካፑ ሂንቴና ፓጬናን ኣጌና። ኑ ዳቡራዪካ ሜላ ጊዴናን ኣጌና» ያጋዴ ሂንቴንቱ ኣማኑዋ ኤራናው ፂሞቶሳ ሂንቴኮ ኪታዲ።
ሺን ሃዒ ፂሞቶሲ ሂንቴንቱ ማታፔ ኑኮ ዪዴ፥ ሂንቴንቱ ኣማኑዋባኔ ሂንቴንቱ ሲቁዋባ ሂንቴንቶ ሚሺራቹ ጊዴ ኑሲ ኦዴዳ። ቃሲ ኑኒ ሂንቴና ቤዓናው ላሞቲያዋዳን ሂንቴካ ኑና ቤዓናው ላሞቲዴ፥ ኡባ ዎዴ ኑሲ ሎዖባ ቆፒያዋ ኢ ኦዴዳ።
ሄዋ ዲራው፥ ኑናዳን ፆሳ ካሊያዋንቶ፥ ኑ ዋዪያኒኔ ኑ ቱጋን ኡባን ሂንቴንቱ ኣማኑዋ ባጋና ሂንቴዋን ኑ ሚኔቴዶ።
ጎዳን ሚኒዴ ሂንቴንቱ ዴዖፔ፥ ኑኒካ ሃዒ ዴዔቶ።
ኣዪሲ ጎፔ፥ ኑኒ ሂንቴባው ፆሳ ጋላቴቶ። ኑኒ ኑ ፆሳ ሲንን ሂንቴንቱ ዲራው ዴዒያ ናሼቻ ኡባው ኣ ዳሮ ጋላቴቶ።
ኑኒ ሂንቴና ቤዓናዉኔ ሂንቴንቱ ኣማኖ ፓጬዳዋ ኩንናው፥ ቃማኔ ጋላሲ ኑ ኩሜን ዎዛናፔ ፆሳ ዎሴቶ።
ኑ ኣዉ፥ ኑ ፆሳይ ባሬ ሁጴው፥ ቃሲ ኑ ጎዳይ ዬሱሲ ኪሪስቶሲ ኑኒ ሂንቴኮ ቢያ ኦጊያ ኑሲ ጊጊሶ።
ኑኒ ሂንቴና ሎይ ሲቂያዋዳን፥ ጎዳይ ሂንቴንቱ ኢቱ ኢቱዋ ሲቂያ ሲቁዋኔ ቃሲ ኣሳ ኡባ ሲቂያ ሲቁዋ ሂንቴንቶ ዳሪሶኔ ጉጆ።
ኑ ጎዳይ ዬሱሲ ባሬ ጌሻቱዋ ኡባና ዪያ ዎዴ፥ ኑ ፆሳ፥ ኑ ኣዉዋ ሲንን ሂንቴ ዎዛናይ ጌሻኔ ፖኩ ባይናዋ ኡዲዴ፥ ሂንቴና ኢ ሜን።
ሲሚ ዉርሴን፥ ኑናዳን ፆሳ ካሊያዋንቶ፥ ፆሳ ናሼቻናው ሂንቴንቱ ዋኒ ዴዓናው ቤሲንቶ፥ ኑፔ ታማሬዲታ። ሄዌ ሂንቴንቱ ካሴዴፔ ዴዒያ ማራ፤ ሺን ሃዒ ሂንቴንቱ ካሴዋፔ ሎይዴ ኦናዳን፥ ጎዳ ዬሱሳ ሱንን ሂንቴና ዎሴቶኔ ዞሬቶ።
ኣዪሲ ጎፔ፥ ኑኒ ጎዳ ዬሱሳ ማታ ባጋና ሂንቴንቶ ኢሜዳ ኣዛዙ ሃቃዌንቶ፥ ሂንቴንቱ ኤሪታ።
ኣዪሲ ጎፔ፥ ፆሳይ ሂንቴፔ ኮዪያዌ ኣዬ ጎፔ፥ ሂንቴንቱ ጌሻ ጊዳናዋኔ ዎሹሚያዋ ኡባና ኣጋናዋ ኮዬ።
ሂንቴንቱ ሁጲያን ሁጲያን ጌሻቴኒኔ ቦንቹዋን ሂንቴንቱ ማቺያና ዎቲ ዴዓኔንቶ ኤራናው ቤሴፔ ኣቲን፥
ፆሳ ኤሬና ኣማኔና ኣሳቱዋዳን፥ ሎይ ኣሞቲያዋን ኣካናው ቤሴና።
ኑኒ ቃሲ ካሴ ሂንቴንቶ ኦዴዳዋዳኒኔ ሂንቴና ሚኒሲ ዞሬዳዋዳን፥ ጎዳይ ሃዋ ማላባን ኡባን ሃሉዋ ኬሲያዋ ጊዲያ ዲራው፥ ኦኒኔ ሃ ዬዉዋን ባሬ ኢሻ ናቃናዉኔ ጪማናው ቤሴና።
ኣዪሲ ጎፔ፥ ፆሳይ ኑና ጌሻቴን ዴዓናው ፄሴዳዋፔ ኣቲን፥ ቱናቴን ዴዓናው ፄሲቤና።
ሄዋ ዲራው፥ ሃ ቲሚርቲያ ኢፂያ ኦኒኔ ሂንቴንቶ ባሬ ጌሻ ኣያና ኢሚያ ፆሳ ኢፄፔ ኣቲን፥ ኣሳ ኢፄና።
ሂንቴ ሂንቴንቱ ሁጲያን ኢቱ ኢቱዋ ሲቃናዳን፥ ፆሳይ ሂንቴና ታማሪሴዳ ዲራው፥ ሂንቴንቱ ሂንቴንቱ ኢሻቱዋ ዎቲ ሲቃናው ቤሲንቶ፥ ኑኒ ፃፋናው ኮሼና።
ቃሲ ማቂዶኒያ ቢታ ኡባን ዴዒያ ኢሻቱዋ ኡባቱዋ ቱሙ ሂንቴንቱ ሲቂታ። ሺን ኑናዳን ፆሳ ካሊያዋንቶ፥ ሂንቴንቱ ሄዋፔ ጉጂ ጉጂዴ ኡንቱንታ ሲቃና ማላ፥ ሂንቴና ዎሴቶ።
ኑኒ ካሴ ሂንቴንቶ ኦዴዳዋዳን፥ ዎፑ ጌዳ ዴዑዋ ዴዒቴ። ቃሲ ሂንቴና ኮሺያዋ ዴማናው፥ ሂንቴ ኩሺያን ኦቴ።
ሄዋ ጊዶፔ፥ ኣማኔናዋንቱ ማታን ሂንቴንቱ ቦንቼታናኔ ቃሲ ሂንቴና ኮሺያባው ኦናኔ ኣዉዳሺኪታ።
ሺን ኑናዳን ፆሳ ካሊያዋንቶ፥ ሂንቴንቱ ሂዶታይ ባይና ኣሳቱዋዳን ካዮቴና ማላ፥ ሃይቄዳ ኣሳቱዋባ ሂንቴንቱ ኤራና ማላ ኮዬቶ።
ኑኒ ዬሱሲ ሃዪቄዳዋኔ ቃሲ ሃዪቁዋፔ ኢ ዴንዴዳዋ ኣማኔቶ፤ ሄዋዳንካ፥ ፆሳይ ዬሱሳ ኣማኒዴ ሃዪቄዳዋንታ ዬሱሳና ኣሃናዋ ኣማኔቶ።
ኣዪሲ ጎፔ፥ ኑኒ ሂንቴንቶ ኦዲያ ጎዳ ቃላይ ሃዋ፤ ኑኒ፥ ጎዳ ላዔንዋ ዩሳ ጋላሳይ ጋካናው ሃዋን ፓፃ ዴዒያዋንቱ፥ ሃይቄዳዋንቱፔ ካሴቶኮ።
ኣዪሲ ጎፔ፥ ጎዳይ ባሬ ሁጲያን ኣዛዙዋና፥ ኪታንቻቱዋ ካፑዋ ኮሻና፥ ፆሳ ማላካታ ጊሬና ሳሉዋፔ ዎና። ኪሪስቶሳ ኣማኒዴ ሃዪቄዳዋንቱ ካሴቲዴ ሃዪቁዋፔ ዴንዳና።
ሄዋፔ ጉዪያን፥ ኑኒ ሄ ዎዴ ፓፃ ዴዒያዋንቱ፥ ጎዳና ጫርኩዋ ጊዶን ጋኬታናው ኡንቱንቱና ኢቲፔ ሻሪያን ዴንዳና። ሄዋ ዲራው ኑኒ ጎዳና ኢቲፔ ኡባ ዎዴ ዴዓና።
ሄዋሲ፥ ሃ ቃላን ኢቱ ኢቱዋ ሜንቴ።
ሺን ኑናዳን ፆሳ ካሊያዋንቶ፥ ሃ ዬዋቱ ኣዉዴ ሃናኔንቶ፥ ዎዲያኔ ኣጌና ሂንቴንቶ ፃፋናው ኮሼና።
ኣዪሲ ጎፔ፥ ጎዳ ጋላሳይ ካዪሱ ቃማ ዪያዋዳን ያናዋ ሂንቴንቱ ሎይ ኤሪታ።
ኣሳይ፥ «ኡባባይ ሳራ፤ ኣያይካ ሃኔና» ጊሺን፥ ማጫ ኣሳ ዬሉ ኦይቂያዋዳን፥ ባሻይ ኡንቱንቱ ቆፔናን ኡንቱንቱ ቦላ ያና። ኡንቱንቱ ሙሌካ ኬሲ ኣኪኪኖ።
ሺን ኑናዳን ፆሳ ካሊያዋንቶ፥ ሄ ጋላሳይ ሂንቴንቶ ካዪሱ ዪያዋዳን ያናው ሂንቴንቱ ማኒ ዴዒኪታ።
ሂንቴ ኡባይ ፖዑዋ ኣሳኔ ጋላሳ ኣሳ፤ ኑኒ ቃማ ኣሳ ዎይ ማ ኣሳ ጊዶኮ።
ሄዋ ዲራው፥ ኑኒ ሃራቱ ጌሚዒሺያዋዳን ጌሚዒሻናው ቤሴና። ኑኒ ቤጎታናዉኔ ዎጋን ዴዓናው ቤሴ።
ኣዪሲ ጎፔ፥ ጌሚዒሺያዋንቱ ቃማ ጌሚዒሺኖ፤ ማቲያዋንቱካ ቃማ ማቲኖ።
ሺን ኑኒ ጋላሳ ኣሳ ጊዲያዋንቱ ዎጋን ዴዓናው ቤሴ። ኑኒ ኣማኑዋኔ ሲቁዋ ቲራን ዎያ ኦላ ሚሻዳን ኦይቂዴ፥ ኑኒ ሂዶታን ናጊያ ኣቶቴ፥ ቢራታ ቆቢያዳን፥ ሁጲያን ዎናው ቤሴ።
ኣዪሲ ጎፔ፥ ፆሳይ ኑና ኑ ጎዳ ዬሱሲ ኪሪስቶሳ ባጋና ኣቶቴ ዴማናው ዶሬዳዋፔ ኣቲን፥ ኣ ሃንቁዋ ኣካናው ዶሪቤና።
ኑኒ ፓፃ ጊዲና ዎይ ሃዪቄዳዋንታ ጊዲና፥ ኪሪስቶሳና ኢቲፔ ዴዓና ማላ፥ ኪሪስቶሲ ኑ ዲራው ሃዪቄዳ።
ሄዋ ዲራው፥ ሂንቴንቱ ቃሲ ሃዒ ኦያዋዳን፥ ሃራቱዋ ሜንቴኔ ኢቱ ኢቱዋ ዲቺቴ።
ኑናዳን ፆሳ ካሊያዋንቶ፥ ሂንቴንቱ ጊዶን ኦያዋንታ፥ ሂንቴና ኣማኑዋ ኦጊያን ካሌያዋንታኔ ዞሪያዋንታ፥ ሂንቴንቱ ቦንቻና ማላ፥ ሂንቴና ዎሴቶ።
ኡንቱንቱ ኦያ ኦሱዋ ዲራው፥ ኡንቱንታ ሎይ ቦንቺቴኔ ሲቂቴ። ኢቱ ኢቱዋና ሳሮቴን ዴዒቴ።
ኑናዳን ፆሳ ካሊያዋንቶ፥ ኑኒ ሂንቴና ዞሬቶ፤ ማራይ ባዪና ዴዑዋ ዴዒያዋንታ ሴሪቴ። ያዪያዋንታ ሜንቴ። ዎልቂ ባይናዋንታ ማዲቴ። ኣሳ ኡባ ዳንዳዪቴ።
ኦኒኔ ኢታ ዲራው ኢታ ዛሬና ማላ ናጌቲቴ፤ ሺን ኡባ ዎዴ፥ ኢቱ ኢቶኔ ቃሲ ኣሳ ኡባው ሎዖባ ኦናው ሚኒቴ።
ኡባ ዎዴ ናሼቲቴ።
ኡባ ዎዴ ቃንፄናን ፆሳ ዎሲቴ።
ኡባባኒ ጋላቲቴ። ኣዪሲ ጎፔ፥ ኪሪስቶሳ ዬሱሳ ባጋና ፆሳይ ሂንቴፔ ኮዪያዌ ሄዋ።
ጌሻ ኣያና ታማ ቶዪሶፒቴ።
ቲምቢቲያ ቃላ ካፒቴ።
ኡባባካ ፓጪቴ። ሎዖባ ኦይቂቴ።
ኢታ ኦሱዋ ኡባፔ ሃኪቴ።
ሳሮቴ ፆሳይ ባሬ ሁጴው ሂንቴና ኡባባኒ ፖሎ ጌሾ፤ ቃሲ ኑ ጎዳይ ዬሱሲ ኪሪስቶሲ ዪያ ዎዴ፥ ፆሳይ ሂንቴንቱ ኣያና፥ ሼምፑዋኔ ኣሳቴ ኢቲፔ ቦሬቴናዋኔ ፖሎ ኡዲዴ ናጎ።
ሂንቴና ፄሲያዌ ኣማኔቴዳዋ፤ ቃሲ ሄዋ ኢ ፖላና።
ኑናዳን ፆሳ ካሊያዋንቶ፥ ኑሲ ፆሳ ዎሲቴ።
ኢሻቱዋ ኡባ ጌሻ ዬሩዋ ዬሪዴ ሳሮቲቴ።
ሂንቴ ሃ ዳቢዳቢያ ጌሻ ኢሻቱዋ ኡባው ናባባናዳን፥ ጎዳ ሱንን ሂንቴና ዎሳይ።
ኑ ጎዳ ዬሱሲ ኪሪስቶሳ ኣ ኬካቴይ ሂንቴናና ኢቲፔ ጊዶ።
ኑኒ ጳዉሎሲ፥ ሲላሴኔ ፂሞቶሲ፥ ቴሴሎንቄን ዴዒያ ኣማኒያ ኣሳቶ ሃ ዳቢዳቢያ ፃፌቶ። ሄዋንቱ ፆሳ ኑ ኣቡዋንታኔ ጎዳ ዬሱሲ ኪሪስቶሳዋንታ።
ፆሳ ኑ ኣዉዋፔኔ ጎዳ ዬሱሲ ኪሪስቶሳፔ፥ ኣ ኬካቴይኔ ሳሮቴይ ሂንቴንቶ ጊዶ።
ኑናዳን ፆሳ ካሊያዋንቶ፥ ሂንቴንቱ ኣማኑ ሎይ ዲጪያ ዲራዉኔ፥ ሂንቴንቱ ኢቱ ኢቱዋ ሲቂያ ሲቁ ዳሪያ ዲራው፥ ኑኒ ሂንቴንቶ ቤሲያዋዳን፥ ፆሳ ኡባ ዎዴ ጋላታናው ቤሴ።
ሄዋ ዲራው፥ ሂንቴንታ ዬዴሳይኔ ዋዪያ ኡባይ ጋኪናካ ሂንቴንቱ ጌንጪያዋኔ ኣማኒያዋ ኑኒ ኑ ሁጴው ፆሳ ኣማኒያዋንቶ ኦዲዴ፥ ሂንቴዋን ጬቄቴቶ።
ሂንቴንቱ ዋዬቲያ ፆሳ ካዉቴው ቤሲያዋንታ ጊዲዴ ፓይዴታና ማላ፥ ፆሳይ ፒርዲያ ፂሎ ፒርዳ ቤሲያ ማላ።
ፆሳይ ቱሙ ፒርዳ ፒርዳና። ጎዳይ ዬሱሲ ባሬ ዎልቃማ ኪታንቻቱዋና ታማ ላጩዋ ጊዶን ሳሉዋፔ ዪያ ዎዴ፥ ፆሳይ ሂንቴንታ ዋዪሲያዋንቱ ቦላ ዋዪያ ኣሃና። ቃሲ ዋዬቲያ ሂንቴናኔ ኑና ሼምፒሳና።
<range>
ቃሲ ፆሳይ ባሬና ኤሬናዋንታኔ ኑ ጎዳ ዬሱሲ ኪሪስቶሳ ዎንጋላ ሚሺራቾ ኣዛዜቴናዋንታ ሙራና።
ሄ ጋላሲ ኢ ባሬ ጌሻቱዋን ቦንቼታናዉኔ ቃሲ ባሬና ኣማኒያ ኡባቱዋን ሳቤታናው ዪያ ዎዴ፥ ኡንቱንቱ ጎዳ ሲንፔኔ ኣ ዎልቃ ቦንቹዋፔ ሻኬቲዴ፥ ሜና ባሻን ሙሬታና። ጋሱኔካ፥ ኑኒ ሂንቴንቶ ኦዴዳ ኪታይ ኣማኔቴዳ።
<range>
ኑኒ ሂንቴንቶ ኡባ ዎዴ ፆሳ ዎሲያዌ ሄዋሳ። ኑ ፆሳይ ፄሴዳ ዴዖ ሂንቴንታ ቤሲያዋንታ ጊዴ ፓይዳናዳን፥ ኑኒ ኣ ዎሴቶ፤ ሂንቴንቱ ሎዖባ ኡባ ኣሞቲያዋኔ ሂንቴንቱ ኣማኑዋ ኦሱዋ ኢ ባሬ ዎልቃን ፖሎ።
ሄዋን ኑ ፆሳ ኣ ኬካቴኒኔ ቃሲ ኑ ጎዳ ዬሱሲ ኪሪስቶሳ ኣ ኬካቴን፥ ጎዳ ዬሱሳ ሱን ሂንቴንቱ ቦንቻና፤ ሂንቴናካ ኢ ቦንቻና።
ሃዒ ኑናዳን ፆሳ ካሊያዋንቶ፥ ኑ ጎዳ ዬሱሲ ኪሪስቶሳ ዩሳባዉኔ ኑኒ ኣናና ዴዓናው ኣኮ ሺቃናባው፥
ቲምቢቲያ ኣሳይ ሂንቴንቶ ኦዲያዋን ዎይ ሃራ ኣሳፔ ሲሴዳ ቃላን፥ ዎይ ኦኒኔ ኑፔ ዬዳ ኪታዳን ሃሳዪያዋን፥ «ጎዳ ጋላሳይ ጋኬዳ» ጊዴ ሂንቴንቱ ኤሌካ ዳጋሜናዳኒኔ ዎዛና ባዬናዳን፥ ኑኒ ሂንቴንታ ዎሴቶ።
ሂንቴንታ ኦኒኔ ኣይ ኦጊያኒኔ ባሌፖ። ኣዪሲ ጎፔ፥ ካሴቲዴ ማካሊያዌኔ ቃሲ ናጋራንቻይ፥ ባሻ ናዓይ ቆንጬናን ዴዒሺን፥ ሄ ጋላሳይ ጋኬና።
ኣሳይ ጎዪኒያ ኡባባኔ ኣሳይ ፆሳ ጊያ ኡባባ ኢ ኢፃና። ኢ ባሬና ኡንቱንቱ ኡባፔ ቁ ኦና። ቃሲ ሃራይ ኣቶ ፆሳ ጌሻ ጎሊያ ጌሊ ኡቲዴካ፥ «ታኒ ፆሳ» ጋና።
ሂንቴንቱ ሃሳዪኪቴ? ታኒ ሄዋ ሂንቴንቶ ሂንቴናና ዴዓዴ ኦዳዲ።
ኢ ባሬ ዎዲያን ያናፔ ኣቲን፥ ሃዒ ያናዋ ኣያይ ኣ ቴቂንቶ፥ ሂንቴንቱ ኤሪታ።
ኣዪሲ ጎፔ፥ ፁራ ጊዴዳ ማካላይ ሃዒ ኦ፤ ሺን ሄ ቴዒያዌ ኦጊያፔ ኪቻና ጋካናው፥ ኢ ቆንጬና።
ሄዋፔ ጉዪያን፥ ሄ ማካላንቻይ ቆንጪና፥ ጎዳይ ዬሱሲ ባሬ ዶና ፔኑዋን ኣ ዎና። ቃሲ ዬሱሲ ባሬ ላዔን ቦንቾ ዩሳን ኣ ሙሌካ ዪሳና።
ሄ ማካላንቻይ ሴፃና ኦሱዋን ዪዴ፥ ዳሮ ዎልቃን ዎርዶ ማላታኔ ማላሊሲያዋ ኦና።
ሄዋዳንካ፥ ቃሲ ዪያ ኣሳቱዋ ዱማ ዱማ ኢታ ጪሙዋን ባሌና። ዪያዋንቱ ኣታናው ቱማቴ ሲቂዴ ኣኪቤና ዲራው ያና።
ሄዋ ዲራው፥ ቱማቴ ኣማኒቤና ኡባ ኣሳቱ፥ ናጋራ ኦያዋን ናሼቲያዋንቱ ኡባይ ፒርዴታናዳኒኔ ዎርዶ ጊዲያባ ኣማናናዳን፥ ፆሳይ ዎልቃማ ባላ ኡንቱንቱ ጊዶ ዬዳና።
<range>
ሺን ጎዳይ ሲቂያ ኑናዳን ፆሳ ካሊያዋንቶ፥ ኑኒ ፆሳ ሂንቴንቱ ዲራው፥ ኡባ ዎዴ ጋላታናው ቤሴ። ኣዪሲ ጎፔ፥ ጌሻ ኣያና ዎልቃኒኔ ቱማቴ ሂንቴንቱ ኣማኒያዋን ሂንቴንታ ኣሻናው፥ ፆሳይ ሂንቴና ባይራዳን ዶሬዳ።
ፆሳይ ሂንቴንታ ኑኒ ሂንቴንቶ ኦዴዳ ኑ ሚሺራቹዋ ቃላ ባጋና ፄሴዳዌ፥ ሂንቴንቱ ኑ ጎዳ ዬሱሲ ኪሪስቶሳና ኢቲፔ ቦንቼታናሳ።
ሲሚ ኑናዳን ፆሳ ካሊያዋንቶ፥ ሚኒዴ ኤቂቴ፤ ኑኒ ሂንቴና ኑ ዶናን ጊዲና፥ ዎይ ኑ ዳቢዳቢያን ጊዲና፥ ታማሪሴዳ ዎጋ ኦይቂቴ።
ኑ ጎዳ ዬሱሲ ኪሪስቶሲ ባሬ ሁጲያን ቃሲ ፆሳይ፥ ኑ ኣዉ ኑና ሲቂዴ፥ ባሬ ኣ ኬካቴን ኑሲ ሜና ዳንዳያኔ ሎዖ ሂዶታ ኢሜዳዌ፥ ቃሲ ሂንቴንቱ ሎዖባ ኡባ ኦናዳኒኔ ሃሳያናዳን፥ ሂንቴንቱ ዎዛና ሚኒሶኔ ሜን።
<range>
ዉርሴን ኑናዳን ፆሳ ካሊያዋንቶ፥ ጎዳ ቃላይ ሂንቴንቱ ጊዶን፥ ኤሌካ ኣካናዳኒኔ ቦንቼታናዳን፥ ኑሲ ፆሳ ዎሲቴ።
ቃሲ ኣሳይ ኡባይ ኣማኔና ዲራው፥ ፆሳይ ኑና ናጋራንቻ ኣሳቱዋፔኔ ኢታ ኣሳቱዋፔ ኣሻና ማላ፥ ኑሲ ዎሲቴ።
ሺን ጎዳይ ኣማንያዋ፤ ኢ ሂንቴና ሜንናኔ ቃሲ ኢታፔካ ናጋና።
ኑኒ ሂንቴና ኣዛዚያዋ ሂንቴንቱ ሃዒ ኦያዋኔ ቃሲ ሲንፔካ ኦናዋ ጎዳይ ኑና ሂንቴዋን ኣማን።
ጎዳይ ሂንቴንቱ ዎዛና ፆሳ ሲቁዋኮኔ ኪሪስቶሲ ኢሚያ ዳንዳያኮ ካሌ።
ኑናዳን ፆሳ ካሊያዋንቶ፥ ሂንቴንቱ ኑፔ ኣኬዳ ዎጋ ካሌናን ኣዛላ ዴዑዋ ዴዒያ ኢሻ ኡባፔ ሂንቴንቱ ሻኬታናዳን፥ ኑ ጎዳ ዬሱሲ ኪሪስቶሳ ሱንን ሂንቴና ኣዛዜቶ።
ኣዪሲ ጎፔ፥ ኑኒ ሂንቴናና ዴዒያ ዎዴ ኣዛሊቤና ዲራው፥ ሂንቴንቱ ኑዋዳን ሃኒዴ ዴዓናው ቤሲያዋ ሂንቴንቱ ሂንቴንቱ ሁጲያን ኤሪታ።
ኑኒ ሂንቴፔ ኦሲኔ ቶኩዋ ጊዴና ማላ፥ ቃማኔ ጋላሲ ዳቡሪዴኔ ጃሚዴ ኦዴ ዴዔዳዋፔ ኣቲን፥ ኦፔኔ ቁማ ጮ ሚቦኮ።
ኑኒ ሄዋ ኦዳዌ ሂንቴንቱ ኑዋዳን ሃኒዴ ዴዓናዳን፥ ኑኒ ሂንቴንቶ ሌሚሱዋ ጊዳናዳፔ ኣቲን፥ ሄዋ ሂንቴና ኦቻናው ኑሲ ማታይ ዪና ጊዴና።
ኣዪሲ ጎፔ፥ ኑኒ ሃራይ ኣቶ ሂንቴናና ዴዒዴካ፥ «ኦናው ኮዬና ኡራይ ኦኒኔ ሞፖ» ያጊዴ ሂንቴና ኣዛዜዶ።
ኣዪሲ ጎፔ፥ ኣሳ ዬዉዋን ጌሊያዋፔ ኣቲን፥ ኣዪኔ ኦናዋንቱ፥ ኣዛላ ዴዑዋ ዴዒያ ኣማሬዳ ኣሳቱ ሂንቴንቱ ጊዶን ዴዒያዋ ኑኒ ሲሴዶ።
ኑኒ ሄዋንቱ ማላ ኣሳቱ ማራ ዴዑዋ ዴዓናዳኒኔ ኦዴ ቁማ ማናዳን፥ ጎዳ ዬሱሲ ኪሪስቶሳ ሱንን ኣዛዜቶኔ ዞሬቶ።
ሺን ሂንቴንቱ ኑናዳን ፆሳ ካሊያዋንቶ፥ ሎዖ ኦሱዋ ኦናው ኣዛሎፒቴ።
ቃሲ ኑኒ ሃ ዳቢዳቢያን ኪቴዳ ኪታው ኣዛዜቴና ኡራይ ኦኒኔ ዴዖፔ፥ ሄ ኡራ ኣኬኪቴ። ኢ ዬላታና ማላ፥ ኣፔ ሻኬቲቴ።
ሺን ኢሻዳን ኣ ሴሪቴፔ ኣቲን፥ ሞርኪያዳን ፄሎፒቴ።
ሳሮቴ ጎዳይ ባሬ ሁጲያን ሂንቴንቶ ኡባ ዎዴኔ ኡባ ባጋና ሳሮቴ ኢሞ። ጎዳይ ሂንቴናና ኡባና ጊዶ።
ታኒ ጳዉሎሲ፥ ሃ ሳሮታ ታ ኩሺያን ፃፋዲ፤ ታ ዳቢዳቢያ ኡባው ሃዌ ታ ፊርማ። ሃዌ ታኒ ፃፊያ ኦጊያ።
ኑ ጎዳ ዬሱሲ ኪሪስቶሳ ኣ ኬካቴይ ሂንቴናና ኡባና ጊዶ።
ኑና ኣሺያ ፆሳይኔ ኑኒ ቤዓና ጊዴ ናሼቻን ናጊያ ዬሱሲ ኪሪስቶሲ ኣዛዜዳ ኣዛዙዋዳን፥ ዬሱሲ ኪሪስቶሲ ኪቴዳዋ ጊዴዳ ታኒ ጳዉሎሲ፥
ኣማኑዋ ባጋና ታ ቱሙ ናዓው፥ ፂሞቶሳው ሃ ዳቢዳቢያ ፃፋይ። ፆሳ ኑ ኣዉዋፔኔ ኑ ጎዳ ኪሪስቶሳ ዬሱሳፔ ኣ ኬካቴይ፥ ማሮቴይኔ ሳሮቴይ ኔው ጊዶ።
ታኒ ማቂዶኒያ ባዴ ኔው ጌዳዋዳን፥ ኔኒ ኤፌሶኔን ጋሚዓና ማላ ኮያዲ። ኢቲ ኢቲ ኣሳቱ ዎርዱዋ ቲሚርቲያ ታማሪሲኖ፤ ሄዋንቱ ታማሪሴና ማላ፥ ኣጊቴ ጋዴ ኦዳ።
ኡንቱንቱ ቶሳ ኦዲያዋኔ ባሬንቱ ዛሪያ ጋይሪያዋ ኣጋናዳን ኦዳ። ኣዪሲ ጎፔ፥ ሄዋ ማላባይ ፓሉማ ካሌ፤ ቃሲ ፆሳ ቆፋ ኣማኑዋን ኤሬቲያዋ ኦኪኖ።
ሃ ኣዛዞ ዋና ቆፋይ ጌሻ ዎዛናፔ፥ ሎዖ ሱሬ ዎዛናፔ፥ ኣሳይ ቤዖ ጊያባይ ባይና ኣማኑዋፔ ቤቲያ ሲቁዋ ዴንናሳ።
ኢቲ ኢቲ ኣሳቱ ሃዋ ኣጊዴ፥ ማዴና ሃሳያኮ ሲሜዲኖ።
ኡንቱንቱ ኣያ ሃሳዪንቶኔ ዎይ ባሬንቱን ኣማኔቲዴ ኦዲያባይ ኣዬንቶ ኤሪኪኖ፤ ሺን ፆሳ ሂጊያ ታማሪሲያዋንታ ጊዳናው ኮዪኖ።
ኣሳይ ቤሲያዋዳን ሂጊያን ጎዔቶፔ፥ ሂጊ ሎዓ ጊዲያዋ ኑኒ ኤሬቶ።
ኢቲባ ኣኬካናው ኮሼ። ሂጊ ሎዖ ኣሳው ሜቲቤና። ሺን ሂጊያ ሜንያዋንቶ፥ ኣዛዜቴናዋንቶ፥ ማካላንቻቶ፥ ናጋራንቻቶ፥ ጌሻቴይ ባይናዋንቶ፥ ቱናቶ፥ ባሬንቱ ዳዮ ዎይ ኣባ ዎያዋንቱሲ፥ ሼምፑዋ ዎያዋንቱሲ፥
ዎሹማናው ካጄሊያዋንቶ፥ ኣቱማ ኣሳይ ኣቱማ ኣሳና ዎሹሚያዋንቶ፥ ኣሳ ዛሊዒያዋንቶ፥ ዎርዳንቻቶኔ ዎርዱዋን ጫቂያዋንቶ፥ ዎይ ቱሙ ቲሚርቲያና ጋኬቴና ኣይ ኦሱዋ ጊዲናካ ኦያዋንቶ ኬሴዳ።
ሄ ቱሞ ቲሚርቲ ኣንጄቴዳ ፆሳይ ታኒ ኣዋጃና ማላ፥ ታው ሃዳራ ኢሜዳ ቦንቾ ዎንጋላ ጊዱዋን ዴዔ።
ታኒ ኦያ ኪታን ታው ዎልቃ ኢሜዳ ኑ ጎዳ ኪሪስቶሳ ዬሱሳ ጋላታይ። ታና ባሬ ኦሳንቻ ሱንዴ፥ ታና ሄ ኦሶ ቤሲያ ኣማኔቶዋ ጊዴ ፓይዴዳ ዲራዉካ ኣ ጋላታይ።
ታኒ ሃዋፔ ካሴ ኣ ቦሪያዋ፥ ኣ ዬዴርሲያዋኔ ቱጋዪያዋ ጊዶፔኔ፥ ታው ሃዋ ኢ ኦዳ። ሺን ታኒ ኤሬናን ኦዳ ዲራዉኔ ኣማናቤና ዲራው፥ ፆሳይ ታና ማሬዳ።
ቃሲ ኑ ጎዳይ ዛዋይ ባይና ባሬ ኣ ኬካቴ ታ ቦላን ጉሲዴ፥ ኪሪስቶሳ ዬሱሳ ባጋና ኑባ ጊዴዳ ኣማኑዋኔ ሲቁዋ ታው ኢሜዳ።
ኪሪስቶሳ ዬሱሲ ናጋራንቻቱዋ ኣሻናው ሃ ሳዓ ዬዳ ጊያ ሃሳያይ ኣማኔቴዳዋኔ ኣሳይ ኡባይ ቱማ ጊዴ ኣካናው ቤሲያዋ። ኡባፔ ኣያ ናጋራንቻይ ታና።
ሺን ሜና ዴዑዋ ኣካናው ኣኒ ኣማናናው ቤሲያ ኣሳው ታኒ ሌሚሱዋ ጊዳናዳን፥ ኡባፔ ኣያ ናጋራንቻው ታው ዬሱሲ ኪሪስቶሳ ዳሮ ዳንዳያዳን፥ ፆሳይ ታና ማሬዳ።
ኣይፊያን ቤቴና ሜና ፆሳው ኢቱዋሲ፥ ሜና ካቴው፥ ሜናፔ ሜና ጋካናው ጋላታይኔ ቦንቹ ጊዶ። ኣሜንዒ!
ታ ናዓ ፂሞቶሳ፥ ካሴ ኔባ ቲምቢቲያ ኦዴዳዋዳን፥ ሄ ኦዴዳዋዳን ሎዖ ኦላ ኔኒ ኦሌታና ማላ፥ ሃ ኣዛዙዋ ኔው ሃዳራ ኢማይ።
ኣማኑኔ ሎዖ ሱሬ ዎዛናይ ኔው ዴዖ። ኢቱ ኢቱ ባሬንቱ ሱሬ ዎዛና ዬጊ ኣጊዴ፥ ላጊያዌ ባይና ማርካቢ ባዪያዋዳን፥ ባሬንቱ ኣማኑዋ ባዪዜዲኖ።
ፆሳ ቦሪያዋ ኣጋና ማላ፥ ሄዋ ታማራናው ታኒ ሴፃናው ኣ ኢሜዳ ሄሜኔዮሲኔ ኢስኪንዲሪ ኡንቱንቱ ጊዶን ዴዒኖ።
ኑኒ ፆሳ ማላቲያዋን፥ ጌሻቴ ኡባን፥ ሳሮቴኒኔ ኣሺኬቴን ዴዓና ማላ፥ ኣሳ ኡባው፥ ካቴቶኔ ሱንቴይ ዴዒያ ኡባቶ፥ ፆሳ ኦቻናው፥ ዎሳናው፥ ጋናታናዉኔ ጋላታናው ቤሲያዋ ኡባባፔ ካሴታዴ ታኒ ኔና ኤሪሳይ።
<range>
ኣሳይ ኡባይ ኣታናዳኒኔ ቱማቴ ኤራናዳን ኮዪያ ኑና ኣሺያ ፆሳ ሲንን ሃዌ ሎዒያባኔ ናሼቺያዋ።
<range>
ኣዪሲ ጎፔ፥ ኢቲ ፆሳይ ዴዔ፤ ፆሳፔኔ ኣሳፔ ጊዱዋን ጊዲዴ ጋናቲያ ኢቱ ዴዔ። ሄዌካ ኪሪስቶሲ ዬሱሳ ጊያ ኣሳ።
ኢ ኣሳ ኡባ ዎዛናው ባሬና ኡባው ኢሜዳ። ፆሳይ ባሬ ዎዲያን ኣሳ ኡባ ዎዛናው ኮዪያዋ ቤሲያ ማርካይ ሃዋ።
ታኒ ፆሳ ቃላ ኦዲያዋ፥ ዬሱሲ ኪቴዳዋኔ ቃሲ ኣማኑዋኒኔ ቱማቴን ኣዪሁዳ ጊዴና ኣሳ ታማሪሲያዋ ጊዳዴ ሱንቴዳዌ ሃዋሳ። ታኒ ዎርዶቲኬ፤ ቱሙዋ ሃሳያይ።
ሄዋ ዲራው፥ ኡባሳን ዴዒያ ኣቱማ ኣሳይ ሃንቁኔ ፓሉሚ ባይናን፥ ባሬ ጌሻ ኩሺያ ፑዴ ዴንዴ፥ ፆሳ ዎሳናዳን፥ ታኒ ኮያይ።
ሄዋዳን ቃሲ ማጫዋንቱካ ቤሲያ ማዩዋ ያሻቴኒኔ ባሬንታ ሞዲያዋን ማዪኖ። ፆሳው ያያይ ጊያ ማጫ ኣሳ ቤሲያዋዳን፥ ሎዖባ ኦያዋናፔ ኣቲን፥ ሁጲያ ሹሩባ ዳዲያዋን፥ ዎርቃን ዎይ ኢንቁዋን፥ ዎይ ዳሮ ኣልዖ ኣፊላን ባሬና ኣሌቂሶፒኖ።
<range>
ማጫዉና ኡባባኒ ሞዴታዴ፥ ጮዑ ጋዴ ታማሩ።
ታኒ ማጫዉና ጮዑ ጋዴ ዴዑ ጋዪፔ ኣቲን፥ ኣቱማ ኣሳ ታማሪሱኔ ዎይ ኡንቱንቱ ቦላ ኣዎቱ ጊኬ።
ኣዪሲ ጎፔ፥ ኣዳሚ ኮይሮ ሜቴዳ፤ ሄዋና ጉዬፔ ሜታዱ።
ሄዋና ጪሜታዴ ፆሳ ሂጊያ ሜንዱፔ ኣቲን፥ ኣዳሚ ጪሜቲቤና።
ሺን ማጫዉና ኣማኑዋን፥ ሲቁዋን፥ ጌሻቴኒኔ ባሬና ሞዳዴ ዴዖፔ፥ ናና ዬሊያዋን ኣታና።
ኦኒኔ ዎሳ ጎሊያ ካሌያዋ ጊዳናው ኮዮፔ፥ ሎዖባ ኣሞቴዳ ጊያ ሃሳያይ ቱማ።
ዎሳ ጎሊያ ካሌያ ኡራይ ቦሪሴናዋ፥ ኢቲ ማቻቲ ፃላላይ ዴዒያዋ፥ ባሬና ሞዲያዋ፥ ባሬና ናጊያዋ፥ ባሬው ቤሲያዋ ኦያዋ፥ ኢማ ሞኪያዋ፥ ታማሪሳናው ዳንዳዪያዋ፥
ማቴናዋ፥ ኣሺኬቴፔ ኣቲን ዋላቄቴናዋ፥ ፓሉሜቴናዋ፥ ሻሉዋ ሲቄናዋ፥
ናናይ ኣው ኣዛዜቲያዋኔ ቦንቺያዋ፥ ቃሲ ባሬ ጎሊያ ኣዪሳናው ዳንዳዪያዋ ጊዳናው ቤሴ።
ኣዪሲ ጎፔ፥ ኢቲ ኡራይ ባሬ ጎሊያ ኣዪሳናው ዳንዳዬናዋ ጊዶፔ፥ ፆሳ ኣማኒያዋንታ ዎቲ ኣዪሳናው ዳንዳዪ?
ኦቶሩዋን ሱጌቲዲ፥ ፃላሂያ ካፑ ፆሳ ፒርዳን ኩንዴዳዋዳን ኩንዴና ማላ፥ ኦራ ኣማኔዳ ኣሳ ጊዳናው ቤሴና።
ፃላሂያ ካፑዋ ቦሪያኒኔ ጲሪያን ጌሌና ማላ፥ ሄ ኡራይ ዎሳ ጎሊያፔ ካሬና ዴዒያ ኣሳን ናሼቲያዋ ጊዳናው ቤሴ።
ሄዋዳን ቃሲ ዎሳ ጎሊያ ማዲያዋንቱ ኣሳይ ቦንቺያዋንታ፥ ላዑ ዶና ሃሳዬናዋንታ፥ ዳሮ ዎዪኒያ ኤሳ ኡሼናዋንታ፥ ሚሻው ያሬቴናዋንታ፥
ኣማኑዋ ፁራ ጌሻ ዎዛና ቆፋን ናጊያዋንታ ጊዳናው ቤሴ።
ሄዋንቱ ካሴቲዴ ፓጬታናው ኮሼ። ፓጪያ ኣዋፔ ጉዪያን፥ ዎሳ ጎሌን ኦያዋንታ ጊዲዴ ኦኖ።
ሄዋዳንካ ቃሲ ኡንቱንቱ ማቻቱ ኣሳይ ቦንቺያዋንታ፥ ዚጊሬናዋንታ፥ ባሬና ሞዲያዋንታ፥ ኡባባኒ ኣማኔቲያዋንታ ጊዳናው ቤሴ።
ዎሳ ጎሊያ ማዲያዌ ኢቲ ማቻቲ ፃላላይ ዴዒያዋኔ ቃሲ ባሬ ናናኔ ባሬ ጎሊያ ሎይ ኣዪሲያዋ ጊዳናው ቤሴ።
ኣዪሲ ጎፔ፥ ዎሳ ጎሊያ ማዲያዋንታ ጊዲዴ፥ ሎዖ ኦሱዋ ኦያዋንቱ ባሬንቱ ሁጴው ዎልቃማ ቦንቹዋ ዴሚኖ፤ ቃሲ ኪሪስቶሳ ዬሱሳን ባሬንቶ ዴዒያ ኣማኑዋ ሎይ ፃሊዴ ሃሳያናው ዳንዳዪኖ።
ታኒ ኔኮ ኤሌካ ባና ጋዴ ሃዋ ኔው ፃፋይ።
ሺን ታኒ ቤናን ጋሚዖፔ፥ ፆሳ ጎሌን ኔኒ ዎታ ዴዓናው ቤሲንቶ ኤራና ማላ ፃፋይ። ሄ ጎሊ ቱማቴው ቱሳኔ ባሶ ጊዲያ ዴዑዋ ፆሳ ዎሳ ጎሊያ።
ኑ ኣማኑዋ ፁራይ ዎልቃማ ጊዲያዋ ኦኒኔ ሲናው ዳንዳዬና። ኪሪስቶሲ ኣሹዋን ቆንጬዳ፤ ኢ ፂሉዋ ጊዲያዋ ጌሻ ኣያናይ ማርካቴዳ። ኪታንቻቱካ ኣ ቤዔዲኖ፤ ኣዪሁዳ ጊዴና ኣሳይ ኣባ ኦዲና ሲሴዳ። ሳዓን ዴዒያ ኣሳይ ኣ ኣማኔዳ፤ ቦንቹዋን ኢ ሳሉዋ ቤዳ።
ኢቲ ኢቲ ኣሳይ ዉርሴ ዎዲያን ኣማኑዋ ኣጋናዋ ጌሻ ኣያናይ ቆንጪያን ኦዴዳ። ኡንቱንቱ ዎርዶ ኣያናቱዋሲ ኣዛዜታና፤ ቃሲ ፃላሃቱዋ ቲሚርቲያ ካላና።
ሃዋ ማላ ቲሚርቲ፥ ቲላ ዎዛና ታማን ቦንቄዳ ቢራታን ጉዴዳዋዳን ዶንጪሌዳ ዎርዶ ኣሳቱዋ ባጋና ዬዳ።
ሃዋንቱ ማላ ኣሳቱ ኣኪያዋኔ ጌሊያዋ ቃሲ ኢቲ ኢቲ ቆሞ ካ ሚያዋ ዲጊኖ። ሺን ኣማኒያዋንቱኔ ቱማቴ ኤሪያዋንቱ ፆሳ ጋላቴዳዋፔ ጉዪያን ማና ማላ፥ ፆሳይ ካ ሜዳ።
ኣዪሲ ጎፔ፥ ፆሳይ ሜዳባይ ኡባባይካ ሎዓ። ፆሳ ጋላቲዴ ኣኮፔ፥ ኦሌቲያዌ ኣያይኔ ባዋ።
ኣዪሲ ጎፔ፥ ሄ ኡባባይ ፆሳ ቃላኒኔ ዎሳን ኣንጄቴዳዋ።
ሄዋ ዲራው፥ ኔኒ ኢሻቱዋ ሄዋ ሃሳዪሲያዋ ጊዶፔ፥ ኣማኑዋኔ ኔኒ ካሌዳ ሎዖ ቲሚርቲያ ቃላን ኤቆፔ ኔኒ ኪሪስቶሲ ዬሱሳው ሎዖ ኦሳንቻ ጊዳናሳ።
ሺን ኣማኒያ ኣሳው ሎዔና ሃሳያፔኔ ቃሲ ጪማ ማጫ ኣሳ ቶሳፔ ባቃታ። ቃሲ ፆሳ ማላቲያዋን ኔና ሎሂሳ።
ኣዪሲ ጎፔ፥ ኣሳይ ባሬ ቦላ ሚኒሲያዌ ላፋ ጎዔ። ሺን ፆሳ ማላቲያዋን ሎሂሲያዌ ሃዒካ ሲንፔካ ዴዑዋ ኢማና ጊያ ዲራው፥ ኡባባዉካ ጎዔ።
ሃ ሃሳያይ ኣሳይ ኡባይ ኣካናው ቤሲያ ቱሙ ሃሳያ።
ኑኒ ሄዋ ዴማናው ዳቡሬቶኔ ሎይ ኦቶ፤ ሄዋሲ ኑኒ ሂዶታ ዎዳዌ ኣሳ ኡባ፥ ኡባፔ ኣዴ፥ ኣማኒያዋንታ ኣሺያ ዴዑዋ ፆሳ።
ሃዋ ኣዛዛኔ ታማሪሳ።
ኔኒ ያላጋ ጊዲያ ዲራው፥ ኔና ኦኒኔ ካፖ። ሺን ኣማኒያዋንቶ ኔ ሃሳያን፥ ሃኖቴን፥ ሲቁዋን፥ ኣማኑዋኒኔ ጌሻቴን ሌሚሱዋ ጊዳ።
ታኒ ያና ጋካናው ኣሳሲ ፆሳ ማፃፋ ናባቢያዋኒ፥ ፆሳ ቃላ ኦዲያዋኒኔ ታማሪሲያዋኒ ሚና።
ቲምቢቲያ ኦዲያዋንቱ ሃሳዪናኔ ጪማቱ ባሬንቱ ኩሺያ ኔ ቦላ ዎና፥ ኔኒ ኣኬዳ፥ ኔናን ዴዒያ ጌሻ ኣያና ኢሙዋ ቶቾፓ።
ኔ ዲቻይ ኣሳ ኡባው ቆንጫና ማላ፥ ሄዋ ሚኒሳ ቆፓ። ሃዋ ኡባ ዎዴ ኦ።
ኔ ሁጲያኔ ኔ ቲሚርቲያ ናጋ። ኔኒ ሄዋ ኦፔ፥ ኔናኔ ኔኒ ጊያዋ ሲሲያዋንታ ኣሺያ ዲራው፥ ኣጌናን ኦ።
ጪማ ኣሳ ኔ ኣባ ቦንቺያዋዳን ቦንቻፔ ኣቲን፥ ቶቾፓ። ያላጋቱዋ ኔ ኢሻዳን፥
ቃሲ ጪማ ማጫ ኣሳ ኔ ኣቲዳን፥ ያላጋ ማጫ ኣሳ ኔ ሚቻቲዳን፥ ኩሜን ጌሻቴን ቦንቻ።
ባሬ ፃላላ ጊዴዳ ቱሙ ኣምዔቱዋ ቦንቻ።
ሺን ኣምዓቲው ናናይ ዎይ ናና ናናይ ዴዖፔ፥ ሄ ናናይ ፆሳ ማላቲያዋ ባሬንቱ ሶይ ኣሳ ቤሲያዋኒኔ ቃሲ ሄዋ ኦያዋን ባሬንታ ዬሌዳዋንቱ ኩሺያ ዛሪያዋ ታማሪኖ። ኣዪሲ ጎፔ፥ ሄዌ ፆሳ ናሼቺያዋ።
ኣያ ማዱካ ባይና ባሬ ዴዒያ ቱሙ ኣምዓታ ፆሳይ ኢማና ጋዴ ናሼቻን ናጋ ኡታዱ። ቃሲ ጋላሲኔ ቃማ ፆሳይ ኢዞ ማዳና ማላ፥ ዎሳዉኔ ኦቻው።
ሺን ባሬና ኢሻሊሲያ ኣምዓታ ፓፃ ዴዖፔካ፥ ኢዛ ሃይቃዲጋዱ።
ቃሲ ኦኒኔ ኡንቱንታ ቦሬና ማላ፥ ሃ ኣዛዙዋ ኢማ።
ሺን ባሬንቱዎ ቃሲ ኡባፔ ኣዴ፥ ባሬ ሶይ ኣሳው ቆፔና ኡራይ ኦናኔ ጊዶፔ፥ ሄዌ ባሬ ኣማኑዋ ካዴዳዋ። ኣማኔና ኣሳፔካ ኣዴ ኣው ኢታ።
ኡሱፑን ታሙ ላይይ ኩሚቤና ኣምዓቲ ሱን ማዚጎቢያን ፃፎፓ። ሄዋ ቦላን ቃሲ ኢዛ ኢቲ ኣሲናፔ ሃራ ጌላቤናዉኖ ጊዳናው ኮሼ።
ናና ዲቺያዋን፥ ኢማ ሞኪያዋን፥ ጌሻቱዋ ጌዲያ ሜጪያዋን፥ ዋዬቴዳ ኣሳ ማዲያዋን፥ ሎዖ ኦሱዋ ኡባ ካሊያዋን፥ ሃ ሎዖ ኪታ ኪቴቲያዋን ኤሬቴዳዉኖ ጊዳናው ቤሴ።
ሺን ያላጋ ኣምዔቱዋ ዮኮንቱ ሱንና ጋ ፃፎፓ። ኣዪሲ ጎፔ፥ ኡንቱንቱ ባሬንታ፥ ኣሲና ጌላ ጌላ ጊያ ዎዴ፥ ኪሪስቶሳ ኣጋናዋንታ።
ኮይሮ ኣማኑዋ ካዳ ዲራው፥ ኡንቱንቱ ፒርዴታና።
ሄዌ ባይናን ኦሱዋ ዪዴ ኢቲ ጎሊያፔ ሃራ ጎሊያ ዩዪዴ፥ ሃሜቲያዋ ፃላላ ጊዴናን፥ ባሬንቶ ቤሴናባ ሃሳዪዴ፥ ዚጊርሳኔ ዬዉዋን ጮ ጌሊያዋ ታማሪኖ።
ሄዋ ዲራው፥ ኑ ሞርኬቱ ኑ ቦላ ሃሳዪያ ኢታባ ዴሜና ማላ፥ ያላጋ ኣምዓቱ ኣሲና ጌሊዴ፥ ናዓ ዬሊዴ፥ ባሬንቱ ጎሊያ ኣዪሳና ማላ ዞራይ።
ኣዪሲ ጎፔ፥ ሃዋፔ ካሴ ኣማሬዳ ኣምዓቱ ሴፃና ካላናው ኣጊዴ ጉዬ ሲሜዲኖ።
ኣማኒያ ሚሺራቲው ሃቃንካ ዳቦ ኣምዓቱ ዴዖፔ፥ ኢዛ ኡንቱንታ ማዳናው ቤሴ። ኣማኒያ ኣሳቱ ማዱ ቤሲያ ቱሙ ኣምዔቱዋ ማዳና ማላ፥ ኡንቱንቱ ኣማኒያዋንቶ ቶኮ ጊዶፒኖ።
ሎይ ሄሚያ ጪማቱ፥ ቃሲ ኡባፔ ኣዴ፥ ቃላ ኦዲያዋኒኔ ታማሪሲያዋን ዳቡሪያዋንቱ፥ ዳኮ ቦንቹዋ ኣካናው ቤሲኖ።
ኣዪሲ ጎፔ፥ ፆሳ ማፃፋይ፥ «ኡዱማን ካ ዬያ ቦራ ዶና ቃቾፓ» ቃሲ፥ «ኦሳንቻይ ባሬ ዲርጉዋ ኣካናው ቤሴ» ያጌ።
ላዑ ዎይ ሄዙ ማርካይ ባይናን፥ ዎሳ ጎሊያ ጪማ ሞቲያዋ ሲሶፓ።
ሃራቱ ያያና ማላ፥ ናጋራ ኦያ ኡባቱዋ ኣሳ ኡባ ሲንን ሴራ።
ኔኒ ኣይኔ ኣሳ ዴሙዋ ፄሌናን፥ ኢቱዋ ኢቱዋፔ ዱማዬናን ሃ ኣዛዙዋ ናጋና ማላ፥ ፆሳኒኔ ዬሱሲ ኪሪስቶሳን ዶሬቴዳ ኪታንቻቱዋ ሲንን ኔና ታኒ ዞራይ።
ኦ ቦላኒኔ ኤሌላዴ ኔ ኩሺያ ዎፓ። ሃራቱዋ ናጋራን ጌሎፓ። ኔና ጌሻቴን ናጋ።
ኔኒ ኡባ ዎዴ ሳኬቲያ ዲራዉኔ ኔ ኡሉዋ ዲራው፥ ጉ ዎዪኒያ ኤሳ ኡሻፔ ኣቲን፥ ሃ ፃላላ ኡሾፓ።
ኢቲ ኢቲ ኣሳቱዋ ናጋራይ ቤዓናው ቆንጬ፤ ኡንቱንቱ ናጋራይ ኡንቱንታ ፒርዳናው ኡንቱንቱፔ ሲንው ኣ። ሺን ሃራቱ ናጋራይ ጉዬፔ ቆንጬ።
ሄዋዳንካ፥ ሎዖ ኦሱካ ቆንጬ። ቆንጪቤናባ ጊዶፔኔ፥ ጌማናው ዳንዳዬና።
ፆሳ ሱንይኔ ኑ ቲሚርቲ ቦሬቴና ማላ፥ ኣይሌቴ ሞርጌ ሚ ጊዶን ዴዒያዋንቱ ባሬና ሞዲያ ጎዳቶ ቦንቹ ቤሲያዋ ኤሪኖ።
ኣማኒያ ኣሳ ኣይሊያ ጊዴዳዋንቶ ኡንቱንቱ ጎዳቱ ኡንቱንቶ ኢሻ ጊዲያ ዲራው፥ ኡንቱንታ ካፒኖ። ሺን ባሬንቱ ኪታን ጎዔቲያዋንቱ ኡንቱንቱ ሲቂያ ኣማኒያዋንታ ጊዲያ ዲራው፥ ኡንቱንቱ ካሴዋፔ ኣዴ ኦናው ቤሴ። ኔኒ ሃ ዬዋቱዋ ታማሪሳናዉኔ ኦዳናው ቤሴ።
ኦኒኔ ዱማ ቲሚርቲያ ታማሪሲያዋ ጊዶፔ፥ ቃሲ ኑ ጎዳ ዬሱሲ ኪሪስቶሳ ቱሙ ቃላናኔ ኑ ኣማኑዋ ቲሚርቲያና ጋኬቴና ኡራይ ዳሮ ኦቶሬቴ፤ ኣይኔ ኤሬና። ቃሲ ቃላ ቦላን ፓሉሜታናዉኔ ዋላቄታናው ኡንቱንቶ ጊጌና ቆፋይ ዴዔ። ሄዌ ቃናቲያ፥ ፓሉማ፥ ቦሪያ፥ ኢታ ሲያ ካሌ።
<range>
ቃሲ ኡንቱንቱ ሁጲ ኦና። ቱማቴይ ባይና ኣሳቱዋናካ ፓሉማ ካሌ። ኡንቱንቱ ፆሳ ማላቲያዋን ዱሬታና ጊዴ ቆፒኖ። ኔኒ ሄ ኣሳቱዋፔ ሻኬታ።
ሺን ታው ዴዒያባይ ታው ጊዳና ጊያ ኡራ ፆሳ ማላቲያዌ ዱሬዬ።
ኣዪሲ ጎፔ፥ ኑኒ ሃ ኣላሚያ ኣይኔ ኣሂቤይኮ፤ ቃሲ ኣፔ ኣይኔ ኣፎኮ።
ሺን ሚያባይኔ ማዪያባይ ዴዖፔ፥ ሄዌ ኑሲ ጊዳናዋ።
ሺን ዱሬታናው ኮዪያዋንቱ ፓጪያኒኔ ጲሪያን ጌሊኖ፤ ቃሲ ዳሮ ኣሳ ባሻዉኔ ዮ ጎቺ ኣፊያ ዳሮ ኤያኔ ቆሂያ ኣሙዋን ኩንዲኖ።
ኣዪሲ ጎፔ፥ ሻሉዋ ሲቂያዌ ኢታቴ ኡባው ፑልቱዋ። ኢቱ ኢቱ ሄዋ ኣሞቲዲ፥ ኣማኑዋፔ ባሌቲዴ፥ ዳሮ ሜቱዋን ባሬንታ ቆሄዲኖ።
ሺን ኔኖ፥ ፆሳ ኣሳው፥ ሄዋፔ ባቃታ። ፂሎቴ፥ ፆሳ ማላቲያዋ፥ ኣማኑዋ፥ ሲቁዋ፥ ዳንዳያኔ ኣሺኬቴ ካላ።
ኣማኑዋ ባፂያ ሎይ ባፄታ። ዳሮ ኣሳ ሲንን ሎዖ ማርካ ማርካታዴ፥ ኔና ፆሳይ ፄሴዳ ሜና ዴዑዋ ኦይቃ።
ኡባባው ዴዑዋ ኢሚያ ፆሳ ሲንኒኔ፥ ቃሲ ጴንፄናዊያ ጲላፆሳ ጌቴቲያ ጋዲያ ሞዲያዋ ሲንን ሎዖ ማርካ ማርካቴዳ ኪሪስቶሲ ዬሱሳ ሲንን ታኒ ኔና ሃዋ ኣዛዛይ።
ኑ ጎዳ ዬሱሲ ኪሪስቶሲ ቆንጫና ጋካናው፥ ቂታይ ባዪናኒኔ ቦሪ ባይናን ሄ ኣዛዙዋ ናጋ።
ኣ ቆንጬ፥ ኢቲ ሱንይ ዴዒያ ኣንጄቴዳ ፆሳይ፥ ካታቱዋ ካቲ፥ ጎዳቱዋ ጎዳይ፥ ባሬ ቤሲያ ዎዲያን ቤሳና።
ሃይቄናዌ ኢቲ ኣ ፃላላ። ኦኒኔ ኣኮ ሺቃናው ዳንዳዬና ፖዑዋን ዴዔ። ኦኒኔ ኣ ቤዒቤና፤ ቃሲ ቤዓናዉካ ዳንዳዬና። ቦንቹኔ ሜና ዎልቃይ ኣው ጊዶ። ኣሜንዒ።
ሃዒ ሃ ዎዲያን ዱሬ ጊዲያዋንቱ ኦቶሬቴናዳኒኔ ቃሲ ኑኒ ናሼታናዳን፥ ኡባባ ፓላሂሲዴ ኑሲ ኢሚያ ዴዑዋ ፆሳን ኣማኔታናዋፔ ኣቲን፥ ኣያ ዱሬቴን ኡንቱንቱ ኣማኔቴናዳን፥ ኡንቱንታ ኣዛዛ።
ኡንቱንቱ ሎዖባ ኦናዳን፥ ሎዖ ኪታን ዱሬታናዳን፥ ኬኪያዋንታኔ ሃራቱዋና ሻኪ ኣኪያዋንታ ጊዳናዳን ኣዛዛ።
ሄዋ ያቲያዋን ኡንቱንቱ ሲንው ሚኖ ባሶ ጊዲያ ሻሉዋ ባሬንቶ ሺሺኖ። ሄዋፔ ጉዪያን፥ ኡንቱንቱ ቱሙ ዴዑዋ ኣካና።
ፂሞቶሳ፥ ኢቲ ኢቲ ኣሳይ ባላን ኤራቴ ጊያ ኤያ ፓሉሚያፔኔ ሜላ ሃሳያፔ ባቃታዴ፥ ኔው ኢሜቴዳ ሃዳራ ናጋ።
ኣዪሲ ጎፔ፥ ኢቱ ኢቱ ኑሲ ኤራቴይ ዴዔ ያጊዴ፥ ኣማኑዋ ባሌዲኖ። ፆሳ ኣ ኬካቴይ ሂንቴናና ኡባና ጊዶ።
ታኒ ጳዉሎሲ፥ ፆሳይ ኢማና ጌዳ ኪሪስቶሲ ዬሱሳና ኑሲ ዴዒያ ዴዑዋባ ኦዳናው፥ ፆሳይ ጌዳዋዳን፥ ኪሪስቶሲ ዬሱሲ ኪቴዳዌ፥
ታ ሲቆ ናዓ ፂሞቶሳው ሃ ዳቢዳቢያ ፃፋይ። ፆሳ ኣዉዋፔኔ ኑ ጎዳ ኪሪስቶሲ ዬሱሳፔ፥ ኣ ኬካቴይ፥ ማሮቴይኔ ሳሮቴይ ኔው ጊዶ።
ታ ዛራቱ ኦዳዋዳን፥ ታኒካ ታና ዞሪያ ጌሻ ዎዛናፔ ኦያ ፆሳ ቃማኔ ጋላሲ ዎሲያ ዎሳን ኡባ ዎዴ ኔና ሃሳዪያ ዲራው፥ ኣ ጋላታይ።
ታኒ ኔ ኣፎ ሃሳያ ሃሳያዴ ናሼታና ማላ፥ ኔና ቤዓናው ዳሮ ላሞታይ።
ኔናን ዴዒያ ዎርዶ ባይና ኣማኑዋ ሃሳያይ። ሄ ኣማኑ ቤኒ ኔ ዳይ ዳይ ሎይዲኒኔ ኔ ዳይ ኤዉኒቂን ዴዒያ ኣማኑዋ ማላ፤ ቃሲ ኔናኒካ ሄዌ ዴዒያዋ ኤራዲ።
ሄዋ ዲራው፥ ታኒ ታ ኩሺያ ላዑዋ ኔ ቦላ ዎዳ ዎዴ፥ ፆሳይ ኔው ኢሜዳ ኢሙዋ ኔኒ ዶሺሴና ማላ፥ ኔና ሃሳዪሳይ።
ኣዪሲ ጎፔ፥ ፆሳይ ኑሲ ዎልቃ፥ ሲቁዋኔ ኑ ሁጲያ ናጊያዋ ኢሚያ ጌሻ ኣያና ኢሜዳፔ ኣቲን፥ ያሻ ኣያና ኢሚቤና።
ሲሚ፥ ኑ ጎዳው ማርካቲያዋን ዎይ ኣ ዲራው ቃሹዋን ዴዒያ ታዋንካ ዬላቶፓ። ሺን ፆሳይ ኔው ኢሚያ ዎልቃ ኬናን ታናና ሚሺራቹዋ ቃላው ዋዬታ።
ፆሳይ ባሬ ቆፋኒኔ ባሬ ኣ ኬካቴን ኑና ኣሺዴ፥ ባሬ ኣሳ ኦናው ፄሶዋፔ ኣቲን፥ ኑኒ ኦዳ ኦሱዋ ዲራው ጊዴና። ኢ ሃ ኣ ኬካቴ ኪሪስቶሲ ዬሱሳ ባጋና ዎዲ ዶሜታናፔ ካሴ ኑሲ ኢሜዳ።
ሺን ሃዒ ሃ ኣ ኬካቴይ ኑና ኣሺያ ኪሪስቶሲ ዬሱሳ ዩሳን ኑሲ ቆንጬዳ። ቃሲ ሃይቁዋ ዎልቃካ ኢ ዪሴዳ። ዎንጋላ ሚሺራቹዋ ባጋና ባዬና ዴዑዋ ኑሲ ቆንጪሴዳ።
ታኒ ዬሱሲ ኪቴዳዋኔ ኣዪሁዳ ጊዴና ኣሳ ታማሪሲያዋ ጊዳዴ፥ ዎንጋላ ሚሺራቹዋ ኦዳና ማላ፥ ፆሳይ ታና ዶሬዳ።
ቃሲ ታኒ ሃ ሜቱዋ ኣኪያዌ ሄዋ ዲራሳ። ሺን ታኒ ኣማኔዳዋ ኤሪያ ዲራው፥ ዬላቲኬ። ቃሲ ኢ ታው ኢሜዳ ሃዳራ ሄ ጋላሳይ ጋካናው፥ ኢ ናጋናው ዳንዳዪያዋ ኤራይ።
ታኒ ኔና ታማሪሴዳ ቱሙ ቃላ ሌሚሱዋ ኡዳ ኦዪቃዴ፥ ኪሪስቶሲ ዬሱሳን ኑሲ ዴዒያ ኣማኑዋኒኔ ሲቁዋን ዴዓ።
ኑ ጊዶን ዴዒያ ጌሻ ኣያና ባጋና ኔው ሃዳራ ኢሜዳ ሎዖባ ናጋ።
ኢሲያ ጊያ ቢታን ዴዒያ ኡባቱ ታፔ ባቃቴዳዋ ኤራሳ፤ ኡንቱንቱ ጊዶን ፒጌሉሲኔ ሄርሞጌኔሲ ዴዒኖ።
ሄኔሲፎሩ ታና ዳሮ ዎዴ ሜንዳ ዲራው፥ ጎዳይ ኣ ሶይ ኣሳው ማሮቴ ኢሞ። ቃሲ ታኒ ቃሾ ጎሌን ዴዒያዋ ኢ ዬላቲቤና።
ሺን ሮሜ ጊያ ካታማ ጋኬዳሳና ታና ሎይ ኮዪዴ ዴሜዳ።
ሄ ጋላሲ ጎዳፔ ማሮቴ ዴማናዳን፥ ጎዳይ ኣው ኢሞ። ቃሲ ኤፌሶና ጊያ ካታማን ኢ ታና ኣይ ኬና ማዴዴንቶኔ ኔኒ ሎይ ኤራሳ።
ሲሚ ታ ናዓው፥ ኪሪስቶሲ ዬሱሳን ዴዒያ ኣ ኬካቴን ሚና።
ቃሲ ዳሮ ማርካቱ ዴዒያሳን ታፔ ኔኒ ሲሴዳ ዬዋቱዋ ሃራቱዋ ታማሪሳናው ዳንዳዪያ ኣማኔቴዳ ኣሳቱዋሲ ሃዳራ ኢማ።
ኪሪስቶሳ ዬሱሳው ኣማኔቴዳ ዎታዳራዳን፥ ታናና ዋዬታ።
ኦላ ቢያ ዎታዳራይ ባሬ ካፑዋ ናሼቻናው፥ ዎታዳራ ጊዴና ኣሳይ ኦያ ኪታን ዋላኬቴና።
ቃሲ ዎን ኬሴቲያ ኡራይካ ዎጋዳን ዎፃና ዮፔ፥ ዎይታ ኣኬና።
ዳሮ ዳቡሪዴ ኦዳ ቢታ ጎሺያ ቢታኒ ሺቄዳ ካፔ ባሬና ጋኪያዋ ኮይሮ ኣካናው ቤሴ።
ኔኒ ኡባባ ኣኬካናዳን፥ ጎዳይ ኔና ዳንዳዪሳና ዲራው፥ ታኒ ጊያዋ ቆፓ።
ታኒ ዎንጋላ ሚሺራቹዋ ኦዲያዋዳን፥ ሃይቁዋፔ ዴንዴዳ ዳዊቴ ዛሪያ ዬሱሲ ኪሪስቶሳ ቆፓ።
ታኒ ዎንጋላ ሚሺራቹዋ ኦዲያ ዲራው፥ ኢታባ ኦዳዋዳን፥ ሃራይ ኣቶ ቃሼታና ጋካናው ዋዬታይ። ሺን ፆሳ ቃላይ ቃሼቴና።
ሄዋ ዲራው፥ ታኒ ፆሳይ ዶሬዳ ኣሳቱካ ኪሪስቶሲ ዬሱሳን ዴዒያ ኣቶቴ ሜና ቦንቹዋና ዴማናዳን፥ ኡንቱንቱ ዲራው፥ ታኒ ኡባባን ዋዬታይ።
ሃዌ፥ «ኑኒ ኣናና ኢቲፔ ሃይቄዳዋ ጊዶፔ፥ ኣናና ኢቲፔ ዴዓና።
ኑኒ ጌንጮፔ፥ ኣናና ኢቲፔ ካዉታና። ኑኒ ኣ ካዶፔ፥ ኢካ ኑና ካዳና።
ኑኒ ኣማኔቴናን ኣጎፔካ፥ ኢ ኣማኔቲያዋ ጊዲዴ ዴዓናዋ። ኣዪሲ ጎፔ፥ ኢ ባሬና ባሬ ሁጴው ኤሪኬ ጋናው ዳንዳዬና» ጊያዌ ቱሙ ሃሳያ።
ኔኒ ኔ ኣሳ ሃዋ ሃሳዪሳ፤ ኡንቱንቱ ቃላን ፓሉሜቴና ማላ፥ ፆሳ ሲንን ዞራ። ሄዌ ሲሲያ ኣሳ ባዪዚያዋፔ ኣቲን፥ ኣይኔ ጎዔና።
ኔኒ ፆሳ ቱማቴ ቃላ ሱሬቴን ኦዲያዋኔ ቃሲ ኣ ኦሶ ዬላቴና ኦሳንቻ ጊዳዴ፥ ፆሳይ ሳቢያ ኣሳዳን፥ ኔ ሁጲያ ፆሳው ኢማናው ሚና።
ሺን ሃ ሳዓው ኢንጄቲያ ማዴና ሃሳያፔ ኔና ናጋ። ኣዪሲ ጎፔ፥ ሄዌ ፆሳፔ ኣሳ ሃሴ።
ቃሲ ኡንቱንቱ ታማሪሲያዌ ቦላ ጪቱዋዳን ኡባሳ ጋካናሳ። ሄ ታማሪሲያዋንቱፔ ላዓቱ ሄሜኔዮሳኔ ፒሊፆሳ።
ኡንቱንቱ ቱሙዋ ኦጊያ ኣጊዴ፥ «ሃይቁዋፔ ዴንዲያዌ ካሴ ኣዲጌዳ» ያጊዴ ኣማሬዳ ኣማኒያ ኣሳቱዋ ኣማኑዋ ባዪዚኖ።
ጊዶፔካ፥ ፆሳይ ኤሴዳ ሚኖ ቱሳይ ቃፃና ዳንዳዬና። ቃሲ ኣ ቦላን፥ «ጎዳይ ባሬዋንታ ኤሬ»፤ ቃሲ «ጎዳዋ ጊዲያ ኦኒኔ ኢታ ኦሱዋ ኣጎ» ያጊያ ቃላቱ ፃፌቴዲኖ።
ኢቲ ዎልቃማ ጎሌን ዎርቃፔኔ ቢራፔ ሜቴዳ ሚሻ ፃላላ ጊዴናን፥ ሚፔኔ ኡርቃፔ ሜቴዳ ሚሻቱካ ዴዒኖ። ሄዋንቱፔ ባጋቱ ቦንቾ ኦሱዋ ኡንቱንቱን ኦናው፥ ቃሲ ባጋቱ ቶሼቲያባ ኡንቱንቱን ኦናው ሜቴዲኖ።
ሄዋ ዲራው፥ ኦኒኔ ሃ ኢታባ ኡባፔ ባሬና ጌሾፔ፥ ኢ ባሬ ጎዳ ጎዒያ ኦሱዋ ኦናው ባሬና ኢሜዳ ዲራው፥ ቦንቾ ኦሱዋ ኦያ ሚሻ ጊዳናዋ። ቃሲ ሎዖ ኦሱዋ ኡባ ኦናው ጊጌቴዳዋ ጊዳናዋ።
ሺን ኔኒ ኢታ ዎዳላቴ ኣሙዋፔ ባቃታ። ባሬንታ ማዳናው ጌሻ ዎዛናፔ ጎዳ ፄሲሲያዋንቱና ኢቲፔ፥ ፂሎቴ፥ ኣማኑዋ፥ ሲቆቴኔ ሳሮቴ ሚኒሳዴ ካላ።
ሺን ኤያቱዋ ፓሉሚኔ ኣይኔ ኤሬናዋንቱ ፓሉሚ ዋላሳ ካሌያዋ ኤራዴ ኣፔ ባቃታ።
ጎዳ ቆማይ ኡባው ኬኪያዋ፥ ሎይ ታማሪሲያዋኔ ዳንዳያንቻ ጊዳናው ቤሴፔ ኣቲን፥ ዋላቄታናው ቤሴና።
ቃሲ ኢ ባሬና ኢፂያዋንታ ኣሺኬቴን ሴሪያዋ ጊዳናው ቤሴ። ኡንቱንቱ ባሬንቱ ናጋራፔ ሲሚዴ፥ ቱማቴ ኤራናዳን ፆሳይ ኦኔንቶ፥ ኦኒ ኤሪ።
ቃሲ ኡንቱንቱ ባሬንቱ ዎዛና ቆፋው ሲሚዴ፥ ኡንቱንታ ባሬ ኮዬዳባው ኣዛዜታና ማላ ኦይቄዳ ፃላሂያ ካፑዋ ዳባፔ ኬሲ ኣካና።
ሺን ዉርሴ ጋላሲ ዋዪሲያ ዎዲ ያናዋ ኣኬካ።
ኣዪሲ ጎፔ፥ ኣሳይ ባሬና ሲቂያዋንታ፥ ሻሉዋ ሲቂያዋንታ፥ ጬቄቲያዋንታ፥ ኣዪያዋንታ፥ ቦሪያዋንታ፥ ባሬና ዬሌዳዋንቶ ኣዛዜቴናዋንታ፥ ጋላቴናዋንታ፥ ጌሻቴይ ባይናዋንታ፥
ሲቁ ባይናዋንታ፥ ሲጌቴናዋንታ፥ ዚጊርሳንቻቱዋ፥ ባሬና ናጌናዋንታ፥ ኬኬናዋንታ፥ ሎዖባ ዶሴናዋንታ፥
ኡባ ኤሪኬ ጊያዋንታ፥ ዲርቢያዋንታ፥ ኦቶሩዋን ሱጌቲያዋንታ፥ ቃሲ ፆሳፔ ኣዴ፥ ኢሻሉዋ ዶሲያዋንታ ጊዳና።
ኡንቱንቱ ፆሳው ጎዪኒያዋ ማላቲኖ፤ ሺን ኣ ዎልቃ ካዴዲኖ። ሄዋንቱ ማላ ኣሳቱዋኮ ሺቆፓ።
ኣዪሲ ጎፔ፥ ኡንቱንቱፔ ኢቱ ኢቱ ኣሳ ጎሊያ ጌሊዴ፥ ናጋራይ ዴፄዳዋንታ፥ ዱማ ዱማ ኣሙዋን ሱጌቲያዋንታ፥ ኡባ ዎዴ ታማሪዴ፥ ቱማቴ ኤራ ኣካናው ሙሌ ዳንዳዪቤና ዳቡራንቻ ማጫዋንታ ባሌኖ።
<range>
ያኔሲኔ ያምባሬሲ ሙሴ ዬዉዋ ጳልቆዋዳን፥ ሄዋዳን ቃሲ ሃዋንቱ፥ ሱሬ ቆፋይ ባይናዋንታ ኣማኑዋን ኩንዴዳዋንቱ፥ ቱማቴባ ጳልቂኖ።
ሺን ያኔሳ ኤያቴይኔ ያምባሬሳ ኤያቴይ ቃሲ ቆንጬዳዋዳን፥ ኡንቱንቱ ኤያቴይካ ኣሳ ኡባው ቆንጫና ዲራው፥ ኡንቱንቱ ካሴዋፔ ኣዴ ዲጪኪኖ።
ሺን ኔኒ ታ ቲሚርቲያ፥ ታ ሃኖታኔ ታ ቆፋ፥ ታ ኣማኑዋኔ ታ ዳንዳያ፥ ታ ሲቁዋኔ ታ ጌንጩዋ፥
ታ ዬዴሳኔ ታ ዋዪያ ቤዓዳ። ኣንፆኪያኔ፥ ኢቆኒዮኔኔ ሊስፂራ ጊያ ካታማቱዋን ታና ጋኬዳባኔ ታኒ ዳንዳዬዳ ዬዴሳ ኤራሳ። ጎዳይ ታና ሄ ኡባፔ ኣሼዳ።
ቱማቴን ኪሪስቶሲ ዬሱሳን ፆሳ ማላቲዴ ዴዓናው ዶሲያ ኡባይ ዬዴርሴታና።
ሺን ኢታ ኣሳቱኔ ባሌያዋንቱ ሃራቱዋ ባሌዴኔ ባሬንቱ ሁጴው ባሊዴ፥ ካሴፔ ኢቲ ኢቲ ቢኖ።
ሺን ኔኒ ሄ ቱማቴ ኦፔ ታማሬዴንቶኔ ኤራዴ፥ ኔኒ ታማሬዳዋኒኔ ኤሬዳዋን ሚናዴ ዴዓ።
ኔኒ ጉ ናዓቴፔ ዶማዴ ኪሪስቶሲ ዬሱሳ ኣማናዴ፥ ኣቶቴይ ቤቲያ ኣዳ ኤራ ኢማናው ዳንዳዪያ ጌሻ ማፃፋቱዋ ኤራዳ።
ፆሳ ማፃፋ ኡባን ፆሳ ኣያናይ ዴዔ። ቃሲ ሄ ማፃፋቱ ፆሳው ኦያ ኣሳይ ኩሜንኔ ሎዖ ኦሱዋ ኡባው ጊጌዳዋ ጊዳና ማላ፥ ቱማቴ ታማሪሳናው፥ ባላ ሴራናው፥ ባዪዙዋ ሱሪሳናዉኔ ፂሎቴ ዴዖ ዞሪያ ኢማናው ማዲኖ።
<range>
ታኒ ኔና ፆሳ ሲንኒኔ፥ ዴዑዋን ዴዒያ ኣሳኔ ሃይቄዳ ኣሳ ፒርዳናው ዴዒያ ኪሪስቶሲ ዬሱሳ ሲንን፥ ቃሲ ኣ ዩሳኒኔ ኣ ካዉቴን ኔና ዞራይ።
ቃላ ኦዳ። ዎዲ ኢንጄቲና ኢንጄታና ዪና፥ ሚናዴ ኦዳ። ዳሮ ዳንዳያን ኣሳ ታማሪሳዴ ሱሪሳ፥ ሴራኔ ዞራ።
ኣዪሲ ጎፔ፥ ኣሳይ ቱሙ ቲሚርቲያ ሲሴናን ኢፂያ ዎዲ ያናዋ። ሺን ኣሳይ ባሬንቱ ኣሙዋ ካሊዴ፥ ሲሳናው ናሼቺያዋ ኦዲያ ታማሪሲያዋንታ ጉጂ ጉጂ ሺሻና።
ኡንቱንቱ ቱሙ ዬዉዋ ሲሲያዋ ኣጊዴ፥ ቶሳ ሲሳናው ባሬንቱ ሃይ ዎራ ዛራና።
ሺን ኔኒ ኡባባኒ ኔ ሁጲያ ናጋናው ቤሴ። ዋዪያ ዳንዳያ። ዎንጋላ ሚሺራቹዋ ኦዲያዌ ኦያ ኦሱዋ ኦ። ፆሳ ቆማዳን፥ ኔ ኦያ ኦሱዋ ኡባ ፖላ።
ታና ጊዶፔ፥ ታ ሱይ ጉኪዴ ያርሼቲያ ዎዲኔ ቃሲ ሃ ዴዑዋ ኣጋዴ ቢያ ዎዲ ጋኬዳ።
ታኒ ሎዖ ባፂያ ባፄታዲ፤ ዎ ዎፃዴ ዉርሳዲ፤ ኣማኑዋካ ናጋዲ።
ሲንፔ ታው ፂሎቴ ኣኪሊሊ ጊጊ ኡቴዳ። ሄዋ ፂሎ ፒርዳ ፒርዲያ ጎዳይ ሄ ጋላሲ ታው ኢማና። ቃሲ ኪሪስቶሲ ቆንጫናዋ ዶሲያ ኡባሳፔ ኣቲን፥ ታ ፃላላሳ ጊዴና።
ታኮ ኤሌካ ያናው ሚና።
ኣዪሲ ጎፔ፥ ዴማሲ ሃ ኣላሚያ ዶሲዴ፥ ታና ኣጊዴ፥ ቴሴሎንቂያ ጊያ ካታማ ቤዳ። ቄርቂሲ ጋላቲያ ጊያ ጋዲያ ቢና፥ ቃሲ ቲቶ ዲልማፂያ ጊያ ጋዲያ ቤዳ።
ሉቃሳ ፃላላይ ታናና ዴዔ። ማርቆሲ ታና ኪታን ሎይ ማዳናው ዳንዳዪያ ዲራው፥ ኣ ዴማዴ ኔናና ኣካዴ ያ።
ሺን ታኒ ቲኪቆሳ ኤፌሶና ጊያ ካታማ ኪታዲ።
ኔኒ ያዴ፥ ፂሮዓዳ ጊያ ካታማን ካርፖሳዋን ታኒ ዬጋዴ ዬዳ ታ ጋቢያኔ ቃሲ ማፃፋቱዋ ታው ኣካዴ ያ። ሺን ዱማያዴ ጋልባን ፃፌቴዳ ማፃፋቱዋ ኣያ ጊዶፔኔ፥ ኣኬናን ዮፓ።
ቢራታ ቆፂያ ኢስኪንዲሪ ታና ዳሮ ቆሄዳ፤ ጎዳይ ኣው ኣ ኦሱዋዳን ዛራና።
ኢ ኑኒ ኦዲያዋ ሎይ ጳልቂያ ዲራው፥ ኔኒ ኣፔ ኔና ናጋ።
ኮይሮ ታና ሞቲያ ዎዴ፥ ኡባይካ ኣጌዳዋፔ ኣቲን፥ ታና ኦኒኔ ማዲቤና። ፆሳይ ሄዋ ኡንቱንቶ ፓይዶፖ።
ሺን ታኒ ኩሜን ኪታ ኣዪሁዳ ጊዴና ኣሳይ ኡባይ ሲሳናው ኦዳና ማላ፥ ጎዳይ ታ ማታን ኤቂዴ፥ ታው ዎልቃ ኢሜዳ። ቃሲ ጋሙዋ ዶናፔካ ታና ኣሼዳ።
ጎዳይ ታና ኢታባ ኡባፔ ኣሺዴ፥ ባሬ ሳሉዋ ካዉቴ ሳሮቴን ኣፋና፤ ኣው ሜ ሜናው ቦንቹ ጊዶ። ኣሜንዒ።
ጲሪስቂሊሲ፥ ኣቂላሲኔ ሄኔሲፎሩ ሶይ ኣሳው ታ ሳሮታ ኦዳ።
ኤራስፆሲ ቆሮንቶሳ ጊያ ካታማን ኣቴዳ። ሺን ፂሮፊሞሲ ሳኬቴዳ ዲራው፥ ሚሊፄ ጊያ ካታማን ኣ ዎዲ።
ባልጉ ዎናፔ ካሴ ያናው ሚና። ኤዉቡሉሲ፥ ጱዴሲ፥ ሊኖሲኔ ቂላዉዴ ቃሲ ሃራ ኢሻቱ ኡባይካ ኔና ሳሮ ሳሮ ጊኖ።
ጎዳይ ኔ ኣያናና ጊዶ። ኣ ኬካቴይ ሂንቴናና ኡባና ጊዶ። ኣሜንዒ።
ዬሱሲ ኪሪስቶሲ ኪቴዳ ታኒ ጳዉሎሲ፥ ፆሳ ኣይሊ፥ ሃ ዳቢዳቢያ ፃፋይ። ፆሳይ ዶሬዳ ኣሳው ኣማኑ ዴዓናዳኒኔ ፆሳ ቱማቴ ኤራኮ ኡንቱንታ ካሌናዳን ታኒ ዶሬታዴ ኪቴታዲ።
ዎርዶቴና ፆሳይ ኑሲ ሃ ሜና ዴዑዋ ዳሮ ዎዲያፔ ካሴ ኢማና ጌዳ።
ፆሳይ ኑና ኣሺያዌ ሊኬ ዎዲያን ባሬ ቃላን ሃዋ ቆንጪሴዳ፤ ኢ ሃዳሪዴ ታና ኣዛዜዳዋዳን፥ ታኒ ኣ ቃላ ኦዳይ።
ኣማኑዋ ኢቲፔቴን ታ ቱሙ ናዓ ኔው ቲቶ፥ ፆሳ ኣዉዋፔኔ ኑና ኣሺያ ዬሱሲ ኪሪስቶሳፔ፥ ኣ ኬካቴይ፥ ማሮቴይኔ ሳሮቴይ ጊዶ።
ታኒ ኔና ቃርፄሳን ኣጋዴ ዬዳዌ፥ ኔኒ ኣቶዋ ጊጊሳናሳኔ፥ ታኒ ኣዛዜዳዋዳን፥ ካታማ ኡባን ዎሳ ጎሊያ ጪማቱዋ ዶራናሳ።
ጪማይ ቦሬቴናዋኔ ኢቲ ማቻቲ ፃላላይ ዴዒያዋኔ ኣማኒያ ናናይ ዴዒያዋ ጊዳናው ቤሴ፤ ኣ ናናይ ሻሉዋ ባዪዚያባኒኔ ዎይ ኣዛዜቴናን ኢፂያባን ኣሳይ ኣማሳሌናዋንታ ጊዳናው ቤሴ።
ኣዪሲ ጎፔ፥ ሄ ጪማይ ፆሳ ኦሱዋ ኣዛዚያ ካፑዋ ጊዲዴ፥ ፖኪሴናዋ፥ ኦቶሬቴናዋኔ ኤሌ ሃንቄቴናዋ ጊዳናው ቤሴ፤ ቃሲ ማቴናዋ፥ ሱጌናዋኔ ዮራቴናዋ ጊዳናው ቤሴ።
ሺን ኢማ ሞኪያዋኔ ሎዖባ ዶሲያዋ ጊዳናው ቤሴ፤ ቃሲ ኣኬካንቻ፥ ፂሉዋ፥ ጌሻኔ ባሬና ናጊያዋ ጊዳናው ቤሴ።
ኣማኔቲያ ዴዑ ቤቲያ ቲሚርቲያና ጊጊያ ቃላ ኢ ሎይ ኦይቆ። ያቶፔ ሃራቱዋ ቱሙ ኣማኑዋ ታማሪሲያዋኒ ሜንናዉኔ ቃሲ ሄዋ ኢፂያዋንታካ ዞራናው ዳንዳያናዋ።
ኣዪሲ ጎፔ፥ ኣዛዜቴናዋንቱ፥ ማዴናዋ ሃሳዪያዋንቱ፥ ሃራቱዋ ጪሚያዋንቱኔ ቃፃሬቴዳ ኣዪሁዳ ኣማኒያዋንቱ ባጋ ጊዴዳ ዳሮ ኣሳቱ ዴዒኖ።
ኡንቱንቱ ታማሪሳናው ቤሴና ፖኪያ ኦጊያን ሚሻ ዴማናው ታማሪሲያዋን ጎሊያ ኡባ ባይዚያ ዲራው፥ ኡንቱንቱ ሃሳያ ቴዓና ቤሴ።
ኡንቱንቱ ጊዶፔ ኢቱ፥ ቲምቢቲያ ኦዲያዌ ኡንቱንቶ፥ «ቃሪፄሴ ኣሳይ ኡባ ዎዴ፥ ዎርዳቱዋ፥ ኢታ ዱዓቱዋኔ ዮራንቻ፤ ቃሲ ኣዛላ ኣሳ» ያጌዳ።
ኢ ማርካቶዌ ቱማ፤ ሄዋ ዲራው፥ ኔኒ ኡንቱንቱሲ ሚኖ ኣማኑ ዴዓናዳኒኔ ቃሲ ኣዪሁዳቱዋ ቶሳኔ ቱሙዋ ኢፄዳ ኣሳቱዋ ኣዛዙዋ ኡንቱንቱ ሲሴናዳን፥ ኡንቱንታ ሚኒሳዴ ሴራናው ቤሴ።
<range>
ባሬንቱ ሁጴው ጌሻ ጊዴዳዋንቱሲ ኡባባይካ ጌሻ፤ ሺን ቱናቱዋሲኔ ኣማኔናዋንቱሲ ኡንቱንቱ ዎዛና ቆፋይኔ ኡንቱንታ ሱሬ ዎዛናይ ቱኔዳ ዲራው፥ ኡንቱንቶ ኣያይኔ ጌሻ ጊዴና።
ኡንቱንቱ ባሬንቱ ፆሳ ኤሪያዋ ቆንጪያን ኦዲኖ፤ ሺን ኡንቱንቱ ሼኔዪያዋንታ፥ ኣዛዜቴናዋንታኔ ኦሱዋ ኡባዉካ ጊጌናዋንታ ጊዲያ ዲራው፥ ባሬንቱ ኪታን ኣ ኤሮኮ ጊኖ።
ሺን ኔኒ ዴዑዋ ዴማናው ጊጊያ ቲሚርቲያ ታማሪሳናው ቤሴ።
ጪማ ኣቱማ ኣሳይ ኣማኑዋን፥ ሲቁዋኒኔ ዳንዳያን ሚኖ ጊዳናዳን፥ ቃሲ ማቴናዋ፥ ቦንቼቲያዋኔ ባሬናካ ናጊያዋ ጊዳናዳን ዞራ።
ሄዋዳንካ ጪማ ማጫ ኣሳይ ጌሻ ዴዑዋ ዴዒያዋንታ፥ ዚጊሬናዋንታ፥ ዎዪኒያ ኤሳሲ ሞዴቴናዋንታኔ ሎዖባ ታማሪሲያዋንታ ጊዳናው ቤሴ።
ኡንቱንቱ ፆሳ ቃላይ ቦሬቴና ማላ፥ ባሬንቱ ኣሲናቱዋኔ ባሬንቱ ናና ሲቂያዋንታ፥ ባሬንታካ ናጊያዋንታ፥ ጌሻቱዋ፥ ባሬንቱ ጎሌን ኦያዋንታ፥ ኬካቱዋኔ ባሬንቱ ኣሲናቱዋሲካ ኣዛዜቲያዋንታ ጊዳና ማላ፥ ያላጋ ማጫዋንታ ታማሪሳ።
<range>
ሄዋዳንካ ያላጋ ኣቱማ ኣሳቱ ባሬንታ ናጋና ማላ ዞራ።
ኔኒ ኔ ሁጴዉካ ሎዖ ኦሱዋ ኡባን ኡንቱንቶ ሌሚሶ ጊዳ፤ ኔኒ ታማሪሲያዋንካ ኣማኔቲያዋኔ ቦንቼቲያዋ ጊዳ።
ኔ ሞርኬቱ ኑና ዚጊሪያባይ ኡንቱንቱሲ ዪያ ዎዴ ኡንቱንቱ ዬላታና ማላ፥ ኔኒ ቦሬቴና ሎዖ ሃሳያ ሃሳያ።
ኣዪሌቱ ባሬንቱ ጎዳቱዋሲ ኣዛዜታና ማላኔ፥ ኡንቱንቱና ፓሉሜቴናን ኡባባኒ ኡንቱንታ ናሼቻና ማላ ዞራ።
ኡንቱንቱ ባሬንቱ ጎዳቱዋፔ ዉዔና ማላ፥ ቃሲ ኑና ኣሺያ ፆሳዋ ታማሪሲያዋ ኡባባኒ ጋላቲሳናው፥ ባሬንቱ ኦያ ኪታን ኡባ ዎዴ ሎዓኔ ኣማኔቲያዋንታ ጊዲያዋ ቤሳና ማላ፥ ኡንቱንታ ዞራ።
ኣዪሲ ጎፔ፥ ፆሳይ ኣሳ ኡባ ኣሺያ ባሬ ኣ ኬካቴ ቆንጪሴዳ።
ሄ ኣ ኬካቴይ ናጋራ ኦሱዋኔ ሃ ኣላሚያ ኣሙዋ ኑኒ ኣጋናዳኒኔ ኑ ሁጲያ ናጊዴ፥ ፆሳ ማላቲዴ፥ ፂሎቴን ዴዓናዳን፥ ኑና ታማሪሴ።
ኑኒ ኑ ዎልቃማ ፆሳይ፥ ኑና ኣሺያ ዬሱሲ ኪሪስቶሲ ቤታና ጌዳ ኣንጄቴዳ ቦንቾ ጋላሳ ናጌቶ።
ኢታ ኦሱዋ ኡባፔ ኢ ኑና ዎዛናዉኔ ሎዖባ ኦናው ኣሞቲያ ባሬ ጌሻ ኣሳ ኬሳናው፥ ኑ ዲራው፥ ባሬ ሁጲያ ኢሜዳ።
ኔኒ ሃዋ ታማሪሳ፥ ኔ ኩሜን ማታኒ ዞራኔ ሴራ፤ ኦኒኔ ኔና ካፖ።
ኡንቱንቱ ሞዲያዋንቱሲኔ ማታይ ዴዒያዋንቱሲ ሞዴታናው፥ ኣዛዜታናዉኔ ሎዖ ኦሱዋ ኡባ ኦናው ጊጌታናዳን ኡንቱንታ ሃሳዪሳ፤ ቃሲ ኡንቱንቱ ኦ ቦላኒኔ ኢታ ቃላ ሃሳዬና ማላ፥ ኦናናኔ ዋላቄቴና ማላ፥ ኣሳ ኡባ ኣሺኬቴኔ ሲጋቴ ቤሲያዋንታ ጊዳናዳን ዞራ።
<range>
ኣዪሲ ጎፔ፥ ኑኒ ካሴ ኑ ሁጴዉካ ኤያቱዋ፥ ኣዛዜቴናዋንታ፥ ባሊያዋንታኔ ኣሙዋሲኔ ዱማ ዱማ ናሼቻሲ ኣዪሊያዳን ሞዴቲያዋንታ፤ ቃሲ ኢታቴኒኔ ቃናቲያን ዴዒያዋንታ፤ ኣሳን ኢፄቲያዋንታኔ ኢቱ ኢቱዋካ ኢፂያዋንታ።
ሺን ኑና ኣሺያ ፆሳ ኬካቴይኔ ኣሳ ኢ ሲቂያ ሲቁ ቆንጬዳ ዎዴ፥
ኢ ባሬ ማሮቴዳንካ፥ ኦራ ዬሌቱሳን ሃኔዳ ጌዩሳኒኔ ጌሻ ኣያናን ኦራፄዳዋን ኑና ኣሼዳዋፔ ኣቲን፥ ኑኒ ፂሎ ኦሱዋ ኦዳዋና ጊዴና።
ፆሳይ ባሬ ኣ ኬካቴን ኑኒ ፂላናዳኒኔ፥ ኢ ኢማና ጌዳ ሜና ዴዑዋ ላታናዳን፥ ኑና ኣሺያ ዬሱሲ ኪሪስቶሳ ባጋና ጌሻ ኣያና ኑ ቦላ ዳሪሲዴ ቲጌዳ።
<range>
ሃ ሃሳያይ ኣማኔቴዳዋ፤ ፆሳ ኣሳቱ ሎዖ ኦሱዋ ኦናው ጊጋናዳን፥ ሃ ዬዉዋ ኡንቱንቱሲ ኔኒ ሚኒሳዴ ኦዳናው ኮያይ፤ ሃዋንቱ ኣሳው ሎዓኔ ጎዒያዋንታ።
ሺን ኤያቴ ፓሉማፔ፥ ዛሪያ ፓይዲያዋፔ፥ ዋላሳፔኔ ሂጊያባን ዋላቄቲያዋፔ ናጌታ። ኣዪሲ ጎፔ፥ ሄዋንቱ ጎዔናዋንታኔ ማዴናዋንታ።
ሻኮቴ ሜያ ኡራይ ጌላ ኣሳ ጊዲያዋኔ ባሬ ሁጲያን ፒርዲዴ ናጋራ ኦያዋ ኤራዴ፥ ኢቲ ጌዴ ዎይ ላዑ ጌዴ ኣ ሴሬዳዋፔ ጉዪያን፥ ሄዋ ማላቲያ ኣሳፔ ሻኬታ።
<range>
ታኒ ኣርፄማሳ ዎይ ቲኪቆሳ ኔኮ ኪቲያ ዎዴ፥ ኔኒ ታኮ ኒቆጲሊዮና ያናው ሚና። ኣዪሲ ጎፔ፥ ታኒ ባልጉዋ ያኒ ሻጫናው ቆፋ ቃቻዲ።
ሂጊያ ኤሪያ ዜናሲኔ ኣጲሎሲ ኦጊያ ቢያ ዎዴ፥ ኡንቱንቱሲ ኣያይኔ ፓጬና ማላ፥ ኡንቱንታ ሎይ ማዳ።
ኑ ኣሳይካ ማዴና ኣሳ ጊዲዴ ኣቴና ማላ፥ ባሬንታ ሎይ ኮሺያዋ ዴማናው፥ ሎዖ ኦሱዋ ሚኒዴ ኦያዋ ታማሪኖ።
ታናና ዴዒያ ኡባቱ ኔና ሳሮ ሳሮ ጌዲኖ። ኑና ኣማኑዋን ሲቂያዋንታ ሳሮ ሳሮ ጋ። ፆሳ ኣ ኬካቴይ ሂንቴናና ኡባና ኢቲፔ ጊዶ። ኣሜንዒ።
ታኒ ጳዉሎሲ፥ ዬሱሲ ኪሪስቶሳ ዲራው ቃሹዋን ዴዒያዌኔ ኑ ኢሻ ፂሞቶሲ፥ ኑናና ኦያ ኑኒ ሲቂያ ፒሊሞናው፥
ኔ ጎሌን ሺቂያ ኣማኒያዋንቶ፥ ኑ ሚቻቲ ኣፊቢሲኔ ኑናና ኢቲፔ ዴዒያ ኪሪስቶሳ ዎታዳራ ኣርኪፖሳው ሃ ዳቢዳቢያ ፃፌቶ።
ፆሳ ኑ ኣዉዋፔኔ ኑ ጎዳ ዬሱሲ ኪሪስቶሳፔ ኣ ኬካቴይኔ ሳሮቴይ ሂንቴንቱሲ ጊዶ።
ኔኒ ፆሳ ኣሳቱዋ ሲቂያዋኔ ጎዳ ዬሱሳ ኣማኒያዋ ታኒ ሲሲያ ዲራው፥ ፆሳ ዎሳዴ ኔና ሃሳዪያ ዎዴ ኡባን፥ ታ ፆሳ ጋላታይ።
<range>
ኔኒ ኔ ኣማኑዋ ሃራቱዋና ሻኪያዌ ኑሲ ኪሪስቶሲ ዬሱሳ ባጋና ዪያ ሎዖባ ኡባ ኤሪሳና ማላ፥ ታኒ ፆሳ ዎሳይ።
ኣዪሲ ጎፔ፥ ፆሳ ኣሳቱዋ ዎዛናይ ኔ ኪታን ሚኔዳ ዲራው፥ ታ ኢሻው፥ ታኒ ኔ ሲቁዋን ዳሮ ናሼቻኔ ሜንዋ ዴማዲ።
ሄዋ ዲራው፥ ኔኒ ኦናው ቤሲያዋ ኦና ማላ፥ ታኒ ኔና ኣዛዛናው ኪሪስቶሳ ባጋና ፃሎፔካ፥
ታኒ ጳዉሎሲ ጪሜዳዌ፥ ኪሪስቶሲ ዬሱሳው ሃዒካ ቃሹዋን ዴዒያዌ፥ ሲቁዋ ዲራው፥ ኔና ዎሳይ።
ታኒ ቃሹዋን ዴዓዴ ኣው ኣዉዋ ጊዴዳ ታ ናዓ ኣናሲሞሳ ዲራው፥ ኔና ዎሳይ።
ኢ ካሴ ኔና ጎዔና፤ ሺን ሃዒ ኔናካ ታናካ ቱሙ ጎዔ።
ታኒ ዎዛናፔ ዶሲያ ኣናሲሞሳ ኔኮ ዬዶዌ ታ ዎዛና ዬዶዋ። ታኒ ዎንጋላ ዲራው ቃሼታ ኡታ ዴዒሺን፥ ኔና ኮቺዴ፥ ታና ማዳና ማላ፥ ታ ማታን ኣ ኣሻናው ኮያይ።
<range>
ሺን ኔኒ ኔ ሼኒያዳን ኦናዋ ኮያይፔ ኣቲን፥ ኔናና ዞሬቴናን ዎልቃን ኣይኔ ኦናው ኮዪኬ።
ኣናሲሞሲ ጉ ዎዲያ ኔፔ ሻኬቴዳዌ፥ ኦኒ ኤሪ ሲሚዴ፥ ኡባ ዎዴካ ኔናና ዴዓናሴንቶኔ።
ሲሚ ሃዋፔ ሲንው ኣናሲሞሲ ኣይሊያ ጊዴና፤ ሺን ኣይሊያፔ ኢ ሎይ ኣ፤ ኢ ታው ኣይ ኬና ሲቆ ኢሼ! ቃሲ ኢ ኔው ኣሳ ባጋናካ ጎዳ ባጋናካ ኣይ ኬና ኣዳ ኢሻ ጊዳንዴሻ!
ሲሚ ኔኒ ታና ኔ ላጌ ጊያዋ ጊዶፔ፥ ታና ሞኪያዋዳን፥ ኣ ሞካ።
ኢ ኔው ባዪዜዳባይ ዎይ ኣ ቦላ ኔው ኣጩ ዴዖፔ፥ ታፔ ጪጋ ኣካ።
ሄ ኣጩዋ ታኒ ጪጋና ጋዴ፥ ታኒ ጳዉሎሲ ታ ኩሺያን ፃፋይ። ኔኒ ታው ኔ ሼምፑዋ ኣጮታ ኡቴዳዋ ታኒ ኔና ሃሳዪሳናው ኮሼና።
ኤ፥ ታ ኢሻው፥ ጎዳ ባጋና ኔፔ ማዱዋ ዴማናው ኮያይ። ኪሪስቶሳ ባጋና ታና ሜን።
ታኒ ጌዳዋፔ ዳሩዋ ኔኒ ኦናዋ ኤራዴ፥ ቃሲ ኔ ታው ኣዛዜታናዋካ ኣማናዴ፥ ሃዋ ኔው ፃፋይ።
ቃሲ ሂንቴንቱ ኤሌካ ታው ኢማይ ሼምፒያ ጎሊያ ጊጊሲቴ። ኣዪሲ ጎፔ፥ ፆሳይ ሂንቴንቱ ዎሳን ታና ሂንቴንቱሲ ጉዬ ዛሪዴ ኢማና ጋዴ ቆፓይ።
ኪሪስቶሲ ዬሱሳ ዲራው፥ ታናና ቃሹዋን ዴዒያ ኤፓፊሪ ኔና ሳሮ ሳሮ ጌ።
ቃሲ ታናና ኢቲፔ ኦያ ማርቆሲ፥ ኣሪስፂሮኮሲ፥ ዴማሲኔ ሉቃሲ ኔና ሳሮ ሳሮ ጊኖ።
ጎዳ ዬሱሲ ኪሪስቶሳ ኣ ኬካቴይ ሂንቴንቱ ኣያናና ጊዶ።
ፆሳይ ቤኒ ዎዴ፥ ኑ ኣዎቱ ናባቱዋ ባጋና ዱማ ዱማ ኦጊያኒኔ ዳሮ ዎዲያን ሃሳዬዳ።
ሺን ሃ ዉርሴ ዎዲያን፥ ኡባባ ኣ ላቲሲዴ፥ ዬሌታ ኣ ባጋና ሜዳ ባሬ ናዓ ባጋና ኑሲ ሃሳዬዳ።
ናዓይ ፆሳ ቦንቾ ፖዑዋ ጶሌ፤ ቃሲ ኩሜን ፆሳ ኤሻ ኣኪዴ፥ ባሬ ዎልቃማ ቃላን ሃ ሳዓ ናጌ፤ ያቲዴ ኣሳ ናጋራፔ ጌሺዴ፥ ኡባፔ ቦላ ፆሳፔ ኡሼቻ ባጋና ሳሉዋን ኡቴዳ።
ፆሳይ ኣው ኢሜዳ ሱንቴይ ኪታንቻቱዋፔ ቃ ጊዲያዋዳንካ፥ ኡንቱንቱፔ ኣ ሎይ ቁ ኦዳ።
ኣዪሲ ጎፔ፥ ፆሳይ ባሬ ኪታንቻቱዋፔ ኦና፥ «ኔኒ ታ ናዓ፤ ታኒ ሃቼ ኔው ኣዉዋ ጊዳዲ» ጌዴ? ዎይ ቃሲ ኦና፥ «ታኒ ኣው ኣዉዋ ጊዳና፤ ኢካ ታው ናዓ ጊዳና» ጌዴ?
ቃሲ ፆሳይ ባሬ ባይራ ናዓ ሃ ሳዓ ዬዳና ሃኒዴ፥ «ታ ኪታንቻቱዋ ኡባቱካ ኣው ጎዪኒኖ» ያጌዳ።
ፆሳይ ኪታንቻቱዋባ ሃሳዪዴ፥ «ታኒ ታ ኪታንቻቱዋ ጫርኩዋ ኬሳይ፤ ቃሲ ታ ኦሳንቻቱዋካ ታማ ላጩዋ ኬሳይ» ያጌ።
ሺን ባሬ ናዓዋ ሃሳዪዴ፥ «ፆሳው፥ ኔ ካዉቴ ኦይዲ ሜ ሜናው ዴዔ። ኔ ካዉቴ ፂሎቴን ኣሃሳ።
ኔኒ ፂሎቴ ሲቃዴ፤ ናቁዋ ኢፃዳ። ፆሳይ፥ ኔ ፆሳይ ኔና ኔ ላጌቱዋፔ ኣዴ፥ ናሼቻን ኢሊሊሲያ ዛይቲያ ኦኬዳዌ ሃዋሳ» ያጌ።
ፆሳይ ሃዋዳን ያጌ፤ «ጎዳው፥ ኮይሮ ኔኒ ሳዓ ሜዳ፤ ሳሉዋካ ኔ ኩሺያን ሜዳ።
ሄዋንቱ ኡባይ ያና፤ ሺን ኔኒ ዴዓና። ኡንቱንቱ ኡባይካ ኣፊላዳን ዉራና።
ኔኒ ኡንቱንታ ጋቢያዳን ዳኮያና፤ ቃሲ ኡንቱንቱ ኣፊላዳን ላሜታናዋንታ። ሺን ኔኒ ኔናካ፤ ኔ ላይይ ኡባካ ዉሬና» ያጌ።
ሺን ፆሳይ ባሬ ኪታንቻቱዋፔ ኢቱዋኔ፥ «ታኒ ኔ ሞርኬቱዋ ኔኒ ጌዲያን ዬያዋ ኦና ጋካናው፥ ሃዋን ታፔ ኡሼቻ ባጋን ኡታ» ጊቤና።
ኪታንቻቱ ኡባይ ፆሳው ኦናዉኔ ኣቶቴ ዴማና ኣሳቱዋ ማዳናው ፆሳይ ኪቴዳ ኣያናቱዋ ጊዲኪኖዬ?
ሄዋ ዲራው፥ ኑኒ ሲሴዳ ቱሙ ዬዉዋፔ ሱጌቲ ዎራ ቤና ማላ፥ ሄ ዬዉዋ ሎይ ኦይቃናው ቤሴ።
ኣዪሲ ጎፔ፥ ኪታንቻቱ ኦዴዳ ቃላይ ቱማ ጊዲያ ዲራው፥ ናቂያ ዎይ ኣዛዜቴና ኣሳይ ኡባይ ሙሬቴዳዋ ጊዶፔ፥
ያቲና፥ ኑኒ ሃ ዎልቃማ ኣቶቴ ሼኔኮ ጎፔ፥ ዋኒዴ ኣታኔ? ጎዳይ ኮይሮ ባሬ ሁጴው ሃ ኣቶቴ ኦዴዳ፤ ቃሲ ኢ ኦዴዳዋ ሲሴዳዋንቱ ኑሲ ጌሺዴ ኦዴዲኖ።
ሄ ሲሴዳዋንቱ ማርካቴዳዌ ቦላ ፆሳይካ ማላ፥ ኦራባኔ ዱማ ዱማ ማላታ ኪቴቲያዋን ጉጂ ማርካቴዳ፤ ቃሲ ጌሻ ኣያና ኢሙዋካ ባሬ ኮዬዳዋዳን፥ ጊሺ ጋዳ።
ኣዪሲ ጎፔ፥ ፆሳይ ኑኒ ሃሳዪያ ሲንፔ ያና ኣላሚያ፥ ኪታንቻቱዋ ሞዲሲቤና።
ሺን ፆሳ ማፃፋይ ኢቲ ሳን ሃዋዳን ያጌ፤ «ፆሳው፥ ኔኒ ኣሳዋ ቆፓናው ኣሳይ ኣዬ? ዎይ ኔኒ ኣው ሂርጋናው ኢ ኣዬ?
ኔኒ ኪታንቻቱዋፔ ኣማሬዳ ዎዲያ ኣ ጉዳ። ኣ ሁጲያንካ ቦንቹዋኔ ሳባ ኣኪሊሊያ ዎዳ።
ቃሲ ኡባባ ኣ ጌዲያፔ ጋርሳና ዎዴ ሞዲሳዳ» ያጌ። ኣዪሲ ጎፔ፥ ፆሳይ ኡባባካ ኣ ሞዲሴዳዋዳን ኣኒ ሞዴቲቤናዌ ኣያይኔ ባዋ፤ ሺን ሃዒ ኡባባይ ኣው ሞዴቲያዌ ኑሲ ቤቴና።
ሺን ኑኒ ዬሱሳ ቤዔቶ፤ ዬሱሲ ፆሳ ኣ ኬካቴ ባጋና ኣሳ ኡባው ሃይቃና ማላ፥ ኣማሬዳ ዎዲያ ኪታንቻቱዋፔ ጋርሳ ጊዴዳ። ቃሲ ሃይቁዋ ዋዪያ ኢ ዋዬቴዳ ዲራው፥ ፖዒያ ቦንቹዋኔ ሳባ ኣኪሊሊያ ዎዳዋ ሃዒ ኑኒ ቤዔቶ።
ፆሳይ ኡባባ ሜዳዌ፥ ኡባባካ ናጊያዌ፥ ዬሱሲ ዳሮ ናና ኣሂዴ፥ ባሬናና ቦንቺሳና ማላ፥ ዋዪያ ባጋና ዬሱሳ ባላይ ባይናዋ ኦዳዋ ቤሴ፤ ኣዪሲ ጎፔ፥ ሄ ናና ኣቶቴው ካሌያዌ ዬሱሳ።
ኣዪሲ ጎፔ፥ ኣሳ ጌሺያ ዬሱሳዉካ ቃሲ ሄ ጌዬዳ ኣሳ ኡባዉካ ኣዉ ኢቱዋ። ዬሱሲ ኡንቱንታ፥ «ታ ኢሻቱዋ» ጊዴ ዬላቴናን ፄሲያዌ ሃዋሳ።
ዬሱሲ፥ «ታኒ ኔ ሱን ታ ኢሻቶ ኣዋጃና። ማባራ ሺቁዋንካ ኔና ጋላታና» ያጌ።
ቃሲ ኢ፥ «ታኒ ታ ኣማኑዋ ፆሳን ዎና» ቃሲካ፥ «ፆሳይ ታው ኢሜዳ ናናቱዋና ታኒ ሃዋን ዴዓይ» ያጌ።
ናና ጊዴ ኢ ፄሲያዋንቱ፥ ኣሹዋፔኔ ሱፔ ሜቴዳ ኣሳቱዋ ጊዲያ ዲራው፥ ዬሱሲ ባሬ ሁጴው ኡንቱንታ ማላቲዴ፥ ኡንቱንቱ ሜታ ኣኬዳ፤ ቃሲ ኢ ሄዋ ኦዳዌ፥ ፃላሂያ ካፑዋ ሃይቁዋ ቦላ ማታይ ዴዒያዋ ባሬ ሃይቁዋን ዪሳናሳ።
ቃሲ ባሬንቱ ዴዑዋ ኡባን ሃይቆ ያዪዴ፥ ሃይቆ ኣይሌቲዴ ዴዒያዋንታ ኡባቱዋ ኣይሌቴፔ ኬሴዳ።
ኣዪሲ ጎፔ፥ ኣብራሃማ ዛሪያ ኢ ማዲያዋፔ ኣቲን፥ ኪታንቻቱዋ ማዴናዌ ኤሬቴዳ።
ሄዋ ዲራው፥ ኣሳ ናጋራይ ኣቶ ጌቴታና ማላ፥ ፆሳ ኪታን ኣማኔቴዳ ማሪያ ቄሳቱዋ ኡባቱዋ ካፑዋ ጊዳና ማላ፥ ኡባባኒ ኢ ባሬ ኢሻቱዋ ማላታናው ቤሴ።
ኣዪሲ ጎፔ፥ ኢ ባሬ ሁጴው ፓጬቴዳ ዲራዉኔ ዋዬቴዳ ዲራው፥ ፓጬቲያዋንታ ማዳናው ዳንዳዬ።
ሄዋ ዲራው፥ ፆሳይ ፄሴዳ ጌሻ ኢሻቶ፥ ኑ ማርካቴ ፆሳይ ኪቴዳዋ ቄሳቱዋ ኡባቱዋ ካፑዋ፥ ዬሱሲ ኪሪስቶሳ ቆፒቴ።
ሙሴ ባሬ ኪታን ፆሳ ጎሊያ ኡባን ኣማኔቴዳዋ ጊዴዳዋዳን፥ ዬሱሲካ ባሬና ዶሪዴ፥ ሃ ኦሶ ዬዴዳ ፆሳው ኣማኔቴዳዋ።
ኣዪሲ ጎፔ፥ ኬፄቲያ ጎሊያፔ ኬፂያ ቢታኒ ቦንቼቲያዋዳን፥ ሙሴዋፔ ኣያ ቦንቹዋ ኢ ኣካናው ቤሲያዌ ኤሬቴዳዋ።
ኣዪሲ ጎፔ፥ ጎሊያ ኡባ ኬፄዳዌ ኢቲ ኣሳ፤ ሺን ኡባባ ኬፄዳዌ ፆሳ።
ሙሴ ፆሳ ጎሊያ ኡባን ኣማኔቴዳ ኦሳንቻ ጊዲዴ፥ ፆሳይ ሲንፔ ጋናዋ ማርካቴዳ።
ሺን ኪሪስቶሲ ፆሳ ጎሌን ናዓዳን ኣማኔቴዳዋ፤ ኑኒ ኣካና ጊዴ ናሼቻን ናጊያዋ ፃላቴኒኔ ኣማኑዋን ናጎፔ፥ ፆሳው ጎሊያ ጊዴቶ።
ሄዋ ዲራው፥ ጌሻ ኣያናይ ሃዋዳን ያጌ፤ «ፆሳ ቃላ ሂንቴንቱ ሃቼ ሲሲያባ ጊዶፔ፥
ሂንቴንቱ ኣዎቱ ታው ኢፂ ማካሊዴ፥ ኦይታሙ ላይ ታ ኦሱዋ ቤዔዳ ባዙዋ ፓጪያ ጋላሳዳን፥ ሂንቴንቱካ ዞሪያ ኣኬናን ኢፆፒቴ።
<range>
ሄዋ ዲራው፥ ታኒ ሄ ኣሳ ሃንቄታዴ፥ ‹ኡንቱንቱ ኡባ ዎዴ ባሬንቱ ዎዛናን ባሊኖ። ታ ኦጊያካ ኤሪቤይኪኖ› ያጋዲ።
ሄዋዳንካ ቃሲ፥ ታኒ ሃንቄታ ጫቃዴ፥ ‹ታኒ ሼምፒያሳ ኡንቱንቱ ኡባካ ጌሊኪኖ› ያጋዲ» ያጌ።
ታናዳን ኣማኒያዋንቶ፥ ዴዑዋ ፆሳፔ ሂንቴንታ ሻኪያ ኢታ ኣማኔና ዎዛናይ ሂንቴናን ኦናኒኔ ዴዔና ማላ ናጌቲቴ።
ሺን ፆሳይ ሂንቴንታ ኡባ ጋላሲ ሃቼ ጊዴ ፄሲሺን፥ ሂንቴፔ ኦናኔ ናጋራይ ባሌና፥ ዞሪያ ኣኬናን ኢፄና ማላ፥ ኢቱ ኢቱዋ ዞሪቴ።
ኣዪሲ ጎፔ፥ ኑኒ ኮይሮ ኑሲ ዴዒያ ኣማኑዋ ዉርሴይ ጋካናው ሎይ ናጎፔ፥ ኪሪስቶሳና ኢቲፔ ሻካና።
ፆሳ ማፃፋይ፥ «ፆሳ ቃላ ሂንቴንቱ ሃቼ ሲሲያዋ ጊዶፔ፥ ሄ ዎዴ ኡንቱንቱ ኢፂ ማካሌዳዋዳን፥ ዞሪያ ኣኬናን ኢፆፒቴ» ያጌዳ።
ፆሳይ ጊያዋ ሲሲዴ፥ ኣው ማካሌዳ ኣሳቱ ኦኔ? ሙሴ ጊብፄፔ ካሌና ኬሴዳ ኡባቱዋ ጊዲኪኖዬ?
ፆሳይ ኦይታሙ ላይ ኦናን ሃንቄቴዴ? ኣኃይ ዎራን ኣቴዳ ኣሳቱዋ፥ ናጋራ ኦዳዋንታ ጊዲኪኖዬ?
ቃሲ ፆሳይ ባሬው ኣዛዜቴናን ኢፄዳዋንቱ ኢ ሼምፒያ ሳዓ ኡባካ ጌሌና ማላ፥ ኡንቱንቱሲ ጫቄዳዋፔ ኣቲን፥ ኦሲ ጫቄዴ?
ኡንቱንቱ ኣማኒቤና ዲራው፥ ሼምፒያሳ ጌላናው ዳንዳዪቤናዋ ኑኒ ቤዔቶ።
ሲሚ ፆሳይ ኑና ባሬ ሼምፒያሳ፥ «ጌሊሳና» ጌዳዌ ቢራ ጊዶፔ፥ ሂንቴፔ ኦኒኔ ሄ ሼምፒያሳ ጌሌናን ኣቴና ማላ ናጌቶ።
ኣዪሲ ጎፔ፥ ኡንቱንቱ ዎንጋላ ሚሺራቹዋ ሲሴዳዋዳን፥ ኑኒካ ሲሴዶ፤ ኡንቱንቱ ሲሴዲኖ፥ ሺን ኣማኒዴ ኣኪቤና ዲራው፥ ኣይኔ ኡንቱንታ ጎዒቤና።
ጊዶፔካ፥ ፆሳ ኪታይ ሳዓይ ሜቶዴፔ ዶሚና ፖሌቴዳዋ ጊዶፔኔ፥ ፆሳይ፥ «ታኒ ሃንቄታ ጫቃዴ፥ ‹ኡንቱንቱ ታኒ ሼምፒያሳ ኡባካ ጌሊኪኖ› ያጋዲ» ጌዳዋዳን፥ ኑኒ ኣማኔዳዋንቱ ኢ ሼምፒያሳ ጌላና።
ኣዪሲ ጎፔ፥ ላፑን ጋላሳባ ኢቲሳዓን ፆሳ ማፃፋይ፥ «ፆሳይ ላፑን ጋላሳን ባሬ ኦሱዋ ኡባፔ ሼምፔዳ» ያጌዳ።
ቃሲ ሄ ሳዓን፥ «ኡንቱንቱ ታኒ ሼምፒያሳ ኡባካ ጌሊኪኖ» ያጌዳ።
ዎንጋላ ሚሺራቹዋ ኮይሮ ሲሴዳዋንቱ ኣዛዜቲቤና ዲራው፥ ሼምፑዋ ሳዓ ጌሊቤይኪኖ፤ ኢቲ ኢቲ ኣሳቱ ያ ጌላናዋንቱ ዴዒኖ።
ፆሳይ ዳሮ ዎዲያፔ ጉዪያን፥ ዳዊታ ባጋና ላዔንዋ ኢቲ ጋላሳ፥ «ሃቼ» ጊያ ቃላን ኬሪዴ፥ «ፆሳ ቃላ ሂንቴንቱ ሃቼ ሲሲያዋ ጊዶፔ፥ ዞሪያ ኣኬናን ኢፆፒቴ» ያጌዳ።
ፆሳይ ሼምፒያሳ ኣሳ ኣፊዴ ኢያሱ ሼምፒሴዳዋ ጊዲንቶ፥ ፆሳይ ሃራ ጋላሳዋ ጉዬ ኬሬና።
ሄዋ ዲራው፥ ፆሳ ኣሳው ሳምባታ ሼምፑ ናጌቲ ኡቴዳ።
ኣዪሲ ጎፔ፥ ፆሳይ ሼምፒያሳ ጌሊያ ኦኒኔ፥ ፆሳይ ባሬ ኦሱዋፔ ሼምፔዳዋዳን፥ ኢካ ባሬ ኦሱዋፔ ሼምፓና።
ሲሚ ኢስራዔሊያ ኣሳይ ኣዛዜቴናን ኢፂዴ፥ ፆሳና ኢቲፔ ሼምፒያሳ ጌሌናን ኣቴዳዋዳን፥ ኑፔ ኦኒኔ ሄዋ ማላ ኢፁዋን ያ ጌሌናን ኣቴና ማላ ሚኖይቴ።
ኣዪሲ ጎፔ፥ ፆሳ ቃላይ ሚናው ዴዒያዋኔ ኦያዋ፤ ላዑ ባጋና ሌፌቴዳ ማሻፔካ ኣዴ ኩሴ። ሄ ቃላይ ሼምፑኔ ኣያናይ፥ ኩሪኔ ኮልዚ ኢቲፔ ጋኬቲያሳ ሻካና ጋካናው ጫዴ። ቃሲ ኣሳ ዎዛናን ዴዒያ ኮሻኔ ቆፋ ኢ ሻኬ።
ኑኒ ኦያዋ ዎቺያ ፆሳ ሲንን ኡባባይካ ቤቲያዋፔኔ ቆንጪያን ዴዒያዋፔ ኣቲን፥ ኣ ኣይፊያን ጌሚያ ሜታይ ኣያይኔ ባዋ።
ሲሚ ሳሉዋ ቤዳ፥ ቄሳቱዋ ኡባቱዋ ዎልቃማ ካፑ፥ ፆሳ ናዓይ ዬሱሲ፥ ኑሲ ዴዒያ ዲራው፥ ኑ ኣማኑዋ ሎይ ናጌቶ።
ኣዪሲ ጎፔ፥ ኑ ቄሳቱዋ ኡባቱዋ ካፑ ኑኒ ዳቡሪያ ዎዴ ኑሲ ቃሬታናው ዳንዳዬ፤ ናጋራ ኢ ኦቤናዋፔ ኣቲን፥ ኑናዳን ኡባባንካ ፓጬቴዳ።
ሲሚ ኑና ኮሺያ ዎዴ ማዲያ ማሮቴ ኣካናዉኔ ኣ ኬካቴ ዴማናው፥ ኣ ኬካቴይ ዴዒያ ሳዓ ፆሳ ኣራታኮ፥ ያዬናን ሺቆይቴ።
ቄሳቱዋ ኡባቱዋ ካፓቱ ሁጲያን ሁጲያን ባሬ ኣሳ ጊዶፔ ዶሬቲዴ፥ ሄ ኣሳ ጊሻታው ፆሳው ኦናው፥ ኢሙዋ ኢማናዉኔ ናጋራ ያርሹዋ ያርሻናው ሱንቴዲኖ።
ኢ ባሬ ሁጴው ዳቡራንቻ ጊዲያ ዲራው፥ ታማሪቤናዋንቶኔ ባሊያዋንቶ ቃሬታናው ዳንዳዬ።
ሄዋ ዲራው፥ ሄ ቄሳቱዋ ኡባቱዋ ካፑ ኣሳ ዲራው ያርሹዋ ያርሺያዋዳን፥ ባሬ ሁጴ ናጋራ ዲራዉካ ያርሻናው ቤሴ።
ፆሳይ ኣሮና ቄሳቱዋ ኡባቱዋ ካፑዋ ጊዳና ማላ ፄሴዳዋዳን፥ ፆሳይ ፄሳናፔ ኣቲን፥ ኦኒኔ ቄሳቱዋ ኡባቱዋ ካፑዋ ጊዲያ ቦንቹዋ ባሬው ኣካናው ዳንዳዬና።
ሄዋዳንካ፥ ኪሪስቶሲ ቄሳቱዋ ኡባቱዋ ካፑዋ ጊዲያ ቦንቹዋ ባሬው ኣኪቤና፤ ሺን ፆሳይ ኣ፥ «ኔኒ ታ ናዓ። ታኒ ሃቼ ኔው ኣዉዋ ጊዳዲ» ያጌዳ።
ሄዋዳንካ ቃሲ ሃራሳን፥ «ማልኪ-ፄዴቂ ቄሳ ጊዴዳዋዳን፥ ኔኒካ ሜናው ቄሳ ጊዳና» ያጌዳ።
ዬሱሲ ሳዓን ዴዒያ ዎዴ፥ ባሬና ሃይቁዋፔ ኣሻናው ዳንዳዪያ ፆሳ ሎይ ዬኪዴኔ ኣፎፂዴ ዎሴዳኔ ኦቼዳ፤ ፆሳይ ኣ ዎሳ ሲሴዳዌ፥ ኢ ባሬና ቶቼዳዋሳኔ ኣው ያዬዳዋሳ።
ዬሱሲ ፆሳ ናዓ ጊዶፔኔ፥ ባሬ ዋዬቴዳ ዋዪያን ኣዛዜቲያዋ ታማሬዳ።
ዬሱሲ ባሬ ኦሱዋ ፖሌዳ ዎዴ፥ ባሬው ኣዛዜቲያ ኡባው ሜና ኣቶቴ ዴማናው ጋሶ ጊዴዳ።
ቃሲ ፆሳይ ማልኪ-ፄዴቃ ሱንቴዳን፥ ቄሳቱዋ ኡባቱዋ ካፑዋ ጊዳና ማላ፥ ኣ ሱንዳ።
ኑኒ ሃ ዬዉዋን ሃሳያናባይ ዳሮባይ ዴዔ፤ ሺን ሂንቴንቱ ኣኬካናው ኣዛላ ጊዲያ ዲራው፥ ሂንቴንቱሲ ኦዲ ጌሊሳናው ዋዪሴ።
ኣዪሲ ጎፔ፥ ሂንቴንቱ ሃ ዎዲያን ታማሪሲያዋንታ ጊዳናው ቤሶፔካ፥ ፆሳ ቃላ ኮይሮ ቲሚርቲያ ሂንቴንታ ዛሪ ታማሪሲያ ኢቲ ኡራ ኮሼ፤ ሂንቴንታ ኡሺያ ማ ኮሼፔ ኣቲን፥ ጮሚያ ቁማ ኮሼና።
ማ ፓኬቲዴ ዴዒያ ኦኒኔ ጋጪኖ ናዓ ጊዲያ ዲራው፥ ፂሎቴ ቲሚርቲያዋ ኤሬና።
ሺን ሚኖ ቁማይ ኢታኔ ኬካ ዴዑዋ ዳሩዋን ሻኪ ኤሬዳ ዎዛናማ ኣሳሳ።
ሄዋ ዲራው፥ ኪሪስቶሳ ቲሚርቲያ ቢሮ ዶሚያዋ ኣጊዴ፥ ዎዛናማ ኣሳ ቲሚርቴው ሲንው ቦይቴ፤ ኮይሮ ኑኒ ታማራናው ኮሺያ ቲሚርቲያ ዎ ኤቂዴ ታማራናው ኑሲ ቤሴና፤ ሄ ቲሚርቲ ኣዬ ጎፔ፥ ማዴና ኦሱዋፔ ሲሚያዋ፥ ፆሳ ኣማኒያዋ፥ ፂንቃታቱዋባ፥ ኩሺያ ዎዋባ፥ ሃይቁዋፔ ዴንዱዋባኔ ሜና ፒርዳባ።
<range>
ፆሳይ ኦቴ ጎፔ፥ ሄዋ ኑኒ ኦና።
ኣዪሲ ጎፔ፥ ኢቶዴካ ፖዑ ፖዔዳዋንታኔ ሳሉዋ ኢሙዋ ባሪ ቤዔዳዋንታ፥ ቃሲ ጌሻ ኣያናካ ሻኪ ኣኬዳዋንታኔ ፆሳ ቃላይ ሎዓ ጊዴዳዋ ሲሲ ኤሬዳዋንታ፥ ሲንፔ ያና ሳዓ ዎልቃካ ቦቺ ፄሌዳዋንታ፥
<range>
ሄዋፔ ጉዬ ሲሚዴ ካዴዳዋንታ ናጋራፔ ላዔንዋ ዛራናዌ ዳንዳዬቴና። ኣዪሲ ጎፔ፥ ሄዋንቱ ፆሳ ናዓ ማስቃሊያ ቦላ ሚሲማሪያን ሺዴ ካቂያዋንታኔ ኣሳ ሲንን ካዉሺያዋንቱ ማላ።
ኡባ ዎዴ ቡኪያ ኢራ ኡሺና፥ ጎሼዳ ኡራ ጎዒያ ካ ሞኪያ ቢታ ፆሳይ ኣንጄ።
ሺን ቡሉዋኔ ቡዙዋ ሞኮፔ፥ ኣይኔ ጎዔና፤ ሼቃው ሺቂ ኡቴዳ። ቃሲ ዉርሴን ጉዴታና።
ሺን ኑ ሲቃቶ፥ ኑኒ ሃዋዳን ሃሳዪያዋ ጊዶፔኔ፥ ሂንቴንቱ ኣቶቴው ጊዲያ ሎዖባይ ሂንቴንቱሲ ዴዒያዋ ኤሬቶ።
ኣዪሲ ጎፔ፥ ሂንቴንቱ ኦዳ ኦሱዋኔ ቃሲ ኣማኒያዋንታ ማዴዳዋኒኔ ሃዒካ ማዲያዋን ፆሳ ሲቄዳ ሲቁዋ ፆሳይ ዶጋናው ማካላ ጊዴና።
ሂንቴንቱ ሁጲያን ሁጲያን ዴማና ጊዴ፥ ሂዶታን ናጊ ኡቴዳ ኩሜን ቱማቴ ዉርሴይ ጋካናው፥ ካሴዋዳን ሚኒሲዴ ኦና ማላ ኣሞቴቶ።
ፆሳይ ኢማና ጌዳዋ ኣማኑዋኒኔ ጌንጫን ላቲያዋንቱ ማላ ሂንቴንቱ ጊዳናዋ ኑኒ ኮዪያዋፔ ኣቲን፥ ኣዛላ ጊዳናዋ ኮዮኮ።
ፆሳይ ኣብራሃሞ ኢማና ጊዴ ጫቄዳ ዎዴ፥ ባሬፔ ኣያ ዎልቃማይ ባይና ዲራው፥ ባሬ ሁጲያን ጫቄዳ።
ፆሳይ ኣ፥ «ታኒ ኔና ኣንጃና፤ ኔ ዜሬካ ጮሪሳና» ያጊዴ ጫቄዳ።
ሄዋዳንካ፥ ኣብራሃሞ ጌንጪ ናጊዴ፥ ፆሳይ ኢማና ጌዳዋ ኣኬዳ።
ኣዪሲ ጎፔ፥ ኣሳይ ባሬፔ ቂያ ኡራን ጫቄ፤ ቃሲ ሄ ጫቁ ፓሉሚያ ኡባካ ቴዔ።
ሄዋ ዲራው፥ ፆሳይ ባሬ ኢማና ጌዳዋ ላታናዋንቶ ባሬ ቆፋ ኡባካ ላሜናዋ ጌሺ ኦዳናው ሎይ ኮዪዴ፥ ሄዌ ቱማ ጊዴዳዎ ጫቄዳ።
ፆሳይ ዎርዶታናው ዳንዳዬና ሃ ላዑ ላሜቴና ዬዋቱዋን፥ ኢ ኢማና ጌዳ ኑ ሲንን ዴዒያዋ ኦይቃናው ኣኮ ባቃቴዳ ኑሲ ዎልቃማ ሜን ዴዔ።
ሃ ኑኒ ዴማና ጊዴ ናሼቻን ናጊ ኡቴዳዌ፥ ኑ ሼምፖ ማርካቢያ ኦይቂያ ቃፄና ቢራታ ማላ፤ ሄ ኑኒ ዴማና ጊዴ፥ ናሼቻን ናጊ ኡቴዳዌ ኤሬቴዳ ሚኖ ጊዲዴ፥ ጋሪዱዋ ጊዶ ጌሻሳ ጌሌ።
ቃሲ ዬሱሲ ማልኪ-ፄዴቃ ሱንቴዳን፥ ሜናው ቄሳቱዋ ኡባቱዋ ካፑዋ ጊዲዴ፥ ኑ ጊሻታው ኑፔ ካሴቲዴ፥ ሄ ሳዓ ጌሌዳ።
ሃ ማልኪ-ፄዴቂ፥ ሳሌማ ካቲ፥ ኡባፔ ቦላ ፆሳ ቄሳይ፥ ኣብራሃሞ ካቴቱዋ ዎዴ ኦላፔ ሲሚሺን፥ ኣናና ጋኬቲዴ፥ ኣ ኣንጄዳ።
ኣብራሃሞ ባሬ ኦሞዴዳ ኡባፔ ኣሲራታ ኬሲዴ፥ ኣው ኢሜዳ፤ ማልኪ-ፄዴቃ ሱንው ኮይሮ ቢሌይ ፂሎቴ ካቲያ ጊያዋ፤ ቃሲ ሳሌማ ካቲያ ኢ ጊዲያ ዲራው፥ ላዔ ቢሌይ ሳሮቴ ካቲያ ጊያዋ።
ማልኪ-ፄዴቃው ዳያ ዎይ ኣዉ፥ ዎይ ኣው ዛሪያ ፓይዱ ባዋ፤ ቃሲ ኣ ዬሌታው ዶሜይ ዎይ ኣ ሃይቆ ዉርሴይ ባዋ፤ ሺን ፆሳ ናዓ ማላቲዴ፥ ሜናው ቄሳ ጊዴዳ።
ኑ ኣዎቱዋ ካፑ ኣብራሃሞ ኦላን ኦሞዲዴ፥ ኣሄዳዋፔ ኣሲራታ ኢሜዳ ማልኪ-ፄዴቂ ኣይ ኬና ቁ ጊያዌንቶ ቤዒቴ።
ቄሳ ጊዲያ ሌዊያ ዛራቱ ኢስራዔሊያ ኣሳፔ፥ ሄዌኔ ባሬንቱ ጋዴ ኣሳፔ ሃራይ ኣቶ ኡንቱንቱ ኣብራሃሞ ዛሬ ጊዶፔኔ፥ ኣሲራታ ኣካና ማላ፥ ሂጊያን ኣዛዜቴዲኖ።
ማልኪ-ፄዴቂ ሌዊያ ዛሬ ጊዴና፤ ሺን ኣብራሃሞፔ ኣሲራታ ኣኪዴ፥ ፆሳይ ኢማና ጌዳዋ ናጊያ ኣብራሃማ ኣንጄዳ።
ቃሲ ኣንጂያዌ ኣንጄቲያዋፔ ቁ ጊያዌ ፓሉንና።
ኢቲ ባጋና፥ ሃይቂያ ኣሳይ ኣሲራታ ኬሴ፤ ሺን ሃራ ባጋና ቃሲ፥ ሃይቄና ጊዴ ማርካቲያ ኡራይ ኣሲራታ ኬሴ።
ሃዋዳን ሃሳያናው ሃራይ ኣቶ፥ ኣሲራታ ኬሲያ ሌዊካ ኣብራሃሞ ባጋና ኣሲራታ ኢሜዳ።
ኣዪሲ ጎፔ፥ ማልኪ-ፄዴቂ ኣብራሃሞና ጋኬቲያ ዎዴ፥ ሌዊ ቢሮ ዬሌቲቤና፤ ሺን ባሬ ዛሪያ ኣብራሃማ ጉልባታን ዴዔ።
ኢስራዔሊያ ኣሳው ሂጊ ሌዊያ ዜሬቱዋ ቄሴቴ ባጋና ኢሜቴዳ። ሄ ቄሴቴ ኪታይ ባላይ ባይናዋ ጊዶፔ፥ ኣሮናዋ ማላ ጊዴናን ማልኪ-ፄዴቃ ማላ ሃራ ቄሳይ ሱንታናው ኣዪሲ ኮሺ?
ኣዪሲ ጎፔ፥ ቄሴቴይ ላሜቲያ ዎዴ፥ ሂጊካ ቃሲ ላሜታናው ኮሼ።
ሃ ዬዉ ሃሳዬቴዳ ኡራይ ሃራ ዛሪ፤ ኣ ዛሪያፔ ኦኒኔ ያርሺያሳን ቄሳዳን ኦቤና።
ኑ ጎዳይ ዪሁዳ ዛሪያፔ ዬዳዌ ኤሬቴዳዋ ጊዲያ ዲራው፥ ሙሴ ቄሳቱዋባ ሃሳዪዴ፥ ሄ ዛሪያባ ኣይኔ ሃሳዪቤና።
ማልኪ-ፄዴቃ ማላ ሃራ ቄሳይ ዬዳዋ ጊዲንቶ፥ ሃዌ ኣዴ ኤሬታናዋ።
ኢ ኣሳ ሂጊያኒኔ ዎጋን ቄሳ ጊዲቤና፤ ሺን ዉሬና ዴዑዋ ዎልቃን ቄሳ ጊዴዳ።
ኣዪሲ ጎፔ፥ ፆሳ ማፃፋይ፥ «ማልኪ-ፄዴቂ ቄሳ ጊዴዳዋዳን፥ ኔኒካ ሜናው ቄሳ ጊዳናዋ» ያጊዴ ማርካቴ።
ቤኒ ዴዒያ ሂጊ ላፋኔ ማዴናዋ ጊዲያ ዲራው ኣቴዳ።
ኣዪሲ ጎፔ፥ ሙሴ ሂጊ ኣያኔ ባላይ ባይናዋ ኦናው ዳንዳዬና፤ ቃሲ ኑኒ ኣ ባጋና ፆሳኮ ሺቃና ጊዴ ናሼቻን ናጊ ኡቴዳ ኡባፔ ኣያዌ ዬዳ።
ሄዋ ቦላን ቃሲ ፆሳ ጫቁካ ዴዔ፤ ሃራቱ ቄሳ ጊዴዳ ዎዴ፥ ሄዋ ማላ ጫቁ ባዋ።
ሺን ዬሱሲ ጫቁዋን ቄሳ ጊዴዳ፤ ፆሳይ ኣ፥ «ጎዳይ ጫቄዳ፤ ኢ ባሬ ቆፋ ላሜና። ‹ኔኒ ሜናው ቄሳ ጊዳና› ጌዳ» ያጌዳ።
ሄዋ ዲራው፥ ዬሱሲ ኡባፔ ኣያ ጫቆ ዋሴ ጊዴዳ።
ካሴ ቄሳቱዋ ፓይዱ ጮራ፤ ኣዪሲ ጎፔ፥ ኡንቱንቱ ኦና ኦሱዋ ሃይቁ ዲጌዳ።
ሺን ዬሱሲ ሜናው ዴዒያ ዲራው፥ ኣ ቄሴቴይ ላሜቴና።
ሄዋ ዲራው፥ ኢ ኡንቱንቱ ጊሻታው ጋናታናው ሜናው ዴዒያ ዲራው፥ ፆሳኮ ባሬ ባጋና ዪያዋንታ ኡባቱዋ ኣሻናው ዳንዳዬ።
ኑሲ ጊጊያ ሃዋ ማላ፥ ቄሳቱዋ ኡባቱዋ ካፑ ዴዓናው ኮሼ፤ ኢ ጌሻ፤ ኣኒ ጌኒኔ ካያባይ ባዋ፤ ናጋራንቻቱዋና ኢ ጋኬቴና፤ ቃሲ ቃ ሳሉዋንካ ኢ ቦንቼቴዳ።
ሃራ ቄሳቱዋ ኡባቱዋ ካፓቱዋዳን፥ ኢ ኮይሮ ባሬ ሁጴ ናጋራሲ ያርሺዴ፥ ቃሲ ጉዬፔ ኣሳ ናጋራሲ ሃቼ ሃቼ ያርሻናው ኮሼና፤ ኢ ባሬና ያርሼዳ ዎዴ፥ ላዔንናን ኢቲ ጌዴ ያርሼዳ።
ኣዪሲ ጎፔ፥ ሙሴ ሂጊ ዳቡራንቻ ኣሳ ቄሳቱዋ ኡባቱዋ ካፑዋ ኡዲዴ ሱን፤ ሺን ፆሳይ ኢማና ጊዴ ጫቄዳ ሂጊያፔ ጉዬ ዬዳ ቃላይ ሜናው ባላይ ባይናዋ፥ ፆሳ ናዓ ሱን።
ኑኒ ሃሳዪያ ዎልቃማባይ ሃዋ፤ ሳሉዋን ኡባፔ ቦላ ፆሳይ ኡቲያ ካዉቴ ኦይዲያፔ ኡሼቻ ባጋና ኡቴዳ ቄሳቱዋ ኡባቱዋ ካፑ፥ ሃዋ ማላይ ኑሲ ዴዔ።
ጌሻ ሳዓኒኔ ቱሙ ዱንካኒያን ኢ ኦ፤ ሄ ዱንካኒ ኣሳይ ኤሴዳዋ ጊዴናን፥ ፆሳይ ኤሴዳዋ።
ቄሳቱዋ ኡባቱዋ ካፑ ኡባይ ኢሙዋኔ ያርሹዋ ፆሳው ኢማናው ሱንቴዳ ዲራው፥ ሃ ቄሳቱዋ ኡባቱዋ ካፖካ ያርሻናው ኢቲባይ ዴዓናው ኮሼ።
ሲሚ ሳዓን ኢ ዴዒያዋ ጊዶፔ፥ ኡባካ ቄሳ ጊዴና፤ ኣዪሲ ጎፔ፥ ሂጊ ኣዛዚያዋዳን፥ ኢሙዋ ኢሚያ ቄሳቱ ዴዒኖ።
ኡንቱንቱ ቄሳቱዋዳን ኦያ ኪታይ ሳሉዋን ዴዒያ ኦሶ ቱሙ ሌሚሱዋኔ ኤሹዋ፤ ኣዪሲ ጎፔ፥ ሙሴ ዱንካኒያ ኤሳና ሃኒሺን፥ ፆሳይ ኣ፥ «ኣኬካ፤ ኡባባካ ታኒ ኔና ዴሪያ ሁጲያን ቤሴዳ ሌሚሱዋ ካላዴ ኦ» ያጌዳ።
ሺን ዬሱሲ ጋናቲያ ጫቁ ካሴዋፔ ኣያዋዳንካ፥ ኣው ኢሜቴዳ ኦሱካ ኡንቱንቱዋፔ ኣ፤ ኣዪሲ ጎፔ፥ ሄ ጫቁ ፆሳይ ኢማና ጌዳ ኡባፔ ኣያ ኪታን ኦሴቴዳ።
ኣዪሲ ጎፔ፥ ኮይሮ ጫቁዋን ባላይ ባይናዋ ጊዲንቶ፥ ላዔን ጫቁዋ ኮሼና።
ሺን ኡንቱንታ ቦሪዴ፥ ጎዳይ ሃዋዳን ያጌ፤ «ታኒ ኢስራዔሊያ ኣሳናኔ ዪሁዳ ኣሳና ኦራ ጫቁዋ ጫቄቲያ ጋላሳቱ ያናዋ።
ሄ ጫቁ ታኒ ጊብፄ ጋዲያፔ ኡንቱንቱ ኣዋቱዋ ኩሺያ ኦዪቃዴ፥ ጎቻ ኬሴዳ ዎዴ፥ ኡንቱንቱና ጫቄቴዳ ጫቁዋ ማላ ጊዴና። ኡንቱንቱ ታ ጫቁዋን ኣማኔቲቤና ዲራው፥ ታኒካ ኡንቱንታ ኣጋዲ። ታኒ፥ ጎዳይ፥ ሃዋ ኦዳይ።
ኣዪሲ ጎፔ፥ ሄ ጋላሳቱዋፔ ጉዪያን፥ ታኒ ኢስራዔሊያ ኣሳና ጫቄታና ጫቁ ሃዋ፡ ታኒ ታ ሂጊያ ኡንቱንቱ ቆፋን ዎና፤ ቃሲ ኡንቱንቱ ዎዛናንካ ፃፋና። ታኒ ኡንቱንቱ ፆሳ ጊዳና፤ ኡንቱንቱካ ታ ኣሳ ጊዳና።
ኡንቱንቱፔ ኦኒኔ ባሬ ሾሩዋ ዎይ ባሬ ኢሻ፥ ‹ጎዳ ኤራ› ያጊዴ ታማሪሴና። ኣዪሲ ጎፔ፥ ኡንቱንቱ ናዓፔ ጪማ ጋካናው ኡባይ ታና ኤሪኖ።
ታኒ ኡንቱንቱ ናቁዋ ማራና፤ ኡንቱንቱ ናጋራካ ላዔን ሃሳዪኬ» ያጌ።
ፆሳይ ኦራ ጫቁዋ ጊዴ ሃሳዪያዋን ኮይሮዋ ኤጪሴዳ፤ ቃሲ ኤጪያባዪኔ ዉሪያባይ ኤሌካ ያና።
ኮይሮ ጫቆ ፆሳው ጎዪኒያ ዎጋይኔ ኣሳይ ኦዳ ጌሻ ጎሊ ዴዔ።
ኣዪሲ ጎፔ፥ ኮይሮ ዱንካኒ ኤቄዳ፤ ኣ ጊዱዋን ሙቃዳ ዎያዌ፥ ፃራጴዛይኔ ጎዳ ሲንን ዎያ ኡኪይ ዴዔ፤ ሄ ሳዓይ ጌሻሳ ጊዴ ፄሴቴ።
ላዔን ጋሪዱዋ ጉዬ ባጋና ኡባፔ ኣያ ጌሻ ሳዓ ጌቴቲያ ዱንካኒ ዴዔ።
ኣ ጊዱዋን ኢፃና ጩዋያናው ዎርቃፔ ኦዳ ሳፂኒኔ ኡባሳና ዎርቃን ሼሼዳ ቃላ ጫቁዋ ታቦታይ ዴዔ። ሄ ቃላ ጫቁዋ ታቦታን ማናይ ዴዒያ ዎርቃ ፃሩ፥ ኣሮና ፃምዓይ ኣጬዳዌኔ ቃሲ ሙሴ ሂጊ ፃፌቴዳ ላዑ ማሴቴዳ ሹቻቱ ዴዒኖ።
ሄ ቃላ ጫቁዋ ታቦታፔ ቦላ ባጋና ኣቶ ጊያ ሳዓ ቁምዒያ ባሬንቱ ቄፊያን ጌንያ ቦንቾ ኪሩቤቱ ዴዒኖ፤ ሺን ሃ ኡባባ ሃዒ ዉርሲ ኦዳናው ዳንዳዮኮ።
ሄዌ ሄዋዳን ጊጊ ዴዒሺን፥ ቄሳቱ ኡባ ዎዴ፥ ባሬንቱ ኦሱዋ ኦናው ኮይሮ ዱንካኒያ ጌሊኖ።
ሺን ቄሳቱዋ ኡባቱዋ ካፑዋ ፃላላይ ላዔን ዱንካኒያ ላይፔ ኢቲ ጌዴ ጌሊዴ ባሬ ዲራዉኔ ኤሬናን ኣሳይ ኦዳ ናጋራ ዲራው፥ ፆሳው ያርሺያ ሱ ኣኪዴ ጌሌ።
ኮይሮ ዱንካኒ ኤቂ ዴዒሺን፥ ኡባፔ ኣያ ጌሻ ሳዓ ኣፊያ ኦጊ ቢሮ ዶዬቲቤናዋ ጌሻ ኣያናይ ሄዋን ኤሪሴ።
ሄ ዱንካኒ ሃ ዎዴው ሌሚሱዋ፤ ሄዋ ጊያዌ ፆሳው ኢሚያ ኢሙኔ ያርሹ ጎዪኒያዋ ሱሬ ዎዛና ባላይ ባይናዋ ኦናው ዳንዳዪኪኖ።
ሄዋንቱ ሙሳባ፥ ኡሻባኔ ዱማ ዱማ ሜቻባ ኦዲያ ካሬ ባጋ ዎጋቱዋ፤ ኡንቱንቱ ኦራፂያ ዎዲ ጋካናው ኦሴቲያ ዎጋቱዋ።
ሺን ኪሪስቶሲ ሃዋን ዴዒያ ሎዖባው ቄሳቱዋ ኡባቱዋ ካፑዋ ጊዲዴ ዪዲጌዳ። ኢ ጌሊዴ ኦያ ዱንካኒ ኡባፔ ኣያዋኔ ባላይ ባይናዋ፤ ቃሲ ሄ ዱንካኒያ ኣሳይ ኦቤና፤ ሃ ሜቴዳ ሳዓባካ ጊዴና።
ኪሪስቶሲ ኡባፔ ኣያ ጌሻ ሳዓ ጌሊያ ዎዴ፥ ዴሻ ሱኔ ጋሎ ማራ ሱ ኦይቂዴ ጌሊቤና፤ ሺን ባሬ ሱ ኦይቂዴ፥ ኑሲ ሜና ኣቶቴ ኢሚዴ፥ ላዔናን ኢቲ ጌዴ ጌሌዳ።
ቱኔዳ ኣሳ ቦላ ኮሩማ ሱኔ ዴሻ ሱ ጫጫፊዴ፥ ጉዴቴዳ ኡሳቲ ቢዲን ቆሊና፥ ሄ ኡራ ቱናቴፔ ጌሻናው ዳንዳዮፔ፥
ሜና ጌሻ ኣያና ባጋና ባላይ ባይና ያርሹዋዳን፥ ፆሳው ባሬና ኢሜዳ ኪሪስቶሳ ሱይ፥ ኑኒ ዴዑዋ ፆሳው ኦና ማላ፥ ካሴ ኑ ሃይቄዳ ኦሱዋፔ ኑ ሱሬ ዎዛና ዎቲ ጌሻንዴሻ!
ሄዋ ዲራው፥ ፆሳይ ፄሴዳዋንቱ ኢ ኢማና ጌዳ ሜና ኣንጁዋ ላታና ማላ፥ ኪሪስቶሲ ኦራ ጫቆ ጋናቴዳ፤ ሄዌ ሃናና ዳንዳዪያዌ፥ ኣሳይ ኮይሮ ጫቁዋፔ ጋርሳን ዴዒዴ ኦዳ ባላ ኣይሌቴፔ ኬሲያ ሃይቁ ዴዒያ ዲራሳ።
ኣዪሲ ጎፔ፥ ሃይቂያ ኡራይ ዎይቴዳዌ ዴዖፔ፥ ሄ ኡራይ ሃይቆዌ ኤሬታናው ኮሼ።
ኣዪሲ ጎፔ፥ ዎይቴዳ ኡራይ ሃይቄዳ ዎዴ፥ ኢ ዎይቴዳዌ ፖሌቴዳ፤ ሄ ዎይቴዳዌ ፓፃ ዴዒሺን፥ ኣይኔ ፖሌቴና።
ሃራይ ኣቶ፥ ኮይሮ ጫቁካ ሱይ ባይናን ኢንጄቲቤናዌ ሃዋሳ።
ኣዪሲ ጎፔ፥ ሂጊያን ዴዒያ ኣዛዙዋ ኡባ ሙሴ ኣሳ ኡባው ኦዴዳ፤ ሄዋፔ ጉዪያን፥ ጋሎ ማራ ሱኔ ዴሻ ሱ፥ ሃና፥ ዞዖ ዶርሳ ኢሲኪያናኔ ሂሶጲያ ጊያ ሚ ቦንጪያና ኢቲፔ ኣኪዴ፥ «ሃዌ ሂንቴንታ ፆሳይ ኣዛዜዳ ጫቁዋ ሱ» ያጊዴ፥ ሂጊያ ማፃፋ ቦላኔ ኣሳ ኡባ ቦላ ጫጫፌዳ።
<range>
ሄዋዳንካ፥ ዱንካኒያ ቦላኔ ኦያ ሚሻ ኡባ ቦላ ሱ ሙሴ ጫጫፌዳ።
ሂጊ ጊያዋዳን፥ ቱሙካ ኣማሬዳዋፔ ኣቲን፥ ኡባባይካ ሱን ጌዬ፤ ሱይ ጉካና ዮፔ፥ ኣቶቴይ ባዋ።
ሄዋ ዲራው፥ ሳሉዋን ዴዒያዋንታ ማላቲያዋንቱ ሄ ያርሹዋን ጌያናው ኮሼ፤ ሺን ሳሉዋን ዴዒያዋንቱካ ባሬንቱ ሁጴው ጌያናው ኣያ ያርሹዋ ኡንቱንታ ኮሼ።
ኣዪሲ ጎፔ፥ ኪሪስቶሲ ቱሙ ጌሻሳን ሌሚሴቲያ ኣሳይ ኦዳ ጌሻሳ ጌሊቤና፤ ሺን ኢ ሃዒ ኑ ጊሻታው ፆሳ ሲንን ቤታናው ያ ሳሉዋ ጌሌዳ።
ቄሳቱዋ ኡባቱዋ ካፑ ላይን ላይን ባሬ ሱ ጊዴናዋ ኦይቂዴ፥ ጌሻ ሳዓ ጌሊያዋዳን፥ ኪሪስቶሲ ባሬና ኡባዴ ያርሻናው ጌሊቤና።
ሄዋ ጊዲንቶ፥ ኪሪስቶሲ ሳዓይ ሜቶዴፔ ዶሚዴ ዳሮ ጌዴ ዋዬታናው ኮሼ፤ ሺን ሃዒ ዎዲያ ዉርሴን ናጋራ ዪሳናው ባሬና ያርሺዴ፥ ላዔናን ኢቲ ጌዴ ቤቴዳ።
ኣሳይ ኡባይ ኢቲ ጌዴ ሃይቃናው ቤሴ፤ ሄዋፔ ጉዪያን ፆሳይ ኣሳ ፒርዳና።
ሄዋዳንካ፥ ቃሲ ኪሪስቶሲ ዳሮ ኣሳ ናጋራ ዪሳናው ኢቲ ጌዴ ያርሼቴዳ፤ ቃሲ ኢ ባሬና ሎይ ናጊያዋንታ ኣሻናው ቤታናፔ ኣቲን፥ ላዔን ናጋራ ቶካናው ቤቴና።
ኣዪሲ ጎፔ፥ ሂጌው ያና ሎዖባ ኤሹዋ ፃላላይ ዴዔ፤ ኣው ቱሙ ሌሚሱ ባዋ። ኡባ ዎዴ ላይን ላይን ኢቲ ማላ ያርሹ ያርሼቴ፤ ሄዋ ዲራው፥ ሂጊ ፆሳኮ ሺቂያ ኣሳ ሄ ያርሹዋን ባላይ ባይና ኣሳ ኦናው ኡባካ ዳንዳዬና።
ፆሳው ጎዪኒያ ኣሳይ ባሬ ናጋራፔ ኡባና ጌዬዳባ ጊዲንቶ፥ ሱሬ ዎዛናን ላዔዋ ናጋራ ቆፔና፤ ቃሲ ያርሺያዋካ ኣጋና።
ሺን ኣሳይ ላይን ላይን ሄ ያርሹዋን ባሬ ናጋራ ሃሳዬ።
ኣዪሲ ጎፔ፥ ኮሩማ ሱይኔ ዴሻ ሱይ ናጋራ ዪሳናው ኡባካ ዳንዳዬና።
ሄዋ ዲራው፥ ኪሪስቶሲ ሃ ኣላሚያ ያና ሃኒዴ፥ ሃዋዳን ያጌዳ፤ «ኔኒ ያርሹዋኔ ኢሙዋ ኮያቤይካ፤ ሺን ታው ቦላ ጊጊሳዳ።
ኔኒ ፁጊያ ያርሹዋኒኔ ናጋራ ያርሹዋን ኡባካ ናሼታካ።
ታኒ ሄ ዎዴ፥ ‹ፃ ማፃፋን ታባይ ፃፌቴዳዋዳንካ፥ ፆሳው፥ ታኒ ኔኒ ኮዪያዋ ኦናው ያዲ› ያጋዲ» ያጌዳ።
ያርሹ ያርሼታና ማላ፥ ሂጊ ኣዛዚያዋ ጊዶፔኔ፥ ኪሪስቶሲ ኮይሮ፥ «ኔኒ ያርሹዋ፥ ኢሞታ፥ ፁጊያ ያርሹዋኔ ናጋራ ያርሹዋ ኡባካ ኮያቤይካ፤ ሄዋንቱን ናሼታካ» ያጌዳ።
ሄዋፔ ጉዪያን ኪሪስቶሲ፥ «ፆሳው፥ ታኒ ኔኒ ኮዪያዋ ኦናው ያዲ» ያጌዳ። ሄዋ ዲራው፥ ኪሪስቶሲ ላዔንዋ ኤሳናው ኮይሮዋ ዪሴ።
ዬሱሲ ኪሪስቶሲ ፆሳይ ኮዬዳዋ ኦዳ ዲራው፥ ባሬ ኣሹዋ ላዔንናን ኢቲ ጌዴ ያርሼዳዋን ኑኒ ኑ ናጋራፔ ጌዪ ኣጌዶ።
ቄሳቱዋ ኡባቱ ሃቼ ሃቼ ኤቂዴ፥ ባሬ ኦሱዋ ኦኖ፤ ቃሲ ናጋራ ዪሳናው ኡባካ ዳንዳዬና ኢቲ ማላ ያርሹዋ ዛሪ ዛሪዴ ያርሺኖ።
ሺን ኪሪስቶሲ ናጋራ ዲራው፥ ኡባ ዎዴው ጊዴዳ ኢቲ ያርሹዋ ያርሺዴ፥ ፆሳፔ ኡሼቻ ባጋና ኡቲ ኣጌዳ።
ፆሳይ ሲንፔ ኪሪስቶሳ ሞርኬቱዋ ኪሪስቶሳው ጌዲያን ዬያዋ ኦና ጋካናው፥ ያኒ ናጌ።
ኣዪሲ ጎፔ፥ ኢ ኢቲ ጌዴ ያርሼዳዋን፥ ናጋራፔ ጌዬዳዋንታ ሜናው ባላይ ባይናዋንታ ኦዳ።
ቃሲ ጌሻ ኣያናይ ኑሲ ማርካቲዴ፥ ሃዋዳን ያጌ፤
«ታኒ ሄ ጋላሳቱዋፔ ጉዪያን፥ ኡንቱንቱና ጫቄቲያ ጫቁ ሃዋ፡ ታኒ ታ ሂጊያ ኡንቱንቱ ቆፋን ዎና፤ ቃሲ ኡንቱንቱ ዎዛናንካ ፃፋና» ያጌ።
ቃሲ ሄዋፔ ጉዬና፥ «ታኒ ኡንቱንቱ ናጋራኔ ኡንቱንቱ ማካላ ኦሱዋ ላዔን ሃሳዪኬ» ያጌ።
ፆሳይ ሄ ናጋራ ኣቶ ጌዳ ዎዴ፥ ናጋራ ዪሳናው ሃዋፔ ሲንው ያርሹዋ ኮሼና።
ሲሚ ታናዳን ኣማኒያዋንቶ፥ ኑኒ ዬሱሳ ሱ ባጋና ኡባፔ ኣያ ጌሻ ሳዓ ጌላናው ኑሲ ፃላቴይ ዴዔ።
ኪሪስቶሲ ኑሲ ኦራ ኦጊያኔ ዴዑዋ ኦጊያ ጋሪዱዋ ባጋና፥ ሄዋ ጉሳይ ባሬ ቦላ ባጋና ዶዬዳ።
ኑሲ ፆሳ ጎሌን ሱንቴዳ ዎልቃማ ቄሳይ ዴዒያ ዲራው፥
ኑኒ ሱሬ ዎዛናና፥ ቱሙ ኣማኑዋና፥ ኢታ ዎዛናፔ ጌዬዳ ዎዛናናኔ ቃሲ ፂሎ ሃን ሜጬቴዳ ቦላና ፆሳኮ ሺቆይቴ።
ኑሲ ኢማና ጌዳ ፆሳይ ኣማንያ ዲራው፥ ኑኒ ዴማና ጊዴ ናሼቻን ናጊ ኡቴዳዋ ሎይ ኦይቆይቴ።
ኢቱ ኢቱዋና ዋኒ ሲቄታኔንቶኔ ቃሲ ሎዖ ኦሱዋ ዎቲ ኦኔንቶ፥ ኢቱ ኢቱዋሲ ቆፔቶ።
ኢቱ ኢቱ ሺቁዋ ዶያ ኡዲዴ ሺቂያዋዳን፥ ኑኒካ ኢቲፔ ሺቂያዋ ኣጎኮ፤ ሺን ጎዳ ጋላሳይ ማታቲያዋ ሂንቴንቱ ቤዒያ ዲራው፥ ኢቱ ኢቱዋ ሜንቶ።
ኑኒ ቱማቴ ኤራ ኣኪዲጊዴ፥ ኤሪዴ ናጋራ ኦያዋ ጊዶፔ፥ ሃዋፔ ሲንው ናጋራ ዪሲያ ያርሹ ኢቲባይኔ ባዋ።
ሺን ያሺያ ፒርዳ ናጊያዌኔ ፆሳ ኢፂያ ኡባ ማናው ዎልቃማ ታማይ ዴዔ።
ሙሴ ሂጌው ኣዛዜቴና ኡራይ፥ ላዑ ኡራይ ዎይ ሄዙ ኡራይ ኣ ቦላ ማርካቶፔ፥ ቃሬቲ ባይናን ሃይቄ።
ፆሳ ናዓ ካዳ ኡራይ፥ ባሬና ናጋራፔ ጌሼዳ ፆሳ ጫቁዋ ሱ ቱናባዳን ቆፔዳ ኡራይ፥ ቃሲ ኣ ኬካቴ ጌሻ ኣያና ቦሪያ ኡራይ፥ ኣይ ኬና ኢታ ፒርዳ ኣካናው ቤሲንቶኔ ኣኔ ቆፒቴ።
ኣዪሲ ጎፔ፥ «ታኒ ሃሉዋ ኬሳናኔ ኩሺያ ዛራና» ጌዳዋ ኑኒ ኤሬቶ፤ ቃሲካ፥ «ጎዳይ ባሬ ኣሳ ፒርዳና» ያጌዳ።
ዴዑዋ ፆሳ ኩሺያን ኩንዳናዌ ዳሮ ያሺያዋ።
ሂንቴንቱሲ ፆሳ ፖዑ ፖዔዳዋፔ ጉዪያን፥ ሂንቴንቱ ዳሮባን ዋዬቲዴ፥ ዎልቃማ ዋታን ጌንጬዳ ቤኒ ዎዲያ ሃሳዪቴ።
ኢቲ ኢቲ ጌዴ ሂንቴንታ ኣሳ ሲንን ቦሬዲኖኔ ፓፃ ካዔዲኖ፤ ቃሲ ሃራ ዎዴ ሄዋዳን ኦዳዋንቱናኔ ኢቲፔ ዴዔዲታ።
ኣዪሲ ጎፔ፥ ቃሹዋን ዴዒያ ኣሳቱዋሲ ሂንቴንቱ ቃሬቴዲታ፤ ያቲዴ ሂንቴንቱሲ ሜናው ዉሬና ኡባፔ ኣያ ሻሉ ሳሉዋን ዴዒያዋ ሂንቴንቱ ሁጴው ኤሬዳ ዲራው፥ ሂንቴባ ኡባ ኣኪዲጎፔ ሂዶታን ጌንጬዲታ።
ሄዋ ዲራው፥ ዎልቃማ ዎዪታና ዴዒያ ሂንቴንቱ ፃላቴ ኦሎፒቴ።
ፆሳይ ኮዪያዋ ኡዲዴ፥ ኢ ሂንቴንቱሲ ኢማና ጌዳዋ ኣካናው ጌንጫና ኮሼ።
ኣዪሲ ጎፔ፥ ፆሳ ማፃፋይ፥ «ኣማሬዳ ዎዲ ኣቴዳ። ዪያዌ ያናዋ፤ ጋሚዔና።
ታ ፂሉ ኣማኔቲዴ ዴዓናዋ። ሺን ኦኒኔ ጉዬ ሲሞፔ፥ ታና ናሼቼና» ያጌ።
ኑኒ ኣማኔቲዴ ኣቴዳዋንቱ ባጋ ጊዲያዋፔ ኣቲን፥ ጉዬ ሲሚዴ ዬዳዋንቱ ባጋ ጊዶኮ።
ኣማኑዋ ጊያዌ፥ ዴማና ጊዴ ናሼቻን ናጊ ኡቴዳባይ ኣማንያዋኔ ቤዓናው ዳንዳዬናባ ኤሪሲያዋ።
ፆሳይ ቤኒ ጪማ ኣሳው ማርካታዌ፥ ኡንቱንቱ ኣማኔዳዋና።
ሳሉኔ ሳዓይኔ ፆሳ ቃላን ሜቴዳዋ ኣማኑዋን ኑኒ ኤሬቶ፤ ሄዋ ዲራው፥ ቤቲያባይ ቤቴናባፔ ሜቴዳ።
ኣቤል ቃዔላዋፔ ኣያ ያርሹዋ ፆሳው ያርሼዳዌ ኣማኑዋና። ፆሳይ ኣ ኢሙዋባ ማርካቲዴ፥ ኢ ፂሉዋ ጊዴዳዋካ ማርካቴዳ፤ ኣቤል ሃራይ ኣቶ ሃዪቄዳሺንካ፥ ባሬ ኣማኑዋን ሃዒ ጋካናው ሃሳዬ።
ሄኖኪ ሃይቄናን ሳሉዋ ቤዳዌ ኣማኑዋና፤ ፆሳይ ኣፌዳ ዲራው፥ ኦኒኔ ኣ ቤዓናው ዳንዳዪቤና። ፆሳ ማፃፋይ፥ «ሄኖኪ ሳሉዋ ባናፔ ካሴ ፆሳ ናሼቼዳ» ያጌ።
ኣማኑ ባይናን ኦኒኔ ፆሳ ናሼቻናው ዳንዳዬና፤ ኣዪሲ ጎፔ፥ ፆሳኮ ዪያ ኦኒኔ ፆሳይ ዴዒያዋኔ ባሬና ኮዪያዋንቶ ዎይታ ኢሚያዋ ኣማናናው ኮሼ።
ኖሄ ቤዓናው ዳንዳዬና ሲንፔ ሃናናባው ፆሳይ፥ «ኔና ናጋ» ጊና፥ ፆሳው ያዪዴ፥ ባሬናኔ ባሬ ሶይ ኣሳ ኣሻናው ማርካቢያ ሜዳዌ ኣማኑዋና፤ ያቲዴ ሄዋን ሃ ሳዓ ቦላ ፒርዲዴ፥ ኣማኑዋን ቤቲያ ፂሎቴካ ፆሳፔ ኣኬዳ።
ኣብራሃሞ ላታናዳን፥ ፆሳይ ባሬው ኢማና ጌዳ ጋዲያ ባና ማላ፥ ፆሳይ ባሬና ፄሴዳ ዎዴ፥ ኣዛዜቴዳዌ ኣማኑዋና፤ ኢ ባሬ ጋዲያፔ ኬሲዴ ቢያ ዎዴ፥ ሃቃ ቢንቶኔ ኤሬናን ኬሴዳ።
ኣብራሃሞ ፆሳይ ባሬው ኢማና ጌዳ ጋዲያን ሃራ ቢታ ኣሳዳን ዴዔዳዌ ኣማኑዋና፤ ፆሳይ ሄ ኢማና ጌዳዋ ባሬናና ኢቲፔ ላታና ዪሳቃናኔ ያዪቆባና ዱንካኒያን ዴዔዳ።
ኣዪሲ ጎፔ፥ ኣብራሃሞ ፆሳይ ሎዖ ባሱዋን ቆፒዴ ኬፄዳ ካታማ ናጌ።
ሳራ ባሬ ሁጴው ሃራይ ኣቶ ኤጫዴካ፥ ኢማና ጌዳ ፆሳይ ኣማኔቴዳዋ ጊዴዳዋ ኤሬዳ ዲራው፥ ናዓ ሻሃራናው ዎልቃ ዴሜዳዌ ኣማኑዋና።
ሄዋ ዲራው፥ ሃይቄዳ ኣሳ ማላቲያ ኢቲ ቢታኒያፔ ሳሉዋን ዴዒያ ፆሊንቲያ ኬና፥ ኣባ ጋፃን ዴዒያ ፓይዱ ባይና ሻፊያ ኬና ዛሬቱ ዬሌቴዲኖ።
ሄ ኣሳቱ ኡባቱ ኣማኑዋን ሃይቄዲኖ፤ ባሬንቶ ፆሳይ ኢማና ጌዳዋካ ኣኪቤይኪኖ፤ ሺን ሃኩዋን ሄዋ ቤዒዴ፥ ሳሮቴዲኖ። ቃሲ ኡንቱንቱ ሳዓን ኢማኔ ዬዴሪሴቲዴ ኬሴዳ ኣሳቱዋ ጊዴዳዋ ኤሬዲኖ።
ኣዪሲ ጎፔ፥ ሄዋዳን ጊያ ኣሳቱ ባሬንቱ ሁጴ ጋዲያ ኮዪያዋ ኤሪሲኖ።
ኡንቱንቱ ሄ ዬጊዴ ኬሴዳ ጋዲያ ሲማናው ቆፔዳዋ ጊዲንቶ፥ ጉዬ ሲሚያ ካጫ ዴሜናን ኣጊኪኖ፤ ሺን
ኡንቱንቱ ሄዋ ኣጊዴ፥ ሎዒያ ጋዲያ ላሞቲኖ፤ ሄዌ ሳሉዋ ጋዲያ። ሄዋ ዲራው፥ ፆሳይ ኡንቱንቱ ፆሳ ጌቴታናው ዬላቴና። ኣዪሲ ጎፔ፥ ኢ ኡንቱንቶ ካታማ ጊጊሲ ዎዳ።
ኣብራሃሞ ዪሳቃ ያርሻኔንቶ ዎይ ያርሼኔንቶ፥ ፆሳይ ኤራናው ፆሞሴዳ ዎዴ፥ ኣብራሃሞ ኣማኑዋን ኣ ያርሼዳ። ፆሳይ ኣብራሃማ፥ «ኔ ዛሪ ዪሳቃ ባጋና ፄሴታናዋ» ጌዳሺንካ፥ ኣብራሃሞ ባሬ ናዓ ዪሳቃ ያርሻናው ጊጌዳ።
<range>
ኣብራሃሞ ፆሳይ ዪሳቃ ሃራይ ኣቶ፥ ሃይቁዋፔካ ፓናው ዳንዳዪያዋ ኤሬዳ፤ ሄዋ ዲራው፥ ሃይቁዋፔ ጉዬ ኣ ዛሪዴ ኣኬዳ።
ዪሳቂ ሲንፔ ሃናናባው ያዪቆባኔ ኤሳ ኣንጄዳዌ ኣማኑዋና።
ያዪቆቢ ሃይቃና ሃኒዴ፥ ዮሴፎ ናና ሁጲያን ሁጲያን ኣንጄዳዌኔ ጋቲማን ጉፌቲዴ፥ ፆሳው ጎዪኔዳዌ ኣማኑዋና።
ዮሴፎ ሃይቃናው ማቲዴ፥ ኢስራዔሊያ ኣሳይ ጊብፄፔ ኬሳናዋ ሃሳዬዳዌኔ ባሬ ሜቄ ኦናባ ኡንቱንታ ኣዛዜዳዌ ኣማኑዋና።
ሙሴ ዬሌቴዳዋፔ ጉዪያን፥ ኣዉኔ ኣታ ማላ ሎዖ ናዓ ጊዴዳዋ ቤዒዴ፥ ሄዙ ኣጌና ቆሴዳዌ ኣማኑዋና፤ ኡንቱንቱ ካቲያ ኣዋጆካ ያዪቤይኪኖ።
ሙሴ ዲጬዳዋፔ ጉዪያን፥ ጊብፄ ካቲያ ናቲ ናዓ ጌቴታናዋ ኢፄዳዌ ኣማኑዋና።
ናጋራን ሙሴ ጉ ዎዲያ ናሼታናዋፔ፥ ፆሳ ኣሳና ዋዬታናዋ ዶሬዳ።
ዎዴፔ ዴማና ዎይታ ኢ ቲሺ ኡዲዴ ፄሎ ዲራው፥ ጊብፄ ጋዲያ ሻሉዋ ኡባፔ ኪሪስቶሳ ዲራው ቦሬቲያዌ ዳሮ ኣያ ዱሬቴ ጊዴዳዋ ቆፔዳ።
ካቲያ ሃንቆ ሙሴ ያዬናን፥ ጊብፄ ጋዲያፔ ኬሴዳዌ ኣማኑዋና፤ ኣዪሲ ጎፔ፥ ቤቴና ፆሳ ቤዔዳዋዳን፥ ጌንጪዴ ሲንው ቤዳ።
ሃይቁዋ ኪታንቻይ ኢስራዔሊያ ኣሳው ባይራ ናና ቦቼናዳን፥ ሙሴ ፓሲጋ ቦንቼዳዌኔ ጉባኒያን ሱ ጫጫፊሴዳዌ ኣማኑዋና።
ኢስራዔሊያ ኣሳይ ሜላ ቢታን ሃሜቲያዋዳን፥ ዞዖ ኣባ ፒኔዳዌ ኣማኑዋና፤ ሺን ጊብፄ ኣሳቱ ፓጬው ጌሊሺን፥ ሃይ ኡንቱንታ ሚቲ ኣጌዳ።
ኢስራዔሊያ ኣሳይ ኢያርኮ ጊያ ካታማ ሹቻ ዲርሳ ላፑ ጋላሳ ዩዪ ዩዪ ኣዋፔ ጉዪያን፥ ሄ ሹቻ ዲርሳይ ኩንዴዳዌ ኣማኑዋና።
ጫራታ ራዓባ ዬዉዋ ቆሪያዋንታ ሎይ ሞኬዳ ዲራው፥ ፆሳው ኣዛዜቴናን ኢፄዳ ኣሳና ሃይቄናን ኣቴዳዌ ኣማኑዋና።
ሲሚ ሃራባ ጉጃዴ ኣያ ኦዶ? ጌዶናባ፥ ባራቃባ፥ ሳሚሶናባ፥ ዮፍታሄባ፥ ዳዊቴባኔ ሳሜላባ፥ ቃሲ ናባቱዋባ ኦዳናው ታው ዎዲ ጊዴና።
ኡንቱንቱ ካቲያ ኡባና ኦሌቲዴ ፆኔዳዌኔ ፂሎባ ኦዳዌ ኣማኑዋና፤ ያቲዴ ፆሳይ ኢማና ጌዳዋ ኣኬዲኖ፤ ጋሞቱዋ ዶናካ ጎርዴዲኖ።
ዎልቃማ ታማ ቶዪሴዲኖ፤ ኩሳ ማሻፔ ኣቴዲኖ፤ ኡንቱንቱ ዳቡራንቻ፤ ሺን ሚኔዲኖ፤ ቃሲ ኦላን ሚኒዴ፥ ሃራ ጋዲያ ኦላ ኣሳ ዬዴርሴዲኖ።
ማጫዋንቱ ባሬንቱ ሃይቄዳዋንታ ሃይቁዋፔ ዴንዲና ኣኬዲኖ። ቃሲ ሃራንቱ ቃሹዋፔ ቢሌታናዋ ኢፂዴ፥ ኬኪያ ዴዖ ሃይቁዋፔ ዴንዳናው፥ ኡጋቲዴ ሃይቄዲኖ።
ሃራቱዋ ቦላ ኣሳይ ቂሊጪ ካዔዳ፤ ሊሱዋን ሾጬቴዲኖኔ ሳንላታን ቃሼቲዴ፥ ቃሾ ጎሊያ ጌሌዲኖ።
ሹቻን ጫዴቴዲኖ፤ ማጋዚያን ላዑ ኬሲዴ ጳልቄቴዲኖ፤ ፓጬቴዲኖ፤ ማሻን ሃይቄዲኖ፤ ኡንቱንቶ ኡባባይካ ዪና፥ ዋዬቲዴ ቱጋቲዴ፥ ዶርሳ ጫላኔ ዴሻ ጫላ ማዪዴ ዩዬዲኖ።
ኡንቱንቱሲ ሃ ኣላሚ ጊጌናን ኢፂና፥ ዎራን፥ ዴሪያን፥ ጎንጎሉዋ ጊዶኒኔ ኦላ ጊዱዋን ዩዬዲኖ።
ፆሳይ ኡንቱንቱ ኣማኑዋ ማርካቶፔካ፥ ሄዋንቱ ኡባቱ ኢ፥ ኢማና ጌዳዋ ኣኪቤይኪኖ።
ፆሳይ ኑሲ ኢቲ ሎዖ ቆፋ ቆፒ ዎዳ ዲራው፥ ኡንቱንቱ ኑኒ ባይናን ባላይ ባይናዋንታ ጊዲኪኖ።
ሲሚ ኑሲ ሃዋ ኬና ዳሮ ኣሳይ፥ ሻሪያዳን ኑ ማታን ዩዪ ኣዴ ማርካቲያዌ ዴዒሺን፥ ኑና ቢያ ኡባባኔ ባቂ ኦይቂያ ናጋራ ዲጊዴ ኑ ሲንን ዴዒያ ኑኒ ዎፃና ዎ ጌንጪዴ ዎፆይቴ።
ኑኒ ኑ ኣማኖ ኦጊያ ዶዬዳዋኔ ፖሊሲያዋ ጊዴዳ ዬሱሳ ፄሎይቴ። ዬሱሲ ዬላ ካዴ፥ ሲንፔ ኣው ዴዒያ ናሼቻ ዲራው፥ ማስቃሊያ ቦላ ሚሲማሪያን ሼቲዴ ሃይቃናዋ ጌንጪዴ፥ ፆሳ ካዉቴ ኦይዲያፔ ኡሼቻ ባጋና ኡቴዳ።
ሂንቴንቱ ሂንቴንቱ ዎዛና ባዪዚዴ ዳቡሬና ማላ፥ ናጋራንቻቱ ባሬና ዳሮ ኢፂናካ ጌንጬዳ ዬሱሳ ቆፒቴ።
ናጋራና ሂንቴንቱ ባፄቲዴ፥ ሱ ጉሳና ጋካናው ቢሮ ኦሌቲ ዲጊቤይኪታ።
ፆሳይ ባሬ ናናዳን፥ ሂንቴንታ ዞሪያዋ ዶጌዲቴ? ፆሳይ ሂንቴንታ፥ «ታ ናዓው፥ ፆሳይ ኔና ሙሪያ ዎዴ፥ ላፋባዳን ቆፖፓ። ኢ ኔና ሴሪያ ዎዴካ ያዮፓ።
ኣዪሲ ጎፔ፥ ኢ ባሬ ሲቂያ ኡራ ሙሬ፤ ቃሲ ባሬ ናዓዳን ኣኪያ ኡባካ ሊሱዋን ሾጬ» ያጌዳ።
ፆሳይ ሂንቴንታ ሙሪያ ዎዴ ጌንጪቴ። ኣዪሲ ጎፔ፥ ኢ ሂንቴንታ ናናዳን ኦ። ኣዉ ሴሬና ናዓይ ዴዒ?
ናና ኡባ ሴሪያዋዳን፥ ሂንቴንታ ሙሬናን ኣጎፔ፥ ካሬን ዬሌቴዳዋንታ ጊዲታፔ ኣቲን፥ ቱሙ ናና ጊዲኪታ።
ሄዋ ቦላን ቃሲ፥ ኑና ዬሌዳ ኑ ኣዎቱ ኑና ሙሬዳ ዎዴ፥ ኑኒ ኡንቱንታ ቦንቼዶ። ያቲና፥ ኑኒ ዋኒዴ ኣያና ኣቦ ሎይ ዳሪሲ ሞዴቲዴ ዴዖኮ?
ኣዪሲ ጎፔ፥ ኑና ዬሌዳ ኑ ኣዎቱ ባሬንታ ሎዖዋዳን፥ ኣማሬዳ ዎዲያ ኑና ሙሬዲኖ፤ ሺን ፆሳይ ኑኒ ኣ ጌሻቴ ኣካና ማላ፥ ኑና ማዳናው ሙሬ።
ኑኒ ሙሬቲያ ዎዴ፥ ሃዒው ዪሎዬ፤ ናሼቼና። ሺን ሙሬዳዋንቶ ጉዬፔ ሄ ሙራይ ፂሎቴ ዴዑዋ ሳሮቴ ዎይታ ኢማና።
ሄዋ ዲራው፥ ሂንቴንቱ ኣርጋጬዳ ኩሺያኔ ሂንቴንቱ ዳቡሬዳ ጉልባታ ሜንቴ።
ዎቢያ ጌዲ ፓፃናፔ ኣቲን፥ ቡርቄና ማላ፥ ሱሬ ኦጊያን ሃሜቲቴ።
ኣሳ ኡባና ሳሮ ዴዓናው ሚኒቴ፤ ቃሲ ጌሻ ዴዑዋ ዴዒቴ። ኣዪሲ ጎፔ፥ ጌሻቴይ ባይናን ኦኒኔ ጎዳ ቤዓናው ዳንዳዬና።
ፆሳ ኣ ኬካቴ ኦኒኔ ኣኬናን ኣቴና ማላ ናጌቲቴ፤ ቃሲ ዶላዴ፥ ባሬ ማርዚያን ኣሳ ዋዪሲያ ጫሞ ሚዳን ሃኒዴ፥ ኦኒኔ ዳሮ ኣሳ ቱኒሴና ማላ ናጌቲቴ።
ዎሹማናው ካጄሊያ ኣሳይ ኦኒኔ ዴዔና ማላ፥ ዎይ ቃሲ ኢቲ ጌዴ ሚያባው ባሬ ባይራቴ ዛሊዔዳ፥ ኣያናባ ካዉሺሲያ ኤሳ ማላ ኣሳይካ ዴዔና ማላ ናጌቲቴ።
ሄዋፔ ጉዪያን፥ ኤሳይ ባሬ ኣቡ ኣንጁዋ ኣካናው ኮዬዳዋ ኤሪታ፤ ሺን ኣ ኣቡ ኣ ኣንጄናን ኢፄዳ፤ ኣዪሲ ጎፔ፥ ናጋራፔ ሲሚያ ኦጊያ ኢ ሃራይ ኣቶ፥ ኣፎፂ ኮዪዴካ ዴማናው ዳንዳዪቤና።
ሂንቴንቱ ቦቻናው ዳንዳዪያ ዴሪያኮኔ ኤፂያ ታማኮ፥ ማኮ፥ ሻሪያኮኔ ጎቱዋኮ፥
ቃሲ ማላካታ ዋሱዋኮኔ ቃላ ኮሻኮ ዪቤይኪታ። ኣሳይ ሄ ኮሻ ሲሴዳ ዎዴ፥ ሃራ ጉጂ ሲሴና ማላ ዎሴዳ።
ኣዪሲ ጎፔ፥ ፆሳይ ኡንቱንታ፥ «ሃራይ ኣቶ፥ ዶዓይካ ሄ ዴሪያ ቦቾፔ፥ ሹቻን ጫዴቲዴ ሃይቆ» ያጌዳ ኣዛዙዋ ኡንቱንቱ ጌንጫናው ዳንዳዪቤዪኪኖ።
ኣይፊያን ቤቲያዌ ዳሮ ዳጋንያዋ ጊዲያ ዲራው ሙሴ፥ «ታኒ ያሻን ኮኮራይ» ያጌዳ።
ሺን ሂንቴንቱ ፂዮኔ ዴሪያ፥ ዴዖ ፆሳይ ዴዒያ ካታማ፥ ኢቲፔ ሺቂዴ ናሼቲያ ዳሮ ሻዓ ኪታንቻቱዋኮ ሳሉዋ ዬሩሳላሜ ዬዲታ።
ፆሳ ባይራ ናናቱዋኮ፥ ኢቲፔ ሺቄዳዋንቱኮ፥ ኡንቱንቱ ሱንይ ሳሉዋን ፃፌቴዳዋንቱኮ ዬዲታ፤ ቃሲ ኣሳ ኡባ ፒርዲያ ፆሳኮኔ፥ ባላይ ባይናዋንታ ኦዳ ፂሎ ኣሳቱዋ ኣያናቱዋኮ ዬዲታ።
ኦራ ጫቆ ጋናቲያ ዬሱሳኔ ኣቤላ ሱፔ ኣያዋ ኦዲያ ጉኬዳ ሱኮ ዬዲታ።
ሂንቴንቱሲ ኦዲያ ኡራ ዬዉዋ ሲሲያዋ ሂንቴንቱ ኢፄና ማላ፥ ሂንቴንታ ናጊቴ። ፆሳ ኪታ ሳዓን ባሬንቶ ኦዲያዌ ኦዲያዋ ሲሴናን ኢፄዳዋንቱ ኣታና ዮፔ፥ ሳሉዋን፥ «ሂንቴና ናጊቴ» ጊያ ፆሳፔ ኑኒ ዋኒዴ ኣታኔ?
ሄ ዎዴ ኣ ኮሻይ ሳዓ ቃዳ፤ ሺን ኢ ሃዒ፥ «ታኒ ሳዓ ፃላላ ጊዴናን፥ ኢቲ ጌዴ ጉጃዴ ሳሉዋካ ቃና» ያጌዳ።
«ኢቲ ጌዴ ጉጃዴ» ጊያ ቃላይ ቃፄናባይ ሚኒዴ ዴዓና ማላ፥ ሜቴዳባይ ቃፃናዋኔ ኪቻናዋ ጌሺዴ ቤሴ።
ኑኒ ቃፃናው ዳንዳዬና ካዉቴ ኣኪያ ዲራው፥ ኣኔ ፆሳ ጋላቶይቴኔ ኣ ናሼቾይቴ፤ ኣው ቤሲያዋዳን ቦንቹዋኒኔ ያሻቴን ኣው ጎዪኖይቴ።
ኣዪሲ ጎፔ፥ ኑ ፆሳይ ቱሙ ባዪዚያ ታማ።
ሂንቴንቱ ኢሻቱዋ ሲቂያዋ ኣጎፒቴ።
ኢማ ሞኪያዋካ ዶጎፒቴ። ኣዪሲ ጎፔ፥ ያቲያዋን ኢቲ ኢቲ ኣሳይ ኤሬናን ኪታንቻቱዋ ሞኬዳ።
ቃሾ ጎሌን ዴዒያዋንቱባ ሂንቴንቱካ ኡንቱንቱና ኢቲፔ ቃሾ ጎሌን ዴዒያዋዳን ቆፒቴ፤ ቃሲ ሂንቴንቱ ሂንቴንቱ ሁጴው ዋዬቲያዋዳን፥ ዋዬቲያዋንቱባ ቆፒቴ።
ኣኪያዋኔ ጌሊያዋ ኣሳይ ኡባይ ቦንቻናው ቤሴ፤ ቃሲ ኣሲናይኔ ማቻታ ኢቱ ኢቱዋሲ ኣማኔታናው ቤሴ፤ ኣዪሲ ጎፔ፥ ፆሳይ ዎሹማናው ካጄሊያዋንታኔ ዎሹሚያዋንታ ፒርዳና።
ሚሻ ሲቁዋፔ ሂንቴንታ ናጊቴ፤ ሂንቴንቱሲ ዴዒያዌ ሂንቴንቱሲ ጊዶ። ኣዪሲ ጎፔ፥ ፆሳይ ባሬ ሁጴው፥ «ታኒ ኔና ኡባካ ዬጊኬ ዎይ ኣጊኬ» ያጌዳ።
ሄዋ ዲራው፥ ኑኒ ፃሊዴ፥ «ጎዳይ ታና ማዲያዋ፤ ታኒ ያዪኬ። ኣሳይ ታና ኣይ ኦ?» ያጌቶ።
ፆሳ ቃላ ሂንቴንቱሲ ኦዴዳ ሂንቴንታ ካሌዳዋንታ ሃሳዪቴ፤ ኡንቱንቱ ዋኒ ዴዔዲኖንቶኔ ሃሳዪቴ፤ ቃሲ ኡንቱንቱዋዳን ኣማኒቴ።
ዬሱሲ ኪሪስቶሲ ዚኖካ ሃቼካ ሜናዉካ ላሜቴና።
ዱማ ዱማ ኦራ ቲሚርቲያን ዎራ ቦፒቴ። ኑ ዎዛናይ ፆሳ ኣ ኬካቴን ሚኖፔ ሎዖ ጊዲያዋፔ ኣቲን፥ ቁማ ዎጋቶ ኣዛዜቲያዋ ጊዴና፤ ሄዎ ኣዛዜቴዳዋንቱካ ማዴቲቤይኪኖ።
ኑሲ ያርሺያሳይ ዴዔ፤ ዱንካኒያ ጊዶን ኦያዋንቱ ሄ ያርሺያሳፔ ማናው ኡንቱንቶ ማታይ ባዋ።
ቄሳቱዋ ኡባቱዋ ካፑ ናጋራ ዲራው፥ ሜሂያ ሱ ያርሻናው ኡባፔ ኣያ ጌሻ ሳዓ ኣፌ፤ ሺን ሄ ሜሂያ ኣሹዋ ቃሲ ዲርሳፔ ካሬና ጉዴ።
ሄዋ ዲራው፥ ዬሱሲካ ቃሲ ናጋራፔ ኣሳ ባሬ ሱን ጌሻናው፥ ካታማ ፔንጊያፔ ካሬና ዋዬቴዳ።
ሲሚ ኑኒ ኢ ቦሬቴዳ ቦሪያ ኣኪዴ፥ ዲርሳፔ ካሬ ኣኮ ኬሶይቴ።
ኣዪሲ ጎፔ፥ ኑሲ ሃዋን ሜናው ዴዒያ ካታማይ ባዋ፤ ሺን ኑኒ ያና ካታማ ናጌቶ።
ሲሚ ፆሳው ዬሱሳ ባጋና ኡባ ዎዴ ጋላታ ያርሹዋ ኢሞይቴ፤ ሄዋ ጊያዌ ሜቴርሻይ ኣ ሱንው ኢሚያ ጋላታ ጊያዋ።
ሎዖባ ኦያዋኔ ኢቱ ኢቱዋ ማዲያዋ ዶጎፒቴ። ኣዪሲ ጎፔ፥ ፆሳ ናሼቺያዌ ሄዋ ማላ ያርሹዋ።
ሂንቴና ካሌያዋንቶ ኣዛዜቲቴ፤ ቃሲ ኡንቱንቱ ኣዛዚያዋካ ኦቴ። ኡንቱንቱ ባሬንቱ ኦዳዋ ፆሳው ኦዳና ዲራው፥ ሂንቴንቱ ሼምፑዋ ሎይ ናጊኖ፤ ሂንቴንቱ ኡንቱንቶ ኣዛዜቶፔ፥ ባሬንቱ ኦሱዋ ናሼቲዴ ኦና፤ ሄዌ ዮፔ፥ ኡንቱንቱ ዪሎቲዴ ኦና፤ ሄዌ ሂንቴንታ ኣይኔ ማዴና።
ኑሲ ፆሳ ዎሲቴ። ኑኒ ኡባ ዎዴ ሎዖባ ኦናው ኮዪያ ዲራው፥ ኑና ዞሪያ ሎዖ ዎዛናይ ኑሲ ዴዔ።
ፆሳይ ታና ሂንቴንቱኮ ኤሌካ ዛራና ማላ፥ ፆሳ ሂንቴንቱ ሎይ ዎሳናዳን፥ ታኒ ሂንቴንታ ሎይ ዎሳይ።
ሳሮቴ ፆሳይ፥ ኑ ጎዳ ዬሱሳ፥ ዶርሳቱዋ ሄንንቻ ዎልቃማ፥ ሜና ጫቁዋ ሱን ሃይቁዋፔ ዴንዳ።
ፆሳይ ዬሱሲ ኪሪስቶሳ ባጋና ባሬ ሲንን ባሬና ናሼቺያዋ ሂንቴንታ ኦሲሲዴ፥ ሂንቴንቱካ ኢ ኮዬዳዋ ኦና ማላ፥ ሎዖ ኦሱዋ ኡባን ሂንቴንታ ኢ ጊጊሶ፤ ፆሳይ ሜ ሜናው ቦንቼቶ። ኣሜንዒ።
ታናዳን ኣማኒያዋንቶ፥ ታኒ ሃ ዳቢዳቢያ ሂንቴንቱሲ ቃንን ፃፌዳ ዲራው፥ ሂንቴንቱ ሃ ዞሪያ ሳሌቴናን ሲሳና ማላ፥ ታኒ ሂንቴንታ ዎሳይ።
ኑ ኢሻይ፥ ፂሞቶሲ ቃሹዋፔ ቢሌቴዳዋ ኤሪቴ። ኤሌሊ ኢ ሃ ዮፔ፥ ታኒ ኣናና ባዴ ሂንቴንታ ቤዓና።
ሂንቴና ካሌያ ኡባቱዋኔ ፆሳ ኣሳቱዋ ኡባ ሳሮ ሳሮ ጊቴ። ፃሊያፔ ዬዳ ኣማኒያዋንቱ ሂንቴንታ ሳሮ ሳሮ ጊኖ።
ኣ ኬካቴይ ሂንቴናና ኡባና ኢቲፔ ጊዶ። ኣሜንዒ።
ታኒ ያዪቆቢ ፆሳ ኣይሊኔ ጎዳ ዬሱሲ ኪሪስቶሳ ኣይሊ፥ ቢታ ኡባን ላሌቴዳ ታማኔ ላዑ ዜሬቶ ሳሮታ ኪታይ።
ታናዳን ፆሳ ካሊያዋንቶ፥ ሂንቴ ኣማኑ ፓጬቲያዌ ሂንቴንቶ ዳንዳያ ኢማናዋ ኤሪዴ፥ ዱማ ዱማ ፓጪ ሂንቴና ጋኪያ ዎዴ፥ ሄዋ ኩሜን ናሼቻዳን ፓይዲቴ።
<range>
ሂንቴ ዳንዳያይ ኣይኔ ባሊ ባይናን ሂንቴና ሚኔዳዋንታኔ ፓጪ ባዪናዋንታ ኦዴ፥ ባሬ ኦሱዋ ፖሎ።
ሺን ሂንቴፔ ኦኒኔ ባሬው ኣዳ ኤራቴይ ዮፔ፥ ካናኒ ኡባው ኬካቴን ኢሚያ ፆሳ ዎሶ። ኢ ኣው ኢማና።
ሺን ኢ ኣያኒኔ ሲናን ኣማኑዋን ፆሳ ዎሶ። ኣዪሲ ጎፔ፥ ሲያ ኡራይ ጫርኩ ሱጊና ቃፂያ ኣባ ቤታ ማላ።
ኣዪሲ ጎፔ፥ ላዑ ቆፋይ ዴዒያ ኡራይ፥ ባሬ ኦጊያ ኡባን ባሬ ቆፋ ቃቼናዌ፥ ሄ ኡራይ ጎዳፔ ኣዪኔ ዴማናው ቆፖፖ።
<range>
ሺን ሂዬሳ ኢሻይ ፆሳይ ኣ ቁ ኦዳ ዎዴ ናሼቶ።
ቃሲ ዱሬ ኢሻይካ ፆሳይ ኣ ካዉሺሴዳ ዎዴ ናሼቶ። ኣዪሲ ጎፔ፥ ዱሬ ቢታኒ ማታ ጊዶን ዲጪያ ጪሻዳን ያና።
ኣዪሲ ጎፔ፥ ኣዋይ ባሬ ሴላና ኬሲዴ፥ ማታ ሜሊሲና፥ ጪሻይ ዬ፤ ቃሲ ኣ ማላ ሎዖቴይካ ዬ፤ ሄዋዳንካ ቃሲ ዱሬ ቢታኒ ባሬዋ ኦዴ ያና።
ዋዪያን ጌንጪያ ኡራይ ኣንጄቴዳዋ፤ ኣዪሲ ጎፔ፥ ሄ ዋዪያ ፆኔዳዋፔ ጉዪያን፥ ፆሳይ ባሬና ሲቂያዋንቶ ኢማና ጌዳ ዴዑዋ ኣኪሊሊያ ኢ ኣካና።
ኦኒኔ ፓጬቴዳ ዎዴ፥ «ታና ፆሳይ ፓጬ» ጎፖ። ኣዪሲ ጎፔ፥ ፆሳይ ኢታን ፓጬታናው ዳንዳዬና፤ ቃሲ ኢ ባሬ ሁጴው ኦናኔ ፓጬና።
ሺን ኣሳይ ሁጲያን ሁጲያን ባሬ ሁጴ ኢታ ኣሙዋን ጎሼቲያ ዎዴኔ ጪሜቲያ ዎዴ ፓጬቴ።
ሄዋፔ ጉዪያን፥ ኣሙ ሻሃሪዴ፥ ናጋራ ዬሌ፤ ቃሲ ናጋራይ ዲጪዴ፥ ሃይቁዋ ዬሌ።
ታናዳን ፆሳ ካሊያዋንቶ፥ ጪሜቶፒቴ።
ሎዖ ኢሙዋ ኡባዪኔ ኩሜን ዎይታ ኡባይ ሳሉዋፔ ዬ። ሳሉዋ ፖዑዋ ሜዳ ኣዉዋፔ ዬ፤ ፆሳይ ባሬ ሁጴው ዱማቴናኔ ዎይ ባሬ ኩዋ ላሜና።
ኑኒ ኢ ሜዳ ሜታቱዋ ጊዶን ቃሳ ኣካናዳን፥ ኑና ባሬ ሼኒያን ቱሙ ቃላን ዬሌዳ።
ታናዳን ፆሳ ካሊያዋንቶ፥ ሃዋ ሃሳዪቴ፤ ኣሳይ ኡባይ ሲሳናው ኤሌሎ፤ ሺን ሃሳያናዉኔ ሃንቄታናው ኤሌሎፖ።
ኣዪሲ ጎፔ፥ ኣሳ ሃንቁ ፆሳይ ኮዪያ ፂሎቴ ኣሄና።
ሄዋ ዲራው፥ ቱና ሃኖታ ኡባኔ ኢታቴ ኡባ ሂንቴፔ ዪሲዴ፥ ፆሳይ ሂንቴ ዎዛናን ቶኬዳ ሂንቴ ሼምፑዋ ኣሻናው ዳንዳዪያ ቃላ ኣሺኬቴን ኣኪቴ።
ሺን ፆሳ ቃላ ኦሱዋን ፔሺቴፔ ኣቲን፥ ሲሳ ፃላላን ሂንቴ ሁጲያ ጪሞፒቴ።
ኣዪሲ ጎፔ፥ ቃላ ሲሲዴ ኦና ኡራይ ዴዖፔ፥ ኢ ባሬ ማላ ማስቶቲያ ፄሊያ ኡራ ማላ።
ኢ ባሬና ፄሊዴ ቤ፤ ኤሌካ ኢ ኣይ ማሌንቶኔ ዶጊ ኣጌ።
ሺን ኦኒኔ ኣዪሌቴፔ ኬሲያ ባሊ ባዪና ሂጊያ ፄሊዴ፥ ኣኒ ኣቂያዌ ቃሲ ኣ ናጊያዌ፥ ሲሴዳዋካ ዶጌናዌ፥ ሄ ኡራይ ባሬ ኦያ ኦሱዋን ኣንጄታና።
ባሬ ኢንፃርሳ ናጌናን ባሬና ጪሚዴ፥ ባሬው ፆሳ ጎዪኒያዋ ማላቲያ ኡራይ ዴዖፔ፥ ኣ ጎይናይ ሜላ።
ፆሳ ኣዉዋ ሲንን ፖኩ ባዪና ጌሻ ጎይናይ ሃዋ፤ ሄዌ ሃቃዌ ጎፔ፥ ኣታ ኣዉ ባዪና ናናቱዋኔ ዋዬቲያ ኣምዔቱዋ ማዳናዋኔ ሳዓ ናጋራ ቂታፔ ባሬ ሁጲያ ናጋናዋ።
ታናዳን ፆሳ ካሊያዋንቶ፥ ሂንቴ ኑ ቦንቾ ጎዳ ዬሱሲ ኪሪስቶሳ ኣማኒ ዴዒዴ፥ ዴሙዋ ፄሊዴ፥ ኣሳ ቦንቾፒቴ።
ኣዪሲ ጎፔ፥ ዎርቃ ሚጊዱዋ ዎዴ፥ ሎዖ ማዩዋ ማዬዳ ኢቲ ኣሳይ ሂንቴ ሺቁዋ ዮፔ፥ ቃሲ ጩርቃ ማዩዋ ማዬዳ ሂዬሳ ኣሲካ ዮፔ፥
ሎዖ ማዩዋ ማዬዳ ቢታኒያ ሂንቴ ኣ ቦንቺዴ ኣ፥ «ኔኒ ሃዋን ኡባፔ ሎዒያ ኦይዲያን ኡታ» ጊዴ ቃሲ ሂዬሳ ቢታኒያ፥ «ኔኒ ሂኒና ኤቃሻ፤ ዎይ ሃዋን ታ ጌዲያ ማታን ሳዓን ኡታ» ጎፔ፥
ያቲና ሂንቴ ሂንቴ ጊዶን ሻኮቴ ሜያዋንታኔ ኢታ ቆፋና ዴዒያ ዳናቱዋ ጊዲኪቴዬ?
ታናዳን ፆሳ ካሊያዋንቶ፥ ሲሲቴ፤ ፆሳይ ሃ ሳዓን ዴዒያ ሂዬሳ ኣሳይ ኣማኑዋን ዱሬታናዉኔ ባሬና ሲቂያዋንቶ ኢማና ጌዳ ሳሉዋ ካዉቴ ላታናው ዶሪቤኔዬ?
ሺን ሂንቴ ሂዬሳቱዋ ቶቼዲታ። ዱሬቱ ሂንቴና ቱጋዪያዋንታ ጊዲኪኖዬ? ኡንቱንቱ ሂንቴና ዳናን ሞቲያዋንታ ጊዲኪኖዬ?
ሂንቴው ኢሜቴዳ ሎዖ ሱን ቦሪያዋንቱ ኡንቱንታ ጊዲኪኖዬ?
ሺን ፆሳ ማፃፋን፥ «ኔ ሾሩዋ ኔ ሁጲያዳን ሲቃ» ጌቴቲዴ ፃፌቴዳ ካቲያ ሂጊያ ሂንቴ ፖሎፔ፥ ሎዖባ ኦታ።
ሺን ሂንቴ ኣሳ ዴሙዋ ፄሊዴ ቦንቾፔ፥ ናጋራ ኦታ፤ ቃሲ ሂጊ ሂንቴ ቦላ፥ ሂጊያ ሜንዳዋንቱዳን ፒርዳና።
ኣዪሲ ጎፔ፥ ኦኒኔ ሂጊያ ኡባ ናጊዴ፥ ኢቲኖ ሜንያዋ ጊዶፔ፥ ሄ ኡራይ ሂጊያ ኡባ ሜን።
ኣዪሲ ጎፔ፥ «ዎሹሞፓ» ጌዳዌ ቃሲ «ዎፓ» ጌዳ፤ ሺን ኔኒ ዎሹማና ዮፔካ፥ ዎዳዋ ጊዶፔ፥ ሂጊያ ሜንዳ።
ኣሳ ኣይሌቴፔ ኬሲያ ሂጊያን፥ ፒርዳ ኣካና ኣሳቱዋዳን ሃሳዪቴኔ ኡንቱንቱዋዳን ኦቴ።
ኣዪሲ ጎፔ፥ ኣሳ ማሪቤና ኡራ ፆሳይ ማሬናን ፒርዳና፤ ማሮቴይ ፒርዳ ፆኔ።
ታናዳን ፆሳ ካሊያዋንቶ፥ ኢቲ ኡራይ ባሬው ኣማኑ ዴዔ ጎፔ፥ ቃሲ ኣ ኣማኑዋ ኣ ኦሱ ኤሪሳና ዮፔ፥ ኣ ኣይ ጎዓኔ? ኣ ኣማኑ ኣ ኣሻናው ዳንዳዪ?
ኢቲ ኢሻይ፥ ዎይ ኢቲ ሚቻታ ካሎቶፔ፥ ቃሲ ኡንቱንቶ ኡባ ጋላሲ ሚያባይ ዮፔ፥
ሂንቴፔ ኢቲ ኡራይ ኡንቱንታ፥ «ሳሮ ቢቴ። ታማ ሆዒቴ። ካሊዴ ሚቴ» ጊዴ፥ ኡንቱንቶ ኮሺያዋ ኢማና ዮፔ፥ ኡንቱንታ ኣይ ጎዓኔ?
ሄዋ ዲራው፥ ኣማኑ ኦሱ ባይናን ባሬካ ዴዖፔ ሃይቄዳዋ።
ሺን ኢቲ ኡራይ፥ «ኔው ኣማኑ ዴዔ፤ ቃሲ ታው ኦሱ ዴዔ። ኔኒ ኔ ኣማኑዋ ኔ ኦሱዋፔ ሻካዴ ታና ቤሳ፤ ታኒካ ታ ኣማኑዋ ታ ኦሱዋን ኔና ቤሳና» ጋና።
ኔኒ ኢቲ ፆሳይ ዴዒያዋ ኣማናሳ፤ ሄዌ ሎዓ። ፃላሄቱካ ቃሲ ኣማኒኖ፤ ያሻን ኮኮሪኖ።
ኔኒ ኤያይ! ኣማኑ ኦሱዋፔ ሻኬቲዴ ጎዔናዋ ኤራናው ኮያይ?
ኑ ኣቡ ኣብራሃሞ ባሬ ናዓ ዪሳቃ ያርሺያ ሳዓ ቦላ ዎዳ ዎዴ፥ ባሬ ኦሱዋን ፂሊቤኔ?
ኣ ኣማኑኔ ኣ ኦሱ ኢቲፔ ኦዳዋኔ ኣ ኣማኑ ኣ ኦሱዋን ፖሌቴዳዋ ቤዒኪ?
ፆሳ ማፃፋይ «ኣብራሃሞ ፆሳ ኣማኔዳ። ፆሳይካ ሄዋ ኣው ፂሎቴን ፓይዴዳ» ጌዳዌ ፖሌቴዳ፤ ቃሲ ፆሳ ዳቦ ጌቴቲዴ ኢ ፄሴቴዳ።
ኣሳይ ኣማኖ ፃላላና ጊዴናን፥ ኦሱዋን ፂሊያዋ ሂንቴ ቤዒታ።
ሄዋዳንካ ቃሲ ጫራታ ራዓባ ኪቴቶዋንታ ሞካዴ ሃራ ኦጊያና ኡንቱንታ ሞዪዜዳ ዎዴ፥ ባሬ ኦሱዋን ፂላቤይኬ?
ኣዪሲ ጎፔ፥ ሼምፑ ሻኬቴዳ ቦላይ ሃዪቄዳዋ ጊዲያዋዳን፥ ሄዋዳንካ ቃሲ ኦሱ ሻኬቴዳ ኣማኑ ሃይቄዳዋ።
ታናዳን ፆሳ ካሊያዋንቶ፥ ኑኒ ሃራቱዋፔ ኣያ ፒርዳ ኣካናዋ ሂንቴ ኤሪያ ዲራው፥ ሂንቴፔ ጮራቱ ታማሪሲያዋንታ ጊዶፒቴ።
ኑኒ ኡባዪካ ዳሮባን ባሌቶ፤ ኢቲ ኡራይ ባሬ ሃሳያን ሙሌካ ባላና ዮፔ፥ ኢ ባሬና ናጋናው ዳንዳዪያ ባሊ ባዪና ኣሳ።
ፓራቱ ኑሲ ኣዛዜታና ማላ፥ ቢፃላ ባርሲዴ፥ ኑኒ ኮዪያሳ ኡባ ኡንቱንታ ኣፌቶ።
ቤዒቴ፥ ማርካቤቱካ ቃሲ ሄዋ ኬና ዎልቃማ ጊዲዴ፥ ጎቱዋ ጫርኩዋን ላጌቶፔካ፥ ኡንቱንታ ላጊያዌ ባሬዋ ኮዪያሳ ዛሪዴ ላጊያ ቄሪ ጉ ሚን ላጌቲዴ ቢኖ።
ሄዋዳን ኢንፃርሳይ ቦላ ጊዶን ጉ ኣሳቴ ጊዶፔካ፥ ዳሮ ዎልቃማባን ጬቄቴ። ጉ ታማይ ዋኒዴ ዎልቃማ ዎራ ጉዲ! ኣኬኪቴ።
ኢንፃርሳይካ ታማ ማላ። ኢ ኑ ኣሳቴ ጊዶን ኢታባ ኡባ ኦና ዳንዳዬ፤ ኣሳቴ ኡባ ቱኒሴ። ቃሲ ኑ ዴዑዋ ዎካ ታማን ጉዴ፤ ጋናሚያ ታማን ኢ ጉዴታናዋ።
ኣዪሲ ጎፔ፥ ዶዓቱዋ፥ ካፋቱዋ ዛሪያ፥ ቲራን ጎሼቲያ ሾሻቱ ዛሪያኔ ኣባን ዴዒያ ሜታቱዋ ዛሪያ ኡባ ኣሳይ ኣዲሴዳ፤ ቃሲ ኡንቱንቱካ ኣዴዲኖ።
ሺን ኦኒኔ ኢንፃርሳ ኣዲሳናው ዳንዳዪቤና፤ ኢንፃርሳይ ዎያ ማርዚ ኩሜዳ ጮዑ ጌና ኢታ ሜታ።
ኑኒ ኢንፃርሳን ኑ ጎዳኔ ኣዉዋ ጋላቴቶ፤ ቃሲ ኣኒካ ፆሳ ማላቲዴ ሜቴዳ ኣሳ ሼቄቶ።
ኢቲ ዶናፔ ጋላታይኔ ሼቃይ ኬሴ። ታናዳን ፆሳ ካሊያዋንቶ፥ ሄዌ ሄዋዳን ሃናናው ቤሴና።
ፑልቱ ኢቲ ኦላፔ ማልዒያ ሃኔ ጫሚያ ሃ ፑልታናው ዳንዳዪ?
ታናዳን ፆሳ ካሊያዋንቶ፥ ባላሲያ ጊያ ሚይ ዎጋራ ኣዪፋናው ዳንዳዪ? ዎይ ዎዪኒያ ቱራይ ባላሲያ ጊያ ሚ ኣዪፋናው ዳንዳዪ? ማፂኔ ማፂኔ ጊያ ሃፔካ ማልዖ ሃይ ኬሳና ዳንዳዬና።
ሂንቴ ጊዶን ኣዳ ኤራንቻዪኔ ኣኬካንቻይ ኦኔ? ባሬ ሎዖ ዴዑዋን ኦሴቴዳ ባሬ ኦሱዋ ኣዳ ኤራቴፔ ዪያ ኣሺኬቴን ቤሶ።
ሺን ሂንቴ ዎዛናን ጫሚያ ቃናቲኔ ዪርጊ ዴዖፖ። ቃሲ ቱማቴ ቦላካ ዎርዶቶፒቴኔ ኦቶሬቶፒቴ።
ሄዋ ማላ ኣዳ ኤራቴይ ሳሉዋፔ ዎያዋ ጊዴና፤ ሺን ሄዌ ሳዓባ፥ ኣሳዋ፥ ፃላሃቱዋዋ።
ኣዪሲ ጎፔ፥ ቃናቲኔ ዪርጊ ዴዒያሳን ዋላሳዪኔ ኢታ ኦሶ ኡባይ ዴዔ።
ሺን ቦላፔ ዪያ ኣዳ ኤራቴይ ኡባፔ ካሴ ጌሻ። ቃሲ ሳሮቴ ዶሲያዋ፥ ኣሺኬኔ ኤኖ ጊያዋ፤ ቃሲ ማሮቴይኔ ሎዖ ኣይፊ ኩሜዳዋ። ሲኔ ሎዖ ማላቲያ ኢታቴይ ባዪናዋ።
ፂሎቴ ኣይፊ ሳሮቴ ኦያዋንቱ ሳሮቴን ዜሬዳ ዜሬፔ ቤቴዳ።
ኦላይኔ ዋላሳይ ሂንቴ ጊዱዋ ሃቃፔ ዪ? ኡንቱንቱ ዬዳሳይ ሂንቴ ቦላ ጊዶን ኦሌቲያ ሂንቴ ናሼታናው ዎልቃማ ኣሙዋ ኣሞቲያዋፔ ጊዴኔ?
ሂንቴ ኣሞቲታ፤ ሺን ዴሚኪታ፤ ዎታ። ሎይ ኮዪታ፤ ሺን ዴማናው ዳንዳዪኪታ፤ ዋላቄቲታኔ ኦሌቲታ። ሺን ፆሳ ዎሴና ዲራው፥ ሂንቴ ኮዪያዋ ዴሚኪታ።
ፆሳ ዎሲታ፥ ሺን ዴሚኪታ፤ ጋሱካ ባላ ኦጊያን ዎሲታ። ሄዋ ሂንቴና ናሼቺያዋን ፔሻናው ኮዪያ ዲራሳ።
ሲሚ ዎሹሚያዋንቶ፥ ሃ ኣላሚያና ዳቦቲያዌ ፆሳው ሞርኬ ጊዲያዋ ኤሪኪቴ? ኣዪሲ ጎፔ፥ ሃ ኣላሚያና ዳቦታናው ኮዪያዌ ኦኒኔ ፆሳና ሞርኬቴ።
ዎይ ፆሳ ማፃፋይ፥ «ፆሳይ ኑናን ዎዳ ኣያናይ ዎልቃማ ኣሙዋ ኑሲ ኣሞቴ» ጊያዋ ሂንቴንቶ ጮ ጊያዋ ማላቲ?
ሺን ፆሳይ ኣ ኬካቴ ኣዴ ኢሜ። ሄዋ ዲራው፥ ፆሳ ማፃፋይ፥ «ፆሳይ ኦቶሬቲያዋንታ ኢፄ፤ ሺን ባሬና ካዉሺያዋንቶ ኣ ኬካቴ ኢሜ» ያጌ።
ሲሚ፥ ሂንቴ ፆሳው ሞዴቲቴ። ያቲዴ ፃላሂያና ኤቄቲቴ፤ ኢ ሂንቴፔ ባቃታና።
ፆሳኮ ሺቂቴ፤ ኢካ ሂንቴኮ ሺቃና። ሂንቴኖ ናጋራንቻቶ፥ ሂንቴ ኩሺያ ሜጬቲቴ። ላዑ ቆፋይ ዴዒያዋንቶ፥ ሂንቴ ዎዛና ጌሺቴ።
ቱጋቲቴ፤ ካዮቲቴኔ ዬኪቴ። ሂንቴ ሚቻ ዬኮ ላሚቴ፤ ሂንቴ ናሼቻካ ካዮ ላሚቴ።
ጎዳ ሲንን ሂንቴ ሁጲያ ቶቺቴ፤ ቃሲ ኢ ሂንቴና ቁ ቁ ኦና።
ታናዳን ፆሳ ካሊያዋንቶ፥ ኢቱ ኢቱዋ ዚጊሮፒቴ። ባሬ ኢሻ ዚጊሪያዌኔ ኣ ቦላ ፒርዲያዌ ሂጊያ ዚጊሬኔ ሂጊያ ቦላ ፒርዴ። ኔኒ ሂጊያ ቦላ ፒርዶፔ፥ ሂጊያ ቦላ ፒርዲያዋ ጊዳሳፔ ኣቲን፥ ሂጌው ኣዛዜቲያዋ ጊዳካ።
ሂጊያ ኢሚያዌኔ ፒርዲያዌ ፆሳ ፃላላ፤ ኢ ኣሻናዉኔ ዪሳናው ዳንዳዬ፤ ሺን ኔ ሾሩዋ ቦላ ፒርዲያዌ ኔኒ ኦኔ?
ሂንቴኖ፥ «ኑኒ ሃቼ ዎይ ዎንቲ ሄ ካታማ ባና፤ ሄዋን ላይ ኡታና፤ ዛሊዓናኔ ቃሲ ሚሻ ዎሳና» ጊያዋንቶ፥ ቤዒቴ።
ዎንቲ ሂንቴ ዴዑ ኣያ ሃናኔንቶኔ ኤሪኪታ፤ ጉ ዎዴው ሂንቴ ቤቲዴ፥ ጉዬፔ ዪያ ፔኑዋ ማላ።
ሄዋ ኣጊዴ፥ «ጎዳይ ጎፔ፥ ኑኒ ዴዓና፤ ሃዋ ዎይ ሄዋ ኦና» ጋናው ቤሴ።
ሺን ሂንቴ ሃዒ ሂንቴንቱ ቃቴን ጬቄቲታ፤ ሄዋ ማላ ጬቁ ኡባይ ኢታ።
ሄዋ ዲራው፥ ሎዖባ ኦናው ኤሪዴ ኦና ኡራው ሄዌ ናጋራ።
ሃዒካ ሂንቴኖ ዱሬ ኣሳቶ፥ ሂንቴ ቦላ ዪያ ቱጋው «ኣዬ! ኣዬ!» ያጊዴ ዬኪቴኔ ዚላሊቴ።
ሂንቴ ዱሬቴይ ባይዲጌዳ፤ ቃሲ ሂንቴ ኣፊላካ ቢልዓይ ሚዲጌዳ።
ሂንቴ ዎርቃይኔ ሂንቴ ቢራይ ሺዒ ዲጌዳ። ቃሲ ሄ ሺዓይ ሂንቴ ቦላ ማርካታና፤ ሂንቴ ቦላካ ታማዳን ማና። ሂንቴ ሂንቴ ሚሻ ሲንው ዳጋይ ዴዒታ።
ኣኬኪቴ፤ ሂንቴ ጋዴን ካ ቆይጬዳ ኣሳቶ ጪጊቤና ኪራ ሚሻይ ዋሴ፤ ኡንቱንቱ ዋሱ ዎልቃማ ጎዳ ሃዪን ሲሴቴዳ።
ሂንቴው ኢንጄቲና፥ ሳዓን ኢሻሊዴ ዴዔዲታ፤ ሹካ ጋላሳው ኪያዋዳን፥ ሂንቴ ቦላ ኬዲታ።
ፂሎ ኣሳ ቦላ ፒርዴዲታ፤ ቃሲ ኣ ዎዲታ፤ ኢ ሂንቴናና ኤቄቴና።
ሄዋ ዲራው፥ ታናዳን ፆሳ ካሊያዋንቶ፥ ጎዳይ ያና ጋካናው ጌንጪቴ፤ ቢታ ጎሺያዌ ኣዲሊያ ኢራይኔ ኣሱራ ኢራይ ያና ጋካናው ጌንጪዴ፥ ኣልዖ ካ ኢ ዎቲ ናጊዴ ጋ ኣኪንቶ ቤዒቴ።
ሂንቴካ ቃሲ ጌንጪቴ፤ ሂንቴ ዎዛና ሚኒሲቴ። ኣዪሲ ጎፔ፥ ጎዳ ዩሳይ ማታቴዳ።
ታናዳን ፆሳ ካሊያዋንቶ፥ ፆሳይ ሂንቴ ቦላ ፒርዴና ማላ፥ ኢቱ ኢቱዋ ቦላ ዙዙሞፒቴ። ቤዒቴ፥ ፒርዲያዌ ፔንጊያን ኤቄዳ።
ታናዳን ፆሳ ካሊያዋንቶ፥ ዋዪያሲኔ ጌንጫሲ ሌሚሱዋ ጊዴዳዋንታ፥ ጎዳ ሱንን ሃሳዬዳ ናባቱዋ ሃሳዪቴ።
ቤዒቴ፥ ዳንዳዪዴ ጌንጬዳዋንታ ኑኒ ኣንጄቴዳዋንታ ጌቶ። ኢዮባ ጌንጫ ሂንቴ ሲሴዲታ፤ ቃሲ ጎዳይ ኣው ዉርሴን ኢሜዳዋካ ቤዔዲታ። ኣዪሲ ጎፔ፥ ጎዳይ ማሮታይኔ ቃሬታይ ኩሜዳዋ።
ሺን ኡባፔ ካሴ፥ ታናዳን ፆሳ ካሊያዋንቶ፥ ሳሉዋን ጊዲና፥ ዎይ ሳዓን ጊዲና፥ ዎይ ሃራ ጫቁዋን ጊዲና፥ ኣያንካ ጫቆፒቴ። ሺን ፆሳ ፒርዳን ሂንቴ ጌሌናዳን፥ ሂንቴ ዬዉ ኤ ጊያዋ ጊዶፔ፥ «ኤ» ጊቴ፤ ጊዴና ጊያዋ ጊዶፔ፥ «ጊዴና» ጊቴ።
ሂንቴ ጊዶን ዋዬቲያ ኡራይ ኦኒኔ ዴዖፔ፥ ፆሳ ዎሶ፤ ናሼቲያ ኡራይ ኦኒኔ ዴዖፔ፥ ዬፂዴ ጋላቶ።
ሂንቴፔ ሳኬቲያ ኡራይ ኦኒኔ ዴዖፔ፥ ኣማኒያ ኣሳ ካሌያ ጪማቱዋ ባሬኮ ፄሶ፤ ኡንቱንቱ ጎዳ ሱንን ዛይቲያ ኣ ኦኪዴ፥ ኣው ፆሳ ዎሲኖ።
ኣማኑዋን ፆሳ ዎሴዳ ዎሳይ ሃርጋንቻ ፓና፤ ጎዳይካ ኣ ሃርጊያፔ ዴንና፤ ቃሲ ናጋራ ኢ ኦዳዋ ጊዶፔካ ጎዳይ ኣው ኣቶ ጋና።
ሄዋ ዲራው፥ ሂንቴ ፓፃና ማላ፥ ሂንቴ ናጋራ ኢቱ ኢቶ ፓፂቴኔ ኢቱ ኢቶ ፆሳ ዎሲቴ፤ ፂሎ ኣሳ ዎሳይ ዎልቃማ ኦሱዋ ኦ።
ኤላስ ኑ ማላ ኣሳ። ኢራይ ሳዓን ቡኬናዳን፥ ኢ ሚኒሲዴ፥ ፆሳ ዎሲና ሄዙ ላይኔ ኡሱፑን ኣጌና ሳዓን ኢራይ ቡኪቤና።
ላዔንዋ ፆሳ ኢ ዎሲና፥ ሳሉዋፔ ኢራይ ቡኬዳ፤ ሳዓይካ ባሬ ካ ሞኬዳ።
ታናዳን ፆሳ ካሊያዋንቶ፥ ሂንቴፔ ኦኒኔ ቱሙዋፔ ዎራ ቦፔ፥ ቃሲ ኢቱ ኣ ጉዬ ሄ ቱሙዋኮ ዛሮፔ፥
ናጋራንቻ ኣ ባላ ኦጊያፔ ዛሪያ ኦኒኔ ኣ ሼምፑዋ ሃዪቁዋፔ ኣሻናዋኔ ዳሮ ናጋራ ካማናዋ ኤሮ።
ታኒ፥ ዬሱሲ ኪሪስቶሲ ኪቴዳ ጴፂሮሲ፥ ፆሳይ ዶሬዳ ኣሳቶ ጳንፆሳ ጋዲያን፥ ጋላቲያ ጋዲያን፥ ቃጳዶቂያ ጋዲያን፥ ኢሲያ ጋዲያኒኔ ቢታኒያ ጋዲያን ቤቲያን ዴዒያዋንቶ ዳቢዳቢያ ፃፋይ።
ዬሱሲ ኪሪስቶሳው ሂንቴ ኣዛዜታና ማላኔ ኣ ሱን ጌያና ማላ፥ ፆሳይ ኣዉ ዶሬዳ ሂንቴንቶ ባሬ ኣያናን ጌሼዳዋንቶ፥ ኣ ኬካቴይኔ ሳሮቴይ ጊዶ።
ኑኒ ፆሳ፥ ኑ ጎዳ ዬሱሲ ኪሪስቶሳ ኣዉዋ፥ ባሬ ማሮቴ ዳሩዋዳንካ ኑና ላዔዋ ዬሌዳዋ፥ ዬሱሲ ኪሪስቶሳ ሃዪቁዋፔ ዴንዳዋን ኑሲ ዴዑዋ ሂዶታ ኢሜዳዋ ጋላቴቶ።
ቃሲ ፆሳይ ሂንቴንቶ ኢማና ዳሮ ላታይ ዎቄናዌ፥ ባዬናዌኔ ዬናዌ ሳሉዋን ናጌ።
ሄዌካ ሂንቴንቱሲ፥ ፆሳ ዎልቃን ኣማኑዋን ናጌቲ ኡቲዴ፥ ኣቶቴው ጊጌዳዋንቱሲ ዉርሴ ዎዲያን ቆንጫናዋ።
ሃዒ ጉ ዎዴው ሃራይ ኣቶ ዱማ ዱማ ፓጪያን ሂንቴ ፓጬታናው ኮሾፔካ፥ ሃዋን ዳሮ ናሼቲቴ።
ሄዌ ሃራይ ኣቶ፥ ታማን ዬጊና ዪያ ዎርቃፔካ ሂንቴ ኣማኑ ዳሮ ኣልዖኔ ባሊ ባዪናዋ ጊዲያዋ ቤሳናሳ፤ ያቲዴ ዬሱሲ ኪሪስቶሲ ቤቲያ ዎዴ፥ ጋላታ፥ ቦንቹዋኔ ሳባ ሂንቴ ኣካና።
ሂንቴ ኣ ኤራና ዮፔካ፥ ሲቂታ፤ ሂንቴ ሃዒ ኣ ቤዓና ዮፔካ፥ ኣማኒታ። ቃሲ ሂንቴ ሂንቴ ኣማኖ ፖሎ ጊዲያ ሂንቴ ሼምፑዋ ኣቶቴ ኣኪያ ዲራው፥ ኦዳናው ዳንዳዬቴና ቦንቹ ኩሜዳ ናሼቻ ናሼቲታ።
<range>
ፆሳይ ሂንቴንቶ ኢማና ኣ ኬካቴባው ቲምቢቲያ ኦዴዳ ናባቱ ሎይ ቢዲዴ፥ ሃ ኣቶቴባ ኮዬዲኖ።
ኡንቱንቱን ዴዒያ ኪሪስቶሳ ኣያናይ ኪሪስቶሳ ቱጋባኔ ሄዋፔ ጉዪያን ያና ቦንቹዋባ ካሴቲዴ ማርካቲዴ፥ ኣዉዴ ዎይ ዋኔዳ ዎዲያን ያኔንቶኔ ኣኬኪሴዳዋዳን፥ ኡንቱንቱ ኮዬዲኖ።
ሄ ቲምቢቲያ ኦዲያዋንቱ ኦዳ ኦሱ ሂንቴሳፔ ኣቲን፥ ኡንቱንቱ ሁጲያሳ ጊዴናዋ ፆሳይ ኡንቱንቶ ቆንጪሴዳ፤ ሃዒ ሂንቴ ሲሴዳ ሚሺራቹዋ ቃላ ሂንቴንቶ ኦዴዳ ኣሳቱ፥ ባሬው ሳሉዋፔ ኪቴቴዳ ጌሻ ኣያና ዎልቃን ኦዴዲኖ። ሄዋ ኪታንቻቱካ ቤዓናው ኣሞቲኖ።
ሄዋ ዲራው፥ ኦሱዋ ኦናው ሂንቴ ዎዛናን ቆፋ ጊጊሲዴ ሂንቴ ሁጲያ ናጊቴ። ዬሱሲ ኪሪስቶሲ ቆንጪያ ዎዴ ኣ ኬካቴ ሂንቴ ኣኪያ ዲራው፥ ኩሜን ሂዶታን ናጊቴ።
ፆሳው ኣዛዜቲያ ናናዳን፤ ሂንቴ ካሴ ኤሬናን ኣሞቴዳ ኣሙዋ ካሎፒቴ።
ሺን ሂንቴና ፄሴዳ ፆሳይ ጌሻ ጊዴዳዋዳን፥ ሂንቴካ ሂንቴ ኦሱዋ ኡባን ጌሻ ጊዲቴ። ፆሳ ማፃፋን፥ «ታኒ ጌሻ ጊዲያ ዲራው፥ ሂንቴካ ጌሻ ጊዲቴ» ጌቴቲዴ ፃፌቴዳ።
<range>
ኣሳ ሁጲያን ሁጲያን ዴሙዋ ፄሌናን ኣ ኦሱዋዳን ፒርዲያ ፆሳ ዎሲዴ ሂንቴ፥ «ኑ ኣቦ» ጊዴ ኣ ፄሲያዋ ጊዶፔ፥ ሃ ኣላሚያን ቤቴ ጊዲዴ ሂንቴ ዴዒያ ዎዲያን ያሻቴን ዴዒቴ።
ሂንቴ ሂንቴ ኣዋቱዋፔ ላቴዳ ፓና ዴዑዋፔ ዎዜቴዳዌ፥ ዪያ ቢራ ዎይ ዎርቃ ማላና ጊዴናዋ ኤሪታ፤ ቦሪሲያባይ ዎይ ቂታይ ባዪና ዶርሳ ሱዳን፥ ኣልዖ ኪሪስቶሳ ሱን ሂንቴ ዎዜቴዲታ።
<range>
ፆሳይ ሳዓይ ሜታናፔ ካሴ ኪሪስቶሳ ዶሪ ዎዳ፤ ሺን ሂንቴ ዲራው፥ ሃ ዎዲያ ዉርሴን ኢ ቤቴዳ።
ሂንቴ ኣማኑኔ ሂንቴ ኣካና ጊዴ ናሼቻን ናጊ ኡቴዳባይ ፆሳን ዴዓና ማላ፥ ፆሳይ ሃዪቁዋፔ ኣ ዴንዴ፥ ኣው ቦንቹዋ ኢሜዳዋ ኣኒ ኣማኒታ።
ቱማቴው ሂንቴ ኣዛዜቲያዋን፥ ሎዓ ማላቲያ ኢታቴይ ባዪናን ሂንቴ ኢሻቱዋ ሲቃናው ሂንቴ ሁጲያ ጌሺዴ፥ ኢቱ ኢቱዋና ሚኒሲዴ ዎዛናፔ ሲቄቲቴ።
ሂንቴ ሃዪቂያ ዜሬፔ ላዔንዋ ዬሌቲቤይኪታ፤ ሺን ሜናው ዴዒያዋኔ ሲንዉካ ዴዓና ፆሳ ቃላን ሃይቄና ዜሬፔ ዬሌቴዲታ።
ኣዪሲ ጎፔ፥ ፆሳ ማፃፋይ፥ «ኣሳይ ኡባይ ማታ ማላ፤ ኣ ቦንቹ ኡባዪካ ማታ ጪሻ ማላ። ማታይ ሜሌ፤ ጪሻዪካ ቆቆፌቴ።
ሺን ጎዳ ቃላይ ሜናው ዴዔ» ያጌ። ሃዌ ሂንቴንቶ ጎዳይ ኦዴዳ ሚሺራቹዋ ቃላ።
ሄዋ ዲራው፥ ሂንቴፔ ኢታቴ ኡባ፥ ጪሚያዋ ኡባ፥ ሎዓ ማላቲያ ኢታቴ፥ ቃናቲያኔ ዚጊርሳ ኡባ ዲጊቴ።
ጎዳይ ኬካ ጊዴዳዋ ሂንቴ ዴዑዋን ቤዔዳዋ ጊዶፔ፥ ሃዒ ዬሌቴዳ ጋጪኖ ናናቱዋዳን፥ ኡሺዴ ዲጫናዉኔ ኣታናው ፂሎ ጊዴዳ ኣያና ማ ላሞቲቴ።
<range>
ጎዳኮ ዴዖ ሹቻኮ ሺቂቴ። ኣሳይ ኣ ኢፄዳ፤ ሺን ፆሳ ማታን ኢ ዶሬቴዳ ኣልዖ።
ሂንቴካ ቃሲ ዴዖ ሹቻዳን፥ ጌሻ ቄሳ ጊዲዴ፥ ዬሱሲ ኪሪስቶሳ ባጋና ፆሳ ናሼቺያ ኣያና ያርሹዋ ፆሳው ያርሻናው፥ ሂንቴ ሂንቴ ሁጴው ኣያና ኬዳን ኬፄቲቴ።
ኣዪሲ ጎፔ፥ ፆሳ ማፃፋይ፥ «ቤዒቴ፥ ታኒ ፂዮኔ ጊያ ካታማን ጎሊያ ጎዳ ፃጱዋ ሚኒሲያ፥ ዶሬቴዳ፥ ኣልዖ ሹቻ ዎይ፤ ኣኒ ኣማኒያ ኦኒኔ ዬላቴና» ያጌ።
ሄዋ ዲራው፥ ሃ ሹቻይ ሂንቴንቶ ኣማኒያዋንቶ ዳሮ ኣልዓ፤ ሺን ኣማኔናዋንቶ፥ «ጊምቢያዋንቱ ካዳ ሹቻይ ጎዳ ፃጱዋ ሚኒሲያ፥ ኡባፔ ኣያ ሹቻ ጊዴዳ» ያጌ።
ቃሲካ፥ «ሃ ሹቻይ ኣሳ ቢያ ሹቻኔ ኣሳ ኩንዲሲያ ዛላ» ያጌ፤ ኡንቱንቱ ፆሳ ቃላ ኣማኔና ዲራው፥ ኡንቱንቶ ካሴና ቆፌቴዳዋዳን ቤቴዲኖ።
ሺን ፆሳይ ማፔ ማላሊሲያ ባሬ ፖዖ ሂንቴና ፄሴዳ፤ ሂንቴ ኣ ኦራ ኦሱዋ ኦዳናው ዶሬቴዳ ዛሬ፤ ሂንቴ ካቲያ ቄሳቱዋ፤ ጌሻ ኣሳኔ ፆሳሲ ቡዞ ኣሳ።
ሂንቴ ካሴ ፆሳ ኣሳ ጊዲኪታ፤ ሺን ሃዒ ሂንቴ ኣ ኣሳ፤ ሂንቴ ካሴ ማሮቴ ኣኪቤይኪታ፤ ሺን ሃዒ ማሮቴ ኣኬዲታ።
ታ ዳባቶ፥ ሂንቴ ሃ ሳዓን ኢማኔ ቤቴ ጊዲዴ ዴዒያዋንታ ጊዴዳዋዳን፥ ኡባ ዎዴ ሂንቴ ሼምፑዋና ኦሌቲያ ኣሳቴ ኣሙዋፔ ሂንቴ ሃካና ማላ፥ ታኒ ሂንቴና ዎሳይ።
ኣሜኔና ኣሳይ ሂንቴና ኢታባ ኦያዋንቱዳን ዚጊሪያ ዎዴ፥ ኪሪስቶሲ ዪያ ጋላሲ ሂንቴ ሎዖ ኦሱዋ ኡንቱንቱ ኣኬኪዴ፥ ፆሳ ጋላታና ማላ፥ ሂንቴ ዴዑዋ ኡንቱንቱ ጊዶን ሎይ ናጊቴ።
ጎዳ ዲራው፥ ኣሳ ሂጊያ ኡባው ሞዴቲቴ፤ ካቲካ ኡባፔ ቦላ ጊዲያ ዲራው፥ ኣው ሞዴቲቴ።
ቃሲ ጋዲያ ሞዲያዋንቶካ ሞዴቲቴ። ኣዪሲ ጎፔ፥ ኡንቱንቱ ኢታባ ኦያዋንታ ሙራናዉኔ ሎዖባ ኦያዋንታ ጋላታናው ካቲያፔ ኪቴቴዲኖ።
ኣዪሲ ጎፔ፥ ፆሳይ ሂንቴ ሂንቴ ሎዖ ኦሱዋን ካያ ኤያ ኣሳቱዋ ሃሳያ ጮዑ ኡዳናዋ ኮዬ።
ኣይሌቴፔ ኬሲዴ፥ ፆሳ ኣዪሊያዳን ዴዒቴፔ ኣቲን፥ ሄ ኣዪሌቴፔ ኬሴዳዋ ኢታቴ ጌንያዋ ኦፒቴ።
ኣሳ ኡባ ቦንቺቴ። ሂንቴ ኢሻቱዋ ሲቂቴ። ፆሳው ያዪቴ። ካቲያ ቦንቺቴ።
ኣይላቶ፥ ሂንቴ ሎዖ ጎዳቱዋ ፃላላዉኔ ኣሺኬ ጎዳቱዋ ፃላላው ጊዴናን፥ ኢታቶካ ዳሮ ያዪዴ ሞዴቲቴ።
ኣዪሲ ጎፔ፥ ኣሳይ ናቂያ ዎዴ ዋዬቲያ ኡራይ ፆሳ ቆፒዴ፥ ኦጌ ባይናን ናቄቶፔ ፆሳይ ኣ ኣንጃና።
ኣዪሲ ጎፔ፥ ሂንቴ ናጋራ ኦና፥ ሂንቴና ዴቺያ ዎዴ፥ ሂንቴ ዳንዳዮፔ፥ ሂንቴንቶ ኣይ ጋላታይ ዴዒ? ሺን ሎዖባ ኦዴ ዋዪያ ሂንቴ ዳንዳዮፔ፥ ፆሳይ ሂንቴና ሄዎ ኣንጃና።
ፆሳይ ሂንቴና ፄሴዳዌ ሄዋ ዲራሳ፤ ኣዪሲ ጎፔ፥ ኪሪስቶሲ ሂንቴንቶ ዋዬቴ፤ ሂንቴ ኣ ቃታማ ካላና ማላ፥ ሂንቴንቶ ሌሚሱዋ ጊዴዳ።
ናጋራ ኢ ኦቤና፤ ባሬ ዶናፔ ዎርዱዋ ሃሳዪቤና።
ኣሳይ ባሬና ቦሪያ ዎዴ፥ ዛሪዴ ቦሪቤና፤ ዋዬቲያ ዎዴካ ማንዲቤና። ሺን ፂሉዋ ፒርዲያ ፆሳው ባሬና ኣዴ ኢሜዳ።
ኑኒ ናጋራው ሃዪቂዴ፥ ፂሎቴው ዴዓና ማላ፥ ኪሪስቶሲ ባሬ ሁጴው ባሬ ኣሹዋን ኑ ናጋራ ማስቃሊያን ቶኬዳ፤ ሂንቴ ኣ ማይን ፓፄዲታ።
ኣዪሲ ጎፔ፥ ሂንቴ ኦጊ ባሌዳ ዶርሳ ማላ፤ ሺን ሃዒ ሂንቴ ሼምፑዋ ሄሚያዋኮኔ ናጊያዋኮ ሲሜዲታ።
ሄዋዳንካ ማቼቶ፥ ሂንቴ ኣሲናቱዋፔ ፆሳ ቃላው ኣዛዜቴና ኢቱ ኢቱ ዴዖፔካ፥ ሂንቴ ፓሉሜቴናን፥ ኡንቱንቱ ሂንቴ ያሻቴኔ ሂንቴ ጌሻ ዴዑዋ ቤዒዴ ፆኔታና ማላ፥ ኡንቱንቶ ሞዴቲቴ።
<range>
ሂንቴ ሂንቴ ሁጲያ ኣልዖ ባን ጊጊሲያዋኒኔ ዎርቃ ዎያዋን ዎይ ኣልዖ ማዩዋ ማዪያዋን ሂንቴንቱ ቦላ ባጋ ሎይፒቴ።
ሺን ሂንቴ ጋርሳን ቆሴቴዳ ኣሳቴ ሎዖቴይ ፆሳ ሲንን ሂንቴንቶ ዳሮ ኣልዖ ጊዲዴ፥ ዬና ኣሺኬኔ ዎፑ ጌዳ ኣያና ጊዶ።
ኣዪሲ ጎፔ፥ ሄዋዳን ፆሳን ሂዶቴዳ ጌሻ ማጫ ኣሳቱ ቤኒ ዎዴ ባሬንቱ ኣሲናው ሞዴቲዴ፥ ባሬንታ ዳሮ ሎይዲኖ።
ሄዋዳን ሳራ ኣብራሃማ፥ «ታ ጎዳው» ያጋ ፄሳዴ፥ ኣው ኣዛዜታዱ፤ ሂንቴካ ኢቲባዉኔ ያዬናን ሎዖባ ኦፔ፥ ኢ ናናቱዋ።
ሄዋዳን ኣሲናቶ፥ ሂንቴ ማጫ ኣሳቱዋና ኣኬካን ኢቲፔ ዴዒቴ። ኡንቱንቶ ዳቡራንቻ ኣሳቴይ ዴዒያ ዲራው፥ ኡንቱንታ ቦንቺቴ፤ ሂንቴ ዎሳይ ቤቴና ማላ፥ ፆሳይ ኢሜዳ ዴዑዋ ኣ ኬካቴ ኡንቱንቱ ሂንቴናና ኢቲፔ ላቲኖ።
ዉርሴን፥ ኡባይ ኢቲ ቆፋን ዴዒቴ። ኢቱ ኢቶ ቃሬቲቴ፤ ኢሻቱዋዳን ሲቄቲቴ፤ ቃሲ ኢቱ ኢቶ ኬኪያዋንታኔ ሂንቴ ሁጲያ ካዉሺያዋንታ ጊዲቴ።
ኢታ ዲራው ኢታ ዎይ ሼቃ ዲራው ሼቃ ዛሮፒቴ፤ ሄዋ ኣጊዴ፥ ፆሳይ ሂንቴንቱ ኣንጁዋ ላታናዳን ሂንቴና ፄሴዳ ዲራው፥ ኣንጂቴ።
ኣዪሲ ጎፔ፥ ፆሳ ማፃፋይ ሃዋዳን ያጌ፤ «ዴዑዋ ዶሲያዌኔ ሎዖ ጋላሳ ቤዓናው ኮዪያዌ ኦና ጊዶፔኔ ባሬ ኢንፃርሳን ኢታባ ሃሳዪያዋኔ ዎርዱዋ ኦዲያዋ ኣጎ።
«ኢታባ ኦያዋ ኣጊዴ፥ ሎዖባ ኦ፤ ሳሮቴካ ሎይ ኮዮኔ ካላናው ባፄቶ።
«ኣዪሲ ጎፔ፥ ጎዳ ኣይፊ ፂሎቱዋኮ ፄሌ፤ ቃሲ ኣ ሃይይ ኡባ ዎዴ ኡንቱንቱ ዎሳው ዶያ ዴዔ። ሺን ጎዳይ ኢታባ ኦያዋንታ ባሬ ሃንቁዋ ሶምዒያን ፄሌ» ያጌ።
ሂንቴ ሎዖባ ኦናው ኣሞቶፔ፥ ሂንቴና ቆሃናዌ ኦኔ?
ሺን ሃራይ ኣቶ፥ ፂሎቴ ዲራው ሂንቴ ዋዬቶፔካ፥ ኣንጄቴዳዋንታ። ኣሳው ያዮፒቴኔ ሂርጎፒቴ።
ሺን ኪሪስቶሳ ሂንቴ ዎዛናን ቦንቺቴኔ ኣ ሂንቴ ጎዳ ኦቴ። ፆሳይ ሂንቴንቶ ሂዶቴዳ ዴዑዋሲ ጋሱዋ ኦቺያ ኦሲኔ ዛሩዋ ኢማናው ኡባ ዎዴ ጊጊ ኡቲቴ፤
ሺን ሄዋ ኣሺኬቴኒኔ ያሻቴን ኦቴ። ቃሲ ኪሪስቶሳን ሂንቴ ዴዒያ ሎዖ ዴዑዋ ኢታባ ኦዳዋዳን፥ ሂንቴ ቦላን ኢታባ ሃሳዪያ ኣሳይ ባሬ ዚጊሪያዋን ዬላታና ማላ፥ ሂንቴ ዎዛናይ ጌሻ ጊዶ።
ኣዪሲ ጎፔ፥ ፆሳይ ጌዳዋ ጊዶፔ፥ ኢታባ ኦዳ ዲራው ዋዬቲያዋፔ፥ ሎዖባ ኦዳ ዲራው ዋዬቲያዌ ኬካ።
ኣዪሲ ጎፔ፥ ኪሪስቶሲ ኑና ፆሳኮ ኣፋናው፥ ባሬው ፂሎ ጊዲዴ፥ ማካላንቻቱዋ ዲራው፥ ኢቲ ጌዴ ኡባ ናጋራው ሃዪቄዳ፤ ኢ ባሬ ኣሳቴን ሃዪቄዳ፤ ሺን ኣያናን ፓፄዳ።
ቃሲ ሄ ኣያናን፥ ቃሹዋን ዴዒያ ኣያናቱዋኮ ቢዴ፥ ኡንቱንቶ ቃላ ኦዴዳ።
ሄ ኣያናቱ ኣማሬዳ፥ ሆስፑን ኣሳቱ ሃን ኣቴዳ ማርካቢያ ኖሄ ኬፂሺን፥ ፆሳይ ዳንዳዪዴ ጋሚዔዳ ዎዴ፥ ፆሳው ኣዛዜቲቤና ኣሳ ኣያናቱዋ።
ሄዌ ፂንቃታው ሌሚሱዋ ጊዲዴ፥ ሂንቴና ሃዒ ኣሼ፤ ሱሬ ዎዛናፔ ፆሳ ዎሲያዋፔ ኣቲን፥ ቦላ ቂታ ሜጪያዋ ጊዴና፤ ሄዌ ሂንቴና ዬሱሲ ኪሪስቶሲ ሃዪቁዋፔ ዴንዴዳዋን ኣሼ።
ሳሉዋ ቢዴ ፆሳፔ ኡሼቻ ባጋን ኢ ኡቲዴ፥ ኪታንቻ ኡባ፥ ማታና ዴዒያዋንታኔ ዎልቃማቱዋ ሞዴ።
ሄዋ ዲራው፥ ኪሪስቶሲ ባሬ ኣሹዋን ኑሲ ዋዬቴዳ ዲራው፥ ሂንቴካ ሄ ቆፋን ዳንጬቲቴ። ኣዪሲ ጎፔ፥ ባሬ ኣሹዋን ዋዬቴዳ ኡራይ ናጋራ ኦያዋ ኣጌዳ።
ሃዋፔ ሲንን፥ ሃ ሳዓን ሼምፑዋና ዴዓናው ኣቴዳ ዎዲያን፥ ፆሳይ ኮዪያዋዳን ዴዓናው ቤሲያዋፔ ኣቲን፥ ኣሳ ኣሙዋዳን ዴዓናው ቤሴና።
ኣዪሲ ጎፔ፥ ኣማኔና ኣሳይ ኦናው ዶሲያዋ ሂንቴ ኦዴ፥ ዎሹማናው ካጄሊያዋን፥ ኣሙዋን፥ ማዋን፥ ዬን፥ ኡሻን፥ ፖኪያ ኤቃው ጎዪኒያዋን፥ ዴዔዳ ካሴ ኣዳ ዎዲ ሂንቴንቶ ጊዳናዋ።
ኣማኔና ኣሳና ሂንቴ ሾራይ ባዪና ኦሱዋ ኢቲፔ ኦና ዲራው ማላሌቲዴ፥ ሂንቴና ቦሪኖ።
ሺን ኡንቱንቱ ፓፃ ዴዒያ ኣሳ ቦላኔ ሃይቄዳ ኣሳ ቦላ ፒርዳናው ጊጊ ኡቴዳ ፆሳው ዛሩዋ ኢማና።
ሃይቄዳ ኣሳይ ባሬ ኣሳቴን ኣሳይ ፒርዴቲያዋዳን ፒርዴታናዉኔ ቃሲ ኣያናን ፆሳይ ዴዒያዋዳን ዴዓናው፥ ዎንጋላ ሚሺራቹ ኡንቱንቶ ሄዎ ኦዴቴዳ።
ኡባባዉካ ዉርሴይ ማታቴዳ። ሄዋ ዲራው፥ ፆሳ ዎሳናው ቆፋን ጌዪዴ፥ ሂንቴና ናጊቴኔ ሚኒቴ።
ሲቁ ዳሮ ናጋራ ካሚያ ዲራው፥ ኡባባፔ ኣዴ ኢቱ ኢቱዋና ዎዛናፔ ሲቄቲቴ።
ዙዙሜናን ኢቱ ኢቱዋ ኢማቴን ሞኪቴ።
ሂንቴ ሁጲያን ሁጲያን ፆሳፔ ዱማ ዱማ ኣ ኬካቴ ኣኬዳዋዳንካ፥ ፆሳ ዱማ ኢሙዋ ሃዳራ ሎይ ኬሲያዋንቱዳን፥ ኢቱ ኢቶ ኦቴ።
ዬሱሲ ኪሪስቶሳ ባጋና ኡባባኒ ፆሳይ ጋላቴታና ማላ፥ ኦኒኔ ኦዲያዋ ጊዶፔ፥ ቃላ ፆሳፔ ኣኪዴ ኦዲያዋዳን ኦዶ። ቃሲ ኦኒኔ ማዲያዋ ጊዶፔ፥ ፆሳይ ኣው ኢሚያ ዎልቃን ማዶ። ቦንቹኔ ጎዳቴይ ፆሳሲ ሜናፔ ሜናው ጊዶ። ኣሜንዒ።
ታ ሲቃቶ፥ ሂንቴ ጊዶን ታማዳን ጉዲዴ ፓጪያ ዋዪ ዪያዋ ኦራባይ ሃኒያዋዳን ማላሌቶፒቴ።
ሺን ኪሪስቶሳ ቦንቹ ቤቲያ ዎዴ ሂንቴ ናሼታና ማላ፥ ኣናና ዋዬቲያዋን ናሼቲቴ።
ኣሳይ ሂንቴና ኪሪስቶሳ ሱን ዲራው ቦሪያዋ ጊዶፔ፥ ሂንቴ ኣንጄቴዳዋንታ፤ ኣዪሲ ጎፔ፥ ቦንቾ ኣያናይ፥ ፆሳ ኣያናይ፥ ሂንቴ ቦላ ሼምፓና።
ሂንቴፔ ኦኒኔ ሼምፑዋ ዎዳዋዳን፥ ዎይ ካዪሱዋዳን፥ ዎይ ኢታባ ኦዳ ኣሳዳን፥ ዎይ ሃራ ኣሳ ዬዉዋ ጌሌዳዋዳን ዋዬቶፖ።
ሺን ኦኒኔ ኪሪስታኒያ ጊዲያ ዲራው ዋዬቶፔ፥ ኪሪስቶሳ ሱን ዲራው፥ ፆሳ ጋላታናፔ ኣቲን፥ ዬላቶፖ።
ኣዪሲ ጎፔ፥ ፒርዳይ ፆሳ ጎሊያን ዶሜቲያ ዎዲ ጋኬዳ። ቃሲ ሄ ፒርዳይ ኮዪሮ ኑ ቦላ ዶሜቲያዋ ጊዶፔ፥ ኣ ዎንጋላው ኣዛዜቴናዋንቱ ዉርሴይ ኣያ ጊዳኔ?
ፂሎ ኣሳይ ቱጋን ኣቲያዋ ጊዶፔ፥ ማካላንቻይኔ ናጋራንቻይ ያቲና ዋናኔ?
ሄዋ ዲራው ቃሲ፥ ፆሳይ ጌዳዋዳን ዋዬቲያዋንቱ ሎዖባ ኦዴ፥ ባሬንቱ ሼምፑዋ ሃዳራ ባሬና ሜዳ ኣማኔቲያ ፆሳው ኢሚኖ።
ሲሚ ታኒ ዎሳ ጎሊያ ጪማቱዋና ጪማ ጊዲያዌኔ፥ ኪሪስቶሳ ዋዪያ ማርካቲያዌ፥ ቃሲ ቆንጫና ቦንቹዋ ሻካናዌ ሂንቴ ጊዶን ዴዒያ ጪማቱዋ ዞራይ።
ሂንቴ ጊዶን ዴዒያ ፆሳ ዉዲያ ፆሳይ ኮዪያዋዳን ሄሚቴ። ዶሱዋናፔ ኣቲን፥ ዎልቃን ጊዴና። ቃሲ ሂንቴ ጎዓ ፃላላ ፄሌናን፥ ሎዖ ቆፋን ሄሚቴ።
ዉዴው ሂንቴ ሌሚሱዋ ጊዲቴፔ ኣቲን፥ ሂንቴ ሄሚያዋንታ ዎልቃን ሄሞፒቴ።
ቃሲ ሄሚያዋንቱ ካፑ ቆንጪያ ዎዴ፥ ባዬና ቦንቾ ኣኪሊሊያ ሂንቴ ኣካና።
ሄዋዳንካ ያላጋ ኣሳቶ፥ ጪማቶ ሞዴቲቴ። ኡባይካ ኢቱ ኢቶ ኦናው ሂንቴ ሁጲያ ካዉሺያዋ ኣፊላዳን ማዪቴ። ኣዪሲ ጎፔ፥ ፆሳይ ኦቶሬቲያዋንታ ኢፄ፤ ሺን ባሬና ካዉሺያዋንቶ ኣ ኬካቴ ኢሜ።
ፆሳይ ባሬ ሎዖ ዎዲያን ሂንቴና ቁ ኦና ማላ፥ ዎልቃማ ፆሳ ኩሺያፔ ጋርሳና ሂንቴና ቶቺቴ።
ኢ ሂንቴንቶ ቆፒያ ዲራው፥ ሂንቴና ሂርጊሲያ ኡባባ ኣ ቦላ ኦሊቴ።
ፃላሂያ ካፑ፥ ሂንቴ ሞርኪ፥ ሚቲያ ኡራ ኮዪዴ፥ ጉዲያ ጋሙዋዳን ሂንቴ ዩሹዋን ዩዪያ ዲራው ናጌቲቴኔ ቤጎቲቴ።
ሳዓን ዴዒያ ሂንቴ ኢሻቱ ሄዋዳን ዋዬቲያዋ ኤሪዴ፥ ኣማኑዋን ሚኒዴ፥ ኣናና ኤቄቲቴ።
ኣ ኬካቴ ኡባ ፆሳይ፥ ባሬ ሜና ቦንቾ ኪሪስቶሲ ዬሱሳ ባጋና ሂንቴና ፄሴዳዌ፥ ኣማሬዳ ዎዲያ ሂንቴ ዋዬቴዳዋፔ ጉዪያን፥ ኢ ባሬ ሁጴው ሂንቴና ሺሪ ኦራናኔ ሚኒሳና። ቃሲ ኢ ሂንቴና ማዳናኔ ባሲ ኤሳና።
ዎልቃይ ሜናፔ ሜና ጋካናው ኣው ጊዶ። ኣሜንዒ።
ሃዌ ፆሳ ቱሙ ኣ ኬካቴ ጊዲያዋ ታኒ ሂንቴንቶ ማርካታዴኔ ሂንቴና ዞራዴ፥ ሂንቴንቶ ቃንን ፃፌዳ ዳቢዳቢያ ኣማኔቲያ ኢሻ ጋዴ ታኒ ቆፒያ ሲላሴ ቦላ ኪታዲ፤ ሄ ኣ ኬካቴን ሚኔዲታ።
ሂንቴናና ኢቲፔ ዶሬቴዳ ባቢሎኔን ዴዒያ ዎሳ ጎሊያ ኣሳይኔ ታ ናዓይ ማርቆሲ ሂንቴና «ሳሮ ሳሮ» ጊኖ።
ሲቁዋ ዬሬታ ዬሬቲዴ፥ ኢቱ ኢቱዋ ሳሮቲቴ። ሂንቴው፥ ኪሪስቶሳና ኢቱዋ ጊዴዳዋንቶ ኡባቱዋሲ ሳሮቴይ ጊዶ። ኣሜንዒ።
ታኒ ሲሞኒ ጴፂሮሲ፥ ዬሱሲ ኪሪስቶሳ ፂሎቴ ባጋና ኑዋ ማላ ኣማኑዋ ኣኬዳዋንቶ፥ ሃ ዳቢዳቢያ ፃፋይ።
ፆሳኔ ኑ ጎዳ ዬሱሳ ሂንቴ ኤሪያዋን ኣ ኬካቴይኔ ሳሮቴይ ሂንቴንቶ ፓላሂዴ ጊዶ።
ኑኒ ፆሳ ቦንቹዋኔ ሎዖቴ ላታና ማላ፥ ኑና ፄሴዳዋ ኑኒ ኤሪያዋን፥ ዴዑዋሲኔ ፆሳ ማላቱሳሲ ኑና ኮሺያዋ ኡባ ፆሳ ዎልቃይ ኑሲ ኢሜዳ።
ሂንቴ ኣ ኢሙዋ ባጋና ሳዓን ዴዒያ ባዪዚያ ኣሙዋፔ ኬሲ ኣካናዳኒኔ ፆሳ ፆሳቴ ላታናዳን፥ ኢ ባሬ ኢማና ጌዳ ዳሮ ዎልቃማኔ ኣልዖ ኢሙዋ ኑሲ ኢሜዳ።
ሄዋ ዲራው፥ ሂንቴና ቤሲያዋ ኡባ ሚኒ ኦዴ፥ ሂንቴ ኣማኑዋ ቦላ ሎዖቴ፥ ሎዖቴ ቦላ ኤራቴ፥
ኤራቴ ቦላ ሂንቴና ናጊያዋ፥ ሂንቴና ናጊያዋ ቦላ ጌንጫ፥ ጌንጫ ቦላ ፆሳ ማላቲያዋ፥
ፆሳ ማላቲያዋ ቦላ ኢሻቴ ሲቁዋ፥ ኢሻቴ ሲቁዋ ቦላ ሲቁዋ ጉጂቴ።
ኣዪሲ ጎፔ፥ ሃዋንቱ ሂንቴንቶ ሎይ ዳሪያዋ ጊዶፔ፥ ሂንቴና ጎዳ ዬሱሲ ኪሪስቶሳ ኤራቴን ቲሻኔ ኣዪፊያና ዴዒያዋንታ ኦና።
ሺን ሄዋንቱ ባይና ኡራይ ባሬ ማታን ዴዒያዋ ፃላላ ዴሜ፤ ቃሲ ኢ ቆቃ፤ ኢ ካሴ ኦዳ ናጋራይ ኣቶ ጌቴቴዳዋ ዶጌዳ።
ሄዋ ዲራው፥ ታናዳን ፆሳ ካሊያዋንቶ፥ ሂንቴና ፆሳይ ፄሴዳዋኔ ዶሬዳዋ ሎይ ኤሪሳናው፥ ካሴዋፔ ኣ ሚኒቴ፤ ኣዪሲ ጎፔ፥ ሂንቴ ሄዋ ኦያዋ ጊዶፔ፥ ቤቲኪታ።
ሄዋዳን ቃሲ ኑ ጎዳኔ ኑና ኣሺያ ዬሱሲ ኪሪስቶሳ ሜና ካዉቴ ጌሊያ ኩሜን ማታይ ሂንቴንቶ ኢሜታና።
ሄዋ ዲራው፥ ሂንቴ ሃ ዬዋቱዋ ኤሪያዋ ጊዶፔካ፥ ቃሲ ሂንቴ ኦይቄዳ ቱሙዋን ሚኔዳዋንታ ጊዶፔካ፥ ታኒ ሂንቴና ሃ ዬዋቱዋ ኡባ ዎዴ ሃሳዪሲያዋ ኣጊኬ።
ታኒ ፓፃ ዴዔዳ ኬናን፥ ሂንቴና ሃሳዪሳዴ ቃሴናው ኮሺያዋ ታው ማላቴ።
ኑ ጎዳይ ዬሱሲ ኪሪስቶሲ ታው ቆንጪያን ኦዴዳዋዳን፥ ታኒ ሃ ሃዪቂያ ኣሳቴ ጋሚዔናን ቃራ ኦላናዋ ኤራይ።
ታኒ ሃይቄዳዋፔ ጉዪያን ጊዲናካ፥ ሂንቴ ሃ ዬዋቱዋ ኡባ ዎዴ ቆፓናው ዳንዳያና ማላ፥ ታው ዳንዳዬቴዳዋ ኡባ ኦና።
ኑኒ ኣ ዎልቃማ ቦንቹዋ ኑ ኣይፊያን ቤዒዴ ኦዴቶፔ ኣቲን፥ ሜ ኣኬዳ ቶሳን ኑ ጎዳ ኪሪስቶሳ ዎልቃኔ ዩሳ ሂንቴንቶ ኦዲቤይኮ።
ኣዪሲ ጎፔ፥ ዳሮ ዎልቃማ ቦንቹዋፔ፥ «ታኒ ኣኒ ዳሮ ናሼቲያ ታ ሲቆ ናዓይ ሃዋ» ያጊያ ኮሻይ ዬዳ ዎዴ፥ ፆሳ ኣዉዋፔ ቦንቹዋኔ ጋላታ ኢ ኣኬዳ።
ቃሲ ኑኒካ ጌሻ ዴሪያ ቦላን ኣናና ዴዒዴ፥ ሄ ኮሻይ ሳሉዋፔ ዬዳዋ ሲሴዶ።
ኣሳይ ሄዋፔ ሎይ ኣያ ቲምቢቲያ ኦዲያዋንቱ ሃሳዬዳ ኑና ሎይ ኣማንያ ቃላይ ኑሲ ዴዔ፤ ሂንቴ ሄ ቃላ ናጊያዋ ጊዶፔ ሎይዲታ። ኣዪሲ ጎፔ፥ ሄዌ ሳዓይ ዎንታና ጋካናሲኔ ዎንታ ፆሊንቲያ ፖዑ ሂንቴ ዎዛናን ፖዓና ጋካናው፥ ማኒ ፖዒያ ፖዑዋ ማላ።
ኡባፔ ካሴቲዴ፥ ሃዋ ኤሪቴ፤ ፆሳ ማፃፋን ፃፌቴዳ ቲምቢቲያ ኦዴዳዋ ኦኒኔ ባሬካ ቢላናው ዳንዳዬና።
ኣዪሲ ጎፔ፥ ቲምቢቲያ ኦዴዳዌ ኡባይ ጌሻ ኣሳቱ ጌሻ ኣያናይ ካሌና፥ ፆሳ ቃላ ሃሳዬዲኖፔ ኣቲን፥ ኣሳ ሼኒያን ሃሳዬቲቤና።
ሺን ቲምቢቲያ ኦዲያ ዎርዳቱ ኣሳ ጊዶን ካሴ ዴዒያዋዳን፥ ሂንቴ ጊዶኒካ ዎርዱዋ ታማሪሲያዋንቱ ዴዓና። ኡንቱንቱ ባሬና ዎዜዳ፥ ጎዳ ካዲዴ፥ ባዪዚያ ዎርዶ ቲሚርቲያ ኣሃና፤ ቃሲ ኡንቱንቱ ኣኬኬና ባሻ ባሬንቱ ቦላ ኣሃና።
ቃሲ ዳሮ ኣሳይ ዬላዪያ ኡንቱንቱ ኢታ ኦጊያ ካላና፤ ኡንቱንቱ ጋሱዋን ቱሙዋ ኦጊ ቦሬታና።
ዎርዱዋ ታማሪሲያ ሄዋንቱ ሻሎ ያሬቲያዋን ባሬንቱ ሜ ኣኬዳ ቶሳን ሂንቴና ቦንቃና፤ ቤኒፔ ዶሚዴ፥ ኡንቱንቱ ፒርዳይ ጊጊ ኡቴዳ፤ ኡንቱንታ ዪሲያዌ ቤጎቲዴ ናጌ።
ናጋራ ኦዳ ኪታንቻቶ ፆሳይ ቃሬቴናን፥ ፒርዳ ጋላሳይ ጋካናው ማ ኦላን ኡንቱንቱ ቃሼቲ ኡቴዳ ጋናሚያን ዬጌዳ።
ፆሳይ ናጋራንቻቱዋ ቦላ ባሻ ሃ ዬዴዳፔ ኣቲን፥ ቤኒ ኣሳው ኬኪቤና፤ ሺን ፂሎቴባ ኦዴዳ ኖሃኔ ሃራ ላፑ ኣሳቱዋ ኣሼዳ።
ፆሳይ ሶዶማኔ ጋሞራ ጊያ ካታማቱዋ ቢታ ቢዲን ኡዲዴ፥ ጉዲ ዪሲዴ፥ ናጋራንቻ ጊዲያዋንታ ጋካናባው ሌሚሱዋ ኦዳ።
ሂጌው ኣዛዜቴና ቱናቴ ኦያ ኣሳቱዋ ጊዶን ቱጋቲዴ ዴዒያ ፂሉዋ ሎፃ ፆሳይ ኣሼዳ።
ሄ ሎዖ ቢታኒ ኡንቱንቱ ጊዶን ዴዒዴ፥ ኡንቱንቱ ኦያ ኢታ ኦሱዋ ጋላሲ ጋላሲ ቤዔዳ ዎዴኔ ሲሴዳ ዎዴ ኣ ሎዖ ዎዛናይ ኡንዔቴዳ።
ሄዋ ጊዶፔ፥ ጎዳይ ፆሳው ጎዪኒያ ኣሳቱዋ ፓጪያፔ ዎቲ ኣሻኔንቶ ኤሬ፤ ናጋራንቻቱዋ ቃሲ ኡባፔ ኣዴ፥ ቱና ኣሙዋን ኣሹዋ ኣሙዋ ካሊያዋንታኔ ቃሲ ፆሳ ዎልቃ ካያዋንታ፥ ፒርዳ ጋላሳይ ጋካናው ጎዳይ ሙሪዴ ዎናዋካ ኤሬ። ዎርዱዋ ታማሪሲያ ሄዋንቱ ፃላኔ ኦቶራንቻ ጊዴዳዋን፥ ቦላን ዴዒያ ቦንቾ ሜታ ቦሪኖፔ ኣቲን፥ ቦንቺኪኖ።
<range>
ሄ ዎርዱዋ ታማሪሲያ ኣሳቱዋፔ ዳሮ ሚኖኔ ዎልቃማ ጊዲያ ኪታንቻቱካ ኡንቱንታ ጎዳ ሲንን ቦሪያን ሞታናው ኮዪኪኖ።
ሺን ሄ ኣሳቱ ኦይቄቲዴ ያናው ዬሌቴዳ ባሬንቱ ሜታን ዎዛናይ ባዪና ዎራ ዶዓቱዋዳን ሃኒኖ፤ ኡንቱንቱ ኤሬናባ ቦሪኖ፤ ቃሲ ባሬንቱ ባዪዙዋን፥ ኡንቱንቱ ጮ ያና።
ኡንቱንቱ ባሬንቱ ሜዳ ሜቱዋን ሜቶታና፤ ጋላሲ ዬፂዴ ዱሪያዋ ናሼቺያባ ጊዴ ቆፒኖ፤ ኡንቱንቱ ካዉሺሲያዋንታኔ ቱናቱዋ ጊዲ ኡቲዴ፥ ሂንቴናና ሚያ ቁማ ሙሳን ናሼቲኖ።
ጫራቲያ ማጫ ኣሳ ፄሊያዋ ኣጌና ኣይፊ ኡንቱንቶ ዴዔ፤ ቃሲ ናጋራ ኦያዋካ ኣጊኪኖ። ኣማኑዋን ሚኒቤና ኣሳ ጪሚኖ። ኣሙዋ ዶዬዳ ዎዛናይ ኡንቱንቶ ዴዔ፤ ኡንቱንቱ ሼቄቴዳዋንታ።
ሱሬ ኦጊያ ኣጊዴ ባሌዲኖ። ቢዖራ ናዓ ባላማ ኦጊያና ቤዲኖ፤ ባላሚ ማካላን ሚሻ ኣካናው ኮዬዳ።
ኢ ቲምቢቲያ ኦዲያዋ፤ ሺን ኣ ናጋራ ዲራው፥ ኣ ሃሪ ኣሳዳን ሃሳያን ሴሪዴ፥ ጎሻ ማላ ሃኑዋፔ ኣ ቴዔዳ።
ሄ ኣሳቱ ሜሊዲጌዳ ፑልቱዋ ማላ፤ ቃሲ ጎቱ ቶኪዴ ኣፊያ ሻሪያ ማላ፤ ፆሳይ ኡንቱንቶ ሳካና ማ ጊጊሲ ዎዳ።
ኣዪሲ ጎፔ፥ ኡንቱንቱ ሜላኔ ኦቶሮ ሃሳያ ሃሳዪኖ፤ ባሊዴ ዴዒያ ኣሳፔ ኬሲ ዬዳዋንታ ዎልቃማ ኣሹዋ ኣሙዋን ጪሚኖ።
ኡንቱንቱ ባሬው ባሻ ኣሙዋና ዴዒዴ ኡንቱንታ፥ «ሂንቴ ኣዪሌቴፔ ኬሳና» ያጊኖ፤ ኣዪሲ ጎፔ፥ ኢቲ ኣሳይ ባሬና ፆኔዳባው ኣያዉኔ ኣዪሊያ።
ኡንቱንቱ ኑ ጎዳኔ ኑና ኣሺያ ዬሱሲ ኪሪስቶሳ ኤራቴን ሃ ሳዓ ቱናቴፔ ኬሲ ኣኬዳዋፔ ጉዪያን፥ ጉዬ ሲሚዴ፥ ኣኒ ቤቲዴ ፆኔቲያዋ ጊዶፔ፥ ካሴ ዴዒያ ዴዑዋፔ ጉዬዌ ኡንቱንቶ ኢታና።
ኣዪሲ ጎፔ፥ ኡንቱንቶ ኢሜቴዳ ጌሻ ኣዛዙዋ ኤሪዴ ኣጊያዋፔ ኡንቱንቱ ፂሎቴ ኦጊያ ኤሬናን ኣጊንቶ ሎዓ ሺን።
«ካናይ ባሬ ጮሻኮ ጉዬ ሲሜ» ጊያ ሌሚሱኔ ቃሲ፥ «ሜጬቴዳ ጉዱንይ ጉዬ ሲሚዴ፥ ኡርቃን ጎንዶሬቴ» ጊያ ሌሚሱ ቱማ ጊዲያዋ ኡንቱንታ ጋኬዳዌ ቤሴ።
ታ ሲቃቶ፥ ሃዌ ታኒ ሂንቴንቶ ፃፌዳ ላዔን ዳቢዳቢያ፤ ታኒ ሄ ላዑ ዳቢዳባቱዋካ ሂንቴ ሱሬ ቆፋ ቆፓናዳን ዴንናው ሂንቴና ሃሳዪሳናዳን ፃፋዲ።
ጌሻ ጊዴዳ ናባቱ ቤኒ ኦዴዳ ቃላ ሂንቴ ሃሳያና ማላኔ ጎዳይ ሂንቴና ኣሺያዌ፥ ባሬ ኪቴዳዋንቱ ባጋና ሂንቴና ኣዛዜዳ ኣዛዙዋ ሂንቴ ሃሳያና ማላ ኮያይ።
ዎዲያ ዉርሴን፥ ኣሳ ቶቺያ ባሬንቱ ኣሙዋዳን ዴዒያዋንቱ ኣሳ ቶቺዴ ዴንዳናዋ ኡባፔ ካሴቲዴ ኤሪቴ።
ኡንቱንቱ፥ «ኢ ‹ያና› ያጌዳ። ጊቤኔ? ያቲና ሃቃን ዴዒ? ኣዪሲ ጎፔ፥ ኑ ኣዎቱ ሃዪቂ ዲጌዲኖ፤ ሺን ኡባባይካ ሳዓይ ሜቶዴፔ ዶሚዴ ዴዒያዋዳንካ ዴዔ» ያጋና።
ዳሮ ዎዲያፔ ካሴ ፆሳይ ሃሳዪና፥ ሳሉኔ ሳዓይ ሜቴዳዋ ኤሪዴ፥ ኡንቱንቱ ኣኬኬናን ኢፄዲኖ። ሳዓይ ሃፔኔ ሃን ሜቴዳ።
ቃሲ ሄዋ ጋሱዋን፥ ሄ ዎዴ ዴዒያ ሳዓይ ሄ ሃን ሚቴቲ ዬዳ።
ሺን ሃዒ ዴዒያ ሳሉኔ ሳዓይ፥ ፆሳው ጎዪኔና ኣሳቱ ፒርዴቲያ ጋላሳይኔ ዪያ ጋላሳይ ጋካናው ታኪዴ፥ ሄ ቃላን ታማ ናጊኖ።
ሺን ታ ሲቃቶ፥ ሃ ኢቲ ዬዋቶ ዶጎፒቴ፤ ጎዳ ማታን፥ ኢቲ ጋላሳይ ሻዓ ላይ ማላ ጊዲያዋኔ፥ ቃሲ ሻዓ ላይይ ኢቲ ጋላሳ ማላ ጊዲያዋ ዶጎፒቴ።
ኢቱ ኢቱ ቆፒያዋዳን፥ ጎዳይ ባሬ ኦና ጌዳዋ ኦናው ታኬና፤ ሺን ኦኒኔ ባሬ ናጋራፔ ሲማናዳን ኮዬፔ ኣቲን፥ ኦኒኔ ያና ማላ ኮዬና ዲራው፥ ሂንቴሲ ጊዴ ዳንዳያን ጋምዔ።
ሺን ጎዳ ጋላሳይ ካዪሱዋዳን ያና። ሄ ጋላሲ ሳላቱ ዎልቃማ ጉንን ያና፤ ሳሉዋ ሜታቱ ዎልቃማ ሴላን ሲላና፤ ሳዓይኔ ኣ ቦላን ዴዒያ ኡባባይ ያና።
ኡባባይካ ሄዋዳን ዪያዋ ጊዶፔ፥ ሂንቴ ኣይ ማላ ኣሳ ጊዳናው ቤሲ? ሂንቴ ዴዑ ጌሻኔ ፆሳ ማላቲያዋ ጊዳናው ኮሼ።
ሂንቴ ፆሳ ጋላሳ ናጊሺና፥ ሄ ጋላሳይ ኤሌካ ጋካናዳን፥ ሂንቴንቶ ዳንዳዬቲያዋ ኦቴ፤ ሄ ጋላሲ ሳላቱ ጉዴቲዴ ያናኔ ሳሉዋ ሜታቱካ ዎልቃማ ሴላን ሲላና።
ሺን ኑኒ ፆሳይ ኢማና ጌዳ ኦራ ሳሉዋኔ ኦራ ሳዓ ፂሉ ዴዓናሳ ናጌቶ።
ሄዋ ዲራው፥ ታ ሲቃቶ፥ ሄ ጋላሳ ናጊዴ፥ ፖኩኔ ዬላዪያባይ ባዪናዋንታ ጊዲዴ፥ ኣናና ሳሮቴን ዴዓና ማላ ሎዖባ ኡባ ኦቴ።
ጎዳ ዳንዳያይ ኣቶቴ ጊዲያዋ ሂንቴ ዎዛናን ቆፒቴ፤ ሄዋዳን ቃሲ ኑ ሲቆ ኢሻይ ጳዉሎሲ፥ ፆሳይ ባሬው ኢሜዳ ኣዳ ኤራቴን ሂንቴንቶ ፃፌዳ።
ባሬ ፃፊያ ዳቢዳቢያን፥ ሄ ዬዉዋባ ፃፊያ ዎዴ፥ ታማሪቤና ኣሳቱኔ ሚኒቤና ኣሳቱ ሃራ ፆሳ ማፃፋቱዋ ጌላዪያዋዳንካ፥ ሄ ዳቢዳቢያ ጊዶን ዴዒያ ኣኬካናው ዋዪሲያ ዬዉዋ ጌላዪኖ። ኡንቱንቱ ሄዋ ኦያዋን ባሬንቱ ቦላ ባሻ ኣሂኖ።
ሄዋ ዲራው፥ ታ ሲቃቶ፥ ሂንቴ ሄዋ ኤሪያ ዲራው፥ ማካላንቻቱዋ ባላን ጪሜቲዴ፥ ዎራ ቤና ማላኔ፥ ቃሲ ሚኒዴ ዴዒያ ሳዓፔ ኩንዴና ማላ ናጌቲቴ።
ሺን ሂንቴ ኑ ጎዳ፥ ኑና ኣሺያ ዬሱሲ ኪሪስቶሳ ኣ ኬካቴኒኔ ኤራቴን ዲጪቴ። ኣው ሃዒኔ ሜና ጋላሳይ ጋካናው ጋላታይ ጋኮ። ኣሜንዒ።
ኑኒ ኮዪሩዋፔ ዶሚዴ ዴዒያ፥ ኑ ኣዪፊያን ቤዒዴ፥ ኑ ኩሺያን ኣ ቦቺ ቤዔዳ ዴዑዋ ቃላባ ሂንቴንቶ ፃፌቶ። ኑኒ ኣ ቤዔዶ፤ ኑ ኩሺካ ኣ ቦቺ ቤዔዳ።
ሄ ዴዑ ቆንጪና፥ ኑኒ ኣ ቤዒዴ፥ ኣባ ሂንቴንቶ ማርካቴቶ፤ ቃሲ ፆሳ ኣዉዋ ማታን ዴዒያ ኑሲ ቆንጬዳ ሜና ዴዑዋባ ሂንቴንቶ ኦዴቶ።
ቃሲ ኑናና ሂንቴንቶ ኢቲፔቴይ ዴዓና ማላ፥ ኑኒ ቤዔዳዋኔ ሲሴዳዋ ሂንቴንቶ ኦዴቶ፤ ኑሲ ኣዉዋናኔ ኣ ናዓ ዬሱሲ ኪሪስቶሳና ኢቲፔቴይ ዴዔ።
ኑኒ ኑ ናሼቻይ ፖሌታና ማላ፥ ሃዋ ሂንቴንቶ ፃፌቶ።
ኑኒ ፆሳ ናዓፔ ሲሲዴ፥ ሂንቴንቶ ኦዲያ ኪታይ፥ «ፆሳይ ፖዑዋ፤ ኣኒ ማይ ሙሌካ ባዋ» ያጊያዋ።
ኑኒ ኑሲ ኣናና ኢቲፔቴይ ዴዔ ጊዴ ማኒ ዴዖፔ፥ ኑ ሃሳያኒኔ ኑ ኦሱዋን ዎርዶቴቶ።
ሺን ፖዑዋን ኢ ዴዒያዋዳን፥ ኑኒካ ፖዑዋን ዴዖፔ፥ ኑሲ ኢቶ ኢቱዋና ኢቲፔቴይ ዴዔ፤ ቃሲ ኣ ናዓ፥ ዬሱሲ ኪሪስቶሳ ሱይ ናጋራ ኡባፔ ኑና ጌሼ።
ኑኒ ናጋራ ኦቤይኮ ጎፔ፥ ኑሬካ ኑና ጪሜቶ፤ ኑናን ቱማቴይካ ባዋ።
ሺን ኑኒ ፆሳው ኑ ናጋራ ፓፆፔ፥ ኢ ኑ ናጋራ ኣቶ ጋናዉኔ ኑ ባዪዞ ኦሱዋ ኡባፔ ኑና ጌሻናው፥ ኣማኔቲያዋኔ ቱሙዋ ኦያዋ።
ኑኒ ናጋራ ኦቤይኮ ጎፔ፥ ፆሳ ዎርዱዋ ጌቶ፤ ኣ ቃላይካ ኑ ዎዛናን ዴዔና።
ታ ናቶ፥ ናጋራ ሂንቴ ኦናዳን፥ ታኒ ሃዋ ሂንቴንቶ ፃፋይ፤ ሺን ኦኒኔ ናጋራ ኦፔ፥ ኣዉዋ ማታን ኑሲ ጋናቲያ ዬሱሲ ኪሪስቶሲ፥ ፂሉ፥ ዴዔ።
ቃሲ ኑኒ ኑ ናጋራ ኣቶ ጌቴቱሳ ኪሪስቶሳ ባጋና ዴሜቶ፤ ኪሪስቶሲ ያርሼቴዳዌ ኣሳ ኡባ ናጋራ ዲጋናሳፔ ኣቲን፥ ኑ ናጋራ ፃላላ ዲጋናሳ ጊዴና።
ኑኒ ፆሳ ኣዛዙዋ ናጎፔ፥ ቱሙ ኣ ኤሪያዋ ሄዋን ሻካናው ዳንዳዬቶ።
ኢቲ ኡራይ፥ «ታኒ ኣ ኤራይ» ጊዴ፥ ቃሲ ኣ ኣዛዙዋ ናጌናን ኣጎፔ፥ ሄ ኡራይ ዎርዱዋ፤ ቱማቴይካ ኣኒ ባዋ።
ሺን ኣ ቃላው ኣዛዜቲያ ኦና ጊዶፔኔ፥ ሄ ኡራይ ፆሳ ሲቂያዌ ቱሙ ፖሌቴዳ። ኑኒ ፆሳን ዴዒያዋ ሃዌ ኑና ኤሪሴ። ሄዌካ፥
«ታኒ፥ ፆሳን ዴዓይ» ጊያ ኦኒኔ ኪሪስቶሲ ዴዔዳዋዳን ዴዓናው ቤሴ።
ታ ሲቃቶ፥ ታኒ ሂንቴንቶ ኮዪሩዋፔ ዴዒያ ኤጫ ኣዛዙዋ ፃፋይፔ ኣቲን፥ ኦራ ኣዛዙዋ ፃፊኬ፤ ሄ ኤጫ ኣዛዙ ሂንቴ ሲሴዳ ቃላ።
ጊዶፔካ፥ ታኒ ሂንቴንቶ ላዔንዋ ኦራ ኣዛዙዋ ፃፋይ፤ ሄ ኣዛዙዋ ቱማቴይካ ኪሪስቶሳኒኔ ሂንቴናን ቤቴ። ኣዪሲ ጎፔ፥ ማይ ዬ፤ ቱሙ ፖዑ ሃዒ ፖዔ።
ፖዑዋን ዴዓይ ጊዴ፥ ባሬ ኢሻ ኢፂያ ኦኒኔ ሃኖ ጋካናሲካ ማኒ ዴዔ።
ባሬ ኢሻ ሲቂያ ኦኒኔ ፖዑዋን ዴዔ፤ ሄ ኡራን ሃራ ኡራ ቢያባይ ኣያይኔ ባዋ።
ሺን ባሬ ኢሻ ኢፂያ ኦኒኔ ማኒ ዴዔ፤ ማኒ ሃሜቴ። ማይ ኣ ኣይፊያ ቆቂሲ ዎዳ ዲራው፥ ሃቃ ቢንቶኔ ኤሬና።
ታ ናቶ፥ ፆሳይ ኪሪስቶሳ ሱን ዲራው፥ ሂንቴ ናጋራ ኣቶ ያጌዳ ዲራው፥ ታኒ ሂንቴንቶ ፃፋይ።
ኣዎቶ፥ ኮዪሩዋፔ ዴዒያዋ ሂንቴ ኤሬዳ ዲራው፥ ሂንቴንቶ ፃፋይ። ያላጋቶ፥ ፃላሂያ ካፑዋ ሂንቴ ፆኔዳ ዲራው፥ ሂንቴንቶ ፃፋይ። ጉ ናቶ፥ ፆሳ ኣዉዋ ሂንቴ ኤሬዳ ዲራው፥ ሂንቴንቶ ፃፋይ።
ኣዎቶ፥ ኮዪሩዋፔ ዴዒያዋ ሂንቴ ኤሬዳ ዲራው፥ ሂንቴንቶ ፃፋይ። ያላጋቶ፥ ሂንቴ ሚኖ ጊዲያ ዲራዉኔ ፆሳ ቃላይ ሂንቴናን ዴዒያ ዲራው፥ ቃሲ ፃላሂያ ካፑዋ ሂንቴ ፆኔዳ ዲራው፥ ሂንቴንቶ ፃፋይ።
ሃ ኣላሚያ ዎይ ኣላሚያን ዴዒያ ኣያኔ ሲቆፒቴ። ሂንቴ ሃ ኣላሚያ ሲቆፔ፥ ፆሳ ሲቁ ሂንቴናን ባዋ።
ኣዪሲ ጎፔ፥ ሃ ኣላሚያን ዴዒያ ኡባባይ፥ ሄዌካ፡ ኣሳቴ ኣሙ፥ ኣዪፊያን ፄሊዴ ካጄሊያዌኔ ባሬ ዴዒያዋን ጬቄቲያዌ ሃ ኣላሚያፔ ዬዳዋፔ ኣቲን፥ ፆሳፔ ዪቤና።
ሃ ኣላሚኔ ሃ ኣላሚያን ኣሳይ ኣሞቲያ ኡባባይ ኣና። ሺን ፆሳይ ጌዳዋ ኦያ ኡራይ ሜናው ዴዓና።
ታ ናቶ፥ ዎዲያ ዉርሴይ ማታቴዳ፤ ኪሪስቶሳ ኤቄቲያዌ ሲንፔ ያናዋ ሂንቴ ሲሴዳዋዳን፥ ሃራይ ኣቶ ሃዒካ ኣ ኤቄቲያዋንቱ ጮራቱ ዴንዴዲኖ። ሄዋ ዲራው፥ ዎዲያ ዉርሴይ ማታቴዳዋ ኑኒ ሄዋን ኤሬቶ።
ሃ ኤቄቲያዋንቱ ኑ ባጋ ጊዴና ዲራው፥ ኑ ጊዶፔ ኬሴዲኖ፤ ኣዪሲ ጎፔ፥ ኡንቱንቱ ኑ ባጋ ጊዲያባ ጊዲንቶኔ፥ ኑ ጊዶን ዴዓና፤ ሺን ኡንቱንቱፔ ኦኒኔ ኑ ባጋ ጊዴናዌ ኤሬታና ማላ፥ ኑ ጊዶፔ ኬሴዲኖ።
ሺን ኪሪስቶሲ ሂንቴ ቦላ ጌሻ ኣያና ጉሴዳ፤ ቃሲ ሂንቴ ኡባይ ቱሙዋ ኤሪታ።
ቱሙዋ ሂንቴ ኤሪያ ዲራዉኔ ቃሲ ቱሙዋን ዎርዱ ኣያይኔ ባዪናዋ ሂንቴ ኤሪያ ዲራው፥ ታኒ ሂንቴንቶ ፃፋይፔ ኣቲን፥ ቱሙዋ ሂንቴ ኤሬና ዲራው ፃፊኬ።
ዬሱሲ ኦኬቴዳ ኪሪስቶሳ ጊዲያዋ ኤሪኬ ጊያ ኡራፔ ኣቲን፥ ዎርዱ ኦኔ? ሄዌ ፆሳ ኣዉዋኔ ናዓ ኤሪኬ ጊያዌ ኪሪስቶሳ ኤቄቲያዋ።
ፆሳ ናዓ ኤሪኬ ጊያ ኦናኔ ፆሳ ኣዉካ ኤሬና፤ ፆሳ ናዓ ኤራይ ጊያ ኦናኔ ቃሲ ፆሳ ኣዉካ ኤሬ።
ሄዋ ዲራው፥ ኮዪሩዋፔ ሂንቴ ሲሴዳዋ ሂንቴ ዎዛናን ሚኒሲዴ ናጊቴ። ኮዪሩዋፔ ሲሴዳዋ ሂንቴ ናጎፔ፥ ሂንቴንቶ ቃሲ ፆሳ ናዓናኔ ፆሳ ኣዉዋና ኢቲፔቴይ ዴዓና።
ቃሲ ኪሪስቶሲ ባሬ ሁጴው ኑሲ ኢማና ጌዳዌ ሜና ዴዑዋ።
ታኒ ሃዋ ሂንቴንቶ ሄ ሂንቴና ባሌያ ኣሳቱዋ ዲራው ፃፋዲ።
ሺን ኪሪስቶሲ ሂንቴ ቦላ ባሬ ጌሻ ኣያና ጉሴዳ። ጌሻ ኣያናይ ሂንቴናን ዴዒያ ዲራው፥ ኦኒኔ ሂንቴና ታማሪሳና ኮሼና፤ ኣዪሲ ጎፔ፥ ኣ ጌሻ ኣያናይ ሂንቴና ኡባባ ታማሪሴ። ኢ ታማሪሲያዌ ቱሙዋፔ ኣቲን ዎርዱዋ ጊዴና። ሄዋ ዲራው ኣያና ጌሻ ቲሚርቴው ኣዛዜቲዴ፥ ኪሪስቶሳና ኢቲፔቴን ዴዒቴ።
ታ ናቶ፥ ቃሲ ኢ ቆንጪያ ዎዴ፥ ኑኒ ያሺ ባዪናዋንታ ጊዳናዳኒኔ፥ ኣ ዩሳ ጋላሲ ኣ ሲንን ኑኒ ዬላቴናዳን፥ ኣናና ኢቲፔቴን ዴዒቴ።
ኪሪስቶሲ ፂሎ ጊዲያዋ ሂንቴ ኤሮፔ፥ ፂሎባ ኦያ ኡባይ ፆሳ ናዓ ጊዲያዋ ኤራናው ቤሴ።
ኑኒ ፆሳ ናናቱዋ ጌቴቲዴ ፄሴታና ማላ፥ ፆሳይ ኑና ኣይ ኬና ሲቄዴንቶኔ ቤዒቴ። ኑኒ ቱሙካ ኣ ናናቱዋ። ሃ ኣላሚ ፆሳ ኤሬና ዲራው፥ ኑናካ ኤሬና።
ታ ሲቃቶ፥ ሃዒ ኑኒ ፆሳ ናናቱዋ፤ ኑኒ ኣያ ሃናኔንቶ ቢሮ ኤሬቲቤና፤ ሺን ኪሪስቶሲ ቆንጪያ ዎዴ፥ ኑኒ ኣ ማላታናዋ ኤሬቶ። ኣዪሲ ጎፔ፥ ኢ ቱሙ ኣ ጊዲያዋ ኑኒ ኩሜንን ቤዓና።
ቃሲ ኪሪስቶሳ ቤዓና ጊዴ ናሼቻን ናጊያ ኦኒኔ ኪሪስቶሲ ጌሻ ጊዴዳዋዳን፥ ባሬና ጌሼ።
ናጋራ ኦያ ኡባይ ፆሳ ሂጊያ ሜን፤ ኣዪሲ ጎፔ፥ ናጋራይ ፆሳ ሂጊያ ሜንሳ።
ኪሪስቶሲ ኣሳ ናጋራ ዪሳናው ቆንጬዳዋ ሂንቴ ኤሪታ፤ ኣኒ ናጋራይ ባዋ።
ኪሪስቶሳን ዴዒያ ኦኒኔ ናጋራ ኦዴ ዴዔና፤ ቃሲ ናጋራ ኦዴ ዴዒያ ኦኒኔ ኣ ቤዒቤና ዎይ ኤሪቤና።
ታ ናቶ፥ ኦኒኔ ሂንቴና ባሌፖ። ኪሪስቶሲ ፂሎ ጊዲያዋዳን፥ ፂሎባ ኦያ ኡራይ ፂሉዋ።
ፃላሂያ ካፑ ኮዪሩዋፔ ናጋራ ኦዳ ዲራው፥ ናጋራ ኡባ ዎዴ ኦያ ኡራይ ፃላሂያ ካፑዋሳ፤ ሄዋ ዲራው፥ ፆሳ ናዓይ ፃላሂያ ካፑዋ ኦሱዋ ዪሳናው ቆንጬዳ።
ፆሳ ናናቱዋ ጊዲያ ኡባይ ፆሳ ሜታይ ኡንቱንቱን ዴዒያ ዲራው፥ ናጋራ ኡባ ዎዴ ኦኪኖ፤ ቃሲ ፆሳይ ኡንቱንቱ ኣዉዋ ጊዲያ ዲራው፥ ናጋራ ኦናው ዳንዳዪኪኖ።
ፆሳ ናናቱዋ ጊዱዋኒኔ ፃላሂያ ካፑዋ ናናቱዋ ጊዶን ዴዒያ ዱማቴይ ሃዋን ኤሬቴ፤ ፂሎባ ኦናዋንቱኔ ዎይ ባሬ ኢሻ ሲቄናዋንቱ ኦኒኔ ፆሳ ናናቱዋ ጊዲኪኖ።
ኣዪሲ ጎፔ፥ ኮዪሩዋፔ ሂንቴ ሲሴዳ ኪታይ፥ «ኢቱ ኢቱዋና ሲቄታናው ቤሴ» ያጊያዋ።
ኑኒ ቃዬላ ማላ ጊዳናው ቤሴና። ቃዬሊ ፃላሂያ ካፑዋሳ፤ ሄዋ ጊዶ ዲራው፥ ባሬ ኢሻ ዎዳ። ኢ ባሬ ኢሻ ኣዪሲ ዎዴ? ኢ ኦዳ ኦሱ ኢታ ጊዲና፥ ኣ ኢሻይ ኦዳ ኦሱ ሎዓ ጊዴዳ ዲራው ዎዳ።
ታናዳን ፆሳ ካሊያዋንቶ፥ ሃ ሳዓ ኣሳይ ሂንቴና ኢፆፔ፥ ኦራባ ጎፒቴ።
ኑኒ ኣማኒያዋንታ ሲቂያ ዲራው፥ ሃዪቁዋፔ ዴዖ ፒኔዳዋ ኤሬቶ፤ ኣማኒያዋንታ ሲቄና ኡራይ ኦኒኔ ሃዪቁዋ ጊዶን ዴዔ።
ኣማኒያዋንታ ኢፂያ ኦኒኔ ሼምፑዋ ዎዳዋ፤ ቃሲ ሼምፑዋ ዎዳዋን ሜና ዴዑ ባዪናዋ ሂንቴ ኤሪታ።
ኪሪስቶሲ ባሬ ሼምፑዋ ኑ ዲራው ኣዴ ኢሜዳዋን ሲቁ ኣዬንቶ ኑኒ ኤሬዶ፤ ኑኒካ ኣማኒያዋንቱ ዲራው፥ ኑ ሼምፑዋ ኣዴ ኢማናው ቤሴ።
ሺን ዱሬ ኣሳይ ኦኒኔ ባሬ ኢሻይ ሜቶቲያዋ ቤዒዴ፥ ኣው ቃሬቴናን ኢፆፔ፥ ባሬ ዎዛናን ፆሳ ሲቃይ ጋናው ዋኒ ዳንዳዪ?
ታ ናቶ፥ ኑኒ ኦሱዋኒኔ ቱማቴን ሲቄቶይቴፔ ኣቲን፥ ጮ ሃሳያን ዎይ ቦላ ዶናን ሲቄታናው ቤሴና።
ኑኒ ቱሙዋ ባጋን ዴዒያዋ ሄዋን ኤራና፤ ቃሲ ኑ ዎዛናይ ኑ ቦላ ፒርዲያ ዎዴ ኡባን፥ ፆሳ ሲንን ቱማቴ ኑና ሄዋን ኤሪሴ። ኣዪሲ ጎፔ፥ ፆሳይ ኑ ዎዛናፔ ዎልቃማ፤ ቃሲ ኢ ኡባባ ኤሬ።
<range>
ታ ሲቃቶ፥ ኑ ዎዛናይ ኑ ቦላ ፒርዴናዋ ጊዶፔ፥ ኑኒ ፆሳ ሲንን ያዮኮ።
ኑኒ ኣ ኣዛዙዋ ናጊያ ዲራዉኔ ኣ ናሼቺያባ ኦያ ዲራው፥ ዎሲያ ኡባባ ኣፔ ኣኬቶ።
ፆሳ ኣዛዙ ሃዋ፡ ኪሪስቶሲ ኑና ኣዛዜዳዋዳንካ፥ ፆሳ ናዓ ዬሱሲ ኪሪስቶሳ ሱንን ኑኒ ኣማናናዳኒኔ ኢቱ ኢቱዋና ሲቄታናዳን ፆሳይ ኑና ኣዛዜዳ።
ፆሳ ኣዛዙዋ ናጊያ ኦኒኔ ፆሳ ጊዶን ዴዔ፤ ፆሳይካ ኣ ጊዶን ዴዔ፤ ፆሳይ ኑሲ ኢሜዳ ኣ ኣያና ባጋና ኢ ኑ ጊዶን ዴዒያዋ ኑኒ ኤሬቶ።
ታ ሲቆቶ፥ ፆሳ ኣያናይ ታናን ዴዔ ጊያ ኡባ ኣማኖፒቴ፤ ሺን ኡንቱንቱን ዴዒያ ኣያናይ ፆሳፔዬ ዎይ ጊዴኔንቶ ፓጪቴ። ኣዪሲ ጎፔ፥ ጮራ ዎርዶ ናባቱ ኡባሳ ቤዲኖ።
ፆሳ ኣያና ጊዲያዋ ሂንቴ ሃዋን ኤራና፤ «ዬሱሲ ኪሪስቶሲ ኣሳ ጊዲዴ ዬዳዋ ኣማናይ» ጊያ ኦናኒኔ ዴዒያ ኣያናይ ኡባይ ፆሳፔ ዬ።
ቃሲ ኪሪስቶሲ ኣሳ ጊዲዴ ዬዳዋ ኣማናይ ጌናዋ ኣያናይ ኡባይ ፆሳፔ ዪቤና፤ ኣኒ ኪሪስቶሳ ኤቄቲያ ኣያናይ ዴዔ። ሂንቴ ሄዌ ያናዋ ካሴ ሲሴዲታ፤ ኢ ሃራይ ኣቶ ሃዒካ ሃ ኣላሚያን ዴዔ።
ታ ናቶ፥ ሂንቴ ፆሳዋንታ፤ ሂንቴ ጊዶን ዴዒያ ጌሻ ኣያናይ ሃ ኣላሚያን ዴዒያ ኣያናፔ ዳሮ ዎልቃሚያ ዲራው፥ ዎርዶ ናባቱዋ ሂንቴ ፆኔዲታ።
ኡንቱንቱ ሃ ኣላሚያ ኣሳ ጊዲያ ዲራው፥ ሃ ኣላሚያባ ሃሳዪኖ፤ ሃ ኣላሚያ ኣሳይካ ኡንቱንቱ ሃሳያ ሲሴ።
ኑኒ ፆሳዋንታ፤ ፆሳ ኤሪያ ኦኒኔ ኑኒ ጊያዋ ሲሴ። ፆሳ ኤሬና ኦኒኔ ኑኒ ጊያዋ ሲሴና። ኑኒ ቱሙ ኣያናኔ ዎርዶ ኣያና ሄዋን ሻኬቶ።
ታ ሲቃቶ፥ ሲቁ ፆሳፔ ዪያ ዲራው፥ ኣኔ ኢቱ ኢቱዋና ሲቄቶይቴ። ሲቄቲያ ኦኒኔ ፆሳ ናና፤ ፆሳካ ኤሪኖ።
ፆሳ ኤሻይ ሲቆ ጊዲያ ዲራው፥ ሲቄና ኡራይ ኦኒኔ ፆሳ ኤሬና።
ፆሳይ ኑና ባሬ ሲቁዋ ሃዋን ቤሴዳ፤ ኑኒ ኣ ባጋና ዴዑዋ ዴማና ማላ፥ ባሬ ኢቲ ናዓ ሃ ኣላሚያ ኪቴዳ።
ሲቁዋ ጊያዌ ሃዋ፤ ፆሳይ ኑና ሲቂዴ፥ ኑኒ ኑ ናጋራፔ ማሮቴ ዴሜዳ ባሬ ናዓ ኑሲ ኪቴዳፔ ኣቲን፥ ኑኒ ኣ ሲቄዳዋና ጊዴና።
ታ ሲቆቶ፥ ፆሳይ ኑና ሃዋዳን ሲቄዳዋ ጊዶፔ፥ ኑኒካ ኢቱ ኢቱዋና ሲቄታናው ቤሴ።
ፆሳ ኦኒኔ ሙሌካ ቤዒቤና፤ ኑኒ ኢቱ ኢቱዋና ሲቄቶፔ፥ ፆሳይ ኑ ጊዶን ዴዔ፤ ኣ ሲቁካ ኑ ጊዶን ፖሌቴዳ።
ፆሳይ ባሬ ኣያና ኑሲ ኢሜዳ ዲራው፥ ኑኒ ፆሳ ጊዶን ዴዒያዋኔ ኢካ ኑ ጊዶን ዴዒያዋ ኤሬቶ።
ፆሳ ኣዉ ባሬ ናዓ ሃ ኣላሚያ ኣሺያዋ ጊዳናው ኪቴዳዋ ኑኒ ቤዒዴ ማርካቴቶ።
ዬሱሲ ፆሳ ናዓ ጊዲያዋ ማርካቲያ ኦ ጊዱዋኒኔ ፆሳይ ዴዔ፤ ኢካ ፆሳ ጊዶን ዴዔ።
ፆሳይ ኑና ሲቂያዋ ኑኒ ኑ ሁጴው ኤሬቶኔ ኣማኔቶ። ፆሳይ ሲቁዋ። ሲቁዋን ዴዒያ ኦኒኔ ፆሳ ጊዶን ዴዔ፤ ፆሳይካ ኣ ጊዶን ዴዔ።
ኑ ዴዑ ሃ ኣላሚያን ኪሪስቶሲ ዴዔዳዋ ማላ ጊዲያ ዲራው፥ ፒርዳ ጋላሲ ኑኒ ያዬና ማላ፥ ሲቁ ኑ ጊዶን ፖሌቴዳ።
ሲቁዋን ያሺ ባዋ፤ ጋሱካ ቱሙ ሲቁ ያሻ ኬሲ ኦሌ። ያሻይኔ ሙራይ ኢቲፔ ቢያ ዲራው፥ ያዪያ ኡራ ሲቁ ኩሜን ጊዴና።
ፆሳይ ኮይሮ ኑና ሲቄዳ ዲራው፥ ኑኒ ኣ ሲቄዶ።
ኦኒኔ፥ «ታኒ ፆሳ ሲቃይ» ጊዴ ባሬ ኢሻ ኢፆፔ፥ ኢ ዎርዱዋ። ኣዪሲ ጎፔ፥ ቤዔዳ ባሬ ኢሻ ሲቄናዌ ቤዒቤና ፆሳ ሲቃናው ዋኒ ዳንዳዪ?
ቃሲ ኪሪስቶሲ ኑሲ ኢሜዳ ኣዛዙ ሃዋ፤ ፆሳ ሲቂያ ኡራይ ባሬ ኢሻካ ሲቃናው ቤሴ።
ኦኬቴዳ ኪሪስቶሳ ያጊዴ፥ ዬሱሳ ኣማኒያ ኡባይ ፆሳ ናና፤ ቃሲ ፆሳ ኣዉዋ ሲቂያ ኦኒኔ ኣ ናናቱዋካ ሲቄ።
ኑኒ ፆሳ ሲቂያዋኒኔ ኣ ኣዛዙዋ ናጊያዋን፥ ፆሳ ናናቱዋ ሲቂያዋ ኤሬቶ።
ኣዪሲ ጎፔ፥ ኑኒ ፆሳ ሲቂያዌ ኣ ኣዛዙዋ ናጊያዋ፤ ኣ ኣዛዙካ ዴፆ ጊዴና።
ኣዪሲ ጎፔ፥ ፆሳ ናዓ ጊዲያ ኦኒኔ ሃ ኣላሚያ ፆናናው ዳንዳዬ፤ ኑኒካ ሃ ኣላሚያ ፆናናዌ ኑ ኣማኑዋና።
ሃ ኣላሚያ ፆናናው ዳንዳዪያዌ ኦኔ? ዬሱሲ ፆሳ ናዓ ጊዲያዋ ኣማኒያዋ ፃላላይ ፆናና።
ፂንቃታ ሃናኔ ሃይቁዋ ሱና ዬዳዌ ሃዋ፤ ኢካ ዬሱሲ ኪሪስቶሳ፤ ሃናኔ ሱና ኢ ዬዳዋፔ ኣቲን፥ ሃ ፃላላና ዪቤና። ጌሻ ኣያናይ ቱማ ጊዲያ ዲራው፥ ሄዌ ቱማ ጊዲያዋ ኢ ባሬ ሁጴው ማርካቴ።
ኣዪሲ ጎፔ፥ ሄዙ ማርካቱ ዴዒኖ።
ሄዋንቱ፥ ፆሳ ኣያና፥ ሃኔ ሱ፤ ሃ ሄዛቱ ኢቱ ኢቱዋዋ ጳልቂኪኖ።
ኑኒ ኣሳይ ማርካቲያዋ ኣማኖፔ፥ ፆሳይ ማርካቲያዌ ኣሳዋፔ ሎይ ኣ፤ ኣዪሲ ጎፔ፥ ፆሳይ ባሬ ናዓባ ማርካቴዳ ማርካቴይ ሃዋ።
ፆሳ ናዓ ኣማኒያ ኡራ ዎዛናን ሃ ማርካቴይ ዴዔ። ፆሳ ኣማኔና ኡራይ ኦኒኔ ፆሳይ ባሬ ናዓው ማርካቴዳ ማርካቴ ኣማኒቤና ዲራው፥ ፆሳ ዎርዱዋ ጌ።
ሲሚ ማርካቴይ ሃዋ፤ ፆሳይ ኑሲ ሜና ዴዑዋ ኢሜዳ፤ ሄዌካ ኣ ናዓን ዴዔ።
ፆሳ ናዓይ ዴዒያ ኦሲኔ ዴዑ ዴዔ፤ ፆሳ ናዓይ ባይና ኦሲኔ ዴዑ ባዋ።
ፆሳ ናዓ ሱንን ኣማኒያ ሂንቴንቶ ሜና ዴዑ ዴዒያዋ ሂንቴ ኤራና ማላ፥ ሃዋ ሂንቴንቶ ፃፋዲ።
ፆሳይ ኮዪያዋዳን፥ ኣዪኔ ኑኒ ኣ ዎሶፔ፥ ኢ ሲሲያዋ ኑኒ ኤሪያ ዲራው፥ ኣ ሲንን ያዮኮ።
ኑኒ ዎሲያ ኡባን ኢ ሲሲያዋ ኤሮፔ፥ ኑኒ ኣ ዎሴዳዋ ኢ ዛሬዳዋ ኤሬቶ።
ኦኒኔ ሃይቁ ቤሴና ናጋራ ባሬ ኢሻይ ኦሺን ቤዖፔ፥ ፆሳ ዎሳናው ቤሴ፤ ሃይቁ ቤሴና ናጋራ ኦዳዋንቶ ፆሳይ ዴዑዋ ኢማና። ሃይቁ ቤሲያ ናጋራይ ዴዔ፤ ታኒ ሂንቴና ሄዎ ፆሳ ዎሲቴ ጊኬ።
ባዪዞ ኦሱ ኡባይ ናጋራ፤ ሺን ሃይቁ ቤሴና ናጋራይ ዴዔ።
ፆሳ ናናይ ኦኒኔ ናጋራ ኡባ ዎዴ ኦናዋ ኑኒ ኤሬቶ። ኣዪሲ ጎፔ፥ ፆሳ ናዓይ ኡንቱንታ ናጌ፤ ቃሲ ፃላሂያ ካፑካ ኡንቱንታ ቆሃናው ዳንዳዬና።
ኑኒ ፆሳዋንታ ጊዲያዋኔ ሃ ኣላሚ ኡባይ ፃላሂያ ካፑዋን ሞዴቴዳዌ ኤሬቶ።
ኑኒ ቱሙ ፆሳ ኤራናዳን፥ ፆሳ ናዓይ ዬዳዋኔ ኑሲ ኣኬካ ኢሜዳዋ ኤሬቶ። ኑኒ ቱሙ ፆሳ ጊዶን፥ ኣ ናዓ ዬሱሲ ኪሪስቶሳ ጊዶን ዴዔቶ፤ ኢ ቱሙ ፆሳኔ ሜና ዴዑዋ።
ታ ናቶ፥ ኤቃቱዋፔ ሂንቴ ሁጲያ ናጊቴ።
ታኒ ኣማኒያዋንታ ካሌያ ጪማይ፥ ሂንቴንቶ፥ ዶሬቴዳ ጌኒዉኔ ኢዚ ናናው ሃ ዳቢዳቢያ ፃፋይ፤ ኑ ጊዶን ዴዒያ ቃሲ ኑናና ሜናው ዴዓና ቱማቴ ዲራው፥ ታኒ ሂንቴና ቱሙ ሲቃይ። ቃሲ ታ ፃላላ ጊዴናን፥ ቱማቴ ኤሪያ ኡባቱ ሂንቴና ሲቂኖ።
<range>
ፆሳ ኑ ኣዉዋኔ ኣ ናዓ ዬሱሲ ኪሪስቶሳ ኣ ኬካቴይ፥ ማሮቴይኔ ሳሮቴይ ቱማቴኒኔ ሲቁዋን ኑናና ኢቲፔ ጊዶ።
ፆሳ ኣዉ ኑና ኣዛዜዳዋዳን፥ ኔ ናናቱዋፔ ኣማሬዳዋንቱ፥ ቱማቴን ዴዒያዋ ቤዓዴ ታኒ ዳሮ ናሼታዲ።
ሲቆ ጌኔ፥ ሃዒካ ኑኒ ኡባይ ኢቱ ኢቱዋና ሲቄታና ማላ፥ ታኒ ኔና ዎሳይ፤ ሃ ኣዛዙ ካሴዴፔ ኑናና ዴዒያ ኣዛዙዋፔ ኣቲን፥ ታኒ ኔው ኦራ ኣዛዙዋ ፃፊኬ።
ሲቁዋ ጊያዌ ኑኒ ፆሳ ኣዛዙዋ ናጊዴ ዴዒያዋ ጊያዋ። ቃሲ ኮዪሩዋፔ ሂንቴ ሲሴዳዋዳንካ፥ ኣ ኣዛዙ ኣዬ ጎፔ፥ ሂንቴ ኡባይ ሲቁዋን ዴዓናዋ።
ኣዪሲ ጎፔ፥ ዬሱሲ ኪሪስቶሲ ኣሳ ጊዲዴ ዬዳዋ ኣማኖኮ ጊያዋንቱ፥ ባሌያ ዳሮ ኣሳቱ፥ ጋዴ ጊዶ ጌሌዲኖ። ሄዋ ማላ ኡራይ ኦኒኔ ኣሳ ባሌያዋኔ ኪሪስቶሳ ኤቄቲያዋ።
ሂንቴ ኦዳዎ ኩሜን ዎይታ ኣካናፔ ኣቲን፥ ኑኒ ኦዳዋ ባዪዜና ማላ፥ ሂንቴና ናጊቴ።
ኪሪስቶሳ ቲሚርቲያፔ ሃኪያ ኡራዉኔ ቃሲ ኣ ቲሚርቲያን ዴዔና ኡራው ፆሳና ኢቲፔቴይ ባዋ። ኪሪስቶሳ ቲሚርቲያን ዴዒያ ኡራው ፆሳ ኣዉዋናኔ ኣ ናዓና ኢቲፔቴይ ዴዔ።
ኦኒኔ ሂንቴኮ ዪዴ፥ ሃ ቲሚርቲያ ኣሄናን ኣጎፔ፥ ሂንቴ ጎሌ ኣ ጌሊሶፒቴ፤ ሳሮካ ጎፒቴ።
ኣዪሲ ጎፔ፥ ኣ ሳሮ ጊያ ኡራይ ኣ ኢታ ኦሱዋ ኣናና ጊሼቴ።
ታኒ ሂንቴንቶ ፃፋናው ኮዬዳ ዳሮባይ ዴዔ፤ ሺን ዋራቃታኒኔ ቃላሚያን ፃፋናው ኮያቤይኬ፤ ሺን ኑ ናሼቻይ ፖሌታና ማላ፥ ሂንቴናና ዶናን ሃሳያናው ሂንቴኮ ባና ጋዴ ቆፓይ።
ሲቆ ጌኔ፥ ፆሳይ ዶሬዳ ኔ ሚቻቲ ናናይ ኔና ሳሮ ሳሮ ያጊኖ።
ታኒ ኣማኒያዋንታ ካሌያ ጪማይ፥ ቱሙ ሲቂያ ታ ሲቁዋ ጋዮሳው ሃ ዳቢዳቢያ ፃፋይ።
ታ ሲቆ፥ ኔኒ ፆሳና ዴዒያ ዴዑ ሎዓ ጊዲያዋ ታኒ ኤሪያዋዳን፥ ኔና ኣያዪኔ ዋዪሴና ማላኔ ቃሲ ኔ ኣሳቴይ ፓፃ ጊዳና ማላ፥ ፆሳ ዎሳይ።
ኣዪሲ ጎፔ፥ ኣማሬዳ ኢሻቱ ዪዴ፥ ኡባ ዎዴ ኔኒ ቱማቴን ዴዒያዋኔ ኔ ቱማቴባ ማርካቴዳ ዎዴ፥ ታኒ ዳሮ ናሼታዲ።
ታ ናናይ ቱማቴን ዴዒያዋ ሲሲያዋፔ ኣዴ፥ ታና ናሼቺያባይ ባዋ።
ታ ሲቆ፥ ኑ ኢሻቱ ኢማ ጊዶፔካ፥ ኔኒ ኡንቱንቶ ኦያ ኦሱዋ ኡባን ኣማኔቴዳ ኦሱዋ ኦዳ።
ቃሲ ኡንቱንቱ ኔ ሲቁዋባ ኣማኒያ ኣሳቶ ማርካቴዲኖ፤ ኡንቱንቱ ቃንፄናን ባሬ ኦጊያ ባና ማላ ፆሳይ ዶሲያዋዳን፥ ኔኒ ሎዖባ ኦዴ ኡንቱንታ ማዳሪኪ።
ኣዪሲ ጎፔ፥ ፆሳ ኣማኔናውንቱፔ ኣዪኔ ኣኬናን፥ ኪሪስቶሳ ሱን ዲራው ኬሴዲኖ።
ሄዋ ዲራው፥ ኑኒ ቱማቴ ኡንቱንቱና ኢቲፔ ኦና ማላ፥ ሃዋንቱ ማላ ኣሳቱዋ ማዳናው ቤሴ።
ታኒ ኣማኒያዋንቶ፥ ዳቢዳቢያ ፃፋዲ፤ ሺን ኡንቱንቱ ካፑዋ ጊዳናው ኮዪያ ዲዮቲራፊሴ ኑኒ ጊያዋ ኣኬና።
ሄዋ ዲራው፥ ታኒ ያ ቢያ ዎዴ፥ ኢ ኑ ቦላን ሃሳዪያ ኢታ ሃሳያኔ ኢ ኦዳ ኦሱዋ ሂንቴንቶ ኦዳና፤ ቃሲ ኢ ሄዌ ጉፄዳ ጊዴ፥ ኑ ኢሻቱ ዪያ ዎዴ ሞኬና፤ ሃራይ ኣቶ ኡንቱንታ ሞካናው ኮዪያዋንታካ ዲጊዴ፥ ኣማኒያዋንቱ ጊዶፔ ኬሴ።
ታ ሲቆ፥ ሎዖባፔ ኣቲን፥ ኢታባ ማላቶፓ። ሎዖባ ኦያ ኦኒኔ ፆሳ ኣሳ፤ ሺን ኢታባ ኦያ ኦኒኔ ፆሳ ኤሬና።
ዲሜፂሮሲ ሎዓ ጊዲያዋ ኣሳይ ኡባይ ማርካቴ፤ ቱማቴይ ባሬ ሁጲያንካ ኣባ ማርካቴ። ኑኒካ ቃሲ ኣባ ማርካቴቶ፤ ኑ ማርካቴይ ቱማ ጊዲያዋ ሂንቴካ ኤሪታ።
ታኒ ኔው ፃፋናው ኮዬዳ ዳሮባይ ዴዔ፤ ሺን ዋራቃታኒኔ ቃላሚያኒኔ ፃፋናው ኮዪኬ።
ሺን ታኒ ማታን ኔናና ጋኬታናው ቆፓይ፤ ሄ ዎዴ ኑኒ ጋኬቲዴ ሃሳያና።
ሳሮቴይ ኔናና ጊዶ። ኔ ዳባቱ ኔና ሳሮ ሳሮ ያጊኖ። ኑ ዳባቱዋ ኡባ ኡንቱንቱ ሱን ሱን ፄሳዴ፥ ታና ሳሮ ሳሮ ጌዳ ያጋ።
ታኒ ዬሱሲ ኪሪስቶሳ ቆማይ ዪሁዳይ፥ ያዪቆባ ኢሻይ፥ ፆሳይ ፄሴዳዋንቶ፥ ፆሳይ ኣዉ ሲቂያዋንቶ፥ ቃሲ ዬሱሲ ኪሪስቶሲ ናጊያዋንቶ፥ ሃ ዳቢዳቢያ ፃፋይ።
ማሮቴይ፥ ሳሮቴይኔ ሲቆቴይ ሂንቴናን ኩሞ።
ታ ሲቃቶ፥ ኑኒ ኢቲፔ ሻኪ ኣካና ኣቶቴባ ሂንቴንቶ ፃፋናው ታኒ ዳሮ ዳቡሪያ ዎዴ፥ ፆሳይ ባሬ ናናቶ ላዔናን ኢቲ ጌዴ ኢሜዳ ኣማኖ ሂንቴ ባፄታና ማላ፥ ሂንቴና ዞራዴ ፃፋናው ኮሺያዋ ኣኬካዲ።
ኣዪሲ ጎፔ፥ ፆሳ ኤሬና ኢቲ ኢቲ ኣሳቱ ኦኒኔ ቤዔናን ሂንቴ ጊዶ ጌሌዲኖ። ሄዋንቱ ኑ ፆሳ ኣ ኬካቴባ ኦዲያ ኪታ ኢታ ቱናቴው ጌላይ ታማሪሲኖ፤ ኡንቱንቱ ኑ ኢቲ ካቲያ፥ ኑ ጎዳ ዬሱሲ ኪሪስቶሳ ኤሮኮ ያጊኖ፤ ቃሲ ኡንቱንቱ ፒርዳ ኣካናዋ ፆሳ ማፃፋቱ ዳሮ ዎዲያፔ ካሴ ኦዴዲኖ።
ሺን ሂንቴ ሃ ኡባባ ኤሪያዋ ጊዶፔካ፥ ጎዳይ ኢስራዔሊያ ኣሳ ጊብፄ ጋዲያፔ ዎቲ ኣሼዴንቶኔ ቃሲ ኣማኒቤናዋንታ ጉዬፔ ዎቲ ዪሴዴንቶ፥ ታኒ ሂንቴና ሃሳዪሳናው ኮያይ።
ቃሲ ባሬንቱ ዴዒያሳ ኣጊዴ፥ ባሬንቶ ኢሜቴዳ ካፖቴ ናጊቤና ኪታንቻቱ ፒርዳ ኣኪያ ዎልቃማ ጋላሳይ ጋካናው ፆሳይ ኡንቱንታ ናጊያሳን፥ ማፔ ጋርሳን ሜናው ቃቺ ዎ።
ሄዋዳን ሶዶማኔ ጋሞራ ጊያ ካታማቱዋኒኔ ኡንቱንቱ ሄራን ዴዒያ ካታማቱዋን ዴዒያ ኣሳይ ሄ ኪታንቻቱዋዳን ዎሹሜዲኖኔ ዎሹማናው ሎይ ካጄሌዲኖ፤ ሄዋንቱ ሜና ታማን ኤፂዴ፥ ሃራቶ ሌሚሱዋ ጊዴዲኖ።
ሄዋዳን ቃሲ ሄ ኣኩሜቲያ ኣሳቱ ባሬንቱ ኣሳቴ ቱኒሲኖ፤ ፆሳ ጎዳቴ ካኖ፤ ቦንቾ ሜታቱዋካ ቦሪኖ።
ሺን ኪታንቻቱዋ ካፑ ሚካዔሊ ሙሴ ኣኃባ ፃላሂያና ፓሉሜቴዳ ዎዴ፥ «ጎዳይ ኔና ሴሮ» ጌዳዋፔ ኣቲን፥ ቦሪያ ቃላን ኣ ቦላ ፒርዳናው ኮዪቤና።
ሺን ሄ ኣሳቱ ባሬው ኣኬኬናባ ኡባ ቦሪኖ፤ ቃሲ ኡንቱንቱ ዩሺ ቆፔና ዶዓቱዋዳን፥ ሜታ ኤራቴን ኤሪያ ዬዋቱ ኡንቱንታ ዪሲያዋንታ።
ኡንቱንቶ ኣዬሮ! ኣዪሲ ጎፔ፥ ኡንቱንቱ ቃዬሊ ሃሜቴዳ ኦጊያ ሃሜቴዲኖ። ሻሉዋ ዲራው ጊዴ፥ ባላሚ ኦዳዋ ማላ ባዪዙዋ ኦዲኖ። ቃሲ ቆሬ ጊያ ቢታኒ ማካሊዴ ዬዳዋዳን፥ ኡንቱንቱካ ማካሊዴ ዬዲኖ።
ሄዋንቱ ሲቁዋን ሾቢያ ሂንቴ ሚያሳን ሂንቴናና ያሺ ባዪናን ሚያ ዎዴ፥ ቆሴቴዳ ቡዋ ማላ። ኡንቱንቱ ባሬንቱ ፃላላ ናጊኖ። ኡንቱንቱ ጫርኩ ኣፊያ ኢራይ ባዪና ሻሪያ ማላ፤ ቃሲ ኡንቱንቱ ቦኒያን ኣይፊያ ኣዪፌና፥ ፃጱዋና ሾዴቲዴ፥ ሙሌካ ሜሌዳ ሚ ማላ።
ኡንቱንቱ ባሬንቱ ፖኩዋ ጌንና ሆሞቲያ፥ ኢታ ኣባ ቤታ ማላ። ኡንቱንቱ፥ ፆሳይ፥ ሜናው ሳካና ማኒ ሳዓ ጊጊሲ ዎዳ ዩዪያ ፆሊንታቱዋ ማላ።
ሄኖኪ ኣዳማፔ ዶሚና፥ ላፑን ዬሌታ ጊዲያዌ፥ ዳሮ ዎዲያፔ ካሴ ኡንቱንቱዋ ቲምቢቲያ ኦዲዴ፥ ሃዋዳን ያጌዳ፤ «ኣኬኪቴ፤ ፆሳ ኤሬና ናጋራንቻ ኣሳቱ ኦዳ ኢታ ኦሱዋ ኡባዉኔ ቃሲ ፆሳ ኤሬና ሄ ኢታ ኣሳቱ ፆሳ ቦላ ሃሳዬዳ ኢታ ሃሳያ ኡባው፥ ጎዳይ ኡንቱንቱ ኡባ ቦላ ፒርዳናው፥ ባሬ ጮራ ሻዓ ጌሻቱዋና ኢቲፔ ያና» ያጌዳ።
<range>
ሄ ኣሳቱ ኡባ ዎዴ ዙዙሚኖኔ ሃራቱዋ ኣማሳሊኖ፤ ቃሲ ባሬንቱ ኢታ ኣሙዋ ካሊኖ፤ ባሬንቱ ሁጴው ጎዓ ዴማናው ሃራቱዋ ሳቢኖኔ ባሬንቱ ኮሻ ዎጋፔ ኣዴ፥ ቁ ኦ ሃሳዪኖ።
ሺን ታ ሲቃቶ፥ ኑ ጎዳ ዬሱሲ ኪሪስቶሲ ኪቴዳዋንቱ ሂንቴንቶ ቤኒ ሃሳዬዳ ቃላ ኣኬኪቴ።
ኡንቱንቱ ሂንቴንቶ፥ «ዉርሴ ዎዲያን፥ ባሬንቶ ፆሳይ ባዪናዋንቱ፥ ባሬንቱ ኣሙዋ ካሊያዋንቱ፥ ቃሲ ሂንቴ ቦላ ቂሊጪያዋንቱ ያና» ያጌዲኖ።
ሄዋንቱ ኣሳ ጊዶን ሻኮቴ ሜያዋንታኔ፥ ባሬንቱ ኢታ ኣሞ ሞዴቴዳዋንታ፤ ቃሲ ጌሻ ኣያናይ ባይናዋንታ።
ሺን ታ ሲቃቶ፥ ኡባፔ ኣያ ጌሻ ኣማኑዋን ሂንቴ ሁጲያ ኬፂቴ፤ ቃሲ ጌሻ ኣያና ዎልቃን ፆሳ ዎሲቴ።
ቃሲ ኑ ጎዳይ ዬሱሲ ኪሪስቶሲ ባሬ ማሮቴን ሂንቴንቶ ኢማና ሜና ዴዑዋ ናጊዴ፥ ሂንቴ ሁጲያ ፆሳ ሲቁዋን ዎቴ።
ኢቲ ኢቲ ሲ ዴዒያ ኣሳቶ ቃሬቲቴ።
ኢቱዋ ኢቱዋ ታማፔ ዳፊ ኬሲዴ ኣሺቴ። ቃሲ ሃራይ ኣቶ ኡንቱንቱ ኢታ ኣሙዋን ቱኔዳ ማዩዋ ኢፂዴካ፥ ኢቶ ኢቶ ያሻቴን ቃሬቲቴ።
ሂንቴ ኩንዴናዳን፥ ሂንቴና ናጋናዉኔ ፖኩ ባይናዋንታ ኡዲዴ፥ ባሬ ቦንቹዋ ሲን ዎልቃማ ናሼቻን ሺሻናው ዳንዳዪያ ኑና ኣሺያ ኢቲ ፆሳው፥ ኑ ጎዳ ዬሱሲ ኪሪስቶሳ ባጋና ቦንቹ፥ ጊታቴይ፥ ዎልቃይኔ ማታይ፥ ኣዳ ዎዴ ኡባፔኔ ሃዒኔ ሜና ጋካናው ጊዶ። ኣሜንዒ።
<range>
ኤሌሊ ሃናናው ቤሲያዋ ባሬ ኦሳንቻቱዋ ቤሳና ማላ፥ ፆሳይ ዬሱሲ ኪሪስቶሳው ኢሜዳ ሳፃይ ሃዋ፤ ዬሱሲ ባሬ ኪታንቻ ኪቲዴ፥ ሃ ሳፃ ባሬ ኦሳንቻ ዮሃኒሳ ኤሪሴዳ።
ዮሃኒሲ ቤዒዴ ቱማቴን ኦዴዳ ኡባብይ፥ ፆሳ ቃላኔ ዬሱሲ ኪሪስቶሳ ማርካቴ።
ሃ ማፃፋ ናባቢያ ኡራይ ኣንጄቴዳዋ፤ ቃሲ ሃ ቲምቢቲያ ማፃፋ ሲሲያዋንቱኔ ሃ ማፃፋን ፃፌቴዳዋ ናጊያዋንቱ ኣንጄቴዳዋንታ፤ ኣዪሲ ጎፔ፥ ሃ ዬዉ ፖሌታናው ዎዲ ማታቴዳ።
ታኒ ዮሃኒሲ፥ ኢሲያ ጋዲያን ዴዒያ ላፑ ዎሳ ጎሌቶ ያጋይ፤ ካሴ ዴዒያ ፆሳፔ፥ ሃዒካ ዴዒያ ፆሳፔ፥ ሲንፔካ ያና ፆሳፔ፥ ቃሲ ኣ ካዉቴ ኦይዲያ ሲንን ዴዒያ ላፑ ኣያናቱዋፔ፥ ኣ ኬካቴይኔ ሳሮቴይ ሂንቴንቱሲ ጊዶ።
ቃሲ ኣማኔቴዳ ማርካ፥ ሃይቁዋፔ ኮይሮ ዴንዴዳ ናዓፔ፥ ሳዓ ካታቱዋ ሞዲያ ዬሱሲ ኪሪስቶሳፔ ኣ ኬካቴይኔ ሳሮቴይ ሂንቴንቱሲ ጊዶ። ኢ ኑና ሲቄኔ ቃሲ ኑ ናጋራ ኣይሌቴፔካ ባሬ ሱን ኑና ኬሴዳ።
ኑኒ ባሬ ፆሳዉኔ ኣዎ ኦና ማላ፥ ኢ ኑና ካታቱዋኔ ቄሳቱዋ ኦዳ፤ ኣው ሜናፔ ሜና ጋካናው ቦንቹኔ ሞዲያ ዎልቃይ ጊዶ። ኣሜንዒ።
ቤዒቴ፥ ዬሱሲ ሻርያኒ ዬ። ኣሳይ ኡባይ፥ ሃራይ ኣቶ፥ ኣ ጫዴዳዋንቱካ ኣ ቤዓና፤ ሳዓን ዴዒያ ኣሳይ ኡባይ ኣ ጋሱዋን ዬካናዋንታ። ሃዌ ቱሙፔ ሃናናዋ። ኣሜንዒ።
ካሴ ዴዒያዌ፥ ሃዒካ ዴዒያዌ፥ ሲንፔካ ያና ጎዳይ፥ ኡባፔ ዎልቃማ ፆሳይ፥ «ኡባባው ኣልፋይኔ ኦሜጋይ፥ ኮይሩኔ ዉርሴይ ታና» ያጌ።
ታኒ ዮሃኒሲ፥ ሂንቴንቱ ኢሻይ፥ ሂንቴናና ዬሱሲ ኪሪስቶሳ ዋዪያኔ ኣ ካዉቴ ቃሲ ኣ ዳንዳያ ኢቲፔ ሻኬቲያዌ፥ ፆሳ ቃላ ኦዴዳ ዲራዉኔ ዬሱሳዋ ማርካቴዳ ዲራው፥ ፒፂሞ ጊያ ሃይ ዶዶ ቢታን ዴዓዲ።
ጎዳ ጋላሳን ታኒ ኣያናን ዴዓይ፤ ታኒ ታፔ ጉዬና ማላካታ ዋሱዋ ማላ ዎልቃማ ኮሻ ሲሳዲ።
ሄ ኮሻይ ታና፥ «ኔኒ ቤዒያዋ ማፃፋን ፃፋ፤ ኢሲያን ዴዒያ ላፑ ዎሳ ጎሌቶ፥ ኤፌሶና፥ ሳሚሪኔሳ፥ ጴርጋሞና፥ ቲያፂሮና፥ ሳርዴሳ፥ ፒላዴሊፊያ፥ ሎዶቂያ ዎሳ ጎሌቶ ዬዳ» ያጌዳ።
ታኒ ታው ኦዲያ ኮሻ ቤዓናው ጉዬ ሲማዲ፤ ፆምፒያ ዎያ ላፑ ዎርቃ ባላቱዋ ቤዓዲ።
ሄ ባላቱዋ ጊዶን ኣሳ ናዓ ማላቲያዋ ቤዓዲ፤ ኣዱሳ ኣፊላ ባሬ ጌዲያ ጋ ማዪዴ፥ ዎርቃ ዳንጩዋ ባሬ ቲራን ዩሺ ኣዳ።
ኣ ሁጲኔ ኣ ሁጲያ ቢናናይ ቦ ዶርሳ ኢሲኪያኔ ሄዋፔካ ኣዴ ሻቻ ማላቴ፤ ኣ ኣይፊካ ታማ ላጩዋ ማላቴ።
ኣ ጌዲካ ጮጪያ ታማን ቴሪዴ ጶሊያ ናሃሲያ ጊያ ቢራታ ማላቴ፤ ኣ ኮሻይካ ዎልቃማ ሻፋ ጉን ማላ።
ኢ ባሬ ኡሼቻ ኩሺያን ላፑ ፆሊንታቱዋ ኦይቄዳ። ኣ ዶናፔ ላዑ ባጋና ቃሬቴዳ ማሻይ ኬሴዳ። ኣ ዴሙካ ሎይ ፖዒያ ኣዋይፊያ ማላቴ።
ታኒ ኣ ቤዔዳ ዎዴ ሃይቄዳዋዳን ሃናዴ፥ ኣ ጌዲያ ማታን ኩንዳዲ። ባሬ ኡሼቻ ኩሺያ ታ ቦላ ዎዴ፥ ታና ሃዋዳን ያጌዳ፤ «ያዮፓ፤ ኮይሩካ ዉርሴይካ ታና።
ታኒ ዴዑዋን ዴዒያዋ። ታኒ ሃይቃዲ፤ ሺን ቤዓ፥ ሜ ሜናዉካ ዴዑዋን ዴዓይ። ሃይቁዋ ቁልፒኔ ሲዖሊያ ቁልፒ ታ ኩሺያን ዴዔ።
ሲሚ ኔኒ ቤዔዳባኔ ሃዒ ዴዒያዋ፥ ቃሲ ሲንፔ ሃናናባ ፃፋ።
ኔኒ ታ ኡሼቻ ኩሺያን ቤዔዳ ላፑ ፆሊንታቱዋ ቢሌይኔ ቃሲ ፆምፓቱዋ ዎያ ላፑ ዎርቃ ባላቱዋ ቢሌይ ሃዋ፤ ላፑ ፆሊንታቱ ላፑ ዎሳ ጎሌቱዋ ኪታንቻቱዋ፤ ዎሳ ጎሊያ ላፑ ዎርቃ ባላቱ ላፑ ዎሳ ጎሊያ።
«ኤፌሶኔን ዴዒያ ዎሳ ጎሌ ኪታንቻው ሃዋዳን ያጋዴ ፃፋ፡ ‹ባሬ ኡሼቻ ኩሺያን ላፑ ፆሊንቲያ ኦይቄዳዌ፥ ፆምፓቱዋ ዎያ ላፑ ዎርቃ ባላቱዋ ጊዱዋና ሃሜቲያዌ ሃዋዳን ያጌ።
ታኒ ኔ ኪታ፥ ኔ ዳቡራኔ ኔ ጌንጩዋ ኤራይ። ቃሲ ኔኒ ኢታ ኣሳቱዋ ጌንጫናው ዳንዳያቤናዋካ ታኒ ኤራይ፤ ዬሱሲ ኪቴዳዋንታ ጊዴናን ዴዒዴ ባሬንታ፥ ‹ኑኒ ዬሱሲ ኪቴዳዋንታ› ጊያዋንታ ኔኒ ፆሞሳዴ፥ ኡንቱንቱ ዎርዶ ጊዲያዋ ዴሜዳዋካ ኤራይ።
ኔኒ ጌንጫዳ፤ ቃሲ ታ ሱን ዲራዉካ ሜቱዋ ዳንዳያዳ፤ ዳቡራቤይካ።
ሺን ታኒ ኔና ካያባይ ዴዔ፤ ኣዪሲ ጎፔ፥ ኔኒ ካሴ ኔ ሲቁዋ ኣጋዳ።
ሲሚ ኔኒ ሃቃፔ ኩንዳዲንቶኔ ኣኬካ። ኔ ናጋራፔ ሲማ፤ ኔኒ ካሴ ኦያ ኦሱዋ ኦ። ሄዌ ዮፔ፥ ታኒ ኔኮ ያና፤ ያዴ ኔኒ ኔ ናጋራፔ ሲማና ዮፔ፥ ኔኒ ፆምፒያ ዎያ ኔ ባላ ኣ ሳዓፔ ኣካዲጋና።
ሺን ኢቲባ ሎይዳ፤ ኒቆላዋቱዋ ኦሱዋ፥ ታኒ ኢፂያዋ ኔኒካ ኢፃዳ።
‹ሲሳናው ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ፤ ታኒ ፆኒያ ኡራው ፆሳ ጌኔቲያን ሞኪያ ዴዑዋ ሚ ኣይፊያ ማናው ኢማና› ያጌ» ያጋዴ ፃፋ።
«ሳሚሪኔሳን ዴዒያ ዎሳ ጎሌ ኪታንቻው ሃዋዳን ያጋዴ ፃፋ፡ ‹ሃይቄዳዌ፥ ሃይቁዋፔካ ዴንዴዳዌ፥ ኮይሩኔ ዉርሴይ ሃዋዳን ያጌ።
‹ታኒ ኔ ዋዪያኔ ኔ ሂዬሳቴ ኤራይ፤ ሺን ኔኒ ዱሬ። ኣዪሁዳ ጊዴናን ዴዒዴ ባሬንታ፥ ‹ኑኒ ኣዪሁዳ› ጊያዋንቱ ቦሪያዋ ታኒ ኤራይ፤ ሺን ኡንቱንቱ ሴፃና ማባራን ዴዒኖ።
ኔኒ ዋዬታና ዋዬው ያዮፓ። ቤዓ፥ ፃላሂያ ካፑ ሂንቴፔ ኣማሬዳዋንታ ፆሞሳናው ቃሾ ጎሌን ዬጋና፤ ታሙ ጋላሳ ጋካናው ሂንቴንቱ ዋዬታና። ሃይቃና ጋካናሲካ ኣማኔቴዳዋ ጊዳ፤ ታኒ ኔው ዴዑዋ ኣኪሊሊያ ኢማና።
‹ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ፤ ፆኒያ ኡራይ ላዔዋ ሃይቁዋን ቆሄቴና› ያጌ» ያጋዴ ፃፋ።
«ጴርጋሞናን ዴዒያ ዎሳ ጎሌ ኪታንቻው ሃዋዳን ያጋዴ ፃፋ፡ ‹ላዑ ባጋና ሌፌቴዳ ማሻይ ዴዒያዌ ሃዋዳን ያጌ።
‹ታኒ ኔኒ ዴዒያ ሳዓ ኤራይ። ኔኒ ሴፃና ካዉቴ ኦይዲ ዴዒያ ሳዓን ዴዓሳ፤ ታ ሱን ሚኒሳ ናጋሳ። ሃራይ ኣቶ፥ ሴፃናይ ዴዒያ ሳዓን ሂንቴንቱ ማታን ኣሳይ ዎዳ ታኒ ኣማኒያ ማርካይ ኣንቲጳሲ ዴዒያ ዎዴካ ታና ኣማኒያዋ ኣጋቤይካ።
ሺን ታኒ ኔና ቦሪያ ጉባይ ዴዔ፤ ኢስራዔሊያ ኣሳይ ኤቃው ያርሼዳ ቁማ ማናዳኒኔ ዎሹማናዳን ኡንቱንታ ናጋራ ኦሲሴዳ ባላቃ ታማሪሴዳ ባላማ ቲሚርቲያ ታማሪያ ኣማሬዳ ኣሳቱ ኔናና ዴዒኖ።
ሄዋዳንካ፥ ቃሲ ኒቆላዋቱዋ ቲሚርቲያ ታማሪያ ኣሳቱ ኔናና ዴዒኖ።
ሄዋ ዲራው፥ ኔኒ ኔ ናጋራፔ ሲማ፤ ሄዌ ዮፔ፥ ታኒ ኔኮ ኤሌካ ያና፤ ያዴ ሄ ኣሳቱዋና ታ ዶናፔ ኬሲያ ማሻን ኦሌታና።
‹ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ። ፆኒያ ኡራው ታኒ ጌማን ዴዒያ ማናፔ ኣማሬዳዋ ኢማና። ቃሲ ታኒ ቦ ሹቻካ ኣው ኢማና፤ ኣኪያ ኡራፔ ኣቲን፥ ኦኒኔ ኤሬና ኦራ ሱንይ ሄ ሹቻ ቦላ ፃፌቲ ኡቴዳ› ያጌ» ያጋዴ ፃፋ።
«ቲያፂሮኔን ዴዒያ ዎሳ ጎሊያ ኪታንቻው ሃዋዳን ያጋዴ ፃፋ፡ ‹ፆሳ ናዓይ፥ ታማ ላጩዋ ማላቲያ ኣይፊ ዴዒያዌ፥ ቃሲ ጮጪያ ታማን ቴሪዴ ጶሊያ ናሃሲያ ጌቴቲያ ቢራታ ማላቲያ ጌዲ ዴዒያዌ፥ ሃዋዳን ያጌ።
‹ታኒ ኔ ኦሱዋ፥ ኔ ሲቁዋ፥ ኔ ኣማኑዋ፥ ኔ ማዱዋኔ ኔ ጌንጩዋ ኤራይ፤ ኔኒ ኮይሮ ኦያዋፔ ሃዒ ዳሪሳዴ ኦያዋ ታኒ ኤራይ።
ሺን ታኒ ኔና ካያባይ ዴዔ፤ ባሬና፥ ‹ታኒ ናባቶ› ያጊያ ሚሺራቶ ኤልዛቤሎ ሼኔኮ ጋዳ፤ ሄ ሚሺራታ ታ ኦሳንቻቱ ዎሹማናዳኒኔ ኤቃው ያርሼዳ ቁማ ማናዳን፥ ታማሪሳዉኔ ባሌው።
ኢዛ ባሬ ናጋራፔ ሲማና ማላ፥ ታኒ ኢዚው ዎዲያ ኢማዲ፤ ሺን ዎሹማናው ካጄሊያዋፔ ኢዛ ሲማናው ኮያቤይኩ።
ቤዒቴ፥ ታኒ ኢዞ ጊሱዋን ኩንዲሲና፤ ሳኩዋን ኢዛ ዋዬታና። ኢዚና ዎሹሚያዋንቱ ሄ ኢዚና ኦያ ናጋራፔ ሲማና ዮፔ፥ ኡንቱንታካ ዎልቃማ ዋዪያን ዬጋና።
ታኒ ኢዚ ናናካ ዎና፤ ቃሲ ዎሳ ጎሊያ ኡባይካ ታኒ ኣሳ ቆፋኔ ኣሙዋ ኤሪያዋ ጊዲያዋ ኤራና፤ ታኒ ሂንቴንቱሲ ሂንቴንቱ ኪታ ማላ ኢማና።
‹ቲያፂሮኔን ዴዒያ ሃራቶ፥ ሃ ኢታ ቲሚርቲያ ታማሪቤናዋንቶ፥ ሃራቱ፥ «ሴፃና ጪሞ ዬዉዋ» ጊያዋ ሂንቴንቱ ታማሪቤዪኪታ፤ ታኒ ሂንቴንታ ሃራ ዴፁዋ ቶሲኬ ጋይ።
ሺን ታኒ ያና ጋካናው ሂንቴንቱሲ ዴዒያዋ ሎይ ናጊቴ።
‹ፆኔዳዎኔ ዉርሴይ ጋካናው ታ ኪታ ናጌዳዎ፥ ኣሳ ዛሪያ ኡባ ሞዳና ማላ፥ ታኒ ታ ኣዉዋፔ ኣኬዳ ማታ ማላ ኣው ኢማና፤ «ኢ ኣሳ ዛሪያ ኡባ ቢራታ ፃምዓን ሞዳናኔ ኡርቃፔ ሜታ ሚሻ ሜንያዋዳን ሜንና።»
<range>
ቃሲ ታኒ ኣው ባካሊያ ፆሊንቲያ ኢማና።
ሲሳናው ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ› ያጌ» ያጋዴ ፃፋ።
«ሳርዴሳን ዴዒያ ዎሳ ጎሊያ ኪታንቻው ሃዋዳን ያጋዴ ፃፋ፡ ‹ፆሳ ኣያና ላፑናቱኔ ላፑ ፆሊንታቱ ዴዒያዌ ሃዋዳን ያጌ። ‹ታኒ ኔ ኪታ ኤራይ፤ ኣሳይ ኔና ሼምፑዋና ዴዓሳ ጊንቶካ፥ ኔኒ ሃይቃዳ።
ቤጎታ! ኣቴዳዋኔ ሃይቃናው ማቴዳዋ ሜን። ኣዪሲ ጎፔ፥ ኔ ኪታይ ታ ፆሳ ሲንን ፖሎ ጊዴናዋ ታኒ ዴማዲ።
ሲሚ ኔኒ ኣኬዳዋኔ ሲሴዳዋ ኣኬካ፤ ናጋ፤ ኔ ናጋራፔካ ሲማ። ኔኒ ቤጎቴናዋ ጊዶፔ፥ ታኒ ኔኮ ካዪሱዋዳን ያና፤ ታኒ ዎይሳዴ ያኔንቶ ኔኒ ኤራካ።
ሺን ባሬንቱ ማዩዋ ቂቲሲቤና ኣማሬዳ ኣሳቱ ሳርዴሳን ኔናና ዴዒኖ። ኡንቱንቱ ቦ ማዩዋ ማዪዴ ታናና ሃሜታና፤ ኣዪሲ ጎፔ፥ ኡንቱንቱ ቦ ማዩዋ ማያናው ቤሲያዋንታ።
ፆኒያዌ ሄዋዳንካ ቦ ማዩዋ ማያና። ታኒ ኣ ሱን ዴዑዋ ማፃፋፔ ቁጪኬ፤ ታኒ ታ ኣቡ ሲንኒኔ ኣ ኪታንቻቱዋ ሲንን ኢ ታዋ ጊዲያዋ ማርካታና።
‹ሲሳናው ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ› ያጌ» ያጋዴ ፃፋ።
«ፒላዴሊፊያን ዴዒያ ዎሳ ጎሊያ ኪታንቻው ሃዋዳን ያጋዴ ፃፋ፡ ‹ዳዊቴ ቁልፒያ ኦይቄዳዌ፥ ኦኒኔ ጎርዳናው ዳንዳዬናዳን ዶዪያዌ፥ ቃሲ ኦኒኔ ዶያናው ዳንዳዬናዳን ጎርዲያዌ ጌሻይኔ፥ ቱማንቻይ ሃዋዳን ያጌ።
‹ታኒ ኔ ኪታ ኤራይ። ቤዓ፥ ታኒ ኔ ሲንን ኦኒኔ ጎርዳናው ዳንዳዬና ፔንጊያ ዎዲ፤ ኣዪሲ ጎፔ፥ ኔ ዎልቃይ ጉ ጊዶፔኔ፥ ታ ቃላ ናጋዳኔ ታ ሱንካ ኤሪኬ ጋቤይካ።
ቤዓ፥ ኣዪሁዳ ጊዲኪኖ ሺን ባሬና፥ ‹ኑኒ ኣዪሁዳ› ጊዴ ዎርዶቲያ ሴፃና ኣዪሁዳ ዎሳ ጎሊያ ታኒ ኣሃዴ፥ ኔ ሲንን ጎይኒሳናኔ ኔና ሲቂያዋካ ኡንቱንታ ኤሪሳና።
ኔኒ ጌንጩዋን ታ ኣዛዙዋ ናጌዳ ዲራው፥ ሳዓን ዴዒያ ኣሳ ፓጫናው ኩሜን ሳዓ ቦላ ዪያ ዋዪያ ዎዲያፔ ታኒካ ኔና ናጋና።
ታኒ ኤሌካ ያና፤ ኦኒኔ ኔ ኣኪሊሊያ ኣኬና ማላ፥ ኔው ዴዒያዋ ሚኒሳ ኦይቃ።
ታኒ ፆኒያ ኡራ ታ ኣዉዋ ጌሻ ጎሊያን ቱሳ ኦና፤ ኢ ሄዋፔ ኡባካ ኬሴና። ታኒ ታ ፆሳ ሱን፥ ታ ፆሳ ካታማ ሱንኔ ታ ፆሳ ማታፔ ዎና ኦራ ዬሩሳላሜ ሱን ኣ ቦላ ፃፋና። ቃሲ ታኒ ታ ኦራ ሱንካ ኣ ቦላ ፃፋና።
‹ሲሳናው ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ› ያጌ» ያጋዴ ፃፋ።
«ሎዶቂያን ዴዒያ ዎሳ ጎሊያ ኪታንቻው ሃዋዳን ያጋዴ ፃፋ፡ ‹ኣማኔቴዳ ቱማንቻ ማርካይ፥ ፆሳይ ሜዳዋ ኮይሩ፥ «ኣሜንዒ» ጊያዌ› ሃዋዳን ያጌ።
‹ታኒ ኔ ኪታ ኤራይ። ኔኒ ኢርፃ ጊዳካ፤ ዎይ ሴሊያዋ ጊዳካ፤ ኢርፃ ዎይ ሴሊያዋ ጊዳሪኪ።
ኔኒ ኢርፃ ዎይ ሴሊያዋ ጊዴናን፥ ዶምቦሎላ ጊዲያ ዲራው፥ ታኒ ኔና ታ ዶናፔ ጩቻና ሃናይ።
ኣዪሲ ጎፔ ኔኒ፥ «ታኒ ዱሬ፤ ሚሻና ዴዓይ፤ ታና ኣይኔ ኮሼና» ያጋሳ። ሺን ኔኒ ሜቶቲያ ኣሳ፥ ቃሬያ ኣሳ፥ ሂዬሳ፥ ቆቃኔ ካሎቴዳ ኣሳ ጊዲያዋ ኤራካ።
ሄዋ ዲራው፥ ኔኒ ዱሬታና ማላ፥ ታማን ጌዬዳ ዎርቃ፥ ኔና ዬላዪያ ኔ ካሉዋ ካማናው ቦ ማዩዋኔ ቃሲ ሎይ ፄላናው ኔ ኣይፊያ ኦኪያ ሊያ ታፔ ሻማናዳን፥ ታኒ ኔና ዞራይ።
ታኒ ሲቂያ ኡባ ሴራይኔ ሙራይ፤ ሲሚ ሎይ ሴሌታ፤ ኔ ናጋራፔካ ሲማ።
‹ቤዓ፥ ታኒ ካሬን ኤቃዴ ፄሳይ። ኦኒኔ ታኒ ፄሲያዋ ሲሲዴ፥ ካሪያ ዶዮፔ፥ ታኒ ኣኮ ጌላዴ ኣናና ኢቲፔ ካዉዋ ማና፤ ኢካ ታናና ኢቲፔ ማና።
ቃሲ ታኒ ፆናዴ ታ ኣዉዋና ኣ ካዉቴ ኦይዲያን ኡቴዳዋዳን፥ ፆኒያ ኡራው ታናና ታ ካዉቴ ኦይዲያን ኡቲያ ማታ ኢማና።
‹ሲሲያ ሃይይ ዴዒያ ኡራይ ጌሻ ኣያናይ ዎሳ ጎሌቶ ጊያዋ ሲሶ ያጌ› ያጋዴ ፃፋ» ያጌዳ።
ሄዋፔ ጉዪያን፥ ታኒ ሳሉዋን ዶያ ፔንጊያ ቤዓዲ፤ ቃሲ ታው ማላካታዳን ኦዲሺን፥ ታኒ ሲሴዳ ኮይሮ ኮሻይ ታና፤ «ሃዋፔ ጉዪያን፥ ሃናናው ቤሲያዋ ታኒ ኔና ቤሳና፤ ሃ ኬሳ» ያጌዳ።
ኤሌካ ታኒ ጌሻ ኣያና ሞዱዋ ጊዶ ጌላ ኣጋዲ። ቤዒቴ፥ ሳሉዋን ካዉቴ ኦይዲ ዴዔ፤ ሄ ኦይዲያን ኢቱ ኡቴዳ።
ሄ ኡቴዳዋ ማላይ ኣልዖ ኢያሲጲዲያ ሹቻዳኒኔ ኣልዖ ሴርዲኖኔ ሹቻዳኒ ጶሌ። ካዉታ ኦይዲ ዙሉዋን ዩዪ ኣዴ ኡባ ባጋና ኣልዖ ማርጊዲያ ሹቻዳን ጶሌ።
ሄ ካዉቴ ኦይዲያ ዩዪ ኣዴ፥ ሃራ ላታማኔ ኦይዱ ካዉቴ ኦይዳቱ ዴዒኖ፤ ኡንቱንቱን ቦ ማዩዋ ማዪዴ፥ ሁጲያን ዎርቃ ኣኪሊሊያ ዎዳ ላታማኔ ኦይዱ ጪማቱ ኡቴዲኖ።
ካዉቴ ኦይዲያፔ ዋልቃንይ፥ ኮሹንቻይኔ ጉጉን ጉንይ ኬሴዳ፤ ቃሲ ካዉቴ ኦይዲያ ሲንን ላፑ ፆምፓቱ ፖዒኖ። ሄዋንቱ ፆሳ ላፑ ኣያናቱዋ።
ካዉቴ ኦይዲያ ሲንን ቢሪሊያ ማላቲያ ቡርጩኩዋ ኣባይ ዴዔ። ሄ ካዉቴ ኦይዲያፔ ሲንናኔ ጉዬና ኣ ማታን ዩዪ ኣዴ፥ ኣይፊ ኩሜዳ ኦይዱ ዴዑዋን ዴዒያ ሜታቱ ዴዒኖ።
ኮይሮ ዴዑዋን ዴዒያ ሜታይ ጋሙዋ ማላቴ፤ ላዔን ሚዛ ማራ ማላቴ፤ ሄዜንዋ ሶምዒ ኣሳ ዴሙዋ ማላቴ፤ ቃሲ ኦይዴን ፓሊያ ኣርጋን ማላቴ።
ኦይዱ ዴዑዋን ዴዒያ ሜታቶ ሁጲያን ሁጲያን ኡሱፑን ቄፊ ዴዔ፤ ኡንቱንቶ ቦላን ጋርሳንካ ኡባሳን ኣይፊ ኩሜዳ። ኡንቱንቱ ቃማኔ ጋላሲ፥ «ጌሻው፥ ጌሻው፥ ጌሻው፥ ካሴ ዴዒያዎ፥ ሃዒካ ዴዒያዎ፥ ቃሲ ሲንፔ ያናዎ፥ ጎዳው፥ ኡባፔ ዎልቃማ ፆሳው» ጊያዋ ኣጊኪኖ።
ሄ ሜታቱ ካዉቴ ኦይዲያን ኡቴዳ ሜ ሜናው ዴዑዋን ዴዒያዋ ማዚሙሪያን ሳቤዳ ዎዴ፥ ቦንቼዳ ዎዴኔ ጋላቴዳ ዎዴ፥
ላታማኔ ኦይዱ ጪማቱ ካዉቴ ኦይዲያን ኡቴዳ ሜ ሜናው ዴዒያዋ ሲንን ጉፋኒዴ፥ ኣው ጎዪኒኖ፤ ባሬንቱ ኣኪሊሊያ ካዉቴ ኦይዲያ ሲንን ዎዴ ሃዋዳን ያጊኖ።
«ኑ ጎዳው ፆሳው፥ ኔኒ ቦንቹዋ፥ ሳባኔ ዎልቃ ኣካናው ቤሳሳ። ኣዪሲ ጎፔ፥ ኡባባ ኔኒ ሜዳ፤ ቃሲ ኡባባይካ ኔኒ ኮዬዳዋዳን ሃኔዳኔ ዴዔዳ» ያጊኖ።
ኢቲ ፃፄቶ ማፃፋይ ካዉቴ ኦይዲያን ኡቴዳዋ ኡሼቻ ኩሺያን ዴዒያዋ ቤዓዲ፤ ሄ ፃፄቶ ማፃፋይ ላዑ ባጋናካ ፃፌቲ ኡቴዳ፤ ቃሲ ላፑ ማታፋይ ኣ ቦላ ኣታሜቴዳ።
ታኒ ኢቲ ዎልቃማ ኪታንቻይ ባሬ ቃላ ቁ ኡዲዴ፥ «ማታፋ ዶዪዴ፥ ፃፄቶ ማፃፋ ቢላናው ቤሲያ ኡራይ ኦኔ?» ያጊዴ፥ ኣዋጂያዋ ቤዓዲ።
ሳሉዋን ጊዲና ዎይ ሳዓን ጊዲና፥ ዎይ ሳዓፔ ጋርሳን ጊዲና፥ ሄ ፃፄቶ ማፃፋ ቢላናው ዎይ ኣ ጊዱዋ ፄላናው ኦኒኔ ቤሲያዌ ባዋ።
ፃ ማፃፋ ቢላናው ዎይ ኣ ጊዱዋ ፄላናው ቤሲያ ኡራይ ባይና ዲራው፥ ታኒ ዳሮ ዬካዲ።
ጪማቱዋፔ ኢቱ ታና፥ «ዬኮፓ፤ ቤዓ፥ ዪሁዳ ዛሪያ ጊዴዳ ጋሙ፥ ዳዊቴ ዛሪ ፆኔዳ። ኢ ማታፋ ዶያናዉኔ ፃፄቶ ማፃፋ ቢላናው ቤሴ» ያጌዳ።
ታኒ ካዉቴ ኦይዲያፔ፥ ዴዑዋን ዴዒያ ኦይዱ ሜታቱዋፔኔ ቃሲ ጪማቱዋፔ ጊዱዋን፥ ሹኬቴዳ ዶርሳ ማላቲዴ ኤቄዳዋ ቤዓዲ፤ ኣው ላፑ ካጬቱኔ ላፑ ኣይፌቱ ዴዒኖ። ሄዋንቱ ኣላሚያ ኡባ ኪቴቴዳ ፆሳ ላፑ ኣያናቱዋ።
ሄ ዶርሳይ ቢዴ፥ ካዉቴ ኦይዲያ ቦላ ኡቴዳዋ ኡሼቻ ኩሺያፔ ፃፄቶ ማፃፋ ኣኬዳ።
ኢ ሄ ፃፄቶ ማፃፋ ኣኬዳ ዎዴ፥ ዴዑዋን ዴዒያ ኦይዱ ሜታቱኔ ላታማኔ ኦይዱ ጪማቱ ኣ ሲንን ኩንዴዲኖ። ኡንቱንቱ ሁጲያን ሁጲያን ዲኔ ኢፃናይ ኩሜዳ ዎርቃ ሚሻ ኦይቄዲኖ። ሄ ኢፃናይ ጌሻቱ ፆሳ ዎሲያዋ።
ኡንቱንቱ፥ «ፃ ማፃፋ ኣካናዉኔ ማታፋ ዶያዴ ፄላናው ኔው ቤሴ። ኣዪሲ ጎፔ፥ ኔኒ ሹኬታዳ። ኔኒ ቆሙዋ ኡባፔ፥ ዱማ ዱማ ጋዲያ ቃላ ኡባፔ፥ ያራ ኡባፔኔ ዛሪያ ኡባፔ ኔ ሱን ፆሳው ኣሳ ዎዛዳ።
ኑ ፆሳው ኦና ማላ፥ ኡንቱንታ ኔኒ ካታቱዋኔ ቄሳቱዋ ኦዳ። ቃሲ ኡንቱንቱ ሳዓን ሞዳና» ያጊዴ ኦራ ማዚሙሪያ ዬፂኖ።
ሄዋፔ ጉዪያን፥ ታኒ ፄላዴ፥ ካዉቴ ኦይዲያ፥ ዴዑዋን ዴዒያ ኦይዱ ሜታቱዋኔ ጪማቱዋ ዩዪ ኣዴ ኤቄዳ ዳሮ ኪታንቻቱዋ ኮሻ ሲሳዲ፤ ኡንቱንቱ ሻዓኒኔ ሚሎኒያን ፓይዴቴዲኖ።
ሄ ኪታንቻቱ ባሬንቱ ቃላ ቁ ኡዲዴ፥ «ሹኬቴዳ ዶርሳይ ዎልቃ፥ ዱሬቴ፥ ኣዳ ኤራ፥ ሚኖቴ፥ ቦንቹዋ፥ ሳባ፥ ጋላታ ኣካናው ቤሴ!» ያጌዲኖ።
ሄዋፔ ጉዪያን፥ ሳዓን፥ ሳሉዋን፥ ሳዓፔ ጋርሳኒኔ ኣባ ጊዱዋን ዴዒያ ሜታ ኡባይኔ ቃሲ ሄዋንቱን ዴዒያ ሜታ ኡባይ፥ «ካዉቴ ኦይዲያ ቦላ ኡቴዳዎኔ ዶርሳው ጋላታይ፥ ቦንቹ፥ ሳባይኔ ዎልቃይ ሜ ሜናው ጊዶ!» ያጊዴ ዬፂሺን ሲሳዲ።
ዴዑዋን ዴዒያ ኦይዱ ሜታቱ፥ «ኣሜንዒ» ያጊና፥ ጪማቱ ጉፋኒዴ ጎዪኔዲኖ።
ዶርሳይ ላፑ ማታፋቱዋፔ ኢቱዋ ዶዪሺን ቤዓዲ፤ ቃሲ ሼምፑዋና ዴዒያ ኦይዱ ሜታቱዋፔ ኢቱ ጉጉን ጉን ማላቲያ ኮሻን፥ «ሃ ያ!» ያጊያዋ፥ ታኒ ሲሳዲ።
ታኒ ኢቲ ቦ ፓራ ቤዓዲ። ሄ ፓራ ቶጌዳዌ ዎንዳፊያ ኦዪቄዳ፤ ቃሲ ኣው ኣኪሊሊ ኢሜቴዳ። ኦላ ኢ ፆኒዲኔ ቃሲካ ፆናናው ኬሴዳ።
ዶርሳይ ላዔን ማታፋ ዶዬዳ ዎዴ፥ ሼምፑዋና ዴዒያ ሜታቱዋ ላዔን፥ «ሃ ያ!» ያጊያዋ፥ ታኒ ሲሳዲ።
ቃሲ ሃራ ዳማ ፓራይ ኬሴዳ። ኣሳይ ኢቱ ኢቱዋና ሹኬታና ማላ፥ ሄ ፓራ ቶጌዳዎ ሳዓን ሳሮቴ ዲጊያ ዎልቃይ ኢሜቴዳ። ዎጋ ማሻይ ኣው ኢሜቴዳ።
ዶርሳይ ሄዜን ማታፋ ዶዬዳ ዎዴ፥ ዴዑዋን ዴዒያ ሜታቱዋ ሄዜን፥ «ሃ ያ!» ያጊያዋ፥ ታኒ ሲሳዲ። ያታዴ ካሬ ፓራይ ኬሴዳዋ ቤዓዲ፤ ቃሲ ሄ ፓራ ቶጌዳዌ ባሬ ኩሺያን ሚዛኒያ ኦዪቄዳ።
ታኒ ዴዑዋን ዴዒያ ኦይዱ ሜታቱዋ ጊዶፔ ኮሻ ማላቲያባ ሲሳዲ። ሄ ኮሻይ፥ «ኢቲ ጋላሳ ኦሶ ዲርጉ ባጋ ኪሉዋ ዛርጋ፤ ቃሲ ኢቲ ጋላሳ ኦሶ ዲርጉ ኢቲ ኪሉዋ ባጋ ባንጋ። ሺን ዛይቲያኔ ዎዪኒያ ኤሳ ቆሆፓ» ያጊያዋ ሲሳዲ።
ዶርሳይ ኦይዴን ማታፋ ዶዬዳ ዎዴ፥ ዴዑዋን ዴዒያ ሜታቱዋ ኦይዴን፥ «ሃ ያ!» ያጊያዋ፥ ታኒ ሲሳዲ።
ታኒ ጊራጬ ፓራይ ኬሴዳዋ ቤዓዲ። ሄ ፓራ ቶጌዳዋ ሱንይ ሃይቁዋ፤ ኣ ጌዱዋ ሲዖሊ ካሌዳ። ሃይቁኔ ሲዖሊ ሳዓፔ ኦይዴን ኩሺያ ኦላን፥ ኮሻን፥ ሃርጊያን፥ ዶዓን ዎሳና ማላ፥ ኡንቱንቱሲ ማታይ ኢሜቴዳ።
ዶርሳይ ኢቼሼን ማታፋ ዶዬዳ ዎዴ፥ ኡንቱንቱ ፆሳ ቃላ ኦዴዳ ዲራዉኔ ባሬንቱ ማርካቴን ኣማኔቴዳ ዲራው፥ ሹኬዳ ኣሳ ሼምፑዋ ያርሹዋ ያርሺያሳፔ ጋርሳን ቤዓዲ።
ኡንቱንቱ ባሬንቱ ቃላ ቁ ኡዲዴ፥ «ኡባ ሞዲያ ጎዳው፥ ጌሻው፥ ቱማንቻው፥ ሳዓን ዴዒያ ኣሳ ቦላ ኣዉዴ ፒርዳይ? ቃሲ ኑ ሱ ኣዉዴ ጪጌታይ?» ያጌዲኖ።
ኡንቱንቶ ሁጲያን ሁጲያን ቦ ማዩ ኢሜቴዳ። ኡንቱንቱዋዳን ሃይቃናው ቤሲያ ኡንቱንቱ ላጌ ኦሳንቻቱዋ ፓይዱኔ ኡንቱንቱ ኢሻቱዋ ፓይዱ ኩማና ጋካናው፥ ኡንቱንቱ ኣማሬዳ ዎዲያ ታኪሻና ማላ፥ ኡንቱንቱሲ ኦዴቴዳ።
ዶርሳይ ኡሱፑን ማታፋ ዶዬዳ ዎዴ፥ ታኒ ቤዓዲ፤ ቢታይ ሎይ ቃፄዳ። ኣዋይፊ ካሬ ማዩዋዳን ካሬፄዳ፤ ኣጌናይካ ሙሌ ሱ ማላቴዳ።
ባላሲያ ጊያ ሚቲ ጋሚዔ ኣይፊ፥ ዎልቃማ ጫርኩ ቃና፥ ሳዓን ቆቆፌቲያዋዳን፥ ፆሊንታቱ ሳሉዋፔ ሳዓን ቆቆፌቴዲኖ።
ሳሉ ፃፄቶ ማፃፋይ ፃፄቲያዋዳን፥ ፃፄቲዴ ዪ ኣጌዳ፤ ዴሪ ኡባቱኔ ሃን ዶዴቴዳ ሳዓይ ኡባይ ባሬንቱ ዴዒያሳፔ ኪቺ ኣጌዲኖ።
ሄዋፔ ጉዪያን፥ ሳዓ ካታቱ፥ ዴሪያ ሞዲያዋንቱ፥ ሻላቃቱ፥ ዱራቱ፥ ዎልቃማቱ፥ ቃሲ ሃራ ኣሳይ ኡባይ፥ ኣይሌቱ፥ ዎማናቱ፥ ዴሪያ ኬሲዴ፥ ጎንጎሉዋ ጊዶኒኔ ዴሪያን ዴዒያ ዛላ ጉዬ ባጋን ቆሴቴዲኖ።
ያቲዴ ዴሬቱዋኔ ሹቻ፥ «ካዉቴ ኦይዲያን ኡቴዳዋ ኣይፊያፔኔ ዶርሳ ሃንቁዋፔ ኑ ቦላ ኩንዲዴ፥ ኑና ጌንርኪቴሻ!
ኣዪሲ ጎፔ፥ ኡንቱንቶ ዎልቃማ ሃንቁዋ ጋላሳይ ጋኪኪቼዳ፤ ሄ ሃንቁዋ ዳንዳያናዌ ኦኔ?» ያጌዲኖ።
ሄዋፔ ጉዪያን፥ ታኒ ኦይዱ ኪታንቻቱ ኦይዱ ባጋ ሳዓ ጋፃን ኤቄዳዋንታ ቤዓዲ። ሄ ኪታንቻቱ ሳዓ ቦላን፥ ዎይ ኣባ ቦላን፥ ዎይ ኣይ ሚ ቦላን፥ ጫርኩ ጫርኬናዳን ቴዔዲኖ።
ቃሲካ ዴዑዋ ፆሳ ማታፋ ኦይቂዴ ሃራ ኪታንቻይ ኣዋይ ሞኪያሳፔ ኬሲያዋ ታኒ ቤዓዲ። ሄ ኪታንቻይ ባሬ ኮሻ ቁ ኡዲዴ፥ ሳዓኔ ኣባ ቆሃናው ዎልቃይ ኢሜቴዳ ኦይዱ ኪታንቻቱዋ
ፄሲዴ፥ «ኑ ፆሳ ኦሳንቻቱዋ ዴሙዋን ኑኒ ማታፋ ዎና ጋካናው፥ ሳዓ ጊዲና ዎይ ኣባ ጊዲና፥ ዎይ ሚ ጊዲናካ ቆሆፒቴ» ያጌዳ።
ታኒ ፆሳ ማታፋ ዴሙዋን ዎዳዋንቱ ፓይዱዋ ሲሳዲ። ኢስራዔሊያ ዛሪያ ኡባፔ ኢቲ ፄታኔ ኦይታማኔ ኦይዱ ሻዓ ኣሳቱዋ ዴሙዋን ማታፋይ ዎዳ።
ዪሁዳ ዛሪያፔ ታማኔ ላዑ ሻዓ ዴሙዋን ማታፋይ ዎዳ። ሮቤላ ዛሪያፔ ታማኔ ላዑ ሻዓ። ጋዴ ዛሪያፔ ታማኔ ላዑ ሻዓ።
ኣሴራ ዛሪያፔ ታማኔ ላዑ ሻዓ። ኒፍታሌሜ ዛሪያፔ ታማኔ ላዑ ሻዓ። ሚናሴ ዛሪያፔ ታማኔ ላዑ ሻዓ።
ሲሞና ዛሪያፔ ታማኔ ላዑ ሻዓ። ሌዊያ ዛሪያፔ ታማኔ ላዑ ሻዓ። ዪሳኮራ ዛሪያፔ ታማኔ ላዑ ሻዓ።
ዛቢሎና ዛሪያፔ ታማኔ ላዑ ሻዓ። ዮሴፎ ዛሪያፔ ታማኔ ላዑ ሻዓ። ቢኒያማ ዛሪያፔ ታማኔ ላዑ ሻዓ ዴሙዋን ማታፋይ ዎዳ።
ሄዋፔ ጉዪያን፥ ዛሪያ ኡባፔ፥ ቆሙዋ ኡባፔ፥ ያራ ኡባፔኔ ዱማ ዱማ ጋዲያ ቃላ ኡባፔ ኦኒኔ ፓይዳናው ዳንዳዬና ዛዋይ ባይና ጮራ ኣሳ ታኒ ቤዓዲ። ሄ ኣሳይ ቦ ማዩዋ ማዪዴ፥ ዛምባ ሃይ ባሬንቱ ኩሺያን ኦይቂዴ፥ ካዉቴ ኦይዲያ ሲንኒኔ ዶርሳ ሲንን ኤቄዳ።
ኡንቱንቱ ባሬንቱ ቃላ ቁ ኡዲዴ፥ «ኑ ኣቶቴይካ ካዉቴ ኦይዲያን ኡቴዳ ኑ ፆሳፔኔ ዶርሳፔ ዬ» ያጌዲኖ።
ኪታንቻቱ ኡባይ ካዉቴ ኦይዲያ፥ ጪማቱዋኔ ዴዑዋን ዴዒያ ኦይዱ ሜታ ዩዪ ኣዴ ኤቄዲኖ። ኡንቱንቱ ካዉቴ ኦይዲያ ሲንን ባሬንቱ ዴሙዋን ጉፋኒዴ ፆሳው ጎዪኒዴ፥
«ኣሜንዒ! ኣንጁ፥ ቦንቹ፥ ኣዳ ኤራቴይ፥ ጋላታይ፥ ሳባይ፥ ዎልቃይ፥ ሚኖቴይ ሜናፔ ሜና ጋካናው ኑ ፆሳው ጊዶ። ኣሜንዒ!» ያጌዲኖ።
ጪማቱዋፔ ኢቱ ታና፥ «ሃ ቦ ማዩዋ ማዬዳ ኣሳቱ ኦኔ? ኡንቱንቱ ሃቃፔ ዬዲኖ?» ያጊዴ ኦቼዳ።
ታኒ፥ «ታ ጎዳው፥ ኔኒ ኤራሳ» ያጋዲ። ኢ ታና ሃዋዳን ያጌዳ፤ «ሃዋንቱ ዳሮ ዋዪያ ዋዬቲዴ ዬዳዋንታ። ኡንቱንቱ ባሬንቱ ማዩዋ ዶርሳ ሱን ሜጪዴ ቦፄዳዋንታ።
ሄዋ ዲራው፥ ኡንቱንቱ ፆሳ ካዉቴ ኦይዲያ ሲንን ኤቂዴ፥ ቃማኔ ጋላሲ ኣ ጌሻ ጎሊያን ኣው ኦኖ። ቃሲ ኢ ባሬ ካዉቴ ኦይዲያን ኡቴዳዌ ኡንቱንቱ ጊዱዋን ዴዓና።
ሃዋፔ ሲንናው ኡባካ ኡንቱንቱ ኮሻቲኪኖ ዎይ ሳሜቲኪኖ። ኣዋይ ኡንቱንታ ሜና፤ ቃሲ ኣይ ሴላይካ ኡንቱንታ ጉዴና።
ኣዪሲ ጎፔ፥ ካዉቴ ኦይዴው ጊዱዋን ኡቴዳ ዶርሳይ ኡንቱንታ ሄማና። ዴዑዋ ሃ ፑልቱዋኮካ ኡንቱንታ ካሌና። ፆሳይካ ኡንቱንቱ ኣይፊያ ኣፎ ኡባ ቁጪዲጋና» ያጌዳ።
ዶርሳይ ላፑን ማታፋ ዶዬዳ ዎዴ፥ ባካ ሳቲያ ጊዲያዋ ኬና ሳሉ ጮዑ ጌዳ።
ሄዋፔ ጉዪያን፥ ታኒ ላፑ ኪታንቻቱዋ ፆሳ ሲንን ኤቂያዋንታ ቤዓዲ፤ ኡንቱንቱሲ ላፑ ማላካታይ ኢሜቴዳ።
ኢፃና ጩዋዪያ ዎርቃ ሚሻ ኦይቄዳ ሃራ ኪታንቻይ ዪዴ፥ ያርሺያሳ ማታን ኤቄዳ። ዎርቃፔ ሜቴዳ ያርሺያሳይ ካዉቴ ኦይዲያ ሲንን ዴዔ፤ ሄ ያርሺያሳ ቦላ ጌሻ ኡባቱዋ ዎሳ ጉጃና ማላ፥ ኪታንቻው ዳሮ ኢፃናይ ኢሜቴዳ።
ኢፃና ጩዋይ ጌሻቱዋ ዎሳና ኢቲፔ ሄ ኪታንቻ ኩሺያፔ ፑዴ ፆሳኮ ቤዳ።
ሄዋፔ ጉዪያን፥ ኪታንቻይ ኢፃና ጩዋዪያዋ ኣኪዴ፥ ያርሺያሳፔ ታማ ቦንቁዋ ኣኪዴ፥ ኣኒ ኩንዳ። ሄ ኢፃና ጩዋዪያዋ ዱጌ ሳዓ ኦሊና፥ ጉጉንይ ጉሜዳ። ዋልቃንይ ዎልቃሜዳ፤ ቃሲ ቢታይካ ቃፄዳ።
ቃሲ ላፑ ማላካታ ኦይቂዴ ላፑ ኪታንቻቱ ማላካታ ፑናናው ጊጌዲኖ።
ኮይሮ ኪታንቻይ ባሬ ማላካታ ፑኒና ሱና ዋላኬቴዳ ሻቻይኔ ታማይ ሳዓን ቡኬዳ። ሳዓፔ ሄዜን ኩሺ ጉዴቴዳ፤ ሚፔካ ሄዜን ኩሺ ጉዴቴዳ፤ ማታ ኡባይካ ጉዴቴዳ።
ላዔን ኪታንቻይካ ባሬ ማላካታ ፑኔዳ። ዎልቃማ ዴሪያ ማላቲያባይ ታማን ኤፂዴ፥ ኣባን ዬጌቴዳ፤ ያቲና፥ ኣባፔ ሄዜን ኩሺ ሱ ጊዴዳ።
ኣባን ዴዑዋን ዴዒያ ሜታቱዋ ሄዜን ኩሺ ሃይቄዳ፤ ማርካቤቱዋፔካ ሄዜን ኩሺ ዬዳ።
ሄዜን ኪታንቻይ ባሬ ማላካታ ፑኒና ሻፋፔኔ ፑልቱዋ ሃፔ ሄዜን ኩሺያ ቦላ ሳሉዋፔ ፆምፒያዳን ኤፂያ ዎልቃማ ፆሊንቲ ዎዳ።
ሄ ፆሊንቲያ ሱንይ ጫሙዋ ጌቴቴ። ሃፔ ሄዜን ኩሺ ጫሜዳ፤ ቃሲ ሃይ ጫሜዳ ዲራው፥ ዳሮ ኣሳይ ሄ ሃ ኡሺዴ ሃይቄዳ።
ኦይዴን ኪታንቻይ ባሬ ማላካታ ፑኔዳ። ኣዋፔ፥ ኣጌናፔኔ ፆሊንቲያፔ ሄዜን ኩሺ ዴሼቴዳ፤ ኡንቱንቱ ፖዑዋፔካ ሄዜን ኩሺ ሜዳ። ሄዋ ዲራው፥ ጋላሳፔ ሄዜን ኩሺ፥ ቃማፔካ ሄዜን ኩሺ ሜዳ።
ኢቲ ኣርጋንይ ሳሉዋን ፓሊያዋ ታኒ ቤዓዲ። ሄ ኣርጋንይ ባሬ ቃላ ቁ ኡዲዴ፥ «ሄዙ ኪታንቻቱ ፑናና ቤሲያ ዮኮ ማላካታይ ፑኔቲያ ዎዴ፥ ሳዓን ዴዒያ ኣሳው ኣዬሮ! ኣዬሮ! ኣዬሮ!» ያጊያዋ ሲሳዲ።
ሄዋፔ ጉዪያን፥ ኢቼሼን ኪታንቻይ ባሬ ማላካታ ፑኒና ሳሉዋፔ ዱጌ ሳዓ ኩንዴዳ ፆሊንቲያ ቤዓዲ። ሄ ፆሊንቴው ጪሞ ኦላ ቁልፒ ኢሜቴዳ።
ፆሊንቲ ጪሞ ኦላ ዶዬዳ፤ ኣኮ ጮጪያፔ ኬሲያ ጩዋ ማላ ጩዋይ ሄ ጪሞ ኦላፔ ኬሴዳ። ቃሲ ኣዋይኔ ሳዓይ ሄ ጪሞ ኦላፔ ኬሴዳ ጩዋን ሜዲኖ።
ጩዋፔ ቦሊ ዱጌ ሳዓ ዬዳ። ሳዓን ዴዒያ ሶጋቶ ዴዒያ ዎልቃ ማላ ዎልቃይ ቦሌዉካ ኢሜቴዳ።
ፆሳ ማታፋይ ዴሙዋን ባይና ኣሳ ፃላላ ቆሃናፔ ኣቲን፥ ሳዓን ዴዒያ ማታ ዎይ ኣጪያ ሚ ጊዲና ዎይ ኣይ ሚ ጊዲናካ ቆሄና ማላ፥ ቦሌው ኦዴቴዳ።
ቦሊ ሄ ኣሳ ኢቼሹ ኣጌና ጊዲያዋ ፓፃ ካዓና ማላ፥ ማታይ ኢሜቴዳዋፔ ኣቲን፥ ኣው ኣሳ ዎናው ማታይ ኢሜቲቤና። ሶጉ ኣሳ ዱኪዴ ሴሊሲያዋ ኬና ቦሊ ሴሊሴ።
ሄ ጋላሳቱዋን ኣሳይ ሃይቁዋ ኮያና፤ ሺን ዴሜና። ቃሲ ሃይቃናዉካ ኣሞታና፤ ሺን ሃይቁ ኣሳፔ ባቃታና።
ቦሊ ኦላው ጊጊ ኡቴዳ ፓራ ማላቴ። ቦሊያ ሁጲያን ዎርቃ ማላቲያ ኣኪሊሊ ዴዔ፤ ኣ ዴሙካ ኣሳ ዴሙዋ ማላቴ።
ኣ ቢናናይካ ማጫ ኣሳ ቢናናይዳ ኣዱቄ፤ ኣ ኣቻይካ ጋሙዋ ኣቻ ማላቴ።
ኣ ቲራይ ቢራታን ኦዳ ጎንዳሊያ ማላቲያዋን ጎዜቲ ኡቴዳ፤ ቃሲ ኣ ቄፊያ ኮሻይ ኦላ ባናው ፒሪፂያ ፓራቱ ጎቺያ ጋሪያ ኮሻ ማላ።
ኣው ሶጉዋ ዱፊያ ማላቲያ ዱፊ ዴዔ፤ ኣ ዱፊያን ዱኪያባይ ዴዔ። ሄ ዱፊያን ኢቼሹ ኣጌና ጊዲያዋ ኣሳ ቆሃናዳን፥ ኣው ማታይ ኢሜቴዳ።
ኣ ሞዲያ ካቲ ዴዔ። ሄ ካቲ ጪሞ ኦላ ኪታንቻ። ኣ ሱንይካ ኢብራዪስፄ ቃላን ኣቢዶና፤ ቃሲ ጊሪኬ ቃላን ኣጶሊዮና ጌቴቴ። ኣጶሊዮና ጊያዎ ቢሌይ፥ ዪሲያዋ ጊያዋ።
ኮይሮ ኣዬሮ ጊያዌ ኣዳ፤ ቤዓ፥ ቢሮ ሃራ ላዑ ኣዬሮ ጊያዌ ያናዋ።
ኡሱፑን ኪታንቻይ ባሬ ማላካታ ፑኔዳ። ፆሳ ሲንን ኤቄዳ ዎርቃፔ ሜዳ ያርሺያሳን ዴዒያ ኦይዱ ጋፃ ካጬቱዋፔ ኢቲ ኮሻ ሲሳዲ።
ሄ ኮሻይ ማላካታይ ዴዒያ ኡሱፑን ኪታንቻ፥ «ኤፊራፄሳ ጊያ ዎጋ ሻፋን ቃሼቴዳ ኦይዱ ኪታንቻቱዋ ቢላ» ያጌዳ።
ኣሳ ዛሪያፔ ሄዜን ኩሺያ ዎናው፥ ሃ ሳቲያሲ፥ ጋላሳሲ፥ ኣጌናሲኔ ላይሲ ጊጊሲ ዎዳ፥ ኦይዱ ኪታንቻቱ ቢሌቴዲኖ።
ኦላ ፓራ ቶጊያ ኣሳ ፓይዱ ላዑ ፄቱ ሚሎኔ ጊዲያዋ ታኒ ሲሳዲ።
ቃሲካ ታኒ ሳፃን ፓራቱዋኔ ሄ ፓራቱዋ ቶጌዳ ኣሳ ቤዓዲ። ኣሳው ቲራን ዎያ ቢራታ ጎንዳሊያ ማላይ ዴዔ። ሄ ቲራን ዎያ ቢራታ ጎንዳሊያ ማላይ ታማዳን ዞዖ፤ ሳማዪያ፤ ቃሲ ኤፂያ ዲኒያ ማላ። ፓራቱዋ ሁጲ ጋሙዋ ሁጲያ ማላ። ኡንቱንቱ ዶናፔ ታማይ፥ ጩዋይኔ ኣዲሊያ ጪሻ ማላቲያ ኤፂያ ዲኒያ ታማይ ኬሴዳ።
ፓራቱዋ ዶናፔ ኬሴዳ ታማን፥ ጩዋኒኔ ኤፂያ ዲኒያን ሃ ሄዙ ቦሻቱዋን ኣሳ ዛሪያፔ ሄዜን ኩሺ ሃይቄዳ።
ኣዪሲ ጎፔ፥ ፓራቶ ዎልቃይ ዶናኒኔ ዱፊያን ዴዔ። ኡንቱንቱ ዱፊካ ሁጲያና ዴዒያ ሾሻ ማላቴ፤ ሄዋን ኡንቱንቱ ኣሳ ቆሂኖ።
ሃ ቦሻቱዋን ሃይቄናን ኣቴዳ ኣሳይ ባሬ ኩሺያን ኦያዋ ኣጊቤና። ቃሲ ዎርቃፔ፥ ቢራፔ፥ ናሃሲያ ጌቴቲያ ቢራታፔ ሹቻፔኔ ሚፔ ኦሴቴዳ፥ ፄላናው ዎይ ሲሳናው ዎይ ሃሜታናው ዳንዳዬና ኤቃሲኔ ፃላሂያሲ ጎዪኒያዋካ ኣጊቤና።
ኣሳይ ኤሪዲ ዎዳዋ፥ ዎይ ባሬ ቢቴዳዋ፥ ዎይ ባሬ ዎሹሜዳዋ፥ ዎይ ባሬ ዉዔዳዋ ኣጊዴ፥ ባሬ ናጋራፔ ሲሚቤና።
ቃሲካ ታኒ ሃራ ዎልቃማ ኪታንቻይ ሳሉዋፔ ኬሲዴ፥ ዱጌ ዎያዋ ቤዓዲ። ሻሪያ ኢ ማዪ ኡቴዳ፤ ቃሲ ዙሉ ኣ ሁጲያ ዩዪ ኣ ኡቴዳ። ኣ ዴሙካ ኣዋ ማላ፤ ኣ ጌዲካ ታማ ቱሳ ማላ።
ሄ ኪታንቻይ ዶያ ዴዒያ ኢቲ ጉ ፃፄቶ ማፃፋ ባሬ ኩሺያን ኦይቄዳ። ባሬ ኡሼቻ ጌዲያ ኣባ ቦላ ኤሲዴ፥ ባሬ ሃዲርሳ ጌዲያ ቢታ ቦላ ኤሴዳ።
ጉዲያ ጋሙዋዳን፥ ዎልቃፔ ጉዴዳ። ኢ ጉዴዳዋፔ ጉዪያን፥ ላፑ ዳዳቱ ኣናና ጉንን ሃሳዬዲኖ።
ኡንቱንቱ ጉሜዳ ዎዴ ታኒ ፃፋናው ቆፓዲ። ሺን ሳሉዋፔ፥ «ላፑ ዳዳቱ ሃሳዬዳዋ ኣሳው ቃቶፓኔ ፃፎፓ» ያጊያ ኮሻይ ታው ሲሴቴዳ።
ሄዋፔ ጉዬ፥ ኣባ ቦላኒኔ ቢታ ቦላን ኤቂዴዒሺን ታኒ ቤዔዳ ኪታንቻይ፥ ባሬ ኡሼቻ ኩሺያ ሳሉዋ ፑዴ ሚጬዳ።
ሳሉዋኔ ሳሉዋን ዴዒያ ኡባባ፥ ሳዓኔ ሳዓን ዴዒያ ኡባባ፥ ኣባኔ ኣባን ዴዒያ ኡባባ፥ ሜዳ ሜ ሜናው ዴዒያ ፆሳ ሱንን ጫቄዳ። ያቲዴ፥ «ዎዲ ዉራናው ጋሚዔና።
ሺን ላፑን ኪታንቻይ ባሬ ማላካታ ፑኒያ ዎዴ፥ ፆሳይ ናባቱዋ ጊዴዳ ባሬ ኣሺካሬቶ ቃላ ኦዲ ዎዳዋዳንካ፥ ኢ ፁሬዳ ቆፋይ ፖሌታና» ያጌዳ።
ሄዋፔ ጉዪያን፥ ሳሉዋፔ ሃሳዪሺን ታኒ ሲሴዳ ኮሻይ ላዔንዋ ዛሪዴ ታና፥ «ኣባ ቦላኒኔ ቢታ ቦላን ኤቄዳ ኪታንቻ ኩሺያን ዶያ ዴዒያ ፃፄቶ ማፃፋ ባዴ ኣካ» ያጊያዋ ሲሳዲ።
ታኒ ሄ ኪታንቻኮ ባዴ፥ ጉ ፃፄቶ ማፃፋ ታው ኢማና ማላ፥ ኣ ኦቻዲ። ኢ ታና፥ «ኣካዴ ማ፤ ማፃፋይ ኔ ኡሉዋ ጫሚሳናዋ፤ ሺን ኔ ዶናን ኤሳዳን፥ ኢ ማልዓናዋ» ያጌዳ።
ሄዋፔ ጉዬ፥ ታኒ ኪታንቻ ኩሺያፔ ሄ ጉ ፃፄቶ ማፃፋ ኣካዴ ማዲ፤ ታ ዶናን ማፃፋይ ኤሳዳን ማልዔዳ። ሺን ታኒ ሜዳዋፔ ጉዪያን፥ ታ ኡሎ ጊዱ ጫሜዳ።
ቃሲካ ታና፥ «ያራ ኡባ፥ ዛሪያ ኡባ፥ ዱማ ዱማ ቢታ ቃላኔ ካታቱዋባ ኔኒ ቲምቢቲያ ቃንፄናን ሃሳያናው ቤሴ» ያጌዳ።
ሄዋፔ ጉዬ፥ ማቃ ማላቲያ ሊኪያ ፃምዓይ ታው ኢሜቴዳ፤ ታና ጌዳዌ ሃዋ፤ «ባዴ ፆሳ ጌሻ ጎሊያኔ ያርሺያሳ ሊካ። ሄዋን ጎዪኒያዋንታካ ፓይዳ።
ሺን ጌሻ ጎሌው ካሬ ባጋ ኣጋ ባሻ፤ ሄዋ ሊኮፓ። ኣዪሲ ጎፔ፥ ሄ ሳዓይ ኣዪሁዳ ጊዴና ኣሳው ኢሜቴዳ። ኣዪሁዳ ጊዴና ኣሳይ ጌሻ ካታማ ኦይታማኔ ላዑ ኣጌናው ዬና።
ታኒ ጋቢያ ማዬዳ ታ ላዑ ማርካቱዋ ኪታና፤ ኡንቱንቱ ኢቲ ሻዓኔ ላዑ ፄታኔ ኡሱፑን ታሙ ጋላሳን ፆሳ ኪታ ኦዳና» ያጌዳ።
ሄ ላዑ ማርካቱ ሃ ሳዓ ጎዳ ሲንን ኤቂያ ፆምፒያ ዎያ ላዑ ባላቱዋ።
ኦኒኔ ኡንቱንታ ቆሃናው ኮዮፔ፥ ኡንቱንቱ ዶናፔ ታማይ ኬሲዴ ኡንቱንቱ ሞርኬቱዋካ ዪሴ። ቃሲ ኦኒኔ ኡንቱንታ ቆሃናው ኮዮፔ፥ ሄዋዳንካ ሃይቃና።
ኡንቱንቱ ፆሳ ኪታ ኦዲያ ዎዲያን ኢራይ ቡኬናዳን፥ ሳሉዋ ጎርዳናው ኡንቱንቱሲ ማታይ ዴዔ። ኡንቱንቱሲ ሃ ሱ ኬሲያ ማታይካ ዴዔ፤ ቃሲ ኡንቱንቱ ባሬና ኮሺያ ዎዴ፥ ሳዓ ዱማ ዱማ ቦሻን ሾጫናው ኡንቱንቱሲ ማታይ ዴዔ።
ኡንቱንቱ ባሬንቱ ማርካቴ ዉርሴዳዋፔ ጉዪያን፥ ጪሞ ኦላፔ ፑዴ ኬሲያ ዶዓይ ኡንቱንቱና ኦሌታና። ሄ ዶዓይ ኡንቱንታ ፆኒዴ ዎና።
ኡንቱንቱ ጎዳይ ማስቃሊያ ቦላን ሚሲማሪያን ሼቲዴ ሱሌቴዳ ካታማ ዎጋ ኦጊያን ኡንቱንቱ ኣኃይ ጊሳናዋ። ሄ ካታማይ ሌሚሱዋን ሶዶማ ዎይ ጊብፄ ጌቴቲዴ ፄሴቴ።
ቃሲ ያራ ኡባፔ፥ ቆሙዋ ኡባፔ፥ ዱማ ዱማ ቢታ ቃላፔኔ ዛሪያ ኡባፔ ዬዳ ኣሳይ ኡንቱንቱ ኣኃ ሄዙ ጋላሳኔ ባጋ ቤዓና። ኣኃይ ሞጌቴና ማላ፥ ሄ ኣሳይ ዲጋና።
ሳዓን ዴዒያ ኣሳይ ሃ ቲምቢቲያ ኦዲያ ላዑ ኣሳቱዋ ሃይቁዋን ናሼታና። ኣሳይ ኡንቱንቱ ሃይቁዋ ኢቱ ኢቱዋና ኢሞታ ላሜቲዴ ቦንቻናዋ፤ ኣዪሲ ጎፔ፥ ሳዓን ዴዒያ ኣሳ ኡንቱንቱ ዳሪሲ ሜቶዲኖ።
ሄዙ ጋላሳኔ ባጋፔ ጉዪያን፥ ዴዑዋ ሼምፑዋ ፆሳይ ኡንቱንቱን ሼምፒና፥ ኡንቱንቱ ዴንዲ ኤቄዲኖ። ኡንቱንታ ቤዔዳ ኡባይ ኢታ ያሻ ያዬዳ።
ሄዋፔ ጉዪያን፥ ሄ ቲምቢቲያ ኦዲያ ላዑ ኣሳቱ ሳሉዋፔ፥ «ሃ ፑዴ ኬሲቴ» ጊያ ዎልቃማ ኮሻ ሲሴዲኖ። ባሬንቱ ሞርኬቱ ባሬንታ ፄሊሺን፥ ኡንቱንቱ ሻሪያን ጌሊዴ፥ ፑዴ ሳሉዋ ቤዲኖ።
ሄ ሳቲያን ቢታይ ሎይ ቃፂና ካታማፔ ታሙን ኩሺ ዬዳ። ቃሲ ቢታ ቃን ላፑ ሻዓ ኣሳይ ሃይቄዳ። ኣቴዳ ኣሳይ ሎይ ኮኮሪ ያዪዴ፥ ሳሉዋ ፆሳ ጊታቴ ሳቤዳ።
ላዔን ኣዬሮ ጊያዌ ኣዳ። ሺን ኣኬኪቴ፤ ሄዜን ኣዬሮ ጊያዌ ኤሌካ ያናዋ።
ሄዋፔ ጉዪያን፥ ላፑን ኪታንቻይካ ባሬ ማላካታ ፑኔዳ። ሳሉዋን፥ «ኣላሚያ ካዉቴይ ሃዒ ኑ ጎዳሳኔ ኣ ኪሪስቶሳሳ፤ ቃሲ ሜናፔ ሜና ጋካናው ኢ ሞዳና» ያጊያ ዎልቃማ ኮሻይ ሲሴቴዳ።
ባሬንቱ ኦይዲያን ኡቴዳ ላታማኔ ኦይዱ ጪማቱ ፆሳ ሲንን ዱጌ ጉፋኒዴ፥ ፆሳው ጎዪኒዴ ሃዋዳን ያጌዲኖ፤
«ሃዒ ዴዒያዎ፥ ካሴፔካ ዴዒያዎ፥ ጎዳው፥ ኡባፔ ዎልቃማ ፆሳው፥ ኔው ዎልቃማ ዎልቃይ ዴዒያ ዲራዉኔ ኔኒ ሞዳናው ዶሜዳ ዲራው፥ ኑኒ ኔና ጋላቴቶ።
ኣዪሁዳ ጊዴና ኣሳይ ሃንቄቴዳ፤ ኔ ሃንቁካ ዬዳ። ሃይቄዳዋንቱ ፒርዴቲያ ዎዲ ሃዓ፤ ቃሲ ኔኒ ኔ ኦሳንቻቶ፥ ናባቶ፥ ጌሻቶ፥ ኔ ሱንው ያዪያዋንቶ፥ ቃቶኔ ላፋቶ ኡንቱንቱ ኦሱዋዳን ኢሚያ ዎዲካ ሃዓ። ሳዓ ዪሲያዋንታካ ኔኒ ዪሲያ ዎዲ ሃዓ» ያጌዲኖ።
ሳሉዋን ዴዒያ ፆሳ ጌሻ ጎሊ ዶዬቴዳ፤ ኣ ጌሻ ጎሊያን ፆሳ ቃላ ጫቁዋ ታቦታይ ቤቴዳ። ቃሲ ዋልቃንይ ዎልቃሜዳ፤ ጉንይ ሲሴቴዳ፤ ጉጉንይ ጉሜዳ፤ ቢታይ ቃፄዳ፤ ዎልቃማ ሻቻይካ ሻጬዳ።
ሄዋፔ ጉዪያን፥ ሳሉዋን ዎልቃማ ማላይ ቤቴዳ። ኣዋ ማዬዳ ኢቲ ሚሺራታ፥ ኣጌና ቦላ ኤቄዳዉና፥ ታማኔ ላዑ ፆሊንቲያ ኣኪሊሊያ ባሬ ሁጲያን ዎዳዉና ሄዋን ዴዓው።
ሄ ሚሺራታ ሻሃራ፤ ኢዞ ዬሉዋ ኦይይ፥ ኡንዔና ዋሳዱ።
ሃራ ኢቲ ዎልቃማ ማላይ ሳሉዋን ቤቴዳ። ታሙ ካጪያና ዴዒያ ላፑ ሁጲያን ኣኪሊሊያ ዎዳ ኢቲ ዎልቃማ ዞዖ ዳዊ ዴዔ።
ሄ ዳዊ ባሬ ዱፊያን ሄዜን ኩሼ ፆሊንቲያ ሳሉዋፔ ዳፊዴ፥ ሳዓን ኦሌዳ። ሄ ዳዊ ዬሌቲ ዎሳናካ ናዓ ማናው ዬላና ሃኒያ ሚሺራቲ ሲንን ኤቄዳ።
ሚሺራታ ኣቱማ ናዓ፥ ኣዪሁዳ ጊዴና ኣሳ ኡባ ቢራታ ፃምዓን ሞዳናዋ ዬላዱ። ሺን ናዓይ ፆሳኮኔ ኣ ኣራታኮ፥ ፑዴ ኤሌካ ኣኬቴዳ።
ሚሺራታ ኢቲ ሻዓኔ ላዑ ፄታኔ ኡሱፑን ታሙ ጋላሳው ሚዚዴኔ ኡሺዴ ዎናው ፆሳይ ጊጊሲ ዎዳ ሳዓ ባዙዋ ባቃታዱ።
ሄዋፔ ጉዪያን፥ ሳሉዋን ኦላይ ዴንዴዳ። ሚካዔሊ ባሬ ኪታንቻቱዋና ኢቲፔ ዳዊያ ኦሌቴዳ፤ ዳዊካ ባሬ ኪታንቻቱዋና ጊዲዴ፥ ዛሪ ኦሌቴዳ።
ሺን ዳዊ ፆኔቲና ዳዊያሲኔ ኣ ኪታንቻቱዋሲ ሳሉዋን ሳዓይ ዬዳ።
ዎሊቃማ ዳዊ፥ ፃላሂያ ካፑዋ ዎይ ሴፃና ጊያዌ፥ ቤኒ ሾሻይ፥ ኣላሚያ ኡባ ባሌያዌ ኦሌቴዳ፤ ኢ ባሬ ኪታንቻቱዋና ኢቲፔ ዱጌ ሳዓው ኦሌቴዳ።
ሄዋፔ ጉዪያን፥ ታኒ ሳሉዋፔ ሃዋዳን ያጊያ ኮሻ ሲሳዲ፤ «ፆሳ ኣቶቴይ ሃዒ ዬዳ። ፆሳይ ባሬው ካቴ ጊዲያዋዳንካ ባሬ ዎልቃ ቤሴዳ፤ ኣ ኪሪስቶሲ ባሬ ማታ ቤሴዳ። ኣዪሲ ጎፔ፥ ቃማኔ ጋላሲ ፆሳ ሲንን ኤቂዴ፥ ኑ ኢሻቱዋ ሞቲያዌ ሳሉዋፔ ዱጌ ኦሌቴዳ።
ኑ ኢሻቱ ዶርሳ ሱኒኔ ባሬንቱ ቱሙ ማርካቴን ዳዊያ ኦሌቲዴ ፆኔዲኖ። ቃሲ ኡንቱንቱ ባሬንቱ ሼምፑዋ ኣ ኢሚያዎ ቃሬቲቤይኪኖ።
ሄዋ ዲራው፥ ሳሉኔ ሳሉዋ ጊዶን ዴዒያዋንቱ፥ ናሼቲቴ። ሺን ሳዓዉኔ ኣባው ኣዬሮ! ኣዪሲ ጎፔ፥ ፃላሂያ ካፑ ባሬው ጉ ዎዲ ኣቴዳዋ ኤሪያ ዲራው፥ ዎልቃማ ሃንቁዋን ዱጌ ሂንቴንቱኮ ዎዳ» ያጌዳ።
ቃሲ ዳዊ ባሬና ዱጌ ሳዓ ኦሌዳዋ ቤዔዳዋፔ ጉዪያን፥ ሄ ኣቱማ ናዓ ዬሌዳ ሚሺራቶ ዬዴርሱዋ ዶሜዳ።
ሚሺራቶ ሾሻይ ቆሄና ማላ፥ ሄዙ ላይኔ ባጋ ማዴኔ ኡሻዴ ኢዛ ናጌቲያሳ ባዙዋ ፓላዴ ባና ማላ፥ ላዑ ዎልቃማ ኣርጋን ቄፊ ኢዚው ኢሜቴዳ።
ሄዋፔ ጉዪያን፥ ሚሺራቶ ዲዑ ዲዒዴ ኣፋና ማላ፥ ሾሻይ ሻፋ ሃ ኬና ሃ ባሬ ዶናፔ ሚሺራቲ ጌዱዋን ጉሴዳ።
ሺን ቢታይ ሚሺራቶ ማዴዳ፤ ቢታይ ባሬ ዶና ዶዪዴ፥ ዳዊያ ዶናፔ ኬሴዳ ሃ ሚቲ ኣጌዳ።
ዳዊ ሚሺራቲው ዳሪሲ ሃንቄቲዴ፥ ኢዚ ዜሬ ፆሳ ኣዛዙዋ ናጊያ ኡባቱዋኔ ዬሱሲ ቆንጪሴዳ ቱሙ ኣማኔቲያዋንታ ኦላናው፥
ቢዴ ኣባ ዶናን ዴዒያ ሻፊያን ኤቄዳ።
ሄዋፔ ጉዪያን፥ ኢቲ ዶዓይ ኣባፔ ኬሲሺን፥ ታኒ ቤዓዲ። ኣው ታሙ ካጪኔ ላፑ ሁጲ ዴዔ፤ ኣ ታሙ ካጪያ ቦላን ታሙ ኣኪሊሊ ዴዔ። ኣ ሁጲያንካ ቦሪያ ሱንይ ፃፌቲ ኡቴዳ።
ታኒ ቤዔዳ ዶዓይ ማሂያ ማላቴ፤ ኣ ጌዲ ባባን ጌቴቲያ ኢታ ዱዓ ጌዲያ ማላቴ፤ ኣ ዶናይ ጋሙዋ ዶና ማላቴ። ዳዊ ባሬ ዎልቃ፥ ባሬ ካዉቴ ኦይዲያኔ ባሬ ዎልቃማ ማታ ሄ ዶዓው ኢሜዳ።
ሄ ዶዓ ሁጴቱዋፔ ኢቱ ሃይቄዳዋ ማላቲያዋ ታኒ ቤዓዲ፤ ሺን ዎያ ማይይ ፓፄዳ። ሳዓ ኣሳይ ኡባይ ማላሌቲዴ፥ ሄ ዱዓ ጌዱዋ ካሌዳ።
ዳዊ ባሬ ማታ ዶዓው ኢሜዳ ዲራው፥ ኣሳይ ኡባይ ዳዌው ጎዪኔዳ። ቃሲ ሄ ኣሳይ፥ «ዶዓ ማላይ ኦኔ? ኣናና ኦሌታናው ኦኒ ዳንዳዪ?» ያጊዴ፥ ዶዓው ጎዪኔዳ።
ሄ ዶዓው ፓላ ዬዉዋኔ ቦሪያ ሃሳዪያ ዶናይ ኢሜቴዳ። ኦይታማኔ ላዑ ኣጌናሲ ኦና ማላ፥ ኣው ማታይ ኢሜቴዳ።
ሄ ዶዓይ ፆሳ፥ ኣ ሱን፥ ኢ ዴዒያሳኔ ሳሉዋን ዴዒያ ኡባቱዋ ቦሪያ ዶሜዳ።
ሄ ዶዓይ ፆሳ ኣሳቱዋና ኦሌቲዴ፥ ኡንቱንታ ፆናና ማላ፥ ኣው ማታይ ኢሜቴዳ። ቆሙዋ ኡባ፥ ያራ ኡባ፥ ዱማ ዱማ ቢታ ቃላ ኡባኔ ዛሪያ ኡባ ሞዲያ ማታይ ኣው ኢሜቴዳ።
ሳዓይ ሜታናፔ ካሴ ሹኬቴዳ ዶርሳ ዴዑዋ ማፃፋን ሱንይ ፃፌቲቤና ኣሳይ፥ ሳዓን ዴዒያዌ ኡባይ፥ ሄ ዶዓው ጎዪናና።
ሲሲያ ሃይይ ዴዒያ ኡራይ ሲሶ።
ኦሞዴታና ኣሳይ ዴዖፔ፥ ኦኒኔ ኦሞዴታናዋ። ማሻን ሹኬታና ኣሳይ ዴዖፔ፥ ኦኒኔ ማሻን ሹኬታናዋ። ጌሻቱዋ ዳንዳያይኔ ኣማኑ ሃዋን ኤሬታናዋ።
ሄዋፔ ጉዪያን፥ ሃራ ዶዓይ ሳዓፔ ኬሲያዋ ታኒ ቤዓዲ። ዶርሳ ካጪያ ማላቲያ ላዑ ካጪ ኣው ዴዔ፤ ሺን ሄ ዶዓይ ዳዊያዳን ሃሳዬዳ።
ሄ ዶዓይ ኮይሮ ዶዓ ዎልቃማ ማታ ኡባ ኣ ሲንን ኦዳ። ሳዓይኔ ሳዓን ዴዒያ ኣሳይ ኡባይ ኣ ዎያ ማይይ ፓፄዳ ኮይሮ ዶዓው ጎዪናና ማላ፥ ሄ ዶዓይ ጎዳቴዳ።
ሄ ላዔን ዶዓይ ዎልቃማ ማላታቱዋ ኦዳ፤ ሃራይ ኣቶ ታማ ሳሉዋፔ ኣሳ ኡባ ሲን ሳዓ ዎና ጋካናው ማላታቱዋ ኦዳ።
ኮይሮ ዶዓ ሲንን ኦናው፥ ኣው ኢሜቴዳ ማላታቱዋን ሳዓን ዴዒያ ኣሳ ኡባ ኢ ባሌዳ። ማሻን ማይቶፔኔ ፓፃ ዴዒያ ኮይሮ ዶዓ ቦንቾ ሚሲሊያ ጊጊሳናዳን፥ ሳዓ ኣሳ ኡባው ላዔን ዶዓይ ኦዴዳ።
ቃሲ ኮይሮ ዶዓ ሚሲሊ ሃሳያናዳኒኔ ባሬው ጎዪኔና ኡባ ዎናዳን፥ ላዔን ዶዓይ ባሬ ሼምፑዋ ኮይሮ ዶዓ ሚሲሊያን ሼምፑዋ ጌሊሳናው ኣዛዜቴዳ።
ኣሳይ ኡባይ ዎጋይኔ ቄራይ፥ ማንቁኔ ዱሪ፥ ዎማኑኔ ኣይሊ ባሬ ኡሼቻ ኩሺያን ዎይ ባሬ ዴሙዋን ማላ ዎናዳን፥ ሄ ላዔን ዶዓይ ጎዳቴዳ።
ሄ ዶዓ ሱንይ ዎይ ኣ ሱን ፓይዱ ዴዒያ ማላይ ባይና ኣሳይ ኦኒኔ ዛሊዓናዉኔ ሻማናው ዳንዳዬና።
ኣዳ ኤራቴይ ሃዋን ዴዔ። ኤራይ ዴዒያ ኦኒኔ ሄ ዶዓ ፓይዱዋ ቢሌ ኤሮ፤ ኣዪሲ ጎፔ፥ ሄ ፓይዱ ኢቲ ኣሳ ሱን። ኣ ፓይዱ ኡሱፑን ፄታኔ ኡሱፑን ታማኔ ኡሱፑና።
ሄዋፔ ጉዪያን፥ ታኒ ቤዓዲ። ቤዒቴ፥ ዶርሳይ ፂዮኔ ዴሪያ ቦላ ኤቄዳ። ኣ ሱንይኔ ኣ ኣቡ ሱንይ ዴሙዋን ፃፌቴዳ፥ ኢቲ ፄታኔ ኦይታማኔ ኦይዱ ሻዓ ኣሳቱ ኣናና ኢቲፔ ዴዒኖ።
ሳሉዋፔ ኩን ሃ ጉንኔ ዳዳ ጉን ማላቲያ ዎልቃማ ኮሻ ታኒ ሲሳዲ። ቃሲ ታኒ ሲሴዳ ኮሻይ ዲ ዲፂያዋንቱ ባሬንቱ ዲ ዲፂና ሲሴቲያ ኮሻ ማላቴ።
ኢቲ ፄታኔ ኦይታማኔ ኦይዱ ሻዓ ኣሳቱ ካዉቴ ኦይዲያ ሲንን፥ ኦይዱ ፓፃ ዴዒያ ሜታቱዋ ሲንኒኔ ጪማቱዋ ሲንን ኤቄዲኖ። ሳዓፔ ዎዜቴዳ ኡንቱንቱፔ ኣቲን፥ ሃራይ ኦኒኔ ታማራናው ዳንዳዬና ኦራ ማዚሙሪያ ዬፄዲኖ።
ሃዋንቱ ጌሻ ኣሳቱዋ ጊዲያ ዲራው፥ ማጫዋንቱና ጋኬቲዴ ባሬና ቱኒሲቤይኪኖ። ዶርሳይ ቢያሳ ኡባ ኡንቱንቱ ካሊኖ። ኡንቱንቱ ፆሳሲኔ ዶርሳሲ ባይራ ጊዳናው፥ ሳዓ ኣሳ ጊዶፔ ዎዜቴዳዋንታ።
ኡንቱንቱ ኡባካ ዎርዶቲ ኤሪኪኖ፤ ኡንቱንቱን ባዪዙ ባዋ።
ሳዓን ዴዒያ ኣሳ ኡባው፥ ዛሪያ ኡባው፥ ቆሙዋ ኡባው፥ ዱማ ዱማ ቢታ ቃላ ኡባዉኔ ያራ ኡባው ሜና ዎንጋላ ሚሺራቹዋ ኣዋጃናው፥ ቦላ ሳሉዋን ፓሊያ ሃራ ኪታንቻ ታኒ ቤዓዲ።
ሄ ኪታንቻይ ባሬ ቃላ ቁ ኡዲዴ፥ «ፆሳው ያዪቴ፤ ኣ ቦንቺቴ። ኣዪሲ ጎፔ፥ ሳዓ ኣሳ ኢ ፒርዲያ ሳቲ ጋኬዳ። ሳሉዋ፥ ሳዓ፥ ኣባኔ ሃ ፑልቱዋ ሜዳ ፆሳው ጎዪኒቴ» ያጌዳ።
ሃራ ላዔን ኪታንቻይ፥ «ዎልቃማ ባቢሎና ኩንዳዱ፤ ኢዛ ኩንዴዳ ጋሱኔካ ኣሳ ዛሪያ ኡባ ኢታ ኦሱዋ ኦሲሲያ ዲራሳ» ያጊዴ፥ ኮይሮ ኪታንቻ ካሌዳ።
ሄዜን ኪታንቻይ ባሬ ኮሻ ቁ ኡዲዴ፥ ሃዋዳን ያጊዴ፥ ኮይሮ ላዑ ኪታንቻቱዋ ካሌዳ፤ «ዶዓዉኔ ኣ ሚሲሌው ጎዪኒያ ኦኒኔ ቃሲ ኣ ማላ ባሬ ዴሙዋን ዎይ ባሬ ኩሺያን ዎያ ኦኒኔ ዴዖፔ፥
ፆሳይ ባሬ ዎልቃማ ሃንቁዋ ቡርጩኩዋን ኩንዳ ሃንቁዋ ዎዪኒያ ኤሳ ኢ ኡሻና። ሄዋ ኦዳ ኡባይ ጌሻ ኪታንቻቱዋ ሲንኒኔ ዶርሳ ሲንን፥ ታማኒኔ ኤፂያ ዲኒያን ፓፃ ካዔታና።
ኡንቱንታ ፓፃ ካዒያ ታማ ጩዋይ ሜ ሜናው ጩዋታና። ዶዓዉኔ ሄ ዶዓ ሚሲሌው ጎዪኒያ ኦሲኔ ቃሲ ሄ ዶዓ ሱን ማላታና ዴዒያ ኦሲኔ ቃማኔ ጋላሲ ሼምፑ ባዋ» ያጌዳ።
ፆሳው ኣዛዜቲያኔ ዬሱሳው ኣማኔቲያ ጌሻቱ ዳንዳዪያ ዳንዳያይ ሃዋና።
ሄዋፔ ጉዪያን ሳሉዋፔ፥ «ሃዋ ፃፋ፤ ሃዋፔ ሲንው ጎዳን ሃይቂያዋንቱ ኣንጄቴዳዋንታ» ያጊያ ኮሻ ታኒ ሲሳዲ። ኣያናይ፥ «ቱማ፤ ኡንቱንቱ ባሬንቱ ዳቡራፔ ሼምፓና፤ ኣዪሲ ጎፔ፥ ኡንቱንቱ ሎዖ ኪታው፥ ፆሳይ ሎዑዋን ዛራና» ያጌ።
ቃሲካ ታኒ ቤዓዲ። ቤዒቴ፥ ቦ ሻሪ ዴዔ። ሻሪያ ቦላን ኣሳ ናዓ ማላቲያዌ ኡቴዳ፤ ኣ ሁጲያን ዎርቃ ኣኪሊሊ፥ ቃሲ ኣ ኩሺያን ቃራ ባጫይ ዴዔ።
ሃራ ኪታንቻይ ጌሻ ጎሊያፔ ኬሲዴ፥ ሻሪያ ቦላን ኡቴዳዎ ባሬ ቃላ ቁ ኡዲዴ፥ «ቆይቻ ሳቲ ጋኬዳ ዲራው፥ ኔ ባጫ ዬዳዴ ካ ቆይጫ፤ ኣዪሲ ጎፔ፥ ሳዓ ካይ ሜሌዳ» ያጌዳ።
ሻሪያ ቦላን ኡቴዳዌ፥ ባሬ ባጫ ሳዓ ዬዲዴ፥ ሳዓ ካ ጫኬዳ።
ቃሲካ ሳሉዋን ዴዒያ ጌሻ ጎሊያፔ ሃራ ኪታንቻይ ኬሴዳ፤ ኣዉካ ኩሳ ባጫይ ዴዔ።
ታማው ካፖ ጊዴዳ ሃራ ኪታንቻይ ያርሺያሳፔ ኬሲዴ፥ ኩሳ ባጫይ ዴዒያ ኪታንቻው ባሬ ቃላ ቁ ኡዲዴ፥ «ዎዪኒያ ኣይፊ ቴሬዳ ዲራው፥ ኔ ኩሳ ባጫ ዬዳዴ፥ ሳዓን ዴዒያ ዎዪኒያ ቱራፔ ሆንዶዳ ኣይፊያ ቃንፃ!» ያጌዳ።
ሄ ኪታንቻይ ባሬ ባጫ ሳዓ ዬዲዴ፥ ሳዓን ዴዒያ ዎዪኒያፔ ሆንዶዳ ኣይፊያ ቃንፄዳ፤ ፆሳ ዎልቃማ ሃንቁዋ ሄ ዎዪኒያ ጉሚዒያ ኦላን ዬጌዳ።
ካታማፔ ጋፃን ዴዒያ ዎዪኒያ ኣይፊያ ጉሚዒያ ኦላን ዎዪኒያ ኣይፊ ጉሚዔቴ። ሱይ ኬሲዴ፥ ሄ ዎዪኒያ ጉሚዒያ ኦላፔ ሄዙ ፄቱ ኪሎ ሚቲሪያ ኬና ሃኪዴ፥ ፓራው ፑሉዋ ጋኪያዋ ኬና ቁ ጊዴ ኤሌዳ።
ታኒ ሳሉዋን ሃራ ዎልቃማኔ ማላሊሲያ ማላ ቤዓዲ። ፆሳ ሃንቁ ኡንቱንቱ ቦላን ፖሌቲያ ዲራው፥ ዉርሴ ላፑ ቦሻና ዴዒያ ላፑ ኪታንቻቱ ዴዒኖ።
ቃሲካ ታኒ ቡርጩኩዋ ኣባ ማላቲያዋ ታማና ዋላኬቴዳዋ ቤዓዲ። ቃሲ ዶዓ፥ ኣ ሚሲሊያኔ ኣ ሱን ፓይዱዋ ፆኔዳዋንታ ቤዓዲ። ፆሳይ ኡንቱንቱሲ ኢሜዳ ዲቱዋ ኦይቂዴ፥ ቡርጩኩዋ ማላቲያ ኣባ ማታን ኡንቱንቱ ኤቄዲኖ።
ኡንቱንቱ፥ ፆሳ ኦሳንቻ ሙሴ ማዚሙሪያኔ ዶርሳ ማዚሙሪያ ሃዋዳን ዬፄዲኖ። «ጎዳው፥ ኡባፔ ዎልቃማ ፆሳው፥ ኔ ኪታይ ጊታኔ ማላሊሲያዋ። ኣሳ ዛሪያ ኡባ ካቴው፥ ኔ ኦጊ ፂሉዋኔ ቱሙዋ።
ጎዳው፥ ኔው ያዬናዌኔ ኔ ሱን ቦንቼናዌ ኦኔ? ኣዪሲ ጎፔ፥ ጌሻይ ኔ ፃላላ። ኣሳ ዛሪያ ኡባይ ዪዴ፥ ኔ ሲንን ጎዪናና፤ ኣዪሲ ጎፔ፥ ኔ ፂሎ ኪታይ ኡባው ቆንጬዳ» ያጊዴ ዬፂኖ።
ሄዋፔ ጉዪያን፥ ታኒ ሳሉዋን ዴዒያ ጌሻ ጎሊ ዶዬቶዋ ሄዌካ ማርካቴ ዱንካኒያ ቤዓዲ።
ላፑ ቦሻና ዴዒያ ላፑ ኪታንቻቱ ጌሻ ጎሊያፔ ኬሴዲኖ። ኡንቱንቱ ጶሊዴ ቦፂያ ላይኑዋ ማዩዋ ማዬዲኖ፤ ባሬንቱ ቲራ ዎርቃ ዳንጩዋን ዩሺ ኣዴ ቃቼዲኖ።
ዴዑዋን ዴዒያ ኦይዱ ሜታቱዋፔ ኢቱ፥ ሜ ሜናው ጋካናው ዴዒያ ፆሳ ሃንቁ ኩሜዳ ላፑ ዎርቃ ኬሬቱዋ ላፑ ኪታንቻቶ ኢሜዳ።
ፆሳ ቦንቹዋፔኔ ኣ ዎልቃፔ ዬዳ ጩዋይ ጌሻ ጎሊያ ኩሜዳ። ላፑ ኪታንቻቱ ኣሄዳ ላፑ ቦሻቱ ፖሌታና ጋካናው፥ ጌሻ ጎሊያ ኦኒኔ ጌላናው ዳንዳዪቤና።
ሄዋፔ ጉዪያን፥ ላፑ ኪታንቻቶ፥ «ቢዴ ፆሳ ሃንቁዋ ላፑ ኬሪያፔ ሳዓን ጉሲቴ» ያጊዴ፥ ጌሻ ጎሊያፔ ሃሳዪያ ዎልቃማ ኮሻ ታኒ ሲሳዲ።
ኮይሮ ኪታንቻይ ቢዴ፥ ባሬ ኬሪያን ዴዒያዋ ሳዓን ጉሲና፥ ዶዓ ማላይ ዴዒያዋንቱ ቦላኔ ሄ ዶዓ ሚሲሌው ጎዪኒያዋንቱ ቦላ ሎይ ሳኪያ ማይ ኬሴዳ።
ላዔን ኪታንቻይ ባሬ ኬሪያን ዴዒያዋ ኣባን ጉሲና ኣባ ሃይ ሃይቄዳ ኣሳ ሱ ማላቴዳ። ቃሲ ኣባን ዴዒያ ሜታ ኡባይካ ሃይቂ ኣጌዳ።
ሄዜን ኪታንቻይ ባሬ ኬሪያን ዴዒያዋ ሻፋቱዋኒኔ ፑልታቱዋን ጉሲና ኡንቱንቱ ሱ ጊዴዲኖ።
ሃው ኣዎቲያ ኪታንቻይ ሃዋዳን ያጊያዋ፥ ታኒ ሲሳዲ፤ «ካሴካ ሃዒካ ዴዒያ ጎዳው፥ ጌሻው፥ ሃ ፒርዳ ፒርዴዳ ዲራው፥ ኔኒ ፂሉዋ።
ኡንቱንቱ ጌሻቱዋ ሱኔ ናባቱዋ ሱ ጉሴዳ ዲራው፥ ኔኒ ኡንቱንታ ኡሻናው ሱ ኡንቱንቶ ኢማዳ። ኡንቱንቱ ባሬንቶ ቤሲያዋ ኣኬዲኖ» ያጌዳ።
ያርሹዋ ያርሺያሳፔ፥ «ጎዳው፥ ኡባፔ ዎልቃማ ፆሳው፥ ኔ ፒርዳይ ቱሙዋኔ ፂሉዋ!» ያጊያ ኮሻ ታኒ ሲሳዲ።
ኦይዴን ኪታንቻይ ባሬ ኬሪያን ዴዒያዋ ኣዋይፊያ ቦላን ጉሲና ባሬ ታማ ሴላን ኣሳ ጉዳናው፥ ኣዋይፌው ማታይ ኢሜቴዳ።
ኣሳይ ዎልቃማ ሴላን ጉዴቲዴ ሃ ቦሻቱዋ ቦላን ማታይ ዴዒያ ፆሳ ሱን ቦሬዳ። ሺን ባሬ ናጋራፔ ሲሚቤናኔ ፆሳ ጊታቴካ ቦንቺቤና።
ኢቼሼን ኪታንቻይ ባሬ ኬሪያን ዴዒያዋ ዶዓ ካዉቴ ኦይዲያ ቦላ ጉሲና፥ ሄ ዶዓ ካዉቴይ ሜዳ። ኣሳይ ባሬ ሴላ ዲራው፥ ባሬ ኢንፃርሳ ሳዔዳ።
ቃሲ ኣሳይ ባሬ ሴላ ዲራዉኔ ባሬ ማይ ዲራው ሳሉዋ ፆሳ ሼቄዳ። ሺን ባሬ ኦዳ ናጋራፔ ሲሚቤና።
ኡሱፑን ኪታንቻይ ባሬ ኬሪያን ዴዒያዋ ዎጋ ኤፊራፄሳ ጌቴቲያ ሻፋን ጉሲና ኣዋይ ዶሊያ ባጋፔ ያና ካታቱዋሲ ኦጊ ጊጋናዳን፥ ሃይ ሜሌዳ።
ሄዋፔ ጉዪያን፥ ታኒ ሼያ ማላቲያ ሄዙ ቱና ኣያናቱ ዳዊያ ዶናፔ፥ ዱዓ ዶናፔኔ ዎርዱዋ ቲምቢቲያ ኦዲያዋ ዶናፔ ኬሲሺን ቤዓዲ።
ኡንቱንቱ ማላቱዋ ኦያ ፃላሃቱዋ ኣያናቱዋ። ሄ ሄዙ ኢታ ኣያናቱ ኡባፔ ዎልቃማ ፆሳ ዎልቃማ ጋላሳን፥ ሳዓ ካታቱዋ ኡባ ኦላው ሺሻናው ባና።
«ቤዓ፥ ታኒ ካዪሱዋዳን ያና። ኣሳ ሲንን ካሎ ሃሜቲዴ ዬላቴና ማላ፥ ጌሚዒሼናን ባሬ ማዩዋ ማዪዴ ናጊያ ኡራይ ኣንጄቴዳዋ!» ያጌዳ።
ሄ ኢታ ኣያናቱ ካቴቱዋ ኢብራዪስፄ ቃላን ኣሪማጌዶና ጌቴቲያ ሳዓ ሺሼዲኖ።
ላፑን ኪታንቻይ ባሬ ኬሪያን ዴዒያዋ ጫርኩዋን ጉሲና፥ ጌሻ ጎሊያን ዴዒያ ኣራታፔ፥ «ፖሌቴዳ» ያጊያ ዎልቃማ ኮሻይ ዬዳ።
ሄዋፔ ጉዪያን፥ ዋልቃንይ ዎልቃሜዳ፤ ጉንይ ሲሴቴዳ፤ ጉጉንይካ ጉሜዳ። ቃሲ ቢታይ ፓላ ቃ ቃፄዳ። ኣሳይ ሳዓን ሜቶዴፔካ ቢታይ ሄዋ ማላ ቃ ቃፂ ኤሬና፤ ሄዌ ኡባፔ ኣዳ ቃ።
ዎሊቃማ ካታማይ ሄዙ ኬሲዴ ዛዔዳ። ቢታ ኡባን ዴዒያ ካታማቱ ዬዲኖ። ፆሳይ ዎልቃማ ባቢሎኖ ቆፒዴ፥ ባሬ ኢታ ሃንቁዋ ዎዪኒያ ኤሳይ ኩሜዳ ቡርጩኩዋፔ ዎዪኒያ ኤሳ ባቢሎኖ ኡሼዳ።
ኣባን ዶዴቴዳ ቢታይ ኡባይ ዬዳ፤ ዴሪካ ቤቲቤና።
ኣሳ ቦላ ኦይታሙ ኪሎ ኬና ዴፂያ ዎልቃማ ሻቻይ ሳሉዋፔ ዎዳ። ኣሳይ ሄ ሻቻ ቦሻ ዲራው፥ ፆሳ ቦሬዳ፤ ኣዪሲ ጎፔ፥ ቦሻይ ዳሮ ዎልቃማ።
ሄዋፔ ጉዪያን፥ ላፑ ኬሬቱ ዴዒያ ላፑ ኪታንቻቱዋፔ ኢቱ ታኮ ዪዴ፥ ታና ሃዋዳን ያጌዳ፤ «ሃ ያ፤ ዳሮ ሻፋቱዋ ጋፃን ዴዒያ ዎሹሚያ፥ ዎልቃማ ካታማታ፥ ዋና ሙሬታኔንቶ፥ ታኒ ኔና ቤሳና።
ሳዓን ዴዒያ ካታቱ ኢዚና ዎሹሜዲኖ፤ ሳዓን ዴዒያ ኣሳይካ ኢዚ ዎዪኒያ ኤሳ ኡሺ ማቲዴ ኢዚና ዎሹሜዳ» ያጌዳ።
ሄ ኪታንቻይ ታና ኣያናን ባዙዋ ኣፌዳ። ሄዋን ታኒ ኢቲ ሚሺራቶ ቦሪያ ሱንይ ቦላ ኡባን ፃፌቲ ኡቴዳ ዞዖ ዶዓ ቶጌዳዉኖ ቤዓዲ፤ ሄ ዶዓው ላፑ ሁጲያን ታሙ ካጪ ዴዔ።
ሄ ሚሺራታ ቴራ ኦቻ ማላቲያ ማዩዋኔ ዞዖ ማዩዋ ማያዱ፤ ኢዛ ቃሲ ዎርቃን፥ ቦንቾ ሹቻኒኔ ኢንቁዋ ጌቴቲያ ኣልዖ ሹቻን ኣሌቃዱ። ኢዛ ዎሹሚያ ቱናባይኔ ሼኔዪያባይ ኩሜዳ ዎርቃ ቡርጩኩዋ ባሬ ኩሺያን ኦይቃዱ።
ኢዚ ዴሙዋን ፁራ ዬዉዋ ቢሌይ ዴዒያ ሱንይ፥ «ዎሊቃማ ባቢሎኖ፤ ሳዓን ዴዒያ ዎሹሚያዋንቶኔ ሳዓን ዴዒያ ሼኔዪያባው ኣቶ» ያጊያዌ ፃፌቲ ኡቴዳ።
ቃሲ ሄ ሚሺራታ ጌሻቱዋ ሱኔ ዬሱሳው ማርካቲሺን ዎዳዋንቱ ሱ ኡሻዴ ማቴዳዉኖ ታኒ ቤዓዴ ማላሌታዲ።
ኪታንቻይ ታና፥ «ኔኒ ኣዪሲ ሃዋዳን ማላሌታዲ? ታኒ ኔው ሚሺራቲ ፁራ ዬዉዋኔ ኢዛ ቶኬዳ ላፑ ሁጲያን ታሙ ካጪ ዴዒያ ዱዓ ፁራ ዬዉዋ ኦዳና።
ኔኒ ቤዔዳ ዶዓይ ካሴ ዴዔ፤ ሺን ሃዒ ባዋ። ሄ ዶዓይ ጪሞ ኦላፔ ኤሌ ኬሲዴ፥ ባሻው ባናዋ። ኣላሚ ሜቶዴፔ ዶሚዴ፥ ዴዑዋ ማፃፋን ኡንቱንቱ ሱንይ ፃፌቲቤና ሳዓን ዴዒያ ኣሳይ ዶዓ ቤዒዴ ማላሌታና። ኣዪሲ ጎፔ፥ ኢ ካሴ ዴዔ፤ ሃዒ ባዋ፤ ሺን ሲንፔ ያናዋ።
«ሃዌ ኣዳ ኤራቴኔ ኣኬካ ኮዬ። ላፑ ሁጲ ሚሺራታ ኡቲያ ላፑ ዴሬቱዋ፤ ሄዋንቱ ቃሲ ላፑ ካታቱዋ።
ኡንቱንቱፔ ኢቼሹ ካታቱ ኩንዴዲኖ። ኢቱ ሃዒ ጋካናሲካ ሞዴ፤ ዮኮ ካቲ ዪቤና። ኢ ዪዴ፥ ጉ ዎዲያ ታካናው ቤሴ።
ካሴ ዴዔዳ ዶዓይ፥ ሃዒ ባይናዌ፥ ኢ ባሬ ሁጴው ሆስፑን ዱዓ። ኢ ላፑ ዶዓቱዋፔ ኢቱዋ፤ ኢ ያናው ቤ።
«ኔኒ ቤዔዳ ታሙ ካጬቱ ሞዳናው ዶሚቤና ታሙ ካቴቱዋ። ሺን ኡንቱንቱ ዶዓና ኢቲፔ ኢቲ ሳቴው ካቴቱዋዳን ሞዳናው ኡንቱንቱሲ ማታይ ኢሜታና።
ኡንቱንቱሲ ኡባው ኢቲ ቆፋይ ዴዔ፤ ኡንቱንቱ ባሬንቱ ዎልቃኔ ባሬንቱ ማታ ዶዓው ኢማና።
ኡንቱንቱ ዶርሳና ኦሌታና፤ ሺን ዶርሳይኔ ዶርሳና ዴዒያዋንቱ፥ ኢ ፄጌዳዋንቱኔ ዶሬዳዋንቱ፥ ኣ ካሊያ ኣማኔቴዳዋንቱ፥ ሄ ካቴቱዋ ፆናና፤ ኣዪሲ ጎፔ፥ ኢ ጎዳቱዋ ጎዳኔ ካቴቱዋ ካቲያ» ያጌዳ።
ኪታንቻይ ቃሲካ ታና ሃዋዳን ያጌዳ፤ «ጫራታ ኡቴዳ ሄ ኔኒ ቤዔዳ ሃይ ያራቱዋ፥ ጮራ ኣሳ፥ ኣሳ ዛሬቱዋኔ ዱማ ዱማ ቢታ ቃላ።
ቃሲ ኔኒ ቤዔዳ ታሙ ካጪኔ ዶዓይ ዎሹሜዉኖ ኢፃናዋንታ። ኡንቱንቱ ኢዚው ዴዒያ ኡባባ ኣኪዲጋና። ቃሲ ኢዞ ካሎ ኣሻናኔ ኢዚ ኣሹዋ ሚዲጋና፤ ያቲዴ ኡንቱንቱ ኢዞ ታማን ጉዳና።
ኣዪሲ ጎፔ፥ ፆሳ ቃላይ ቱማታና ጋካናው፥ ኡንቱንቱ ቆፋይ ኢቱዋ ጊዳናዳን፥ ኡንቱንቱ ባሬንቱ ሞዲያ ዎልቃ ዶዓው ኢማናዳኒኔ ፆሳይ ቆፔዳዋ ኡንቱንቱ ኦናዳን፥ ኡንቱንቱ ዎዛናን ፆሳይ ኣሙዋ ዎዳ።
«ሄ ኔኒ ቤዔዳ ሚሺራታ ሳዓ ካቴቱዋ ሞዲያ ዎልቃማ ካታማቶ» ያጌዳ።
ሄዋፔ ጉዪያን፥ ዎልቃማ ማታይ ዴዒያ ሃራ ኪታንቻይ ሳሉዋፔ ዎሺና፥ ታኒ ቤዓዲ። ሄ ኪታንቻ ቦንቹ ሳዓ ፖዒሴዳ።
ሄ ኪታንቻይ ባሬ ኮሻ ቁ ኡዲዴ፥ «ኢዛ ኩንዳዱ! ዎልቃማ ባቢሎና ኩንዳዱ! ባቢሎና ፃላሃቱ ኣቂያሳ ጊዳዱ፤ ኢታ ኣያናቱ ኡባቱኔ ኢፄቲያ ኢታ ካፋቱ ኡባቱ ኢኒ ዴዒኖ።
ኣዪሲ ጎፔ፥ ኣሳ ዛሪያ ኡባ ባሬ ማዪያ ዎዪኒያ ኤሳ ኡሺና ኢዚና ዎሹሜዲኖ። ቃይካ ሳዓ ካታቱ ኢዚና ዎሹሜዲኖ። ኢዚ ኢሻሎ ዎልቃ ጋሱዋን ሳዓን ዴዒያ ዛሊዓንቻቱ ዱሬቴዲኖ» ያጌዳ።
ሄዋፔ ጉዪያን፥ ታኒ ሳሉዋፔ ሃዋዳን ያጊያ ሃራ ኮሻ ሲሳዲ፤ «ታ ኣሳው፥ ኢፔ ኬሲቴ! ኢዚ ናጋራ ኢዚና ኮፆፒቴ! ኢዚ ሙራ ጊሼቶፒቴ።
ኣዪሲ ጎፔ፥ ኢዚ ናጋራይ ሳሉዋ ጋካናው ዶሬቲ ኡቴዳ። ፆሳይ ኢዚ ኢታ ባዪዙዋ ሃሳዬዳ።
ኢዛ ኢሜዳዋ ኬና ዛሪዴ፥ ኢዚው ኢሚቴ። ኢዛ ኦዳዎ ላዑ ኩሺያ ኢዚው ቃንፂቴ። ኢዛ ሂንቴንቱሲ ጊጊሴዳ ኡሻፔ ላዑ ኩሺያ ኡሻ ኢዚ ቡርጩኩዋ ኩንቴ።
ኢዛ ቦንቼቴዳዋኔ ኢሻሌዳዋ ኬና ኢዞ ቱጋዪቴኔ ካዮዪቴ። ኢዛ ባሬ ዎዛናን፥ ‹ታኒ ካታቲዳን ኡታይ፤ ታኒ ኣሲናይ ባይና ማጫዉኖ ጊዲኬ፤ ቃሲ ኡባካ ካዮቲኬ› ያጋው።
ሄዋ ዲራው፥ ኢዚ ቦሻ ኡባይ ሃርጊ፥ ካዩኔ ኮሻይ ኢዞ ኢቲ ጋላሲ ኦይቃና። ቃሲ ኢዛ ታማን ጉዴታና፤ ኣዪሲ ጎፔ፥ ኢዚ ቦላ ፒርዲያ ጎዳ ፆሳይ ዎልቃማ» ያጌዳ።
ሳዓ ካታቱ፥ ኢዚና ዎሹሚዴ ኢሻሌዳዋንቱ ሄ ካታማታ ጉዴቲና፥ ኬሲያ ጩዋ ቤዔዳ ዎዴ፥ ካታማቲው ኡንቱንቱ ዋሳናኔ ዬካና።
ኡንቱንቱ ሄ ካታማቲ ኡጋው ያዬዳ ዲራው፥ ሃኪ ኤቂዴ፥ «ሃ ዎልቃማ ካታማቴ! ዎልቃማ ካታማቴ! ባቢሎኔ፥ ኔው ኣዬሮ! ኔኒ ኣይ ማላ ቱጋታኒሻ። ኔኒ ኢቲ ሳቲያ ጊዶን ኔ ፒርዳ ኣካዳ» ያጋና።
ኡንቱንቱ ማርካቢያ ጫና ሃዋፔ ሲንናው ሻሚያባይ ባይና ዲራው፥ ሳዓን ዴዒያ ዛሊዓንቻቱ ሄ ካታማቲው ዋሳናኔ ካዮታና።
ኡንቱንቱ ዎርቃ፥ ቢራ፥ ቦንቾ ሹቻ፥ ኢንቁዋ ጌቴቲያ ኣልዖ ሹቻ፥ ቴራ ኦቻ ማላቲያ ማዩዋ፥ ሱፊያ ማላ ማዩዋ፥ ሃሪያ ጌቴቲያ ማዩዋ፥ ዞዖ ማዩዋ፥ ኡባ ቆሞ ሳዊያ ሚ፥ ኡባ ቆሙዋን ኦዳ ዳንጋርሳ ኣቻ፥ ኣልዖ ሚፔ ሜቴዳባ፥ ናሃሲያ፥ ቢራታ፥ ኢቢኔቤሬዲያ ጌቴቲያ ሹቻ፥
ቃራፋ፥ ቂማሚያ፥ ኢፃና፥ ሺቱዋ፥ ሳዊያ ኢፃና ሊያ፥ ዎዪኒያ ኤሳ፥ ዎጋራ ዛይቲያ፥ ሊቄዳ ሊያ፥ ዛርጋ፥ ሚዛ፥ ዶርሳ፥ ፓራኔ ፓራይ ጎቺያ ጋሪያ፥ ኡንቱንቱ ኣይሌቱዋኔ ሃራይ ኣቶ ኣሳ ሼምፑኔ ሻሚያባይካ ባዋ።
ዛሊዓንቻቱ ሚሺራቲው፥ «ኔኒ ኣሞቴዳ ሎዖባይ ኡባይ ኔፔ ሃሊዲጌዳ። ኔ ዴዑኔ ኣሌቄቲያባይ ኡባይ ዪዲጌዳ። ኔኒ ላዔን ኡንቱንታ ኡባካ ዴማካ» ያጌዲኖ።
ሄ ካታማቲን ዛሊዒዴ ዱሬቴዳ ዛሊዓንቻቱ ኢዚ ኡጋው ያዪዴ፥ ኢፔ ሃኪዴ ኤቃና። ኡንቱንቱ ዬካናኔ ካዮታና።
ቃሲ፥ «ሱፊያ ጌቴቲያ ኪሪያን ዳዴቴዳ ማዩዋ፥ ቴራ ኦቻ ማላቲያ ማዩዋኔ ዞዖ ማዩዋ ማያዴ፥ ዎርቃ ኣሌቁዋን፥ ቦንቾ ሹቻኒኔ ኢንቁዋ ጌቴቲያ ኣልዖ ሹቻን ኣሌቄዳ፥ ሄ ዎልቃማ ካታማቲው ኣዬሮ!
ሃዋ ኬና ዎልቃማ ማፁ ኡባይ ኢቲ ሳቲያ ጊዶን ዲፒ ጊ ዪ ኣጌዳ» ያጌዲኖ። ማርካቢያ ላጊያ ኡባቱ፥ ማርካቢያን ቢያ ኡባቱ፥ ማርካቢያን ኦያ ኡባቱኔ ኣባን ኦ ጎዔቲያ ኡባቱ ሃኪ ኤቄዲኖ።
ሄ ካታማታ ጉዴቲና ኬሲያ ጩዋ ቤዔዳ ዎዴ ባሬንቱ ኮሻ ቁ ኡዲዴ፥ «ሃ ዎልቃማ ካታማቶ ማላቲያ ካታማይ ኡባካ ባዋ» ያጌዲኖ።
ኡንቱንቱ ባሬንቱ ሁጲያን ባና ቆሊዴ፥ ዋሴዲኖኔ ካዮቴዲኖ፤ «ኣባን ማርካቤቱ ዴዒያ ኡባ ባሬ ማፁዋን ዱሬዬዳ ዎልቃማ ካታማቲው ኣዬሮ! ቃሲ ኢዚው ዴዒያባይ ኡባይ ኢቲ ሳቲያ ጊዶን ዪ ኣጌዳ።
ሄ ካታማታ ዬዳ ዲራው፥ ሳሎ፥ ናሼታ! ጌሻቶ፥ ዬሱሲ ኪቴዳዋንቶ፥ ናባቶ፥ ናሼቲቴ! ኣዪሲ ጎፔ፥ ኢዛ ሂንቴንታ ኦዳዋ ዲራው ፆሳይ ኢዞ ፒርዴዳ» ያጌዳ።
ሄዋፔ ጉዪያን፥ ዎልቃማ ኪታንቻይ ዎፃ ማላቲያ ዎልቃማ ሹቻ ዴን ኣባን ኦሊዴ ሃዋዳን ያጌዳ፤ «ዎልቃማ ካታማታ ባቢሎና ሱጊና፥ ሃዋዳን ኩንዳና፤ ኢዛ ሃቼፔ ሲንው ኡባካ ቤቱኩ።
ዲ ዲፂያዋንቱኔ ማዚሙሪያ ዬፂያዋንቱ፥ ሱሱሊያኔ ማላካታ ፑኒያዋንቱ ኮሻይ ሃዋፔ ሂኒ ባጋን ኔ ጊዶን ኡባካ ሲሴቴና። ኩሺያ ሂላ ኤሪያ ኦኒኔ ላዔ ኡባካ ዴዔና። ዎፃ ኮሻይካ ሃዋፔ ሲንው ኔ ጊዶን ሲሴቴና።
ፆምፒያ ፖዑካ ላዔዋ ኔ ጊዶን ፖዔና። ኣኪያዋ ኮሻይኔ ጌሌዉኒ ኮሻይ ሲንው ኔ ጊዶን ሲሴቴና። ኔ ዛሊዓንቻቱ ሳዓ ኡባን ኤሬቴዳ ዎልቃማቱዋ። ኔ ቢቲያዋን ኣሳ ዛሪያ ኡባይ ጪሜቴዳ።
ናባቱዋ ሱይ፥ ጌሻቱዋ ሱይኔ ሳዓን ሃይቄዳ ኡባቱዋ ሱይ ኢዚን ቤቴዳ ዲራው፥ ባቢሎና ሙሬታዱ» ያጌዳ።
ሄዋፔ ጉዪያን፥ ሳሉዋን ጮራ ኣሳ ኮሻዳን ኮሹሚያ ዎልቃማ ኮሻይ ሃዋዳን ያጊያዋ ታኒ ሲሳዲ፤ «ፆሳ ጋላታይ ጋኮ። ኣቶቴይ፥ ቦንቹኔ ዎልቃይ ኑ ፆሳሳ።
ኣ ፒርዳይ ቱሙዋኔ ፂሉዋ። ጫራታዴ ሳዓ ቱኒሴዳ ዎልቃማ ጫራቶ ፆሳይ ፒርዴዳ፤ ፆሳ ኦሳንቻቱዋ ኢዛ ዎዳ ዲራው፥ ፆሳይ ኢዞ ሙሬዳ» ያጌዳ።
ኣሳይ ላዔንዋ ባሬ ኮሻ ቁ ኡዲዴ፥ «ፆሳ ጋላታይ ጋኮ። ሄ ካታማታ ሜ ሜናው ጩዋታና» ያጌዲኖ።
ላታማኔ ኦይዱ ጪማቱኔ ሼምፑዋና ዴዒያ ኦይዱ ሜታቱ ካዉቴ ኦይዲያን ኡቴዳ ፆሳው ጉፋኒዴ፥ «ኣሜንዒ። ፆሳ ጋላታይ ጋኮ» ያጊዴ ጎዪኔዲኖ።
ሄዋፔ ጉዪያን፥ «ፆሳ ኣይላቱ ኡባይ፥ ፆሳው ያዪያ ጉይ፥ ዳሩ ኡባይ ኑ ፆሳ ጋላቲቴ» ያጊያ ኮሻይ ካዉቴ ኦይዲያፔ ኬሴዳ።
ሄዋፔ ጉዪያን፥ ጮራ ኣሳዳን ኮሹሚያ፥ ዎልቃማ ሻፋዳን ጉሚያ፥ ዎልቃማ ጉጉንዳን ጉጉሚያ ኮሻ ታኒ ሲሳዲ። ሄ ኮሻይ፥ «ፆሳ ጋላታይ ጋኮ። ኣዪሲ ጎፔ፥ ኑ ጎዳይ፥ ኡባፔ ዎልቃማ ፆሳይ ካዉቴዳ።
ዶርሳ ቡላቻ ጋላሳይ ጋኬዳ ዲራዉኔ ጌሌዉናካ ቡላቻው ባሬና ጊጊሴዳ ዲራው፥ ኑኒ ፓሺኮይቴኔ ናሼቶይቴ፤ ቃሲ ዶርሳ ቦንቾይቴ።
ጌሌዉኒው ማያናው ሱፊያ ጌቴቲያ ኪሪያን ዳዴቴዳ ጶሊያ ቦ ማዩ ኢሜቴዳ። ሱፊያ ጌቴቲያ ኪሪያን ዳዴቴዳ ማዩ ጌሻቱዋ ፂሎ ኦሱዋ» ያጊያዋ፥ ታኒ ሲሳዲ።
ሄዋፔ ጉዪያን፥ ኪታንቻይ ታና፥ « ‹ዶርሳ ቡላቻው ፄሴቴዳዋንቱ ኣንጄቴዳዋንታ› ያጋዴ ፃፋ» ያጌዳ። ሄ ኪታንቻይ ቃሲካ ታና፥ «ሃዌ ፆሳ ቱሙ ቃላ» ያጌዳ።
ሄዋፔ ጉዬ ታኒ ኣው ጎዪናናው ኣ ጌዲያን ኩንዳዲ። ሺን ኢ ታና፥ «ሄዋ ኦፓ። ታኒ ኔ ማላኔ ዬሱሲ ኡንቱንቱሲ ቆንጪሴዳ ቱማቴ ኦይቄዳ ኔ ኢሻቱዋ ኡባ ማላ ኣይሊያ። ፆሳው ጎዪና። ኣዪሲ ጎፔ፥ ዬሱሲ ቆንጪሴዳ ቱማቴይ ቲምቢቲያ ኦዲያዎ ዴንያዋ» ያጌዳ።
ያቲና፥ ሳሉ ዶዬቴዳዋ ታኒ ቤዓዲ። ሄዋን ቦ ፓራይ ዴዔ፤ ሄ ፓራ ቶጌዳዌ ኣማኔቲያዋኔ ቱማንቻ ጊዴ ፄሴቴ። ቶጌዳዌ ፂሎቴን ፒርዴኔ ባሬ ኦላካ ኦሌቴ።
ኣ ኣይፊ ታማ ላጩዋ ማላቴ፤ ቃሲ ኢ ባሬ ሁጲያን ዳሮ ኣኪሊሊያ ዎዳ። ኣ ቦላ ፃፌቲ ኡቴዳ ሱንይ ዴዔ፤ ሺን ሄ ሱንይ ኣዬንቶኔ ኣፔ ኣቲን፥ ኦኒኔ ኤሬና።
ኢ ማዬዳ ማዩ ሱን ሙኪ ኬሴዳዋ። ኣ ሱንይካ ፆሳ ቃላ።
ሳሉዋ ዎታዳራቱ ቦ ጌሻ ሱፊያ ጌቴቲያ ኪሪያን ዳዴቴዳ ማዩዋ ማዪዴ፥ ቦ ፓራቱዋ ቶጊዴ፥ ኣ ጌዱዋ ካሊኖ።
ኣሳ ዜሬ ኢ ዪሲያ ኩሳ ማሻይ ኣ ዶናፔ ኬሴ። ቢራታ ፃምዓን ኣሳ ኢ ሞዳና። ኡባፔ ዎልቃማ ፆሳይ ባሬ ሃንቁዋ ዎዪኒያ ኤሳይ ጉሚዔቲያሳን፥ ጉሚዒዴ ቤሳና።
ኣ ማዩዋ ቦላኔ ኣ ዎዲሪያ ቦላ፥ «ካታቱዋ ካቲያኔ ጎዳቱዋ ጎዳ» ያጊያ ሱንይ ፃፌቲ ኡቴዳ።
ሄዋፔ ጉዪያን፥ ታኒ ኢቲ ኪታንቻይ ኣዋን ኤቄዳዋ ቤዓዲ። ሄ ኪታንቻይ ሳሉዋን ቂዴ ፓሊያ ካፉዋ ኡባቶ ባሬ ኮሻ ቁ ኡዲዴ፥ «ሃ ዪቴ። ፆሳ ካዉዋሲ ኢቲሳዓ ሺቂቴ።
ዪዴ ካታቱዋ ኣሹዋ፥ ሻላቃቱዋ ኣሹዋካ ዎታዳራቱዋ ኣሹዋ ሚቴ፤ ፓራቱዋ ኣሹዋካ ፓራቱዋ ቶጌዳዋንቱ ኣሹዋካ ሚቴ፤ ቃሲ ኣሳ ኡባ ኣሹዋ ኣይሊያዋኔ ዎማኑዋ፥ ቃዋኔ ሆካዋ ሚቴ» ያጌዳ።
ፓራ ቶጌዳዋናኔ ኣ ዎታዳራቱዋና ኦሌታናው፥ ዶዓይኔ ሳዓ ካታቱ ቃሲ ኡንቱንቱ ዎታዳራቱ ኢቲ ሳዓ ሺቂ ኡቴዳዋንታ ታኒ ቤዓዲ።
ሄ ዶዓይ ኣ ሲንን ማላታ ኦዳ ዎርዶ ናቢያና ኢቲፔ ኦይቄቴዳ። ዶዓ ማላይ ዴዒያዋንታኔ ዶዓ ሚሲሌው ጎዪኔዳዋንታ ኢ ባሌዳዌ ሄ ኦያ ማላታቱዋና። ዶዓይኔ ዎርዱዋ ቲምቢቲያ ኦዲያዌ ላዓቱካ ዲኒያን ኤፂያ ታማ ኣባን ፓፃ ዬጌቴዲኖ።
ኡንቱንቱ ዎታዳራቱ ፓራ ቶጌዳዋ ዶናፔ ኬሲያ ማሻን ሃይቄዲኖ። ካፋቱ ኡባቱ ኡንቱንቱ ኣሹዋፔ ባሬንቶ ዳንዳዬዳዋ ኬና ሜዲኖ።
ጪሞ ኦላ ቁልፒያኔ ዎልቃማ ሳንላታ ባሬ ኩሺያን ኦይቄዳ ኢቲ ኪታንቻይ ሳሉዋፔ ዪያዋ ታኒ ቤዓዲ።
ኪታንቻይ ዳዊያ፥ ሄ ቤኒ ሾሻ፥ ፃላሂያ ካፑዋ ዎይ ሴፃና ጊያዋ ኦይቄዳ፤ ያቲዴ ሻዓ ላይው ቃቼዳ።
ኪታንቻይ ጪሞ ኦላን ኣ ዬጊዴ፥ ሻዓ ላይይ ዉራናው፥ ኣሳ ዜሬ ላዔዋ ባሌቴና ማላ፥ ሄ ጪሞ ኦላ ቁልፒ ጎርዲዴ ኣታሜዳ። ሄዋፔ ጉዪያን፥ ዳዊ ኣማሬዳ ዎዲያ ቢሌታናው ቤሴ።
ሄዋፔ ጉዪያን፥ ታኒ ኣራታቱዋኔ ኡንቱንቱን ኡቴዳዋንታ ቤዓዲ፤ ኡንቱንቱሲ ፒርዲያ ማታይ ኢሜቴዳ። ዬሱሲ ቆንጪሴዳ ቱማኔ ፆሳ ቃላ ኣዋጄዳ ዲራው፥ ባሬንቱ ቆያ ቃንፄቴዳ ኣሳ ሼምፑዋካ ታኒ ቤዓዲ። ኡንቱንቱ ዶዓው ዎይ ዶዓ ሚሲሌው ጎዪኒቤይኪኖ። ኡንቱንቱ ዶዓ ማላ ባሬንቱ ዴሙዋን ዎይ ባሬንቱ ኩሺያን ዎቤይኪኖ። ኡንቱንቱ ሃይቁዋፔ ዴንዲዴ፥ ኪሪስቶሳና ኢቲፔ ካቴቱዋዳን ሻዓ ላይው ሞዴዲኖ።
ሃይቄዳዋንቱፔ ጮራቱ ሻዓ ላይይ ዉራና ጋካናው፥ ሃይቁዋፔ ዴንዲቤይኪኖ። ሄዌ ኮይሮ ዴንዱዋ።
ኮይሮ ዴንዱዋን ዴንዴዳዋንቱ ኣንጄቴዳዋንታኔ ፆሳ ኣሳቱዋ። ኡንቱንቱ ቦላ ላዔን ሃይቆ ዎልቃይ ባዋ። ኡንቱንቱ ፆሳሲኔ ኪሪስቶሳሲ ቄሳቱዋ ጊዳና፤ ኡንቱንቱ ኣናና ኢቲፔ ሻዓ ላይው ሞዳና።
ሻዓ ላይይ ዉሬዳዋፔ ጉዪያን፥ ሴፃናይ ቃሹዋፔ ቢሌታና።
ኢ ሳዓን ኡባሳን ዴዒያ ኣሳ ዜሬ ባሌናው ኬሳና፤ ሄዌ ጎጋኔ ማጎጋ ጌቴቲያዋ። ሴፃናይ ኣባ ሻፊያ ኬና ዜሬ ኦላው ሺሻና።
ሄ ዛሬቱ ቢታ ኡባ ማዪዴ ጌሻቱዋ ሄራኔ ፆሳይ ሲቂያ ካታማቶ ዩዪ ኣ ኤቄዲኖ። ሺን ታማይ ሳሉዋፔ ዎዴ፥ ኡንቱንታ ሜዳ።
ዶዓይኔ ዎርዶ ናቢ ዬጌቴዳ ኤፂያ ዲኒያ ታማ ኣባን ፃላሂያ ካፑ፥ ኣሳ ዜሬ ባሌዳዌ፥ ዬጌቴዳ። ኡንቱንቱ ቃማኔ ጋላሲ ሜ ሜናው ፓፃ ካዔታና።
ሄዋፔ ጉዪያን፥ ታኒ ዎልቃማ ቦ ኣራታኔ ሄ ኣራታን ኡቴዳዋ ቤዓዲ። ሳዓይኔ ሳሉ ኣ ሲንፔ ባቃቴዲኖ፤ ላዔን ቤቲቤይኪኖ።
ሃይቄዳዋንቱ፥ ቁ ጊያዋንቱኔ ጉቱ ኣራታ ሲንን ኤቄዳዋንታ ታኒ ቤዓዲ። ማፃፋቱ ዶዬቴዲኖ፤ ሃራ ማፃፋይ፥ ዴዑዋ ማፃፋይካ ዶዬቴዳ። ሃይቄዳዋንቱ ባሬንቱ ኦሱዋዳን፥ ማፃፋቱዋን ፃፌቲ ኡቴዳዋዳንካ ፒርዴቴዲኖ።
ኣባይ ባሬ ጊዶን ዴዒያ ሃይቄዳዋንታ ኢሜዳ፤ ሃይቁኔ ሲዖሊ ባሬንቱ ጊዶን ዴዒያ ሃይቄዳዋንታ ኢሜዲኖ። ኡባይካ ባሬንቱ ኦሱዋዳን ፒርዴቴዲኖ።
ሄዋፔ ጉዪያን፥ ሃይቁኔ ሲዖሊ ታማ ኣባን ዬጌቴዲኖ። ሄ ታማ ኣባይ ላዔ ሃይቁዋ።
ዴዑዋ ማፃፋን ባሬ ሱንይ ፃፌቲቤና ኣሳይ ኦኒኔ ታማ ኣባን ዬጌቴዳ።
ሄዋፔ ጉዪያን፥ ታኒ ኦራ ሳሉዋኔ ኦራ ሳዓ ቤዓዲ። ኮይሮ ሳሉኔ ኮይሮ ሳዓይ ዬዳ። ኣባይካ ዬዳ።
ጌሻ ካታማታ ኦራ ዬሩሳላሜ፥ ባሬ ኣሲናው ማያዴ ጊጌዳ ጌሊያ ዎዶሮ ናቲዳን፥ ጊጋ ኡቴዳዉና ሳሉዋፔ ፆሳ ማታፔ ዱጌ ዎዉኖ ታኒ ቤዓዲ።
ዎሊቃማ ኮሻይ ኣራታፔ ሃዋዳን ያጊዴ፥ ሃሳዪሺን፥ ታኒ ሲሳዲ፤ «ፆሳ ጎሊ ኣሳና ዴዔ፤ ፆሳይ ኣሳና ኢቲፔ ዴዓና። ኡንቱንቱ ኣ ኣሳ ጊዳና፤ ፆሳይ ባሬ ሁጴው ኡንቱንቱና ዴዓና። ኢ ኡንቱንቱ ፆሳ ጊዳና።
ፆሳይ ኡንቱንቱ ኣይፊያ ኣፉ ኡባ ቁጫና። ሃዋፔ ሲንናው ሃይቁኔ ካዩ ዎይ ዋሱኔ ሳኩ ባዋ። ኣዪሲ ጎፔ፥ ኤጫባይ ዬዳ» ያጌዳ።
ኣራታን ኡቴዳዌ፥ «ታኒ ኡባባ ኦራፂሳይ» ያጌዳ። ቃሲካ ጉጂዴ ታና፥ «ታኒ ሃሳዪያዌ ኣማኔቲያዋኔ ቱማ ጊዲያ ዲራው ፃፋ» ያጌዳ።
ቃሲካ ታና ሃዋዳን ያጌዳ፤ «ፖሌቴዳ። ታኒ ኣልፋኔ ኦሜጋ፤ ዶሜኔ ፖሉዋ። ሳሜቴዳ ኦናኔ ታኒ ዴዑዋ ሃ ፑልቱዋፔ ጮ ኡሻና።
ፆኒያ ኡራይ ኦኒኔ ሃዋ ኡባ ላታና። ታኒ ኣው ፆሳ ጊዳና፤ ኢካ ታ ናዓ ጊዳና።
ሺን ያዪያዋንቱ፥ ኣማኔናዋንቱ፥ ቱናቱ፥ ሼምፑዋ ዎያዋንቱ፥ ዎሹሚያዋንቱ፥ ቢቲያዋንቱ፥ ኤቃሲ ጎዪኒያዋንቱኔ ዎርዶቲያዋንቱ ኡባይ ዴዒያ ሳዓይ ታማይኔ ኤፂያ ዲኒ ኤፂያ ኣባ ጊዳናዋ። ሄዌ ላዔን ሃይቁዋ» ያጌዳ።
ላፑ ዉርሴ ቦሻቱ ኩሜዳ ላፑ ኬሬቱዋ ኦይቄዳ ላፑ ኪታንቻቱዋፔ ኢቱ ታኮ ዪዴ ታና፥ «ሃ ያ። ታኒ ኔና ጌሌዉኖ ዶርሳ ማቻቶ ቤሳና» ያጌዳ።
ኪታንቻይ ታና ዳሮ ቃ ዴሪያ ሁጲያ ኣያናን ኬሲዴ ጌሻ ካታማታ፥ ዬሩሳላማ ሳሉዋፔ ፆሳ ማታፔ ዱጌ ዎዉኖ ታና ቤሴዳ።
ሄ ካታማታ ፆሳ ቦንቹዋን ፖዓው። ሄ ካታማቲ ፖዑ ያስጲዲያ ጌቴቲያ ኣልዖ ሹቻ ማላ፤ ቢሪሊያዳን ጶላው።
ሄ ካታማቲው ታማኔ ላዑ ፔንጌቱኔ ሄ ፔንጌቱዋን ታማኔ ላዑ ኪታንቻቱ ናጊያ ዎልቃማ ኣዱሳ ዲርሳይ ዴዔ። ፔንጌቱዋን ታማኔ ላዑ ኢስራዔሊያ ዛሬቱዋ ሱንይ ፃፌቲ ኡቴዳ።
ኣዋይ ዶሊያ ባጋና ሄዙ ፔንጌቱ ዴዒኖ። ቃሲ ሂርኪ ባጋና ሄዙ ፔንጌቱኔ ሁጲሳ ባጋና ሄዙ ፔንጌቱ ዴዒኖ። ኣዋይ ዉሊያ ባጋናካ ሄዙ ፔንጌቱ ዴዒኖ።
ካታማቲ ዲርሳይ ዶርሳይ ኪቴዳ ታማኔ ላዓቱዋ ሱንይ ፃፌቴዳ ታማኔ ላዑ ሹቻቱዋ ቦላ ጊምቤቴዳ።
ታናና ሃሳዬዳ ኪታንቻው ካታማቶ፥ ኢዚ ፔንጌቱዋኔ ኢዚ ዲርሳ ሊኪያ ዎርቃ ጋቲማይ ዴዔ።
ካታማቲው ኦይዱ ጋፃይ ዴዔ፤ ካታማቲ ጌሳይኔ ጎምፓይ ኢቲ ማላ። ኪታንቻይ ካታማቶ ባሬ ጋቲማን ሊኬዳ። ካታማታ ላዑ ሻዓኔ ላዑ ፄቱ ኪሎ ሚቲሪያ ጊዳዱ፤ ካታማቲ ጌሳይ፥ ጎምፓይኔ ቃቴይ ኢቲ ማላ።
ኪታንቻይ ቃሲ ዲርሳካ ሊኬዳ። ኣሳ ኩሺያን ኢቲ ፄታኔ ኦይታማኔ ኦይዱ ዋ ጊዴዳ። ሄዌ ኦኒኔ ሊኪያ ኦጊያን ኪታንቻይ ሊኪናዳ።
ካታማቲ ዲርሳይ ያስጲዲያ ጌቴቲያ ሹቻን ዲሬቴዳ። ካታማታ ቢሪሊያዳን ጶሊያ ጌሻ ዎርቃን ሜታዱ።
ካታማቲ ዲርሳው ሂፄቴዳ ሹቻይ ቦንቼቴዳ ሹቻ ኡባን ኣሌቄቴዳ፤ ኮይሮ ሂፄቴዳ ሹቻይ ያስጲዲያ፤ ላዔን ሳምፔሪያ፤ ሄዜን ኬልቄዶኒያ፤ ኦይዴን ባሉሪያ፤
ኢቼሼን ሳርዶንኪሳ፤ ኡሱፑን ሳርዲዮና፤ ላፑን ኪሪስቲሎባ፤ ሆስፑን ቢራሊ፤ ኡዱፑን ቶጳዚዮኒያ፤ ታሙን ኪሪስጲራሲሳ፤ ታማኔ ኢቴን ያኪንቲያ፤ ታማኔ ላዔን ኣሜቴስፂኖሲያ።
ታማኔ ላዑ ፔንጌቱ ታማኔ ላዑ ኢንቁዋ ጌቴቲያ ኣልዖ ሹቻ፤ ኢቲ ኢቲ ፔንጊ ኢቲ ኢንቁዋን ኦሴቴዳ። ካታማቲ ኦጊ ቢሪሊያ ማላ ጌሻ ዎርቃ።
ጎዳይ፥ ኡባፔ ዎልቃማ ፆሳይኔ ዶርሳይ ካታማቲ ጌሻ ጎሊያ ጊዲያ ዲራው፥ ታኒ ሄ ካታማቲን ጌሻ ጎሊያ ቤዓቤይኬ።
ካታማቲው ፖዒያ ኣዋይ ዎይ ኣጌናይ ኮሼና። ኣዪሲ ጎፔ፥ ፆሳ ቦንቹ ሄ ካታማቲን ፖዔ፤ ዶርሳይካ ሄ ካታማቲው ፆምፒያ።
ኣሳ ዜሬይ ካታማቲ ፖዑዋን ሃሜታና። ሳዓ ካታቱካ ባሬንቱ ቦንቹዋ ሄ ካታማቲኮ ኣሃና።
ካታማቲ ፔንጌቱ ኡባ ጋላሲካ ዶያ ዴዓና፤ ኡባካ ጎርዴቲኪኖ። ኣዪሲ ጎፔ፥ ሄዋን ቃማይ ባዋ።
ኣሳ ዜሬ ጊታቴይኔ ቦንቹ ሄ ካታማቲኮ ሺቃና።
ሺን ቱናባይ ዎይ ካዉሻባ ኦያዌ፥ ዎይ ዎርዶቲያዌ ኦኒኔ ሄ ካታማቶ ጌሌና። ቃሲ ዶርሳ ዴዑዋ ማፃፋን ሱንይ ፃፌቴዳዋንቱ ፃላላይ ሄ ካታማቶ ጌላና።
ሄዋፔ ጉዪያን፥ ኪታንቻይ ታና ፆሳ ካዉቴ ኦይዲያፔኔ ዶርሳ ካዉቴ ኦይዲያፔ ጎጊያ ቢሪሊያዳን ጶሊያ ዴዑዋ ሃ ሻፋ ቤሴዳ።
ሄ ሻፋይ ካታማ ኦጊያ ጊዱዋና ዱጌ ጎጌ። ሻፋፔ ሄፊን ባጋናኔ ሃፊን ባጋና ኣጌናን ኢቲ ጌዴኔ ላይን ታማኔ ላዑ ጌዴ ኣይፊያ ዴዑዋ ሚይ ዴዔ። ሄ ሚ ቦንቹ ዴዒያዌ፥ ዛሪያ ኡባ ሃርጊያፔ ፓናሳ።
ሄ ካታማን ፆሳ ሼቃይ ኣይኔ ባዋ። ፆሳ ካዉቴ ኦይዲኔ ዶርሳ ካዉቴ ኦይዲ ሄ ካታማን ዴዓና። ፆሳ ኦሳንቻቱ ፆሳው ጎዪናና።
ኡንቱንቱ ኣ ዴሙዋ ቤዓና፤ ኣ ሱንይ ኡንቱንቱ ዴሙዋን ፃፌታና።
ሄዋፔ ሲንው ሃራ ቃማይ ባዋ። ኡንቱንቶ ፆምፒያ ዎይ ኣዋ ፖዑዋ ኮሼና፤ ኣዪሲ ጎፔ፥ ጎዳይ ፆሳይ ኡንቱንቱሲ ፆምፒያ ጊዳናዋ። ኡንቱንቱ ሜ ሜናው ካዉታና።
ሄዋፔ ጉዪያን፥ ኪታንቻይ ታና ሃዋዳን ያጌዳ፤ «ሃ ታኒ ሃሳዪያዌ ቱሙዋኔ ኣማኔቲያዋ። ናባቶ ባሬ ጌሻ ኣያና ኢሚያ ጎዳይ ፆሳይ፥ ማታን ሃናናው ቤሲያዋ ባሬ ኦሳንቻቱዋ ቤሳናው ባሬ ኪታንቻ ኪቴዳ» ያጌዳ።
ዬሱሲ፥ «ቤዓ! ታኒ ኤሌካ ያና። ሃ ማፃፋን ዴዒያ ቲምቢቲያ ናጊያዋንቱ ኣንጄቴዳዋንታ» ያጌዳ።
ታኒ ዮሃኒሲ፥ ሃ ኡባባ ሲሳዲኔ ቤዓዲ። ታኒ ሃዋ ሲሴዳ ዎዴኔ ቤዔዳ ዎዴ፥ ሄዋ ታና ቤሴዳ ኪታንቻው ጎዪናናው፥ ኣ ጌዲያን ኩንዳዲ።
ሺን ኪታንቻይ ታና፥ «ሄዋ ኦፓ። ታኒ ኔናዳኒኔ ናቤ ጊዴዳ ኔ ኢሻቱዋዳን፥ ቃሲ ማፃፋን ዴዒያባው ኣዛዜቲያ ኡባቱዋዳን ኣይሊያ። ፆሳው ጎዪና» ያጌዳ።
ሄዋፔ ጉዪያን፥ ኪታንቻይ ታና፥ «ሃናና ጌዳ ሃ ማፃፋ ቃላ ማታፋን ጎርዶፓ። ኣዪሲ ጎፔ፥ ሃ ኡባባይ ፖሌቲያ ዎዲ ማታቴዳ።
ኢታባ ኦያዌ ጉጂዴካ ኢታባ ኦ፤ ቱናይ ጉጂዴካ ቱኖ። ሎዖባ ኦያዌ ጉጂዴካ ሎዖባ ኦ፤ ጌሻይኔ ጉጂዴካ ጌሻ ጊዶ» ያጌዳ።
ዬሱሲ፥ «ቤዓ! ታኒ ኤሌካ ያና። ኣሳ ኡባው ኣ ኦሱዋዳን ኢማናው፥ ታ ዎይታ ኣካ ያና።
ታኒ ኣልፋኔ ኦሜጋ፤ ኮይሩዋኔ ዉርሴ፤ ዶሜኔ ፖሉዋ» ያጌዳ።
ባሬንቱ ማዩዋ ጌሺ ሜጪያዋንቱ ኣንጄቴዳዋንታ። ዴዑዋ ሚ ኣይፊያ ማናዉኔ ካታማ ፔንጊያና ጌላናው ኡንቱንቱሲ ማታይ ኢሜቴዳ።
ሺን ካናቱ፥ ቢቲያዋንቱ፥ ዎሹሚያዋንቱ፥ ሼምፑዋ ዎያዋንቱ፥ ኤቃሲ ጎዪኒያዋንቱኔ ባሬንቱ ሃሳያኒኔ ባሬንቱ ኪታን ዎርዶቲያዋንቱ ካሬና ዴዒኖ።
«ታኒ ዬሱሲ፥ ሃ ዬዉዋ ሂንቴንቱሲ ዎሳ ጎሌቱዋን ማርካታና ማላ፥ ታ ኪታንቻ ኪታዲ። ታኒ ዳዊታ ጎሊያ ዬሌታ። ታኒ ፖዒሲያ ዎንታ ባካሊያ» ያጌዳ።
ጌሻ ኣያናይኔ ጌሌዉና፥ «ሃ ያ» ያጊኖ። ቃሲ ሃዋ ሲሲያዌ ኦኒኔ፥ «ሃ ያ» ያጎ። ሳሜቴዳ ኣሳይ ኦኒኔ ሃ ዮ። ዴዑዋ ሃ ኮዪያ ኣሳይ ኦኒኔ ጮ ኣኮ።
ታኒ ሃ ማፃፋን ፃፌቴዳ ሃናና ጌዳ ቃላ ሲሲያ ኦናኔ ዞራይ። ኦኒኔ ሃ ቃላ ቦላ ኢቲባ ጉጆፔ፥ ፆሳይ ሃ ማፃፋን ፃፌቴዳ ቦሻ ኣ ቦላ ጉጃና።
ኦኒኔ ማፃፋን ዴዒያ ቲምቢቲያ ቃላፔ ኣያኔ ፓጪሶፔ፥ ሃ ማፃፋ ጊዶን ቆንጪሴዳ ዴዑዋ ሚ ኣይፊያፔኔ ጌሻ ካታማፔ ኣ ጋኪያ ጊሹዋ ፆሳይ ፓጪሳና።
ሃ ኡባባው ማርካቲያዌ፥ «ቱማ! ታኒ ኤሌካ ያና» ያጌ። ኣሜንዒ። ጎዳ ዬሱሳ፥ ኔኒ ሃያ።
ጎዳ ዬሱሲ ኪሪስቶሳ ኣ ኬካቴይ ሂንቴናና ኡባና ጊዶ። ኣሜንዒ።









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































